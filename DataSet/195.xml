<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=ay1005301</link>
    <topic>වැඩ බාරගන්න පාසලට ගියේ හරකුන් පිටේ බඩු පටවාගෙන</topic>
    <author>සාගරිකා දිසානායක ජයසිංහ ඡායාරූපය –විමල් කරුණාතිලක</author>
    <content>පුත්තලම සිරම්බිඅඩියහොරේතුඩුව ශ්‍රී චන්ද්‍රසේකර හිටපු විදුහල්පතිධර්මපාල ජයසේනජීවිතයේ තරුණ වියේදීත් අලසව උකටලීව කල් ගෙවන පුද්ගලයන්ට කදිම ආදර්ශයක් සපයන විශ්‍රාමලත් විදුහල්පතිවරයෙක් මෙවර අපගේ කතා නායකයා.ජීවන ගමනේ අනූ හතරවැනි ඉනිමංකඩට පැමිණියත් තවමත් කඩිසරව නොපමාව වැඩ කටයුතුවල යෙදෙන ඔහු කලක් පුත්තලම, ආනමඩුව, සිරම්බිඅඩිය, ගවරවෙළ, කිතුල්ගල, පැලැල්ලේගම සහ කළුතර හොරේතුඩුව ශ්‍රී චන්ද්‍රසේකර යන විදුහල්වල විදුහල්පතිවරයා ලෙස සේවය කොට රජයේ සේවයෙන් විශ්‍රාම ලබා සිටින ධර්මපාල ජයසේන මහතා. රජයේ සේවයෙන් විශ්‍රාම ලබා සිටියත් අදත් එදා මෙන්ම කාර්ය බහුල ජයසේන මහත්තයා තමා පදිංචි මොරටුව ප්‍රදේශයේ බෞද්ධ සිද්ධස්ථාන ඇතුළු සමාජ සේවා සමිති සංවිධාන රැසක වගකිවයුතු තනතුරු රැසක් උසුලනවා.නවසිය දාසයේ පෙබරවාරි මාසෙ විසි තුන්වැනිදා ඔහු උපන්නේ පිළියන්දල මකුළුදූවේ ඔහුගේ මවගේ මහගෙදරදි. ධර්මපාල ජයසේන නම් වූ ඔහුගේ පියා කත්‍රිආරච්චිගේ මාටින් අප්පුහාමි. ගොඩ මඩ ඉඩකඩම් තිබූ පියාගේ රැකියාව ගොවිතැන. අම්මා ගම්මැද්දගේ ජොහානාහාමි. ඈ පියාගේ ගොවිතැන් වැඩට ඇප උපකාර කරගෙන දරුපැටව් ටික බලාකියා ගත්තා.ජයසේන පවුලේ වැඩිමලා. ඔහුට බාල නංගියි මල්ලියි. ඒ කාලේ පිළියන්දල මකුළුදූව, මොරටුව අද වගේ නාගරික පරිසරයක් නොවේ. හොඳ සරුවට බව භෝග වැවෙන ගොඩ මඩ ඉඩම් පිරුණු සරුසාර ගම්මාන. ජයසේනගේ පියාට වී අමුණක් පමණ වැඩ කළ හැකි සරුසාර කුඹුරකුත් ගොඩ ඉඩමකුත් තිබුණා.ජයසේනත් බොහොම පුංචි කාලේ ඉඳලා පියාගේ ගොවිතැන් වැඩවලට අත්උදව් දුන්නා. කුඹුරු කොටන්න, මඩවන්න, පෝරු ගාන්න, වී ඉහින්න, ගොයම් කපන්න, පාගන්න කුඹුරු කර්මාන්තෙට අයිති කොයි වැඩෙත් ජයසේනගේ දෑතට හුරු වුණේ පුංචි කාලේ ඉඳලමයි.ඔහුට අකුරු කියෙව්වේ නැන්දා කෙනෙක් වූ නොන්නොහාමි. ඈ වින්නඹු මාතාවක්. ඒ කාලේ සුද්ද ගේ ආණ්ඩුවේ වින්නඹු මාතාවක් කියන්නේ සමාජේ පිළිගත් යමක් කමක් දැන උගත් කෙනෙක්. ජයසේන මුලින්ම පාසලට ඇතුළත් වුණේ 1921 දි. ඒ මකුළුදූව බෞද්ධ මිශ්‍ර පාඨශාලාවට. පාසලට ඇන්දේ කලිසමත් හැට්ටයත් එකටම යා කළ ඇඳුමක්. අතේ සුදු වළල්ලකුත් දාලා තිබූ බව ඔහුට මතකයි.පාසලේ ලොකුª මහත්තයා ඉහළ බියන්විල පේදුරු පෙරේරා මහත්තයා. ලොකු මහත්තයට ළමයි වගේම ගුරුවරුත් බොහෝම බයයි.තුනේ් පන්තියෙදි පාඨශාලා පරීක්ෂකතුමා ලෙස පැමිණියේ කුමාරතුංග මුනිදාස මහත්තයා. පන්තිය භාරව සිටි අබේකෝන් මහත්තයා පාසල් පරීක්ෂණේට පෙරදා ළමයින්ට ගණන් ටික කියලා දුන්නා. පසුදා පරීක්ෂණයෙන් පංතියේ හැමෝම සමත්.ජයසේනලා පාසලේදි වැඩියෙන්ම කරපු ක්‍රීඩාව “බෑට් ගැහීම”යි. චක්ගුඩු පැනීමට වගේම වොලිබෝල් ගැහීමටත් ජයසේන දක්ෂයි. මිහිරි හඬින් කවි ගයන්න වගේම කවි ලියන්නත් ඔහුට පුළුවන්. පාසලේදී උඩරට නැටුම් ඉගෙන ගත්තේ ඌරාපොළ බණ්ඩා සහ සේදරමන් ගුරුන්නාන්සේලාගෙන්. චිත්‍ර කලාව ඉගැන්නුවේ චාර්ල්ස් ගුරුන්නාන්සේ.හැමදාම පාසල ඇරිලා ආ හැටියෙම තියෙන දෙයක් කාලා ඔහු කුඹුරට දිව්වේ තාත්තට අත්උදව් දෙන්න. ඒ කාලේ මවුපියන් වැඩි දෙනකුගේ බලාපොරොත්තුව වුණේ දරුවො පාසල් යවලා පතපොතේ වැඩ උගැන්නිල්ල නොවෙයි. හේනෙ කුඹුරෙ කැත්තෙ උදැල්ලේ වැඩක් හුරුකරලා තම හයියෙන් බත බුලත සරිකරගන්නට හැකියාව ලබාදෙන්නයි. ජයසේනලා දෑතෙ වැඩ වගේම පොත පතේ වැඩත් එක හැටියට කරන්නෙ ස්වෝත්සාහයෙන් මිසක් කාගෙවත් බලකිරිල්ල මත නොවෙයි.ජ්‍යෙෂ්ඨ විභාගෙන් පස්සෙ රජයෙන් පවත්වාපු ගුරු විභාගෙට ලියන්න ජයසේන හිතුවා. තවත් පන්ති සගයන් කීප දෙනෙකුත් එක්ක එකතු වෙලා විභාගයට නියමිත පොත්පත් තනිවම කියවලා අභ්‍යාස කරලා ගුරු විභාගේ ප්‍රථම කොටස සමත් වුණා. අවසාන දැනුම, ඉගැන්වීම් ක්‍රම සහ සය මසක ගුරු පුහුණුව අයත් වුණා. ජයසේන මිතුරන් හා එක්ව තනිවම පාඩම් කොට විභාගය සමත් වුණා. පුහුණුවට බටකැත්තර පෝෂිත පාසලට ගියා. පඩි නෑ. වැඩ විතරයි. අවසාන පරීක්ෂණයෙන් ඔහු ඉහළින් සමත්. පළමු පත්වීම ලැබුණේ වැලිකඩ බන්ධනාගාර පුහුණු පාසලට. වැටුප මාසෙට රුපියල් විස්සක්. ගුරු පුහුණුව ඉවර වෙලා රැකියාව ලැබෙනතුරු ජයසේන නිකරුණේ කාලෙ ගත කළේ නෑ. ඔහුගේ පියාට හොඳ ගව පට්ටියක් තිබුණා. ජයසේන උදේට එළදෙනුන් ගෙන් කිරි දොවලා බෝතලවල දාගෙන ගෙන් ගෙට, කඩ පිළට ගොස් විකුණා ආදායමක් ලබා ගත්තා.1943 දී ජයසේනට කුරුණෑගල අඹන්පොළ රජයේ මිශ්‍ර පාසලේ උප ගුරු පත්වීමක් ලැබුණා. තවත් උප ගුරුවරු තුන් දෙනෙකුත් සමඟ එකතු වෙලා කාමරයක් අරන් නතර වෙලා පාසලේ ඉගැන්නුවා. ඒ වන විට ජයසේනගේ කවි සිත හැඳන සිටි පිළියන්දල සෝමවීර චන්ද්‍රසිරි කවියා ඔහුගේ දේශපාලන කටයුතුවලට හවුල් වෙන්නැයි ජයසේන ගෙන් ඉල්ලා සිටියා. පාසලේ වැඩ ඉවර වෙලා සිකුරාදාට මොරටුවට ඇවිත් සෝමවීර චන්ද්‍රසිරි මහත්තය සමග සමසමාජ පක්ෂය වෙනුවෙන් වැඩ කළා. දේශපාලන වේදිකාවල කවි කතා පැවැත්තුවා.ඒ කාලේ රජයේ ගුරුවරුන්ට දේශපාලන කටයුතුවල යෙදීමට අවසර නෑ. තරහකාරයෙක් පෙත්සමක් ගැහුවා. හිටපු අධ්‍යාපන අධ්‍යක්ෂ සුදු ජාතික ඇල් මැක් ද රොබිසන් ඔහු ජයසේන සේවයෙන් පහ කළා. ටික දිනකින් සුදු අධ්‍යක්ෂවරයා රටින් පිට වුණා. ඉන් පස්සෙ පත්වුණු ලංකාවේ ප්‍රථම සිංහල අධ්‍යාපන අධ්‍යක්ෂවරයා එච්. එස්. පෙරේරා මහතා එවකට මෙරට ප්‍රමුඛ පෙළේ කවියකු ලෙස සැලකුණු රූපදේව ආනන්ද රාජකරුණා ජයසේන පිළිබඳ අධ්‍යාපන අධ්‍යක්ෂවරයාට කරුණු සැළ කළා. හය මාසයකට පස්සේ ජයසේනට නැවත රැකියාව ලැබුණා.ඒ ආණමඩුව ග්‍රාමීය පාසලට. දුෂ්කර පළාතක පිහිටි පාසලේ ළමයින්ට සිංහල, ගණිතය, බුද්ධාගම වැනි විෂයයන් වගේම කෘෂිකර්ම විෂයත් ජයසේන ගුරුතුමා ඉගැන්නුවා. කෘෂිකර්ම පාඩමට වවාපු රතුලුනු මිරිස් වැනි වගාවන් බොහොම සරු වුණා. අන්තර් පාසල් කෘෂිකර්ම තරගවලින් පාසලට රන් පදක්කම් දෙකක්ම ලැබුණා. වසරක් පමණ එහි සේවය කළ ජයසේන 1945 දී පුත්තලම් දිස්ත්‍රික්කයේ මුරුක්කුවටවන රජයේ පාසලේ මුල් ගුරුවරයා ලෙස පත් කරනු ලැබුවා. අති දුෂ්කර පළාතක් වූ මුරුක්කුවටවන පාසලේ තිබුණේ පොල් අතු හෙවිලි කළ ශාලාවක් විතරයි. පාසලට ගුරු නිවාසයක් තියා වැසිකිලි පහසුකම්වත් නෑ. තාවකාලිකව කාමරයක් අටවාගෙන පාසලේ නැවතුණු මුල් ගුරුතුමා පුළුවන් හැටියට වැඩ පටන් ගත්තා.පාසලේ ළමයි සීයයක්. පන්ති එකේ සිට අට දක්වා. මුල් ගුරුතුමාත් එක්කම ගුරු මණ්ඩලේ දෙන්නයි. ගමට යන්නට හරිහැටි පාරක් නෑ. අලි වලස්සුන් ගහන ගන කැලේ. ඉඳලා හිටල ගමට එන එකම රජයේ නිලධාරියා දොස්තර මහත්තයා. ඒ එන්නෙත් වෙදකමට වඩා දඩයමේ යන්න. දොස්තර මහත්තය ඇවිත් නතර වෙන්නෙ මුල් ගුරුතුමාගේ කාමරේ. ඒ කාලේ ගමට ලොකු මහත්තුරු එන්නෙ දඩයමේ යන්න බලාගෙනමයි. ජයසේන මුල් ගුරුතුමාත් ඉඳල හිටල දඩයක්කාරයෙක් සමඟ දඩයමේ ගියා.එහෙම ගිය දවසක මහ තඩි වලහෙක් මුලිච්චි වුණා. දුවගෙන ගිහින් හේනක ගහක් උඩ අටවාපු පැලට ගොඩවෙන ඉණිමගේ බාගයක්ම නැග ගත්තා. බොහොම වීරිය කරලා වලහා බය කරලා පන්නා ගත්තා. මේ කතාව ජයසේන මුල් ගුරුතුමා ලංකා ගුවන් විදුලි සේවයට ලියා එව්වා. ගුවන් විදුලියට ඇවිත් ඒ සිද්ධිය කියන්නැයි ඔහුට ලියුමක් ආවා. 1945 දවසක කතාව ගුවන් විදුලියෙන් රටටම ඇහෙන්න කිව්වට රුපියල් විස්සකුත් ජයසේන ගුරුතුමාට ලැබුණා.ජයසේන මුල් ගුරුතුමා විවා දිවියට ඇතුළත් වුණේ 1946 අගෝස්තුවේදී. රණාල තුබ්බෝව පාසලේ ආචාර්යවරියක ලෙස සේවය කළ ඈ තනිප්පුලි අප්පුහාමිලාගේ කරුණාවතී. විවාහයෙන් පසුව ඔවුන් දෙදෙනාටම ලග්ගල පල්ලේගම රණාමුරේ රජයේ මිශ්‍ර පාසලට මාරුවීමක් ලැබුණා. ඓතිහාසික සබඳකම් තිබු රණාමුරේ පාසලට මාතලේ දිස්ත්‍රික්කයේ රත්තොට ඉඳලා හැතැප්ම විසිතුනක් පයින් යන්න ඕනෑ.ජයසේන යුවළ වැඩ බාර ගන්න ගියේ තවලමක් සමඟ. හරකුන් ගේ පිටේ බඩු මුට්ටු පටවලා දෙන්නා පයින්ම ගියා. කිලෝ මීටර දොළහක් විතර ගිහින් හමුවෙන ගමේ ගම් සභා කාර්යාලයේ නැවතිලා ගමේ ගෙදරකින් කෑම කනවා. එතැන් සිට තවත් හැතැප්ම හයක් පයින්ම ගියාම දොස්තර මහත්තයා අස්සයා පිටේ ඇවිත් ඔවුන් පිළිගත්තා. රණාමුරේ පාසලට ළඟා වෙන කොට පහුවදා බිං කරුවලත් වැටිලා. ගමේ මිනිස්සු බොහෝම ගුණ යහපත්. ආගන්තුක සත්කාරෙට ළැදියි. ගම සරුසාරයි. ගුරුවරුන්ට දෙවියන්ට වගේ සැලකුවා. ගමන දුෂ්කර වුණාට වාස දේසේ යහපත්. ගම්මු ගොවිතැනින් ජීවත් වුණත් ඔවුන් ඒ වෙනකොටත් යකුන් ප්‍රේතයින් අදහනවා. වෙද හෙදකම්වලට වඩා බලි තොවිල් යාග හෝම ඇදහුවා.පාසලේ ළමයින් 150 කුත් ගුරුවරුන් තිදෙනෙකුත් හිටියා. ලොකු මහත්තයයි නෝනයි ඔවුන් සමඟ එකතු වෙලා පාසල දියුණු කළා. පාසලේ සිසුන්ට දවල්ට බත් දුන්නෙත් ගුරු ගෙදරින්. ඒ සඳහා රජයෙන් ළමයකුට ශත 5 ගණනේ මුල්ගුරුතුමාට මුදල් ගෙව්වා. පාසලෙන් සාමාන්‍යපෙළ සමත් වූ සිසුවෙක් පසු කලෙක ගුරුපත්වීමක් ලබා ගත්තා. වරක් ජයසේන මහත්මිය බලවත් ලෙස අසනීප වුණා. එහෙයින්ම ගම් පළාතට ස්ථාන මාරුවක් ඉල්ලුවා. ඈට අඹතලේ බාලිකාවට මාරුවක් ලැබුණා. මුල් ගුරුතුමා බණ්ඩාරවෙල දෙමෝදර විද්‍යාලෙට මාරු වී ගියා. මාසයක් පමණ ඒ පාසලේ ඉඳල ආයෙත් පුත්තලමේ සිරම්බිඅඩිය මිශ්‍ර පාසලටම පත්ව ගියා.1947 දි කිතුල්ගල පැලැල්ලේගම රජයේ කනිෂ්ඨ පාසලේ මුල් ගුරුවරයා ලෙස පත්ව ගියා. යටියන්තොට නගරයට ආසන්න පිටිසර ගමක් වූ පැලැල්ලේගම අසල පිහිටි පනාවත්තේ දෙමළ ළමයින්ට පාසලක් තිබුණේ නෑ. ඒ ගැන අධ්‍යාපන කන්තෝරුවට දන්වා දෙමළ ගුරුවරයකු ලබා ගෙන ද්‍රවිඩ සිසුන් පනස් දෙනෙකුත් පාසලට ඇතුළත් කර ගත්තා. පාසලේ වගේම ගමේ සංවර්ධනයටත් මුල් වුණා. කැලණි ගඟ අයිනෙන් පාසලට යන්න තිබුණේ පුංචි අඩිපාරක්. මුල් ගුරුතුමා ගම්මුත් එක්ක එකතු වෙලා අඩි 10 ක් පළල පාරක් කපලා ළමයින්ට මග හෙළි කරලා දුන්නා. ගමේ ග්‍රාම සමිතියක් පිහිටෙව්වා. අලුතින් සමූපකාර සමිතියක් හැදුවා. ඒ සඳහා අලුත් ගොඩනැගිල්ලක් හැදුවා.ග්‍රාම සංවර්ධන සමිතියෙන් කරුණු ඉදිරිපත් කරලා තොටුපොළ හරහා ගඟෙන් එගොඩ වෙන්නට සංගිලි පාලමක් හදා ගත්තා. මුල් ගුරුතුමාගේ ඉල්ලීමට කන් දෙන්න දෙපාර්තමේන්තුවට සිද්ධ වුණා. පොල් අතු මඩුවට අමතරව අලුතින් ගොඩනැගිලි කීපයකුත් ගුරු නිවාසෙකුත් ලබා ගත්තා. පැලැල්ලෙගම කනිෂ්ඨයට ලොකු මෙහෙවරක් ඉටු කළ ජයසේන මුල්ගුරුතුමා පුරා වසර හයක් එහි සේවය කළා.ජයසේන මුල් ගුරුතුමාගේ ලොකු පුතා චින්තන ජයසේන පවුලට එකතු වුණේ් 1948 දි චින්තන අද මෙරට කවුරුත් දන්නා හඳුනන ප්‍රවීණ මාධ්‍යවේදියෙක්. 1954 දි දෙවැනි පුතා කිත්සිරිමෙවන් උපන්නා. දක්‍ෂ චිත්‍ර ශිල්පියකු වන ඔහු ඇමෙරිකාවේ ජීවත් වෙනවා. 1957 දි උපන් පි‍්‍රයන්ත කුමාර කොළඹ පෞද්ගලික ආයතනයක රැකියාව කරනවා. බාල දියණියන් පෞද්ගලික ආයතනයක රැකියාවක නිරතව සිටිනවා.නවසිය පනස් පහේදි කටුකුරුන්ද ගුරු අභ්‍යාස විද්‍යාලෙන් ගුරු පුහුණුව ලැබූ ජයසේන මුල් ගුරුතුමා 1956 දි නැවතත් පුත්තලමේ සිරම්බිඅඩිය පාසලටම පත්වෙලා ගියා. ලොකු මහත්තයගේ දරුවොත් මුලින් ගියේ ඔහු උගන්වාපු පාසල්වලටමයි. ලොකු පුතා චින්තන අසනීප වූ නිසා දුෂ්කර සේවයෙන් මදක් ඉවත් වෙලා ගම් පළාතට එන්න හිතුවා. මාරුව ලැබුණේ 1958 දි කළුතර හොරේතුඩුව රජයේ මිශ්‍ර පාසලට. පාසල පිහිටා තිබුණෙ පොල්වත්තක. ළමයින්ට ක්‍රීඩා කරන්න පිට්ටනියක් නෑ. මුල් ගුරුතුමා පොල්වත්තෙන් කොටසක් කපලා හොඳ ක්‍රීඩා පිටියක් තමන්ගේ වියදමින්ම සකස් කර දුන්නා.වසර පහක් ඇතුළත හොරේතුඩුව පාසල මහා විද්‍යාලයක් බවට උසස් කළා. ඒ වගේම පාසලේ නම හොරේතුඩුව ශ්‍රී චÁද්‍රසේකර මහා විද්‍යාලය යනුවෙන් වෙනස් කළා.1963 දී ගාල්ලේ තවලම මධ්‍ය මහා විද්‍යාලයේ විදුහල්පතිධුරය හිමි වුණා. එහෙත් හොරේතුඩුව විදුහලේ පාසල් සංවර්ධන සමිතිය රැස්වෙලා අධ්‍යාපන කන්තෝරුවට කරුණු දක්වලා මාරුව අවලංගු කළා. 1963 දි උසස්වීමත් සමඟ හොරේතුඩුවෙ විදුහල්පතිධුරයට යළිත් පත් වුණා. දින තුනක් පුරා පැවැත්වූ අධ්‍යාපනික ප්‍රදර්ශනය පළාතේ බොහෝම ජනපි‍්‍රය වුණා. බාල දක්‍ෂ ව්‍යාපාරය ඇරැඹුවා. අවුරුදු පහක් ඇතුළත දොළහක් වූ ගුරු මණ්ඩලය 52 දක්වා වර්ධනය කර ගත්තා. උසස් පෙළ වාණිජ්‍ය අංශයත්, තාවකාලික විද්‍යාගාරයත් සහිතව විද්‍යා අංශයත් ඇති කළා. උසස් පෙළ සමත් වූ සිසුන් අසූවක් පමණ වසරක් පාසා විශ්ව විද්‍යාලෙට ඇතුළත් වුණේ එතුමාගේ කාලෙදි.පාසලට වසර දාසයක අමිල මෙහෙවරක් ඉටුකොට 1974 පෙබරවාරි 22 දා ජයසේන විදුහල්පතිතුමා විශ්‍රාම ගත්තා. එදා ඉඳලා අද දක්වාම ඔහු පූර්ණ කාලීනව සමාජ සේවයේ නිරත වෙලා. කටුබැද්දේ පදිංචියට ආ විදුහල්පතිතුමා මොරටුව ගොවි කාරක සභාවේ ලේකම්වරයා ලෙස වසර තුනක් කටයුතු කළා. කටුබැද්ද තොඩුවාමුල්ල එක්සත් පරෝපාකාර සමිතියේ ලේකම්වරයා ලෙස 2001 සිට අද දක්වාම කටයුතු කරන ජයසේන විශ්‍රාමලත් විදුහල්පතිතුමා මොරටුව ශෛල බිම්බාරාම රජමහා විහාරස්ථ දායක සභාවේ ක්‍රියාකාරී සාමාජිකයෙක්.ජයසේන මහත්තය මුල් වෙලා ප්‍රදේශයේ දිළිඳු දරුවන්ට ඉංගී‍්‍රසි හා පරිගණක පන්ති පන්සලේ පවත්වන්නට වැඩපිළිවෙළක් සකස් කළා. දවසේ වැඩ කළ හැකි කාලයෙන් උපරිම ඵල නෙළාගන්නට විශ්‍රාමලත් විදුහල්පතිතුමාට වයස බාධාවක් නොවෙයි. තවමත් බෙහෙවින්ම කාර්ය බහුල එතුමා මේ දිනවල “මොරටුවේ ස්වර්ණ ශෛල බිම්බාරාම කලාගාරය” නම් වූ ඓතිහාසික තොරතුරු ඇතුළත් ග්‍රන්ථය රචනා කරමින් සිටිනවා.ඉතා සුළු දෙයින් සැලෙන පැකිලෙන අද තරුණ පරපුරට ඉගෙන ගන්නට බොහෝ පාඩම් ආදර්ශයෙන්ම සපයන ජයසේන විශ්‍රාමලත් විදුහල්පතිතුමා හැම දවසක්ම දකින්නේ් වැඩක් කළ හැකි අලුත් දවසක් ලෙසින්.සාගරිකා දිසානායක ජයසිංහ ඡායාරූපය –විමල් කරුණාතිලක</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=ay1005302</link>
    <topic>චීනයෙන් ඇවිත් හදන ලංකාවේ ලොකුම රඟහල</topic>
    <author>නිහාල් පී. අබේසිංහ සේයාරූ - සමන් ශ්‍රී වෙදගේ</author>
    <content>කුරුදුවත්ත පොලිසිය පසුකර ඉදිරියට කොළඹ නගර සභාව දෙසට එන අයකුට හමුවන පළමු තුන්මංහන්දිය අසල දිස්වන්නේ අමුතු ආකාරයේ විසල් ගොඩනැඟිල්ලකි.අපි මෙතෙක් දැක නැති ගෘහ නිර්මාණ ශිල්පයකට අනුව ඉදිවන මේ දැවැන්ත ගොඩනැඟිල්ල කුමක්ද යන්න එම ස්ථානයෙන් යන එන හැමටම ප්‍රශ්නයකි.උතුරත්, දකුණත්, නැඟෙනහිරත් බටහිරත් ඇතුළු මුළු රටට ආවරණය වන පරිදි දැවැන්ත සංවර්ධන ක්‍රියාවලියක් අද ක්‍රියාත්මක වෙමින් පවතී. ඒ අතර රජය රටේ වානිජ අගනුවර වන කොළඹ නගරය සංවර්ධනය කිරීමත් අමතක කර නැත.ඉදිවෙමින් පවතින රඟහලකොළඹ නගරය පුරා ද අද අහස උසට විවිධ ගොඩනැඟිලි ඉදිවෙමින් පවතී. ඒ අතර සුවිශේෂ වූ ගෘහ නිර්මාණ සාම්ප්‍රදායකට අයත් දැවැන්ත ගොඩනැඟිල්ලක් දැන් කොළඹ 7 විහාර මහා දේවි උද්‍යානය ඉදිරිපිට ජෝන් ද සිල්වා සමරු රඟහලට යාබදව පිහිටි නොමැඩ්ස් පිටියේ ඉදිවෙයි.ඒ ඉදිවන්නේ ලංකාවේ ලොකුම රංග ශාලාවයි. එය නමින් ජාතික ප්‍රාසාංගික කලා රඟහලය. සංස්කෘතික අමාත්‍යාංශයේ මධ්‍යම සංස්කෘතික අරමුදලේ අධීක්ෂණය ඇතිව චීන රජයේ සහාය ඇතිව චීන ඉංජිනේරුවන් හා සේවකයන් ඉදිකරන යෝධ ගොඩනැඟිල්ලකි එය.මෙම ගොඩනැගිල්ල හෙක්ටයාර් 2.17 ක් පුරා විසිරී යයි. ගොඩනැගිල්ලේ වර්ග ප්‍රමාණය වර්ග මීටර් 14000 ක් බව ගොඩනැඟිල්ලේ ශ්‍රී ලංකා උපදේශක ඉංජිනේරු ගැමුණු සිල්වා මහතා පවසයි. ගැමුණු සිල්වා මහතා තවදුරටත් පවසන පරිදි මේ ගොඩනැඟිල්ල ඉදිවන්නේ පොලොන්නරුවේ පුරා විද්‍යා ප්‍රදේශයේ පිහිටි නෙළුම් පොකුණු ගොඩනැඟිල්ල ආකාරයට ය.මෙහි මහල් ගණන 4 කි. බිම්මහලක් ද තිබේ. එය වාහන 360 ක් නවත්වා තැබිය හැකි වාහන නැවතුම් පළක් ආකාරයට ඉදිකර ඇත. මේ ගොඩනැඟිල්ල පොළොවෙන් මීටර් 30 ක් පමණ උසට ඉදිවී තිබේ. පොළොවේ යටට ද මීටර් 11 ක් ඉදිකර ඇත. ඒ අනුව මේ ගොඩනැඟිල්ල අඩි 140 කට ආසන්න උසකින් යුක්තය. ප්‍රධාන රංග ශාලාවේ ආසන 1329 ක් තිබේ. නවීනතම ශබ්ද වාහිනී පද්ධති, රූපවාහිනී හා කැමරා ගත කිරීම් වලට නවීන පහසුකම්, වායු සමනය, ඉහළ පහළ යන වේදිකා ආදියෙන් ද මෙය සමන්විත වේ.මෙය ඉදිකර ඇත්තේ ලොව නවීනතම හා ඉහළම මට්ටමේ රංග ශාලාවක් ලෙසට ය.ඉදිරියේ දී මේ ගොඩනැඟිල්ල චිත්‍රපට ශාලාවක් ලෙස ද යොදා ගැනීමට ද අදහස් කෙරේ. මෙහි වටේ ඇති විශාල යකඩ කණු වලින් නෙළුම් විලේ හැඩය ගනු ලැබේ. නමුත් ඒ යකඩ කණු වලට ඉහළට වහලයක් නැත.ව්‍යාපෘති කළමනාකාර සමරපාල විතානගේ මහතා පවසන පරිදි ව්‍යාපෘතියේ මුළු වියදම රුපියල් කෝටි 243 කි. ඉන් සියයට 40 ක් චීන රජයේ ත්‍යාගයක් ලෙස ලබාදෙනු ලැබේ. ඉතිරි සියයට 60 සහන පොලි මත දිගුකාලීන ණය ආධාරයක් ලෙස ලබාදෙයි.මහින්ද රාජපක්ෂ ජනාධිපතිතුමා ජාතික ප්‍රසාංගික කලා රඟහලේ ඉදිකිරීම් පරීක්ෂා කළ අවස්ථාව. ඇමැති මහින්දයාපා අබේවර්ධන, ඉංජිනේරු ප්‍රධානි චීන ජාතික වෑං හෝ සෙං, සහකාර ඉංජිනේරු ප්‍රධානි හැන් චන් ලෙයි, ඉංජිනේරු ගැමුණු සිල්වා, ව්‍යාපෘති කළමනාකාර සමරපාල විතානගේ යන මහත්වරු ද මෙම අවස්ථාවට එක්වූහ.ප්‍රධාන රඟහලට අමතරව තවත් රංග ශාලා දෙකක් ඇත. ඊට අමතරව ගොඩනැඟිල්ල ඉදිරිපස ඇති යෝධ වහලය යට ද විවෘත රඟහලක් ලෙස පාවිච්චි කළ හැකි ය. පිටුපස තවත් රඟහලක් තිබේ. මුළු රඟහලම සම්පූර්ණයෙන් වායු සමීකරණය කර ඇත.පුහුණුවීම් ශාලා 10 ක් පමණ මෙහි තිබේ. තරු පහේ හෝටලයකට අනුබද්ධ ආපන ශාලාවක්, සංචාරක හෝටලයක්, නාට්‍ය පුහුණුවන අයට අවශ්‍ය නාන කාමර, ඉහළ තත්ත්වයේ ශබ්ද විකාශන පද්ධතියක්, පරිගණක වීඩියෝ පහසුකම් ආදිය ද මෙහි සපයනු ලැබේ.“මෙය විවෘත වූ පසු දකුණු ආසියාවේ ඇති විශිෂ්ටතම රංග ශාලාවක් ලෙස හැඳින්විය හැකි බවත් ව්‍යාපෘති කළමනාකාර විතානගේ මහතා පවසයි.‘රන්මිහිතැන්න’ ටෙලි නාට්‍ය ගම්මානය වගේම මේකත් නාට්‍ය ගම්මානයක් වගේ තමා. පසුබිම් දර්ශන සකස් කිරීමේ උපරීම පහසුකම් මෙහි තිබෙනවා. නාට්‍යවල සංගීත වෘන්දය සිටින අවස්ථාවල ඔවුන්ටත් ඉහළ පහළ යන වේදිකා සපයා තිබෙනවා.විදුලි ආලෝකය වර්ණ රැසකින් හා හැඩතල රැසකින් යුක්තව ලබාදීමට අපේක්ෂා කරනවා. මේක අපිට ලැබුණු ඓතිහාසික තෑග්ගක් මේ සැප්තැම්බර් වන විට මෙය විවෘත කිරීමට බලාපොරොත්තු වෙනවා.”සුඛෝපභෝගී විවේකාගාර හා නවීන වාහන නැවතුම් පළක් ද මෙහි ඉදිවෙමින් පවතී.මහින්ද රාජපක්ෂ ජනාධිපතිතුමා අතින් 2008 දී මැයි 23 වැනිදා මෙහි ඉදිකිරීම් ආරම්භ කෙරිණි. එදින සිට මාස 23 ක කාලයකදී මේ ගොඩනැගිල්ල සම්පූර්ණයෙන් ඉදිකර නිම කිරීමට කටයුතු යොදා තිබේ.වැඩ අවසන් වෙන රංග ශාලාව ඉහළ සිට බැලූ විට දිස්වෙන අයුරුවිදේශ රටවලින් මේ රඟහලේ නාට්‍ය නැරැඹීමට සිය ගණන් දෙනා පැමිණෙනු ඇතැයි ද ජගත් තලයේ නාට්‍යවේදින් පවා මෙහි පැමිණ ඔවුන්ගේ නාට්‍ය මේ මහ රඟහලේ රඟ දක්වනු ඇතැයි ද රජය අපේක්ෂා කරයි.මේ ගොඩනැගිල්ල ඉදිකිරීමට අවශ්‍ය වැලි හා පස් ගල් හැර අන් සියලු ද්‍රව්‍ය චීනයෙන් ගෙන්වනු ලැබේ. මෙහි චීන ඉංජිනේරුවෝ 15 ක් සමඟ චීන ජාතිකයෝ 100 ක් පමණ සේවය කරති. ශබ්ද නාද පද්ධතිය ගෙන්වනු ලබන්නේ ඇමෙරිකාවෙනි.ප්‍රධාන පිවිසුමට අමතරව ඉතා වැදගත් ආරාධිත අමුත්තන් සඳහා පිවිසුම් 2 ක් ද තිබේ. ඊට අමතරව පිටුපස තවත් පිවිසුම් 4 ක් තිබේ.මෙරට කලා ක්ෂේත්‍රයේ ඉදිරි ගමනට කවදත් අතහිත දෙන මහින්ද රාජපක්ෂ ජනාධිපතිතුමන් කිහිප වරක්ම මෙම ස්ථානයට පැමිණ මෙහි ඉදිකිරීම් වේගවත් කිරීමට උපදෙස් දී ඇත. ඒ අනුව ඉදිරි මාස 3 - 4 ඇතුළත මෙය විවෘත කර මෙරට කලා කෞශල්‍යය තවත් ඔප දැමීමට අවස්ථාවක් ලැබෙනු ඇතැයි සංස්කෘතික හා ජාතික උරුමයන් පිළිබඳ නව ඇමැතිනි පවිත්‍රා වන්නිආරච්චි මහත්මිය ද පවසන්නීය.සංස්කෘතික හා ජාතික උරුමයන් පිළිබඳ හිටපු ඇමැති මහින්ද යාපා අබේවර්ධන මහතාත් සංස්කෘතික අමාත්‍යංශයේ ලේකම් විමල් රූබසිංහ මහතාත් මෙම ඉදිකිරීම් වේගවත් කිරීමට ශක්තිය ධෛර්ය ලබාදුන් බව ව්‍යාපෘති කළමනාකාර සමරපාල විතානගේ මහතා පවසන්නේ කෘතවේදීවය.නිහාල් පී. අබේසිංහ සේයාරූ - සමන් ශ්‍රී වෙදගේ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj1005301</link>
    <topic>ජනශක්ති ගිය වසරේ බිලියන 2.6ක වන්දි පිරිනමයි</topic>
    <author/>
    <content>ජනශක්ති ගිය වසරේ බිලියන 2.6ක වන්දි පිරිනමයිජනශක්ති ඉන්ෂුවරන්ස් 2009 වසර තුළදී වන්දි 84,553 ක් සඳහා රුපියල් බිලියන 2.6 වාර්තාගත වන්දි මුදල් ප්‍රමාණයක් සිය පාරිභෝගිකයන්ට ගෙවා ඇත.මීට අමතරව සමාගම 2010 මුල් කාර්තුව සඳහා වන්දි ගෙවීම් 22,376 ක් වෙනුවෙන් රුපියල් 724,207,360 ක මුදලක් ගෙවා ඇත.එසේම ජනශක්ති ඉන්ෂුවරන්ස් පසුගිය වසර 5 ක කාලය තුළදී රුපියල් බිලියන 14 ක වන්දි මුදල් ප්‍රමාණයක් ගෙවමින් වන්දි ගෙවීම් වල ස්ථාවර වර්ධනයක් පෙන්වීමට සමත්විය.ඒ පිළිබඳව තම අදහස් දැක්වූ විකුණුම් හා අලෙවි සාමාන්‍යාධිකාරී රවී ලියනගේ මහතා, රක්‍ෂණය අනපේක්ෂිත ආපදාව සඳහා ශක්තිමත් රැකවරණයක් බවත් එබැවින් අප්‍රමාදව වන්දි මුදල් ගෙවීම රක්‍ෂණ ක්ෂේත්‍රයේ තීරණාත්මක සාධකයක් බවත් සඳහන් කළේය. ජනශක්ති ඉන්ෂුවරන්ස් තම දහස් ගණනක් වූ පාරිභෝගිකයන් සඳහා ඔවුන්ට අවශ්‍ය නියමිත වෙලාවේදී සේවාවන් සැපයීමට කටයුතු කිරීම මඟින් තම පාරිභෝගිකයන් තුළ රක්ෂණයේ විශ්වාසනීයත්වය තහවුරු කළ බව ඔහු අවධාරණය කළේය. පසුගිය වසරේ දේශීය වශයෙන් හා ගෝලීය වශයෙන් පැවැති අර්බුදකාරී මුල්‍ය වාතාවරණය මධ්‍යයේ වුවද 2009 මුල්‍ය වසර සදහා 46% වර්ධනයක් වාර්තා කරමින් රුපියල් මිලියන 657 ක බදු ගෙවීමෙන් පසු ලාභයක් වාර්තා කිරීමට ජනශක්ති ඉන්ෂුවරන්ස් සමත්විය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj1005302</link>
    <topic>‘සුවය’ පාසල් සම්මන්ත්‍රණයට AVIVA NDB අනුග්‍රහය</topic>
    <author/>
    <content>‘සුවය’ පාසල් සම්මන්ත්‍රණයට AVIVA NDB අනුග්‍රහයරයිට් මීඩියා සමාගම පළ කරන ‘සුවය’ මාසික සුව සංග්‍රහය,AVIVA NDB අනුග්‍රහය ඇතිව පවත්වන, පාසල් දරුවන්ගේ සෞඛ්‍ය සහ පෝෂණය පිළිබඳ මවුපියන් දැනුවත් කරන සම්මන්ත්‍රණ මාලාවේ එක් සම්මන්ත්‍රණයක් ආනන්ද විදුහල් මුවර් ශාලාවේදී පසුගියදා පැවැත්විණි.සෞඛ්‍ය අමාත්‍යංශයේ නියෝජ්‍ය අධ්‍යක්ෂ ජනරාල් (වෛද්‍ය සේවා) වෛද්‍ය පාලිත මහීපාල, කායික රෝග විශේෂඥ වෛද්‍ය පි‍්‍රයංකර ජයවර්ධන, මහරගම ජාතික අධ්‍යාපන ආයතනයේ හිටපු නියෝජ්‍ය අධ්‍යක්ෂ ජනරාල් ආචාර්ය ධම්මික පී. බිබිලේ මහත්වරු එහිදී දේශන පැවැත්වූහ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj1005303</link>
    <topic>ආසියා ශාන්තිකර දන්ත වෛද්‍ය සමුළුවේ වෙළෙඳ ප්‍රදර්ශනය විවෘත කරමින්</topic>
    <author/>
    <content>ආසියා ශාන්තිකර දන්ත වෛද්‍ය සමුළුවේ වෙළෙඳ ප්‍රදර්ශනය විවෘත කරමින්ජලජ සම්පත් හා ධීවර අමාත්‍ය, දොස්තර රාජිත සේනාරත්න මහතා, ආසියානු ශාන්තිතර දන්ත වෛද්‍ය සමුළුවෙහි වෙළෙඳ ප්‍රදර්ශනය විවෘත කිරීමේ උත්සවයට සහභාගි වූ අවස්ථාව.රටවල් 35කට අධික ප්‍රමාණයකින් මුඛ සෞඛ්‍ය ක්ෂේත්‍රයේ ප්‍රවීණයන් මෙහිදී වැඩමුළු හා දේශනවලට සහභාගී වූ අතර, සමුළුවට අනුග්‍රහය දැක්වූ සිග්නල් සංවිධායක කමිටුවේ සාමාජිකයෝ ද මෙහි වෙති.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj1005304</link>
    <topic>CDB සේවා උතුරටත්</topic>
    <author/>
    <content>CDB සේවා උතුරටත්සිටිසන්ස් ඩිවලොප්මන්ට් බිස්නස් ෆයිනෑන්ස් ලිමිටඩ් ආයතනය (CDB) සිය සේවා උතුරටත් ව්‍යාප්ත කරමින් යාපනය හා වවුනියාවෙහි අංග සම්පූර්ණ සේවා මධ්‍යස්ථාන දෙකක් පසුගිය දා ආරම්භ කළේය.යාපනය සේවා මධ්‍යස්ථානය අංක 208, ස්ටැන්ලි පාර යන ලිපිනයේ ස්ථාපිත කොට ඇති අතර වවුනියාව සේවා මධ්‍යස්ථානය අංක 79, කන්දස්වාමි කෝවිල් පාර යන ලිපිනයේ පිහිටා ඇත. මෙම සේවා මධ්‍යස්ථාන මඟින් උතුරේ ජනතාවට CDBආයතනය විසින් පිරිනමනු ලබන විවිධ මාදිලියේ පහසුකම් හා සේවා ලබා ගැනීමේ වරම් හිමි කර දෙයි.ශ්‍රී ලංකා මහ බැංකුවේ නියෝජ්‍ය අධිපති කේ. ජී. ඩී. ඩී. ධීරසිංහ මහතා ගනුදෙනුකරුවකුට ත්‍රිරෝද රථ ලීසිං ලේඛන පිරිනමන අවස්ථාව. CDB සාමාන්‍යාධිකාරි / ප්‍රධාන විධායක නිලධාරි මහේෂ් නානායක්කාර, ශ්‍රී ලංකා මහ බැංකුවේ බැංකු නොවන මූල්‍ය ආයතන අධීක්ෂණය කිරීමේ දෙපාර්තමේන්තුවේ අධ්‍යක්ෂ එස්. එස්. රත්නායක, බැංකුකරණය පිළිබඳ ජනාධිපති උපදේශක රාණි ජයමහ යන මහත්ම මහත්මීහු මෙහි වෙති.විවෘත කිරීමේ උත්සවයට සහභාගිවූ මහ බැංකු අධිපති අජිත් නිවාඩ් කබ්රාල් මහතා කියා සිටියේ උතුරේ සංවර්ධනය සඳහා බෙහෙවින් වැදගත් වන්නේ ඉහළ මට්ටමකින් ණයවර පහසුකම් ලබා ගැනීමේ අවස්ථා සුරක්ෂිත කර තැබීම බවයි. එය උතුරේ ජනතාව ගේ ජන ජීවිතය නඟා සිටුවීමට ද ඉවහල් වන බව හෙතෙම පෙන්වා දුන්නේය.CDB ආයතනය සිය සේවා මධ්‍යස්ථාන ආරම්භ කිරීමෙන් දීීර්ඝ කාලීන වශයෙන් ප්‍රයෝජන ඇති වැඩපිළිවෙළකට යොමු වීම අගය කර සිටි මහ බැංකු අධිපතිවරයා උතුරේ ආර්ථිකය සංවර්ධනය වීම සමස්ත රටේම ආර්ථික සංවර්ධනයට බලපාන බව නැවතත් අවධාරණය කර සිටියේය.උත්සවය ඇමතු CDB ආයතනයේ සාමාන්‍යාධිකාරි / ප්‍රධාන විධායක නිලධාරී මහේෂ් නානායක්කාර මහතා පැවසුවේ ශ්‍රී ලංකාවේ බැංකුකරණ හා මූල්‍ය සේවා කර්මාන්තයේ ප්‍රධාන භූමිකාවක් අත්පත් කර ගැනීමට CDB ආයතනය දැන් සමත් වෙමින් සිටින බවය. ශ්‍රී ලංකා මහ බැංකුව විසින් ශ්‍රේණිගත කරන ලද මූල්‍ය සමාගම් පනත යටතේ ලියාපදිංචි වී සිටින එවැනි ප්‍රමුඛතම මූල්‍ය ආයතන 7 අතරට පැමිණීමටත් CDB ආයතනය සමත් වී තිබෙන බවත් ඒ මහතා කීය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj1005305</link>
    <topic>ඩච් ලංකා ට්‍රේලර් නිපැයුම් කම්හලක් දංකොටුවේ</topic>
    <author>- සාගරිකා</author>
    <content>ඩච් ලංකා ට්‍රේලර් නිපැයුම් කම්හලක් දංකොටුවේදේශීය මෙන්ම විදේශීය අවශ්‍යතා සපුරාලමින් මෙරට ට්‍රේලර් නිෂ්පාදන ක්ෂේත්‍රයෙහි පෙරමුණ ගත් ඩච් ලංකා ට්‍රේලර්ස් සමාගම සිය නවතම නිපැයුම් කම්හල පසුගියදා දංකොටුවේදී විවෘත කළේය.ශ්‍රී ලංකා ආයෝජන මණ්ඩලයේ අනුමැතිය ලත් ඩච් ලංකා කම්හල රුපියල් මිලියන 280 ක ආයෝජන ව්‍යාපෘතියකි. මෙම ව්‍යාපෘතිය ආශි‍්‍රතව සෘජු රැකියා අවස්ථා 275 ක් බිහි වී තිබේ. 2010 වසරේ නිෂ්පාදන ඉලක්කය ප්‍රවාහන ට්‍රේලර්ස් 800 කි.දෙස් විදෙස් භාණ්ඩ නිෂ්පාදකයන්ගේ ප්‍රවාහන අවශ්‍යතා සපුරාලමින් ආයෝජන මණ්ඩලයේ අනුමැතිය ලත් ව්‍යාපෘතියක් ලෙස ඩච් ලංකා සමාගම මෙරට නිෂ්පාදන කටයුතු 1992 වසරේදී කැලණියේ ගෝනවලදී අරඹන ලදි. සමාගමේ නිෂ්පාදන දැනට දකුණු ආසියාව, මධ්‍යම ආසියාව සහ අපි‍්‍රකානු කලාපයේ රටවල් තිහකට පමණ අපනයනය කැරේ.නට ඉන්දියාවේ ටාටා සමාගම ඩච් ලංකා පුද්ගලික සමාගමෙහි කොටස්වලින් සියයට 51 ක් අත්පත් කොට ගෙන ඇති අතර ඉදිරි දෙවසර තුළ ඉතිරි සියයට 49 කොටස් ද පවරා ගනු ඇතැයි සමාගමේ අලෙවි කළමනාකරු රොයිස් දෙල්පචිත්‍ර මහතා පවසයි.- සාගරිකා</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj1005306</link>
    <topic>සංචාරකයන්ගේ ආකර්ෂණය දිනාගැනීමට මෙහෙයුම් ඇරැඹිය යුතුයි</topic>
    <author>රූපාන්ති බුලත්සිංහල ඡායාරූප - සුදම් ගුණසිංහ</author>
    <content>සංචාරකයන්ගේ ආකර්ෂණය දිනාගැනීමට මෙහෙයුම් ඇරැඹිය යුතුයි- ආර්ථික සංවර්ධන නියෝජ්‍ය අමාත්‍යරූපාන්ති බුලත්සිංහල ඡායාරූප - සුදම් ගුණසිංහරටක් සංවර්ධනය කිරීමට නම්, ආයෝජන හා සංචාරක කර්මාන්තය ඔස්සේ මෙහෙයුම් ක්‍රියාවලියක් ආරම්භ කළ යුතු බව ආර්ථික සංවර්ධන නියෝජ්‍ය අමාත්‍ය ලක්‍ෂ්මන් යාපා අබේවර්ධන මහතා පවසයි. තරගකාරී ආර්ථික රටාවට මුහුණදීමට නොයෙක් ක්‍රමෝපායන් අනුගමනය කළ යුතු බව පැවැසූ ඇමැතිවරයා, ශ්‍රී ලංකාව තුළ ද මේ ජාත්‍යන්තර ආකර්ෂණය ඇති කිරීමට ක්‍රම යොදා ඇති බවද පැවැසීය.සම්මාන උළෙල පිළිබඳ මාධ්‍ය දැනුවත් කිරීමේ අවස්ථාවට සහභාගී වූ ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන, සංචාරක ප්‍රවර්ධන කාර්යංශයේ කළමනාකාර අධ්‍යක්ෂ දිලිප් මුදාදෙණිය මහත්වරුන් ඇතුළු පිරිස.ඒ අනුව ඉන්දියානු ඇකඩමි සම්මාන උලෙළ මෙරට පැවැත්වීමට අවශ්‍ය කටයුතු යොදා ඇති බවද කීය.IIFA නමින් හඳුන්වා ඇති මේ සම්මාන වෙනුවෙන් කොළඹ නගරය නවීකරණය කිරීමට බලාපොරොත්තු වන බවද නියෝජ්‍ය ඇමැතිවරයා පැවැසීය.ලෝකයේ රටවල් 110 කට ආසන්න ප්‍රමාණයක මිලියන 600 ක ජනතාවක් නැරැඹීම සඳහා මාධ්‍ය ආයතන රැසක් හරහා මේ සම්මාන උළෙල ලොව පුරා ප්‍රචාරය කිරීමට නියමිතය.මේ අනුව ශ්‍රී ලංකාවට ලබාගත හැකි මාධ්‍ය ප්‍රචාරණයේ වටිනාකම රුපියල් මිලියන 4625 කට ආසන්නය. ඍජුව ලබාගැනීමට බලාපොරොත්තු වන ආර්ථික ප්‍රතිලාභවල වටිනාකම රුපියල් මිලියන 1725 කි.සම්මාන උලෙළ ජුනි මස 3 – 5 දක්වා පැවැත්වීමට නියමිතය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj1005307</link>
    <topic>ක්‍රිස්ටල් භාණ්ඩ ප්‍රදර්ශනයක් කොළඹ දී</topic>
    <author/>
    <content>ක්‍රිස්ටල් භාණ්ඩ ප්‍රදර්ශනයක් කොළඹ දීක්‍රිස්ටල් භාණ්ඩ කෙරෙහි ඇලුම් කරන අයටත්, ගනුදෙනුකරුවන්ටත්, ක්‍රිස්ටල් එක්රැස් කරන සියලු දෙනා වෙනුවෙනුත් ක්‍රිස්ටල් භාණ්ඩ ප්‍රදර්ශනයක් පැවැත්වීමට කොළඹ 7, තර්ස්ටන් පාරේ ‘ක්‍රිස්ටල්ස්’ කටයුතු යොදා ඇත. ක්‍රිස්ටල්ස් සමඟ සැදෑවක් ලෙස නම් කර ඇති මේ ක්‍රිස්ටල් එකතුව එළිදැක්වීම ජුනි 11 දා සිදු කෙරේ.ලෝකයේ හොඳම ක්‍රිස්ටල්ස් පාරිභෝගිකයන්ට ලබා දුන් පි‍්‍රයන්ති ප්‍රනාන්දු 1998 දී ‘ක්‍රිස්ටල්ස්’ ආරම්භ කළාය.ඇගේ ක්‍රිස්ටල්ස් අලෙවි සැලේ, ස්කොට්ලන්තයේ එඩින්බර්ග් ක්‍රිස්ටල්ස්, ස්වොස්කි ක්‍රිස්ටල්ස්, චොකෙසේලෝවියානු බොහෙමියන් ක්‍රිස්ටල්ස් හා ඉතාලි ක්‍රිස්ටල්ස්හි එකතුවක් වැනි විවිධ ලොව ප්‍රසිද්ධ වෙළෙඳ නාමයන්ට අයත් ක්‍රිස්ටල්ස් දැකගත හැකිය.සෑම භාණ්ඩයක්ම එකිනෙකට වෙනස් වන නිසා ක්‍රිස්ටල් වෙත පැමිණෙන සෑම අවස්ථාවකදීම විශිෂ්ට භාණ්ඩයක් තෝරා ගැනීමේ අවස්ථාව පාරිභෝගිකයන්ට උදා වන බව ප්‍රනාන්දු මහත්මිය කියයි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj1005308</link>
    <topic>යාපනයේ වෙම්බඩි උසස් බාලිකාවට පරිත්‍යාග</topic>
    <author/>
    <content>යාපනයේ වෙම්බඩි උසස් බාලිකාවට පරිත්‍යාගතොරතුරු තාක්ෂණ කර්මාන්ත මණ්ඩලය යාපනයේ වෙම්බඩි උසස් බාලිකා විද්‍යාලයට පසුගියදා පරිගණක සහ ඒවාට අවශ්‍ය මෘදුකාංග පරිත්‍යාග කළේය. එම මණ්ඩලය සංවිධානය කරන “මිනි ඉන්ෆොටෙල් යාපනය” තොරතුරු තාක්ෂණ ප්‍රදර්ශනය එම විද්‍යාලයේ පැවැත්වීම නිමිති කරගෙන එම පරිත්‍යාග සිදුකෙරිණි. ප්‍රධාන විධායක නිලධාරි දමිත් හෙට්ටිහේවා විදුහල්පතිනි කේ.පොන්නම්බලම් මහත්මියට පරිගණක ලබාදුන් අවස්ථාව.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj1005309</link>
    <topic>සෙලින්කෝ හෙල්ත් කෙයාර් රෝග නිවාරණ මාසයේ වෛද්‍ය හමුව නොමිලේ</topic>
    <author>දයා ඩී. ෆොන්සේකා</author>
    <content>සෙලින්කෝ හෙල්ත් කෙයාර් රෝග නිවාරණ මාසයේ වෛද්‍ය හමුව නොමිලේදයා ඩී. ෆොන්සේකාසෙලින්කෝ හෙල්ත් කෙයාර් සෙන්ටර් පැවැත්වූ මාධ්‍ය සාකච්ඡාවට සහභාගි වූ වෛද්‍ය ශ්‍යාමා ප්‍රනාන්දු, මහාචාර්ය රොහාන් ජයසේකර, ආර්. රෙන්ගනාදන්, තුෂාර රණසිංහ සහ වෛද්‍ය චාරුකී වීරසූරිය මහත්ම මහත්මීහු.ජූනි මාසය ‘රෝග නිවාරණ මාසය’ යනුවෙන් නම් කිරීමට සෙලින්කෝ හෙල්ත්කෙයාර් සමාගම සැලසුම් කොට තිබේ. ඒ පිළිබඳ පැවැති මාධ්‍ය හමුවකදී කරුණු ඉදිරිපත් කළ සමාගම, සෙලින්කෝ හෙල්ත්කෙයාර් සෙන්ටර් හා සෙලින්කෝ ඩයබිටීස් සෙන්ටර් යන තම විශේෂඥ මධ්‍යස්ථානයන් දෙක මඟින් ජූනි මාසය පුරා විශේෂ සෞඛ්‍ය පරීක්ෂණ තුනක් හඳුන්වා දී ඇති බව කියයි. නිරන්තර වෛද්‍ය පරීක්ෂාව මඟින් දරුණු රෝගාබාධ කල් තියා හඳුනා ගැනීම ජීවිත සුරක්ෂිතතාව මෙන්ම මුදල් ඉතිරිය ද තහවුරු කරන බව සමාගම කියයි.ජූනි මාසය පුරා ජනතාවට නොමිලේ වෛද්‍යවරුන් හමුවීම සඳහා කොළඹ නගරය තුළ ස්ථාන දෙකක වෛද්‍ය සායන පැවැත්වීමටත් ඊට සමගාමීව ප්‍රවර්ධන වැඩසටහන්, මහජන සම්මන්ත්‍රණ හා මාධ්‍ය වැඩමුළු ද පැවැත්වීමටත් කටයුතු යොදා තිබේ.ව්‍යාපාරික ආයතනවල කාර්යය මණ්ඩලය සඳහා වෛද්‍ය පරීක්ෂා ලබා දීමටත්, නිරන්තර වෛද්‍ය පරීක්ෂා සඳහා ජනතාව දිරිගැන්වීමටත් විශේෂ සාමාජිකත්ව වැඩසටහනක් හඳුන්වා දීමට ද කටයුතු යොදා ඇත.මූලික රෝග මෙන්ම දියවැඩියාව හා පිලිකා රෝග නිර්ණය පිළිබඳව විශේෂඥභාවයක් හිමිකරගෙන ඇති මධ්‍යස්ථානයන් දෙකක් මඟින් තම සමාගමට හිමිව ඇති අත්දැකීම ‘වැළකී සිටීම ප්‍රතිකර්මයට වඩා ලාභදායී වේ’ සංකල්පය තහවුරු කිරීමට සාධක සපයන බව පැවසූ සෙලින්කෝ හෙල්ත් කෙයාර් සර්විසස් සභාපති ආර්. රෙන්ගනාදන් මහතා සාමාන්‍ය ශ්‍රී ලාංකික ජන සමාජයට නිරන්තර ;;වද්‍ය පරීක්ෂාව ආගන්තුක බව ඉතාම පැහැදිලි කරුණක් බව ද පෙන්වා දුන්නේය. මේ තත්ත්වය වෙනස් කිරීමට මෙම වැඩපිළිවෙළ මූලික පියවර තබනු ඇති බව ද ඔහු ප්‍රකාශ කළේය.රෝග නිර්ණයේ වැදගත්කම පිළිබඳ ජනතාව දැනුවත් කිරීමේ විශේෂ සම්මන්ත්‍රණයක් ජූනි 05 වන දින සෙලින්කෝ ලයිෆ් නව ප්‍රධාන කාර්යාල පරිශ්‍රයේදී මහජනතාව වෙනුවෙන් පැවැත්වීමට ද කටයුතු යොදා ඇත.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj10053010</link>
    <topic>කෑගල්ල රෝහලට අක්ෂි ශල්‍ය වෛද්‍ය ඒකකයක්</topic>
    <author/>
    <content>කෑගල්ල රෝහලට අක්ෂි ශල්‍ය වෛද්‍ය ඒකකයක්අක්ෂි ශල්‍ය වෛද්‍ය වයි. එම්. එස්. හේරත්, රෝහල් අධ්‍යක්ෂ වෛද්‍ය ලක්ෂ්මන් ගම්ලත්, ඔරේන්ජ් ඉලෙක්ට්‍රිකල් කළමනාකාර අධ්‍යක්ෂ තුෂාන් කොඩිතුවක්කු, ප්‍රධාන විධායක නිලධාරී කාමිල් හුසේන්, සභාපතිනි තිලකා කොඩිතුවක්කු මහත්ම මහත්මිහු ද මෙහි වෙති.ඔරේන්ජ් ඉලෙක්ට්‍රික් ආයතනය කෑගල්ල මූලික රෝහලට අක්ෂි ශල්‍ය වෛද්‍ය ඒකකයක් ප්‍රදානය කළේය.මිලියන 3.5 ක මුදලක් වැය කරමින් ඔරේන්ජ් ‘ඔබට ආලෝකය - මට පෙනීම’ යන සමාජ සත්කාරක වැඩසටහන මඟින් සෞඛ්‍ය හා පෝෂණ අමාත්‍යංශයේ විෂන් 2020 හි ඉල්ලීම පරිදි පරිත්‍යාගය සිදු කරන ලදී.මේ සමාජ සත්කාරක වැඩසටහනට වෙළෙඳ නියෝජිතයන් මෙන්ම පාරිභෝගිකයන්ගේ ද දායකත්වය මත සිදු වන්නකි. මිලදී ගන්නා සෑම සීඑෆ්එල් බල්බයකින් රු. 5 ක් මෙම අරමුදලට බැර වෙයි. මෙම අරමුදල මඟින් ශ්‍රී ලංකා දෘශ්‍යාබාධිතයන්ගේ ජනතා සම්මේලනයේ ක්‍රියාකාරකම් සඳහා දායක වන අතර ඇසේ සුද ඉවත් කිරීමේ ශල්‍යකර්මය සඳහා අවශ්‍ය අක්ෂි කාච ප්‍රදානය කෙරේ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj10053011</link>
    <topic>නුගේගොඩ සමරකෝන් ස්ටුඩියෝ කැමරා ප්‍රදර්ශනාගාරයක්</topic>
    <author/>
    <content>නුගේගොඩ සමරකෝන් ස්ටුඩියෝ කැමරා ප්‍රදර්ශනාගාරයක්නුගේගොඩ සමරකෝන් ස්ටුඩියෝ ආයතනය කැමරා සහ කැමරා උපකරණ ප්‍රදර්ශනාගාරයක් අලුතෙන් විවෘත කරයි. සමරකෝන් ස්ටුඩියෝ ආයතනයේ කළමනාකරු කිත්සිරි මහේස් මහතා පවසන්නේ “සමරකෝන් ස්ටුඩියෝ එකට වසර 70ක පමණ දීර්ඝ කීර්තිමත් ඉතිහාසයක් තියෙනවා. අප මෙතෙක් කල් කළේ ඡායාරූප ගැනීමට සම්බන්ධ විවිධ සේවා සපයන එකයි.දැන් අප කැමරා සහ කැමරා උපකරණ අලෙවිය සහ අලුත්වැඩියා කිරීමත් කරනවා. අපේ ප්‍රදර්ශනාගාරයෙන් ලෝකප්‍රකට වෙළෙඳ නාම යටතේ එන ඕනෑම කැමරාවක් සහ ඒවාට අදාළ උපකරණ සාධාරණ මිලකට වගකීමක් ඇතිව මිලදී ගන්න පුළුවන්. ඒ වගේම ඕනෑම වර්ගයක කැමරා සහ කැමරා උපකරණ වගකීමක් ඇතිව අලුත්වැඩියා කිරීමත් අප කරනවා. මේ සඳහා දේශීය සහ විදේශීය පුහුණුවක් ලැබූ පළපුරුදු කාර්මිකයන් අප ආයතනයේ සිටිනවා.” යනුවෙනි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj10053012</link>
    <topic>ශිල්ප අත්කම් ගම්මානයට විදෙස් සංචාරකයෝ ඇදී එති</topic>
    <author/>
    <content>ශිල්ප අත්කම් ගම්මානයට විදෙස් සංචාරකයෝ ඇදී එතිජාතික ශිල්ප සභාව විසින් බත්තරමුල්ල, පැලවත්ත ජාතික ශිල්ප සභා භූමියේ පවත්වාගෙන යනු ලබන ශිල්ප අත්කම් ගම්මානය සඳහා මේ දිනවල දෙස් විදෙස් සංචාරකයන් විශාල වශයෙන් ඇදී එමින් පවතී.ශ්‍රී ලාංකීය අනන්‍යතාවය විදහා දැක්වෙන දේශීය හස්ත කර්මාන්ත ශිල්පීන් විසින් කරනු ලබන විශිෂ්ට අත්කම් නිර්මාණ මෙහිදී විදෙස් සංචාරකයන්ගේ නොමද පැසසුමට සහ ඇගයීමට ලක්වීම විශේෂත්වයකි. ශිල්ප අත්කම් ගම්මානය නැරඹීමට පැමිණි හාරසිය දෙනෙකුගෙන් යුතු සංචාරක කණ්ඩායමක් අත්කම් නිෂ්පාදන නැරඹීම සහ මිලදී ගැනීම සිදු කළ ආකාරයයි මේ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj10053013</link>
    <topic>වේවැල්කඳුර නව තේ වාර්තාවක් පිහිටුවයි</topic>
    <author/>
    <content>වේවැල්කඳුර නව තේ වාර්තාවක් පිහිටුවයිරත්නපුර වේවැල්කඳුර තේ කම්හලේ නිපදවුන එෆ්බීඕපී වර්ගයේ තේ තොගයක් සඳහා මෙතෙක් වාර්තා ගතවූ ඉහළම මිල වන රු.4,910/-ක මිලක් මැයි 04 දින පැවැති කොළඹ තේ වෙන්දේසියේ දී වාර්තා විය.ජෝන් කීල්ස් තැරැව් සමාගම හරහා එම ගනුදෙනුව සිදු කෙරිණි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>30</day>
    </date>
    <link>http://www.silumina.lk/2010/05/30/_art.asp?fn=aj10053014</link>
    <topic>විශිෂ්ටයෝ 23 දෙනකුට ‘ෂෙව්රෝන් ස්ටාර්’ සම්මාන</topic>
    <author/>
    <content>විශිෂ්ටයෝ 23 දෙනකුට ‘ෂෙව්රෝන් ස්ටාර්’ සම්මාන‘ෂෙව්රෝන් ස්ටාර්’ විශිෂ්ටතා සම්මාන උලෙළේ දී මෙවරත් ෂෙව්රෝන් සමාගමේ සේවකයනගේ ව්‍යාපාර හවුල්කරුවන්ගේ හා කාර්යය මණ්ඩල සාමාජිකයන්ගේ දක්ෂතා හා හැකියාවන් ඇගයීමට ලක්කරමින් 23 දෙනකුට සම්මාන පිරි නැමිණි.ධනාත්මක නිෂ්පාදනයක්, අලෙවියක් සහ එක් කරනු ලබන නව නිපැයුම් සඳහා සේවකයන් දිරිමත් කිරීමටත් ඒ සඳහා ඔවුන්ට සුදුසු වාතාවරණයක් සකස් කිරීමටත් මෙම සම්මාන උලෙළ පිටිවහලක් වන බව ෂෙව්රෝන් ලුබ්රිකන්ට්ස් ලංකා පෞද්ගලික සමාගමේ අධ්‍යක්ෂක හා ප්‍රධාන විධායක කිෂූ ගෝමස් පවසයි.හොඳම කැල්ටෙක්ස් බෙදා හරින්නා ලෙස ඇඹිලිපිටියේ කැල්ටෙක්ස් ප්‍රාදේශීය ගබඩාහලේ සේනක සරත්චන්ද්‍ර, හොඳම කැල්ටෙක්ස් ගබඩා කළමනාකරු ලෙස ඇඹිලිපිටිය කැල්ටෙක්ස් ගබඩාවේ චානක අසංක, මුළු දිවයිනේ ම හොඳම අලෙවි නියෝජිත ලෙස ගාල්ලේ කැල්ටෙක්ස් ප්‍රාදේශීය ගබඩාවේ ඉන්දුක සම්පත් සම්මාන හිමි කර ගත්හ.කොළඹ හොඳම අලෙවි නියෝජිත ලෙස කොච්චිකඩේ කැල්ටෙක්ස් ප්‍රාදේශීය ගබඩාවේ සංජය ධර්මවර්ධන, ත්‍රිකුණාමලයේ කැල්ටෙක්ස් ප්‍රාදේශීය ගබඩාවේ හොඳම අලෙවි නියෝජිත (උතුර) ලෙස රාසියා සිමෝගිතාන්, හොඳම අලෙවි නියෝජිත (දකුණ) ලෙස ගාල්ලේ කැල්ටෙක්ස් ප්‍රාදේශීය ගබඩාවේ ඉන්දුක සම්පත් ද වසරේ හොඳම ප්‍රාදේශීය අලෙවි අධීක්ෂකවරයා ලෙස මහේෂ් පි‍්‍රයදර්ශන, වසරේ හොඳම අලෙවි විධායක ලෙස රංගන කොඩිකාර, වසරේ හොඳම වාණිජ කර්මාන්ත අලෙවි ඉන්ජිනේරුවරයා ලෙස අරුණ දිසානායක හා හොඳම ප්‍රාදේශීය අලෙවි කළමනාකරු ලෙස ජයශාන්ත තොටහේවගේ යන මහත්වරු විශිෂ්ටතා සම්මානයෙන් පිදුම් ලැබූහ.මීට අමතරව විශිෂ්ටතම කළමනාකරණ කණ්ඩායම් සාමාජික ලෙස සමූහ සන්නම් කළමනාකරු ෂෙහාන් පෙරේරා සහ සාමාන්‍ය අධිකාරී මූල්‍ය අනුර පෙරේරා ද 2009 විශිෂ්ටතා සම්මානයෙන් පිදුම් ලැබූහ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa1006061</link>
    <topic>පළාත් සභා මැති ඇමැති රට සවාරි තහනම්!</topic>
    <author>චන්දන බණ්ඩාර</author>
    <content>ජනසෙතට ඇති මහජන මුදල් වැය කරන- ජනපතිගෙන් නියෝගයක්චන්දන බණ්ඩාරමහජන සුබ සාධනය සඳහා ඇති මුදල් වැය කරමින් පළාත් සභා මැති ඇමැතිවරුන් සහ කාර්ය මණ්ඩල විසින් සිදු කරනු ලබන විදේශ සංචාර වහා නතර කරන ලෙස මහින්ද රාජපක්‍ෂ ජනාධිපතිතුමා නියෝග කොට තිබේ.පළාත් සභා මැති ඇමැතිවරුන්ගේ එක් කණ්ඩායමක් විදේශ සංචාරයකට යෑමේදී ඒ සඳහා රුපියල් මිලියන හයක පමණ මුදලක් වැය කරන බවත් හෙළි වී තිබේ. පළාත් සභා කිහිපයක ඇමැතිවරුන් විදේශ සංචාර කිහිපයක් සඳහා මුදල් වෙන් කොටගෙන තිබූ බවටත් තොරතුරු අනාවරණය වෙයි.මේ පිළිබඳව අවධානය යොමු කළ ජනාධිපතිතුමා උපදෙස් දී තිබෙන්නේ සෞඛ්‍යය, අධ්‍යාපනය, මාර්ග සංවර්ධනය වැනි මහජන සුබ සාධනය හා රටේ සංවර්ධනය සඳහා වෙන් කර තිබෙන මුදලින් මැති ඇමැතිවරුන් විදේශ සංචාරවල යෙදීම නොකළ යුතු බවයි. අධ්‍යාපන චාරිකා යනුවෙන් හඳුන්වා ගනිමින් පළාත් සභා කිහිපයකම මුදල් වෙන්කොට ගෙන තිබුණු බවත් මින් ඉදිරියට එවැනි කටයුතු සිදු නොවන ලෙස වගබලා ගත යුතු බවත් ජනාධිපතිතුමා අදාළ අංශ වෙත උපදෙස් දී තිබේ.පළාත් සභා මැති ඇමැතිවරුන් හා ඔවුන් ගේ කාර්ය මණ්ඩලයද අවස්ථා ගණනාවකදී විදේශ සංචාරවල යෙදීම සඳහා මහජන මුදල් වෙන්කොට ගෙන තිබුණු අතර මින් ඉදිරියට පළාත් සභාවල කිසිදු මුදලක් ඒ ආකාරයෙන් වැය නොකළ යුතු බවටත් ජනාධිපතිතුමා උපදෙස් දී තිබේ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa1006066</link>
    <topic>වාහන බදු සහනය ආර්ථිකය දිරිමත් කරවන සුලුයි</topic>
    <author/>
    <content>- මහාචාර්ය රංජිත් බණ්ඩාරමෝටර් රථ, ඔරලෝසු හා කැමරා වැනි ආනයනික භාණ්ඩ සඳහා ලබා දුන් විශාල බදු සහනය හේතු කොට ගෙන රජයේ බදු ආදායම ඉහළ යනු ඇති බවත්, ආයෝජකයන්ගේ ආකර්ෂණය තවදුරටත් වැඩි වනු ඇති බවත් ජ්‍යෙෂ්ඨ ආර්ථික විද්‍යා විශේෂඥයකු වන ආචාර්ය රංජිත් බණ්ඩාර මහතා පවසයි.ඔහු පෙන්වා දෙන පරිදි අධික බදු ප්‍රතිශතයත් නිසා මෙරට මෝටර් රථ අලෙවිය මන්දගාමීව සිදු වූ මුත් බදු සහන ලබා දීම නිසා වැඩි වැඩියෙන් මෝටර් රථ ආනයනය හා අලෙවිය ඉහළ යනු ඇත. එහි ප්‍රතිඵලය වන්නේ රජයට ලැබෙන බදු ආදායම වර්ධනය වීමය.මෙවැනි බදු සහන මඟින් ආයෝජකයන් දිරිමත් වන අතර ජන ජීවිතයේ ගුණාත්මක වෙනසක් ඇති වන බව පෙන්වා දෙන රංජිත් බණ්ඩාර මහතා; මෙය සමස්ත ආර්ථිකය කෙරෙහිම යහපත් ලෙස බලපානු ඇති බවත් සඳහන් කෙළේය.මෑතකදී ජනාධිපතිතුමාගේ උපදෙස් මත වාහන සඳහා සියයට 50 ක බදු සහනයක් ලැබුණු අතර ඉන්දියාවේ නිෂ්පාදිත මරුටි මෝටර් රථ වෙනුවෙන් අය කළ බද්ද 183% සිට 90% දක්වා අඩු කෙරිණ. මීටත් අමතරව ආනයන අධිභාරය ද අඩු කොට ඔරලෝසු හා කැමරා වැනි භාණ්ඩ මත පනවා තිබු බදු මුදල ද අඩු කෙළේය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa100606_1</link>
    <topic>හරිත ශ්‍රී ලංකාවකට ගම්පහින් පියවර තබමු</topic>
    <author>නිහාල් පී. අබේසිංහ හා සිසිල ගුණතිලක</author>
    <content>- ඇමැති බැසිල් රාජපක්ෂනිහාල් පී. අබේසිංහ හා සිසිල ගුණතිලකමහින්ද චින්තනය අනුව හරිත ශ්‍රී ලංකාවක් බිහි කිරීම පිණිස පරිසරය සුරැකීම සඳහා ගම්පහ දිසාව ඇතුළත ‘සුන්දර ගම්පහ’ වැඩ සටහන යටතේ සෑම අංශයකින්ම කටයුතු කරන බව ආර්ථික සංවර්ධන ඇමැති බැසිල් රාජපක්ෂ මහතා පවසයි.ඒ මහතා එසේ පැවසුවේ ජුනි 05 දිනට යෙදී තිබුණු ජගත් පරිසර දිනය නිමිතිකොට ගෙන පරිසර අමාත්‍යංශය විසින් ගම්පහ බණ්ඩාරනායක මහා විද්‍යාලයේ පැවැත්වූ ජාතික පරිසර දින ප්‍රධාන උලෙළ අමතමින්ය. ‘ජීවින් රැසක් එකම ලොවක් එකම අනාගතයක්’ යන්න මෙවර පරිසර දිනයේ තේමාව විය.ගම්පහ දිස්ත්‍රික් පරිසර දිනය සමගාමීව ජනාධිපති කාර්ය සාධන බලකාය මඟින් ගම්පහ දිසාවේ ඩෙංගු මර්ධන වැඩ සටහන ද අද සෞඛ්‍ය ඇමැති මෛත්‍රීපාල සිරිසේන මහතාගේ මෙහෙයවීමෙන් ක්‍රියාත්මක කිරීම සතුටට කරුණක්. ගම්පහ දිසාවේ පරිසර හානිය විශාල ලෙස සිදුවී තිබුණා. ගම්පහ සංවර්ධනය මා භාරගත් පසු ඒ අභියෝගය ජයගෙන පරිසරය රැක ගනිමින් සංවර්ධන කටයුතු කඩිනම් කරනවා. මෙසේ කටයුතු කරන ගම්පහ දිස්ත්‍රික්කය පරිසර හිතකාමී සුන්දර දේශයක් කිරීමට සැමගේ සහාය අවශ්‍යයි. ඇමැති බැසිල් රාජපක්ෂ මහතා වැඩිදුරටත් පැවසීය.ගම්පහදී පැවැති ජගත් පරිසර දින උළෙලේ ප්‍රධාන අමුත්තා ලෙස සහභාගි වූ ආර්ථික සංවර්ධන ඇමැති බැසිල් රාජපක්ෂ මහතා පරිසර සංරක්ෂණයට දායක වූ පරිසරවේදියකු වෙත පරිසර සංරක්ෂණ සම්මානයක් පිරිනැමූ අවස්ථාව. පරිසර ඇමැති අනුර ප්‍රියදර්ශන යාපා සෞඛ්‍ය ඇමැති මෛත්‍රිපාල සිරිසේන යන මහත්වරු ද මෙම අවස්ථාවට එක්වූහ. සේයාරුව - විමල් කරුණාතිලකපරිසරය ආරක්ෂා කිරීම පිළිබඳ ප්‍රශ්නයේදී අනපණත් හා නීතිවලින් සාර්ථක ප්‍රතිඵල ගත නොහැකි අතර වඩාත් යෝග්‍ය වන්නේ ජනතාව දැනුම්වත් කිරීම යැයි පාරිසරික අමාත්‍ය අනුර පි‍්‍රයදර්ශන මහතා එහිදී පැවසීය.වැඩිදුරටත් අදහස් දැක්වූ අමාත්‍යවරයා ගම්පහ බණ්ඩාරනායක මහා විද්‍යාලය පරිසර හිතකාමී ලෙස රුක් රෝපණ වගාව ඉතා සාර්ථක අන්දමින් ක්‍රියාත්මක වීම හා පරිසර හිතකාමී විද්‍යාලයක් නිසා මෙම පාසලෙන් ජගත් පරිසර දින උත්සවය සැමරීම ගැන වඩාත් සතුටු වන්නේ යැයි පැවසීය.සෞඛ්‍ය අමාත්‍ය මෛත්‍රිපාල සිරිසේන මහතා කතා කරමින් ජනාධිපති කාර්ය සාධන බළකාය විසින් ලෝක පරිසර දිනය වන ජුනි 05 අද දින ඩෙංගු මර්දන කටයුතු ද ගම්පහින් ආරම්භ කිරීමට අපි කටයුතු කළා. පරිසරය ආරක්ෂා කරමින් නිරෝගි ජනතාවක් බිහි කිරීමට මදුරු උවදුර තුරන් කර යුතුයි. අද වෙනත් රටවල ආර්ථිකය ශක්තිමත් වුවත් පරිසරයට වී ඇති හානිය නිසා ඒ රටවලට ද සොබාදහමින් අනතුරු සිදුවී ඇති බව ද පැවැසීය.පරිසර අමාත්‍යංශයේ ලේකම් ආර්. එච්. එස්. සමරතුංග, පරිසර නියෝජ්‍ය ඇමැති පයිසර් මුස්තාපා, නියෝජ්‍ය ඇමැති පණ්ඩු බණ්ඩාරනායක මහත්වරු කතා කළ අතර නියෝජ්‍ය ඇමැති සරණ ගුණවර්ධන, පළාත් සභා ඇමැති උපාලි කොඩිකාර, පාර්ලිමේන්තු මන්ත්‍රිනි වෛද්‍ය සුදර්ශනි ප්‍රනාන්දුපුල්ලේ යන මහත්ම මහත්මිය ද සභාගි වූහ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa100606_2</link>
    <topic>වාහනවල අලුත් මිල ගැන ආනයනකරුවෝ මෙසේ කියති</topic>
    <author>සුනිල් දයා අල්විස්</author>
    <content>සුනිල් දයා අල්විස්රථවාහන ආනයනයේදී පනවා ඇති බදු සියයට 50 කින් අඩු කිරීමේ ප්‍රතිඵලයක් වශයෙන් මේ සතියේ සිට වාහන අලෙවියේ මිල ගණන් රුපියල් ලක්ෂ ගණනින් අඩු වනු ඇතැයි මෝටර් රථ ආනයනකරුවෝ පවසති.ඔවුන් පවසන පරිදි හා විදේශ රටවලින් මෝටර් රථ ආනයනය කරන මෝටර් රථ වාහන අලෙවි අංශවලින් වාර්තාවන අන්දමට ‘ඇල්ටෝ’ මෝටර් රථයක් රුපියල් ලක්ෂ 4 කින් ද ‘මරුටි’ මෝටර් රථයක් රුපියල් ලක්ෂ 5 කින් ද ‘සුසුකි ස්කෝච්’ මෝටර් රථයක් රුපියල් ලක්ෂ 7 කින් ද මිල අඩුවනු ඇතැයි විශ්වාස කෙරේ.‘ඇල්ටෝ’ මෝටර් රථයක් මෙතෙක් විකුණූ මිල රුපියල් ලක්ෂ 17 කි. ‘මරුටී රථයක් රුපියල් ලක්ෂ 13 ට ද ‘සුසුකි ස්කෝච්’ රථයක් රුපියල් ලක්ෂ 31 ට ද මෙතෙක් අලෙවි කරනු ලැබිණ.‘කොරියානු කියා’ මෝටර් රථයක් මිලියන 14 කට මෙතෙක් අලෙවි කරනු ලැබූ අතර බදු සහන මත එය රුපියල් මිලියන 9 ට මිල අඩුවනු ඇතැයි සැලකේ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa1006068</link>
    <topic>‘ආයෝජනයට ශ්‍රී ලංකාව හොඳම තැනක්’</topic>
    <author>සුනිල් දයා අල්විස්</author>
    <content>ගෝලීය ව්‍යාපාරිකයෝ කියතිසුනිල් දයා අල්විස්ශ්‍රී ලංකාව ලෝකයේ ආයෝජන සඳහා ඉතා යෝග්‍යතම ස්ථානයක් ලෙස තමන් සලකන බව මෙරට පැමිණ සිටින ගෝලීය ව්‍යාපාරික ප්‍රජාව පවසති. වේගයෙන් පිබිදෙන ආර්ථිකය හා රට පුරාම පවතින සුරක්ෂිතභාවය හේතු කොට ගෙන ගෝලීය ව්‍යාපාරිකයන් වඩ වඩාත් ශ්‍රී ලංකාව දෙසට ආකර්ෂණය වෙමින් සිටින බවත් සඳහන් කෙරිණ.මේ අදහස් පළ වුණේ අයිෆා උලෙළට සමගාමීව පැවැත්වුණු ගෝලීය ව්‍යාපාරික හමුවේදී ය. මෙහිදී මහින්ද රාජපක්ෂ ජනාධිපතිතුමා ශ්‍රී ලංකාවේ වත්මන් වාතාවරණය පිළිබඳව එම ව්‍යාපාරික ප්‍රජාව දැනුම්වත් කළ අතර ඒ කරුණු පිළිබඳ ඔවුන්ගේ විශේෂ අවධානය ද යොමුවිණ.ශ්‍රී ලංකාවේ ආයෝජන කටයුතු සඳහා යටිතල පහසුකම් මෙන් ම කෘෂි ව්‍යාපාර, කාර්මික ක්ෂේත්‍රයේ නිපැයුම් හා වෙනත් විවිධ ක්ෂේත්‍ර සඳහා වූ සේවා සඳහා ආයෝජන රැසක් ම පවතින බව ද මෙම හමුවේදී ජනාධිපතිතුමා ගෝලීය ව්‍යාපාරික ප්‍රජාවට කරුණු ඉදිරිපත් කර සිටියේ ය.ලෝකය ආර්ථික අවපාතයකට මෙන් ම ආහාර හිඟයකට මුහුණ පාද්දී මේ සියල්ල ද එල්ටීටීඊ ත්‍රස්තවාදයට එරෙහිව යුද්ධය ජයගනිමින් සාර්ථකව නැඟී සිටීමට අප රටට හැකිවූ බව පැවසූ ජනාධිපතිතුමා යුද්ධය පරාජය කොට ශ්‍රී ලංකාව ලත් ජයග්‍රහණය ගැන ලෝකය දන්නා නමුත් යුද්ධයත් සමඟ පසුගිය වසර හතරේ අප ආර්ථික වශයෙන් ලත් ප්‍රගතිය ලෝකය දන්නේ සුළු වශයෙන් යයි ද කීය.සියයට 22 ක් වූ 2008 වසරේ උද්ධමනය 2009 වර්ෂය වන විට සියයට 4 දක්වා අඩු කිරීමටත් වරාය ගුවන් තොටුපළ, මහාමාර්ග, විදුලිය, ජල සැපයුම, ධීවර, දුම්රිය, සහ පාලම් ආදී වශයෙන් යටිතල පහසුකම් ද වැඩි වී විරැකියාව සියයට 5.7 අඩු ප්‍රතිශතයකට ගෙන ඒමට ද හැකි වූ බව පෙන්වා දුන්නේ ය.ඒක පුද්ගල ආදායම ද පස් වසරක් තුළ දෙගුණයක් වී ඇමෙරිකානු ඩොලර් 2000 දක්වා ඉහළ ගොස් ඇති අතර අපේ ඉලක්කය ඉදිරිපස් වසර තුළ මෙය ඇමෙරිකානු ඩොලර් 4000 දක්වා වැඩි කිරීම යයි ද ජනාධිපතිතුමා කීය.සෑම පුරවැසියකුටම ආර්ථික සංවර්ධනයේ ඵල ප්‍රයෝජන ලබාදීම තම අරමුණ බව ද පෙන්වාදුන් ජනාධිපතිතුමා සෑම ප්‍රදේශයකම නව ව්‍යාපාරික අවස්ථා පවතින බවත් සඳහන් කර සිටියෝ ය.මෙම හමුවේදී ජනාධිපතිතුමා මෙසේ ද පැවසීය.ලෝක ව්‍යාපාරික ප්‍රජාව දැන් ක්‍රමයෙන් අපගේ සාර්ථකත්වය පිළිගෙන එයට ප්‍රශංසාව දක්වයි. අප ගිය වසරේ දී ඇ.ඩො. මිලියන 500 ක සුරැකුම්පත් නිකුත් කළ විට එමෙන් දහතුන් ගුණයක ඉල්ලීම් ලැබුණේ එම නිසා ය. අපගේ කොටස් වෙළෙඳපොළ ලොව හොඳම එකක් ලෙස පවත්වා ගනිමින් ලොව නන් දෙසින් ආයෝජකයින් එහි කොටස් මිලදී ගත්තේ එම නිසා ය. පළමු පෙළේ ජාත්‍යන්තර සංවිධාන සහ මාධ්‍ය ආයතන ශ්‍රී ලංකාව සංචාරය සඳහා හොඳම ස්ථානයක් ලෙස තෝරා ගෙන ඇත්තේ එම නිසා ය.අප සියලු ජන කොටස් අතර සත්‍යය සංහිඳියාවක් ඇති කිරීමටත් අප ජනතාවගේ ආර්ථික බලය නංවා ලීමටත් එඩිතර පියවර ගනිමින් සියලු ම ජාතීන්ට මිත්‍රත්වය හා නව අවස්ථා සඳහා සුරත දිඟු කරමින් සිටී. අප රටට තවමත් ඉතිරිවී ඇති එල්ටීටීඊ කොටස්වලට සහාය පළ කරන්නන්ගෙන් අනිසි බලපෑම් ඇතිවේ. ඒ කවුරුන්දැයි ඔබ හොඳින් දනී. අප තදින් විශ්වාස කරන්නේ ස්ථිර සාමයක් ගොඩනැඟීම සඳහා සංවර්ධනයක් අවශ්‍ය බව ය.මා කවදත් කියා සිටි පරිදි සාමයෙන් තොර ප්‍රගතියක් ද ප්‍රගතියෙන් තොර සාමයක් ද නොමැති බවයි. අප රජයේ අවංකභාවය රැඳී තිබෙන්නේ පොරොන්දු දීම මත නොව ඒවා ඉටු කිරීම මතය. කෲර යුද්ධයක් කිරිම සඳහා ළමා වියේ දීම එල්ටීටීඊ ය විසින් බඳවා ගත් ළමා සොල්දාදුවන්ට අර්ථාන්විත අනාගතයක් බිහිකර දීම කෙරෙහි මගේ රජය විශේෂ අවධානයක් දක්වා ඇති බව මා කියා සිටින්නේ ආඩම්බරයෙනි. ආර්ථික සංවර්ධනයේ ඵල සෑම පුරවැසියෙකුටම ලබාදීම අපගේ අරමුණයි. යුද්ධය අවසන්වීමෙන් පසු රට පුරා සෑම ප්‍රදේශයකම නව ව්‍යාපාරික අවස්ථාවන් තිබෙන බව මම ඔබට සිහිපත් කැර සිටින්නෙමි.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa1006062</link>
    <topic>ජනපතිට සෙත්පතා රටපුරා ආගමික වතාවත්...</topic>
    <author/>
    <content>මහින්ද රාජපක්‍ෂ ජනාධිපතිතුමා පාර්ලිමේන්තු මන්ත්‍රීවරයකු ලෙස දිවුරුම් දී හෙට (ජුනි 07) හතළිස් වසරක් සැපිරෙයි. මේ නිමිත්තෙන් එතුමාට සෙත් පතා රටපුරා ආගමික වතාවත් සිදු කිරීමට කටයුතු යොදා තිබේ.1970 මැයි 27 දා පැවති මහ මැතිවරණයෙන් බෙලිඅත්ත ආසනයට තරග කොට ජය ලබා ගත් මහින්ද රාජපක්‍ෂ ජනාධිපතිතුමා, 1970 ජුනි 07 දා ශ්‍රී ලංකාවේ හත්වැනි පාර්ලිමේන්තුවේ ලාබාලතම මන්ත්‍රීවරයා ලෙස දිවුරුම් දුන්නේය.ගතවූ හතළිස් වසරක කාලයේදී මන්ත්‍රීවරයකු, ඇමැතිවරයකු, විපක්‍ෂ නායකවරයකු සහ අගමැතිවරයකු ලෙස කටයුතු කළ මහින්ද රාජපක්‍ෂ මැතිතුමා 2005 වසරේ නොවැම්බර් මාසයේදී ශ්‍රී ලංකාවේ විධායක ජනාධිපති ධුරයට තේරී පත් වී 2010 ජනවාරි 26 දා පැවති ජනාධිපතිවරණයේදී දෙවැනි වරටත් ජනාධිපති ධුරයට තේරී පත් විය.හතළිස් වසරක දේශපාලන අත්දැකීම් හා පරිණත බව තුළින්, මහින්ද රාජපක්‍ෂ ජනාධිපතිතුමා එල්.ටී.ටී.ඊ. ත්‍රස්තවාදය පරාජය කොට ශ්‍රී ලංකාව එක්සේසත් කරමින් මුළු රට පුරාම නිදහස හා සාමය ස්ථාපිත කිරීමට නායකත්වය දුන්නේය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa1006063</link>
    <topic>උතුරේ පුරන් කුඹුරු අස්වද්දයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඋතුරු - නැගෙනහිර ප්‍රදේශවල පුරන්ව තිබු කුඹුරු අක්කර ලක්ෂ 2 ක් පමණ සාමය උදාවීමත් සමඟ යළි අස්වැද්දීමත්, මෙවර යල කන්නයේදී මහ කන්නයේ මෙන් වර්ෂා ජලයෙන් කුඹුරු අක්කර විශාල ප්‍රමාණයක් අස්වැද්දීමත් නිසා ඉදිරියේ රට සහලින් ස්වයංපෝෂිත වී මෙරට සහල් මිල තවත් අඩු වනු ඇතැයි හෙක්ටර් කොබ්බැකඩුව ගොවි කටයුතු පර්යේෂණ හා පුහුණු ආයතනයේ නියෝජ්‍ය අධ්‍යක්ෂ (පර්යේෂණ) ආචාර්ය එල්. පී. රූපසේන මහතා සිළුමිණට කීය. ඉදිරියේදී යල කන්නයේ දී ජලය අඩු කුඹුරුවල අතිරේක බෝග වැවීමට වැඩි අවධානය යොමු කළ යුතු බව ද රූපසේන මහතා පවසයි.මේ අතර වී අලෙවි මණ්ඩලයේ සභාපති ජයසිංහ මහතා පැවසුවේ පසුගිය මහ කන්නයේ වී මෙට්‍රික් ටොන් 48000 ක් මිලදී ගත් බවයි. ඉදිරියේදී උතුරු නැගෙනහිර ප්‍රදේශයෙන්ද විශාල වී අස්වැන්නක් ලැබෙන බව ද ඔහු කීය. මේ අතර ලබන මහ කන්නයේදී උතුරු පළාතේ අලුත් කුඹුරු අක්කර 85000 ක් උතුරු වසන්තය යටතේ අලුතින් අස්වද්දන බව ගොවිජන සේවා දෙපාර්තමේන්තුව පවසයි.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa1006064</link>
    <topic>නෙළුම් මල් පූජාව අද කැලණියේ...</topic>
    <author/>
    <content>මාවරලේ භද්දිය හිමියන් ගේ අනුශාසකත්වයෙන් අභිමානි සමාජ සංවර්ධන හා අධ්‍යාපන පදනම සංවිධානය කරන නෙළුම් මල් ලක්‍ෂයක් කැලණිය පුද බිමට පූජා කිරීමේ සත් ක්‍රියාව සහ සිළුමිණ පුවත්පතෙහි පළවූ “සම්මා සතිය” ලිපි එකතුව ධර්ම පුස්තකයක් ලෙස එළි දැක්වීමේ පුණ්‍ය උත්සවය ඉරිදා (06) සවස හතරට කැලණිය රජ මහා විහාරස්ථානයේ දී පැවැත්වේ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa1006065</link>
    <topic>ගංවතුරෙන් හානි වුණා නම් අලුතෙන් පෙළ පොත්</topic>
    <author>සුභාෂිණී ජයරත්න</author>
    <content>සුභාෂිණී ජයරත්නපසුගියදා පැවති අධික වර්ෂාව හා ගංවතුර නිසා ළමයින්ගේ පාසල් පෙළපොත් නිවසේ තිබී අස්ථාන ගතවී ඇත්නම් හෝ ඒවාට හානි වී ඇත්නම් ඔවුන්ට අලුත් පෙළපොත් ලබාදීමට අධ්‍යාපන ග්‍රන්ථ ප්‍රකාශන දෙපාර්තමේන්තුව සූදානමින් සිටින බව එහි කොමසාරිස් ජනරාල් ඩබ්.එම්.එන්.ජේ. පුෂ්පකුමාර මහතා පවසයි.ගංවතුරින් පෙළපොත්වලට හානි වී ඇත්නම් විදුහල්පති මඟින් හෝ පොත් බෙදාහැරීමේ මධ්‍යස්ථානවලින් හෝ එසේත් නැතිනම් ඉසුරුපායේ පිහිටි අධ්‍යාපන ප්‍රකාශන දෙපාර්තමේන්තුවෙන් හෝ එම පොත් ලබාගත හැකියැයි ඔහු වැඩිදුරටත් පැවැසීය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa1006067</link>
    <topic>කොළඹ ඇළ මාර්ග ඔස්සේ මගී ප්‍රවාහන සේවයක්</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකානාවල විවෘත විශ්ව විද්‍යාලය අසල සිට වැල්ලවත්ත දක්වා විවෘත විශ්වවිද්‍යාල ශිෂ්‍යයන්ට හා එහි සේවකයන්ට පමණක් විවෘතව තිබූ නාවික හමුදාවේ බෝට්ටු සේවාව පසුගිය 1 දා සිට මහජනතාව සඳහා ද විවෘත කැර ඇතැයි නාවික හමුදා මාධ්‍ය ප්‍රකාශක කපිතාන් අතුල සෙනරත් ‘සිළුමිණ’ ට පැවසීය. පෙරවරු 7.30 සිට පෙරවරු 9.30 දක්වා වැල්ලවත්තේ සිට බෝට්ටු සේවය ඇරඹෙන අතර පස්වරු 4.30 - 6.30 දක්වා නාවලින් බෝට්ටු සේවය ඇරඹෙයි.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa1006069</link>
    <topic>17 වැනි සංශෝධනය වෙනස් කළ යුතුයි</topic>
    <author/>
    <content>- ජානිපෙයෝජිත ව්‍යවස්ථා සංශෝධනයේ පළමු අදියර සඳහා ජාතික නිදහස් පෙරමුණ මූලික කරුණු පහක් යටතේ යෝජනා රැසක් ඉදිරිපත් කොට තිබේ. මේ යෝජනා එම පක්ෂයේ නායක ඇමැති විමල් වීරවංශ මහතා විසින් මහින්ද රාජපක්ෂ ජනාධිපතිතුමාගේ මූලිකත්වයෙන් පැවැති පක්ෂ නායක රැස්වීමට ඉදිරිපත් කරන ලද බව ද ජාතික නිදහස් පෙරමුණ පවසයි.බෙදුම්වාදයට නැවත හිස එසවීමට ඉඩ නොදීම, මහජන පරමාධිපත්‍යය තහවුරු කිරීම, මූලික අයිතිවාසිකම් ශක්තිමත් කිරීම, රාජ්‍ය පාලනයේ විනිවිදභාවය තහවුරු කිරීම, සහ ජාතික සම්පත් සුරැකීම යන මූලික කරුණු සම්බන්ධයෙන් එම ව්‍යවස්ථා සංශෝධන යෝජනා ඉදිරිපත් කර ඇති බවත් දැන ගන්නට ඇත.බෙදුම්වාදයට නැවත හිස එසවීමට ඉඩ නොතැබීම සඳහා ඉදිරිපත් කර ඇති යෝජනාවෙන් ව්‍යවස්ථාවේ 157 වැනි වගන්තිය ප්‍රකාරව පනවා ඇති බෙදුම්වාදී ක්‍රියාකාරකම් වලට එරෙහිව දඬුවම් ලබා දීම සඳහා වූ ප්‍රතිපාදන සංශෝධනය කළ යුතු බව යෝජනා කොට ඇත.දැනට තිබෙන ප්‍රතිපාදන අනුව නඩු දමා දඬුවම් කිරීම සඳහා නිර්දේශ කොට ඇත්තේ අභියාචනාධිකරණය ආශි‍්‍රත සංකීර්ණ හා කාලය ගත වන ක්‍රියාවලියකි. මහජන පරමාධිපත්‍යය තහවුරු කිරීමේ අරමුණින් පරමාධිපත්‍ය බලය හෑල්ලුවට ලක්කරන 17 වැනි ව්‍යවස්ථා සංශෝධනය මඟින් පිහිටුවන ලද ස්වාධීන කොමිෂන් සභා වෙනුවට සෘජුව විධායකයට වග කියන කොමිෂන් සභා පිහිටුවීමට යෝජනා කොට තිබේ.එසේම ‘රටේ ඕනෑම පුරවැසියකුට විධායක ජනාධිපති ධුරයට ඕනෑම වාර සංඛ්‍යාවක් තරග කිරීමේ අයිතිය තහවුරු කළ යුතු අතර ඒ සඳහා ව්‍යවස්ථාව මඟින් සීමා පැනවීම් නොකළ යුතුය’ යන යෝජනාව ද ඉදිරිපත් කොට ඇත්තේ මහජන පරමාධිපත්‍යය තහවුරු කිරීමේ අරමුණිනි.මූලික මිනිස් අයිතිවාසිකම් පුළුල් කිරීම සහ ශක්තිමත් කිරීම අරමුණු කොට සෞඛ්‍ය, අධ්‍යාපනය, ආහාර සුරක්ෂිතතාව, ජීවත්වීමේ හා ශරීරයට හානි නොවී සිටීමේ අයිතිය මූලික අයිතීන් ලෙස ව්‍යවස්ථාව මඟින් තහවුරු කළ යුතුය. ඒ යටතේ ඉදිරිපත් කොට ඇති තවත් යෝජනාවක් වන්නේ මූලික අයිතිවාසිකම් කඩවීම පිළිබඳව පෞද්ගලික අංශයේ ආයතනවලට ද වගකීම පැවරෙන ආකාරයට ව්‍යවස්ථාවේ 17 වන සහ 126 වගන්ති සංශෝධනය විය යුතු ය යන්නය.රජය මහජනතාවට වගකීම සහ විනිවිද භාවය තහවුරු කිරීම යන අරමුණ සඳහා ඉදිරිපත් කොට ඇති එක් යෝජනාවක් වන්නේ රාජ්‍ය ආයතනවලින් තොරතුරු ලබා ගැනීමේ අයිතිය මූලික අයිතියක් ලෙස තහවුරු කළ යුතු ය යන්නය. එසේම පාර්ලිමේන්තු පනතක් සම්මත වීමට පෙර ශ්‍රේෂ්ඨාධිකරණයේ දී අභියෝග කළ හැකි පරිදි පළාත් සභා ප්‍රඥප්ති ද ශ්‍රේෂ්ඨාධිකරණයේදී අභියෝගයට ලක් කිරීමට අවශ්‍ය ප්‍රතිපාදන ව්‍යවස්ථාවට එක් කළ යුතු ය යන්න, ඉහත අරමුණින් ඉදිරිපත් කොට ඇති අනෙක් යෝජනාවය.දේශයේ ස්වාභාවික සම්පත් සුරැකීම ව්‍යවස්ථාව මඟින්ම තහවුරු කිරීමේ අරමුණ වෙනුවෙන් ජලය, ඛනිජ සම්පත් ඇතුළු සියලු ස්වාභාවික සම්පත්, රජයට හෙවත් පොදු ජනතාවට අයත් දේපළ සේ සලකා ඒවා අන් සතු කිරීම වැළැක්වීමේ වගන්තියක් ව්‍යවස්ථාවට ඇතුළු කළ යුතු ය යන යෝජනාව ද ජානිපෙ මෙහිදී ඉදිරිපත් කොට ඇත.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa10060610</link>
    <topic>සංස්ථා මාළු සතොසේ</topic>
    <author/>
    <content>මාළු වෙළෙඳ පොළේ පවතින ඒකාධිකාරිය බිඳ දමා මිල ගණන් පහත හෙළීම සඳහා ආරම්භ කළ අලුත් වැඩසටහන සාර්ථක වෙමින් පවතින බව ධීවර ඇමැති රාජිත සේනාරත්න මහතා පවසයි. ඒ අනුව ධීවර සංස්ථාවට මෙතෙක් ලැබුණු මාළු ප්‍රමාණය දෙගුණයකින් වැඩි කර ගෙන ඇති අතර අසුරන ලද මාළු ස.තො.ස වෙළෙඳසල් මඟින් පාරිභෝගිකයන් අතර බෙදා හැරීමටත් පියවර ගෙන ඇත.මෙතෙක් ධීවර සංස්ථාවට තිබූ විශාලතම බාධාව වූයේ ප්‍රමාණවත් තරම් මාළු තොගයක් නොලැබීමය. එහි ප්‍රතිඵලය වූයේ මාළු වෙළෙඳපොළේ මිල ගණන්වලට කිසියම් බලපෑමක් කළ නොහැකි වීමය. එහෙත් දැන් ධීවර සංස්ථාව පෙරටත් වඩා දෙගුණයකින් මාළු මිලට ගැනීම කරන නිසා මාළු වෙළෙඳාමේ ඒකාධිකාරිය බිඳ දැමිය හැකි බවට ඇමැතිවරයා විශ්වාසය පළ කරයි.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aa10060611</link>
    <topic>ජගත් පරිසර දිනය සැමරේ ප්‍රධාන උත්සවය ගම්පහදී</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහජගත් පරිසර දිනය සෙනසුරාදාට 5 වැනිදාට යෙදී තිබේ. මෙවර තේමාව ‘ජීවීන් රැසක් එකම ලොවක් එකම අනාගතයක්’ යන්නයි. මෙවර පරිසර දින ප්‍රධාන උලෙළ ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් ගම්පහ බණ්ඩාරනායක විද්‍යාලයේදී පැවැත්වේ.මේ වෙනුවෙන් විශේෂ පණිවුඩයක් නිකුත් කරන පරිසර ඇමැති අනුර ප්‍රියදර්ශන යාපා මහතා පවසන්නේ මෙරට පරිසර සුරැකීමට සහ රටේ සියලුම අමාත්‍යාංශවල පූර්ණ සහයෝගය ලබාදිය යුතු බවයි. ඇමැතිවරයා ඒ වෙනුවෙන් නිකුත් කර ඇති නිවේදනයේ මෙසේ ද දැක්වේ.ජීවයේ පැවැත්ම උදෙසාම ජෛව විවිධත්වය වැදගත්වන මුත් ජෛව විවිධත්වයට හානිකර ලෙස බලපාන සාධක හේතුවෙන් මිහිතලයෙන් ජීවී විශේෂ වඳවී යාම මේ මොහොත වනවිටත් ආරම්භව ඇත.මෑතකදී සිදු කළ අධ්‍යයනයක් අනුව සෑම පැය 24 කටම වරක් ජීවී විශේෂ 150 ත් 200 ත් අතර සංඛ්‍යාවක් වඳවී යන බව අනාවරණය කරගෙන ඇත. ලොව ප්‍රකාශිත ජෛව විවිධත්ව උච්ච ස්ථාන 31 අතරට අයත්වන අප දිවයිනට ද මෙවර ලොව පරිසර දිනය අතිශය වැදගත් වන්නේ ආවේණික හා ආවේණික නොවන ජීවී විශේෂ රාශියකට වාසස්ථාන සැපයීම මත පමණක් නොව අනාදිමත් කාලයක පටන් ආගමික සාමජීය හා සංස්කෘතික වශයෙන් මනා සංහිදියාවක් සහිතව වගකීමෙන් පරිසරය භාවිත කළ ජාතියක් වශයෙන් බව ද ඇමැතිවරයා පවසයි.ශ්‍රී ලාංකික පුරවැසියන් වශයෙන් අප සියලු දෙනා ද මෙවර පරිසර දිනය සඳහා සක්‍රීය දායකත්වය දැක්වීම කාලීන අවශ්‍යතාවක් බවට පත්ව ඇති බවත් මධ්‍යම පරිසර අධිකාරිය වෙත ජාතික පාරිසරික පනත මගින් පැවරී ඇති බලතල අනුව මෙරට පරිසර සංරක්ෂණය උදෙසා නිරන්තරයෙන් ක්‍රියාමාර්ග ගනිමින් පවතින අතර ලෝක පරිසර දිනය වැනි ජාත්‍යන්තර මට්ටමින් පරිසරය කෙරෙහි අවධානය යොමු කෙරෙන අවස්ථාවන් සඳහා සුවිශේෂී කාර්යභාරයක් ඉටු කිරීමට ද සැලසුම් කර ඇති බවත් මධ්‍යම පරිසර අධිකාරියේ සභාපති චරිත හේරත් මහතා පවසයි.මෙම පරිසර දින උලෙළ වෙනුවෙන් ‘ජීවීන් රැසක් එකම ලොවක් එකම අනාගතයක්’ යන මැයෙන් ප්‍රදර්ශනයක් ද ගම්පහ දී පැවැත්වේ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=ab1006062</link>
    <topic>උතුර දැන් ප්‍රධාන ආර්ථික ධාරාවේ කොටසක් වෙලා</topic>
    <author>සංවාද සටහන සරත් පෙරේරා</author>
    <content>මහ බැංකුවේ ප්‍රධාන අර්ථ ශාස්ත්‍රඥ හා ආර්ථික පර්යේෂණ අධ්‍යක්ෂ කේ. ඩී. රණසිංහහැම දත්තයක් අනුවම ශ්‍රී ලංකාවේ ආර්ථිකය ශීඝ්‍ර ආර්ථික සංවර්ධනයක් කරා ගමන් කරමින් තිබෙන බව පැහැදිලි බවත් පසුගිය කාලය තුළ උතුරේ බැංකු ශාඛා හා ව්‍යාප්ති කාර්යාල හැත්තෑහතක් පමණ පිහිටුවා තිබෙන බවත් මහ බැංකුවේ ප්‍රධාන අර්ථ ශාස්ත්‍රඥ හා ආර්ථික පර්යේෂණ අධ්‍යක්ෂ කේ. ඩී. රණසිංහ මහතා පවසයි.සිළුමිණ සමග රටේ ආර්ථිකය ගැන සම්මුඛ සාකච්ඡාවකට එක්වෙමින් රණසිංහ මහතා මේ බව ප්‍රකාශ කළේය.එම සම්මුඛ සාකච්ඡාවේදී ඇසූ ප්‍රශ්න කීපයක් හා ඒවාට රණසිංහ මහතා දුන් පිළිතුරු මෙසේය.ඇතමුන් අසුබවාදීව බලන්න හදන රටේ ආර්ථිකය, රටේ සිටින ඉහළම පෙළේ ආර්ථික විද්‍යාඥයකු ලෙස ඔබ දකින්නේ කොහොම ද?ආර්ථිකය ඉහළ වර්ධන අනුපාතයකට දැන් අවතීර්ණය වෙලා තියනවා. ඒක පුද්ගල ආදායම වසර පහක් තුළ දෙගුණයක් වුණා. 2005 සිට 2008 දක්වා වසර හතර තුළ අවුරුදු හතරේ ආර්ථික වර්ධනය සීයට 6 ක වේගයකින් සිදුවුණා. නමුත් ඊට කලින් අවුරුදු 30 කම සාමාන්‍ය වර්ධන වේගය සීයට 4.5 මට්ටමේ පැවැතුණා.සාමය උදා වීමත් රටේ ඇතිවුණ ස්ථාවරභාවය සංවර්ධනයේ අඩිතාලම වනවාට කිසිම සැකයක් නැහැ. දැනටම ඇතිවෙමින් තිබෙන යටිතල පහසුකම් සංවර්ධනය හා නව ආයෝජන ව්‍යාපෘති අනුව ඉදිරියට ලංකාවේ ආර්ථිකය නව ජවයකින් ඉදිරියට ගමන් කරනු ඇතැයි අපේක්ෂා කරනවා.පසුගිය 2009 වසරේ වෙනසක් පෙන්වනවා?සාමය උදාවුණ 2009 වසරේත් විවිධ අභියෝග මැද අපට සීයට 3.5 ක වර්ධන වේගයක් අත්කර ගන්න පුළුවන් වුණා. 2009 වසරේ මුල් මාස කීපයේ තමයි යුද්ධය ඉහළම තලයකට වැඩිවී ඉහළ ආරක්ෂක වියදමක් දරන්න වුණේ. ඒ එක්කම එම වසරේ ලෝක ආර්ථික අර්බුදයකට මුහුණ දෙන්න අපට සිදුවුණා. ජාත්‍යන්තර වශයෙන් මූල්‍ය ආයතන බිඳ වැටුණා. එම බලපෑමෙන් අපේ මූල්‍ය පද්ධතිය ආරක්ෂා කිරීමේ අභියෝගයකට අපට මුහුණ පාන්න සිදුවුණා.පසුගිය වසරේ මුල් කාලයේ නියඟයක් තිබුණා. තේ නිෂ්පාදනය අඩු වුණා. වසරේ මැද හරියේත් නියඟය තිබුණා. යළ කන්නයේ වී නිෂ්පාදනය සීයට 28 කින් අඩුවුණා. සහල් තොග පිටරටින් ගෙන්වන්න සිදුවුණා. මේ අභ්‍යන්තර හා බාහිර අභියෝග තත්ත්වයන් මැද වුණත් සීයට 3.5 ක ආර්ථික සංවර්ධන වේගයක් ළඟාකර ගැනීමට හැකිවීම ප්‍රශංශනීයයි. ලෝකයේ බොහෝ දියුණු රටවල් පවා පසුගිය වසරේ ගියේ සෘණ ආර්ථික තත්ත්වයකටයි. අනෙක් සංවර්ධනය වන රටවලත් ආර්ථික වර්ධන වේගය අඩාල වුණා. ඒකයි එවැනි තත්ත්වයක් මැදත් සීයට 3.5 ක වර්ධන වේගයක් ළඟාකර ගැනීමට හැකිවීම ප්‍රශංශනීය වන්නේ.ආර්ථික වර්ධනය ගැන දැනට ඇති ප්‍රගතිය කුමක් ද?පසුගිය වසරේ පළමු කාර්තුවේ වර්ධන වේගය සීයට 1.5 ක් වුණා. දෙවැනි කාර්තුවේ එය සීයට 2.1 ක් වුණා. නමුත් 3 වැනි හා 4 වැනි කාර්තුවේ ශීඝ්‍ර ආර්ථික වර්ධනයක් ළඟාකර ගනිමින් සීයට 6.4 ක වර්ධනයක් කරා යන්න පුළුවන් වුණා. යුද්ධය නිමා කර ගැනීමත් රජයේ ආර්ථික ප්‍රතිපත්තිත් තුළින් ආයෝජකයන්ගේ විශ්වාසය තහවුරු වීම මේ වර්ධනය අත්කර ගැනීමට හේතු වුණා.තවදුරටත් ඉහළ ආර්ථික වර්ධනයක් අත්කර ගනිමින් එම මට්ටමේ ආර්ථිකය දිගටම පවත්වාගෙන යා යුතුයි. මේ වසරේ පළමු කාර්තුව තුළ සීයට 7 ඉක්මවූ වර්ධනයක් අප බලාපොරොත්තු වෙනවා. මේ තත්ත්වය අනුව මාසයෙන් මාසය කාර්තුවෙන් කාර්තුව ආර්ථිකය වර්ධනය වන බව හොඳ වර්ධන මාවතකට ලංකාවේ ආර්ථිකය අවතීර්ණය වෙමින් තිබෙන බව පැහැදිලියි.භාණ්ඩ මිල ගණන් වැඩිවීමේ ප්‍රශ්නය ගැන කියන්නේ කුමක් ද?භාණ්ඩ මිල ගණන් වරින්වර වැඩි වෙනවා. නමුත් රටේ උද්ධමනය 2008 වසරේ මැද වන තෙක්ම සීයට 28 මට්ටමේ පැවතුණත් රජය හා මහ බැංකුව මුදල් ප්‍රතිපත්ති සුදුසු ආකාරයෙන් හැසිරවීමත් දේශීය විදේශීය භාණ්ඩ නිෂ්පාදනය යථා තත්ත්වයට පත්වී භාණ්ඩ මිල ගණන් යථා තත්ත්වයට පත්වීමත් නිසා උද්ධමනය 2009 සැප්තැම්බර් වන විට සීයට 0.7 කට අඩුවුණා.පසුගිය මාසයේ උද්ධමනය සීයට 5.4 යි. පෙබරවාරියේ එය සීයට 6.3 ක් වුණා. අපේ‍්‍රල්, මැයි මාසෙ එය අඩුවෙලා.සාමාන්‍ය වශයෙන් පසුගිය අවුරුදු තිහේ උද්ධමනය තිබුණේ සීයට 11 මට්ටමේ. දැනට උද්ධමනය පවතින්නේ සීයට 5.7 ඉතාම අඩු මට්ටමක.විදේශ වත්කම්වල වෙනස් වීම ගැනත් කතා කළොත්?අපේ රටේ විදේශ සංචිත ගෝලීය ආර්ථික අර්බුදයේ බලපෑම නිසා 2009 මාර්තුවේදී ඩොලර් බිලියන 1.1 දක්වා අඩුවුණා. මෙය මෑත වසරවල පැවැති අඩුම මට්ටම වුණා. 2009 වසරේ අවසානය වන විට විදේශ සංචිත ප්‍රමාණය ඩොලර් 5.1 දක්වා වැඩිවුණා.විදේශ සංචිත ප්‍රමාණය දිගටම ඩොලර් බිලියන 5 මට්ටම ඉක්මවා පවත්වා ගැනීමට අප සමත්ව තිබෙනවා. අපේ රටේ ආර්ථිකය ශක්තිමත්ව තිබෙන බවත් සාර්ව ආර්ථික තත්ත්වය තවදුරටත් ශක්තිමත් වෙමින් පවතින බවත් මේ තත්ත්වයන්ගෙන් පෙන්නුම් කරනවා. මේ සියලු තත්ත්වයන් මැද මුදලේ අගය රුපියලේ අගය වැටෙන්නට නොදී විනිමය අනුපාතය ස්ථාවර මට්ටමක පවත්වා ගැනීමටත් හැකිවීමෙන් රටේ සාර්ව ආර්ථිකය යහපත් මට්ටමක පවතින බව හොඳින්ම පැහැදිලියි.අයවැය පරතරය වැඩිවීමේ ප්‍රශ්නය ගැනත් අද කතා වෙනවා...?විවිධ හේතු නිසා අයවැය හිඟය බලාපොරොත්තු වූ මට්ටමට වඩා වැඩිවූ බව ඇත්ත. අයවැය හිඟය සීයට 7 මට්ටමේ පවත්වා ගැනීමට බලාපොරොත්තු වුණත් එය සීයට 9.8 දක්වා වැඩිවුණා. මෙයට ප්‍රධාන හේතුව වුණේ උතුරු නැඟෙනහිර ප්‍රතිසංස්කරණ හා වෙනත් ව්‍යාපෘති සඳහා රජයට විශාල වශයෙන් මුදල් වැය කිරීමට සිදුවීමයි. පසුගිය වසරේ මුල් කාලය තුළ වැඩිම මුදලක් වැය කිරීමට සිදුවුණේ ආරක්ෂක වියදම් සඳහායි.ආනයන අඩුවී විදේශ වෙළෙඳාම අඩුවීම තුළ රජයට එකතු වන බදු ආදායම ද අඩුවීමෙන් රජයේ ආදායම ද අඩුවීම අයවැය හිඟය වැඩිවීමට හේතු වෙලා තිබෙනවා. 2010 වසර සඳහා රජය දැනටමත් ඉදිරිපත් කර ඇති විසර්ජන ගිණුම අනුව මේ වසරේ අයවැය හිඟය සීයට 8 දක්වා අඩුකර ගන්න බලාපොරොත්තු වෙනවා. ඉදිරි අවුරුදු කීපය තුළ රජය අයවැය හිඟය තිරසාර මට්ටමක් දක්වා අඩුකර ගැනීමට අපේක්ෂා කරනවා.උතුරේ මූල්‍ය කටයුතුවල ප්‍රගතිය කුමක් ද?උතුරු වසන්තය වැඩසටහන තුළ ජනයා නඟා සිටුවීම සඳහා ආර්ථික, සමාජ, අධ්‍යාපන, මාර්ග, වාරිමාර්ග සංස්කෘතික මේ හැම අංශයකම ව්‍යාපෘති ක්‍රියාත්මක කෙරෙනවා. බොහෝ ව්‍යාපෘති රජයේ මුදලින් ක්‍රියාත්මක වන අතර ඒවා සඳහා විදේශ රටවලිනුත් අරමුදල් ලැබී තිබෙනවා.පසුගිය කාලය තුළ සාමය උදාවීමෙන් පසු උතුරේ බැංකු හා වෙනත් මූල්‍ය ආයතන බොහොමයක් තම ශාඛා එම පළාතේ ආරම්භ කර තිබෙනවා. බැංකු ශාඛා හා ව්‍යාප්ති කාර්යාල 77 ක් දැනටම පිහිටුවලා.එම බැංකු ශාඛාවල ගනුදෙනු වර්ධනය වෙමින් තිබෙනවා. මහ බැංකුව ප්‍රතිමූල්‍ය ණය දීමේ ව්‍යාපෘති ආරම්භ කරල. උතුරු නැගෙනහිර ප්‍රදේශයේ සුළු හා මධ්‍යම පරිමාණ ව්‍යාපෘති ආරම්භ කරන්න මූල්‍ය ආධාර සපයනවා. මේ හැම කටයුත්තකින්ම උතුරේ නිෂ්පාදනය දිරි ගැන්වෙනවා. ධීවර නිෂ්පාදනවල සිට කෘෂි නිෂ්පාදන දක්වා සියලු නිෂ්පාදන ඉදිරියට වැඩි වේවි.සංචාරක ක්ෂේත්‍රය වාර්තාගත ලෙස වර්ධනය වෙමින් තිබෙන බව කියැවෙනවා?ඇත්තටම යුද්ධය අවසන් වීමත් සමග ඉක්මනින්ම යථා තත්ත්වයට පත් වුණේ සංචාරක කර්මාන්තයයි. යුද්ධය අවසානයේ ජුනි මාසයේ සිටම සංචාරකයන් පැමිණීමේ ශීඝ්‍ර වර්ධනයක් සිදුවුණා. පසුගිය වසරට සාපේක්ෂව පසුගිය මාස හතරේ සංචාරකයන්ගේ පැමිණීම සීයට 50 කින් වැඩිවෙලා.මේ අවුරුද්ද තුළ ලක්ෂ හයකට ආසන්න සංචාරකයන් ප්‍රමාණයක් ලංකාවට එනු ඇතැයි ඇස්තමේන්තු කර තිබෙනවා. සාමය උදාවීමත් සමඟ නැගෙනහිර ඇතුළු ලංකාවේ සංචාරක ආකර්ශනයක් ඇති සියලුම ස්ථානවලට ඇදී එන සංචාරකයන්ගේ ප්‍රමාණය වැඩි වෙලා.මේ සතියේ පැවැත්වෙන අයිෆා ඉන්දියානු සිනමා උලෙළින් ශ්‍රී ලංකාවට ලැබෙන ප්‍රචාරය තුළ තවත් ලංකාවට පැමිණෙන සංචාරකයන් ප්‍රමාණය වැඩි වේවි...?ඉන්දීය, චීන සංචාරකයන් පමණක් නොව යුරෝපීය රටවල්වලිනුත් එන සංචාරකයන් ප්‍රමාණය වැඩිවෙලා. අයිෆා සිනමා උලෙළ අන්තර්ජාතිකව විශාලම පේ‍්‍රක්ෂකයන් පිරිසක් ලෝකය පුරා සිටින සිනමා උලෙළක් නිසා එයින් ලංකාවට විශාල ප්‍රචාරයක් ලැබෙනවා.මේ ප්‍රචාරණය නිසා ලංකාවට සංචාරකයන්ගේ විශාල ආකර්ශනයක් ඇතිවීම අනිවාර්යයෙන්ම සිදුවෙනවා. මේ නිසා ලංකාවට පැමිණෙන සංචාරකයන් ප්‍රමාණයත් කීප ගුණයකින් වැඩි වේවි.මේ සඳහා දැනට තිබෙන හෝටල් පහසුකම් වැඩි කරන්නත් සිදු වෙනවා...?ඉදිරි අවුරුදු 6/7 තුළ වැඩිවන සංචාරක අවශ්‍යතා සඳහා හෝටල් කාමර 30,000 ක් අවශ්‍ය වනු ඇතැයි ගණන් බලා තිබෙනවා. ඒ සඳහා විශාල ආයෝජන අවස්ථාවක් පෞද්ගලික අංශයට ලැබී තිබෙනවා. දේශීය හා විදේශීය ආයෝජකයනට ඒ සඳහා ඉදිරිපත් විය හැකියි. විශේෂයෙන්ම ඉහළ වියදම් දරන සංචාරකයන්ගේ පැමිණීම ඉදිරි කාලය තුළ වැඩි වනු ඇතැයි අපේක්ෂා කරනවා.ආර්ථිකය කඩා වැටී ඇති බවට ඇතැමුන් කරන චෝදනා මැද ඔබ කතා කරන්නේ ඉතා සුබවාදීවයි. රැකියා වියුක්තිය ගැනත් කතා කළොත්...?රැකියා වියුක්ති අනුපාතය 2008 අවුරුද්දේදි සීයට 5.2 දක්වා අඩුම මට්ටම දක්වා වැටුණා. 2009 ගෝලීය ආර්ථික අර්බුදය නිසා ඇතිවුණ බලපෑම් මත එම වසරේ දෙවැනි කාර්තුවේ රැකියා වියුක්ති අනුපාතය සීයට 6.3 දක්වා වැඩිවීමක් වුණා. ආර්ථිකය නැවත යථා තත්ත්වයට පත්වීමත් සමඟ රැකියා වියුක්ති අනුපාතය මේ වන විට සීයට 5.8 දක්වා අඩුවෙලා.සාමය උදාවීමෙන් පසු බලාපොරොත්තු වූ ලෙස ආයෝජන වැඩි නොවූ බවට කෙරෙන විවේචනය ගැන කියන්නේ කුමක් ද?ලෝකය පුරාම ඇතිවුණ ආර්ථික අර්බුදය නිසා ගිය අවුරුද්දේ ආයෝජනවල පසුබෑමක් ප්‍රාග්ධන සංචලනයේ අඩුවක් වෙලා තිබුණා. මෙය දේශීය ආයෝජනවලත් සිදුවුණා. ආර්ථිකය නැවත යථා තත්ත්වයට පත්වීමත් සමඟ මේ වසරේ ඩොලර් බිලියනයකට වැඩි විදේශ ආයෝජන ප්‍රමාණයක් ආයෝජන මණ්ඩලය අපේක්ෂා කරනවා. දේශීය ආයෝජන වල ද වැඩිවීමක් සිදු වේවි. ප්‍රධාන හේතුව පොලී අනුපාතය අඩුවීමයි.ප්‍රමුඛතා ණය දීමේ අනුපාතය 10.5% දක්වා අඩුවෙලා. එදා 20% පමණ පොලියට ගත් ණය දැන් සීයට 12 - 15 ට ලබාගත හැකියි. මේ නිසා අනිවාර්යයෙන්ම ආයෝජන වැඩි වෙනවා.සමහරුන් සැක පළ කරන ජාත්‍යන්තර මූල්‍ය අරමුදලේ ඉදිරි ණය පහසුකම් ලංකාවට ලැබේවි ද?ජාත්‍යන්තර මූල්‍ය අරමුදල ලංකාවට පොරොන්දු වුණ ඩොලර් බිලියන 2.6 සමීපස්ථ ණය පහසුකම් පළමු හා දෙවැනි වාරික පසුගිය වසරේ ජුනි හා නොවැම්බර් මාසවල ලැබුණා. එම අරමුදල ණය මුදල් දීම තීරණය කරන්නේ එහි නියෝජිත පිරිසක් මෙහි එවා කරන අගැයීමකට පසුවයි. එම නියෝජිත පිරිස ලංකාවට පැමිණීම පසුගිය කාලයේ පැවැති මැතිවරණ නිසා කල් ගියා. ඒ නිසා තුන්වැනි වාරිකය ලැබීමත් ප්‍රමාද වුණා. මැයි මාසයේ 21 වැනිදා එම නියෝජිත පිරිස ලංකාවට පැමිණ සාකච්ඡා කළා. ඔවුන් අරමුදලේ පාලක මණ්ඩලයට ඉදිරිපත් කරන වාර්තා අනුව ඉදිරි වාරිකයත් ලංකාවට ලැබේවි. එහි ගැටලුවක් නැහැ.පසුගියදා ලංකාවට පැමිණි ආසියානු සංවර්ධන බැංකුවේ සභාපතිවරයා මෙරට ආර්ථික ප්‍රගතිය ගැන ප්‍රසංසාත්මකව කතා කළා. රටේ සාර්ව ආර්ථික ස්ථාවර භාවය ගැන සතුටට පත්වෙන බවත් ඔහු කිව්වා. මෙරටට පැමිණි ලෝක බැංකුවේ දූත කණ්ඩායමක් ද මේ ආකාරයෙන්ම ආර්ථිකය මෙහෙයවීම ගැන ප්‍රසාදය පළ කර තිබෙනවා.ලංකාව පැහැදිලි ලෙසම දේශපාලන ස්ථාවරභාවයක් ඇතිව ආර්ථික සංවර්ධනය කරා සමෘද්ධිමත් දේශයක් කරා ගමන් කරන බව කවුරුත් පිළිගන්නා කරුණක්. ඒ සඳහා සියලු සාධක ලංකාව සපුරා තිබෙනවා. රට පුරා මාර්ග පද්ධතිය යටිතල පහසුකම් පද්ධතිය ශීඝ්‍ර සංවර්ධනයකට ඔබින ආකාරයෙන් සංවර්ධනය කෙරෙමින් පවතිනවා. ඒ නිසා ඉදිරි කාලයේදී ආයෝජනය වැඩිවී නිෂ්පාදනයත් වැඩි වන වාතාවරණයක් නිතැතින්ම ඇති වෙනවා.සංවාද සටහන සරත් පෙරේරා</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=ab1006061</link>
    <topic>එජාපය නළුවන්ටයි ගායකයන්ටයි භාර දෙමුද?</topic>
    <author>චන්දන බණ්ඩාර</author>
    <content>ගිය බදාදා ප්‍රවාහන අමාත්‍යංශයේ ප්‍රගති සමාලෝචන රැස්වීම අරලියගහ මන්දිරයේදී පැවැත්විණි. ඒ ජනාධිපතිතුමාගේ ප්‍රධානත්වයෙනි. ප්‍රවාහන අමාත්‍යාංශයේ ලේකම්, දුම්රිය දෙපාර්තමේන්තු සහ ලංගම ප්‍රධානිහු එම රැස්වීමට පැමිණ සිටියහ.ප්‍රගති සමාලෝචන රැස්වීමේදී ජනාධිපතිතුමා දුම්රිය සාමාන්‍යාධිකාරීවරයාගෙන් විමසා සිටියේ දුම්රිය දෙපාර්තමේන්තුවේ සිටින සේවකයෝ ගණන ගැනය. දුම්රිය සාමාන්‍යාධිකාරීවරයා සේවකයන් ප්‍රමාණය ගැන ප්‍රකාශ කැර ඉන්පසුව කීවේ දුම්රිය දෙපාර්තමේන්තුවේ වෘත්තීය සමිති 18 ක් ද පවතින බවය.අනතුරුව ජනාධිපතිතුමා විමසා සිටියේ ලංගම සේවකයන් ගණන ගැනය. ඊට ලංගම සභාපතිවරයාගේ පිළිතුර වූයේ එක් බස් රථයකට සේවකයන් 8 දෙනකු සිටින බවයි.”දැනට කාලයකට පෙර මගී ජනතාවගේ අවශ්‍යතාවලින් සියයට 30 ක් පමණම ඉටු වුණේ දුම්රිය මඟින්. නමුත් මගී අවශ්‍යතාවලින් අද සියයට පහක් පමණයි දුම්රිය මඟින් ඉටු වෙන්නේ. මට ආරංචි වුණා බොහෝ මගීන් ත්‍රීරෝද රථවලින් තම ගමනාගමන අවශ්‍යතා සපුරා ගන්නවා කියලා.” ජනාධිපතිතුමා ප්‍රවාහන අමාත්‍යංශයේ ආයතන ප්‍රධානීන් හමුවේ කියා සිටියේය.ඉන් අනතුරුව ජනාධිපතිතුමා කීවේ අපූරු කථාවකි. “දැන් මේ ප්‍රවාහන අමාත්‍යංශයට අදාළ ආයතන ඉටු කරන්නේ් මගී අවශ්‍යතා ද නැතිනම් ඒ ඒ ආයතනවල සේවකයන්ගේ අවශ්‍යතා ද කියලා හිතා බලන්න වෙනවා. ඒ වගේම මෙතැනදී කෙටිකාලීන සහ ඉක්මන් තීරණ ගන්ඩ වේවි.විශේෂයෙන්ම බස් රථ අලුත්වැඩියා කරන්න දේශීය කර්මාන්තකරුවන්ට බාර දෙනවා නම් වියදම් අඩු කර ගන්ඩ පුළුවන්. ඒ වගේම මහජන මුදල් ප්‍රවේශමෙන් පරිහරණය කරන්නත් ඕන. අපි ප්‍රවාහන අංශයෙන් ප්‍රමාණවත් සේවයක් ලබා දෙන්නෙත් නැහැ. ඒ වුණත් මුදල් නම් නාස්ති වෙනවා කියන චෝදනාව තිබෙනවා.” ජනාධිපතිතුමා කීවේය.ඉන් අනතුරුව ජනාධිපතිතුමා දුම්රිය සාමාන්‍යාධිකාරීවරයාගෙන් විමසා සිටියේ සිමෙන්ති ඇසුරුම් කිරීමට දුම්රිය දෙපාර්තමේන්තුවේ ඉඩමක් බදු දී තිබෙනවාද යන්න ගැනය. “සර් පරිසර අධිකාරියේ අනුමැතිය මත ජනතාවට හානියක් නැහැ කියන තත්ත්වය මත දුම්රිය දෙපාර්තමේන්තුවේ ඉඩමක් සිමෙන්ති ඇසුරුම් කිරීමට ආයතනයකට ලබාදී තියෙනවා.” දුම්රිය සාමාන්‍යාධිකාරීවරයා කියා සිටියේය.”ඔය කියන පරිසර අධිකාරියේ සහතිකයේ නම් සිමෙන්ති කුඩු නැත්නම් ඩස්ට් එක නැහැ කියලා තියෙනවා වෙන්ඩ පුළුවන්. නමුත් ඔය කියන සිමෙන්ති ඇසුරුම් කරන ඉඩම අවට සිටින ජනතාවට හුස්ම ගන්ඩවත් බැරි තරමට පත්වෙලා කියලා චෝදනා නැඟෙනවා. ඒ නිසා ඒ වැඩේ වහාම නතර කරන්ඩ පියවර ගන්න” ජනාධිපතිතුමා දුම්රිය සාමාන්‍යාධිකාරීවරයාට උපදෙස් ලබා දුන්නේය.මාර්ග බලපත්‍ර ප්‍රමාද කරන්න එපාඉන් අනතුරුව ජනාධිපතිතුමා විමසා සිටියේ දුම්රිය ගේට්ටු පිළිබඳවය. ඊට පිළිතුරු දුන්නේ ප්‍රවාහන අමාත්‍යංශ ලේකම්වරයායි. “කිලෝමීටර් 1200 ක් පමණ දුම්රිය මාර්ග තිබෙනවා. ගේට්ටු 900 ක් තියෙනවා. ඉන් 700 ක් බම්බු ගේට්ටු. 200 ක් විතර ආරක්ෂක ගේට්ටු. වැඩිපුරම අනතුරු වෙන්නේ ඒ ආරක්ෂක ගේට්ටුවලින්. අපිට ස්ථිර ගේට්ටුදාලා දෙන්ඩ පුළුවන්. නමුත් ඒ ගේට්ටු රකින්න සේවකයෝ යොදන්න සමෘද්ධිය හෝ පළාත් පාලන ආයතන බාර ගන්ඩ ඕනේ.” ප්‍රවාහන අමාත්‍යාංශ ලේකම්වරයා කීවේය.”එතකොට අනතුරක් වුණොත් වග කියන්නේ පළාත් පාලන ආයතනද සමෘද්ධි අධිකාරියද නැත්නම් දුම්රිය දෙපාර්තමේන්තුවද? ඔය විදිහට හිතන්ඩ එපා. මිනිස්සුන්ට අනතුරක් වුණොත් කාටද පාඩුව. මැරෙන කෙනාගේ පවුලට තමයි පාඩුව. ඒ පාඩුව වෙන කාටවත් මකා ගන්ඩ බැහැ. ඒ නිසා කරුණාකරලා ඔය ගේට්ටුවල විදුලි සංඥා එළි නැත්නම් එලාම් සවි කරන්න. දුම්රිය දෙපාර්තමේන්තුව අලුත් තාක්ෂණයට මාරු වෙන්ඩ ඕනේ. අපේ වගකීම වෙන්ඩ ඕනේ ජනතාවගේ ජීවිත බේරා ගැනීමයි.” ජනාධිපතිතුමා ප්‍රවාහන අමාත්‍යංශ ලේකම්වරයාට උපදෙස් දෙමින් කීවේය.අනතුරුව ජනාධිපතිතුමා විමසා සිටියේ ලංගමට තිබෙන ප්‍රශ්න මොනවාද කියාය. ඊට පිළිතුරු දුන්නේ ලංගම සභාපතිවරයාය. හෙතෙම කථාව පටන් ගත්තේ සාධාරණ නිදහස් ආදි වශයෙන් කියාගෙනය. ජනාධිපතිතුමාට තේරුම් ගියේ ඇසූ ප්‍රශ්නයට පිළිතුරක් නොව වෙනත් කථාවක් ලංගම සභාපතිවරයා කියන බවක්ය. ජනාධිපතිතුමා ඒ ගැන ප්‍රශ්න කළේය. “ඔයා දැන් මොකද්ද ඔය කියන්ඩ යන්නේ.” කියාය.”මම අපේ අලුත් ප්‍රවාහන ඇමැතිතුමා ගැන කියන්ඩයි ගියේ.” ලංගම සභාපතිවරයා කීවේය. “එයා මම පත් කළ ඇමැතිවරයා. එයා ගැන මට කියන්ඩ අවශ්‍ය නැහැ. තමන්ට ඇමැතිවරයාගෙන් ලකුණු දාගන්ඩ අවශ්‍ය නම් ඒවා ප්‍රවාහන අමාත්‍යංශයේදී කර ගන්නවා. දැන් මෙතන කථා කරන්න ඕන මගී ජනතාව ගැන විතරයි.” ජනාධිපතිතුමා ලංගම සභාපතිවරයාට දෝෂාරෝපණය කරමින් කියා සිටියේය.අනතුරුව ජනාධිපතිතුමා ප්‍රවාහන අමාත්‍යංශ ලේකම්වරයාගෙන් විමසා සිටියේ බස් රථවලට අදාළ මාර්ග බලපත්‍ර ප්‍රමාද වීම ගැනය. “ඔයාලා මාර්ග බලපත්‍ර ලබාදීම ප්‍රමාද කරන්නේ මොකද?” ජනාධිපතිතුමා විමසා සිටියේය.”අපි ප්‍රමාද කරලා නැහැ. පෞද්ගලිකව ඉදිරිපත් කරපු මාර්ග බලපත්‍ර කීපයක් නම් ප්‍රමාද වෙලා ඇති. ඒත් බස් සමාගම්වලින් ඉල්ලුම් කළ මාර්ග බලපත්‍ර වෙලාවට ලබා දුන්නා.” ප්‍රවාහන අමාත්‍යංශ ලේකම්වරයා කීවේය.”පෞද්ගලික ඒවා වුණත් ප්‍රමාද කරන්ඩ එපා. සමහර අය බස්රථ මිලදී ගන්නේ එයාලාගේ බිරින්දෑවරු, ඥාතීන් එවන මුදල්වලින්. ඒ අයට ආදායමක් ලබාගන්ඩ තියෙන අවස්ථාවලට හරස් වෙන විදියේ වැඩ කරන්ඩ එපා.” ජනාධිපතිතුමා කියා සිටියේය.ගිය සතියේ ජනාධිපතිතුමාගේ ප්‍රධානත්වයෙන් කැබිනට් මණ්ඩලය රැස්වීය. ඒ අරලිගය මැදුරේදීය. “සමහර පළාත් සභා මන්ත්‍රීවරු කාර්ය මණ්ඩල සමඟ විදේශ සංචාරවලට සහභාගී වෙනවා. මෙහෙම යන්ඩ ඉඩ තියන්ඩ බැහැ. මේවාට විශාල වියදමක් යනවා. කිසියම් රටක රජයක් නැත්නම් ආයතනයකින් ආරාධනා කළොත් විතරක් එවැනි සංචාරවලට ගියාට කමක් නැහැ. එහෙම නැත්නම් පිටරට සංචාරවලට යන්ඩ ඉඩ තියන්ඩ එපා.” ජනාධිපතිතුමා කැබිනට් මණ්ඩල රැස්වීමට පැමිණ සිටි පළාත් ප්‍රධාන ඇමැතිවරුන්ට උපදෙස් දෙමින් කීවේය.අමාත්‍යංශවලට නවීන තාක්ෂණය”පළාත් සභාවලට කරන්න වැඩ ගොඩක් තියෙනවා. ඔය වගේ අනවශ්‍ය ආකාරයට යන විදේශ සංචාරවලට මුදල් වැය නොකර අඩුම ගානේ පළාතේ දරුවන්ට ත්‍රිපෝෂ ටිකක් බෙදා දෙන්න. දරුවන්ගේ පෝෂණ මට්ටම වැඩි කිරීමට. ඒ වගේම පළාත් මාතෘ ඒකක ඇති කරන්න, පාරවල් හදන්න වගේ මොනතරම් වැඩ කොටසක් ඉටු කිරීමට තිබෙනවාද?” ජනාධිපතිතුමා පළාත් මහ ඇමැතිවරුන්ට උපදෙස් දුන්නේය.ජනාධිපතිතුමාගේ එම දැනුම්දීම සමගම මධ්‍යම පළාත් ඇමැතිවරු සූදානම් කැරගෙන තිබූ විදේශ සංචාර අවලංගු කළහ. නමුත් උතුරුමැද සහ දකුණු පළාත් ඇමැතිවරු එවැනි විදේශ සංචාර අවලංගු කැර නැති බවද වාර්තා වෙයි.ඉන් අනතුරුව ජනාධිපතිතුමා කථා කළේ අමාත්‍යංශ නිලධාරින්ගේ නිල නිවාස ගැනයි. “මට ආරංචි වුණා සමහර ඇමැතිවරු තමන්ගේ නිලධාරින්ට උපදෙස් දීලා නිල නිවාසවලින් ඉවත් වෙන්ඩ එපා කියලා. ඒ නිසා රාජ්‍ය පරිපාලන අමාත්‍යාංශය ගැටලු රැසකට මුහුණ දීලා තියෙනවා. රජයේ නිලධාරින් තමන්ගේ සේවා කාලය අවසන් වුණාම නිල නිවාස බාර දෙන්ඩ ඕන. අනිත් අතට රාජ්‍ය නිලධාරින්ට නිවාස ඉදිකැර ගැනීමට සහන මිලට නිවාස ණය පවා ලබා දෙනවා.මොන මට්ටමේ නිලධාරියෙක් වුණත් සේවා කාල අවසන් වුණාම නිවස බාර දිය යුතුයි. මට ඈත පළාත්වල දිසාපතිවරු අමාත්‍යාංශ සේවයට ගෙන්වා ගැනීමේ අවශ්‍යතාවය තියෙනවා. නමුත් ඒක කරන්ඩ බැරි වෙලා තියනවා. දිසාපතිවරුන්ට ඉන්න නිවාස නැහැ. නීතියේ හැටියට නව නිලධාරීන්ට නිවාස බාර දිය යුතු නිසා ඉක්මනින්ම මේ නිල නිවාස බාර දෙන හැටියට නිලධාරින්ට උපදෙස් ලබා දෙන්න.” ජනාධිපතිතුමා ඇමැතිවරුන්ට උපදෙස් දුන්නේය.රත්නසිරි වික්‍රමනායකරාජ්‍ය කළමනාකරණ සහ ප්‍රතිසංස්කරණ ඇමැති රත්නසිරි වික්‍රමනායකගේ ප්‍රධානත්වයෙන් ගිය සතියේ අමාත්‍යාංශ ලේකම්වරුන්ගේ විශේෂ රැස්වීමක් පැවැත්විණි. ”ඔබතුමාලා මුලින් ම ආදර්ශවත් විය යුතුයි. වේලාවට වැඩ කිරීම පටන් ගත යුත්තේ අපයි. එකක් මතක තබා ගන්න මහින්ද චින්තනය ජනතාව අතරට ගෙන යන්න නම් නිදා වැටෙන නීති රීති ඉවතලා අප වැඩ කළ යුතුයි. ඒ නිසා කරුණාකරලා කඩදාසි කොළ පිරවීම නවත්වා දාන්න.මට දැනගන්න ලැබුණා එක්තරා ව්‍යාපාරිකයකුට එක්තරා අමාත්‍යාංශයකින් බලපත්‍රයක් ගන්න මාස නවයක් ගත වෙලා තිබුණා. විදේශිකයෝ අපේ රටේ ව්‍යාපාර පටන් ගන්න ඇවිත් කොළ කෑලි පුරවමින් ඉන්න කැමැති නැහැ. ඒ නිසා අමාත්‍යංශවලට නවීන තාක්ෂණය එකතු කර ගන්න.” රත්නසිරි වික්‍රමනායක ඇමැතිවරයා අමාත්‍යාංශ ලේකම්වරුන්ට උපදෙස් දෙමින් කීවේය.කටුනායක සිට කොළඹ දක්වා සුඛෝපභෝගී දුම්රිය සේවාව පසුගිය අඟහරුවාදා සුබ මොහොතින් ආරම්භ විය. ඒ පෙරවරු 6.00 ට යෙදුන සුබ මොහොතෙනි. එම දුම්රියේ මංගල ගමන් වාරය සඳහා ප්‍රවාහන ඇමැති කුමාර වෙල්ගම, පාර්ලිමේන්තු මන්ත්‍රී නාමල් රාජපක්ෂ, නියෝජ්‍ය ඇමැති රෝහණ දිසානායක, නියෝජ්‍ය ඇමැති රෝහිත අබේගුණවර්ධන, දයාශි‍්‍රත තිසේරා සහ සුදර්ශනී ප්‍රනාන්දුපුල්ලේ යන මන්ත්‍රීවරු එක්වූහ.කොන්ඩය ශාරුක් වගේ වෙයිසුඛෝපභෝගී දුම්රිය රාගම දුම්රිය ස්ථානය පසු කරන විට රාගම දුම්රිය ස්ථානයේ සිටි පිරිසක් සුදර්ශනී ප්‍රනාන්දුපුල්ලේ මන්ත්‍රීවරිය හඳුනාගෙන ඇයට අතවනා ආචාර කළහ. “අන්න ඔබතුමියගේ ඡන්දදායකයෝ අතවනලා කියනවා. මැඩම්ලා හොඳම කෝච්චියක යනවා. අපි තවම ස්ටේෂන් එකේ කියලා.” රෝහිත අබේගුණවර්ධන නියෝජ්‍ය ඇමැතිවරයා විහිළුවක් කරමින් කියා සිටියේය.”නෑ නෑ ඇමැතිතුමා මේ මගේ ආසනය නිසා ඒ අය මා හඳුනාගෙන අත වැනුවේ” සුදර්ශනී ප්‍රනාන්දුපුල්ලේ මන්ත්‍රීවරිය කියා සිටියාය. “නෑ නෑ මම හිතන්නේ මා දැකලා ඒ අය රැවටිලා. ෂාරුක් ඛාන් අයිෆා සම්මාන උළෙලට කලින්ම ඇවිත් කියලා. එහෙම හිතාගෙනද දන්නේ නෑ අත වැනුවේ.” රෝහණ දිසානායක නියෝජ්‍ය ඇමැතිවරයා විහිළුවක් කරමින් කියා සිටියේය.බිබිලේ දොඩම් වගාවටශෂින්ද්‍රගෙන් අතහිතඊට අපූරු කථාවක් එක් කළේ නාමල් රාජපක්ෂ මන්ත්‍රීවරයාය. “ඔව්. ඔව්. වෙන්ඩ පුළුවන් ෂාරුක් ඛාන්ගේ කොණ්ඩෙත් කොටටම කැපුවාම සමහරවිට රෝහණ ඇමැතිතුමා වගේ තමයි.” නාමල් රාජපක්ෂ මන්ත්‍රීවරයා කීවේය. සියල්ල අසාගෙන සිටි කුමාර වෙල්ගම ප්‍රවාහන ඇමැතිවරයා කියා සිටියේ “කොහොම වුණත් රෝහණ ඇමැතිතුමාට අමිතාභච්චන්ගේ වයස නම් පෙනෙනවා.” කියාය. “හරි හරි අපි අදින් පස්සේ රෝහණ ඇමැතිතුමාට රෝහණ ඛාන් කියමු.” නාමල් රාජපක්ෂ මන්ත්‍රීවරයා කියා සිටියේ සියළු දෙනා සිනා සයුරක ගිල්වමිනි.සාමාන්‍යයෙන් මහජනතාවට මැති ඇමැතිවරු මුණ ගැසී තම ගැටලු ඉදිරිපත් කිරීමට අවස්ථාව ලැබෙනුයේ එම මැති ඇමැතිවරුන්ගේ මහජන දිනයේදීය. සාමාන්‍යයෙන් එවැනි මහජන දින පැවැත්වෙනුයේ සතියට එක් දිනකි. එහෙත් ඌව පළාත් මහ ඇමැති ශෂින්ද්‍ර රාජපක්ෂ පසුගියදා සිට මහජන දින තුනක් වෙන් කළේය. සඳුදා දිනයට බිබිල නගරයේ ද අඟහරුවාදා දිනයට මොණරාගල නගරයේදී ද බදාදා දිනයට බදුල්ල නගරයේ ද එම මහජන දින වෙන් කැර තිබේ.සාමාන්‍ය පෙළට වාචික පිළිතුරුපසුගියදා පෞද්ගලික රූපවාහිනී නාලිකාවක ප්‍රවෘත්ති විකාශයක විශේෂ ප්‍රවෘත්තියක් විකාශය විණි. ඒ කෑගල්ල අඹන්පිටිය විශේෂ කනිටු විදුහලේ ශිෂ්‍යාවකගේ දුක්ගැනවිල්ලකි. ඇය අපොස සා. පෙළ විභාගයට පෙනී සිට ඉතා ඉහළින් සමත් වූ ශිෂ්‍යාවකි. එහෙත් ඇය අපොස සා. පෙළ විභාගයට පෙනී සිටියේ වාචික පිළිතුරු ලබා දෙමිනි. ඒ ඇයට පෑනක් පැන්සලක් ඇල්ලීමට නොහැකි නිසාය.එම ශිෂ්‍යාවගේ දුක්ගැනවිල්ල වූයේ උසස් පෙළ විභාගයට පෙනී සිටීමට පාසලක් නොමැති වීමය. ඇය ඉල්ලා සිටියේ ඒ සඳහා අවශ්‍ය පහසුකම් සහිත පාසලක් ලබා දෙන ලෙසය. එම ශිෂ්‍යාව එම ඉල්ලීම කැර තිබුණේ සබරගමුව මහ ඇමැති මහීපාල හේරත් සහ අධ්‍යාපන ඇමැති බන්දුල ගුණවර්ධනගෙනි.එම ප්‍රවෘත්තිය ජනාධිපතිතුමාට ද දැක ගන්නට ලැබිණි. ජනාධිපතිතුමා ඒ අනුව ජනාධිපති ලේකම් කාර්යාලයේ අධ්‍යාපන ක්ෂේත්‍රයට අදාළ අධීක්ෂණ කටයුතු භාර ලේකම්වරයකු වන රන්ජන් හේවාවිතාරණට දැනුම් දුන්නේ අදාළ ශිෂ්‍යාවට අවශ්‍ය පහසුකම් ලබා දීමට මැදහත් වෙන ලෙසය.මහ ඇමැති මහීපාල හේරත් ද එම පුවත දැනගෙන දැරියට අඹන්පිටිය විශේෂ කනිෂ්ඨ විද්‍යාලයේ උසස් පෙළ පංතියක් ආරම්භ කිරීමට අවශ්‍ය කටයුතු යෙදුවේය. ඒ අනුව දැරියට අධ්‍යාපනය ලබා දීමට අවශ්‍ය ගුරුවරු ද එම පාසලට යොමු කැර තිබිණි. ඒ අනුව පසුගිය 31 වෙනිදා එම දැරිය අඹන්පිටිය කනිෂ්ඨ විද්‍යාලයේ 12 වෙනි ශ්‍රේණියට ඇතුළත් කෙරුණේ මහ ඇමැති මහීපාල හේරත්ගේ මැදහත් වීමෙනි.මේ අතර මහ ඇමැති මහීපාල හේරත්ට ගිය සතියේ දුරකථන ඇමතුමක් ලැබිණි. ඒ ජනාධිපති ලේකම් කාර්යාලයේ අධ්‍යාපන විෂය පිළිබඳ ලේකම් රන්ජන් හේවාවිතාරණගෙනි. “අපේ ජනාධිපතිතුමා සංවේදී නායකයෙක්. අපි ඒ සංවේදී නායකයාගේ අනුගාමිකයෝ. ඒ නිසා මෙවැනි ප්‍රවෘත්ති ගැන අපි නිරතුරු අවධානයෙන් ඉඳලා අවශ්‍ය කටයුතු කරනවා.” මහ ඇමැති මහීපාල හේරත් කීවේ ඉමහත් සතුටිනි.කොටි ත්‍රස්තවාදය යුදමය ලෙස පරාජයට පත් කැර වසරක් ගත වෙද්දී අන්තර්ජාතික කොටි ජාලයේ ක්‍රියාකාරකම් වැඩිවී තිබේ. ඒ ගැන තොරතුරු රැසක් පසුගියදා ජාතික හෙළ උරුමයේ නීති උපදේශක පළාත් ඇමැති උදය ගම්මන්පිලට ලැබිණි. ඒ ප්‍රංසයේ, කැනඩාවේ, ඕස්ට්‍රේලියාවේ, බ්‍රිතාන්‍යයේ සහ ඉතාලියේ සිටින ජාතික හෙළ උරුමයේ ශාඛා නියෝජිතයන්ගෙනි.එම පිරිස දුරකථනයෙන් දැනුම් දුන් තොරතුරුවලට අමතරව ඊමේල් මඟින් තවත් තොරතුරු සහ ඡායාරූප රැසක් උදය ගම්මන්පිල පළාත් ඇමැතිවරයාට ලැබිණි. ඉන් පසුව උදය ගම්මන්පිල ගියේ හෙළ උරුමයේ පක්ෂ මූලස්ථානයටය.පිටරට කොටි නැටුම්ඒ වෙන විට ඕමල්පේ සෝභිත හිමි, ඇමැති චම්පික රණවක, නිශාන්ත වර්ණසිංහ, හැඩිගල්ලේ විමලසාර, තෙබුවන පියනන්ද හිමිවරු සහ කෝට්ටේ නාගරික මන්ත්‍රී යූ. ජි. දයාරත්න විශේෂ සාකච්ඡාවක නිරතව සිටියහ. එහි ගිය ගම්මන්පිල සාකච්ඡාවේ අවධානය මුළුමනින්ම වෙනතකට යොමු කෙළේය.උදය ගම්මන්පිල“හාමුදුරුවනේ අන්තර්ජාතික කොටි ජාලය දෙමළ ඩයස් පෝරාව සමඟ එකතු වෙලා හිස ඔසවමින් සිටිනවා. බටහිර සහ යුරෝපා රටවල් රැසක කොටි නායකයන් සැමැරීමේ උත්සව පැවැත්වෙලා තිබෙනවා. ඒ වගේම දේශාන්තර ඊලාම් රාජ්‍ය පිහිටුවීමේ කටයුතුත් පටන් ගෙන තිබෙනවා. රටින් පිටත ඊලාම් ආණ්ඩුව සඳහා එල්ටීටීඊ ජාලය අරමුදල් එකතු කිරීමත් පටන් අරගෙන.” උදය ගම්මන්පිල පූජ්‍ය ඕමල්පේ හිමියන් ඇතුළු පිරිසට තොරතුරු ඉදිරිපත් කිරීමට පටන් ගත්තේය.“විදේශ රටවල සිටින අපේ ශාඛා නියෝජිතයන් මට තවත් වැදගත් තොරතුරු ලබා දුන්නා. පසුගිය කාලයේ කොළඹ සිට පොංගු තමිල් වැඩසටහන් සංවිධානය කරන්න මූලික වූ සිංහල කොටි රටින් පැන ගියා. ඒ අතර සිටි බොහෝ දෙනා වාමාංශික පසුබිමක් සහිත උදවිය. ඔවුන් අද දෙමළ ඩයස්පෝරාව සමඟ එකතු වෙලා වැඩ කරනවා. ඒ විතරක් නෙමෙයි ඔවුන් එම සංවිධානවල න්‍යායාචාර්යවරුන් ලෙස කටයුතු කරනවා.ඒක ඉතාම භයානක තත්ත්වයක්. ඉදිරියේදී දකුණේ වාමාංශික පක්ෂ සමඟත් මේ අය සබඳතා ඇති කැර ගනීවි. ඒ වගේම ශ්‍රී ලංකාවට එරෙහි යුද අපරාධ චෝදනාත් ඉදිරියට ගෙන ඒවි. අන්තර්ජාතික ක්‍රයිසිස් ගෲප් සහ හියුමන් රයිට්ස් වොච් සංවිධානයේ වාර්තා ගැන අපේ රටේ අවධානය යොමු විය යුතුයි.” උදය ගම්මන්පිල ජාතික හෙළ උරුමයේ නායකයන් හමුවේ කියා සිටියේය.ප්‍රතිසංවිධන ගැන බියක්වෙසක් පෝ දිනයේ එජාප නායක රනිල් වික්‍රමසිංහ සිටියේ කේම්බ්‍රිජ් ටෙරස් කාර්යාලයේය. එදින එජාප නායකයා හමුවීමට විවිධ අමුත්තන් පැමිණියේය. එදින එජාප නායකයා විසින් එජාප මහ ලේකම් තිස්ස අත්තනායක ද කේම්බ්‍රිජ් ටෙරස් වෙත කැඳවා තිබිණි.“විද්යුත් මාධ්‍යවලින් අපේ මන්ත්‍රීවරු ප්‍රතිසංවිධාන කටයුතු ගැන විවිධ මත ප්‍රකාශ කරනවා. එය අපේ පක්ෂයට හානිදායකයි. ඒ නිසා විද්යුත් මාධ්‍ය හරහා එවැනි ප්‍රකාශ සිදු කරන අය ගැන මට වාර්තාවක් ලබා දෙන්න. මම ඒ අය පෞද්ගලිකව කැඳවා කරුණු විමසනවා.” එජාප නායක රනිල් තිස්ස අත්තනායකට උපදෙස් දෙමින් කියා සිටියේය.ගිය බදාදා ශ්‍රී ලංකා පදනම් ආයතනයේදී විශේෂ වැඩමුළුවක් පැවැත්විණි. එය සංවිධානය කැර තිබුණේ මැතිවරණ මහ ලේකම් කාර්යාලය සහ ෆැපරල් ආයතනය ඒකාබද්ධවය. එහි අරමුණ වූයේ ඡන්ද හිමි නාම ලේඛන ප්‍රතිසංශෝධන ගැන දේශපාලන පක්ෂ දැනුම්වත් කිරීමය. එම වැඩමුළුවට සියලුම දේශපාලන පක්ෂ නියෝජනය කරමින් නියෝජිතයෝ පැමිණ සිටියහ. එජාපය නියෝජනය කරමින් එම වැඩමුළුවට සහභාගි වූයේ එජාප නියෝජ්‍ය නායක කරූ ජයසූරිය සහ එජාප මහ ලේකම් තිස්ස අත්තනායකය.කරූ ජයසූරිය“ස්වාධීන මැතිවරණ කොමිසම සහ 17 වන ව්‍යවස්ථා සංශෝධනය බලාත්මක නොකර මැතිවරණවලට යාමෙන් පලක් නැහැ. පසුගිය මැතිවරණවලදී ඇතිවූ ඇතැම් තත්ත්වයන් අපි දුටුවා.” එජාප නියෝජ්‍ය නායක කරූ ජයසූරිය එම වැඩමුළුවේදී කියා සිටියේය.ගිය සතියේ එජාප ප්‍රතිසංවිධාන කමිටුව එජාප යොවුන් පෙරමුණේ නායකයන් සහ එජාප හිටපු මන්ත්‍රී සංසදයේ නියෝජිත පිරිසක් හමු විය. එහිදී එජාප යොවුන් පෙරමුණේ නායකයෝ ප්‍රතිසංවිධාන කමිටුවට තම යෝජනා ඉදිරිපත් කළහ. “එජාප යොවුන් පෙරමුණ මතු වෙනවාට එජාප ආසන සංවිධායකවරු කැමැති නැහැ. අපට ඔවුන් අකුල් හෙලනවා. ඒ නිසා අපට වගකීම් පවරන ක්‍රමවේදයක් ප්‍රතිසංවිධාන කටයුතුවලදී හදන්න.” එජාප යොවුන් පෙරමුණු නායකයෝ කියා සිටියහ.ඉන් අනතුරුව එජාප හිටපු මන්ත්‍රී සංසදය එජාප ප්‍රතිසංවිධාන කමිටුවට තම යෝජනා ඉදිරිපත් කළේය. “එජාපය කියන්නේ තනි ව්‍යාපාරයක් නෙමෙයි. සාමූහික ව්‍යාපාරයක්. සමාගම පාඩු ලබන විට කොටස් හිමියෝ වග කියන්ඩ ඕනේ. ඒ වගේ එජාපයේ පරාජයට සියලුම සංවිධායකයෝ නායකයෝ වග කියන්ඩ ඕනේ.” එජාප හිටපු මන්ත්‍රී සංසදය කියා සිටියේය.“අපි අද පක්ෂය වෙනුවෙන් මැරීගෙන වැඩ කරනවා. නමුත් අනාගතයේදී අපට දේශපාලනය කළ නොහැකි තත්ත්වයක් උදා වෙලා තිබෙනවා. නළුවෙක්, ගායකයෙක් හෝ සල්ලිකාරයෙක් වෙන්ඩ ඕනේ ඡන්ද දිනන්න. මීට විසඳුම් සොයා ගන්ඩ වෙනවා ඉදිරියට. එජාප ප්‍රතිසංවිධානවලදී අපි මේ ගැනත් අවධානය යොමු කරනවා.” එජාප ප්‍රතිසංවිධාන කමිටුවේ සභාපති ජෝශප් මයිකල් පෙරේරා කියා සිටියේය.පසුගිය මැයි 31 වැනිදා ජාතික නිදහස් පෙරමුණේ දේශපාලන මණ්ඩලය බත්තරමුල්ලේ පිහිටි එහි ප්‍රධාන කාර්යාලයේදී රැස්විය. එහිදී දේශපාලන මණ්ඩලයේ ප්‍රධාන වශයෙන් අවධානයට ලක් වූයේ පක්‍ෂ ප්‍රතිසංවිධාන කෙරෙහිය.නිවාස සංකීර්ණවලජංගම සේවා”පක්‍ෂය ගුණාත්මකව සහ ප්‍රමාණාත්මකව වර්ධනය පිණිසත්, පක්‍ෂ මතවාදය පහළ සාමාජිකයා තුළ තහවුරු කිරීම සඳහාත් විධිමත් හා ශක්තිමත් පක්‍ෂ යාන්ත්‍රණයක් ගොඩනඟා ගැනීම පිණිසත් අපට පක්‍ෂ ප්‍රතිසංවිධාන වැඩපිළිවෙළක් අවශ්‍ය වෙනවා.” පක්‍ෂයේ සභාපති, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ අවධාරණය කළේය.ඉදිකිරීම් ඉන්ජිනේරු සේවා, නිවාස හා පොදු පහසුකම් ඇමැති විමල් වීරවංශ පසුගිය සතියේ ජාතික නිවාස සංවර්ධන අධිකාරියේ සභාපතිවරයා ඇතුළු අධ්‍යක්‍ෂ මණ්ඩලයේ හදිසි රැස්වීමක් කැඳවූයේය. “ජාතික නිවාස සංවර්ධන අධිකාරිය යටතේ පවතින නිවාස සංකීර්ණවල වෙසෙන ජනතාවට විසඳා දිය යුතු ගැටලු රැසක් තිබෙන බව මට දැන ගැනීමට ලැබුණා.සමහරු මහජන දිනයේදී පැමිණ මට ඒවා පිළිබඳව දැනුම් දුන්නා. තවත් සමහරු ලිපි මගින්, දුරකථන ඇමතුම් මගින් ඒ බව දැනුම් දුන්නා. ඒ සියල්ලෙන් මට හැඟී ගිය දෙයක් තමයි, මේ ගැටලු කඩිනමින් විසඳීමට ක්‍රමවේදයක් සකස් කළ යුතුයි කියන එක. ඒ නිසා අපි මේ සතියේ එම එක් එක් නිවාස සංකීර්ණයේ ජංගම සේවා පැවැත්වීමට කටයුතු යොදමු.” විමල් වීරවංශ අමාත්‍යවරයා යෝජනා කළේය.විනය පියවර ගන්නේ කොහොමද”අපි මේ ජංගම සේවාව කොළඹින් පටන්ගෙන අනෙකුත් දිස්ත්‍රික්ක සඳහා රැගෙන යමු. මේ සෙනසුරාදා සිට සෑම සෙනසුරාදා දිනයකම නිවාස සංකීර්ණයක හෝ දෙකක මේ ජංගම සේවාව පවත්වමු.” නිවාස සංවර්ධන අධිකාරියේ සභාපති ජයන්ත සමරවීර සඳහන් කළේය.”ඔප්පු පිළිබඳ ගැටලු, පොදු පහසුකම් පිළිබඳ ගැටලු මෙහිදී කඩිනමින් විසඳිය හැකියි. මේ සඳහා අද සිටම අවශ්‍ය කටයුතු සූදානම් කරන්න.” විමල් වීරවංශ ඇමැතිවරයා අධ්‍යක්‍ෂ මණ්ඩලයට උපදෙස් ලබා දුන්නේය.එජාප විනය කමිටුව ගිය සතියේ එජාප සිරිකොත මූලස්ථානයේදී රැස්වීය. ඒ එජාප නායකයාගේ ප්‍රධානත්වයෙනි.එජාප විනය කමිටුව හමුවේ සාකච්ඡාවට ලක්වූයේ එජාප පුත්තලම දිසා මන්ත්‍රී රංගේ බණ්ඩාර ගැනයි. “රංගේ බණ්ඩාරගේ රේඩියෝ ටෙලිවිෂන් යුද්ධයට වහාම පිළියමක් දෙමු. ඔහු ලෙඩ වෙලා ඉන්නවා කියලා නිකම්ම ඔහුට සමාව දිය යුතු නැහැ. ඔහුට විරුද්ධව විනය ක්‍රියාමාර්ග ගත යුතුයි.” ජෝශප් මයිකල් පෙරේරා කියා සිටියේය.ඊට පිළිතුරු දුන්නේ එජාප නායකයාය. “පක්ෂයේ නීති අංශය රංගේ බණ්ඩාරට පහර දීම ගැන නිවැරැදි පියවර ගෙන තිබෙනවා. රංගේ බණ්ඩාරට හදිසි වුණාට එජාපයේ තීරණ වෙනස් කරන්ඩ බැහැ. ශාන්ත අබේසේකර එජාප පළාත් මන්ත්‍රීවරයා විනය කමිටුවට ලබා දී තිබෙන ලිපියෙන් ප්‍රකාශ කැර තිබෙන්නේ රංගේ බණ්ඩාර මන්ත්‍රීවරයාට පහරදීම වෙන විට එම ගැටුම මැඩපැවැත්වීමට ඔහු කටයුතු කළ බවයි. ඉතින් ශාන්ත අබේසේකරට එරෙහිව විනය පියවර ගන්නෙ කොහොමද?” එජාප නායකයා විමසා සිටියේය.අලින්ට වයර් මාරු වෙලාලබන වසරේ දැයට කිරුළ ජාතික ප්‍රදර්ශනය පැවැත්වීමට නියමිතව ඇත්තේ මොණරාගල බුත්තල ප්‍රදේශයේදීය. ඒ මොණරාගල බුත්තල කර්මාන්තපුර භූමියේදීය. පසුගිය අඟහරුවාදා එම භූමිය නිරීක්ෂණය කිරීමට ආර්ථික සංවර්ධන නියෝජ්‍ය ඇමැති රංජිත් සියඹලාපිටිය සහ ඌව පළාත් මහ ඇමැති ශෂින්ද්‍ර රාජපක්ෂ එහි ගියේය. මේ නිරීක්ෂණ චාරිකාවට ජගත් පුෂ්පකුමාර නියෝජ්‍ය ඇමැතිවරයා ද එක්ව සිටියේය.එම නිරීක්ෂණ චාරිකාවෙන් පසුව ඇමැති සියඹලාපිටිය ඇතුළු පිරිස ගියේ උඩවලව ජාතික වන උද්‍යානයේ නිරීක්ෂණ චාරිකාවකටය. එහිදී වනජීවී අධ්‍යක්ෂ ජෙනරාල්වරයා කීවේ අලි කථාවකි. “ඇමැතිතුමා දැන් උඩවලවේ ඉන්න පිරිමි අලි අතර අමුතුම සබඳතා තියෙන්නේ. ඔවුන්ගේ හැසිරීම් අමුතුයි.” වනජීවී අධ්‍යක්ෂ වරයා ඇමැති සියඹලාපිටියට කීවේය. “අලින්ට මේ දවස්වල වයර් මාරු වෙලා ද දන්නෙ නෑ.” නියෝජ්‍ය ඇමැති සියඹලාපිටිය කීවේය.ඉන් අනතුරුව එදින නියෝජ්‍ය ඇමැති සියඹලාපිටිය කතරගම කිරි වෙහෙර විහාරස්ථානයේදී ජනාධිපතිතුමා මුණ ගැසුණේය. “සර් අපි බුත්තල කර්මාන්තපුර භූමිය නිරීක්ෂණය කළා. සර් ඒ භූමිය නිරීක්ෂණය කරන්න යනවාද” සියඹලාපිටිය නියෝජ්‍ය ඇමැතිවරයා ජනාධිපතිතුමාගෙන් ඇසුවේය. “නැහැ රංජිත් ඇමැතිතුමා ඔබතුමා බැලුව නිසා ප්‍රශ්නයක් නැහැ.” ජනාධිපතිතුමා කීවේය. ඌව පළාත් මහ ඇමැති ශෂින්ද්‍ර රාජපක්ෂ සහ ජනාධිපති ලේකම් කාර්යාල කාර්ය මණ්ඩල ප්‍රධානී ගාමිණි සෙනරත් ද එම අවස්ථාවට එක්ව සිටියහ.“අපි මෙවර ප්‍රදර්ශනයේ වෙනසක් කිරීමට බලාපොරොත්තු වෙනවා. මොණරාගල ජීවන උපාය සහ යටිතල පහසුකම් සංවර්ධනය කියන තේමාව සමඟ ප්‍රදර්ශනයට ඇතුළත් කරනවා.” ඇමැති සියඹලාපිටිය ජනාධිපතිතුමාට කීවේය. ජනාධිපතිතුමා කීවේ එය ඉතා හොඳ අදහසක් බවය.චන්දන බණ්ඩාර</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=af1006069</link>
    <topic>ජීවීන් රැසක් එකම ලොවක්</topic>
    <author>ධර්මන් වික්‍රමරත්න</author>
    <content>ජුනි 05 දාට යෙදුණු ජගත් පරිසර දිනය නිමිත්තෙනි.ජගත් පරිසර දිනය ජුනි 5 යෙදී තිබිණි. මෙවර එහි තේමාව “ජීවින් රැසක් - එකම ලොවක් - එකම අනාගතයක්” යන්නයි. ඒ නිමිත්තෙන් ප්‍රධාන ජාතික උත්සවය පැවැතියේ ගම්පහ බණ්ඩාරනායක විදුහලේදීය. පාරිසරික අමාත්‍යංශයේ මෙහෙයවීමෙන් පැවැති එම උත්සවයේදී ප්‍රධාන ආරාධිතයා වශයෙන් සහභාගි වූයේ ආර්ථික සංවර්ධන අමාත්‍ය බැසිල් රාජපක්ෂ මහතාය.ජගත් පරිසර දිනය ප්‍රථම වරට ආරම්භ වූයේ 1973 දීය. ඒ සඳහා මුල් පිරූ එක්සත් ජාතින්ගේ පරිසර වැඩසටහන ආරම්භ වූයේ ස්වීඩනයේ ස්ටොක්හෝම් නුවරදී 1972 ජුනි 05 සිට 16 වනදා දක්වා පැවැති මානව පරිසරය පිළිබඳව එක්සත් ජාතින්ගේ සමුළුවේ ප්‍රතිඵලයක් වශයෙනි.ආර්ථික සංවර්ධන අමාත්‍ය බැසිල් රාජපක්ෂ මහතා නිරීක්ෂණ චාරිකාවක නිරත වූ අවස්ථාවක්එම සමුළුව 1972 දී පැවැත්විය යුතු බවට එක්සත් ජාතීන්ගේ සංවිධානය තීරණය කළේ 1968 දෙසැම්බර් 03 වනදාය. ස්ටොක්හොම් සමුළුව සාර්ථක වීම සඳහා 1970 අපේ‍්‍රල් 22 වනදා ලොව ප්‍රථම වරට ඇමෙරිකාවේදී හිටපු සෙනෙට් සභික ගේලෝඩ් නෙල්සන්ගේ මූලිකත්වයෙන් ආරම්භ කළ මිහිතල දිනය ද බෙහෙවින් ඉවහල් විය.මොරිස් ස්ටෝන් ගේ ප්‍රධානත්වයෙන් වසර 1972 දී ස්ටොක්හෝම් සමුළුවේදී පරිසරය සම්බන්ධ කරුණු ලෝක න්‍යාය පත්‍රයට ඇතුළත් කරන ලදී. ප්‍රථම වරට දුප්පත් රටවල සංවර්ධනය සහ පාරිසරික ගැටලු අතර ඇති සබඳතාවය ද එහිදී පෙන්නුම් කරන ලදී.මෙහිදී ගනු ලැබු ප්‍රධාන තීරණ නම් සංවර්ධනය සමඟ පරිසරය බැඳී තිබිය යුතු බවත් ජාත්‍යන්තර වශයෙන් න්‍යෂ්ඨික අත්හදා බැලීම නැවැත්විය යුතු බවත් පරිසර ව්‍යාපෘති සඳහා දියුණු වෙමින් පවතින රටවලට ආර්ථිකමය ආධාර සපයා දිය යුතු බවත්ය. ජගත් පරිසර ප්‍රශ්න පිළිබඳව අවධානය මෙමඟින් යොමු වුණු අතර එක්සත් ජාතීන්ගේ පරිසර වැඩසටහන සහ ලොව විවිධ ප්‍රමුඛ පෙළේ පාරිසරික සංවිධාන බිහි කිරීමට ද මෙම සමුළුව මඟ පෙන්වීය. ජුනි 05 ලෝක පරිසර දිනය ලෙස නම් කළේ මෙම ස්ටොක්හෝම් සමුළුවේදීය.නූතන පරිසර ව්‍යාපාරය වඩාත් ප්‍රචලිත වීමට 1974 මාර්තු 26 වන දින ස්ථාපිත වූ ඉන්දියාවේ හිමාල කඳුවැටියෙන් අරඹන ලද චිප්කෝ ව්‍යාපාරය වැනි සංවිධාන ද හේතු විය. එමෙන්ම පරිසරය සහ සංවර්ධනය පිළිබඳව ජගත් ;කාමිසමක් බිහි කිරීමට 1983 දී එක්සත් ජාතින්ගේ් සංවිධානය ගත් තීරණය අනුව 1987 දී නිකුත් වූ වාර්තාව මඟින් ලොව පුරා ඉමහත් පරිසර පිබිදීමක් ඇතිවිය. එහි සභාපතිත්වය දරන ලද්දේ නොර්විජියානු අගමැතිනිය වූ ක්‍රො හාර්ලට් බෘන්ට්ලන්ට්ය.අපේ පොදු අනාගතය යන්න එය වේ. පරිසර හිතකාමී අයුරින් සම්පත් පරිහරණය පාදක කොටගත් තිරසාර ප්‍රතිපත්ති මත පදනම් වූ නව ආර්ථික වර්ධනයක් උදා කිරීම කොමිසන් වාර්තාවෙන් අවධාරණය කෙරිණි. වසර 2000 න් ඔබ්බට විශේෂයෙන් සංවර්ධනය ස්ථාවර ලෙස ඉදිරියට ගෙන යා හැකි දීර්ඝ කාලීන පාරිසරික උපාය මාර්ග යෝජනා කර තිබිණි.ජනගහනය, මානව සම්පත්, ආහාර සුරක්ෂිතතාවය, පාරිසරික පද්ධති, බලශක්ති, කර්මාන්ත සහ නාගරිකරණයේ අභියෝග ඇතුළු කරුණු එහිදී අවධානයට ලක්විය. පාරිසරික වශයෙන් වර්තමානයේ පවතින උනන්දුවට විශේෂයෙන් දායක වූ වැදගත් ග්‍රන්ථ අතර නිහඬ වසන්තය සහ වර්ධනයේ සීමා වැනි ග්‍රන්ථ වේ.වසර 1992 දී ජූනි මස බ්‍රසීලයේ රියෝද ජෙනයිරෝ අගනුවර පැවැත්වූ එක්සත් ජාතීන්ගේ පරිසරය සහ සංවර්ධනය පිළිබඳ සමුළුව නොහොත් මිහිතල සමුළුව මෙහිදී වඩාත් තීරණාත්මක කාර්යභාරයක් ඉටු කළේය. එහිදී “න්‍යාය පත්‍රය 21” ඇතුළු සම්මුති ගණනාවක් ක්‍රියාවට නගනු ලැබීය. අනතුරුව 2002 දී දකුණු අපි‍්‍රකාවේ ජොහැන්ස්බර්ග් නුවර දී ධරණීය සංවර්ධනය පිළිබඳව ලෝක සමුළුව පැවැත්විණි.ජගත් පරිසර දිනය සාර්ථක කරගැනීම සඳහා රජයට පමණක් නොව පුරවැසියන්, පුරවැසි කණ්ඩායම්, ස්වෙච්ඡා සංවිධාන සහ මහජන සහභාගිත්වය ද අත්‍යවශ්‍යය. පරිසර දින අරමුණ ජය ගැනීමට නම් ඒ සඳහා සැමට සහභාගි විය හැකි රාමුවක් ගොඩනඟා ගත යුතුය. නිදසුනක් ලෙස ගම්පහ දිස්ත්‍රික් ජනතාවගේ ජනජීවිතය ශක්තිමත් කිරීමට බැසිල් රාජපක්ෂ අමාත්‍යතුමාගේ සංකල්පයක් අනුව “සුන්දර ගම්පහ වැඩසටහන” ආරම්භ කරන ලද්දේ මේ පරිසර සංරක්ෂණය වඩාත් නිවැරැදි දැක්මක් ඇතිව ඉදිරියට ගෙන යෑමටය.සුන්දර ගම්පහ වැඩසටහනේ අරමුණු එකවර ක්‍රියාත්මක කිරීමෙන් ගොඩනගන ලද බහුවිධ ව්‍යාපාරයකි. ගම්පහ දිස්ත්‍රික්කය අලංකාර කිරීමේ සැලැස්ම යටතේ සෞඛ්‍ය හා සනීපාරක්ෂාව, ජල අපවහනය, කානු පද්ධති ප්‍රතිසංස්කරණය, පරිසරය සුරකීම, පානීය ජල පහසුකම් වැඩිදියුණු කිරීම සහ රුක් රෝපණය ඇතුළු අංශ ගණනාවක් ඇතුළත් වේ. මෑතකදී ගම්පහ දිස්ත්‍රික් ජනතාවට වඩාත් බලපෑ ගංවතුර වැනි ස්වාභාවික විපත් යළි ඇති නොවන ආකාරයට කටයුතු කිරීමේ භාරදූර අභියෝගයට ද සුන්දර ගම්පහ වැඩසටහන අද මුහුණ දෙමින් සිටී.මුල් වකවානුවේ පරිසර ක්ෂේත්‍රයේ වඩාත් කතාබහට ලක්වූයේ සාම්ප්‍රදායික පරිසරයට අදාළ හරිත පරිසර ගැටලුය. එනම් වනාන්තර, ජෛව විවිධත්වය, වන සතුන් වැනි කරුණුය. වඩා මෑත කාලයේ මතුව ආ ප්‍රශ්න ලෙස කාර්මික දූෂණය, නාගරිකරණය, නාගරික කුණුකසල, රථවාහන තදබදය, වායු දූෂණය වැනි දුඹුරුවන් පරිසර ගැටලු හැඳින්විය හැක. මේ හරිත සහ දුඹුරුවන් පරිසර ගැටලුවලට අයත් නොවන පැහැදිලිතාවක් නොමැති පාරිසරික ප්‍රශ්න අඳුරුවන් පරිසර ගැටලු ලෙස හැඳින්විය හැකිය.මෙවර පරිසර දිනයේ තේමාව වන්නේ “ජීවින් රැසක් - එකම ලොවක් - එකම අනාගතයක්” යන්නයි. ප්‍රධාන පරිසර දිනය රුවන්ඩාවේදී පැවැත්වේ. වසර 2010 ජගත් ජෛව විවිධත්ව වසර ලෙසින් නම් කර ඇති අතර වසර 2011 අන්තර්ජාතික වනාන්තර සුරකීමේ වසර ලෙසින් ද නම් කර ඇති බැවින් මෙවර පරිසර දිනය වඩාත් වැදගත්ය. ශ්‍රී ලංකාව ජෛව විවිධත්වය අතින් ඉතා ඉහළ මට්ටමක පවතින රටකි. ජෛව විවිධත්වය මුලින්ම ගතහොත් ජීවීන්ගේ විවිධත්වයයි. එසේ ජීවින් යනු සරලව ගත් කල සියලුම ශාක සහ සතුන්ය. මෙම ශාක සහ සතුන් ලෙස කොටස් දෙකකට බෙදීම තුළම යම් සුවිශේෂත්වයක් ලැබේ.සුන්දර ගම්පහ වැඩසටහන තුළින් මහජනතාවගේ සෞඛ්‍ය තත්ත්වය ආරක්ෂා කිරීම, පානීය ජල පිරිසිදුතාවය ආරක්ෂා කිරීම, ගෙවතු වගා වැඩසටහන යටතේ පවුල්වල ආදායම් ඉහළ නැංවීම, වගා නොකරන ඉඩම් වගා කිරීම මඟින් ප්‍රදේශයේ නිෂ්පාදන තත්ත්වය ඉහළ නැංවීම ආදි ඉලක්කයන් ජය ගැනීමට අදහස් කර තිබේ. මිනිසුන් තුළ තිබෙන ස්වභාවික සම්පත් පිළිබඳව දැනීම් සම්භාරය අප්‍රමාණය. පරිසරය යනු අප ජීවත්වන වටපිටාවය.ඒ අනුව පරිසරය යන්න පුළුල් ලෙස නිර්වචනය කිරීමේදී අප වටා ඇති භෞතික සහ අභෞතික සියල්ලම පරිසරය ලෙස හඳුනාගැනීම වැදගත්ය. විශේෂයෙන් ශ්‍රී ලංකාවේ පාරිසරික තත්ත්වයන් හඳුනා ගැනීමේදී වන ආවරණය ක්ෂය වීම, පාංශු ඛාදනය, ජල දූෂණය, වායු දූෂණය, කැලිකසල බැහැර කිරීම, කාබනික දිගුකල් පවතින කාබනික රසායනික දූෂක ආදියෙන් උද්ගත වන පාරිසරික ප්‍රශ්නයන් ආදි ගැටලු මිනිස් ජීවිතයට දිනෙන් දිනම බලපෑම් එල්ල කරනු ලබයි.පරිසර සම්පත් ජනතාව සතුය. පාලකයින් එහි භාරකරුවන් පමණි. අප ස්වභාව ධර්මය පාලනය කිරීමට දරන සෑම උත්සාහයකදීම ස්වභාව ධර්මය මඟින් අප කෙරෙහි අහිතකර බලපෑම් ඇති කරන බව අවධාරණය කළ යුතුය.ජීවියාගේ පැවැත්ම නැතිවීම මුළු මහත් පරිසර පද්ධතියම අර්බුදයකට ලක් කරයි. ජෛව විවිධත්වයේ ඇති සැබෑ තත්ත්වය මෙයින් පැහැදිලි වේ. වසර 2500 ක කාල පරිච්ඡේදයක් තුළ අප ජීවින් වනසන කෘෂිකර්මයක් සිදුකොට නැත. නිතරම බෞද්ධ ධර්මය තුළ ඇති දැනුම ප්‍රයෝජනයට ගැනීම ද වැදගත් වේ. මෙහිදී අපට හැඟී යන තවත් අරුතක් ඇත. එනම් ජෛව විවිධත්වය යුරෝපයේ ඉංගී‍්‍රසි පොතපත සිංහලට පෙරළා ලබා ගත යුතු දෙයක් නොවන බවය.මෙය පසුගිය කාලයන් තුළ සිදුවූ ගෝලීයකරණය සහ යටත් ෂම්ත ක්‍රියාකාරිත්ව තුළ අප විසින් විනාශ කර දමන ලද්දකි. මෙහිදී විද්‍යාත්මක වශයෙන් ජෛව විවිධත්වය තුළින් ජීවීන් වැඩිවීමේ මූලික සාධකය ලෙස යම් රටක එහි ඇති පරිසර පද්ධතීන්ගේ ප්‍රමාණය වැඩිවීම ගත හැක. නිදසුන් ලෙස කොරල්පර, කඳු සහ වැසි වනාන්තර, වියළි කලාපීය සහ අතරමැදි වනාන්තර ඇත්නම් මේ හැම පරිසරයක් තුළම එයට සකස්වුණු ජීවීන් ඇත.මෙය අනුව එම සතුන්ගේ සහ ශාකවල වැඩිවීමට පරිසර සාධක බලපානු ඇත. ලෝකයේ වැඩි වශයෙන් ජෛව විවිධත්වය ඇති ප්‍රදේශ හමුවන්නේ සමකය සහ නිවර්තන අතර ප්‍රදේශය හෙවත් ඝර්ම කලාපයේය. මෙම ප්‍රදේශ තුළ මෙතරම් ජීවීන් ප්‍රමාණයක් හමුවීමට ඇති ප්‍රධාන සාධකය නම් ඉහළ වැසි සහිත වීම, ඉහළ හිරු එළිය ඇතිවීම ගත හැක. මෙම ප්‍රධාන මූල දෙක ශාකයකට ප්‍රධාන සාධක වේ. එබැවින් මෙම ශාක ඇති ප්‍රදේශවල ඊට සාපේක්ෂව සතුන් බිහි වේ.එබැවින් ලොව ඉහළම සම්පත ඇත්තේ මෙම ඝර්ම කලාපය තුළ පමණි. එසේම අප එම ඝර්ම කලාපය තුළ තිබෙන්නා වූ සම්පත, අතිශය වශයෙන් භුක්ති විඳි ජාතියක් වන අතර අතීතයේ සිට ශ්‍රී ලංකාව වෙළෙඳ පාරාදීසයක් හෙවත් වෙළෙඳ මධ්‍යස්ථානයක් බවට පත්ව තිබූ අනුරාධපුර යුගයේ (ක්‍රි. පූ. 900) සිට සහ එම වෙළෙඳ සංස්කෘතිය තුළ ජෛව විවිධත්වය ඉහළම ලෝකයේ ශිෂ්ඨාචාරයක් ලෙස වර්ධනය වී තිබිණි. ඉහළම ඉල්ලුමක් කුළුබඩු සඳහා තිබී ඇත.මෙවැනි පසුබිමක් තුළදී පැරැණි ලොව තුන්වැනි උසම ගොඩනැඟිල්ලක් වන ජේතවනාරාමය වැනිදැ තැනීමට අවශ්‍ය පදනම ලැබිණි. මෙයින් පැහැදිලි කර දීමට උත්සාහ ගනුයේ යුරෝපීයයන් මෙහි එන විට ශ්‍රී ලාංකිකයන් නොදියුණු ජාතියක් නොවන බවයි. එයට හේතු වන්නේ ලොව පැරණි උසම ගොඩනැඟිල්ලක් වන ජේතවනාරාමය ගොඩනඟන විට ලොව උසම ගොඩනැඟිලි දෙක වශයෙන් පැවැතියේ පිරමීඩ බැවිනි. පිරමීඩ සෑදු තාක්ෂණයට වඩා වෙනස් වූ සුවිශේෂි තාක්ෂණයකින් දාගැබ් නිර්මාණය කර ඇත.එසේම වාරිමාර්ග ක්‍රමවල ඇති විද්‍යාත්මක දැනුම ගත් කළ මෙය වටහා ගැනීම වඩාත් තහවුරු වේ. එකල මෙම ජෛව විවිධත්වය තුළ රටට කෙතරම් දුරට යහපත් ආර්ථිකයක් සකස් කර දී තිබුණේ ද යන්න මෙයින් පැහැදිලි වේ.මේ පරිසර දිනයේදී ලෝ වැසියන් සමඟ අප ද පෙළ ගැසෙන්නේ එම උදාර තේමාව සාක්ෂාත් කිරීමේ අරමුණින්ය. දැන් අපි යළිත් පරිසර හිතකාමී දිවියකට ගමන් කළ යුතුව ඇත. අපගේ පාරම්පරික දැනුම පුබුදු කළ යුතුව ඇත.ලෝක පරිසර දින පමණක් පරිසරය ගැන කතා කර එය අමතක කිරීම නොව වසර පුරා එහි අරමුණු වෙනුවෙන් කැපවීමට අප යොමු විය යුතුය. පරිසර හිතකාමී දිවියකට හැඩගැසීම යනු මිහිකත සුරකීමේ එකම මඟ ධරණීය සංවර්ධනය සඳහා නව ප්‍රවේශයක් වෙත දොරටු විවර වන්නේ ද එවිටය.ධර්මන් වික්‍රමරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=af1006067</link>
    <topic>‘තෙරේ ගර්කෙ සාම්නේ...’</topic>
    <author>කසුරි</author>
    <content>මම හින්දි චිත්‍රපට රසිකයෙක් වී සිටියෙමි...” “වී සිටියෙමි” යනුවෙන් සටහන් කෙළේ දැන් එසේ නොවන නිසා ය. එහෙත් මම අදටත් හින්දි ගී රස විඳිමි. අලුත් ඒවා මට මතක නැත.. “චුපුනේ වාලේ චාමුනියා...” තවමත් මතකය. “ජොවාදා කියා වෝ...” ගීතයේ හරි අඩක් පමණ කට පාඩම් ය.දැන් මේ හින්දි කතාවක් ආවේ ‘අයිෆා’ නිසා ය. මම පිස්සුවෙන් අයිෆා දෙස අවධානය යොමු නොකෙළමි. ෂාරුක් ඛාන් හෝ කරිනා කපූර් ගේ ඇඟිලි තුඩක් අල්ලන්නට පොරකන්නට තරම් පිස්සුවක් මට නැත. මේ නළු නිළියන් අමුවෙන් දකින්නට ආසාවක් ද විශේෂයෙන් මට නැත.එහෙත් දේව් ආනන්ද්, නුවාන් සයිරාබානු, ආශා පරේක්, මීනා කුමාරි පමණක් නොව මුකේෂ් සහ මොහොමඩ් රාෆි දකින්නට පුදුම ආසාවක් එකල තිබිණි. දිලිප් කුමාර් ගේ සහ ආශා පරේක් ගේ ෆිල්ම් ෆෙයාර් පිංතූර ඉස්කෝලෙ පොත් පිටු අස්සේ ද තිබුණා මට මතකය.එකල අපේ මිතුරන් අතර සිටි හින්දි පිස්සා වසන්ත. ඔහු අපත් කැටුව හින්දි චිත්‍රපට බලන්නට ගම්පහ සිට කොළඹ ආවේ ය. අපි ඔහු පසුපස පැමිණියෙමු. කෝච්චියේදී ඔහු ඒ චිත්‍රපට පිළිබඳව පූර්ණ විස්තරයක් කරනු අපි ඇස් උඩ තියාගෙන බලා සිටියෙමු. සයිරා බානු, ආශා පරේක්, නූටාන් අපේ යෞවන ලෝකය විචිත්‍රවත් කළ සුරංගනාවියෝ වූහ. මා මේ මතකයට නඟන්නේ ගම්පහ බණ්ඩාරනායකයේ උසස් පෙළ පන්තිවල සිටි සමයයි.බොරැල්ලේ රිට්ස් සහ මරදානේ ක්‍රවුන් අපේ ප්‍රියතම සිනමා ශාලා බවට පත්ව තිබිණ. එසේ ම ක්‍රවුන් එක ළඟ තෝසෙ කඩයත් මරදාන පොලිසිය ළඟ තෝසෙ කඩයත් අපට ප්‍රියතම ආහාර සැපයූ භෝජන ශාලා බවට පත්ව තිබිණි.නූටාන්දේව් ආනන්ද්මේ කියන සමය රිට්ස් එකට ‘තෙරේ ගර්කේ සාම්නේ’ චිත්‍රපටය පැමිණි මුල් දවස් කිහිපයයි.“මාර සිංදු තියෙන්නෙ. දේව් ආනන්ද්, නූටාන් කියල වැඩක් නෑ...”වසන්ත ගේ වර්ණනාව එසේ වීය. අපි ඊළඟ සෙනසුරාදා ‘තෙරේ ගර්කේ සාම්නේ’ නරඹන්නට තීරණය කරගත්තෙමු.කෝච්චියෙන් මරදානට විත් සුපුරුදු පරිදි තෝසෙ දෙකක් ද වඩේ එකක් ද භක්ෂණය කොට බොරැල්ලට ගියෙමු.“මාර සෙනඟකි. කිට්ටුවෙන්නට නො හැකි ය. දෙවැනි කැලෑසියේ පෝලිමට තබා බැල්කනි පෝලිමටවත් කිට්ටු වෙන්නට නොහැකිය. දැවැන්ත පෝස්ටරයේ සිට නූටාන් කොමල සිනාවක් පෑවා ය. එය හදවත ඇතුළටම රිංගුවේය. අපි මොහොතක් නූටාන් දෙසත් දේව් ආනන්ද් දෙසත් බලාසිටියෙමු.“මචං මෙහෙම හිටියොත් පෝස්ටරේ දිහා බලාගෙන ඉඳල යන්ඩ වෙනවා. මොකක් හරි ප්ලෑනක් ගහමු. වරෙල්ලකො...”වසන්ත එසේ කියා අපත් කැටුව රිට්ස් එක අසලම තිබුණු මුස්ලිම් හෝටලයට ගියේ ය.“දැන් මම ටෙලිෆෝන් කරනවා රිට්ස් එකේ මැනේජර්ට රෝයල් හොස්ටල් එකේ ළමයි කට්ටියක් එනවා ශිෂ්‍යනායකයෙක් එක්ක චිත්‍රපටය බලන්ඩ පහසුකම් සලසන්ඩ කියලා. හැබැයි උඹලා රෝයල් මට්ටමෙන් ඉඳපල්ලා.වසන්ත අපට උපදෙස් දුන්නේ ය. එහෙත් රබර් සෙරෙප්පු දමාගෙන කබල් කමිස ඇඳගෙන පැමිණි අපි එකපාරට ම රෝයල් සයිස් වෙන්නේ කොහොමද?“එක්කො දෙයි... නැත්නම් බැනල එළවයි...”වසන්ත යළිත් කීවේ ය.වසන්ත සහ රෝයල් එක අතර සම්බන්ධයක් තිබිණි. ඒ ඔහු වසර කීපයක් ම රෝයල් එකේ ඉගෙන ගත් නිසා ය. හොස්ටල් එකේ සිටි නිසා ය. ඔහු ඇත්තටම ගම්පහ බණ්ඩාරනායකයට පැමිණියේ උසස් පෙළට ය. ඒ එකල බණ්ඩාරනායකයේ උසස් පෙළ කලා පංතිය පිළිබඳව දිවයින පුරාම හොඳ ආකල්පයක් තිබූ හෙයිනි.වසන්ත කැෂියර් ළඟට ගියේ ය. රෝයල් නේවාසිකාගාර පාලකයා ලෙසින් ඉංග්‍රීසියෙන් කතා කෙළේ ය. ඔහුගේ ඉංග්‍රීසි දැනුම බොහෝ ඉහළය. මුව පුරා නැඟුණු සිනාවක් ද සහිතව ඔහු අප වෙත ආවේය.“වැඩේ හරි. ඔය කමිස යට කර ගනිල්ලා.”වසන්ත එසේ කියමින් ඔහුගේ කමිසය ද යටකරගත්තා මට මතකය. ඔහු සෙනඟ පීරාගෙන රිට්ස් එක ඇතුළට ගියේ ය. ඉන්පසු පිටතට පැමිණියේ ය. නොපෙනෙන්නට සල්ලි එකතු කරගත්තේ ය. නැවතත් ඇතුළට ගියේ ය. සේවකයකු ද සමඟ පිටතට පැමිණියේ ය.අපි සෙනඟ කන්දරාව අතරින් රිංගා බැල්කනියට ගියෙමු. අපට භාග ටිකට් ලැබී තිබිණි.“වසන්ත උඹ නම් මාර බඩුවක්”සරත් ඔහුගේ කණට කොඳුරා කීවේය.“සද්ද නැතුව ඉඳපල්ලා... අපි දැන් රෝයල්”එකල මා ‘තෙරේ ගර්කෙ සාම්නේ’ බැලුවේ එහෙම ය. කෝච්චියේ ආපසු එනතුරු ම වසන්ත කෙළේ ‘ඉකර් ගර් බනා ඕ ගා... තෙරේ ගර්කෙ සාම්නේ’ ගීතය ගයමින් දේව් ආනන්ද් අවන් හලේ දී කළ රංගනය යළි දැක්වීම ය. ඇත්තටම වසන්තට හොඳින් හින්දි ගී ගයන්නට පුළුවන. පසුකලෙකදී ඔහු පේරාදෙණිය සරසවියට ගිය විට රැග් එක සඳහා ඔහුට සිදුවූයේ එක දිගට හින්දි සිංදු කියන්නට ය. ඒ නිසා වසන්තට රැග් දීමට පොර කෑවේ ජ්‍යෙෂ්ඨ ශිෂ්‍යාවන් ය. වසන්තගේ පියා දෙමළ ජාතිකයකු වීමත් මව සිංහල වීමත් නිසා ඇති වු සම්මිශ්‍රණය තුළ මේ සුවිශේෂ හැකියාවන් පිළිසිඳ ගන්නට ඇතැයි දැන් මට සිතේ. එහෙත් දැන් ඔහු කිසිසේත් ම එකඟ විය නොහැකි දේශපාලන කුණාටුවකට හසුවී කොහේට ද පාවී ගොසිනි.මා මෙතෙක් කතා කෙළේ රූපවාහිනී සභාපතිව සිටි වසන්ත රාජා මදියාපරණම් ගැන ය. සරත් හෙවත් සරත් ජයතිස්ස පසුකලෙක කැලණිය සරසවියේ ලේඛකාධිකාරි වශයෙන් සේවය කොට පසුගිය දිනෙක මෙලොවින් සමුගත්තේ ය.‘අයිෆා’ කලබලය ඇතිවනවිට මට සිහිපත්වූයේ මෙසේ ‘තෙරේ ගර්කේ සාමිනේ’ බලන්නට ගිය විදියයි. එකල දේව් ආනන්ද් දිලිප් කුමාර් අපේ වීරයෝ වූහ. ආශා පරේක්, සහිරා බානු කුමාරියෝ වූහ. එහෙත් දැන් නම් ෂාරුක්ට හෝ කරිනාට ඒ තැන හිමි නැත. ගාමිණී, ජෝ, පුණ්‍යා, ස්වර්ණා, මාලිනී, සිනමා රංගනය අතින් හින්දි නළු නිළියන්ට වඩා ගව් ගණනක් ඉදිරියෙන් සිටින්නේ යැයි මම විශ්වාස කරමි.කසුරි</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=af1006061</link>
    <topic>පැය විසි හතරෙන් රොබරිය මාට්ටු</topic>
    <author>පිංතූරය - සුලෝචන ගමගේ කීර්ති මෙන්ඩිස්</author>
    <content>සෙල්වම් රත්රන් බඩු කඩයේ සේවයට පැමිණියේ මීට වසර තුන හතරකට පෙරය. රත්නපුර රක්වාන ප්‍රදේශයේ පදිංචිකරුවකු වූ සෙල්වම් කාගේත් හිත දිනාගෙන සේවය කළේය. වැඩිකල් නොගොස් කඩ හිමියාගේ මෙන්ම ඔහුගේ පවුලේ අය වෙතත් සමීප වීමට සෙල්වම්ට හැකියාව ලැබුණේය. ඔවුහු ද සෙල්වම් විශ්වාස කළහ. රත්තරන් බඩු කඩේ පාලනය පවා සෙල්වම්ට පැවරුණේ මෙම විශ්වාසවන්ත භාවය නිසාය. අවසානයේ ඔහු එහි කළමනාකරු බවට පත්වූයේ නිරායාසයෙනි.සුපුරුදු පරිදි පසුගිය සඳුදා ද සෙල්වම් රත්රන් බඩු සාප්පුවේ දොරවල් විවෘත කිරීමට පැමිණියේය. එහි වෙනදාට වඩා අමුත්තක් ඔහුට දැනිණ. පිස්තෝලයක් අතින් ගත් අයෙක් සෙල්වම් ඉදිරියේ සිට ගත්තේය. සෙල්වම් මින් බියට පත්වුව ද එම පුද්ගලයාට සිය කාර්යය මැනවින් ඉටු කරගෙන එතැනින් පලා ගියේය.සෙල්වම් වහා මේ බව කඩ හිමියාට දැනුම් දුන්නේය. කඩ හිමියා ඒ වන විට මහනුවර ප්‍රදේශයේ විවාහ මංගල උත්සවයකට සහභාගි වෙමින් සිටියේය. මේ සිද්ධිය සැලවීමත් සමඟ ඔහු අන්දුන් කුන්දුන් වූයේය.“සර්... කඩේට මිනිහෙක් ආවා... මට පිස්තෝලේ පෙන්නලා... සේප්පුව ඇරගෙන සල්ලියි රත්තරන් බඩුයි සේරම අරන් ගියා...”සෙල්වම්ගේ කතාවෙන් රන්බඩු හිමියාට හීන්දාඩිය දැම්මේය. වහා මේ බව පොලිසියට දැනුම් දෙන ලෙස කීව ද අවසානයේ පිටකොටුව පොලිසියට දුරකථන ඇමතුමක් දී පැමිණිල්ලක් ලෙස මේ බව කීවේ ද කඩ හිමියාය.සිද්ධිය පිළිබඳ පරීක්ෂණ ඇරැඹිණ. සහකාර පොලිස් අධිකාරී ජයරත්න මනම්පේරි මෙන්ම පිටකොටුව පොලිස් ස්ථානාධිපතිවරයා ඇතුළු කණ්ඩායමක් ඒ වන විටත් හෙට්ටිවීදියේ රන්බඩු අලෙවි හලට පැමිණ සිටියේය. නිලධාරීහු සිද්ධිය පිළිබඳ කරුණු විමසුවේ සෙල්වම් ගෙන්ය. විවාහ මංගල්‍ය උත්සවයට සහභාගි වන්නට ගිය කඩ සාප්පු හිමිකරු ඒ වන විටත් කොළඹ පැමිණෙමින් සිටි අතර ඔහුගේ බිරිය ඒ වන විටත් රන්බඩු සාප්පුවට පැමිණ සිටියහ.පොලිස් නිලධාරින් ඉදිරියේ සෙල්වම් රන්බඩු අලෙවි හල කොල්ලකෑ අයුරු විස්තර කළේය.“පිස්තෝලය පෙන්නල මාව ඇතුළට අරන් ගියා සර්... ඉන් පස්සේ මට කියලා සේප්පුව ඇරලා සල්ලියි රන් බඩුයි අරගෙන මගේ අත් දෙක පුටුවට තියලා ලණුවකින් බැඳල කටට ලේන්සුවක් ඔබලා ඒ මිනාහා පිටිපස්සෙන්ම ගියා සර්...”සෙල්වම්ගේ කතාව සහකාර පොලිස් අධිකාරීවරයාගේ අවධානයට ලක්විය.“කෝ බලමු තමුසෙගෙ අත්දෙක...” සෙල්වම් ඔහු ඉදිරියට දෑත් දිගු කළේය.“කෝ මේකෙ... ලණුවකින් බැන්දානම් අඩු තරමේ සීරීම් පාරක්වත් තියෙන්න එපැයි...” සහකාර පොලිස් අධිකාරිවරයා කීවේය.“දැන් කොච්චර විතර සල්ලි අරන් ගිහින්ද...?” ඔහු සෙසු නිලධාරීන්ගෙන් විමසුවද ඊට පිළිතුරු දුන්නේ සෙල්වම්ය.“සර්... ලක්ෂ දහඅටක් විතර...”“තමුසෙ කොහොමද ඒක දන්නෙ... කෝ අරිනවා බලන්න සේප්පුව...”නිලධාරීන් ඉදිරියේ සේප්පුව විවෘත විය. එහි තවත් මුදල් නෝට්ටු ‘බණ්ඩල’ තිබුණේය.“කෝ... මේ තවත් සල්ලි තියෙන්නේ... ඒවා අරන් ගිහින් නැද්ද?”රැකියා පළපුරුද්ද සහ පොලිස් ඉව නිසා සහකාර පොලිස් අධිකාරිවරයාට සෙල්වම් ගැන සැකයක් ඇතිවිය. රන්බඩු සාප්පුවේ හිමිකරුගේ බිරියටද සෙල්වම් ගැන තිබුණේ විශ්වාසයක්ය.“අනේ සර්... මෙයා අපිට විශ්වාසයි. අපේ දරුවෙක් වගේ සර්. මෙයාට කරදරයක් කරන්න එපා...” ඒඇස්පී මහතාට යකා නැග්ගේ එවිටය.“අපි පරීක්ෂණය කරන්නම්... පැත්තකට වෙලා ඉන්න පි‍්‍රයන්ත බාලසූරියත් එක්ක එකතුවෙලා පරීක්ෂණ පටන් ගන්න. මෙයා තමයි මිනිහා. මිනිහගෙන් හොඳට ප්‍රශ්න කරන්න පැය බාගයක් දෙන්නම්...” සහකාර පොලිස් අධිකාරිවරයා සිය නිල රියට නැඟුණේ සෙසු නිලධාරීන්ට උපදෙස් දෙමින්ය.පිටකොටුව පොලිස් ස්ථානාධිපති පි‍්‍රයන්ත මෙන්ම අපරාධ විමර්ශන අංශය බාර බාලසූරිය ද පරීක්ෂණ ආරම්භ කළහ.සෙල්වම් පොලිසියට රැගෙන ගියේ ඉන් පසුවය.“ඇත්ත කියනවා. නැත්නම් දන්නවනේ. වන්නට යන්නේ කුමක්දැයි සෙල්වම්ට ඉවෙන් මෙන් තේරිණ.”මම ඇත්ත කියන්නම් සර්.”“එහෙනම් කියනවා.”රන් හා මුදල් ලක්ෂ ගණනක් පැහැරගෙන යෑමේ කොල්ලයේ සුලමුල හෙළි වූයේ ඉන් පසුවය.“මම නෙමේ සර්. මේක කළේ මගේ අයියා. එයා ඉන්නේ රක්වානේ...” පොලිස් පරීක්ෂක බාලසූරිය ඔහුගෙන් දිගින් දිගටම ප්‍රශ්න කරමින් තව තව දේ අනාවරණය කරගත්තේය.සහකාර පොලිස් අධිකාරී ජයරත්න මනම්පේරි“අපි ඉක්මනට රක්වානට යමු... නැත්නම් මුන් බඩු හංගාවී...” පැය බාගයක් ඇතුළත සූදානම් වූ නිලධාරීහු රන්බඩු හා මුදල් සොයා ගැනීමේ අරමුණෙන් රක්වානට ගියේ හිත තුළ සැකයක් ද සමඟය. සෙල්වම් ද පොලිස් ජීප් රියේ විය. ඔහුගේ මඟ පෙන්වීම අනුව නිලධාරීහු රක්වානට ගියහ.රක්වාන සෙල්වම්ගේ මුල් ගමය. සෙල්වම්ගේ ඥාති සොහොයුරෙක් එහි පදිංචිව සිටියේය. ඔහු ද රන්බඩු කඩයක් පවත්වාගෙන ගිය ද එය එතරම් සාර්ථක ව්‍යාපාරයක් නොවීය. දසඅතේ ණය වූ ඔහුට රන්බඩු කඩය ද වසා දමන්නට සිදුවූයේය. කොළඹට ගිය සෙල්වම් ඒ වන විටත් කඩ සාප්පු හිමිකරුගේ හිත දිනා ගනිමින් සේවය කරන බව ඔහු දැනගත්තේ දෙතුන් වරක් කොළඹට පැමිණ සෙල්වම් මුණ ගැසීමෙන් අනතුරුවය. තම රන්බඩු සාප්පුව බංකොළොත් වීමෙන් අන්ත අසරණව සිටි ඔහුට කදිම අදහසක් ආවේ ඒ අතරතුරය. ඔහු සෙල්වම්ව තම අදහසට කොටු කරගැනීමට ලොකු උත්සාහයක් දැරුවේය.“මුන් ඕක ප්ලෑන් කළේ මීට මාසයකට කලින්. ඔය සෙල්වම් ඕකට කැමැති වුණේ නැහැ. මිනිහා අයිතිකාරයන්ට ගොඩක් විශ්වාසවන්තව වැඩ කළේ. මිනිහා බැහැයි කියද්දිම මේකා මිනිහට අරක්කු බොන්නට දීලා මිනිහා කැමැති කරගෙන තියෙනවා.” පොලිස් නිලධාරියෙක් කීවේය.“උඹ බයවෙන්න එපා. මම වැඩේ කරන්නම්. අපි නිකම්ම ගොඩ... උඹ ගැන උන් සැක කරන්නේ නැහැ...”ඥාති සොහොයුරා සෙල්වම්ට කීවේ එලෙසය. ඒ සඳහා ඔහු දෙතුන් වතාවක් කොළඹට ද පැමිණියේය. ‘ප්ලෑන්’ එක එසේ සකස් විය.හෙට්ටිවීදියේ රන්බඩු කඩ වෙළෙදාම් කටයුතු අවසාන වී හවසට වසා දමද්දී සියලුම රන් හා මුදල් සේප්පුවල තැන්පත් කිරීම සාමාන්‍ය පුරුද්දය. යළි පසුදාට සේප්පුව විවෘත කොට රන්බඩු ගැනීම සිදු කෙරේ. සේප්පුවේ යතුර එක්කෝ කඩ සාප්පු හිමියා අතේය. නැත්නම් එය විවෘත කරන්නේ සාප්පුවේ විශ්වාසවන්ත පුද්ගලයාය.”හෙට අපි එක්කෙනෙක් නිවාඩු යනවා. ඒ නිසා මට තමයි සේප්පුව බාර යතුªර දෙන්නේ..” සෙල්වම් සිය ඥාතියාට මේ බව කීවේය.”එහෙනම් හෙට නියම දවස... මං උදේට එන්නම්... උඹ ඒ විදියට ඇට් කරපන්...”සියල්ල කී පරිදි සිදුවිය. මෝටර් සයිකලයකින් හෙට්ටිවීදියට පැමිණි ඥාති සොහොයුරා සයිකලය පාර අයිනේ නතර කෙළේය. හෙල්මටය ද කරේ තිබුණු බෑය ද දමාගෙන ඔහු රන්බඩු සාප්පුවට ඇතුළු වූයේ උදෑසන දොරපියන් විවෘත වන විටය.”කඩේ යට තමයි සේප්පුව තියෙන්නේ. කාටවත් හිතාගන්න බැහැ.. මෙහෙම යටට පඩියක්වත් තියෙනවා කියලා...””සේප්පුව ඇරලා සල්ලි අරගෙන ඉවරවෙලා ලණුවකින් සෙල්වම්ගේඅත්දෙක ගැටගහලා තියෙන්නේත් මිනිහා. සාක්කුවේ තියෙන ලේන්සුව කටේ ඔබාගෙන තියෙන්නේ සෙල්වම්..”පොලිස් පරීක්‍ෂකවරයා කීවේ රක්වානට යන අතරමඟදී සෙල්වම් කී දේ ගැන සිනහවෙමින්ය.නිලධාරින් රක්වානට යද්දී ඥාති සොහොයුරා එහි නොවීය. ඒත් ඔවුන් මුළු ගෙදරම ඇවිස්සුවේය.”අනේ සර්. අපි මේ මුකුත් දන්නේ නැහැ. අක්කලාගේ ගෙදර ගියානේ”ඊට යාබද පදිංචිව සිටි තවත් සොහොයුරකුගෙන් දිගින් දිගටම ප්‍රශ්න කළ පොලිස් පරීක්‍ෂක බාලසූරියගේ තියුණු ඇස් ගේ වටා යොමු විය.”සර්.. මේ තියෙන්නේ බඩු..”නිවෙසේ තැනක හෙල්මටයක් විය. ඒ අසලම කරේ දමාගෙන යන බෑගය ද බෑගය ඇතුළේ සෙල්ලම් ප්ලාස්ටික් පිස්තෝලයක් ද විය. පොලිස් පරීක්‍ෂකවරයා ගේ මුවට නැඟුණේ සිනහවකි.”මල්ලි බොරු කියන්න එපා. උඹලගේ ගේම අතේම මාට්ටු. ඇත්ත කියපන්.. කෝ උස්සපු බඩු..”යාබද නිවසේ සොහොයුරාට කර කියාගත දෙයක් නැති විය. අවසානයේ ඇත්ත කියන්නට ඔහුට සිදුවිය.”අයියා පොළොන්නරු ගියා සර්..””හරි කමක් නැහැ. තවත් ගේ සර්ච් කරමු.”තවදුරටත් නිවෙස සෝදිසි කරද්දි ඇඳක් යට සඟවා තිබූ රන් බඩු කොටසක් මල්ලක දමා තිබියදී පොලිස් නිලධාරින්ට හසුවිය. තම කර්තව්‍ය සාර්ථක බව තේරුම් ගත් නිලධාරීහු ඉතිරි බඩු සෙවූහ. එම නිවෙස පිහිටියේ තේ වත්තකය. කඳු බෑවුම් සහිත ප්‍රදේශයක් නිසා එහි රන් බඩු සෙවීම මදක් දුෂ්කර විය.මැටි කැපූ වළවල් ද සෝදිසි කළේ කොල්ලකන ලද රන් බඩු හා මුදල් වළ දමා ඇතැයි යන සැකය නිසාය.”අපි කොහොම හරි ලක්‍ෂ හතරහමාරක් ගෙදර තිබිලා හොයාගත්තා. අපිට ඕන වුණේ ඉතිරි බඩු හොයාගන්න. මෑන් පොළොන්නරු ගියා කිව්ව නිසා අපි පොළොන්නරුව පොලිසියට මැසේජ් එකක් දුන්නා. මිනිහාගේ හැඩරුව කියලා බස් චෙක්කරන්නයි. මිනිහා සොයාගන්නයි.අල්ලාගත් රන්බඩු හා මුදල් උසස් නිලධාරීන්ගේ පරීක්ෂාවට ලක්වෙද්දීඅපිට ඉන් පස්සේ දැන ගන්නට ලැබුණා මිනිහා පොළොන්නරුවට ඇවිත් ආපහු කොළඹට එන්න බස් එකකට නැග්ග කියලා. අපි පුළුවන් තරම් ඉක්මනින් කොළඹට ආවා...එතකොට පාන්දර දෙකට විතර ඇති. පිටකොටුවට ඇවිත් පොළොන්නරුවේ ඉඳලා එන බස් චෙක් කළා. මෙන්න බඩු ළඟට ම ඇවිත්. මිනිහා බස් එකෙන් බහිනකොටම අල්ලගත්තා.” පොලිස් පරීක්‍ෂක බාලසූරිය කීවේය.අල්ලාගත් සැකකරුගෙන් පොලිස් පරීක්‍ෂකවරයා ප්‍රශ්න කළේ ඉතිරි මුදල් සොයා ගන්නටය.”මම ගොඩාක් ණය වෙලා සර් හිටියේ.පොළොන්නරුවට ගිහින් එතන එක්කෙනකුට වුණු ණය වලින් ලක්‍ෂ දෙකක් බේරුවා..””එතකොට අනිත් සල්ලි..””ඒවා රක්වානේ ගෙදර තියෙනවා සර්...”නිලධාරිහු සැකකරු ද දමාගෙන පවනට බඳු වේගයෙන් යළි රක්වානට ගියහ.”මෙතන තමයි සර් තිබ්බේ. ඒත් ඒවා නැහැනේ..” ඔහු නිලධාරින්ට කීවේය.”බොරු කියන්න එපා. අපි රවට්ටන්නද හදන්නේ” පොලිස් පරීක්‍ෂකවරයා කීය.”අනේ නැහැ සර්. ඇත්තමයි මෙතන තමයි තිබ්බේ.”ගෙදර සිටි අනෙක් සොහොයුරා එතැනට කැඳවූයේ ඉන් අනතුරුවය.”ඇත්ත කියනවා.. මෙතන තිබුණු සල්ලි ටික කෝ?”ඔහු මුලින් ඇත්ත නොකීවත් දිගින් දිගටම ප්‍රශ්න කිරීමේදී ඇත්ත කියන්නට ඔහුට සිදුවිය.”මම ඒක වෙන තැනක තිබ්බා සර්..”අයියාට හොරෙන් මල්ලි ඒවා වෙන තැනක සඟවා තිබුණේය. ඒ නිවෙසේ සිවිලිම උඩය. සිය සොහොයුරියගේ නිවෙසේ අඟුරු වළක දමා තිබූ තවත් රන්බඩු ටිකක් ද පොලිසිය සොයා ගත්තේය.”කොහොම හරි මුදල් රුපියල් තුන්දහක් අඩුවෙනුත් රත්රන් බඩුත් අපි හොයාගත්තා.. තුන්දාහක් මුන්ට කන්න බොන්න තමයි වියදම් වෙලා තියෙන්නේ..”පොලිස් පරීක්‍ෂක බාලසූරිය කීවේ පැය විසි හතරක් යන්නටද මත්තෙන් අයියමලෝ තිදෙනාත් රන් හා මුදල් සොයා ගැනීමේ සාර්ථක මෙහෙයුම අවසන් කිරීමේ පසුවය.”මුන් තමයි රොබරිය ප්ලෑන් කළේ.. රත්තරන් බඩු කඩේ වැඩ කරපු මිනිහා මේකට කැමති වුණේ නැහැ. ඒත් මුන් මිනිහාව කැමති කරවා ගත්තා... ඉස්සරහ දොරෙන් ඇතුල්වෙලාළු සල්ලි ටිකයි රත්තරනුයි සේප්පුවෙන් අරගෙන කදිරේෂන් පාරේ පිටිපස්සේ දොරෙන් පිටවෙලා කිසිම දෙයක් නොකරපු විදියට ආයේත් හෙට්ටිවීදියට ඇවිත්. එතැන තිබුණු බයිසිකලේ තමයි මිනිහා රක්වානට ගියේ.. අපි මේ සේරම හොයාගත්තා..” පොලිස් පරීක්‍ෂකවරයා පැවසීය.”රක්වානේ ඉන්න අයියා.. රත්රන් බඩු කඩයක් කරගෙන ගිහින් තිබුණා. මිනිහා ඒකෙන් නැත්තටම නැතිවෙලා හතරවටේ ණයවෙලා.. ඒකෙන් ගොඩවෙන්න තමයි මිනිහා රොබරිය ප්ලෑන් කළේ..” පොලිස් පරීක්‍ෂකවරයා කීවේය.ඒත් එතැනට පැමිණ සිටි රන්බඩු සාප්පුවේ හිමිකරු හා ඔහුගේ බිරිය සෙල්වම් ගැන අවිශ්වාසයක් පළ නොකළහ.”අපිට හිතාගන්නවත් බැහැ සර්... සෙල්වම් මේ වගේ දෙයක් කරයි කියලා... අපි විතරක් නෙමේ අපේ දරුවොත් මෙයාව සැක කරන්නේ නැහැ සර්..””ඒක හරි... කොහොම හරි සේප්පුව සුද්ද කරන කොට මිනිහාට බලාගෙන ඉන්න බැරිකමට අත්දෙකෙන් ඇස් වහාගෙන ඉඳලා තියෙන්නේ ඔය කියන විශ්වාසය නිසාම තමයි..”ජ්‍යෙෂ්ඨ නියෝජ්‍ය පොලිස්පති කේ.පී.පී. පතිරණ, කොළඹ දිසාව බාර නියෝජ්‍ය පොලිස්පති එච්.එම්.ඩී. හේරත් මහත්වරුන්ගේ උපදෙස් මත මධ්‍යම දිසාව බාර සහකාර පොලිස් අධිකාරි ජයරත්න මනම්පේරි මහතාගේ අධීක්‍ෂණය යටතේ පිටකොටුව පොලිස් ස්ථානාධිපති ඩී.කේ. පි‍්‍රයන්ත දික්ඕවිට, අපරාධ විමර්ශන අංශය බාර ස්ථානාධිපති ජී.යූ. බාලසූරිය ප්‍රමුඛ සැරයන්වරුන් වන පි‍්‍රයන්ත (21601) උපුල් (49278) කොස්තාපල් ජයරත්න (29072) කුමාර (44792) හා කස්තුරි (77750) යන නිලධාරීහූ පරීක්‍ෂණවලට එක්වූහ.රුපියල් ලක්‍ෂ 18 මුදල් හා ලක්‍ෂ 62 ක් වටිනා රන් ආභරණ සොරකම් කිරීම හා සොරබඩු ළඟ තබා ගැනීම යන චෝදනා යටතේ සැකකරුවන්ට එරෙහිව නඩු පවරනු ලැබිණි.විත්තිකරුවන්ට දඬුවම් නියම කිරීම ලබන 16 වැනිදාට නියම කළ මහේස්ත්‍රාත්වරිය එතෙක් ඔවුන් රක්‍ෂිත බන්ධනාගාර ගත කරන ලෙස නියෝග කළේයපිංතූරය - සුලෝචන ගමගේ කීර්ති මෙන්ඩිස්</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=af1006063</link>
    <topic>‘ඇමැතිතුමනි මේ අහන්න’</topic>
    <author>සුභාෂිණී ජයරත්න අරුණි මුතුමලී</author>
    <content>විශේෂාංගය ආරම්භ කිරීමෙන් අප බලාපොරොත්තු වන්නේ ජනතා ගැටලුවලට ඍජු පිළිතුරු ලබා දෙමින් හැකි අයුරින් මහජනතාවට සේවයක් සැළසීමය. වෙසෙසින් ම විවිධ හේතු මත අසාධාරණයට ලක් වූවන් මෙන් ම තම ගැටලු ඍජුව අදාළ ආයතන හා පුද්ගලයන් වෙත යොමු කිරීමට නොහැකි වූවන්ට සිය ප්‍රශ්න ඍජුවම ඇමැතිවරුන් වෙත ඉදිරිපත් කිරීමේ අවස්ථාව ද මෙමගින් සැළසේ.මේ විශේෂාංගයේ පළමු වැනි අවස්ථාව අප අධ්‍යාපන ක්ෂේත්‍රයට ලබා දෙන්නේ රටක බුද්ධිමත් ජනතාවක් බිහි කිරීමේ වගකීම අධ්‍යාපනයට හිමිවන බැවින් ය. එසේ ම ජනතාවට සේවය කිරීමේ මාධ්‍යයට ඇති පරම යුතුකම ඉටු කිරීමට සිළුමිණ ගන්නා උත්සාහයක් ලෙස ය. ඒ අනුව අධ්‍යාපන ඇමැති බන්දුල ගුණවර්ධන මහතා ‘ඇමැතිතුමනි මේ අහන්න’ තීරයට යොමු වූ ජනතා ප්‍රශ්න වලට පිළිතුරු සපයයි. දෙවැනි පියවර වශයෙන් සෞඛ්‍ය ක්ෂේත්‍රයේ ඇති ගැටලුවලට අමාත්‍ය මෛත්‍රිපාල සිරිසේන මහතාගෙන් පිළිතුරු ලබාදීමට අදහස් කරමු.නුගේගොඩ ඩී. හෙට්ටිගේවැටුප් විෂමතා ඉවත් කිරීමේ කාර්යය වැටුප් කොමිසම් සභාවේ නිර්දේශ ලබාගෙන ක්‍රියාවට නැංවිය යුත්තක්. අධ්‍යාපන අමාත්‍යංශය ගෙවිය යුතු එහෙත් මෙතෙක් ගෙවා නොමැති ගෙවීම් නැතහොත් උපචිත වියදම් රාජ්‍ය අයවැය ලේඛනයේ මූල්‍ය ප්‍රතිපාදන ලද වහාම ගෙවා අවසන් කිරීමට ක්‍රියා කරනවා.මිල්ලනිය පාඨකයෙක්අධ්‍යාපනයේ තිබෙන තත්ත්වය පාසල් 10,00 ට ආසන්න ප්‍රමාණයක් පාලනය කරන්නේ, මාරුවීම් උසස්වීම් කරන්නේ ඒ ඒ පළාත් සභා විසින්. මාගේ ඍජු පාලනය යටතේ පවතින්නේ පාසල් 334 ක් පමණයි. නමුත් ලංකාවේ ජාතික අධ්‍යාපන ප්‍රතිපත්ති සැකසීම, ක්‍රියාත්මක කිරීම හා අධික්ෂණය කිරීමේ බලය මධ්‍යම ආණ්ඩුවට පැවරෙනවා. විෂය නිර්දේශ සැකසීම, විෂය සංවර්ධනය කිරීම, ගුරු අත්පොත් සැකසීම, පෙළපොත් සැකසීම, බෙදා හැරීම, නිල ඇඳුම් සැපයීම, ගුරු විදුහල්පති පුහුණුව, පුස්තකාල හා වෙනත් සේවා සැපයීම වැනි ජාතික කාර්ය රැසක් අධ්‍යාපන අමාත්‍යාංශය විසින් ක්‍රියාත්මක කළ යුතුයි.13 වන ආණ්ඩුක්‍රම ව්‍යවස්ථාවට අනුව පළාත් සභාවට පැවරූ කටයුතු ආපසු පවරා ගැනීම අසීරු ය. දැනට අධ්‍යාපන ක්ෂේත්‍රයේ ඇති ප්‍රධාන විභාග 2 වන ශිෂ්‍යත්ව, සාමාන්‍ය පෙළ හා උසස් පෙළ යන ඒවායේ සිදුකළ යුතු වෙනස්කම් පිළිබඳ මේ දිනවල දීර්ඝ වශයෙන් සාකච්ඡා ආරම්භ කර තියනවා. මේ සියලු දේ පාර්ලිමේන්තු අධ්‍යාපන අනුකමිටුවෙන් තීරණාත්මක සාකච්ඡාවන්ට යොමු කරනවා.ඔබ ඇසූ අනිත් ප්‍රශ්නය තමයි විශ්‍රාම ගිය ගුරුවරු ගැන. විශ්‍රාම ගිය ගුරුවරුන්ට ස්වේච්ඡාවෙන් සේවය කළ හැකි පරිදි අපි ගරු විශිෂ්ටතා ගුරු සංචිතයක්’ පිහිටුවනවා. මේ සංචිතය මගින් විශ්‍ර‍්‍රාම ගිය නොගිය බුද්ධිමතුන්ට රටේ අනාගත පරපුරේ නැණස පෑදීම වෙනුවෙන් සතියකට පැය 2 ක් කැප කළ හැකියි.බෙලිඅත්ත ටී.එස්. පෙරේරා2007.05.09 දිනැති අමාත්‍ය මණ්ඩල තීරණයට අදාළව නැවත ඉදිරිපත් කළ අමාත්‍ය මණ්ඩල සංදේශය අනුව ගත් තීරණ ඉදිරියේදී ක්‍රියාත්මක වෙනවා.වටුගොඩ උපාලි මැදගෙදරආයතන අධ්‍යක්ෂ ජනරාල් ගේ ESP 16/ 2/ 55 (1) අංක හා 2010. 03.08 දිනැති ලිපියේ උපදෙස් වලට අනුව 2001. 10. 01 දිනට අදාළ අවශ්‍යතා සම්පූර්ණ වේ නම් ශ්‍රී ලංකා විදුහල්පති සේවයේ කාර්යක්ෂමතා කඩඉම් නිදහස් කළ හැක.දොඩම්ගොඩ ප්‍රියන්ති අබේසිංහනැවත පත්වීම් ලබා දෙන්නේ නැත. 2005.06.01 දිනට විදුහල්පති2II ට තිබූ පුරප්පාඩු ගණන 1960 යි. පත්වීම් දී ඇති ප්‍රමාණය ද 1960 යි. මේ නිසා නැවත පත්වීම් දෙන්නේ නැත.තලගල ජී. ආරියසේනහිඟ වැටුප් ගෙවීම් සිදු කරන්නේ කලාප අධ්‍යක්ෂ කාර්යාල වලිනි. අදාළ අමාත්‍ය මණ්ඩල තීරණයට අනුව මේ උසස්වීම් සඳහා හිඟ වැටුප් ගෙවනුයේ 2000.07.01 දින සිට ය. 1992.06.01 (II) ශ්‍රේණියට උසස්වීම් ලැබූ නිලධාරීන්ට 2002.01.01 දින සිට I පංතියට උසස් කරන ලදී. (එදිනට සේවයේ යෙදී සිටියේ නම්)අගලවත්ත එන්.එල්. සුනිල් පරාක්‍රමශ්‍රී.ල.වි.සේ. I ශ්‍රේණියට පත්වීම් හෝ උසස් වීම් ලබාදී ඇත්තේ පහත දිනවල ය. 1989.01.01, 1989.06.01, 1991.06.01, 1992.06.01, 1993.06.01, 1994.06.01, 1996.06.01, 2002.01.01, 2004.01.01, 2004.06.01, 1999 වසරේ උසස් වීම් ලබා දී නැහැ. මෙය දේශපාලන පළිගැනීමක් විය හැක. වැඩි විස්තර අවශ්‍ය නම් පත්වීම් හෝ උසස්වීම් ලිපියේ පිටපතක් එවන්න.දිඹුලන අඹගස්දෝව එස්.ටී. දසනායක1972 – මුල් II, 1985.01.01 ශ්‍රී.ල.වි.සේ ව්‍යවස්ථාවට අනුව අන්තර්ග්‍රහණය - ශ්‍රී.ල.වි.සේ.III, 1992 – විශ්‍රාම, 1989.06.01 ශ්‍රී.ල.වි.සේ.IIට උසස් කළ හැක.බදාදා දිනක විදුහල්පති ශාඛාවට පැමිණෙන්න.රැගෙන ආයුතු ලිපි - විශ්‍රාම ගැන්වූ ලිපිය, 1985.01.01 දිනට අන්තර්ග්‍රහණය කරන ලද ලිපිය.කිරිවත්තුඩුව එච්.ඒ. ගුණවර්ධනහෝමාගම කලාපය තුළ මට අයිති එකම පාසලක්වත් නැහැ. ඒවා පළාත් සභාවලට අයත්. නමුත් ඉදිරි කාලයේ මේවා ක්‍රමවත්ව සකසන්න මහඇමතිවරු සමඟ සාකච්ඡා පවත්වා තියෙනවා. හෝමාගම කලාපයේ සියලුම පාසල්වල අවශ්‍ය ව්‍යුහාත්මක හා ගුණාත්මක වෙනස්කම් කරන්නත්, 6 ශ්‍රේණියේ සිට ඉහළට උසස් පෙළ දක්වා ළමයින් ඇතුළත් කර ගන්නත් ලබන වර්ෂයේ අතිවිශිෂ්ට ගණයේ පාසල් 3 ක් ආරම්භ කරන්නත් අවශ්‍ය සැලසුම් සකස් කර තියෙනවා.මීරිගම කෞශල්‍යයාමැතිවරණ කාල සීමාව තුළ සම්මුඛ පරීක්‍ෂණ පැවැත්වීමෙන් අවුල් සහගත තත්ත්වයක් ඇතිවුණා. මේ ගැටලුව ඉතා ඉක්මනින් විසඳා ගැනීමට කටයුතු කරනවා.හෝමාගම ඩී.ඩබ්. සමරක්කොඩිඔබ කියන ආකාරයට විභාග පැවැත්වීම අත්තනෝමතිකව තීරණය කරන්න බැහැ.ජාතික අධ්‍යාපන ආයතනය මෙන්ම අධ්‍යාපනඥයින් සමඟ සංවාදයකට ලක්කර තීන්දු තීරණ ගත යුතුයි. අධ්‍යාපනයේ කරන හැම වෙනස් කමක්ම ඍජුව මිනිස් ජීවිතවලට බලපානවා. එමනිසා අධ්‍යාපන ප්‍රතිසංස්කරණ යෝජනා ඉදිරිපත් කරන ජාතික අධ්‍යාපන කොමිෂන් සභාව, විෂය නිර්දේශ සකස් කොට සංවර්ධනය කරන ජාතික අධ්‍යාපන ආයතනය, පෙළ පොත් බෙදා හරින අධ්‍යාපන ග්‍රන්ථ ප්‍රකාශන දෙපාර්තමේන්තුව රහස්‍ය භාවය සුරැකෙන පරිදි විභාග පවත්වන විභාග දෙපාර්තමේන්තුව වැනි ආයතන රාශියක් ස්ථාපනය කර තිබෙන්නේ ඉතා විශාල වගකීම් සහිත තීන්දු තීරණ ගැනීමට.ඔබ අසා තිබූ වාර විභාග ගැන කියන්න තියෙන්නේ මේකයි. දැනටමත් වාර විභාග පළාත් හා පාසල් මට්ටමින් පවත්වනවා.නමුත් විභාග දෙපාර්තමේන්තුව විසින් ඉදිරියේදි ඒ ඒ පළාත්වලින් සාධනීය තත්ත්වයකින් විභාග කරගෙන යාම සඳහා අවශ්‍ය උපදෙස් සැපයීමටත් මඟ පෙන්වීමටත් ආදර්ශ ප්‍රශ්න පත්‍ර සැකසීම කරනවා.හැඳල වත්තල එෆ්. අබයකෝන්විශිෂ්ට ප්‍රතිඵල දැක්වූ පාසල්වලට මාධ්‍ය හරහා ප්‍රචාරයක් ලැබෙනවා. පුවරු ප්‍රදර්ශනය නොකලාට ඉගැන්වීම් හොඳ පාසල්, පෞද්ගලික ආයතන සොයා ශිෂ්‍යයන් ගමන් කිරීම සාමාන්‍ය ක්‍රමයයි.දන්තුරේ ඇම්.ජී. විජයසිරිපළාත් අධ්‍යාපන අධ්‍යක්‍ෂතුමාගෙන් විමසා බලනවා. සම්පත් වඩා ගැලපෙන ලෙස ඵලදායි ආකාරයට සකස් කර ගන්නවා.ඉබ්බාගමුවේ විමලසේන ජයලත්සංශෝධනය වූ විෂය නිර්දේශ ශිෂ්‍යයන්ට අනවශ්‍ය බරක් පැටවී ඇද්ද යන්න පුළුල් විමර්ශනයකට භාජනය කරනවා.වත්තේගම බී.එම්. තිලකරත්න බණ්ඩාඋසස් පෙළ මූලාකෘති ප්‍රශ්න පත්‍ර සියලුම විෂයන් සඳහා අගෝස්තු මාසයේදී පාසල්වලට ලබා දෙනවා.ෆැක්ස් - 0112429260සුභාෂිණී ජයරත්න අරුණි මුතුමලී</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=af1006065</link>
    <topic>ජීවිතය සුන්දරයි</topic>
    <author/>
    <content>කාශ්‍යප සත්‍යපි‍්‍රය කියන්නේ අංකුර බිස්නස් කාරයෙක්. ඒ වුණත් එදා වාගෙම හොඳ කවියෙක්. හොඳ මනුස්සයෙක්.මට ඔහු හමුවුණේ නන්දා මාලනීගේ ‘පවන’ ගී ප්‍රසංගය පැවැත්වූ දවසේ ලුම්බිණි රඟහල අසලදීයි. කවුදෝ ‘සුනිල් අයියේ’ කියා කෑ ගැසූ හඬට මම නැවතිලා බැලුවා. ඒ චන්ද්‍රකුමාර වික්‍රමරත්න. තරුණයින් හය හත් දෙනෙක් ම ඔහු සමඟ මා ළඟට දුවගෙන ආවා.“ටිකට් ඉවරයිනෙ සුනිල් අයියෙ, නවත්තල තියෙන කාර් ටික දැක්කහම අපිට හිතුණා අපිට ඇතුල්වෙන්න බැරිවෙයි කියලා”“මා ළඟ නම් ආරාධනා පත්‍රයක් තියෙනවා. ඒත් උඹලට ඇතුල් වෙන්න බැරි නිසා අපි අපේ ගෙදර යමු”කොල්ලන්ට හරිම සතුටුයි. සියලු දෙනාම ගාල්ලෙ ඉඳන් ආපු අය.“අපි දෙන්නා හමුවුණේ අදයි. ඒ වුණාට සුනිල් අයිය මගෙ කවි අටවෙනි පිටුවෙ දාලා තියෙනවා. මම කාශ්‍යප සත්‍යපි‍්‍රය”අපි එකිනෙකා හමුවුණේ එදා වුණත් නමින් මම ඔහු දැනගෙන හිටියා. මගේ මිම්මට අනුව කවියක් හොඳ නැත්නම් අටවෙනි පිටුවේ පළවෙන්නේ නැහැ. එදා ඉඳන් අද වෙන තෙක්ම කාශ්‍යප මගෙ හොඳ මිත්‍රයෙක්. ඒ කාලයේ කටුබැද්දේ ඉංජිනේරු පීඨයේ ඉගෙනුම ලැබු ඔහු මට සුසන්ත කියන තවත් හොඳ ඉංජිනේරුවෙක් මෙන්ම හොඳ මිනිසෙක් හඳුන්වාදීම ගැන මම කාශ්‍යපට නිතරම පින් දෙනවා.කාශ්‍යපගේ තවත් පුදුම පැත්තකුත් තියෙනවා. කට පාඩමෙන් කවි කියන්න හරිම හපනෙක්. කවි දෙක තුන නෙවෙයි කවි පොත් ගණන් ඔහුට කට පාඩම්. මහගම සේකරගෙ කවි පොත් ඉවර වෙනතුරුම කියනවා. රත්න ශ්‍රී ගෙ කවි තොග ගණන් කියනවා. කාශ්‍යපගෙ ඒ වැඩේට කිට්ටු කරන්න පුළුවන් දක්ෂයෙක් ඒ කාලයේ මට හමුවෙලා තියෙනවා. ඒ සුජීව ප්‍රසන්නආරච්චි. අපේ රැස්වීම්වලදී වේදිකාවට නගින ඔහු ආපහු බහින්නේ කවි විස්සක් පමණ ගායනා කිරීමෙන් පසුවයි.පසුගිය සතියේ ගෙදරට පැමිණි කාශ්‍යප පුටුවේ වාඩිවුණේ ප්‍රශ්නයක් අසමින්.“සුනිල් අයිය නාරද ගැන වචන දෙක තුනක් ලිවුවෙ නැහැනෙ. හොඳ මිත්‍රයෙක් නේද. ඒ කාලයේ නාරද ගැන අපි එක්ක කතා කළ බව මට මතකයි.”“නාරදගෙ මරණය අහල මම හරියට දුක්වුණා මචං. පහුගිය කාලයේ නාරද දිනේෂ් ළඟ වැඩ කියලා දැනගත්තාම මම හරියට සතුටු වුණා. නාරද හරියට හිතෙන් දුක්වුණු මිනිහෙක්. නාරද ගැන වචන දෙක තුනක් ලියන්න ඕනැ කියල සිතුණත් ලියුවෙ නැත්තෙ බොරු කියන්න බැරි නිසයි”“ඒ කියන්නේ?”“නාරද ගැන ලියනව නම් මට අවන්හල් ගැන ලියන්න වෙනවා. සිළුමිණේ මිත්‍රයා මට කියලා තියෙන්නෙ මචං බාර් ගැන වැඩිය ලියන්න එපා කියලා. ලොකු ප්‍රශ්නයක්. බාර් ගැන සඳහන් නොකර ඔමාර් ඛයියාම් ගැන ලියන්න පුළුවන්ද බං.”කාශ්‍යප හිනාවෙන්න පටන් ගත්තා.“මට මතක හැටියට මම නාරද මුලින්ම දැක්කේ ‘සිකුරු තරුව‘ චිත්‍රපටයේ විශේෂ දර්ශනයකදීයි. ඒකෙන් පස්සෙ අපේ තාත්තාත්, පී. කේ. ඩී. සෙනෙවිරත්නත්, මානවසිංහත්, නාරදත් දවල් කෑමට ගියා. මාත් ගියා. අපේ සරත් මල්ලි සිකුරු තරුවෙ රඟපෑවනෙ. එයත් ගියා. ඒත් නාරදගෙයි මගෙයි යාළුකම ඇතිවුනේ නුගේගොඩ තියෙන අවන්හලකදීයි.“එතැන වේටර්ල ඔක්කොම නාරදට හරිම ආදරෙයි. අවන්හලට එන හැම දෙනාම ඒ වගේම ආදරෙයි. ඊට පස්සෙ අපි ලක්දිව පත්තරය කරන කාලයෙ බොරැල්ලෙ තිබුණ මා දවල්ට යන අවන්හලක්. මම යන වෙලාවට හැමදාමත් වගේ නාරද එනවා. එන්නෙ ඒ දවස්වල හවසට ගහන ඔබ්සර්වර් පත්තරයකුත් කිහිල්ලෙ ගහගෙන.”“දවසක් නාරද අපේ ගෙදර ආවා. ඒ කාලේ අපි හිටියෙ මාලබේ උඩවත්ත පාරේ. නාරද බත්තරමුල්ල හංදියේ බස් නැවතුමේ හිටියා. බස් එකේ ඉඳගෙනම මම කෑ ගැහුවා.“නාරද, නාරද, නැඟපන්, නැඟපන්”මා දැක්ක ගමන් කටපුරා හිනාවෙලා නාරද බස් එකට නැංගා. එදා මැදියම් රැය වන තුරුම ඔහු ගී ගැයු අයුරුත් මම මේසයට ගැසූ අයුරුත් මට මතක් වෙනවා. මනෝරා අහගෙන හිටියා. මම වැඩියෙන්ම කැමැති ඔහුගේ ගමන නොනිමෙයි ගීතයට. ඒ ගීතය තුන් හතර වතාවක්ම නාරද ඒ රාත්‍රියේ ගායනා කළා.“සුනිල් අයිය හඬනවනෙ ඉතින්”මගේ නිහඬතාව නිසා මා දෙස බැලු කාශ්‍යප මගේ දෙනෙතේ තිබුණු කඳුළු දකින්න ඇති.“ගමන නොනිමෙයි ලෝකයේ මේ පුරුදු ජීවන මං තලේ...” කාශ්‍යප ගීතය මුමුණන්න පටන් ගත්තා.“නාරද වගේ හොඳ මිනිස්සු කවදාහරි දවසක මට ආයෙත් හමුවෙයි කියල මට හිතෙනවා කාශ්‍යප.”“ඒ කියන්නෙ කවදහරි දවසක අවන් හලකදි.”“බොහෝවිට එහෙම වෙන්න පුළුවන්”</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=af1006066</link>
    <topic>පහත් බිම් උසස් වෙන්නට ගොස් මහා කලබැගෑනියක්</topic>
    <author>කේ.සි.ජේ. ඡායාරූපය-සුදම් ගුණසිංහ</author>
    <content>උපන් දා සිට කිත්තම්පහුව ඇළ දෙපස ජීවත්වන මිනිස්සු ඕනෑම මොහොතක එක් දෙයකට සූදානමින් සිටියහ. කැලණි ගඟ පිටාර ගැලුවොත් මේ ප්‍රදේශයේ සුළු ගංවතුරක් හට ගැනීම සාමාන්‍ය සිද්ධියකි. වාර්ෂිකව හෝ ඇතැම් විට වසර ගණනාවකට පසුව හෝ පැමිණෙන ගංවතුර එක්තරා අන්දමක ජල ක්‍රීඩාවක් බවටද පත්ව තිබිණ. වතුරට කොටු වූ මිනිස්සු එකිනෙකාට උපකාර කළහ. පැරණි අමනාපකම් ගසා ගෙන ගොස් පෙරටත් වඩා තද ළෙංගතුකම් වහා දියුණු විය. ගංවතුර කරදරයක් නොව වෙස්වලා ගත් ආශීර්වාදයක් ලෙස ඇතැමුන් කල්පනා කෙළේ ජලය බැස ගිය පසු ඉඩම්වල රැඳෙන රොන්මඩ සරු පොහොරක් වූ නිසාය.කොළඹ නගර සීමාවට කිලෝමීටර දෙකක් පමණ ඈතින් ගලා යන කිත්තම්පහුව ඇළ කාගේත් සිත් ගත් දසුනක් විය. ජල ජීවින් පමණක් නොව, ඕලු - කෙකටිය ආදී ජලජ ශාකයන් ගෙන් පිරුණු ඇළ වෙනම පරිසර පද්ධතියක් නිර්මාණය කෙළේය. නල ජලය එසේම තිබෙන්නට හැර ඇතැම්හු ඇළට බැස නෑම පි‍්‍රය කළහ. ඒ මීට වසර විසිපහකට – තිහකට පෙරය.ඒ ඇළ අද මිහිපිට නරකාදියකි. මුළු කොළඹටම කළු පැල්ලමකි. එසේ වූයේ ඇළට ඇල්ම පෙන්වූ භූමි පාළුවෝ කිහිප දෙනෙක් නිසාය. වැල්ලම්පිටිය පාලම උඩ සිට කෙනකු වැරදීමකින් ඇළ දෙස බැලුවොත් පෙනෙන්නේ හරක් ඔළු, මස් කැබලි හා ඇට සැකිලිය. මස්කඩේ ඉතිරිවන ජරාව පවා දමන්නේ ඇළටය.මුළු ඇළම සැල්වීනියා හා ජපන් ජබර වසංගතයට ගොදුරු වී ඇති නිසා මේ කුණු ජරාව එක තැන පැල්වෙනු මිස ගසාගෙන යන්නේ ද නැත. කෙනෙකු ඇළට බැස්සොත් ඉන් නැවත ගොඩ එන්නේ වසංගත රෝග එකකට නොව දෙක තුනකටම ගොදුරු වීමෙනි. ඒ පමණට ඇළ පුරා දක්නට ලැබෙන්නේ හැමතින්ම දූෂිත වූ විස සහිත ජලයයි.මේ ප්‍රශ්නය පටන් ගත්තේ ද දේශපාලනයෙනි. වසර 17 ක් කොලොන්නාවේ රජ කරමින් සිටි දේශපාලන බලවතකු ගේ මස්සිනාලා ඇළ දෙපස අක්කර ගණන් පහත් බිම් ගොඩකර මහල් නිවාස සංකීර්ණ තැනූහ. ඒවායේ පදිංචියට ආ නිවැසියන් තමන්ගේ කුණු - කසල භාජනය හැලුවේ ඇළටය. නැතිනම් පාරටය. නීත්‍යානුකූලව නිවසක් තනා ගැනීමට උත්සාහ කරන පුද්ගලයෙක් නිවාස සැලසුම අනුමත කර ගැනීමට දින ගණනක් පළාත් පාලන ආයතනයේ රස්තියාදු වීම අනිවාර්ය කටයුත්තකි.එහෙත් අනවසර භූමියක නිවාස සිය දහස් ගණනක් තනද්දී පළාත් පාලන බලධාරීහු ඉවත බලාගෙන සිටියේය. බලයෙන් පිම්බුණු ලොක්කන් මහ පරිමාණයෙන් පහත්බිම් ගොඩකර නිවාස තනා විකුණද්දී පොඩ්ඩන් හා හෙංචයියන් ඇළ දෙපස ටිකෙන් ටික ගොඩ කරමින් ඇළේම ගෙවල් තැනුවේය. කිත්තම්පහුව ඇළ දවසින් දවස කෙට්ටු වන්නට පටන් ගත් අතර අද ඇතැම් තැනෙක ඇළ තිබේද කියාවත් සොයා ගත නොහැකිය.මේ ලිපිය ලියන මොහොතේත් අඟලින් අඟල ඇළ හීන් වෙයි. වාරිමාර්ග දෙපාර්තමේන්තුවේ සිතියම් ගත කිත්තම්පහුව ඇළේ මුල් සිතියම කොලොන්නාව ප්‍රාදේශීය ලේකම් කාර්යාලයේවත් නැත. ඔවුන් සතුව තිබෙන්නේ 2007 වසරේ සිතියම් ගත කළ සටහනකි. යටත් පිරිසෙයින් 2007 ප්‍රමාණයටවත් ඇළ ඉතිරි කර ගැනීමට හැකි වන්නේ නම් එය ප්‍රමාණවත්ය.50,000 ක් පීඩාවටමේ සිදුවීමේ ක්‍ෂණික ප්‍රතිඵලය වූයේ සුළු වැස්සකදී පවා මුළු ප්‍රදේශයම ජලයෙන් යටවීමය. ඉකුත් දා ඒ අයුරින් ජනතාව 50,000 ක් පමණ පීඩාවට පත්වූහ. රුපියල් මිලියන ගණනක් ගෙවා නිවාස මිලට ගත් අය තම ළමා ළපටින් කර තබාගෙන අතට හසුවූ දෙයක් රැගෙන පාරට බැස ගිය අයුරු කනගාටුදායකය. මේ කරදරය දවසින් දවස උග්‍ර වීමක් මිස තත්ත්වය සමහන්වන බවක් දක්නට නොලැබේ. ප්‍රදේශයම ජලයෙන් යට වන්නේ කැලණි ගඟ පිටාර ගැලීම නිසා නොව වැසි වතුරෙනි.ගංවතුර බැස ගිය පසු අතීතයේදී ඉඩම්වල රොන්මඩ ඉතිරි වූ මුත් අද ඉතා හෙමිහිට වැසි වතුර බැස ගිය පසු මුළු ප්‍රදේශය එකම නරා වලකි. පොලිතීන් වෙනත් අපද්‍රව්‍ය සහ පුවත්පතක සටහන් කළ නොහැකි අතිශය පෞද්ගලික දේ පවා ඉඩම්වල රැඳී තිබෙනු දක්නට ලැබේ. මෙතෙක් කිත්තම්පහුව ඇළ පිළිබඳව සටහන් කෙළේ ශ්‍රී ලංකාවේ එකම ප්‍රශ්නය එය නිසා නොව රටේ හැම තැනෙකම වසංගයක් මෙන් පැතිර යන ඇළ මාර්ග ගොඩ කිරීම හා පහත්බිම් විනාශ කිරීම පිළිබඳ එය හොඳ උදාහරණයක් වන හෙයිනි.ඉඩමක් – නිවසක් නැති දුප්පතෙක් ඇළක් අයිනෙන් හෝ වගුරු බිමක පැලක් අටවා ගැනීමට වඩා අද මේ ව්‍යාපාරය කෙරෙන්නේ දේශපාලනය හා පාතාලය අතර ජාවාරමක් හැටියටය. ඇළ ඉවුරු හා පහත්බිම් බලහත්කාරයෙන් අල්ලා ගන්නා පාතාලයන් මේ මත නිවාස තනා ඉතා ඉහළ මිල ගණන්වලට අලෙවි කිරීම කාලයක සිට කෙරෙන ජාවාරමකි. කුඩු විකිණීම, මිනී මැරීම, කප්පම් ගැනීම ආදී අපරාධ කර්මාන්තයට එක්වූ අලුත්ම ජාවාරම මේ පහත්බිම් කොල්ලයයි.කොලොන්නාව ප්‍රදේශයේ මේ ජාවාරම හේතු කොට මිනිස් ඝාතන කිහිපයක් ද සිදුවිය. මොවුන් පහත්බිම් අත්පත් කර ගෙන එහි ගොඩ නඟන අධිරාජ්‍යය හමුවේ රටේ බොහෝ ප්‍රදේශවල ප්‍රාදේශීය ලේකම්වරු පවා අසරණව සිටිති. ;කාළඹට නුදුරු ප්‍රාදේශීය ලේකම්වරයකු මේ පිළිබඳව අදහස් පළ කෙළේය. අනවරස ඉදිකිරීම් නතර කළ නොහැකි ප්‍රධානම හේතුව පාතාලයේ මරණ තර්ජන බවයි. ඒ පාතාලයන්ට ඇතැම් විට ප්‍රාදේශීය දේශපාලන සබඳකම් පවතින බවද දැනගන්නට ඇත.ඉඩම් අල්ලා ගැනීම පමණක් නොව ඒවා ගොඩ කිරීමට පස් සැපයීම හා නිවාස තැනීම, විකිණීම යන සියලු කටයුතු සිදුවන්නේ පාතාලයන්ගේ අධීක්‍ෂණය යටතේය. ඇළමාර්ග අයත් වන්නේ වාරි මාර්ග දෙපාර්තමේන්තුවට වුවත් එහි ඇති අනවසර ඉදිකිරීම් ඉවත් කිරීමට ඊට බලයක් නැත. මධ්‍යම පරිසර අධිකාරිය සහ නාගරික සංවර්ධන අධිකාරිය, පහත්බිම් ගොඩ කිරීමේ දෙපාර්තමේන්තුව සතුව යම් යම් බලතල තිබුණද ඒ සියල්ලට ඉහළින් දාමරිකයන්ගේ බලය පැතිරෙන්නේ කෙසේද?අනර්ථකාරී ක්‍රියාගංවතුරට ප්‍රදේශ යටවීම ස්වභාවික තත්ත්වයකි. එහෙත් වැස්සකට දෙකකට මහාමාර්ග පවා වාරිමාර්ග බවට පත් වන්නේ සුළු පිරිසක් විසින් සංවිධානාත්මකව සිදු කරනු ලබන අනර්ථකාරී ක්‍රියාවන් නිසාය. ඒ අනුව මෙයට විසඳුම ලැබිය යුතුව තිබෙන්නේ වාරිමාර්ගයෙන්වත් මධ්‍යම පරිසර අධිකාරියෙන්වත් නොව පොලීසියෙන් බැව් මොනවට පෙනෙයි.කෙසේ වෙතත් දැන් නාගරික සංවර්ධන අධිකාරිය හා පහත් බිම් සංවර්ධනය කිරීමේ සංස්ථාව ආරක්‍ෂක අමාත්‍යංශය යටතට පත්ව තිබේ. ඒ වෙනස්කම් කෙතරම් කාලෝචිතද යන බව පෙනෙන්නේ පහත් බිම් පුරා අරක් ගෙන සිටින පාතාලයන්ගේ ක්‍රියාකාරිත්වය දකින විටය.මීට පෙර පහත්බිම් අනවසරයෙන් ගොඩකරන විට අවට පදිංචිකරුවන් ඒ පිළිබඳ තොරතුරු බලධාරීන්ට ලබා නොදුන්නේ කාරණා දෙකක් නිසාය. එකක් නම් එය වැඩක් නැති වැඩක් බව දැන සිටීමය. දෙවැන්න පාතාලයට ඇති බිය නිසාය. එහෙත් ආරක්‍ෂක අමාත්‍යංශය මේ වගකීම බාර ගත් විට සැලකිය යුතු තරමකින් මහජනතාවගේ ආකල්ප වෙනස් විය. තොරතුරු දීමටත්, දෙන තොරතුරුවලින් වැඩක් කෙරෙනු ඇති බවටත් විශ්වාසයක් ගොඩනැගෙමින් පවතී.මේ පිළිබඳව නාමිකව හෝ නිර්නාමිකව පැමිණිලි කරන්න පුළුවන්. 1139 විශේෂ දුරකථන අංකයකුත් මේ වෙනුවෙන්ම වෙන් කර තියෙනවා. තොරතුරු සම්බන්ධයෙන් වහාම ක්‍රියාමාර්ග ගන්නවා වගේම - තොරතුරු දෙන අයගේ ආරක්‍ෂාව සහතික කරන්නත් පුළුවන්” යැයි ජාතික ආරක්‍ෂාව පිළිබඳ මාධ්‍ය මධ්‍යස්ථානයේ අධ්‍යක්‍ෂ ජනරාල් ලක්‍ෂමන් හුළුගල්ල මහතා කියයි. අනවසරයෙන් ගොඩ කරන එක් බිම් අඟලකින් පවා ඇති කරන්නේ මුළු රටම ලෙඩ කරවන තත්ත්වයකි. කොළඹට නුදුරු රජයේ පරිපාලන අංශයේ උසස් නිලධාරියකු සමඟ මේ සම්බන්ධයෙන් කළ කතා බහකදී ඔහු මෙසේ කීය.’ප්‍රභාකරන් කියන ත්‍රස්තවාදියා මුළු රටෙන් තුනෙන් එකක ඉඩම් බලෙන් අල්ලගෙන හිටියා. ප්‍රභාකරන්ව විනාශ කරලා අද මුළු රටම එක ධජයක් යටතේ තියෙනවා. එහෙම නම් පහත් බිම් අල්ලා ගෙන ඉන්න පාතාලයන් දෙතුන් දෙනා ඒවායින් පළවා හැරීම ඒ තරම් දෙයක් නෙවෙයි’ඔහු කී ලෙසට පහත් බිම් හා ඇළ මාර්ග දෙපස ක්‍රියාත්මක වන පාතාල ඉඩම් කොල්ලය සදහටම තුරන් කර දැමීමට තවත් පමා විය යුතු නැත.කේ.සි.ජේ. ඡායාරූපය-සුදම් ගුණසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=af1006068</link>
    <topic>විශ්වාස කරන්නත් අමාරුයි මන්ද පෝෂණය අඩුම යාපනයේ</topic>
    <author>සුමේධා නවරත්න</author>
    <content>ජූනි මාසය වෙන්වී ඇත්තේ පෝෂණයටයි. පෝෂණය සම්බන්ධයෙන් සතුටුදායක ආරංචියක් ලබාදීමට සමත් වී ඇත්තේ යාපනය දිස්ත්‍රික්කයයි. ඒ මන්ද පෝෂණයෙන් අඩුම ප්‍රතිශතයක් පෙන්වීමට යාපනයට හැකිවී තිබීමය.යාපනය දිස්ත්‍රික්කය එවැනි සමත්කමක් දක්වද්දී වැඩිම දරුවන් පිරිසක් මන්ද පෝෂණයට ලක්වී ඇති බව වාර්තා කළේ කොළඹ දිස්ත්‍රික්කයයි. පෝෂණ මාසය වෙනුවෙන් පසුගියදා සෞඛ්‍ය අධ්‍යාපන කාර්යාංශය, මාධ්‍ය දැනුම්වත් කිරීමේ සම්මන්ත්‍රණයක් පැවැත් විය. මේ කරුණු හෙළි වූයේ එහිදී ය.ඒ කරුණු අනුව යමින් රටේ පෝෂණය ගැන තවදුරටත් කළ විමසා බැලීමකි මේ.ලංකාවේ මන්ද පෝෂණය අඩුම දිස්ත්‍රික්කය යාපනය යැයි පැවසුවහොත් එය විශ්වාස කරන්නත් බැරි තරම් ය. මන්දයත් යාපනය යනු වසර තිහකට අධික කාලයක් පැවැති යුද්ධයෙන් නිරන්තර පීඩාවට පත් වූ දිස්ත්‍රික්කයක් වීමය. යාපනයට ආහාර හිඟයි, ආණ්ඩුව යැවූ ආහාර ලොරි කොටි පැහැර ගෙන, ආහාර යවන මාර්ග අවහිරයි, යාපනයේ ආහාර මිල අහස උසට වැනි ප්‍රවෘත්ති අපට නිතරම අසන්නට ලැබිණි. එසේ නම් යාපනය අඩුම මන්ද පෝෂණ ප්‍රතිශතය පෙන්නුම් කළ දිස්ත්‍රික්කය වූයේ කෙසේද?මේ පිළිබඳ සමීක්ෂණයක් කළේ වෛද්‍ය පර්යේෂණ ආයතනයයි. සමීක්ෂණයේ නවතම තත්ත්වයන්ට අනුව යාපනය දිස්ත්‍රික්කයේ මන්ද පෝෂණ තත්ත්වය සියයට දාහතරකි. වැඩිම මන්ද පෝෂණ තත්ත්වයක් වාර්තා වී තිබුණේ නුවරඑළිය දිස්ත්‍රික්කයෙනි. එහි ප්‍රතිශතය සියයට පනහකි.වසර ගණනාවක් යුද්ධයකට මැදිව සිටිය ද එල්.ටී.ටී.ඊ. ය එහි ජනතාවගේ ආහාර සොරා කෑව ද, අහස උසට මිල ඉහළ ගොස් තිබුණ ද, යාපනය දිස්ත්‍රික්කයේ ජනතාවගේ හා වගකිවයුතු නිලධාරීන්ගේ සහයෝගිතාව ඉහළ ම මට්ටමක තිබීම මීට ප්‍රධාන හේතුව බව වෛද්‍ය පර්යේෂණ ආයතනයේ පෝෂණ අංශයේ වෛද්‍ය රේණුකා බාලසූරිය මහත්මිය පැවසුවා ය.“යාපනයේ දිස්ත්‍රික් ලේකම් ඇතුළු සියලු නිලධාරීන් ඔවුන්ගේ පෝෂණ වැඩසටහන් සියයට සියයක් නිවැරැදිව ක්‍රියාත්මක කළා. ලෝක සෞඛ්‍ය සංවිධානය, යුනිසෙෆ් ආයතනය මේ දිස්ත්‍රික්කයේ ක්‍රියාත්මක කළ වැඩසටහන්වලට ඔවුන්ගේ දායකත්වය උපරිම ආකාරයෙන් ලබා දුන්නා. දරුවන්ගේ පෝෂණය සම්බන්ධයෙන් ක්‍රියාත්මක කළ වැඩසටහන්වලදී ඔවුන් එකම දරුවෙක්වත් අත හැරියෙ නැහැ. මසකට වරක් හැම දරුවකුගෙම බර කිරා බැලුවා. ලැබෙන ආධාර, ආහාර සියල්ල ඉතා සමාන, සාධාරණ ලෙස බෙදා හැරියා. ඒ මඟින් මන්ද පෝෂණ ප්‍රතිශතය ඉතා පහළ මට්ටමකට ගේන්න ඔවුන් කටයුතු කළා.”යාපනයේ නිලධාරීන් තමන් ගේ දිස්ත්‍රික්කයේ දරුවන්ගේ මන්ද පෝෂණය අවම කරගන්න ඉතා කාර්යක්ෂමව හා අවංකව කටයුතු කළ ආකාරය ගැන වෛද්‍ය ජයතිස්ස මහත්මිය ‘සිළුමිණ’ ට පැවසුවේ ඒ ආකාරයෙනි. යාපනයේ මේ තත්ත්වයට හේතුව විශිෂ්ට නිලධාරි පිරිසකගේ සේවය පමණක් ද? ඊට තවත් හේතුවක් තිබේ. එනම් යාපනයේ වැසියන්ගෙ ආහාර රටාව ය.“ඔවුන් තවමත් පෝෂ්‍යදායි ආහාර රටාවෙන් මිදී නැහැ. ඔවුන්ගේ කෑම කඩයක පවා තවම තිබෙන්නෙ පෝෂ්‍යදායි ආහාර. ක්ෂණික කෙටි කෑම බීමට ඔවුන් අවතීර්ණ වෙලා නැහැ. අනික ඔවුන් ගර්භනී මවුවරුන් ඉතා හොඳින් රැක බලා ගන්නවා. ඒ නිසා අඩු බර දරු උපත් සිදුවන්නෙ ඉතා අඩුවෙන්. ඒ කියන්නෙ ඉපැදෙන බොහෝ දරුවො උපතින් ම මන්ද පෝෂණ තත්ත්වයෙන් ආරක්ෂා වෙලා.”යාපනයේ පෝෂණ තත්ත්වය ගැන වෛද්‍ය ජයතිස්ස මහත්මිය වැඩිපුර අදහස් දක්වමින් පැවසුවේ එවැන්නකි.යාපනයේ දෙමළ ජනතාව හා නිලධාරීන් තම සෞඛ්‍ය ගැන මේ තරම් සැලකිලිමත් වෙද්දී වතුකරයේ සිටින ඔවුන්ගේ සහෝදර ජනතාවගේ මන්ද පෝෂණ තත්ත්වය සියයට පනහක් වැනි ප්‍රමාණයකින් ඉහළ ගියේ කෙසේ ද? ඊට ද හේතු සාධක තිබේ. ඔවුන්ගෙ දිළිඳු බව ඊට ප්‍රධාන හේතුවකි. ආර්ථික අහේනිතා මත වතුකරයේ ගැබිනි මවුවරු දරුවා ලැබීමට ආසන්න වෙන තුරුම තේ දළු නෙළීමේ නිරත වෙති. මේ අධික වෙහෙස දරුවාටත් මවටත් කිසිසේත් ම යෝග්‍ය වන්නෙ නැත. අනෙක් අතින් ගර්භනී මවට නිසි පෝෂණයක් හා රැකවරණයක් ලැබෙන්නේ ද නැත. එබැවින් වතුකරයේ බොහෝ දරු උපත් අඩුබර දරු උපත් ලෙස වාර්තා වේ. අඩු බර දරු උපත් යනු මන්ද පෝෂණ තත්ත්වයට වගේ ම අනාගතයේ විවිධ ලෙඩ රෝගවලට හේතු සාධකයකි. අනෙක් අතට වගකිව යුතු නිලධාරීන් මේ වතුකරය ගැන මීට වඩා සැලකිලිමත් වීම අත්‍යවශ්‍යවේ.එක අතකට නුවරඑළිය නොහොත් වතුකරය ගැන පුදුම නොසිතෙන්නේ කොළඹ ගැන අසන විට ය. වෛද්‍ය ජයතිස්ස මහත්මිය පවසන්නේ ප්‍රතිශතයක් ලෙස බලන විට කොළඹ දිස්ත්‍රික්කය මධ්‍යස්ථ ස්ථානයක සිටින බව ය. එහෙත් වැඩි ජනගහනය අනුව බලන විට මන්ද පෝෂණයට ලක්වූ ළමයින් වැඩිම සංඛ්‍යාවක් වාර්තා වන්නේ කොළඹ දිස්ත්‍රික්කයෙනි.නාගරීකරණයට ලක්වීම හේතු කොට ගෙන බොහෝ මවුපියන් හා දරුවන් පෝෂ්‍යදායි ආහාර රටාවෙන් මිදීම මීට ප්‍රධාන හේතුව බව ඇගේ අදහසයි. එළවුළු, පලතුරු, පලා, ධාන්‍ය, මස් මාංශ වලින් යුතු සමබල පෝෂ්‍ය දායි ආහාර වේලක් වෙනුවට ලෙහෙසි පහසු ඉක්මන් කෑම වට්ටෝරුවලට හුරු වීමෙන් කොළඹ දිස්ත්‍රික්කයේ ළමුන් මේ තත්ත්වයට මුහුණදී තිබේ.ඒ අනුව බලනවිට සුපිරි කෑම බහුල කොළඹ දිස්ත්‍රික්කයේ දරුවන්ට වඩා සම්ප්‍රදායික ආහාර තවමත් ආහාරයට ගන්නා යාපනයේ දරුවෝ වාසනාවන්තයෝ වෙත්. එසේ වුව ද වැඩිම නිරක්තියෙන් පෙළෙන දරුවන් ගැන වාර්තා වන්නේ ද යාපනයෙනි. ඊට හේතුව යාපනයේ වැසියෝ මස් මාංශ ප්‍රමාණවත් ලෙස අනුභව නොකිරීමය. යුද්ධය පවතින සමය පුරා ඔවුන්ගේ ධීවර කර්මාන්තයට වැටකඩොළු බැඳී තිබිණි. අනෙක් අතට මාංශ අනුභවය අඩුවීමට ඔවුන්ගේ ආගමික බලපෑම් ද හේතු වන්නට ඉඩ ඇත.මේ වන විට යාපනය දිස්ත්‍රික්කයේ සෞඛ්‍ය බලධාරීන් මෙන්ම දිස්ත්‍රික්කයට වගකිව යුතු නිලධාරීන් ආණ්ඩුවට බල කරමින් සිටින්නේ නිරක්තියෙන් ගොඩ ඒම සඳහා අවශ්‍ය පියවර හැකි ඉක්මනින් ගන්නා ලෙසය.යාපනයේ දිස්ත්‍රික්කයේ නිලධාරීන් ගැන එසේ කථා කරන විට සමෘද්ධි සහනාධාර ලබා දෙන බලධාරීන් ගැන ද වචනයක් කිව යුතුව තිබේ. එනම් සමෘද්ධි සහනාධාරය මේ රටේ අත්‍යවශ්‍යම කොටසට ලබාදීමට ගත හැකි උපරීම පියවර ගන්නා ලෙසය. පෝෂණය සම්බන්ධයෙන් වෛද්‍ය පර්යේෂණ ආයතනය කර තිබූ සමීක්ෂණයකට අනුව හෙළිවී තිබෙන්නේ දිළිඳු ජනතාවගෙන් මේ වන විටත් සියයට හතළිහකට සමෘද්ධි සහනාධාර නොලැබෙන බවය. සමෘද්ධි සහනාධාරයේ අවාසනාවන්තම තත්ත්වය එය නොවේ. මේ රටේ ඉහළම ආදායම් ලබන ධනවත්ම සියයට විස්සෙන් හය දෙනකුට ද සමෘද්ධි ආධාරය හිමිව තිබීමය. දිළිදුන්ගේ හාල් කූපන් පොතට විදින පොහොසත්ම ගුල්ලන් ගැන පියවරක් ගත හොත් කිසිදු නව වියදමකින් තොරව තවත් දිළිඳුන් සියට හයකට සමෘද්ධි සහනාධාරය දීමට ආණ්ඩුවට පුළුවන.යාපනයේ වැසියන්ගේ මන්දපෝෂණය අවම වීම ගැන මෙන්ම නිරක්තිය ඉහළ යාම ගැන ද අපි කථා කළෙමු. නිරක්තිය නොහොත් ලේ අඩුකමෙන් පෙළෙන්නේ ඔවුන් මස් මාංශ අඩුවෙන් කෑමට ගැනීම නිසා යැයි ද කීවෙමු. වෛද්‍යවරුන් ගේ අදහස වන්නේ කිසිදු අහරක් සම්බන්ධයෙන් අන්තවාදී වීම නුසුදුසු බවය.“කාලයෙන් කාලයට එක් එක් මත සමාජය පුරා පැතිරී යනවා. දැන් අලුත්ම මතය තමා එළවුළු පමණක් ආහාරයට ගැනීම ප්‍රමාණවත් යන මතය. මේ මතය කිසිසේත්ම නිවැරැදි මතයක් නොවේ. මස් හා මාළු ආහාරයට නොගැනීමෙන් නිරක්තිය ඇති වෙනවා. නිරක්තිය මොළයේ සෛල වර්ධනයට මෙන්ම ශරීරයේ සියලු වර්ධනයන්ට අහිතකර ලෙසයි බලපාන්නෙ. විශේෂයෙන්ම ළදරු, ළමා හා ගර්භනී යනාදි අවධිවලදී පෝෂණය ඉතා වැදගත්. මාංශ ආහාර සම්බන්ධයෙන් තිබෙන වැරැදි මත නිසා අවුරුද්දක් වයසැති ළමයි සියයට පනස් හතක් නිරක්තියෙන් පෙළෙනවා. ඇත්තටම මාස හයෙන් පසු දරුවකුට මාංශ ආහාර ලබා දිය යුතුයි. අවුරුදු පහක් ඇතුළත දරුවන්ගෙ ප්‍රතිශතය මීට වඩා අඩුයි. ඒත් ඒ දරුවන්ගෙනුත් හැම දරුවන් තුන්දෙනෙක්ගෙන් එක් අයකු නිරක්තියෙන් පෙළෙනවා.ශාකමය ආහාරවලින් ශරීරයට අවශ්‍ය යකඩ ඇතුළු පෝෂ්‍ය පදාර්ථ ප්‍රමාණය ලබා ගැනීමට එම ආහාර විශාල වශයෙන් ආහාරයට ගත යුතු වෙනවා. ඒත් කුඩා දරුවන් ධාන්‍ය හා පළා වර්ග විශාල ලෙස ආහාරයට ගන්නෙ නැහැ. ඒ නිසා අනිවාර්යෙන්ම දරුවන්ට මාංශ ආහාර ලබා දිය යුතුයි.බොහෝ අය නිර්මාංශ වන ලෙස සෙසු අයට උපදෙස් දෙන්නේ තමා වයසට ගිය පසුවයි. ඒ වන විට ඔහු හෝ ඇය කුඩා කාලයේදී ගත් මාංශ ආහාර වලින් නිරෝගි වී හමාරයි. වයස්ගත වූවාට පසු ඔහු නිරෝගී වන්නේ කුඩා කාලයේදී ලබා ගත් පෝෂ්‍යදායි ආහාර නිසයි. එම නිසා වයස්ගත වූවාට පසු මාංශ ආහාරවලින් වැළකී සිටින ලෙස දරුවන්ට හෝ යෞවනයන්ට පවසන්නේ නම් එය අසාධාරණයි.මේ වන විටත් තරුණ පරම්පරාවෙන් සියයට විසිදෙකක් නීරක්තියෙන් පෙළෙනවා. මේ තත්ත්වය සෞඛ්‍ය සම්පන්න පරපුරක් බිහි කිරීමට කිසිසේත්ම සුදුසු වන්නේ නැහැ. ඒ නිසා ආහාර සම්බන්ධයෙන් මධ්‍යස්ථ අදහසක හා පැවැත්මක සිටීම තමයි ඉතා යහපත්.”සෞඛ්‍ය අමාත්‍යංශයේ පෝෂණ අංශයේ අධ්‍යක්ෂිකා විශේෂඥ වෛද්‍ය ශාන්ති ගුණවර්ධන මහත්මිය නිර්මාංශ පමණක් වීමේ අවදානම ගැන පවසන්නේ එවැන්නකි.ආහාර ගැන එවැනි ප්‍රචාරයන් මෙන්ම සෞඛ්‍ය සම්පන්න රටක් බිහි කිරීමේ කටයුත්තට වගකිව යුතු ඇතැමුන් සිය රාජකාරි පැහැර හරිද්දි බහුජාතික ඖෂධ සමාගම් ශක්තිය වඩවන විටමින් පිළිබඳ ප්‍රචාරයක යෙදී සිටී.නිසි ලෙස ස්වභාවික ආහාරවලින් පෝෂණය නොලබන සෞඛ්‍ය සම්පන්න බුද්ධිමත් පුරවැසියන් බිහි නොකර, ප්‍රචාරක ශක්තිජනක විටමින් වලින් පමණක් නිරෝගි පුරවැසියන් බිහි කරන්නේ කෙසේ ද යන්න ගැටලුවකි.සෞඛ්‍ය අධ්‍යාපන කාර්යාංශයේ වෛද්‍ය ශාන්ත හෙට්ටිආරච්චි මහතා පවසන්නේ මේ මිථ්‍යාවෙන් ජනතාව ගොඩ ආ යුතු බවයි.“විටමින් ශරීරයේ විවිධ අවශ්‍යතාවන්ට අවශ්‍ය වෙනවා තමයි. ඒත් විටමින් වලින් කිසි විටෙක ශරීරයේ ශක්තිය හෝ වර්ධනය ඇති කරන්න බැහැ. විටමින් වලින් සිදුවෙන ප්‍රධානම කාර්ය තමයි ආහාර ජීර්ණයේදී එන්සයිමවල ක්‍රියාකාරිත්වයට උපකාරී වීම. ඒ වගේ ම විටමින් ඒ වැනි විටමිනයක් ඇස්වල පෙනීමේ කාර්යය සම්බන්ධයෙන් දායකත්වයක් සපයනවා. මෙවැනි ශරීරයේ යම් කාර්යයන්වලදී විටමින් අවශ්‍ය වුවත් සිරප් හෝ පෙති යනාදි වශයෙන් විටමින් පිටස්තරව ලබා ගැනීමෙන් සුවිශේෂී ශක්ති වර්ධනයක් ඇති වෙන්නෙ නැහැ.සුමේධා නවරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=af1006064</link>
    <topic>සංවේදී අඹ ගොඩක්</topic>
    <author>ටිරෝනි</author>
    <content>සිත නැවතුණු තැනවෙසක් සමය නිමා වුණත් වෙසක් අසිරිය නරඹන්න යන්න ලැබුණේ නැහැ. ඒ ගැන කනගාටුවක් නැතුවා නොවෙයි. වෙසක් සතියේ කොළඹ නගරයේ අසිරිය හැමදාමත් මගේ හිතේ ඇති කෙළේ පී‍්‍රතියක්. ඒ පී‍්‍රතියට කිසියම් භක්තියක්, ගෞරවයක් නිරායාසයෙන්ම මුසුවන බවත් කියන්න ඕනේ.බුදු දහම මිනිසුන් අතර ඇති කරන සාමය කොතරම් ද? දන්සල් දීම මම දකින්නේ මේ බුදු බණ අග්‍ර ස්ථානයකට පත් වීමක් හැටියට. දන් දෙන්න කැමැති යහපත් මිනිසුන්ගේ මූල්‍යමය දායකත්වයෙන් දන්සල් පැවැත්වුණත් ඒවායේ සංවිධායකවරු ලබා දෙන ශ්‍රම දායකත්වය කොතරම් ද?දන්සල් ගැන කියන කොට මට මතක් වෙන්නේ පසුගිය වෙසක් පෝ දින මා ලද අත්දැකීමක්. එවර අපි පිළිකුත්තුව රජමහා විහාරය වන්දනාමාන කරන්න ගියේ අඩු දුරක් ගෙවා ළඟා වෙන්න පුළුවන් සුන්දර තැනක් නිසයි. සැබවින්ම පිළිකුත්තුව පිහිටා තිබෙන්නේ මනරම් පරිසරයක. කොළඹට මෙතරම් ආසන්නයේ මෙවැනි නිසංසල පරිසරයක් ආරක්ෂා වී පවතින ආකාරය මාව පුදුමයට පත් කළා.විහාරස්ථානයට ළඟා වෙන්න කොළඹ නුවර ප්‍රධාන පාරේ මිරිස්වත්ත හන්දියෙන් හැරී අතුරු පාරක කිලෝමීටර් පහක් හෝ හයක් පමණ යා යුතුයි. එසේ යන අතරමඟ දී මා දුටුවේ තරමක් වෙනස් දෙයක්. නිවාස කිහිපයකම ඉදිරිපිට අඹ ගෙඩි ගොඩ ගසා තිබුණා. ඇතැම් අඹ ගොඩක් ගෙඩි හතළිහක් පනහක් වන තරමට විශාලයි.වෙසක් කියන්නේ ගස්වල ඵල හට ගන්නා මාසය. ඒ නිසා මෙය අමුත්තක් නොවෙයි. එහෙත් මා පුදුමයට පත් වූයේ විහාරස්ථානය කරා යන බැතිමතුන් සහ වන්දනාමාන කොට අවසානයේ ඉන් නික්ම යන බැතිමතුන් මෙම අඹ ගොඩවල්වලින් අඹ රැගෙන යන අන්දම දුටු විටයි. මේ නිරීක්ෂණය මගේ ගමන මඳකට නතර කිරීමට සමත් වූවා. පුදුමයි. අඹවලට අයිතිකරුවෙක් නම් පෙනෙන්න හිටියේ නැහැ.එක් නිවෙසක වසා දැමු ගේට්ටුව අසල කාඩ්බෝඩ් පෙට්ටියක දැමු අඹ ගොඩක්. ඒ අසල දැන්වීමකුත් තිබුණා. ‘මේ අඹ රැගෙන යන්න’ කැලැන්ඩර් කොළේක පිට පැත්තේ ලියු දැන්වීමේ අඩංගු වූයේ එවැනි වදන් කිහිපයක්. ඊට මදක් එපිටින් තරුණයෙක් ඒ වන විටත් අඹ ගෙඩියක රස බලමින් විහාරස්ථානය දෙසට ඇවිද යමින් සිටියා. බාහිර ස්වරූපයට අනුව මට හිතුණේ ඔහු ගම්වැසියෙක් නම් වෙන්න බැහැ කියලයි.මට පුදුමයි. තාමත් අපේ රටේ මෙච්චර සංවේදී මිනිසුන් ඉන්නවා කියලා දැනගන්න ලැබීම මාව පී‍්‍රතියට පත් කළා. ලෝකෙ පුරාම ධනවාදය පිනුම් ගහනවා. අපේ රටේ වුණත් ඒකේ වෙනසක් නැහැ. තියෙන්නේ හැමදේම විකුණන, විකිණෙන සමාජයක්. අඹ වාරය තමයි. ඒත් වන්දනාකරුවන්ට පලවැල පූජා කරන්න ඉදිරිපත් වෙච්ච මේ මිනිස්සුන්ට ලේසියෙන්ම මේ පළතුරු විකුණගන්න තිබුණා. තමන්ගේ වත්තේ තියෙන ගහ තමන්ට ලබා දීපු පලවලින් ටිකක් නන්නාඳුනන මිනිසුන් එක්ක බෙදා ගන්න නම් ලොකු හිතක් තියෙන්න ඕනේ.මම එතැන නැවතිලා වටපිට බැලුවා. නිවෙසේ දොර ජනෙල් වහලා. කවුරුවත් පේන්න නැහැ. හොඳින් අමදින ලද මිදුල නිවැසියන් පැය කිහිපයකට පෙර එහි සිටි බවට සාක්ෂි කියනවා. එතැනින් මීටර් පනහක පමණ දුරකින් පාර අයිනේ තවත් අඹ ගොඩක්. එතැන නම් නිවෙසක්වත් නැහැ.තිබුණේ කැලෑව ඇතුළට විහිදෙන අඩි පාරක් විතරයි. මේ යහපත් මිනිසුන් කව්රුන් වුණත් ප්‍රසිද්ධියට අකැමැති බව හොඳින්ම පැහැදිලි වුණා. අද බොහෝ දෙනා දන් දෙන්නේ අණබෙර ගහගෙන. එක මනුස්සයකුට කෑම වේලක් දීලා මාසයක් විතර ඒ ගැන කියනවා. අසරණයකුට රුපියලක් දෙන්නේ කව්ද ඒක දකින්නේ කියලා වටපිට බලන ගමන්.පාරෙන් හෝදගෙන එන වැලි ටිකෙන් තමන්ගේ තාප්පේ බැඳ ගන්න, අනුන්ගේ ගස්වල ගෙඩි කඩලා විකුණගන්න මිනිස්සුන්ට විතරක් නෙමෙයි තමන්ගේ නිලබලවලින් අයථා ලෙස මුදල් උපයන, තමන්ගේ සේවකයාගේ වැටුප සූරා කරන මිනිස්සු ඉන්න සමාජෙක මේ වගේ මිනිස්සුත් ඉන්න බව ඔප්පු වීමම සතුටට කාරණයක් නොවෙයි ද? ඉස්සර කාලේ වන්දනාවෙ යන වන්දනාකරුවන්ට පැන් පාසු ගන්න පින්තාලි පිහිටුවලා තිබුණලු. ගිමන් නිවා ගන්න අම්බලම් ගොඩනගලා තිබුණලු. සමහරවිට මේ නිහඬව අප්‍රසිද්ධියේ වන්දනාකරුවන්ට දන් දෙන්නේ මේ යහපත් මිනිස්සුන්ගේ සංසාර පුරුද්ද නිසා වෙන්න ඇති.මම අඹ ගොඩෙන් ගෙඩියක් ගත්තා. අනේ මේ පුංචි ඒත් හරිම සංවේදී සත්ක්‍රියාවට ස්තුතියි කියලා වචන දෙකක් කියන්න කවුරුහරි මුණගැහුණා නම්. මම ආයෙත් වටපිට බැලුවා. මාර්ගයේ විටින් විට ගමන් ගන්නේ විහාරස්ථානයට යන වන්දනාකරුවො විතරයි. කමක් නෑ. පිළිකුත්තුව ගම්වැසියනේ මේ යහපත් ක්‍රියාව කළ සියලු දෙනාටම පින් සිදු වේවා. මම එලෙස ප්‍රාර්ථනා කළා. මේ දන්සලට මම ගොඩ වැදුණේ ගිය අවුරුද්දේ. සමහර විට මෙවර වෙසක් එකටත් ඒ අප්‍රකට යහපත් මිනිසුන් තම ගෙවත්තේ හට ගත් පල දන් දෙන්න ඇති. අනේ ඔවුන්ට වැඩි වැඩියෙන් ලැබේවා. මගේ ප්‍රාර්ථනාව ඒකයි.ටිරෝනි</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=as1006061</link>
    <topic>බතට වී නොව ලෙඩට බෙහෙත් වවන බිබිලේ ගොවි රජා</topic>
    <author>ඡායාරූප හා විස්තරය</author>
    <content>බතට වී නොව ලෙඩට බෙහෙත් වවන බිබිලේ ගොවි රජාහෙළ දැය ඇරැඹි සමයේ සිට මැ හෙළ වෙදකම ද ඇරැඹි බව සඳහන් කිරීම සාවද්‍ය නොවේ. හෙළ වෙදකමට එතරම් මැ දිගු යටගියාවක් ඇතැයි සිතිය හැකි ය. හෙළදිව ශ්‍රේෂ්ඨ පාලකයකු වූ රාවණයන් විසින් කිතු වසට පෙර 3000 දී පමණ ලියැවුණ කුමාර තන්ත්‍ර, අර්ථ ප්‍රකාශ, යන වෙද පොත්වලින් ඒ බව මනාව පැහැදිලි වේ.යන්ත්‍රානුසාරයෙන් ඖෂධීය රස පෙරීම පිළිබඳ දිගු විස්තරයක් කුමාර තන්ත්‍ර පොතෙහි ඇතුළත් වේ. එයින් රාවණ හෙළයේ මහ වෙදකු බව ද විදු නැණැතියකු බව ද පසක් වෙයි.ඔහු පැළ වගාව ද ඒ අවධියේ සිට මැ ඇරැඹි බව ලක්දිව නන් දෙසින් සොයා ගෙන ඇති අක්කර දහස් ගණනක් වූ ඔසු උයන්වලින් පැහැදිලි වේ. ඌව පළාතට අයත් බිබිල නිල්ගල ඔසු උයන ද රාවණයන් විසින් වගා කරන ලද එකක් බව ජන පවත්වලින් හෙළි වේ. අනුරපුර රජ කළ බුදදස් නිරිඳු (ක්‍රි. ව. 340 - 368) හෙළ වෙදකම පිළිබඳ හසළ බුද්ධිමතෙකි. හේ හෙළ වෙදකම නඟා සිටුවීමට මහත් කැපවීමෙන් කටයුතු කෙළේ ය. හැම පෙදෙසක මැ ඔසු උයන් වගා කොට දනන් අතර ඔසු වගාව නඟා සිටුවීමට කළ මෙහෙය අනල්ප ය. එහෙයින් දිවයිනේ නන් දෙස ඔසු උයන් බිහි විය. හෙළ වෙදකම ද ගම් දනව් පුරා පතළ විය.අතීතයේ වෙල්ලස්ස නමින් පතළ වත්මන් මොනරාගල දිස්ත්‍රික්කය සොබාවිකව වැඩුණු ඔසු උයන් වලින් ගහන පෙදෙසකි. එහි සෑම කැලෑ බිමක මැ අරළු, බුළු, නෙල්ලි, රසකිඳ, වෙනිවැල්, ඉරමුසු, වැනි හෙළ ඔසු වර්ග ගිණිය නොහැකි තරම් පමණට වැවී තිබිණි. බිං කොහොඹ, ඉරරාජ, සඳරාජ, කුඩා හැඩයා, මහ හැඩයා, කුඩා පද්ම, මහා පද්ම, නගාමැරූ අල, ගවයිනා, මංමුලාවැල්, වැනි අති දුලබ වූ ඔසු වර්ග රැසක් ශේෂ වූ කඳු සිකරවල ගිරිකුළු ඇසුරේ කාබනික පසෙහි වැවී හෙළ වෙදකමට මහත් පිටිවහලක් සැපයීය. පැරැණි ගැමි සමාජය තුළ නිරෝගී සවිමත් ජන කැළක් බිහිවූයේ මේ හෙළ ඔසු වග සාරය උකහා ගත් හෙයිනි.එහෙත් මොනරාගල දිස්ත්‍රික්කයේ තිබූ මේ හෙළ ඔසු උයන්වලට සෙනසුරු දසාව ලැබුවේ පසුගිය අඩ සිය වසක පමණ කලක සිට ය. කැලෑ එළි කිරීම, කඳු ගිනි තැබීම, මහ පරිමාණයෙන් දැව හෙළීම, ඈ මිනිස් ක්‍රියාවලින් සොබා දහම් මවට වූ හානිය මේ තත්ත්වය උදා වීමට හේතු සේ දැක්විය හැකි ය. මෙයින් හෙළ වෙදකමට ඇවැසි අගනා ඔසු පැළ කෝටි ප්‍රකෝටි ගණනක් තැලී, පොඩිවී, වැනසී, වඳ වී ගියේ ය. දැනුදු වඳවී යමින් පවතී.බිං කොහොඹ මෙසේ වඳ වී ගොස් ඇති ඔසු පැළ අතර විශේෂ තැනක් ගත්තේ ය. ඒවා කඳු හෙල්වල තුරුලතා අතර ගල් පවු ඇසුරු කොට වූ කාබනික පසේ ඉතා සරුවට වැඩී තිබිණි. එහෙත් මෑත කල්හි දැව සොරු මේ සොබා සෞන්දර්ය වැනසූහ.කඳු මත ගනව වැඩී තිබුණු වටිනා දැව වර්ග කපා රැගෙන ගියහ. එහෙයින් කඳු මත වන ගහනය ලඳු කැලෑ බවට පෙරැළිණි. ඒ ලඳු කැලෑ ඇතැමෙක් විළිබියකින් තොරව එළි කළහ. ඉන් පසු ඒවා පතන් බිම් විය. පතන් බිම් වියළි කල විනෝදයට ගිනි තැබූහ. ඇතැමෙක් එයින් දඩයමක් ද සරි කර ගත්හ. මේ නිසා සොබා දහම විසින් අපට දායාද කැරුණු, කඳු හෙල් මත වැඩුණු බිං කොහොඹ පැළය තැලී, පොඩි වී, දැවී, තැවී, නැත්තට මැ නැතිවී ගියේ ය. මේ වැනසීම දැක දැක මැ වගකිවයුත්තෝ නෙත්, කන්, මුව, නැතිව සිටියහ.හෙළ වෙදකමේ දී බිං කොහොඹ සුව කළ නොහැකි යැයි කියන නන් විධි රෝග සුව කිරීමට හෙළ වෙදැදුරන් ගත්තා වූ අමිල ඇවැසි ඔසු පැළයකි. වත්මන් සමාජයේ ලොකු කුඩා බේදයකින් තොරව බහුලව වැළදෙන දියවැඩියාව රෝගයට කෂාය නිපදවීමේ දී මෙය ඇවැසි මැ ඔසු පැළයකි. මුත්‍රාශයේ සැදෙන ගල් දිය කිරීමට ද හෙළ ඔසුවලට බිං කොහොඹ පැළයේ සාරය ඇවැසිය.මැලේරියා උණ රෝගය සුව කිරීමට බිං කොහොඹ තැම්බූ වතුර බීමට දීමෙන් ක්ෂණිකව උණ ගතිය අඩු වේ. පාරම්පරික හෙළ වෙදැදුරකු වූ අරාටුගස්වෙල ඩී. එම්. මුතුබණ්ඩා මහතා මේ කරුණු අනාවරණය කරමින් පැවසුවේ දැනට මෙහි ලඳු කැලෑවකින් බිං කොහොඹ පැළෑටියක් සොයා ගැනීම නිකිණි සොයනවාටත් වඩා දුෂ්කර කටයුත්තක් බව ය.බිං කොහොඹ පැළෑටියට ලබා ඇති අවාසනාවන්ත තත්ත්වය සැලකිල්ලට ගත් මොනරාගල පෙදෙසේ ගොවි මහතකු ඒවා නැවත වගා කර හෙළ වෙදකම නංවාලීමට දරන වෑයමක් පිළිබඳ පුවතක් අපට සැළ වුණේ මේ අතර ය. අපි ඔහු සොයා ගියෙමු. “කිසිවෙක් වගා කරති” යි නොසිතන මෙවැනි වගාවක් කළ හේ නමින් උපනන්ද දිසානායක වෙයි.කොස් ගෙඩියටත් දිවි තොර කරන මේ අධම සමාජයෙන් ඔහු සහ දුලබ ගනයේ වගාවත් රැක ගැනීම උදෙසා ඔහුගේ වතගොත එළි කිරීම නොහොබි යැයි සිතමු. මේ ලිපියේ අරමුණ වන්නේ ඔහුගේ මේ උතුම් වෑයම අගය කොට රටට මැ ආදර්ශයක් සේ පෙන්වා දීම වේ.හේ රැකියාවෙන් ගොවියකු වුව ද සොබා දහමට මහත් ලැදියාවක්, ඇල්මක් ඇත්තෙකි. ඔහුගේ ගෙවත්තට පිවිසෙන අවස්ථාවේ මැ අපට ඒ බව පසක් විය. බුරුත, මිල්ල, දමුණු, වෙලන්, කෝන්, ඈ වටිනා තුරු වගා රැසක් ගෙවත්තේ එක් පසක් අරක් ගෙන සිටී. පුස් වැල්, තිත්තවැල්, එළකිරිත්ත වැල්, මාවේවැල්, රසකිඳ වැල්, ආදි ලතා තුරු මත වෙලී පැටළී සෙවණ මෙන් මැ සිසිලස ද ගෙන දුන්නේ ය. අනෙක් පස ඇත්තේ පොල්, පුවක්, කොස්, දෙල්, ආදි ආහාර බෝග වගා ය. මේ නිසා ගෙවත්ත එක මැ හරිතාගාරයකි. අප යන විට මද්දහන් වේලාව වුව ද ගෙවත්ත පුරා පැතිරී තිබුණේ අඩ අඳුරකි.උපනන්ද දිසානායකහෙළ සිරිත අගයමින් මුව පුරා පිපුණු සිනාවකින් අප පිළිගත් හේ ගෙමිදුලේ තැඹිලි පැළයෙන් නෙළා ගත් කුරුම්බා වතුර බඳුනකින් අපගේ ගිම් නිවා දැමී ය. ඔහුගේ බිංකොහොඹ වගාවට අප කැඳවා ගෙන ගියේ ඉන් අනතුරුව ය.බිංකොහොඹ වගාව අසිරිමත් දැක්මකි. මහ රූස්ස තුරු ලතා යට අඩ අඳුරේ පැළ වී වැවී තිබුණ ඒවා තුරුණු වියන් රොත්තක් මුව පුරා නඟන හස කැන් ගොන්නක් මෙන් සුදෝසුදු මලින් පිරී තිබුණි. බිංකොහොඹ පැළය දැක ගත හැක්කේ මල් පිපෙන සමයේ දී පමණි. අප ගියේ ඒ වාසනාවන්ත සමයේ ය. අක්කර එක හමාරක විසල් පෙදෙසක් පුරා සුදු පිළියක් ඇතුරු සේ පිපී ඇති මේ මල් ගොන්න දැක ගැනීමට හැකි වීමෙන් නෙත් පින් කළ සෙයක් හැඟිණි.මුදල් පසු පස දිව යන වත්මන් සමාජයේ ඇතැමෙක් මුදල් ඉපැයීමේ පහසු මඟ වන මත්පැළ වගා කරති. එහෙත් එවැන්නක් නොකර රටට මැ මහත් ආදුරුසයක් දෙමින් ඔබ බිංකොහොඹ වගා කිරීමට පෙළඹීමේ හේතුව කවරේද? යි අපි උපනන්ද මහතා ගෙන් විමසුවෙමු. හේ බිණූ වදන් මෙසේ යි.“මා සිංහල වෙද මහතකු ගෙන් අසා තිබුණා බෙහෙත් හදන්න බිංකොහොඹ නැති බව. බිංකොහොඹ ටිකක් සොයා දෙන ලෙස ඔහු මගෙන් ඉල්ලීමක් කළා. මේ නිසා බිංකොහොඹ පැළෑටියේ අගය එයින් මට අවබෝධ වුණා. මේවා ඉතා වටිනා අවුසදයක් නම් මේ ගැන සොබා බැලිය යුතු යැයි මට හිතුණා.”“මගේ නිවස තියන්නේ කන්ද පාමුල නිසා කන්දේ බිංකොහොඹ ඇති දැයි සොයන්නට මට හිතුණා. දින කීපයක් මැ මා කන්දේ සෑම තැනම ඇවිද ගියා. නමුත් බිංකොහොඹ පැළෑටියක් දකින්නට ලැබුණේ නෑ. එක දිනක විශාල ගලක් පාමුල බිංකොහොඹ පැළ කීපයක මල් පිපී තිබෙනවා මා දුටුවා. පැළෑටි කීපයක ගෙඩි මෝරලා තිබුණා. ඒ අවස්ථාවේ මගේ වත්තේ මේ ඇට පැළ කිරීමේ අදහස මට ආවා. මා ගෙඩි සියල්ලම කඩා ගත්තා. බිංකොහොඹ ඇට සියයකට වැඩි ප්‍රමාණයක් එහි තිබුණා.” “මා ගස්වැල්වලට ආදරෙයි. ඒ නිසා වත්තේ එක ගසක් වැලක් කපන්න කැමැති නෑ. ඒ නිසා වත්ත එක පැත්තක ගන කැලෑවක් වෙලයි තියෙන්නේ. මා බිංකොහොඹ ඇට ටික කැලෑ කොටසේ එක තැනක විසිරුවා හැරියා. ඉන් පසු මා මේ ගැන සිතුවේ නෑ.”බිංකොහොඹ වගාවේ කොටසක්“බිංකොහොඹ පැළෑටියේ මල් පිපෙන්නේ මැයි මාසයේ සිට අගෝස්තු මාසය ඇතුළත කාලයේ. ඊළඟ අවුරුද්දේ ඒ කාලය වෙන විට මගේ වත්තේ කොහොඹ වැපුරු තැන සුදු පාට මල් පිපිලා තිබෙනවා මගේ දරුවන් දැකලා මට කීවා. මා මේ පිළිබඳ විමසා බලන විට පසුගිය අවුරුද්දේ වැපුරූ බිංකොහොඹ ඇට පැළ වී තිබෙන බව දැන ගත්තා. මට හරි සතුටක් දැනුණා.“ඒ වාරේ මල්වලින් හැදුණු ඇට සියල්ල මැ එකතු කර නැවත වැපුරුවා. මේ ආකාරයට හැම අවුරුද්දේම හැදුණු බිංකොහොඹ ඇට එකතු කර වැපුරුවා. දැන් අවුරුදු හතරක් තිස්සේ මේ වගාව කරනවා. දැන් වත්තේ අක්කර එක හමාරක පමණ කොටසක බිංකොහොඹ පැළ තිබෙනවා. මා මේවා වගා කෙළේ විකුණලා කීයක් හරි හම්බ කර ගැනීමට නොවෙයි. සොබාව දරුමේ විකුණලා කන්න මට බෑ.බිරිය සමඟමා සොබාව දරුමෙට මනාපයි. ගස් වැල්වලට ආදරෙයි. ඒ නිසා බිංකොහොඹ වගාව කෙළේ විකුණන්න නොවෙයි වඳ වී ගිය බෙහෙත් පැළෑටියක් රැක ගැනීමේ අරමුණ ඇතිවයි. එයින් අද මගේ වත්තේ අලංකාරයත් වටිනාකමත් වැඩි වෙලා තිබෙනවා. ගමේ කෙනකුට බෝකර ගැනීමට අවශ්‍ය නම් මට ඇට ලබා දෙන්න පිළිවන්. මේවා සොබා දහම විසින්ම ආරක්ෂා කරනවා. කවුරුවත් ගලවන්නේ නෑ.”ඉරගල වැටෙන්නට ආසන්න විය. බොහෝ දේ කතා කළ අපට පිපාසය ද වෙහෙස ද දැනෙන්නට විය. එය අවබෝධ කර ගත් උපනන්ද මහතා උණුසුම් කෝපි බඳුනකින් නැවතත් අපේ පිපාසය සංසිඳ වී ය.සොබා දහමට ලැදියාවක්, සබැඳියාවක් ඇති මිනිසුන් විරල මෙකල උපනන්ද ගොවි මහතා මොනරාගල පෙදෙසට මෙන් මැ මුළු රටටත් දැයටත් මහත් අභිමානයකි. ආදර්ශයකි. ඔහුට සුබ අනාගතයක් පතමින් මහ ගන කැලෑවකින් එළියට එන්නාක් බඳු හැඟීමකින් යුතුව ඔහුගේ නිවසින් අපි සමු ගතිමු.ඡායාරූප හා විස්තරයකේ. බී. රත්නායකමොනරාගල සමූහ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=as1006062</link>
    <topic>අම්මගෙ කනේ කරාබු දෙක අපේ අඟහිඟකමට නිතරම තිබුණෙ උගසෙ</topic>
    <author>සටහන -උපාලි සමරසිංහ</author>
    <content>අම්මගෙ කනේ කරාබු දෙක අපේ අඟහිඟකමට නිතරම තිබුණෙ උගසෙඉංගිරිසින් 1815 උඩරට ගිවිසුම සමඟ ලංකාවේ පාලනය අත්පත් කැර ගත් පසු සිවිල් පාලනය සඳහා දිසාපතිවරුන් පත් කැරිණි. එසේ පත් කරන ලද තිස් අට වැනි දිසාපතිවරයා මහනුවර දිසාපති ගෝඨාභය ජයරත්න මහතාය.මේ ලෝක උරුම නගරයේ ප්‍රධාන පරිපාලන මධ්‍යස්ථානය වූ මහනුවර කච්චේරිය ජනතාවට පි‍්‍රය මනාප ස්ථානයක් බවට පත් කරන්නට තම දහදිය, කඳුළ, සුසුම වගුරන මේ දිසාපතිවරයා ඒ සේවය වෙනුවෙන් ම මධ්‍යම පළාතේ ISO 9001 ජාත්‍යන්තර කළමනාකරණ තත්ත්ව සහතිකය ලබාගත් පළමුවැනි රාජ්‍ය ආයතනය බවට මහනුවර කච්චේරිය පත් කැර ගත්තේය. එමතු ද නොව ඉකුත් වසර දෙකේදී රාජ්‍ය පරිපාලන අමාත්‍යංශය රාජ්‍ය කළමනාකරණ තරගයෙන් ප්‍රථම ස්ථාන ලබාගත් ප්‍රාදේශීය ලේකම් කාර්යාල වන උඩපළාත හා පාතදුම්බර පිහිටියේ ද මෙතුමා දිසාපතිත්වය දරන මහනුවර දිස්ත්‍රික්කයේය.ලංකාවේ අති දුෂ්කර පළාතක ඉපිද ජීවිතයේ ජය මඟේ හිණි පෙත්තට නැගි ගෝඨාභය දිසාපතිවරයා මේ හපන්කම් සියල්ල කළේ තම ආදරණීය මෑණියන්ට පින් සිදුවන්නටය. මේ එතුමාගේ මෑණියන් පිළිබඳ කතාවයි.අපේ අම්මා සුබසිංහ මුදියන්සේලාගේ වේලාතේගේ ටිකිරිහාමි. අප්පච්චි සුබසිංහ මුදියන්සේලාගේ ටිකිරිරාලගේ පියසේන. අම්මාගේ උපන් ගම මැදවච්චිය. කුඩාකුඹුක්ගොල්ලෑව. 1924 සැප්තැම්බර් 02 තමා උපත ලබා තියෙන්නේ. විවාහ වී අම්මා මඩුකන්දට එක්ක එනකොට වයස අවුරුදු 16 යි. ඒ කාලේ අඩු වයසින් විවාහවීම ගම්වල සාමාන්‍ය දෙයක්. මඩුකන්දගම වව්නියා නගරේ සිට කි.මී. 04 ක් දුරින් හොරොව්පතාන පාරේ පිහිටා ඇත්තේ, හේමමාලා දන්ත කුමරු ලංකාවට දන්ත ධාතුව වැඩම කරවන විට ලංකා භූමියේ මොහොතක් වැඩ සිටි පළමු ස්ථානය ඓතිහාසික “මඩුකන්ද” ගම. එහි තවමත් රජමහා විහාරයක් තියෙනවා.සහෝදරයින් 06 ක් හා සහෝදරියන් 06 ක් සිටින 12 දෙනෙකුගෙන් යුත් ටිකක් බරපතළ පවුලක 7 වැනියා මම. ලොකු අයියා ගාමිණී චන්ද්‍රසේන. පදවිය උපදිසාපති වශයෙන් වැඩ කර දැන් විශ්‍රාමිකයි. අම්මලාගේ ජීවිත කාලය මුළුමනින්ම ගතවූයේ දරුවන් හදන්නත් ගොවිතැන් කරන්නත්. දරුවන් 12 ක් හදාවඩා ගන්න විශාල මහන්සියක් අම්මා දැරුවා. ඒ කාලේ අද තරම් වෛද්‍ය පහසුකම් නැහැ. දුක් වින්ඳා. අපට ඒ කාලයේ බෝවෙන රෝග හැදෙනවා. එතකොට ගෙදර සියලු දෙනාටම හැදෙනවා. අම්මා මහරෑ වෙනකල් සියලුම දරුවන්ගේ රෙදි සෝදන්න හා කෑම උයන්න කටයුතු කරනවා.අම්මා කියන්නේ කවදාවත් වැඩකාරයෝ තියාගෙන වැඩ ගත්තේ නෑ කියලා. සියලුමදේ මගේ මේ අත් දෙකෙන් කළේ කියලා. අක්කලා ලොකු උනාම ගෙදර වැඩවලට ඒ අයත් උදව් වෙලා තියෙනවා. ගෙදර උයන්න කුරක්කන් අඹරන්නේ ගෙදර කුරහන් ගලෙන්. වී කොටන්නේ ගෙදරදී. සමහර විට අපට පුළුවන් කාලේදී අක්කලාට උදව් වුණා.අපි පොඩි කාලේ තමා ගොඩක් කරදර තිබිලා තියෙන්නේ. ඒත් අම්මාගේ එකම අධිෂ්ඨානය ලෙඩක් දුකක් නැතිව දරුවො හොඳට හදන එක. අපට හොඳට උගන්වන්න. රටේ ලොක්කෝ කරන්න අම්මාට ලොකු හීනයක් තිබුණා. අපේ ගමේ මඩුකන්දේ දිසාවේ කෙනෙක් හිටියා. උඩරට ඩී.ආර්.ඕ. ලෙස වවුනියාවට පත්වූ පළමු හුරුල්ලේ මහත්මයා රාජකාරි කරලා තියෙන්නේ මඩුකන්ද දිසාවගේ කාර්යාලයේදීයි. දිසාපති ක්‍රමය අවසන් වූ පසු එම කාර්යාල තමා වව්නියාව ඩී.ආර්.ඕ. කන්තෝරුව ලෙස පටන් අරන් තිබෙන්නේ.”හොඳට මහන්සිවෙලා ඉගෙන ගත්තොත් ඒජන්ත කෙනෙක් වෙන්න පුළුවන්” අම්මාගේ කටේ ඒ දවස්වල නිතරම තිබුණා. ගෙදරට එන නෑයින්ට හා ආගන්තුකයින්ට සලකන්න අම්මා දිවිහිමියෙන් කැපවෙලා හිටියා. ගෙදරට කෙනෙක් ආවොත් වතුර වීදුරුවක් පිළිගැන්වීම අනිවාර්ය සිරිතක්. එය පිළිගන්වන්නේ කිසිම විමසීමකින් තොරව. තේ කෝප්පයක් දීමත් එවැනිම කාර්යයක්. බත් කන වේලාවට කෙනෙක් ගෙදරට ආවොත් අනිවාර්යයෙන් බත් කන්න දෙනවා. ඒ කාලේ ඒක සිරිතකට වඩා බත් ටිකක් දෙන්න බැරි වුනොත් මදි පුංචිකමක් වාගේ. අම්මාපල් දවල්ට කාලම යන්න ඕනැ” කියන අම්මා සමහර නෑයෝ බලෙන් නවතා ගෙන කන්න දීලා යවනවා.අම්මා නැති වෙලාවක නෑදෑයෙක් ආවොත් අක්කලාට ඒ නෑයින්ට සලකන හැටිකියලා අවවාද කරලා තියෙන්නේ. ආව කෙනාට වතුර ටිකක් වත් දුන්නද කියලා අහනවා. “නෑ. ගෙදරට ගොඩ වුනේවත් නෑ” කීවොත් අම්මාට හොඳටම තරහ යනවා. අම්මා කියන්නේ ඒ මිනිස්සු බනින්න ඇති දරුවෝ හදලා තියෙන කැත කියලා ඒ මිනිස්සු ගිහින් කියයි. ආවහම ගෙදරට කතා කරලා වතුර එකක්වත් දීලා යැව්වේ නෑ කියා.කුඹුරු ගොවිතැන් කරන කාලෙට හේන් ගොවිතැන් කරන කාලෙට අම්මා අප්පච්චි විශාල මහන්සියක් වෙනවා. කුලී ගෙවලා වැඩ කර ගන්න සල්ලි ඒ කාලේ තිබුණේ නෑ. හේන් වල පඳුරු කොටලා අගෝස්තු සැප්තැම්බර් මාස වන විට ගිනි තියලා සුද්ද කරන්න ඕනෑ. නැත්නම් වී, කුරක්කන් වපුරන්න බෑ. අම්මාගේ ඇඟ අඟුරුපාට වෙනවා. ඒ කාලෙට අපි උදේ ඉස්කෝලේ යවලා අම්මා අප්පච්චි හේනට හරි කුඹුරට හරි යනවා. අපිත් පාසල් ඇරුණම හේනට කුඹුරට යනවා. හේන් සුද්ද කරන්න. කුඹුරු සුද්ද කරන්න. ඒ කාලයට අම්මගේ අත්වල කරගැට හැදිලා පුපුරු ගහන බව අපි ඇස් දෙකෙන් දැකලා තියෙනවා.කටු ඇනිලා අපේ කකුල් තුවාල වෙන අවස්ථා අනන්ත තිබුණා. ඒ කාලේ අපට මතකයි අපි නිදා ගන්න ගියාම අම්මා සියලුම දරුවන්ගේ කකුල්වල අත්වල ගෙදර පෙරා ගත්ත පොල්තෙල් හොඳින් ගානවා. අම්මා කියනවා කුඩා මැටි මුට්ටියකට තෙල් දාගෙන සියලුම දෙනාගේ කකුල්වල ඔලු ගෙඩිවල තෙල් ගානවා කියා. ගෙදර සියලුම වැඩ කරද්දී අම්මා දරුවන් වෙනුවෙන් එවැනි දේ ගැනත් මහන්සි වුණා. අපේ ජීවිතවලට පරාර්ථකාමීකම ඇතිවුණේ මේ විදියෙටයි. දරුවන් වෙනුවෙන් ඇය කළ මහන්සිය අපේ ජීවිත හැඩ කළා. මොන අඟහිඟකම් තිබුණත් අම්මා පේරු දානය (මසකට වරක් පන්සලට දෙන දානය) වරද්දන්නේ නැහැ.දන් වට්ටෝරුව ගෙදරට ලැබුණාම එදා සිට නියමිත සියලු දේ එකතු කරනවා පන්සලට දානය උයන වළං වෙනම තියෙනවා. වෙනම උයන්නේ බොහොම පරිස්සමට රසට දානය උයනවා. අම්මයි අප්පච්චියි දානේ පූජා කරන්න උදේම යනවා. අපි කවුරු හරිත් එකතු කර ගෙන යනවා. ඒවා අපිට පුරුදු කළා. දානයට උයනදේ පිළිබඳව පුදුම සූදානමක්. “මේ ආත්ම බවෙන් ගොඩ වෙන්න පින් දහම් කරන්න ඕනේ” කියලා අම්මා කියනවා.ලොකු කරදරයක් නොවුණොත් මිස ලෙඩ වුණත් අම්මා සිල් ගන්නවා ගමේ උපාසක අම්මලාත් සමඟ. කිසිම දවසක පන්සලේ පැදුරක මිස උස් ආසනයක වාඩි වෙන්නේ නැහැ. අදත් පන්සලකට ගියත් කිසිම දිනක පැදුරක බිම හැර උස් ආසනයක වාඩි වෙන්නේ නෑ. ආගමට දහමට හාමුදුරුවන්ට පුදුම ගෞරවයක් තිබුණා. අදටත් අම්මාට ලැබෙන සල්ලි ඉතුරු කර පන්සලේ ලොකු හාමුදුරුවන්ට කවුරු හෝ දරුවකු අතේ යවනවා.1976 අවුරුද්දේ පොඩි අයියාත් මාත් දෙන්නම එකට විශ්ව විද්‍යාලවලට තේරුණා. පොඩි අයියා පේරාදෙණිය විශ්ව විද්‍යාලයට තේරුණා. මම තේරුණේ යාපනය විශ්ව විද්‍යාලයට. වව්නියාව අනුරාධපුර සිංහල අය යාපනයේ පාසල්වල උසස් අධ්‍යාපනය ලැබූ අයයි. බෙහෙත් ගන්න ඉස්පිරිතාලයට යන්න ට්‍රැක්ටර්වලට බඩු ගන්න ඒ පැත්තේ අය ගියේ යාපනය නගරයටයි. මම යාපනය විශ්ව විද්‍යාලයට තේරුණත් අම්මලාට ඒ තරම් ගැටලුවක් තිබුණේ නැහැ. නමුත් ඒ කාලය වන විට ටික ටික කලබල තිබුණා. දෙන්නෙක් එකම අවස්ථාවේ විශ්ව විද්‍යාලයට තේරුණාම වියදම් කිරීමේ බරපතළ ගැටලුවක් ගෙදරට තිබුණා. ඒ වන විට අනිත් නංගිලා මල්ලිලාත් ඉගෙන ගන්නවා. ගමේ නෑදෑයෝ කීවේ එක් කෙනෙක් විශ්ව විද්‍යාලයට යවලා අනෙක්කෙනාට රස්සාවක් හොයලා දෙන්න කියලා. ඒ වුණාට අම්මා ගේ අධිෂ්ඨානය බොහොම දැඩි වුණා.අම්මා අප්පච්චිට කීවා “තියෙන ඉඩමක් විකුණලා උගස් කරලා හරි ළමයින්ට උගන්වන්ට ඕනෑ” කියා. ඒ නිසා දෙන්නම විශ්ව විද්‍යාලයේ යවන්න ඕනෑ කියලා. විශ්ව විද්‍යාලයේදී මාස්පතා වියදමට බැංකු ණය ලැබෙන බව දැන ගෙන හිටියා. නමුත් මූලික වියදම් දරන්නට තරමක් අමාරු වුණා. ගෙදර කුඹුරු අක්කරයක් රු. 2000/= කට උගස් කරලා තමයි අපි දෙන්නට විශ්ව විද්‍යාලයේ යන්න අවශ්‍ය ඇඳුම් සහ අනෙක් මූලික දේවල් සකස් කරලා දුන්නේ. එතකොට ලොකු අයියත් රැකියාවක් කළා. අපට උගන්වන්න ලොකු අයියත් විශාල මහන්සියක් ගත්තා.ලොකු අක්කාගෙ මහත්තයා ආරච්චි මහත්තයෙක්. පවුලේ අයට උගන්වන්න ලොකු මස්සිනත් ගොඩක් උදව් කළා. අම්මා ඒ හැම වෙලාවෙම බොහෝම අධිෂ්ඨානයකින් හිටියා. නොයෙකුත් ආර්ථික අමාරුකම් මැද්දේ අපි විශ්ව විද්‍යාලයට යවපු දිනයත් තවම හොඳට මතකයි. අපි අම්මට අප්පච්චිට වැඳලා යන්න පිටත් වුණාම අම්මා ඔළුව අතගාලා “හොඳට මහන්සිවෙලා ඉගෙන ගන්න කවදාවත් වරදින්නේ නැහැ” කියලා ආශිර්වාද කළා. යන තැන්වල අයට කීකරුවෙලා ඉන්න කියන එක නිතර කීවා. “හොඳ කල්පනාවෙන් වැඩ කර ගෙන ඉන්න” කියන එකත් අපිට නිතර කීවා.යාපනයේ කලබල නිසා පසු කාලයක මම කැලණිය විශ්ව විද්‍යාලයට විශ්ව විද්‍යාල අධ්‍යාපනය සඳහා මාරු වුණා. පරිපාලන සේවා විභාගය සමත් වුණේ 1984 දී. “විභාගය පාස් වෙලා කියලා දැන ගත්තම රටක් රාජ්‍යයක් ලැබුණා වගේ අම්ම සතුටුවුණා.” පරිපාලන සේවා විභාගය ලියපුදා ඉඳලම අම්මාගේ ඛ්ඹ්තේ ඒක තිබිලා. අම්මා ගෙදර මට කතා කරන්න නම තියාගෙන තිබුණේ “සිංහ” කියලා. සිංහ පුතා විභාග පාස් වෙන එක මට විශ්වාස බව මගේ හිතේ ඇඳිලා තිබුණා කියලා මට එදා කීවා. පවුලේ ළඟම නෑයින්ටයි හිතවත් කීප දෙනෙකුටයි එන්න කියලා එක දවාලක බත් උයලා කන්න දීලා සතුට බෙදාගත්තා. අම්මා ඒ වගේ වෙලාවක “මගේ හිතේ දරුවෝ ගැන තිබුණු බලාපොරොත්තු ගොඩක් ඉෂ්ට වුණා. ඒ හින්දා මැරුණත් කමක් නැහැ.” කියලා කිව්වා මට මතකයි. බොහෝ විට අම්මා සතුට ප්‍රකාශ කරන්නේ ඇස්වල කඳුළුත් එක්ක අපිව ළඟට අර ගෙන ඔලුව අතගාමින් අම්මගේ චීත්ත පොටින් කඳුළු පිහදාමින්.පවුලේ දරුවන් 12 දෙනා අම්මා අප්පච්චී සමගගමේ ඇතැම් නෑදෑයෝ සමඟ පොඩි පොඩි ගැටලු අම්මාට අප්පච්චිට තිබුණා. අම්මා කීවේ නෑදෑයෝ ඊර්ෂ්‍යාවට කරන ඒවා කියලා සමහර වෙලාවට ඇස්වහ කටවහ වදිනවට ඒවා කැපෙන්න කියලා අඟුරු දමපු හට්ටියකට කොහොඹ කොළ දාලා ඒ දුම් උදේ හවා අපිට අල්ලනවා. ඒවාට තවත් කෙම් කළා.1995 දී මා අනුරාධපුර අතිරේක දිසාපති හැටියට පත්වුණාම අම්මා බොහෝම ආඩම්බරයෙන් හිටියා. ගමේ අයට නෑදෑයින්ට ඒ පිළිබඳව අගය කරමින් ප්‍රකාශ කරලා ගම්වලින් එන මිනිසුන්ගේ හිත හැදෙන්න කතා කරලා වැඩ කරලා දෙන්න කියලා අම්මා ඒ දවස්වල නිතර කීවා. ගමේ පන්සලේ උත්සව එහෙම බොහෝම හොඳට කරන්න අම්මා දායක වුණා. අපි ඔක්කෝටම රස්සා ලැබිලා ආර්ථික වශයෙන් ශක්තිමත් වුණාට පස්සේ අම්මට දෙන සල්ලිවලින් බොහෝම පින් කළා. වෙහෙර විහාර හදන්න පන්සල් හදන්න සල්ලි දුන්නා. මට දරුවෝ දුන්න සල්ලිවලින් මේවා කරන්නේ කියා බොහෝ භක්තියෙන් ඒවා කළා.අඟහිඟකම් තිබුණ කාලේ වුවත් හැම දරුවෙකුගේම විවාහ මඟුල් උත්සව කළා. අපේ කටයුතු සිදු වෙන කොට ඒ සඳහා මුදල් අපිම හොයා ගත්තා. නමුත් අම්මා මේ සඳහා විශාල වශයෙන් මහන්සි වුණා. දරුවෝ 11 කටම විවාහ උත්සව කළා. එක් මල්ලි කෙනෙක් චාම් විදියට විවාහ උත්සවය කළා. එයාගේ කැමැත්තෙන්. මේ විදියට යුතුකම් ඉෂ්ඨ කළා. ඒවා කළේ බොහෝම ආශාවෙන්. “දරුවෝ වෙනුවෙන් අපි කළයුතු සියලු දේවල් කළා.” කියලා අම්මා අප්පච්චි සතුටුවුණා.අම්මට ගමේ නෑදෑයෝ කීවේ ටිකිරි අක්කා කියලා නැත්නම් ටිකිරි නෑනා කියලා. ගමේ හැම මඟුල් ගෙදරකම පොදු උත්සවයකම බර කරට අරගෙන කටයුතු කළා. උත්සවය ඉවරවෙලා ඒ ගෙදර අයගෙ තියෙන ප්‍රශ්න විසඳලා අඩුපාඩු බලා ඒවටත් පිළියම් යොදලා තමයි අම්මා ගෙදර එන්නේ.අපි පොඩි කාලෙ “අඟහිඟකම් වෙන්ට ගොඩක් බලපෑවේ අප්පච්චි ඉලෙක්සොන් (ඡන්ද) කරන්නට ගිහින්” කියලා අම්මා නිතර කියන කතාවක්.ගම් සභා මාසික රැස්වීමට වාඩිවුණාම ඒ කාලේ රු. 10/= ක් හම්බ වෙනවා. අම්මා දොස් කියන්නේ ඒ රු.10/= නැති බැරි මිනිහෙක් ඉල්ලුවොත් කඩමණ්ඩියේදී දීලා අප්පච්චි ආපහු එනවා. “දේශපාලනයෙන් ලැබිච්ච දෙයක් නෑ. තිබිච්චි දේත් නැතිවුණා ඒ හින්දා දරුවන්ට ඕනෑ කාලේ අඟහිඟකම් නිසා දරුවන්ට දුක් විඳින්න වුණා” කියලා අම්මා සමහර වෙලාවට අප්පච්චිට දොස් කියපු අවස්ථා තිබුණා.අවසාන කාලේ අප්පච්චි අංශභාග රෝගය හැදිලා අවුරුදු 03 ක්ම විතර ඇඳට වෙලා හිටියා. බෙහෙත් කරන්න අනුරාධපුරේ මගේ ගෙදර ආවත් අම්මත් හැමදාම අප්පච්චි එක්ක හිටියා. අප්පච්චිගේ සියළු කටයුතු අම්මා බොහෝම කැපවීමෙන් කලා. අවසාන කාලේ අප්පච්චිට තනියම වැඩ කර ගන්න බැරිවුනා. අම්මා කීවේ දරුවෝ හදන්ට වගේම අප්පච්චිටත් අප උපස්ථාන කරන්නත් සිද්ධ වෙච්ච එකයි. කොහොම ජීවත් වුනත් හැම කෙනාටම ඒ අවස්ථාවට මුහුණ දෙන්න වෙන බව අම්මා උපේක්ෂාවෙන් කීවා. අපි යමක්කමක් හරි හම්බ කරලා ඉතුරු කරගත් කාලේ වෙන විට අම්මා වයසට ගිහින් සවි ශක්තිය අඩු වෙලා. ඒ හින්දා අපට අම්මා අප්පච්චි දඹදිව වන්දනාවේ යවා ගන්න බැරි වුණා. ඒ හින්දා ඒ වෙනුවට ලොකු අක්කාට දඹදිව වන්දනාවේ යන්න ඉඩකඩ සලස්වා දුන්නා. අම්මා ඒකට බොහොම සතුටු වුණා. මට යාගන්න බැරි තැනට දරුවෝ යවන්න තමයි තමන් මහන්සි වුණේ කියලා ලොකු අක්කා දඹදිව ගිහින් ආවට පස්සේ කිව්වා.මම මහනුවර දිසාපති හැටියට පත්වුණ බව කීවම අම්මා පුදුම විදියට සතුටු වුණා, අම්මගේ් ඇස්වල කඳුළු කඩා වැටුණා. “උඹලගෙ අප්පච්චි ඛ්ඹ්ටියා නම් මොන තරම් සතුටුවෙයිද” කීවා. ඒ වෙනකොට අප්පච්චි ජීවතුන් අතර නැහැ. ගමේ සිට වව්නියාව ඉස්කෝලෙට පයින් කිලෝ මීටර් 03 ක් ඉස්කෝලේ ගිය හැටි, අම්මා ඒ වෙලාවේදී මතක් කළා. “දුක් විඳලා ඉගෙන ගත්ත හින්දා ඒවා නැති වෙන්නේ නැහැ” කියලයි අම්මා කීවේ. අපේ හතර වරිගෙටම බැරිවෙච්ච දෙයක් අපට ලැබුණා කියලා අම්මා සතුටුවුණා. එදත් පුරුදු විදියට ඔලුව අතගාන ගමන් චීත්ත කොනකින් ඇස්වල කඳුළු පිහිදා ගත්තා.මම මහනුවර වැඩ කරන්න ආවට පස්සේ අම්මා නිල නිවසට එක්ක ආවා. මහනුවර දිසාපති නිල නිවස තිබෙන්නේ බහිරවකන්ද බොහෝම ලස්සන තැනක. අනුරාධපුර නිල නිවාසවලට වඩා බොහෝ පහසුකම් තියෙනවා. අම්මා අපේ දුවත් සමඟ ඒ ගේ පුරාම ඇවිද්දා. කාමර සියල්ල ඇර බැලුවා. වටපිටාව බැලුවා. ඊට පස්සේ ඇහුවේ තනියමද මෙහේ ඉන්නේ කියලා. එතකොට මගේ බිරිඳ දරුවන් සමග අනුරාධපුරේ, දරුවන්ගේ අධ්‍යාපන කටයුතු නිසා බිරිඳත් අනුරාධපුරේ රැඳිලා හිටියා. අම්මා ගේ පුරාම ඇවිදලා කවුද පුතා බලා ගන්න මෙහේ ඉන්නේ කියලා ඇහුවා. මම කීවා ආණ්ඩුවෙන් ඉන්නවා මා බලා ගන්න කියලා. “ආණ්ඩුවට හැමදේම කරන්න බැහැ. බොහෝම කල්පනාවෙන් රාජකාරි කරන්න. හැම කෙනෙක්ම විශ්වාස කරන්න එපා. හැබැයි ගම්වල මිනිස්සුන්ට වැඩ හොඳට කරලා දෙන්න ඕනෑ.” අම්මා අපිට පොඩි කාලෙ කියන විදියටම ඇඟිල්ල දික් කරලා කීවා.ඉඩ තියෙන හැම වෙලාවකම දරුවොත් එක්ක අම්මා බලන් යනවා. සති දෙකකට වරක්වත් නොගියොත් අහනවා. අම්මා දැන් වයසයි. අම්මාට තනියම වැඩ කර ගන්න බෑ. අයියලා අක්කලා නංගිලා මල්ලිලාගෙ ගෙවල්වල මාරුවෙන් මාරුවට අම්මා ඉන්නවා. චූටි නංගි වෛද්‍යවරියක් නිසා එයා ළඟ කැමැත්තෙන් ඉන්නවා. නිතර බෙහෙත් ගන්න පහසු නිසා. හැමදාම මොකක් හරි බෙහෙත් පෙත්තක් බොන්න අම්මා කැමැතියි. අවුරුදු දවස්වල අපි ඔක්කොම එකතු වෙනවා අම්මා අප්පච්චි සමඟ අවුරුදු චාරිත්‍ර කරනවා.මේ වෙන විට දරු මුණුපුරන් සමඟ පවුලේ 138 ක් ඉන්නවා. පවුලට බැඳුණු අය වගේම දරු මුණුබුරන් අතර ගුරුවරු ආරච්චි මහත්තුරු වෛද්‍යවරු ඉංජිනේරුවරු ආදි විවිධ තරාතිරම්වල අය ඉන්නවා. පවුලේ අක්කලා 03 ක් හැර අනෙක් සියලුදෙනාම රජයේ සේවකයින්. ලොකු අයියා විශ්‍රාම ගත්තේ පදවිය උපදිසාපති හැටියට. ඒ සියලුදෙනා දිහා බලලා අම්මට ලොකු ආඩම්බරයක් සතුටක් තමන්ගේ පවුල ගැන තියෙනවා. “මම දහදුක් විඳලා දරුවෝ හැදුවට අද මටත් දරුවන්ටත් සන්තෝෂ වෙන්න පුළුවන්” කියලා අම්මා නිතර කියන කතාවක්.අම්මා නිතර බැලුවේ ගෙදර එන අයට සාත්තු සප්පායම් කරන්න. ඒ ආගන්තුක සත්කාර සඳහා විශාල කැපවීමක් කළා. අපේ ගෙදරට ඇවිත් ඉන්න වෙලාවෙවත් අම්මගෙ ගෙදර වගේ ඒවා ඉෂ්ඨ කළා. කවුරු හෝ අපේ ගෙදරට ආවොත් බිරිඳ ඒ අය සමඟ කතාවට යා යුත්තේ ඔවුන්ට වතුර හා තේ පිළිගැන්වීමෙන් පසුව මිස කතා නොකළ යුතු බව බිරිඳට කීවා. අම්මා කැමැති නාහැ කවුරු හරි ගෙදර ඇවිත් වාඩිවුනාම ගෙදර බිරිඳ ඔවුන්ට ආගන්තුක සත්කාරවලින් තොරව ඔවුන් සමඟ කතා කරනවාට. දවසක් බිරිඳට අම්මා කීවා “කවුරු හරි ආවම ඒ මිනිස්සුන්ට තේ එකක්වත් නොදී ඒ අය සමඟ කතා කරන් ඉඳගන්න එපා” කියලා. බොහීවිට ඒවා කියන්නේ නියෝග ස්වරූපයෙන්. ඒ නිසා අපි සහෝදරයින් කාගෙ ගෙදරට ගියත් අම්මාගේ නියෝග ඒ ගෙදර වලත් ක්‍රියාත්මක වුණා.මගේ දරුවන් ගැනත් ඒ විදියටම බැලුවා. අම්මා බොහෝවිට උත්සාහ කළේ බොහොම ගුණගරුක ටිකක් දැඩි නීතිවලින් දරුවන් හදන්න. අම්මා කියනවා “දරුවෝ හින්දා ගමේ රටේ අයගෙන් බැනුම් අහන්න ඕනෑ නැහැ. අපි ගහලා දරුවෝ හැදුවේ නැත්නම් දරුවන් රටේ ඉන්න මිනිස්සුන්ගෙන් ගුටිකන හැටි අපිට බලාගෙන කඳුළු බොන්න වෙනවා.” ඒ නිසා අපේ මහගෙදර නිතර ටිකක් දැඩි පාලනයක් ඇතිව තමා සියලුම දේවල් ක්‍රියාත්මක වුණේ.අම්මා අවසාන කාලෙ පින් දහම් කළා. වැඩි කාලයක් පිරිත් අහන්න බණ අහන්න ගත කළා. අපි 12 දෙනා හදන්ට සමාජයට හොඳ අය ඉදිරිපත් කරන්න විශාල දුක් වේදනා මත අම්මා දරුවෝ හැදුවා. අපි මොනවා කළත් ඒ ප්‍රමාණයට අපිට සලකන්න බැහැ. අම්මලා ජීවිතයට ඒ ලබපු අත්දැකීම්වලට ආචාර්ය උපාධිය පිරිනමන්න තරම් විශාල දැනුම් සම්භාරයක් සමාජයෙන් ප්‍රායෝගික අත්දැකීම් ලබා තියෙනවා. “ඒ ජීවිත තුළ මොන තරම් දුක් කම්කටොලු වින්දත් දැඩි අධිෂ්ඨානයක් තිබුණා.” නිතර සඳහන් කළේ දුක් වේදනා විඳ ඉගෙන ගන්න පාඩම් හොඳින් මතක හිටින බවත් ඒවා තුළින් හොඳ මිනිස්සු වෙන්න උත්සාහ ගනිල්ලා එතකොට දෙමාපියන්ගේ ගෞරවය ආරක්ෂා වෙනවා” කියලා.අපි පොඩි කාලේ අම්මා අනන්ත දුක් විඳලා තියෙනවා. සමහර දවස්වල අම්මා අපිට රෑට උයලා කන්න දීලා වළං පිඟන් හෝදලා දරුවන්ගේ රෙදි හෝදලා පසුදාට යළි 14 කට 15 කට උයන්න වී කොටලා හාල් බේරලා නාගන්න කොට පාන්දර කුකුළෝ හඬලනවා. අද කාලේ කෙනෙකුට මෙතරම් වැඩ කරන්න පුළුවන්ද කියලා පුදුමයි. දරුවන් හදන්න ඒ තරම් කැපවෙලා.අපේ මඩුකන්දේ මහ ගෙදර එක පැත්තක ඉස්කෝලේ. අනෙක් පැත්තෙන් කිරි අත්තලාගේ ගෙදර (අප්පච්චිගෙ අප්පච්චි) විදුහල්පතිත්, කිරිඅත්තත් එක වගේ සැරයි. අපි දෙපැත්තටම බයේ හදුනේ. අම්මා කියනවා සමහර විට පොඩි කාලේ අපි එක්කෙනෙක් ඇඬුවොත් ඉන්න පොඩි උන් සියලුදෙනාම එකට අඬනවා. ඒ වෙලාවට වත්ත පහළට අරන් ගිහින් නළවනවා. දෙපැත්තට සද්දේ ඇහෙන්න නැතිවෙන්ඩ. අපේ ගෙදර වත්ත අක්කර 02 ක් විතර තිබුණා. ඒ නිසා ළමයි තියාගෙන හිටියා කියා අම්මා කියනවා.අම්මාගේ කනේ කරාබු දෙක අනන්ත වර අපේ අඟහිඟකම් වලට උගස් කරලා ඇති. කාට හරි විභාග ගාස්තු ගෙවන්න වුණොත් අම්මාගේ කරාබු දෙක ගලවලා උගස් කර සල්ලි ගන්න දෙනවා. මගේ කන්දෙක නිකම් තිබුණට කමක් නෑ උඹලගේ වැඩ කෙරිල අම්මා කියනවා. විශ්ව විද්‍යාලයේ ඉද්දී නිවාඩුවට ආවම යන්න සල්ලි නැති වෙන කොට අම්මගේ කනේ කරබු දෙක තමයි උගස් කර මුදල් අරන් කොළඹ යන්නේ. 1977 දී ඒ කරාබු උකස් කර ගන්න වුනේ රු.30/= ක්. මට අද වගේ මතකයි. අඟහිඟකම් සමඟ ජීවත්වීමට සිදුවීම ගැන අම්මා හුඟක් ඒ දවස්වල දුක් වුණා. මහමෙර වැනි බර සිතින් උසුලා කඳුළැළි සමුදුර නෙතින් සඟවාගෙන ඇය ජීවත් වුණේ.අපේ අම්මා දරුවන් හදන්න වඩන්න නෑයින්ට යුතුකම් කරන්න ගොස් මහා දුක්කම්කටොලු වින්ද අම්මා කෙනෙක්. ඒ දුක් මහාමෙරක් වගේ විඳගෙන ඉවසගෙන ඉන්න හැකියාව තිබුණා. අම්මාගේ වචනවලින් කීවොත් “දරුවන් නිසි මඟට යොමු කරන්න, රටේ ගමේ මිනිස්සුන්ගෙන් නරක නාමයක් අහන් නැතුව ඉන්න දරුවන් හදන්න, අතක් පයක් නොකඩා දරුවන් ආරක්ෂා කරන්න, රටේ ලොකු මිනිසුන් කරන්න, විශාල වෙර වීරිය ගත්ත කාන්තාවක්” අපේ අම්මා.සටහන -උපාලි සමරසිංහඡායා - විමල් කරුණාතිලක</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=as1006063</link>
    <topic>බොදු බැතියෙන් ගත සිත සනහාලන ගෝතම තපෝවනය</topic>
    <author>ජයමිණි අත්තනායක</author>
    <content>බොදු බැතියෙන් ගත සිත සනහාලන ගෝතම තපෝවනයසුදුවැලි ඇතිරූ මඟ දිගේ පා පොඩි ඔසවා ශාන්ත ගමනේ යෙදෙන කුඩා සාමණේර හිමිවරුන් පිරිසකි. වයසට සරිලන දඟකාර ගතිය අතහැර ශාන්ත සංවර ඉරියවු ඇති උන්වහන්සේ ඊට මඳක් ඔබ්බෙන් පිහිටි සමන්පිච්ච, වතුසුදු පිරුණු මල්වැට අද්දරට එක්රොක් වූහ.ඒ සුවදැ’ති මල් නෙළා බුදු පුදට රැගෙන යන්නට ය. කසාවතින් බැබළුණු ඒ සිත් කලු දර්ශනය වෙත මසිත ඇදී ගියේ නිරායාසයෙනි. හරිත තුරුපත් පීරා හමායන සුළඟ අපේ විඩාබර ගතසිත මොහොතකට සැනසුවා වැන්න. මේ බිමේ ඈත කොනින් ගලා ආ ඝණ්ටා නාදය යමක් සන්නිවේදනය කරන්නාක් මෙනි. එකෙණෙහිම හීන් සිරිපොද වැස්සක් ඇද හැළුණේ මල් වැස්සක් ලෙසිනි. සිරි පොදේ තෙමෙමින් උන් වහන්සේලා නේක මල් නෙළති. ඒ මේ පින්බිමේ සවස් යාමයේ සිදු කෙරෙන බුද්ධ පූජා හා වත්පිළිවෙත් වෙනුවෙනි.කොළඹ නගරයට පැමිණ රාජගිරිය බුත්ගමුව පාරෙන් අඹගහ හන්දියට පැමිණෙන ඕනෑම අයකුට මේ නිසංසල පුණ්‍ය භූමිය වෙත ළඟාවිය හැක.“ගෝතම තපෝවනය...”රන් වැට අතරින් දිලෙනා බෝධියඑය වූකලි භාවනානුයෝගී භික්ෂූන් වහන්සේලා ගේ පුණ්‍ය මහිමය මෙන් ම නිවන්මඟ හෙළි පෙහෙළිකර ගැනීමට උදවුවන පහන් ටැඹක්, පහන් කන්දක් සේ මට හැඟේ.එහි ගහකොළ, නව දලුලා වැඩී මල්බර වී ඇති අසිරිය, මේ මහා වෙසක් සමය යැයි මුළු ලොවටම හඬඟා කියන්නාක් මෙනි. තිලොවගට සෙත සෑදූ සම්මා සම්බුදුරජාණන් වහන්සේගේ ඉපැදීම, බුදුවීම, පිරිනිවන් පෑම යන තෙමඟුල හා සබැඳි ගහකොළ වනාන්තර උන්වහන්සේට නිරතුරුවම සුවපහසුව සැලැසීය. ඒ නිසාම උන්වහන්සේ දේශනා කළ බුදුදහම හා වනාන්තර අතර ඇත්තේ ද වෙන් කළ නොහැකි සමීප සබඳතාවයකි. මේ එවන් ගහකොළවලින් පිරි භූමියකි.නව අරහාදී බුදුගුණ බලය හා මුසු වූ අනන්තවූ රැස් දහරාවකින් මේ මුළු තපෝවනයම නැහැවෙද්දී ඒ සිසිලසෙන් ධර්ම පිපාසය සංසිදුවා ගන්නා බොහෝ දෙනෙකු මේ පුණ්‍ය භූමියේ වාසය කරති. එවන් ධ්‍යානයකට සමවැද මාර්ගඵල අවබෝධ කරගන්නෙකුට මේ තපෝ වනයේ ඇති නිහඬ, නිසංසල බව නම් වෙසෙස් ආශිර්වාදයකි. අනන්ත බුදුගුණ සුවඳ විහිද වූ මේ බෞද්ධ පුණ්‍ය භූමිය, ගිහියන්ට ද කලබලකාරී දිවියෙන් මිදී මඳකට සිත එක්තැන් කර ගන්නට සුවසදනා වන අසපුවකි. ඒ නිසා ම ලෞකික ආශා ප්‍රහීණ කරමින් සියලු කෙලෙස් මඟහැර සිහිල් මේ වන අරණේ සමවත් සුවයෙන් කල්ගෙවනා ගිහියන් ද බොහෝ ය.පුණ්‍ය භූමියට ඇතුළු වූවෙකුට නෙත් මානයේ මැවෙන්නේ බුද්ධාලම්භන ප්‍රීතිය වඩවාලන සැදැහැවත් අපූරු දර්ශනයන්ය. බෝධිරාජයාණන්, විහාරගෙය, බුදුගෙය, දාන ශාලාව මේ කොයිකත් එසේ ය.බුදුකුටි, කීපය මෙබිමට ඇතුළුවන ඕනෑම අයකුගේ නෙත් සිත් පැහැර ගනී. නිල්වන්දිය දහාරා පිරි පොකුණු එතැන තවදුරටත් අලංකාර කරන්නේ ය.දස පාරමිතා ධර්මය සිහිපත් කරමින් දාන, ශීල, භාවනා, පඤ්ඤා, නෙක්ඛම්ම, වීර්ය සහ ඛන්ති යනාදී ලෙසින් නම් කළ නිසංසල භාවනා කුටි දැක ගත හැකි වනුයේ තවත් මේ බිමේ වනවදුළු ඔස්සේ ඉදිරියට පියමං කළ විට ය. රූස්ස, හරිත පැහැ ගස් කොළන් අතරේ භාවනා කුටි දහයක් ම ඉදිකොට ඇත. බවුන් වඩමින් අධ්‍යාත්මික සුව ළඟාකර දෙන්නා වූ අක්කර 12 කින් යුත් මේ රමණීය, කමණීය ගෝතම තපෝ වනයේ ඉතිහාසය සොයා යෑමේදී අපට බොහෝ කරුණු කාරණා හෙළිදරව් විය.එදා ගන රබර් කැලයක් ලෙසින් පැවැති මේ භූමි ප්‍රදේශය මෙලෙස කාගේත් නෙත් සිත් පැහැර ගන්නා ස්ථානයක් බවට පත්වූයේ කල්්‍යානෝදයේ අතිපූජ්‍ය ශ්‍රී සරණංකර වංගීස මහා හිමිපාණන්ගේ පරිශ්‍රමයෙනි. 1962 වසරේ උන්වහන්සේට මෙම ස්ථානයේ වෙහෙර විහාර, බුදුකුටි, දාන ශාලා හා භාවනා කුටි ඇතුළු ගොඩනැඟිලි ද එකින් එක ඉඳිකිරීමට ආධාර, උපකාර හා අනුග්‍රාහකත්වය ලබාදී ඇත්තේ ‘මාතියමාතා’ නම්වූ සමිතියයි.ඒ සමිතිය වූ කලි ලංකාව පුරා විසිරී පැතිරී සිටින ශ්‍රද්ධාවත්, ධනවත්, බැතිමතුන්ගේ එකතුවකි. බෞද්ධ, සුබසාධක බර පැන උසුලමින් ඒ අනුව උන්වහන්සේ විසින් මේ භූමිය මිලදී ගෙන මෙම බෞද්ධ භාවනා මධ්‍යස්ථානය ඇරැඹීමට කටයුතු කොට ඇත. “පොල් අතු මඬුවක්” ලෙසින් ඇරැඹි මේ ස්ථානය කඩුවෙල ප්‍රාදේශීය සභාවේ කොළඹ වසමට අයත් ‘යෝගාවචරයින්ගේ ක්ෂේම භූමියක් ලෙසින් අද ප්‍රකට වී තිබේ. මෙම ‘තපෝවනය’ මූලස්ථානය කොටගෙන අනුරාධපුර, පදවිය, කෑගල්ල, මහනුවර, කතරගම, මස්කෙළිය ආදී ප්‍රදේශවලද භාවනා ශාඛා කීපයක්ම පවත්වාගෙන යනු ලැබේ.‘තපෝවනය’ යටතේ පවත්වාගෙන යනු ලබන ‘ශ්‍රී වංගීස මහා පිරිවෙන හා ‘කුමාර කාශ්‍යප’ ළමා නිවාසය ද මේ අතර සුවිශේෂවේ. එය ද ‘මාතිස මාතා’ සමිතියේ නිර්මාණයකි. තපෝවන ශ්‍රී ශ්‍රද්ධාවත් අමිත හිමි ශ්‍රී වංගීස තපෝවන පිරිවෙනේ පරිවේණාධිපතිය. මෙතැන පිරිවෙන් අධ්‍යාපනයට ද මනාරුකුලක් වී ඇත. ශ්‍රී වංගීස නායක හිමිපාණන් ගේ අපවත් වීමෙන් පසු, එදා සිට අද දක්වා මේ ස්ථානයේ (1982 සිට) අධිපතිත්වය දරන්නේ කල්්‍යාණවංශ මහා නිකායේ ‘දොඩම්පහළ චන්ද්‍රසිරි’ ස්වාමීන්ද්‍රයන් වහන්සේ ය.බවුන් වඩන සාමණේර හිමිවරු“අද මේ තපෝවනයේ භික්ෂුන් වහන්සේ 50 කට ආසන්න සංඛ්‍යාවක් වැඩවාසය කරනවා. බණ භාවනා කරනවා. බැතිබර භාවනාවට ලොල් උවැසි උවැසියෝත් සිත නිවාගන්නට, භාවනා කරන්නට මේ ස්ථානයට එනවා. මේ වනයේ සතා සිවුපාවුන්ගෙන් කිසිවකුට හිරිහැරයක් නෑ. වැස්ස කාලයේදී වියළි කාලයේදීත් එහෙමමයි. මේ විදිහට වනවාසී බණ භාවනා කරන භික්ෂුන් වහන්සේට ඇප උපස්ථාන කිරීමට ගිහියන්ද මෙතැනට එනවා. ඔවුන්ට ද බණ භාවනා කිරීමට අවශ්‍ය උපදෙස් ලැබෙනවා. හැම පෝය දිනෙකම, ආගමික පිළිවෙත් කටයුතු රැසක් මෙතැනින් සිදුකරනවා. ‘මාතිස මාතා’ සමිතිය මගින් තමා හැමදේම සොයා බලලා කරන්නේ” යැයි දොඩම්පහළ චන්ද්‍රසිරි හිමියෝ අප සමඟ පැවසූහ.රුපියල් ලක්ෂ ගණන් වැයකොට දර්ශනීය ලෙස ඉදිකොට ඇති භාවනා කුටිවලින් සැදැහැවත්හු නිසි ඵල ප්‍රයෝජන ලබති. ඒ සියල්ල පිහිටා තිබුණේ රුක්ගොමු, වනගොමු, ලියගොමුවලින් සමන්විත සිහිලස් වන වදුළු මාධ්‍යයේ ය. තණ පලස් සේ ඇතිරූ මාවත් දිගේ අපි තව තවත් ඉදිරියට පිය නැඟුවෙමු. කොළ, අතු රිකිළි විහිදී ඒ මාවතේ යෑම අසීරු වුව ද එකින් එක ඒ භාවනා කුටි සොයා ගිය අපට හමුවූයේ සමාධි සුවයෙන් දැහැනකට සමවැදී, බවුන් වඩනා තරුණ භික්ෂුන් වහන්සේ නමකි. ඒ අතර වයෝවෘද්ධ ස්වාමීන්වහන්සේලාද වැඩ වාසය කරති. මේ ‘භාවනා කුටි’ ගොඩනැඟිල්ලෙන් පිටත තැනූ ‘සක්මන් මළු’ ද අපේ නෙතට දිස්විය.“අපේ දින චර්යාව ආරම්භ වෙන්නේ හිමිදිරි පාන්දර හතරට විතර. අවදි වුණාම තම තමන්ගේ කුටිවල හිඳගෙනම බණ භාවනා කරනවා. ඊට පස්සේ ගෙඩිය ගහනවා. ඒ වෙනකොට වෙලාව පහයි. දායකයන් පිළියෙල කරන බෙහෙත් කොළ කැඳ පානය කරනවා. ඊට පස්සේ විනාඩි 15 ක් පමණ පිරිත මුමුණනවා. ඊට පස්සේ මිදුල් අමදින කටයුතු. 7.30 ට නැවත ගෙඩිය ගැසුවාම උදේ හීල් දානයට දාන ශාලාවට වඩිනවා.බුදු පුදට යන සාමණේර හිමිවරුබුද්ධ පූජා පවත්වලා ඒ ඒ වත් පිළිවෙත් හමාර කරලා දවල් 12 වනතුරුම ඊට පස්සේ භාවනා කරනවා.දවල් දානයෙන් පස්සේ සක්මන් භාවනාවේ යෙදෙනවා. හවස 4.30 ආයෙත් බුද්ධ වන්දනාවට සූදානම් වෙනවා. මං මෙතැනට ආවේ ලොකු බලාපොරොත්තුවකින්. ජීවිතයේ යථාර්ථය ළඟා කරගන්ට. ඒක විතරයි දැන් මගේ බලාපොරොත්තුව. මං ආවේ ‘බදුල්ල’ වගේ ඈත දුෂ්කර පළාතක ඉඳලා.”විටෙක රුක් පාමුල වැඩහිඳ භාවනා කරන්නකුට අසන්නට මෙහි ඇත්තේ වැටෙනා කොළයක, ගෙඩියක ශබ්දයක් පමණකි. එය ද නොඇසෙන තරමටම ඔවුහු දැහැන් ගතව අවට ලෝකයාගෙන් මිදී සිටිති.මිනිස් වාසයෙන් තොරවූ මේ නිසංසල බිම් පියසේ උතුම් වූ අදිටනින් යුතු මේ තවත් භික්ෂුන් වහන්සේ නමක් අප සමඟ මෙසේ කීවේය. “සිත එකඟ කිරීමෙන් විවිධ අර්බුදවලට මුහුණදීමට අවශ්‍ය මානසික ශක්තිය සංවර්ධනය කිරීම භාවනාවෙන් සිදු කෙරෙන වැදගත්ම කාර්ය භාරයයි. මිනිසත් බව ලබන්නේ මහා පිනක් හේතු කොටගෙන එහි නිසි ඵල ලබන්නට අපි නිතර කුසල් කළ යුතුයි. භාවනාවේ යෙදී සිත දියුණු කරගත යුතුය. අකුසල් චේතනාවන්ගෙන් බැහැරවී සිත පවිත්‍ර කිරීම හෙවත් භාවනාවේ යෙදීමට අපි නිතරම උත්සාහ කරන්නේ ඒ නිසයි.”වගකීම් වැඩිවෙන්ට අසහනයට පත්වන මිනිසා, තමන්ගෙත් සිදුවන වැරැදි වසා ගැනීමට තවත් වැරැදි කරනවා. යම් අරමුණක යථාර්ථය තේරුම්ගත නොහැකිවීම හෙවත් මෝහය සියලු පෘථග්ජනයන් තුළ පොදුවේ බල පැවැත්වෙන චෛතසිකයක්. මිනිස් මනස රෝගී වීම සඳහා බලපාන ප්‍රධානතම හේතුව වනුයේ මෝහය යි. ඒ සඳහා අනුගමනය කළ ක්‍රියා පිළිවෙත වන්නේ, සීලයෙහි පිහිටා ප්‍රඥාව හෙවත් සිත දියුණු කර ගැනීමයි.”බුදු කුටි සහිත තපෝවන විහාර මළුවඅපි තපෝවන අරණේ තවත් සුන්දර පෙදෙසකට පියමං කළෙමු. ඒ ඒ භාවනා කුටිවල කුඩා සාමණේර හිමිවරුන් දහම්පොත් වනපොත් කරන ළයාන්විත රිද්මය අප සවන’ත වැකේ.විටින් විට දොළපාරක් ගලා යන හඬ ද අපට ඇසේ. මියුරු බණ පද අසන්නට මේ වනයට නිරතුරුවම පැමිණෙන්නෝ ද බොහෝ ය. මෙහි භූමිය පුරා පැතිරුණු ජෛව, අජෛව පරිසර පද්ධතියද දැනුම් තෝතැන්නකි.මඟ නොදැන මංමුලා වූවන් සේ අප මේ ස්ථානයට පැමිණියෙමු. එහෙත් එතැන් පටන් සිත රජ කරවූයේ ඔද වැඩී ගිය බුද්ධාලම්භන ප්‍රීතියයි. එය වචනයෙන් විස්තර කළ නොහැක.ජයමිණි අත්තනායකසේයාරූ -සරත් හෙට්ටිගේ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=as1006064</link>
    <topic>පස් අවුරුද්දක සිට තනියම තොරණක් හදන ආබාධිත තරුණයා</topic>
    <author>දයා ඩී. ෆොන්සේකා</author>
    <content>පස් අවුරුද්දක සිට තනියම තොරණක් හදන ආබාධිත තරුණයාපානදුර කෙසෙල්වත්තේ පරත්ත පාරේ දැන් වසර කීපයක සිටම තැනෙන පුංචි තොරණකි. ඉතා දර්ශනීය මේ තොරණ නැරැඹීමට අසල ගම්වලින් බොහෝ දෙනා පැමිණෙන්නේ් එහි ඇති හුරුබුහුටි කම නිසාම නොවේ. එය නිර්මාණය කරන පුද්ගලයා පිළිබඳව ඇති ළෙන්ගතුකම ද නිසාය.මෙය නිර්මාණය කරන්නේ ආබාධිත තරුණයෙකි. සිය උත්සාහයෙන්ම දියුණු වූ ඔහු අද ප්‍රදේශයේ බොහෝ දෙනෙකුට උදව් කරයි. දුකට පිහිටවෙයි. ඔහු නමින් එච්.ඒ. සරත් පෙරේරාය.ඔහු උපතින්ම ආබාධිතයෙකු නොවීය. වයස අවුරුදු හය පමණ වනතුරා සිය සහෝදර සහෝදරියන් අසල්වැසි දරුවන් සමඟ කෙළි දෙළෙන් දුවපැන ඇවිද ගිය සරත් හදිසියේම රෝගාතුර විය. ඔහුට වැළඳුණේ පෝලියේ රෝගයයි. ඔහුගේ දෙමාපියන් ඔහු සුවකර ගැනීමට නොගිය තැනක් නැත. බටහිර වෙදකම පමණක් නොව දේශීය වෙදකමත් වෙනත් ශාන්තිකර්මත් කොතරම් කළත් සරත්ට සුවයක් ලැබුණේ නැත. ඔහු සදාකාලික ආබාධිතයකු විය.එහෙත් කුඩා කළ සිටම මොහොතක් හෝ නිකම් සිටීම ඔහුගේ පුරුද්දක් නොවීය.”මං පුංචි කාලෙ ඉඳල බුදු හාමුදුරුවන්ට හරි කැමතියි. මට බුද්ධ රූපයක් දකින විට සිතට මහත් භක්තියක් දැනෙනවා. මං පුංචිම කාලෙ වෙසක් පොසොන් උත්සවවලදි සල්උයන් හදනවා. මගේ තාත්තා මට අවශ්‍ය දේ ගෙනත් දෙනවා. මගේ සහෝදර සහෝදරියන් මෙන්ම අසල්වැසි මගේ යහළුවනුත් මට උදව් කරනවා. මං කිහිලිකරුවෙන් ඉඳගෙන මගේ ගෙය ඉදිරිපිට පුංචි සල් උයනක් හදනවා. ගමේ අසල්වාසීන් එය බලන්න එනවිට මට හරි සතුටුයි.ඒ වගේම මගේ තවත් පුරුද්දක් තිබුණා බැටරි කෑලි අරගෙන ටෝච් බල්බ් පත්තුකරන එක. මගේ ඒ ආසාව දියුණු වුණා. මං විදුලි කාර්මික ශිල්පය, ශබ්ද විකාශන හැදීම වගේ දේවල් කුඩා කල සිටම ඉගෙන ගත්තා. පසුව මගේ පියාගේ උදව්වෙන් ස්වයං රැකියාවක් විදිහට විදුලි සැපයීම හා ශබ්ද විකාශන කුළියට දීම ඇරැඹුවා. ගුවන්විදුලි යන්ත්‍ර අලුත් වැඩියාවත් මං ඉගෙන ගත්තේ තනිවමයි.මං තනියම රෝද පුටුවෙන් කිහිලිකරුවෙන් ඇවිදිමින් තමයි මේ සියලු දේම කළේ. පසුව මට ජපන් රටෙන් ආබාධිත අයෙකුට පැදගෙන යා හැකි පැති රියක් සහිත මෝටර් සයිකලයක් ලැබුණා. එය මගේ ව්‍යාපාරවලට රුකුළක් වුණා. මට තනියම එහෙ මෙහේ ගමන් බිමන් යන්නට හැකිවුණා.මං පුංචි සන්දියේම පොසොන් උත්සවයට මිහිඳු පෙරහැරකුත් සංවිධානය කළා ගමේ අයගෙත් උදව් ඇතිව. මට ගමේ අසල්වාසීන් කවුරුත් ආදරෙයි. මං කාටත් උදව් කරනවා.” සරත් කියයි.අසල්වාසීන් ද පවසන අන්දමට සරත් බොහෝ නැතිබැරි අයට උදව් කරන අයෙකි. ගෙවල් තනා ගැනීමට ඔහු ගමේ බොහෝ දෙනෙකුට උදව් කර ඇත. ඇස් කණ්ණාඩි හා කාච ලබා ගැනීමට 10 දෙනෙකුට පමණ උපකාරී වූ ඔහු අසරණයින්ට බෙහෙත් ලබාදීමට වැනි නොයෙක් උදව් කරයි. ඔහු කාරුණිකය.තවමත් අවිවාහකව සිටින ඔහු මේ දේවල් කරන්නේ කිසිවෙකුගෙන් ප්‍රතිඋපකාරයක් හෝ බලාපොරොත්තු ඇතිව නොවේ.”ඉතින් තොරණට සල්ලි එකතු කර ගත්තෙ කොහොමද?””මං කාගෙන්වත් සල්ලි එකතු කරන්නෙ නැහැ. මාසෙන් මාසෙ මේ වෙනුවෙන් මුදල් ප්‍රමාණයක් වෙන් කරනවා.”තොරණෙ චිත්‍ර කාගේද?””මේ පාර නං පැරැණි චිත්‍ර ටිකක් අරගෙන ඒවා ලොකු කරලා තොරණට ගත්තා. මුලින් නං රූපසිංහ කියලා චිත්‍ර ශිල්පියෙක් රූප ඇන්දා. ඒක වියදම් වැඩි නිසයි මේ පාර එහෙම කළේ.””තොරණ විදුලි ආලෝක නිර්මාණය?””ඒ. සිසිර හඳුන්ගේ හා ඔහුගේ පුත් එරංග හඳුන්ගේ ගේ””ඔබ ආබාධිත තත්වයේ ඉඳගෙන කිහිලිකරුවලින් ඇවිදිමින් කොහොමද මේ කටයුතු කරන්නෙ?””මට මගේ සහෝදර සහෝදරියන් වගේම අසල්වාසී බොහෝ දෙනා මේ කටයුතුවලට උදව් කරනවා. හැබැයි තොරණෙ සෑම කටයුත්තකටම මං ඒ අයට මුදල් ගෙවනවා. ජයවීර අප්පුහාමි, රූපසිංහ නාරංගොඩ දෙන්නා තමයි බොහෝ කටයුතු කරට අරගෙන කරන්නේ.””මෙයින් ඔබට ලාබයක් නැහැනෙ. ඉතින් ඔබ මොනවද මින් බලාපොරොත්තු වෙන්නෙ?””මට ලැබෙන ලාබය තමයි සතුට. මං මේ තොරණ මිනිසුන්ට පෙන්නලා විශාල සතුටක් ලබනවා. පානදුරෙන් මොරටුවෙන් පවා සෙනඟ මෙය බලන්නට එනවා. මට එතකොට හරිම සතුටුයි. බුදු හාමුදුරුවන් ගැන මගේ භක්තිය වැඩි වෙනවා. මං මෙය කරන්නෙ පින්තකා. මෙයින් ලැබෙන පින් සිත මගේ ජීවිතය අර්ථවත් කරාවි කියලා මට හිතෙනවා.”පුංචි සන්දියේ සල් උයනෙන් පටන්ගෙන තොරණ දක්වා ලියලා ගිය සරත්ගේ බුදු බැතිය තොරණ දෙස බලා සිටින ඔහුගේ මුහුණේ සිනාවෙන් මට දැනිණ.”අනිත් අවුරුද්දෙත් තවත් තොරණක් හදනවාද?””බලාපොරොත්තුව එහෙම තමයි” ඔහු කීය.ඔහුට ජපානයෙන් ලැබුණු ආබාධිතයෙකුට පැදිය හැකි මෝටර් සයිකලය දැන් හොඳටම අබලන්ව ඇත. මේ මුදල්වලින් එය හදාගැනීම පිළිබඳ අදහස පසෙක දමා ඔහු තොරණ නිර්මාණය කරයි.”මේ සල්ලිවලින් ඔයාට අලුත් මෝටර් සයිකලයක් ගන්න පුළුවන් නේද?” මම ඇසීමි.”පුළුවන්. ඒත් මගේ සතුට මේකයි. පස්සෙ පුළුවන් වුණොත් සයිකලයක් ගන්නවා.”ඔහු කීවේ සිනාසෙමිනි.දයා ඩී. ෆොන්සේකා</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=as1006065</link>
    <topic>හැමෝම බලන්නේ මගෙන් ලාබෙට එළවළු ගන්නයි</topic>
    <author>ටෙක්ලා පද්මිණී කාරියවසම්</author>
    <content>හැමෝම බලන්නේ මගෙන් ලාබෙට එළවළු ගන්නයිඑයාට අපි සුරේෂ් කියමු. සුරේෂ්ටත් ඕනෑ වෙලා තිබුණා එයාගේ දුක කාට හරි කියන්න. අනුන්ගේ දුක අහන එක හරිම හිතට වදදෙන කාරණයක්. රාජකාරිය ඉවර වෙලා ගෙදර ආවහමත් මගේ හිතට ඒ දුක් කඳුළු හරියට වදදෙනවා. මං රාජකාරියට කරන්නේ ලියන එක. දැන් මං ලියන රස්සාව ඇරුණහම පඩි රහිත (රාජ) කාරියකුත් කරනවා. ඒ මේ නිකම්ම නිකං උපදේශන සේවයක්. මගේ හිතේ දුක අහලා ඇතිවන කනස්සල්ල මේ ලෝකෙට කිසිම අලුත් දෙයක් ලබා දීලා නැහැ. ඒත් මගේ උපදේශන සේවාව ටිකක් සාර්ථකයි. ඉස්සර නම් සුරේෂ් ගේ යාළුවෝ චේතිය රජ්ජුරුවොන්ටත් කියන්න බැරි වුණු තරමට බොරු කීවා.ඒත් දැන් එහෙම නැහැ. එයාලා ගැන මට කියන්න හිත සැහැල්ලු කරගන්න, ප්‍රශ්නවලට උත්තර හොයාගන්න එයාලා මං එනකං ඉන්නවා. එතැන විසේකාර ආණ්ඩු මට්ටු කරන්න බැරි එක කොල්ලෙක් වත් ඉන්නවා කියලා මට හිතෙන්නෙ නැහැ. එයාලා හැමෝම හොයන්නේ ආදරේ. ඒ හොයන ආදරෙන් ටිකක් දීලා අවවාදත් අනුපායනයට චුට්ටක් වෙන්න දුන්න නම් කොල්ලෝ ටික හදාගන්න තිබුණා. ඒත් කොහේද අපේ ලොකු පුටුවලට ඕවා තේරෙනවයැ. දණ්ඩ නීති සංග්‍රහයේ මැද පිටුව පෙරළලා හිරකරලා තියනවා. දරුවගේ මානසික ප්‍රශ්නයට, කායික ගැටලුවට, නොතේරුම්කම සමනයට, ප්‍රශ්න සඳහා පිළිතුරු සොයා දීමට කිසිවෙක් නැහැ.සුරේෂ්ට නම් ගෙදරින් ලැබෙන්න ඕන රැකවරණය ලැබිලා ම නැති හැඩයි. එහෙම ලැබුණා නම් මේ දරුවා මෙහෙට එන්නේ නැහැ. එයාගේ තාත්තා සංචාරක ලී බඩු වෙළෙන්දෙක්. සුරේෂ් කියන්නේ මට ඕනෑ නම් තාත්තට කියලා ඇඳ, මේස, පුටු, අල්මාරි ගෙදරට ගෙන්නලා දෙන්න පුළුවන් කියලා. එයා ඒවා ලොරියක පටවගෙන විකුණන්න ගෙනියනවලු.“හුඟක් මිනිස්සු දන්නේ නැහැ. දරුවෝ මේ ලෝකෙට බිහිකළාට එයාලට රැකවරණය ඕනෑ කියලා.” දවසක් එහෙම කීවේ සුරේෂ් ඉන්න රැඳවුම් නිවසේ ඉන්න වෙනත් කොල්ලෙක්. ඒක මගේ කීමක් නෙමෙයි.තාත්තලා නැති ළමයි මේ ලෝකෙට බිහිවෙන්නෙත් එයාලාව තැන තැන දාලා යන්නෙත් කන්න ටිකක් විතරක් දීල දරුවන්ට අයාලෙ යන්න අරින්නෙත් වැඩිහිටියෝ තම වගකීම දන්නෙ නැති නිසා තමයි.සුරේෂ්ට නැති වුණෙත් ඒ රැකවරණයමයි. සුරේෂ්ගේ අම්මත් කළුබෝවිල ඉස්පිරිතාලේ සුදු රෙදි අඳින රස්සාවක් කරනවලු. සුරේෂ් දන්නෙ නැහැ ඒ රස්සාවට කියන නම. එයා නර්ස් කෙනෙක් නෙමෙයි කියලා නම් සුරේෂ් දන්නවා.සුරේෂ්ගේ අක්කට දැන් වයස අවුරුදු 18 ක් විතර ඇතිලු, (සුරේෂ්ට 14) එයා කසාද බැඳලා එයාටත් ළමයි ඉන්නවා අඩු වයස් විවාහයක් වෙන්න ඇති ඉතිං?සුරේෂ් ගේ නංගි ගේ වයස අවුරුදු 12 යි.සුරේෂ් හොඳ බිස්නස් කාරයා. දවසකට රුපියල් 3000 - 5000 ක් විතර හොයනවා. ඉරිදට සෙනසුරාදාට රස්සාව කරන්නේ නැහැ. මිනිහට සීයට ගණින්න බැහැ කියලා මම හිතුවට මිනිහ දාහට සීයෙ කොළ හඳුනනවා.මම හිතුවේ මිනිහගේ ආදායම් වාර්තාව බොරු එකක් කියලා. ඉතිං සල්ලි ගණින හැටි ඇහුවාහම මිනිහා වැඩේ මටත් වඩා හොඳට දන්නවා. මොකද බස්වල යන අපි කොන්දොස්තර මහත්තුරු සල්ලි ගණින විදිහටම ගණින්න පුරුදු වෙලා තියෙන නිසා නිතරම ගණන් වරදිනවා. සුරේෂ් ගේ ගනුදෙනු සතේට හරි. ඉස්කෝලේ දෙකට විතරයි ගිහින් තියෙන්නේ.සුරේෂ් හොඳ වෙළෙන්දා. මිනිහට තිබුණේ ආදායම විතරයි. වියදම් නැහැ. මිනිහා කඩේ ගණනට අඩුවෙන් බඩු විකුණනවා. අම්මලා ඇන්ටිලා අක්කලා කැමැතිත් අඩු මිලට බඩු ගන්න නේ. සුරේෂ් කවදාවත් නරක් වුණ බඩු විකුණන්නේ නැහැ. ඉතා පිරිසුදු අලුත් එළවළු මිනිහා වික්කා. එළවළු ගත්තේ මැනිං මාකට් එකෙන් නෙමෙයි. පානදුර පොළෙන්. පානදුර පොළේ මුදලාලිලා කඩවල් වහලා රෑට ගෙදර යනවා. ඊට පස්සේ පොළ පැත්තට යන සුරේෂ් හොඳම එළවළු මල්ලක දාගෙන එන්න යනවා. කඩේ තිබුණොත් ලාච්චුවක හරි ගෝනියක යට හරි මාරු කාසි ඒවත් ඉතිං සුරේෂ් එකතු කර ගන්නවා. කව්රුත් නැති කඩවල සල්ලි තියන්න හොඳ නැහැ. ඒකයි ඒවා සුරේෂ් සාක්කුවෙ දාගත්තේ. මට ප්‍රශ්නයක් තිබුණා. කොහොමද රෑවෙලා සුරේෂ් ගෙදරින් එළියට යන්නේ?“මං අම්මට බොරු කියනවා. කොහේ හරි මළ ගෙයක් වෙලා කියලා. ඊට පස්සේ මම මළ ගෙදර යනවා කියලා එනවා. නැත්නම් උදේ ගියහම ආයේ එන්නේ රෑ වෙලා. එතකොට කියනවා අක්කගේ ගෙදර හිටියා කියලා.”ඇත්තටම කොහෙද ඉන්නේ?“කොහේවත් නැහැ. රෑට ගිහින් එළවළු අරන් ඇවිත් හංගනවා. ඊට පස්සේ උදේට ගිහින් විකුණනවා. දෙහිවල ගල්කිස්සේ කොහේ හරි විකුණනවා. පාරේ තියාගෙන හිටියහම විකුණ ගන්න පුළුවන්.”ඔයා ඉස්කෝලේ ගියේ නැද්ද?“දෙකේ පන්තියට ගියා. පල්ලියේ ඉස්කෝලෙට මට අකුරු බැහැ ඉතිං මම නැවතුණා. අම්මා කීවා ඉස්කෝලේ යන්න කියලා. ඉස්කෝලේ මිස්ලත් කිව්වා එන්න කියලා මම ගියේ නැහැ.”ඉතුරු එළවලු ගෙදර ගෙනියනව ද?“මේ මිස්ට නම් පිස්සු. අම්මා අහන්නේ නැද්ද කොහෙන්ද කියලා. මං ඒවා වීසි කරලා යනවා.තාත්තා සල්ලි දෙන්නේ නැද්ද පුතාට?“එයා දෙන්නේ නැහැ. කොල්ලො එක්ක නටන්න යනවා කියලා. ඉතිං මම ම සල්ලි හොයාගත්තා. මගෙන් ම බඩු ගන්න කට්ටිය හිටියා. මම ලාබෙට දෙනවා.”කවුරුත් අහන්නේ නැද්ද ලාබෙට දෙන්නේ කොහොමද කියලා?“නෑ හැමෝටම ඕනෑ ඊටත් වඩා අඩුවෙන් ගන්න.”ඔතන තමයි අපිට වැරදුණේ ළමයෙක් එළවළු ටිකක් පොල් ගෙඩියක් ස්විප් ටිකට් එකක් විකුණන කොට ඉස්කෝලෙ යන්න කියලා බස් එකේ සින්දු කියන කොට අපි අහක බලන්නේ නැහැ. ළමයා ගෙන් මිලදී ගන්නවා දරුවා දිරිමත් කරනවා. උපයාගෙන ජීවත්වෙන්න. උත්සාහවන්තයා හා ඔහු සතු ධෛර්යය අගය කිරීම සිංහල සංස්කෘතියේ ලක්ෂණයක් වෙලා තිබුණා. දැන් ඒ ලක්ෂණය සිංහල සංස්කෘතියට නැහැ. ඒත් එක අඩු මාත්‍රාවෙන් ලේවල තියෙනවා. ඉතින් දරුවන් ගෙන් මිලදී ගැනීම් කරනවා. එතකොට දරුවන් ගෙන් අහන්නේ නැහැ ඉස්කෝලෙ යනවද? මේවා ලැබුණෙ කොහෙන් ද? කියලා. තව කීයක් හරි හෙට්ටු කරලා නිකම්ම හරි ගන්න තමයි බලන්නේ. ඒකනේ සුරේෂ්ට ඔච්චර පාරිභෝගිකයෝ හිටියේ.ඉතිං මොකද වුණේ?“දවසක් රෑ මම පොළෙන් එළවලු අරන් එනකොට පොළ මුර කරන මාමා හම්බ වුණා. එතකොටත් එළවලු මල්ලක් මගේ කරේ. ඒකේ කිලෝ දහයක් විතර තිබුණා. එක මල්ලක් මම ගෙනිහිං තියලා ආවේ. මුර මාමා ඇහුවා “උඹ හොරෙක් ද?” කියලා. මම කිව්වා “ඔව්” කියලා එයා පොලිසියට කතා කරලා මාව අල්ලලා දුන්නා. එයාලා හොය හොයා ඉඳලා තියෙන්නේ සල්ලි නැතිවෙන්නෙ කොහොමද බඩු නැතිවෙන්නේ කොහොමද කියලා.”පොලිසියට අහු වුණා ම තාත්තා මොකද කීවේ?බැන්නා. පොලිසියෙන් ඇහුවා මාව දෙන්න බැරිද කියලා පොලිසියේ මාමල බෑ කියලා මාව උසාවි දැම්මා උසාවියෙන් මෙහේ එව්වා.”මෙහේ හොඳයි ද?ඔව්.ඔව් තමයි. දැන් ඉඳපන් කරන්න දෙයක් නැහැනේ. මොකක්ද හොඳ දුක කියන්න අම්මෙක් නැති දුක අහන්න තාත්තෙක් නැති. ළමයින් ආරක්ෂා කළ යුතුයි. චරිත ශෝධනය කළ යුතුයි. කියලා මෙතෙන්ට දැම්මට මෙතන චරිත ශෝධනයට අවශ්‍ය කාර්ය මණ්ඩල නැහැ. ළමා හා කාන්තා අමාත්‍යංශයට අලුත් ඇමැති කෙනෙක් ඉන්නවා. හැමෝම බලන් ඉන්නේ ළමයින් ගේ සුබසාධනයට යමක් වේවි කියලා.ඉතින් සුරේෂ්ලගෙ බිස්නස් එකෙන් හම්බ කරගත්ත සල්ලි ගොඩක් ඇති නේද?“නැහැ. හම්බ වෙන සල්ලිවල මම ඔට්ටුවට කි‍්‍රකට් ගැහුවා. “ටික් බෝල ගැහුවා. ඒවා කරලා සමහර වෙලාවට දිනුවා. හුඟක් වෙලාවට පරාදයි. හවස් වරුවෙම මම කරන්නේ යාළුවො එක්ක සෙල්ලම් කරන එක. ඊට පස්සේ ගිහින් නානවා. නාලා ගෙදර යනවා ආයේ උදේට පාන්දරම ගෙදරින් යනවා.අනේ අපූරුයි ලස්සන ළමා විය සුන්දර හිරිමල් යොවුන් විය, නිදැල්ලේ සතුටින් ගෙවන්න තියෙන එක කොච්චර හොඳ ද?ටෙක්ලා පද්මිණී කාරියවසම්</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=as1006066</link>
    <topic>වැවෙන් දිය බී මුහුදට ආ වඩන්නෝ</topic>
    <author>එප්පාවල</author>
    <content>වැවෙන් දිය බී මුහුදට ආ වඩන්නෝගම හැරදා නොයන් පුතේඅපේ රටේ සුන්දරම තැන ගමය. ගමේ සුන්දරම තැන ‘වැව‘ ය. එදා ගමේ වැවේ පිරී තිබූ නෙළුම් - කෙකටිය - ඕලු - මානෙල් වෙනුවට අද වැඩිපුර ඇත්තේ ජපන් ජබරය. ජපන් ජබරවලින් මුළු වැවම ගිලගෙන ගමේ වැව ජපන් ජබර පිරුණු පිට්ටනියක් බවට පත්වෙමින් ඇත.වැවට බැස අතපය දිගහැර දිය පීනා දිය බුං ගසා අද නාන්නට ඉඩක් නැත. වැව පුරා පැතිරුණු පෙඳ - පාස. දියහබරල නිසා දෑතින් වතුර පාදාගෙන - එකතැනක ගිලී යන්තමින් ඔලුව තෙමා ගන්නට අද සිදුව ඇත.එදා අපේ ගමේ සදාකාලික සම්පත වූයේ වැවයි. එය අපේ ජීවිතය පුරාවට ජීවිතය හා බැඳී පැවතිණ. දිය නා ගැනීමට නාන මංකඩද - හරකා බානට ගව මංකඩ ද - කිළිටි රෙදි සේදීමට ‘රදා මංකඩ ද - බීමට ජලය ගැනීමට පැන් මංකඩ ද වැවක වෙන්වී පැවතිණ. මේ සියල්ලට මැද වෑ බැම්මේ ‘අයිය නා මුණය’ පැවතිණ. හරකා බාන නෑවීමෙන් - කිළිටි රෙදි සේදීමෙන් - දිය නෑමෙන් කිළිටි වන වැව් ජලය පැං මංකඩින් කළ ගෙඩි වලට පුරවාගෙන ගෙදර ගෙන ගොස් ඉඟිණි ඇට කීපයක් දියකලයට දමා රැයක් ගත කළ විට කලින් දා බොර පැහැයට අපිරිසුදු වී පැවති ජලය ‘නිල් දිය කඳක්’ සේ පිරිසිදුවී පවතී. පානයට ගත්තේ මේ ජලයයි. එදා දියවැඩියාව - වකුගඩු රෝග - අනං මනං කිසිවක් හැදුණේ නැත. එතැන ඇත්තේ අපේ දැනමුතුකම ය.පාරම්පරිකව අපට උරුම ව පැවති වැව් සංස්කෘතියෙන් ගමත් - වැවත් දෙකම පෝෂණය විය. වැව ගමේ උරුමයයි. නමුත් දේශීය ආර්ථිකය සුන් බුන් කිරීමට බ්‍රවුන්රීග් ආණ්ඩුකාරයා විසින් වැවේ වැඩ කිරීම තහනම් කොට - එතෙක් පැවැති ගමේ උරුමය - රජයේ දේපොලක් ලෙස රජයට පවරා ගනු ලැබීය. එතැන් පටන් ගමේ අය වැව හැරදා ගියහ. වැව පාළු විය. වැව නටබුන් විය. වැව වනබත් විය.කහටගස්දිගිලිය ආසන්නයේ පිහිටි වහගහපුවැවඉන් පසු වැව ගැන අදෝ සංසාරයක් නොදන්නා රජයේ නිලධාරීහ් වැවේ පාලකයෝ වූහ. වැව ගැන හය හතරක් නොදන්නා සල්ලිකාර කොන්ත්‍රාත් කරුවන්ට වරින්වර වැව් දෙක තුන හදන්නට බාර දුන්හ. වැව ගැන ඔවුන් දැන සිටි කෙං ගෙඩියක් නැත. වැවේ පෙරමුණ පහ මුණ - කට්ට කඩුව - තුරුවදුල - පෝටා වැටිය - මඩ සොරොව්ව - බිසෝ කොටුව - දියකැට පහණ - තාවුල්ල - රක්ෂිතය ආදී වාපී ශිල්පයේ අංගෝපාංග ගැන හය ඛ්තරක් නොදන්නා කොන්ත්‍රාත්කරුවෝ කොන්ත්‍රාත්තුවේ මුදල් ටික ගරා ගැනීමට වැව කම්බස් කළහ. කොළඹින් - නුවරින් - නගරයෙන් රජකමට පත් වූ අය ද වැව ගැන අඳෙී සංසාරයක් දැන සිටියේ නැත. මේ නිසා මුළු මහත් රටේ ආර්ථික නිධානයක් බඳු වූ වැව් බැඳි රටේ වැව් ටික අතපල්ලෙන් වැටී පාළු වී... ගරා වැටී... වන බත් වී ගියේ ය.“වැව“ යනු කුඹුරු ගොවිතැන සඳහා වැහි ජලය එක් රැස් කළ ජලාශයක් පමණක් ම නොවේ. පැරැණි රජ දරුවෝ ඊට වඩා ගැඹුරු අරමුණක් වැවට එකතු කළහ. වැව නිසා භූ ගර්භය ජලයෙන් පිරී යයි. වැවට එක්වන ජලයෙන් වැඩි කොටස භූ ගර්භයට උරා ගැනීම නිසා භූ ගර්භය තුළ නිතර ජලය රඳා පවතිමින් රජරට වියළි ගතිය මුළුමනින් දුරු කොට දියපවසක් නැති - ගහ කොළ හොඳින් වැවෙන පරිසරයක් නිර්මාණය කරනු ලැබීය.එදා අඩි හත අටක් හෑරූවිට රජරට පුරා වතුර ය. රජරට - මිනිසාට පමණක් නොව - සතා සීපාවාට - ගහකොළට සුවදායක කෙම්බිමක් විය. අද මෙන් නෑමට - බීමට වතුර පොදක් එනතුරු පයිප්පය දෙස ඇස - කට දල්වාගෙන සිටීමට එදා සිදු නොවීය. අනුරාධපුරය - වසර දහසකට වැඩි කලක් රජවරුන්ගේ අගනුවර වූයේ මේ සුවදායක පරිසරය නිසා ය.වැව ගමේ ආර්ථිකයේ කේන්දරය විය. කුඹුරට වතුර ටික ගැනීමට පමණක් ම නොව ආහාරයට මිරිදිය මාළු ලබාගත්තේ ද වැවෙනි. ඉවක් බවක් නැතිව විදේශීය මාළු වර්ගවලින් අපේ වැව් පිරවීම නිසා ලූලා - කණයා - කාවයියා - මගුරා - තෙලියා - ආඳා - අංගුට්ටා වැනි දේශීය ගුණදායක මාළු වර්ග වඳවී යමින් පවතී. එදා ඕලුබත් කෑවේ වැවේ හැදෙන ඕලු ගෙඩිවලිනි. නෙළුම් අල ගුණදායක ආහාරයක් විය. බුදු පුදට යන්නට නෙළුම්මල් ටික කඩා ගත්තේ වැවෙනි. අපේ ජාතික පුෂ්පය හැටියට සැලකෙන්නේ ද වැවේ හැදෙන මානෙල් මල යි. කැඩ්මියම් - කෘමි නාශක - වැනි විෂකාරකයන් අද වැව් ජලයට එකතුවීම නිසා වැවෙන් ගත් ආහාර පාන අද අපට අහිමි වී තිබේ. ජපන් ජබර වැවට බෝ කිරීම නිසා නෙළුම් - මානෙල් වඳ වෙනමින් පවතී.පැසුණු ගොයම කපා ගැනීමෙන් පසු පෑදුණු ඉපනැල්ලේ දුව පැන ඇවිදිමින් චග්ගුඩු කීමට එල්ලේ ගැසීමට අද හැකියාවක් නැත. ගමේ පුතුන් කුඹුර හැරදා සිදාදියට පැන යාම නිසා ඒ අඩුව පිරිමහන්නට විදේශීය කෘෂි යන්ත්‍රෝපකරණ වලින් වෙල්යාය පුරවා ඇත. ‘වියැට ගෙඩියට’ අපේ පැවැති ගරු බුහුමන සුන්නත් දූවිලිකර දමා අස්වනු රැස්කිරීමේ දේශීයව සංස්කෘතිය මුළුමනින් කාබාසිනියා කර දමා ඇත. අද කමතක් නැත - කොළ නැත. අට මගුලයක් - කොහොඹ ලෑල්ලක් - කටු බෙල්ලෙක් - බෝලත්තක් - උකුණු ගහක් - කටුමානත්තක් නැත. අලුත් තාක්ෂණයෙන් ඉපිදවිය නොහැකි කමතේ ඉබේ පිපෙන රසාකරයක් වූ පිදුරු බිම්මල් අද නැත. දේශීය සංස්කෘතියේ මේ සියල්ලම වෙල්යායට පැමිණ ඇති සුනාමි සහ භූතයන් විසින් ගෙඩිය පිටින් ම ගිලගෙන ඇත.ගෙදර අද්දර තිස්බඹයේ පවත්වාගෙන ගිය හරක් පට්ටිය මුළුමනින් ම වාගේ මස්කඩයට දක්කා ඇත. එදා රජ ගෙදරවල පමණක් නොව දුගී දුප්පත් ගොවියාගේ පැල්පතට ද ගැලූ පස් ගෝරස එනම් කිරි - දීකිරි - වෙඬරු - දුන් තෙල් - ගිතෙල් අද දකින්නට වත් නැත. ඒ වෙනුවට ගෙන් ගෙට බින්න බැහැගෙන ඇත්තේ පිටරටින් එන පිටි කිරි පැකට්ටුව ය. එදා ගාලෙන් මුදාහල හරකා කණතු - පිල්ලෑ - පොතන් - පිට්ටනි හරහා වැව් තාවුල්ලට සේන්දු වී එහි තණ උලාකා වැවෙන් දියබී ගොම්මං වෙලාවට ගාලට ඇදී එන සිරිතක් විය. මේ වනවිට වැව් තාවුලු සියල්ලම පාහේ බල පුළුවන්කාරයන් විසින් සියල්ල සිසිල් සුළගේ සුවපත් වන්නට බංගලා - මාලිගා - හෝටල් ආදියට යොදාගෙන ඇති නිසා වැව් තාවුල්ලත් - කිරි උල්පතත් රජරටට අහිමි වී තිබේ. තණකොළ වර්ග මුළුමනින් ම මරා දමන වල් නාශක වර්ග කුඹුරට - නියරට - පොළවට ඉසින නිසා අද හරකාට කන්නට තණපතක් ඉතිරිවන්නේ නැත. ඒ නිසා නොවැළැක්විය හැකි පරිදි සිදුවන්නේ හරකා මස් කඩයට දක්කා පිටිකිරි පැකැට්ටුව ගෙට ගැනීම ය.අතීතයේ රජරට පුරාවට කිරියෙන් පැයෙන් ඉතුරූ කථාවක් සිහිනයක් මෙන් අද අපට අසන්නට ලැබෙයි. නමුත් ඒ කථාව ඇත්තක් මිස බොරුවක් නොවේ. ගව ගාලෙන් ඇති තරමට කිරි - දීකිරි ලැබිණ. මූකළානෙන් මී කඩන කාලෙට කළ ගෙඩි උතුරා යන්නට මී පැණි ලැබිණ. මේ පරිසරයෙන් කිරිත් - පැණිත් ගෙට එනවිට ‘කිරිපැණි’ ආහාරවේල හැදෙයි. නමුත් අද වනවිට හරක් පට්ටි වඳවී ගියාක් මෙන් මී මැසි ජනපද ද වඳවී ගොස් ඇත. අසීමිත ලෙස කෘමිනාශක භාවිතා කිරීම නිසා ද, මූකළාන් ඉවක් බවක් නැතිව එළි පෙහෙළි කිරීම නිසා ද මිනිස් සමාජය මුළුමනින් හැරදා මී මැස්සන් මහ කැලයේ ඈතින් ඈතටම පලාගොස් ඇත. නැතහොත් විෂ කාරකයන් නිසා වඳවී ගොස් ඇත. මේ නිසා අපේ දුවා දරුවන්ට රජරට පැවති ‘කිරිපැණි’ යළි කන්නට ලැබෙන්නේ නැත.අපේ සංස්කෘතිය හා බැඳී පැවැති සාරධර්ම ද අද ගම හැරදා යමින් පවතී. පෙරදා ගමේ වැන්දඹුවක් ඇති වූ කළ ගමේ අය එකතුවී හේන් යාය කොටා - ගොවිතැනට සකස්කොට හැම පැත්තෙන් ම රැකෙන හේන් යායේ මැද වැන්දඹුවන්ට වෙන්කොට ගමේ සෙසු අය විසින් ඒ කොටස වගාකොට අස්වනු රැස්කොට වැන්දඹු අයට ගෙන ගොස් බාරදීම එදා සිරිත විය. සැමියා නැති වැන්දඹුව හා දුවා දරුවන් රැක බලාගැනීම ගමේ සෙසු අයගේ වගකීම විය. එදා වැඩිහිටි නිවාස හෝ ළමා නිවාස ගමේ අයට අවශ්‍ය නොවීය. මේ සාමූහික වගකීම හා බැඳීම අද ගමෙන් අතුරුදන් වී ඇත.ගමේ සංස්කෘතියේ හැව ගලවා දමා සිදාදියට යන ගමේ තරුණ තරුණියන් ආපසු ගමට එන්නේ පරගැති සංස්කෘතියක් කරපින්නා ගෙන ය. සිදාදියේ පරගැති සංස්කෘතියෙන් තෙම්පරාදු වී එන ඔව්හු ගමේ රැඳී සිටි අයට ද බොහෝ දේ බෝකොට - ගමේ ගතිය සුන්නත්දූවිලි කර දමා ගමටත් නැති සිදාදියටත් නැති කැරපොතු සංස්කෘතියක් ගමේ නිර්මාණය කරති.ගමත් - ගමේ සංස්කෘතිය හා සාරධර්මත් රකිමින් “ගම හැරදා නොයන් පුතේ.. ගම හැරදා නොයන් දුවේ” අපි ඔබට කියමු. වැවෙන් දිය බී... මුහුදට ආවඩන්නට එපා යැයි අපි ඔබට කියමු.එප්පාවලබණ්ඩාර ඒකනායක</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=as1006067</link>
    <topic>නිර්වාණය පසක් කරගත හැක්කේ උත්සාහය සහ උනන්දුව මතයි</topic>
    <author>සාකච්ඡා කළේ -රමණී සුබසිංහ</author>
    <content>නිර්වාණය පසක් කරගත හැක්කේ උත්සාහය සහ උනන්දුව මතයිබුදුරජාණන් වහන්සේ ජීවමාන සමයෙහි සැවත් නුවර දෙව්රම් විහාරයට පැමිණි මිනිසුන් පස්දෙනෙක් බුදුන්වහන්සේ වෙතින් ධර්ම ශ්‍රවණය කරන්නාහ. ඉන් එක් පුද්ගලයෙක් එකඟ වූ සිතින්, සමාධි ගත සිතින් ධර්ම ශ්‍රවණය කරන්නේ ය. ඉතිරි සිව් දෙනාගෙන් කෙනෙක් බණ අසන්නෙමැයි සිතා හිඳ සිටි මුත් සුළු වේලාවකින් නිදන්නට වන්නේ ය. තවත් කෙනෙක් ඇඟිල්ලෙන් බිම ඉරි අඳින්නේ ය. එක් මිනිසෙක් ළඟ පාත පිහිටි ගසක අත්තක් සොළවමින් සිටින්නේ ය. අනෙක් පුද්ගලයා අහස දෙස බලමින් ඉන්නේ ය. බුදුන් වහන්සේට පවන් සලමින් සිටි ආනන්ද තෙරුන් මේ පස් දෙනා ගේ ක්‍රියා කලාපය දැක ඒ පිළිබඳ බුදු හිමියන්ට සැළ කළහ.කුප්පියාවත්ත ජයශේඛරාරාම විහාරවාසීගෞරව ශාස්ත්‍රවේදීමාවරලේ භද්දිය හිමිඑහිදී බුදුරජාණන් වහන්සේ මෙසේ දේශනා කරන්නාහ. ආනන්දය, ඔවුන් පස්දෙනා පෙරද මෙසේ ම ය. පෙර පුරුදු ම ඇතියේ වී ය. බණ නො අසා නිදා සිටි තැනැත්තා පෙර පන්සියයක් ආත්ම බවයන්හි පිට පිටම නාගයෙක් වී උපන්නේය. දරණ ගැබ හිස දරා නිදා සිටි පුරුදු දැන් ද ඇත්තේ ය. බිම ඉරි අඳිමින් සිටින පුද්ගලයා පෙර පන්සියයක් ආත්ම බවයන්හි ගැඩවිලකු වී ඉපදී සිටියේය. යන එන තැන්හි බිම ඉරි අඳිමින් සිටි පුරුදු දැනුදු දක්වන්නේ ය. අත්ත සොලවමින් සිටින තැනැත්තා නම් පෙර පන්සියයක් ආත්ම බවයන්හි පිට පිටම වඳුරකුව උපන්නේ ය.ඒ පුරුද්දට දැනුදු අතු සොළවමින් සිටින්නේ ය. වට පිට බලමින් සිටිනා තැනැත්තා නම් පෙර පන්සියයක් ආත්ම බවයන්හි උපත ලැබුවේ නැකැත් කියන්නකු ලෙසට ය. ඒ පුරුදු අද ද පෙන්වන්නේ ය. එක සිතින් බණ අසන පුද්ගලයා නම් පෙර පන්සියයක් ආත්ම බවයන් හි පිට පිටම බමුණකුව උපන්නේ ය. වේද හදාරා මැනවින් පුහුණු කළේ ය. ඒ පුරුදු අනුව දැනුදු සිහි කල්පනාවෙන් ධර්මය ශ්‍රවණ කරන්නේ ය.”මෙසේ දේශනා කොට වදාළ බුදුරජාණන් වහන්සේ ඒ නිමිති කොට ගෙන, රාගය හා සම වූ ගින්නක් නැත.“නත්ථි රාග සමෝ අග්ගී”ද්වේශය හා සම වූ ගැනීමක් නැත.“නත්ථි දෝෂ සමෝ බහෝ”මෝහය හා සමාන වූ දැලක් නැත.“නත්ථි මෝහ සමා ජාලං”තණ්හාව හා සමාන වූ නදියක් නැත.නත්ථි තණ්හා සමා නදී” යනුවෙන් දේශනා කොට වදාළහ. එකඟ වූ සිතින් ධර්මය ශ්‍රවණය කළ උවැසි තෙමේ පමණක් ධර්මාවබෝධයට පැමිණියහ. සක්කාය දිට්ඨිය නැති වී ගියේ ය. සීලබ්බත පරාමාසය සහ විචිකිච්ඡාව සිඳී ගියේ ය. මේ බරපතල කෙලෙස් ප්‍රහීණ වී යද්දී සමාධි ගත සිතින් බණ ඇසූ උපාසක තෙමේ සෝවාන් ඵලයට පැමිණියේ ය. උතුම් වූ ආර්ය මාර්ගයට පිවිසියේ ය.මෙවන් පුරුදු අප ගේ ජීවිතයෙහි ද වීමට පුළුවන.දැන්, ඔබ වෙත වූ පුරුදු කවරේදැයි විමසන්න. අත්හළ නොහැකි පුරුදු, පූජනීය ස්ථානයක දී හෝ සම්භාවනීය සභාවක දී හෝ අත් හළ නොහැකි පුරුදු කවරේදැයි දැනගන්න.ඒ පුරුදු සඳහා සසර පුරුදු ද හේතු වී ඇති බව වටහා ගත යුතු ය. සසර පුරුදු පමණක් නොව ඒවායින් ගැලවෙන්නට නොහැකි වී තිබෙන්නේ, බුදුරජාණන් වහන්සේ ඉහත ගාථා ධර්මයන්ගෙන් දේශනා කොට වදාළ සංසිඳුවීමට අපහසු සිතිවිලි හතරකින් අප නිරන්තරයෙන් පීඩා විඳිමින් සිටින නිසා ය. බෞද්ධයකු වූ ඔබ එකී සිතිවිලි පිළිබඳ අවබෝධයක් ලබා ගැනීම ඉතා වැදගත් ය.“නත්ථි රාග සමෝ අග්ගී”රාගය හා සමාන වූ වෙන ගින්නක් නැති බව බුදු හිමියෝ පෙන්වා දුන්හ. මේ රාගය නම් කුමක් ද? සිත්කළු රූප, ශබ්ද, ගන්ධ, ස්පර්ශ යන අරමුණු සමඟ සිතෙහි හට ගන්නා ඇලීම ය. එය දුමක් නොපෙන්වන ගින්නකි.ගිනි අඟුරක්වත් නොපෙන්වන ගින්නකි. ගිනි සිළුවක්වත් නොපෙන්වන ගින්නකි.එසේ සිටිමින් ඇතුළතම හිඳිමින් දවන, අප ගේ අධ්‍යාත්මය වේදනාවට පත් කරන මහා ගින්නකි.ඔබ ගේ සිතෙහි රාගය නම් වූ ගින්න ඇවිළුණ පසු, ඔබ කෙරෙහි එතෙක් ගුණ දහම් පැවතුණේ නම් ඒ සියලුම හැකියා ඔබ කෙරෙන් ගිලිහී යන්නේය. මව හඳුනා ගැනීමේ හැකියාව වූයේ නම්, දියණිය හඳුනා ගැනීමේ ගුණධර්මය වූයේ නම් ඒ සියල්ල දුරු වී යන්නේ ය.රාග ගින්නෙන් උමතු වූ පසු ඔබ තැන නොතැන අමතක කර දමන්නේ ය. ආත්ම ගරුත්වය අමතක කරන්නේ ය. සමාජයේ ඔබට හිමි වටිනාකම නොතකන්නේ ය.රාගය නම් වූ ගින්න එපමණට ම බලවත් ය. බුදුරජාණන් වහන්සේ අපට අවධාරණය කරන්නේ එකී බලවත් වූ රාග ගින්නට සම කළ හැකි ගින්නක් නොමැති බව ය.“නත්ථි දෝෂ සමෝ ගහෝ” යැයි ද උන්වහන්සේ දේශනා කළහ.කෝපය සැබැවින්ම අපරාධයකි. දිලිහි දිලිහී පැන නඟින ගිනි පුපුරු සේ පහළ වන නොසන්සුන් ගතිය සියලු දරුණුකම්වලට, කුරිරුකම්වලට මුල වන්නේ ය.ඒ හා සමාන ගැනුමක් වෙන නොමැත. ද්වේෂය නම් වූ ගැනීම ඇති කල්හි, ද්වේෂය හට ගත් කල්හි ඔබ හැසිරෙන ආකාරය මැනවින් නිරීක්ෂණය කරන්න. අසභ්‍ය වදන් මුවින් ගිලිහෙන ආකාරය, කෙනකු ගේ දෑත දෙපය සිඳින්නට වුව, ජිවිතය නසා හළු කර දමන්නට තරම් මනස සූදානම් වන ආකාරය විමසන්න.ඒ සඳහා කායික හෝ මානසික ශක්තිය නොවේ නම් දේවාල කරා යමින් ද්වේශයෙන් පිපිරෙමින් ඇඹරී, හළු වී යන ලෙස පවසමින්, එසේ කර දෙන මෙන් ඉල්ලා සිටිමින් මිරිස් අඹරන ආකාරය ඔබ දැක ඇත. ඇතැම් විට ඔබ ද එසේ හැසිරෙන්නට ඇත. ද්වේශයේ ස්වභාවය නම් එයයි.ද්වේශයෙන් අල්ලා ගැනීම තරම් භයානක අල්ලා ගැනීමක් තවත් නැත. රාගයෙන් අල්ලා ගත්තේ නම් පුද්ගලයකුට යම් ආකාරයක ඇප උපකාරයක් හෝ සිදු කරනු ඇත. ද්වේශයෙන් අල්ලාගත් පසු කිසිවකු කිසිවෙකුට උපකාර නොකරන්නේ ය.වචනයෙන්, සිතිවිලිවලින් පමණක් නොව ක්‍රියාවෙන් ද රිදවන්නේ ය. ද්වේශය අතිශයින් භයානක වන්නේ මේ නිසා ය.“නත්ථි මෝහ සමං ජාලං” යනුවෙන් ද උන්වහන්සේ දේශනා කළහ. මෝහයට සමාන වෙන දැලක් නැත. දැලකට බැඳුණ මැස්සාට සිදු වන්නේ කුමක් ද? දැලකට බැඳුණ කෘමියකුට පැමිණෙන දුක ඔබ කොතෙකුත් දැක ඇත. ඒ දුක එක් අත් බවයකට පමණක් පැමිණෙන දුකකි. ඒ සතා ඒ දැලෙහි ම පැටලී මිය යන්නේ ය.එහෙත් මෝහය නැමැති දැලෙහි බැඳුණේ නම්, සසර සිය ගණනක් ආත්ම බවවල පැමිණෙන දුක් අප්‍රමාණය. මිථ්‍යා දෘෂ්ඨීකයෙක් ලෙස මෝහයෙන් මුලා වී කරන ක්‍රියාකාරකම් නිසා පැමිණෙන්නා වූ විපාක අපිරිමිත ය. සෑම මොහොතක ම දුක්ඛිත විපාක විඳිමින් සසර පුරාම ඇවිද වීමට මුල් වන සිතිවිල්ලක් නිසා සත්ත්වයා සසරෙම බැඳ දමන මහා දැල මෝහය වන බව බුදුරජාණන් වහන්සේ දේශනා කළහ.මීළඟට, තණ්හාව හා සම වූ ගඟක් නැති බව උන්වහන්සේ පෙන්වා දුන්හ. සමහර අවස්ථාවන්හි ගංගාව පිරී ගොස් ය.තවත් අවස්ථාවක සිඳී වේළී ගොස් ය. සම්පූර්ණයෙන් ම පිරුණු කාලයක් හෝ මුළුමනින් ම වියළුණ කාලයක් හෝ නොපෙනෙන නිසා ම ආශාවට සම කළ හැකි වෙන නදියක් නොවන්නේ ය. ආශාව, තණ්හාව පිරුණ කලක් හෝ නොපිරුණ කලක් හෝ දකින්නට නොලැබෙන්නේ ය.තණ්හාව සැමදාමත් තවත් අවශ්‍ය බව හඟවන සිතිවිල්ලකි. තණ්හාව නම් වූ නදිය වියළුණ බවක් හෝ පිරුණ බවක් හෝ නොපෙනෙන නිසා තණ්හාව අචිරවතී නදියටවත් ගංගානම් හෝ යමුනා නදියටවත් සම කළ නොහැකි බව බුදුරජාණන් වහන්සේ පෙන්වා දුන්හ. ඒ කුමක් නිසා ද? මේ ගංගා පිරී ඇති කාලයන් දකින්නට ලැබෙන නිසා ය.තණ්හාව නම් වූ සිතිවිලි ගඟ පිරුණු කාලයක් දකින්නට නොලැබෙන්නේ ය. සෑම දාම කුමක් හෝ අඩුවකි. මදි කමකි. ගංගානම් ගඟ වියළී ගිය කාලයක් කවදා හෝ දැකීමට පුළුවන. එහෙත් තණ්හා ගඟ වියැළී යන කාලයක් නැත. සිඳී යන කාලයක් නැත. තණ්හා නදියේ සැමදාම ජලය තිබේ. තණ්හා ජලය තිබේ.ඔබ ගේ සසර පුරුදු නිමා කර ගන්නට ඇවැසි නම්, රාග, ද්වේශ, මෝහ සහ තණ්හා යන භයානක වූ, ඔබ සසරෙහි බැඳ දමන සිතිවිලිවලින් නිදහස් වීමට කටයුතු කළ යුතු ය.ඒ මනෝභාවයන්ගෙන් ගැලවෙන්නට යම් උත්සාහයක්, උනන්දුවක් දැරිය යුතු ය. එකී උත්සාහය හා උනන්දුව මත ඔබ ගේ සසර ගමන කෙටි කර උතුම් වූ නිර්වාණය පසක් කර ගැනීමට අවස්ථාව උදාවනු ඇත.මේ ආත්ම භවයේ දී ම සෝවාන් ආදී මාර්ග ඵලයන්ට පත්වීමට අවස්ථාව උදා වනු ඇත.සාකච්ඡා කළේ -රමණී සුබසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=as1006068</link>
    <topic>බිරිය අහිමි වූ සොවට මුරකරුගෙන් පළි ගනී</topic>
    <author>කීර්ති මෙන්ඩිස්</author>
    <content>බිරිය අහිමි වූ සොවට මුරකරුගෙන් පළි ගනීඇය කොළඹට ආවේ සිය පියා හිටි හැටියේ අතුරුදන් වීම පිළිබඳ රහස් පොලිසියට පැමිණිල්ලක් කරන්නටය. ඊට එක් හේතුවක් වූයේ පියාගේ අතුරුදන්වීම ගැන පළාතේ පොලිසියට කළ පැමිණිල්ල පිළිබඳව නිසියාකාර පරීක්ෂණයක් සිදු නොවීමය. ඇගේ පියා අතුරුදන්ව ඇත්තේ මීට මාස හතකටත් පෙරය. ඒ 2009 දෙසැම්බරයේය.“තාත්තා වැඩට යනවා කියලා ගියා ගියාමයි... තවම හොයාගන්න බැරිවුණා... අපි පොලිසියට පැමිණිල්ලක් කළා... ඒත් වැඩක් වුණේ නැහැ... අපිට සැකයි තාත්තට කරදරයක් වෙලාද කියලත්...”ඇය රහස් පොලිසියට කීවාය. රහස් පොලිසිය ඇගේ පැමිණිල්ල යොමු කළේ ඇය පදිංචි පළාතේ කොට්ඨාස බාර පොලිස් අධිකාරිවරයා වෙතටය.පොලිස් අධිකාරී විදිසිංහ මහතා හලාවත කොට්ඨාසය බාරව රාජකාරියේ යෙදී සිටියේය. ලිපිගොනුව තම අතට පත්වීමත් සමඟ ඔහු මේ පිළිබඳ විමර්ශනය කිරීමට වෙනමම පොලිස් කණ්ඩායමක් පත් කළේය. ඉන් නොනැවතුණු ඔහු මෙම ලිපිගොනුව නොවිසඳුණු අපරාධ විමර්ශන ඒකකයට යැව්වේය. පරීක්ෂණ විමර්ශනය කිරීම බාර වූයේ එහි ස්ථානාධිපති නිමල් නමැති සැරයන්වරයාටය. ඔහු පරීක්ෂණ බාර ගත්තේ ය. ලිපිගොනුවේ පැමිණිල්ල යොමු කළ වසන්තිගේ ලිපිනය විය. සැරයන් නිමල් ඇයගේ නිවස සොයා ගියේය. ඒ පියා නැතිවී මාස හතකට පසුවය.සැරයන් නිමල් පැමිණිලිකාරිය ගැන විමසුවේය. එහෙත් ඒ වන විටත් ඇය මැදපෙරදිග රටකට ගිහින් සිටියාය. නිවෙසේ වූයේ ඇගේ පුතකු පමණි. සැරයන්වරයා නිවසේ සිටි පුතාගෙන් තොරතුරු ලබා ගත්තේය.“පැමිණිල්ලෙන් කියැවුණා අතුරුදන් වුණු පුද්ගලයා ළඟ හෑන්ඩ් ෆෝන් එකක් තිබුණා කියලා... ඒකත් ඔහු සමඟම අතුරුදන් වෙලා තිබුණා... කෝකටත් හොඳයි කියලා මම ඒ ෆෝන් නොම්මරයට ආපු කෝල් හොයා ගන්න ‘ඩීටේල් බිල්’ එකක් ගත්තා...”එතැනදි දැනගන්න පුළුවන් වුණා ඒ ෆෝන් එකට වෙනත් ‘සිම්’ එකක් දාලා කෙනෙක් පාවිච්චි කරනවා කියලා... මම ඒ ලිපිනය හොයාගෙන ගියා... ඒත් ඒ පුද්ගලයා සොයාගන්න බැරිවුණා.ඉන් පස්සේ තමයි ඒකේ තියෙන අනික් ටැලිෆෝන් අංකවලට කෝල් ගත්තේ... ඒ සමහර අය මට පිස්සෙක් කියලා බැන්නා... සමහර අය උත්තර දුන්නේවත් නැහැ... ඒත් මම උත්සාහය අතහැරියේ නැහැ... ඔහොම කර කර ඉන්න කොට තමයි එක්කෙනෙක් හොඳට කතා කළේ.පස්සේ මම පොලිසියෙන් කියලා කතා කරගෙන මිනිහාගේ ගෙදරට ගියා... ගිහින් ෆෝන් එකේ විස්තර ඇහැව්වේ... ඒ ගෙදරත් ෆෝන් තුනක් විතර තිබුණා.අන්තිමේදී මම ප්‍රශ්න කරද්දි එයා කිව්වා එහෙම ෆෝන් එකක් තියෙනවා ඒක මම කෙනෙක්ගෙන් රුපියල් 900 කට ගත්තේ කියලා... මම ඒක බැලුවාම තේරුණා මේක අතුරුදන් වුණු මනුස්සයාගේ කියලා...ඒ කොල්ලා සැලුන් එකක වැඩ කරන ළමයෙක්. සැලුන් එකට කොණ්ඩ කපන්න ආපු කෙනෙක් තමයි මේක දීලා තියෙන්නේ. මිනිහා ගැන එච්චර විස්තරයක් දන්නෙ නැහැ කිව්වා.”සැරයන්වරයා උත්සාහය අත්නොහැරියේය. සැලුන් එකේ කොලු ගැටයා ද සමඟ නගරයේ හැම තැනම කරක් ගැසීය. අවසානයේ ඔහුගේ උත්සාහය හරි ගියේය. ප්‍රජා ශාලාවක නිදා සිටියදී ඔහු පොලිසියට කොටු විය. සැරයන්වරයා ඔහුගෙන් ප්‍රශ්න කළේය.ඒත් ඔහු හරිහමන් පිළිතුරක් දුන්නේ නැත. ඒත් සැරයන්වරයා ඊට වඩා දක්ෂයෙක් විය. අවසානයේ අතුරුදන්වූ පුද්ගලයාගේ තොරතුරු එකක් නෑර හෙළි විය.සැකකරු ද වත්තේ මුරුකරුවෙකි. එසේම ඔහු විවාහය කඩාකප්පල්කර ගත් අයෙකි. තැනින් තැන වතුවල සේවය කරමින් සිටි ඔහුට ගැහැනියක් හමුවූයේ ඔය අතරතුරය. එකට ජීවත් වූ ඔවුහු තැන තැන ගොස් වතු වැඩ කළහ.හලාවත කොට්ඨාස බාර පොලිස් අධිකාරී සී. ඊ. විදිසිංහ“ඔය අතරේ තමයි ඊට යාබද පොල් වත්තක මුරකරුවකු සමඟ මොවුන් හිතවත්කමක් පටන් අරගෙන තියෙන්නේ... හිතවත්කම අවසන් වුණේ පොල් වත්තේ මුරකරු අනෙක් වත්තේ මුරකරුගේ බිරිය සමඟ රහසේ සබඳකමක් ඇතිකරගැනීමෙන්... වැඩිකල් යන්නට මත්තෙන් මේ සම්බන්ධය ගැන සැකයක් ඇගේ මුරකාර සැමියාට ඇතිවෙලා තියෙනවා...දවසක් මේ ආරවුල දුරදිග ගිහින් මුරකරු අනියම් බිරියට පහර දී නිවෙසින් පන්නාගෙන තියෙනවා... බිරිය පැන්නුවාට පසුව මුරකරු තනිවම ගෙදර හිටියත් ඔහුට බිරිය නැති පාළුව තනිකම කාංසිය දැනිලා තියෙනවා... ඒ නිසා ඔහුගේ යටි සිතේ පොල් වත්තේ මුරකරු ගැන තරහක් තිබිලා තියෙනවා...” සැරයන්වරයා කීවේය.කාලය මෙසේ ගෙවී ගියේය. මුරකරුවෝ දෙදෙනා සුපුරුදු පරිදි සිය රැකියාවේ නිරත වූහ.ඉඳහිට හෝ ඔවුන් මුණ ගැසුණේ වත්ත පහළ කසිප්පු තිප්පොළේදීය. එහෙදි දෙදෙනා හොඳට කතාබස් කළ ද එකෙකුගේ සිතේ වූයේ සිය බිරිය නැති වූයේ මොහු නිසා ය යන වෛරය පමණකි.එදා නිවාඩු දිනයකි. පොල් වත්තේ මුරකරු කසිප්පු බෝතලයක් ද රැගෙන අනෙක් වත්තේ මුරකරු සොයා ගියේය. සමහර විට ඔහුගේ අනියම් බිරිය ද නිවසේ ඇතැයි ඔහු සිතන්නට ඇත. කෙසේ හෝ දෙදෙනා එකතු වී බෝතලය හිස් කළහ.“වරෙන් තවත් බාගයක් තියෙනවා... ගහමු...” මිතුරාගේ ඉල්ලීම පොල් වත්තේ මුරකරුට ඉවත දැමීමට නොහැකි විය. ඉතිරි බාගය ද හිස් විය. ඒ වන විට පොල් වත්තේ මුරකරුට හොඳටම වෙරිය. ඔහු වැනි වැනී ගොස් එතැනම බිම ඇලවුණේය. ගතවුණේ විනාඩි දෙක තුනකි. ඔහු තදින් නින්දට වැටුණේය.මාරයාගේ හෝරාව එළඹුණේ ඉන් පසුවය. තම බිරියට ගෙදරින් යන්නට සිදුවූයේ මොහු නිසා බව ඔහුගේ මතකයට ආවේ ඔහු ද පදමට මතින් සිටිය නිසාය. ඔහු නිවසේ ඒ මේ අත බැලුවේය. බිත්තියට හේත්තු කොට තිබු උදැල්ල ඔහුගේ නෙත ගැටිණ. උදැල්ල අතට ගත් ඔහු ගොරෝ අදිමින් බිම නිදා සිටි පොල් වත්තේ මුරකරුට දෑත බදා පහර කිහිපයක් ඇද බෑවේය.“වැඩේ හරි...”ඒ වන විට හතර වටින් අඳුර ගලා ගොස් තිබිණ. දැඩි අඳුර මොහුගේ ක්‍රියාවට මහත් ආධාරයක් විය.පොලීසිය සැකකරු ගෙන් දිගටම ශ්න කළේය.“හරි ඉන්පස්සේ මොකක්ද කළේ...” සැරයන්වරයා ඔහුගෙන් විමසුවේය.“එතකොට මිනිහා මැරිල සර්... මම මිනිහව ඇදලා මිදුලට ගත්තා... ඒත් මිනිහාව ඔසවාගන්න තරම් ශක්තියක් මට තිබුණේ නැහැ... පස්සේ හරකෙක් බැඳලා හිටිය කඹයක් ගෙනත් මිනිහගේ බෙල්ලේ ගැටගහලා වත්ත පහළට ඇදගෙන ගියා...” සැකකරුගේ ප්‍රකාශය එක් නිලධාරියෙක් සටහන් කරගත්තේය.“ඉන් පස්සේ...”වත්ත පහළ වළක් කැපුවා සර්. පස්සේ ඒ වළට...” ඒ වෙලාවේ හතර වටින් එළියට වැටිලා තිබුණේ.ඔහුගේ ප්‍රකාශය අනුව පොලිස් කණ්ඩායමක් ගොස් එම වත්ත පරීක්ෂා කළේය.සැකකරු පෙන්වූ වළ ද සොයා ගැනිණ. එතැනට ආරක්ෂාව යෙදු පොලිස් කණ්ඩායම මේ පිළිබඳ වහා කොට්ඨාස බාර පොලිස් අධිකාරිවරයා දැනුම්වත් කළේය. මහේස්ත්‍රාත්වරයාට ද දැනුම් දීමෙන් අනතුරුව සැකකරු පෙන්වූ වළ හැරීම සිදුවිය.මඳක් හාරද්දී වළෙන් මතු වූයේ ඇටකටු කොටස්ය. සිරුර එතරම් විනාශ වී නොතිබිණ. පසුව පොලිසිය කළ දැනුම් දීමෙන් අනතුරුව අතුරුදන්වූ පුද්ගලයාගේ ඥාතිහු ද එතනට පැමිණියහ. පුතෙක් සිරුරේ වූ කමිසයෙන් ඒ තම පියාගේ සිරුර බව පොලිසිය ඉදිරියේදී හඳුනාගත්තේය.මියගිය පුද්ගලයා හැඳ සිටි සරම සිරුරේ නොවීය. පසුව ඒ පිළිබඳව කළ විමසීමේදී සැකකරු කියා සිටියේ එම ඇඳුම පුළුස්සා දැමූ බවය.“මිනිහා මළසිරුර බිම දිගේ ඇදගෙන යද්දි සරම ගැලවිලා ගිහින් තිබුණා... පස්සේ මිනිය වළට දාලා ඇවිත් සරම පුළුස්සලා ගෙදර සාලයේ තිබුණු ලේ හෝදලා දාලා තවත් මාසයක් විතර වත්තේ වැඩ කර කර ඉඳලා තමයි රස්සාවත් දාලා ගිහින් තිබුණේ... ඔය අතරතුරේ තමයි අපි මිනිහව අත්අඩංගුවට ගත්තේ... ඒ වත්තේ මුරකාරයා අතුරුදන්වෙලා මාස හතකට පස්සේ...” පරීක්ෂණ බාරව කටයුතු කළ සැරයන් නිමල් කීවේය.හලාවත කොට්ඨාස බාර පොලිස් අධිකාරී සී. ඊ. විදිසිංහ මහතාගේ අධීක්ෂණය මත කොට්ඨාස නොවිසඳුණු අපරාධ විමර්ශන ඒකකය බාර ස්ථානාධිපති නිමල් (41159), ජිනදාස (21377) ආනන්ද (52392), හා කොස්තාපල්වරුන් වූ ජයසූරිය (40294), විජේ බණ්ඩාර (77203) හා රියදුරු විජේසිංහ (83665) පරීක්ෂණවලට එක්වූහ.(පොලීසිය කළ විමර්ශන අනුව ලිපිය සකස් විය.)කීර්ති මෙන්ඩිස්</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=as1006069</link>
    <topic>නෙළුම් විල</topic>
    <author/>
    <content>නෙළුම් විලවෛද්‍යවරයා පෞද්ගලික ව හමු වනු පිණිස මට වෙලාව ලැබී තිබුණේ රාත්‍රි 11.30 ට පමණ ය.ගුණසිංහ හෙට්ටිආරච්චිමොටෝ රිය නාවින්න පෙදෙසෙහි පාර අයිනේ නතර කළ මම වෛද්‍යවරයා හමුවීමට ගියෙමි.මා ආපසු ආවේ පැයකට පමණ පසු ය. ඒ වන විටත් වාහනයේ දැල්වෙමින් තිබූ ‘නැවතුම් ලාම්පු’ නිවා දැමූ මම ආපහු නිවෙස බලා යනු පිණිස රිය පණ ගන්වන්නට වීමි.බොහෝ වාරයක් උත්සාහ කළ ද රිය පණ නොගැන්විණි.කළ යුතුව තිබුණේ රිය ඉදිරියට තල්ලු කර පණ ගැන්වීමය. රිය කන්ද දෙසට මුහුණ ලා තිබු බැවින් එය තල්ලු කිරීමට දෙතුන් දෙනකු සොයා ගත යුතු විය. මේ මැදියම් රැයේ මිනිසුන් සොයා ගැනීම ද අසීරු ය.වාහනය තුළට වී නිඳා ගත යුතු යැයි මම සිතීමි. එහෙත් ඊට මා බිය වූයේ පහුදා වන විට මගේ අසනීප තත්ත්වය උත්සන්න වේ යැයි සැක සිතුණු බැවිනි.මැදියම් රැය ද පසු වී අලුයම එළඹිණ. මම පාර අයිනට වී හිට ගෙන සිටියෙමි.පාරේ යමින් තිබූ ත්‍රිරෝද රියක ගමන බාල විය. රියැදුරු මදෙස බැලුවේ ය.‘මොකද මහත්තය?’මම ඔහුට මගේ කරදරය ගැන කීමි.ඔහු රිය නවතා බිමට බැස්සේ ය.‘තල්ලුවක් දාල බලමු.’ ඔහු මගේ උදව්වට ආයේ ය.එහෙත් ඒ වූකලි අසාර්ථක උත්සාහයකි.‘එහෙනං මෙහෙමවත් කරල බලමු!’ ඔහු සිය ත්‍රිරෝද රිය මගේ වාහනය අසලට ම ගෙන වාහන දෙකේ ම බැටරි එක වයරයකින් සම්බන්ධ කළේය.‘හා දැන් ස්ටාට් කරන්ඩ බලන්ඩ!’එවර ද අපේ උත්සාහය ව්‍යර්ථ විය.‘වැඩේ හරි නොගියෙ මගෙ බැටරිය පුංචි හින්ද වෙන්ඩ ඇති.’ ඔහු ඊට හේතුව ද තීරණය කළේ ය.මගේ බලාපොරොත්තු යළි බිඳී ගියේ ය.සියලු උත්සාහයන් ඵල රහිත වූ විට උදවුවට ආ අයකු කරන්නේ කනගාටුවෙන් වුව සමුගෙන යෑම ය. එහෙත් ඔහු නොගියේ ය.‘ඔහොම ටිකක් ඉන්ඩකො මහත්තය!’ යි කී ඔහු මොහොතක් පාර දෙස බලා සිටියේ ය.පාරේ ඉඳ හිට වාහනයක් දෙකක් ගියේ ය.ඔහු වාහනයකට අත දැම්මේ ය.වාහනය නැවැත්වීය. ඒ, ජීප් රියකි.මට පෙර ඉදිරියට ගිය ඔහු මගේ දුක්ගැනවිල්ල ජීප් රියේ රියැදුරුට කීවේ ය.ජීප් රිය පදවාගෙන ආයේ ද අනුන් ගැන හැඟීමක් ඇති කෙනෙකි. ඔහු ද කළේ සිය රිය මගේ රියට සාපේක්ෂව නවත්වා වාහන දෙකේ ම බැටරි එක වයරයකට සම්බන්ධ කිරීම ය.මම රිය පණ ගැන්වීමි.එවර වැඩේ හරියට ම හරි ගියේ ය.මගේ සතුට නිම් හිම් නැති විය.මම ජීප් රියේ යහපත් මිනිසාට බෙහෙවින් තුති පුදමින් ඔහු කවුරුන් දැයි විමසුවෙමි.‘මම නෙත් එෆ්. එම්. එකේ’ යි කී ඔහු වැඩි යමක් නොකියා පිට ව ගියේ ය.ඊළඟට මම ත්‍රිරෝද රථ රියැදුරුට මුව පුරා තුති පිදීමි.‘මම මුක්තාර්. ඉන්නෙ කොම්පඤ්ඤවීදියෙ’ ඔහු කීවේ ය.ජාති ජම්ම සීමා පවුරු බිඳී මිනිස් ගුණ සුවඳින් දෙදෙන වෙළී ගිය ඒ අඳුරු නිමේෂයේ අපි අපි අපේ මුහුණ දෙස දයාවෙන් බලා සිට සමු ගතිමු.මෙපමණ, වේලා මා වෙනුවෙන් වෙහෙස වූ මේ මිනිසාට යම් මුදලක් පිරිනැමිය යුතු යැයි මගේ උඩු සිත කීවේ ය. මුදලක් දිගු කිරීම ඔහුට කරන අවමානයකැයි මගේ යටි සිත අවධාරණය කළේ ය.අවසානයේ මම ඔහුට මගේ අනන්‍යතාව සහිත කාඩ්පතක් දෙන ගමන් මෙසේ කීමි.‘උදවුවක් උවමනා වෙච්ච දවසක මට කතා කරන්ඩ!’මුවින් නොබැණ ම ඔහු එය අතට ගත්තේ ය.ඉනික්බිති අපි වෙන් වීමු.මැදියම් රැයේ වුව සැබෑ මිනිසුනට මිනිස්කම අමතක වන්නේ නැත.මුක්තාර් මහතාණනි, නෙත් එෆ්. එම්. හි මහතාණනි ඔබ දෙපළට යහපත සැලසේවා!  පිළියන්දල, මකුළුදූවේ, ශ්‍රේෂ්ඨාධිකරණ නීතිඥ, සාම විනිසුරු ඩී. හේවාගම මහතා විසින් යොමු කරන ලද ලිපියක් ඇසුරිනි.  මගේ පාදයක් ඉදිමෙන්නට වූයේ ය.මම ළඟ ම සිටි දොස්තර මහතා හමුවීමි.“මේක මේ හමේ රෝගයක්” යැයි කී ඔහු බෙහෙත් නියම කළේ ය.බෙහෙත් පාවිච්චිය අවසන් වුව ද ඉදිමුම සුව නොවීය.ඊට පසු මම තවත් වෛද්‍යවරයකු වෙත ගියෙමි.ඔහු ද බෙහෙත් දුන්නේ ය.ඒ බෙහෙත ද පාවිච්චි කළෙමි. බෙහෙත් අවසන් වුව ද ඉදිමුව නොබැස්සේ ය.මේ තත්වය මට ගෙනාවේ ඉමහත් දුකකි.“මොකද කල්පනාව?” ඇය ඇසුවා ය.“ඉදිමුම එහෙමමයි. බේත්වලින් පලක් වුණේ ම නෑ” මම කීමි.“කෙනෙක් ඉන්නව. අපි යමු එයා ළඟට. හැබැයි චැනල් කරල වෙලාවක් ගන්න වෙනව.” ඇය කීවාය. ඇය හෙදියකි. මම ඇගේ බසට කන් දුනිමි.අපට එතුමා හමු වූයේ ගෙවන රෝහලක දී ය.මම රෝගයට සම්බන්ධ සියලු විස්තර කීවෙමි. රුධිර පීඩනය ද බැලූ වෛද්‍යවරයා මා පිරික්සා මෙසේ කීවාය.“මේක චර්ම රෝගයක් නෙමෙයි, නිසියාකාරව මුත්‍ර පිට නොවීම නිසා ඇතිවෙච්ච ඉදිමුමක්, බටයක් දාන්න වෙනව. රිදෙන්නෙ නෑ.”මම ඊට එකඟ වීමි.ප්‍රතිකාරයෙන් දෙසතියකට පසු පයේ ඉදිමුව බැස්සේ ය. පය තිබූ තත්වයට පත් විය.ලෙඩුනට සුව සම්පත සලසන මෙබඳු ජීවකවරුන් සිටීම වාසනාවකි.  ගම්පහ සමරසේන කළුගම්පිටිය මහතා විසින් යොමු කරන ලද ලිපියක් ඇසුරිනි.  මා සොයුරිය උතුම් මවු පදවිය අපේක්ෂාවෙන් සිටියා ය.එහෙත් හදිසියේ ලේ ගමන වැඩිවීම නිස ඇය රෝහල්ගත කිරීමට අපට සිදු විය.රෝහලේ දෙදිනක් ගත කරමින් සිටිය දී ඇගේ දරු ප්‍රසූති දිනය එළඹියේ ය.ලේ ගමන අඩු නොවූ නිසා සැත්කමකින් දරුවා බිහිකර ගත යුතු යැයි වෛද්‍යවරු තීරණය කළහ.සැත්කම් දිනය එළඹියේ ය.ඇය සැත්කම සඳහා ගෙන යනු ලැබිණි.පරිසරය වෙනස් විය.වියළි මහ පොළොව තෙත් කරන්නට දින ගණනාවක් තිස්සේ ලකලෑස්ති වෙමින් සිටි අහස හිටි අඩියේ ම හෙණ පුපුරුවමින් මහ වැසි වස්සන්නට වූයේ ය.සැත්කම නිම වී සොයුරිය ආපසු වාට්ටුවට ගෙන එන තුරු අපි නොඉවසිල්ලෙන් බලා සිටියෙමු.අපි පැය එක හමාරක් බලා සිටියෙමු. ඇය නාවා ය. ඈ ගැන තොරතුරක් ද නොවීය. ඒ අතරවාරයේ රෝහල් නිතියට අවනත වී ඉන් පිටව යෑමට අපට සිදු විය.අප නිවෙස බලා එන්නට වූයේ අවුල් ව ගිය සිතිණි. එහෙත් ගෙට ගොඩවීමට පෙර අපට අප බලාපොරොත්තුව සිටි සැනසිලිදායක පණිවිඩය ලැබිණ.මා සොයුරියට සැත්කමින් පුත් රුවනක් ලැබී තිබිණ.දරුවා ගේ බර මඳක් අඩුවීම නිසා ඔහු නොමේරූ ළදරු ඒකකයට ඇතුළත් කර තිබිණ. එහෙත් දෙදෙනා ම සනීපයෙන් පසු වූහ.අපි සැනසුණෙමු. ඒ සැනසුමෙන් ම නින්දට ගියෙමු.ඒ සැනසුම පැවතුණේ අලුයම හතර වන තුරු පමණි.රෝහලින් ආයේ අනපේක්ෂිත පණිවිඩයකි.රාත්‍රියේ දී මා සොයුරිය ගේ තත්ත්වය නරක අතට හැරී තිබිණි.අප පාන්දරම රෝහලට යන විටත් ඇය දැඩි සත්කාර ඒකකයේ ජීවිතයත් මරණයත් අතර මහා සටනක නිරත ව සිටියා ය.සැත්කමින් පසු රුධිර පීඩනය අධික වී රුධිරය වහනය වී තිබිණි. රුධිරය කැටි ගැසීමේ බිහිසුණු තත්ත්වය ද ඇති වී තිබිණි.ඇගේ හුරුබුහුටි පුංචි සිරුර හැඳිනීමට පවා නොහැකි ලෙස ඉදිමී තිබිණි.පෙර දා රැයෙහි සිට පසු දා හිරු මුදුන් වන තුරුත් රෝහලේ වෛද්‍යවරුන් ඇතුළු සියලු කාර්ය මණ්ඩල මා සොයුරිය ගේ දිවි බේරා දීමට දක්වන ලද කැපවීම විශිෂ්ට ය.දෙපා රිදෙන තුරු හිටගෙන සිටිමින්, රුධිර පීඩනය දැක්වෙන යන්ත්‍රය දෙස දෑස් රඳවා ගෙන බලා සිටිමින්, ඒ ඒ තත්ත්වයන් සටහන් කර ගනිමින් ගෙවන ලද පැය කිහිපය පුරා දැරූ වෙහෙස ශ්‍රේෂ්ඨ ය. වෛද්‍ය උතුමනි, බින්දුවට ඇද වැටී තිබුණ අප සිත් ද ඔබේ මුදු වදනින් සුවපත් විය.ඇතැම් අවස්ථාවක අවශ්‍ය දේ ගෙන ඒමට වෙන අයකු නොයවා වෛද්‍යවරයා ම දිව ගියේ එය සොයන තත්පරයේ ද මා සොයුරිය ගේ ජීවිතය නැති වීමට තිබුණු අවදානම අවම කර ගනු පිණිස ය.අවසානයේ මා සොයුරියට විදීමට තිබු බෙහෙත වෙනුවෙන් අති විශාල මුදලක් වැය කිරීමට සිදුව තිබිණි. එහෙත් ඒ වටිනා එන්නත රෝහලින් ම සොයා ගැනීමට හැකිවීම අප ලද වාසනාවක් විය.මේ සියල්ල අවසානයේ අපි ජය ලැබීමු. මේ මහා පුණ්‍යකර්මයට දායක වූ හැමට සැනසිල්ල උදාවේවා!උතුරු කොළඹ (රාගම) ශික්ෂණ රෝහලේ ප්‍රසව හා නාරි වෛද්‍ය ආර්. එන්. ජී. රාජපක්ෂ වෛද්‍යතුමනි, වාට්ටු අංක 18 භාර සෙසු සියලුම වෛද්‍යවරුනි, සුධර්මා හෙද නිලධාරිනිය ඇතුළු හෙද සොයුරු සොයුරියනි, සෙසු සහෝදර සහෝදරියනි ඔබ සැමට යහපත සැලසේවා!  මීරිගම, කිතුල්වල ප්‍රදීපා අධිකාරි මහත්මිය විසින් යොමු කරන ලද ලිපියක් ඇසුරිනි.  ආබාධිත මම ඉස්තෝප්පුවේ ඇඳි පුටුවට වී බලාගත් අත බලාගෙන සිටියා ය.දියණියත්, ඇගේ සැමියාත්, දරුවාත් ගෙදර නැත.ගෙය ම පාළු ය.කිසිවකු ගේ දෙසට එනු ඇය දුටුවා ය. ඒ සබන් වෙළෙන්දෙකි. මිලට ගත් සබන්වලට මුදල් ගෙවිය යුතු බව ඇයට සිහිපත් විය.වෙළෙන්දා ගේ ඉදිරියේ නැවතුණේ ය.‘සමාවෙන්න, ළමයි කවුරුවත් නෑ. එයාල මට සල්ලි දීල ගියෙත් නෑ.’ඇය වෙළෙන්දා දෙස බැලුවේ වරදක් කළ අයකු සේ ය.‘දරුවො කවද්ද එන්නෙ?’ වෙළෙන්දා ඇසුවේ ය.‘පික්නික් එකක්නෙ ගියේ. දවස් දෙක තුනක් යයි’‘ඒකත් එහෙම ද?’‘සමාවෙන්න, සබන්වලට දෙන්න කියා කන්න - බොන්නවත් සල්ලි මා ළඟ නෑ.’වෙළෙන්දා යන්නට ගියේ ය.පැය ගණනාවකට පසු කිසිවකු රැල් බුරුල් අරිනු ඇසුණු ඇය ඉස්තෝප්පුවට ආවා ය.වෙළෙන්දාගේ මුහුණෙහි වූයේ හිනාවකි. ඔහු අත පොලිතින් බෑගයක් තිබිණ.‘මේ මොනවද? සබන් ද?’ ඇය ඇසුවා ය.‘නැහැ. මේක ගන්ඩකො. මේවට සල්ලි එපා.’කවරය ඇයට දුන් ඔහු පිටව ගියේ ය.ගෙතුළට ගිය ඇය කවරය ලිහා බැලුවා ය.බටර් ගෑ පාන් පෙති කිහිපයක් සීනි තේ කොළ හා සහල් ප්‍රමාණයක් එහි විය.ඇගේ සිත පුදුමයෙනුත්, සතුටිනුත් පිරී ගියේ ය.රාත්‍රියේ කිසිවකු ගේ අඩි ශබ්දයක් මිදුලෙන් ඇසී ඇය අවදි වූවා ය.ලාම්පු එළියට ඈ දුටුවේ සිනාසෙමින් සිටි සබන් වෙළෙන්දාය.ඇගේ සිත කෝපයෙන් පිරී ගියේ ය.‘ඔයා අද කී පාරක් ආව ද? ඇයි මේ රෑත් ආවෙ? කරුණාකරල මට වද දෙන්ඩ එපා!’ ඇය කෑගැවා ය.වෙළෙන්දාගේ මුවේ වූ සිනාව මැකී ගියේ ය.‘මට සමාවෙන්ඩ අක්කෙ, දරුවො අක්කව තනි කරල ගියා කීවම මට දුක හිතුණ. අපි වෙළෙන්දො තමයි. ඒත් සමහර වෙළෙන්දන්ට හිතක් පපුවක් තියනව. මං ඒව දුන්නෙ කැමැත්තෙන්. අක්ක කෑවද බීවද කියල බලාගෙන යන්ඩයි මං මේ වෙළෙඳාමෙ ගොහින් එන ගමන් මෙහාට ගොඩ වැදුණෙ. මං යන්නං.’ වෙළෙන්දා අඳුරේ සැඟවී ගියේ ය.ඇය ගෙට ආවේ හදවතේ දැවිල්ලෙනි. ඇගේ දෑස පෙඟී වැටුණේ ය. අනුන් ගේ දුක හඳුනා ගත් මිනිසකු ඉදිරියේ තමන් කොපමණ කෲර වූවා දැයි ඇයට සිතිණ.ඇය බොහෝ වේලා යනතුරු හැඬුවා ය.  කැලණියේ පුෂ්පනාත් ජයසිරි මල්ලිකාරච්චි මහතා විසින් යොමු කරන ලද ලිපියක් ඇසුරිනි.  මම පියා නැති අසරණ, දුප්පත් සිසුවියක්මි. අප ජීවත්වන්නේ මව උපයා ගන්නා සුළු මුදලකිනි. මට මල්ලී කෙනෙක් ද සිටී.පහ වසර ශිෂ්‍යත්වයෙන් සමත් වූ මම 2009 වසරේ අපොස උසස් පෙළට පෙනී සිටියෙමි. සරසවි යෑමට ලකුණු සුළු ප්‍රමාණයක් මදි විය. එහෙයින් 2010 අගෝස්තුවේ උසස් පෙළට යළි මුහුණ දෙමි.එසේ වුවත් අධ්‍යාපන කටයුතු කරගෙන යෑමට මට වත්කමක් නැත. අඩු තරමින් අගෝස්තු මාසය දක්වා වත් කිසියම් මුදලක් ලබා දීමට කැමති පුණ්‍යවන්තයකු ලැබේ නම් වාසනාවකි.  මිද්දෙණියේ ශිෂ්‍යාවක විසින් යොමු කරන ලද ලිපියක් ඇසුරිනි.ඇයට උදවු කිරීමට කැමති අය සිටිත් නම් කරුණාකර 2429265 ඔස්සේ ‘සිළුමිණ’ කර්තෘ මණ්ඩලයේ සේමාලි මහත්මිය අමතා අදාළ ශිෂ්‍යාව ඇමතිය හැකි දුර ඇමතුම් අංකය සහ ඇගේ ලිපිනය ලබා ගන්න.නෙළුම් විල, සිළුමිණ, ලේක්හවුස්, කොළඹ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=as10060610</link>
    <topic>නවාතැන් නොදුන් තරහට ගම පාළුකරයි</topic>
    <author>ප්‍රේමදාස රොඩ්රිගෝ - කළුතර</author>
    <content>නවාතැන් නොදුන් තරහට ගම පාළුකරයිඒ 1963 වසරය. ගුරු පුහුණුවෙන් පසු මට උපගුරුවරයකු ලෙස පත්වීම ලැබුණේ දඹුල්ල ගලේවෙල අතර සමාන දුරකින් පිහිටි තලකිරියා ගමටය. ඒ ගලේවෙලින් ඇරැඹෙන වියළි කලාපයට අයත් තැනිතලා බිමක පිහිටි ගම්මානයකි. ඒ ගම පැරැණිය. ගමේ පැරැණි කුඩා හා මධ්‍යම ප්‍රමාණයේ ගම් වැව් හතඅටක් ඇත. එක් පැත්තකින් රක්ෂිත වනයෙන් ද තවත් පැත්තකින් අලුතින් ඉඩම් බෙදා මිනිසුන් පදිංචි කළ ගොවි ජනපදයකින් ද තවත් පැත්තකින් කුඩා ගම් – වැව් සහිත රජයේ ඉඩම් අක්කර 20 – 30 බලෙන් අල්ලා ගෙන කටුකම්බි ගසා පදිංචි වී සිටි අයගෙන්ද ගමවට විය. ඉතිරි පැත්තේ තිබුණේ අවුරුදු පනහකට පමණ පෙර තිබී පසුව මුළුමනින්ම පාළු වී ගිය මළ ගමකි. ගම්මුලාදෑනි ක්‍රමය අහෝසි කළ පසු පත්ව ආ පළමු ග්‍රාමසේවක තැන ගුරුවරුන් වූ අප හතරදෙනකු සමඟ නවාතැන්ගෙන සිටියේය.ග්‍රාමසේවක සමඟ නිතර ගමේ ඇවිදීමට යන එන කන් ඇසීම අඩු ටිකිරිබණ්ඩා නම් තරුණයෙක් ද විය. ඔහු අප නැවතී සිටි ගෙදරම පදිංචි වී සිටි අයෙකි. ටිකිරි බණ්ඩා නිතර සෙනෙවිරත්න මහතා හා ග්‍රාමසේවක මහතා සමඟ රෑ දඩයමේ ඇවිදියි. එක් නිවාඩු දිනක ග්‍රාමසේවක මහතා ද ටිකිරි බණ්ඩා ද මම ද ගමේ ඈත මායිම්වල ඇවිදීමට ගියෙමු.ජලය පිරුණු ගම් වැව් – කුඩා පඳුරු - වන රොද – ඇහැළ කරඹ වැනි වනමල් මෙන්ම පිරුණු වැව් ජලයේ ගොදුරු සොයන පක්ෂීන් – බිමට නැමුණු මයිල ගස් රුප්පා යට සැඟවී සිටින වලි කුකුළු රංචු - වැවට පැමිණි දියකාවුන් අප දකින සුලභ දර්ශනයි.මළගම කිට්ටුවට ගිය අපි හරහට වැටී තිබූ දැවැන්ත ගසක කඳක වාඩි ගත්තෙමු. මේ ගම පාළු වූයේ කෙසේ දැයි මා නැගූ ප්‍රශ්නයට පිළිතුරු දුන්නේ ටිකිරි බණ්ඩාය. ඔහු “මේ අපි ඉන්න ගම තරම්ම මේ ගමත් පැරැණිය.අපේ අත්තා මේ ගම කතාව අපට කියලා දුන්නා. ගම වටේම තිබුණේ කැලෑව. ගමමැද ගෙවල් හත අටක් තිබුණා. ඒ ගෙවල් ඔක්කොම තිබුණේ එක ළඟ.කටුමැටි ගහලා මානා වහපු ගෙවල්. හැන්දෑවට වැඩිහිටි පිරිමි හේන් රකින්න කැලේ යනවා. ගෙවල්වල රෑට ඉතිරි වෙන්නේ වයසක අයයි - ලෙඩ්ඩුයි – ගෑනු අයයි - පොඩි එවුන් විතරයි. ඉතින් ගෙවල් මැද තිබුණු ලොකු මිදුල්වල රෑ එළිවෙනකල් ලොකු ගිනිමැලයක් පත්තු කළා.ඒ රෑට ගමට එන කැලෑ සත්තු බය කරන්න.එක දවසක් ඈත ඉඳලා වන්දනාකාරයෙක් අනුරාධපුරයේ යන, ගමන් අඳුර වැටෙන කොට මේ ගමට ආවා. එයාගේ කැමැත්ත තිබුණේ කළුවරවෙලා තියෙන හින්දා රෑ නැවතිලා උදේ යන්න. ගස් සෙවණක හරි ගිනි මැලේ ළඟ හරි නිදාගෙන ඉඳහලා පහුවදා උදේම පිටත් වෙන්න.ඒත් කවුරුත් එයාට නවාතැන් දෙන්න කැමති වුණේ නැහැ. ගෙවල්වලින් එළියට බැහැලා හරියට කතා කළෙත් නෑ. ඉතින් මේ මනුස්සයා ගමන් වෙහෙස මැද්දෙම රෑ කළුවරේ ගිනිහුලක් බැඳගෙන ඊළඟ ගමට හැතැප්ම පහ හයක් පයින් යන්න පටන් ගත්තා. ගමන පිටත වුණේ කැකෑරෙන ක්‍රෝධයෙන් බිමින් වැලි අහුරක් ඇහිඳගෙන අතට අරගෙන මතුරලා ගම දිහාවට විසි කරලා ශාප කරලා රෑම ඊළඟ ගමට ගියා.රෑවෙලා ආපු අමුත්තා දක්ෂ ගුරුකම්කාරයෙක් කියලා කවුරුත් දැනගෙන සිටියේ නෑ. දවස් තුනයි ගතවුණේ. ගමේ හැම ගේකම තද බෝවෙන ලෙඩක් පැතිරුණා. උණ - වෙව්ලිල්ල – වමනය එක්ක රෑට දරුණු විදියට ගැහෙනවා. කිසිම බේතක් ඇල්ලුවේ නෑ. එක දවසකට ගමේ හැම ගෙදරකම වාගේ පස් හය දෙනෙක් නැතිවුණා. මිනිය කැලේ ගහලා ගෙවල්වලට එනකොට තවත් කීපදෛනක් මරණාසන්න වුණා. ඔය විදියට ගමේ හුඟ දෙනෙක් දෙපෝය යන්න ඉස්සර මියැදුණා. මිනී ඉවට කැලෑ සත්තු රෑට ගමට එන්ට පටන් ගත්තා.රෑට ගම රකින අය ගිනිමැලය නැතිව ගියා. අන්තිමේ දවස් කීපයකට පස්සේ පණ තියෙන කීපදෙනා බෝම අමාරුවෙන් හැරමිටි වාරුවෙන් ගම අත් ඇරලා ඊළඟ කැලෑගමට ගියා. ගෙවල් දොරවල් - ගහකොළ, ටිකෙන් ටික කැලෑවට යටවුණා. කැලෑව මැද තිබුණු ගෙවල් වැස්සත් එක්ක කඩා වැටුණා. දැන් ඒ හරිය මූසලයි. පාළුයි. බැලූ බැල්මට අමනුස්ස පාට දැනෙනවා. ගම තිබුණු තැන ගම්මු වවපු පොල් - කිතුල් - පුවක් වගේ ගස් තවම තියෙනවා. ඒත් ඒ අඩවියට යන්න කවුරුත් බයයි. ඉඳහිට දඩයමේ යන කෙනෙක් බලගම මැදින් ඇවිදිනවා. ඒ මූසල පෙනුම දැනුත් තියෙනවා.”ටිකිරි බණ්ඩා කතාව නැවැත්තුවේය.  වත්තේගම හිටපු කලාප අධ්‍යාපන අධ්‍යක්ෂඑස්.කේ. ජයවර්ධනගුන්නෑපාන  විනිශ්චයකාරතුමා නඩුවේ තීන්දුව ප්‍රකාශයට පත් කරමින් විත්තිකරු අමතා මෙසේ කීය.”මේ රටේ නීති ක්‍රමය අනුව තමුන්ට දඬුවම් දෙකක් නියම කරනවා. එයින් පළමුවෙන්ම වසර පහක සිර දඬුවමක් තමාට ලැබෙනවා. ඒක අවසාන වූ වහාම රටින් පිටුවහල් කිරීම සිදුවෙනවා.... යුෂ්මතාට අවසාන වශයෙන් යමක් කීමට තියෙනවද?”විත්තිකරු -”එසේය ස්වාමීනි, ඔය දඬුවම් දෙකින් රටින් පිටුවහල් කිරීමේ දඬුවම මුලින් ම ලබාදෙන්න කියා මං ඔබතුමාට කියනවා”සුප්‍රකට අයිරිස් ජාතික ලේඛක ජෝර්ජ් බර්නාඩ් ෂෝ හමුවීමට ඉමහත් ආශාවෙන් සිටි රූමත්, ධනවත් ආඩම්බර කාන්තාවක් ඔහුට මෙලෙස ලියා යැවීය.”මැතිනිය ලබන ඉරිදා සවස 5 - 6 දක්වා සිය නිවසේ රැඳී සිටිනු ඇත”බර්නාඩ් ෂෝ ද එම ලිපියේ ම යටින් මෙසේ ලියා ආපසු යැවීය.”බර්නාඩ් ෂෝ ද එලෙසම කරනු ඇත.”විද්‍යාලයේ වාර්ෂික ත්‍යාග ප්‍රදාන උත්සවයට අමුත්තන් පිළිගැනීම සඳහා ගීතයක් ගැයීමට සිසුන් කණ්ඩායමක් තෝරාගන්නා ලදී. සංගීත ගුරුතුමිය කොතෙක් උපදෙස් දුන්නද එම සිසුන්ගෙන් වැඩි දෙනකුට ගීතය සම්පූර්ණයෙන්ම කටපාඩම් නැත. සමහරෙක්ට මුල පද පාඩම් වූ අතර ඇතැමකුට මැද හෝ අග පද පාඩම් වූහ. තවත් සිසුන්ට කිසිවක් පාඩම් නොවීය.උත්සව දිනය ආසන්න වෙත්ම ගුරුතුමිය අපූරු උපදෙසක් දුන්නීය. එනම් ගීතයේ පද පාඩම් අය එය ගයන ලෙසත් අනික් අය කට හොලවන ලෙසත් ය. උත්සව දිනය දා ප්‍රථම අංගය වූයේ පිළිගැනීමේ ගීතයයි. අමුත්තෝ සීරුවෙන් සිටිති.”දැන් පිළිගැනීමේ ගීතයයි – නිවේදකයා හඬ නඟයි. සිසුහු සියල්ලෝගේම කටවල් සෙලවෙති. ගීතය නැත.ප්‍රේමදාස රොඩ්රිගෝ - කළුතර</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av1006061</link>
    <topic>අද දෙන්නගෙ ලව් ටෝක් එක මගෙ අතටම අහුවුණා</topic>
    <author/>
    <content>අද දෙන්නගෙ ලව් ටෝක් එක මගෙ අතටම අහුවුණාලියන්නේ නිව්ටන් ගුණසේකර  අඳින්නේ හර්ෂ ගුණවර්ධනඩග්ලස් ගෙට ගොඩවූයේ සේරාගේ කරවටා අතක් යවමිනි. ඇයද ඔහුගේ ඇඟේ දැවටෙමින් ඊට ප්‍රතිචාර දැක්වූයේ තරුණ ගැටිස්සියක මෙනි.ඩග්ලස් පියගැට පෙළ දිගේ උඩුමහලට පියවර තැබුවේ සේරාගෙ බඳ වටා අතක් රුවාගෙනය. සිතට සතුටක් හා මිහිරක් දැනුණු කල ඔහු එසේ හැසිරෙයි. එවන් අවස්ථාවල ඔහුව සුරතල් කරමින් සේරාද සතුටක් වින්දාය. එපමණක් නොව එවැනි පි‍්‍රය ආලිංගනවලදී ඔහුගෙන්යම්.. යම්දේ ඉටු කරවා ගැනීමටද ඇය සමත් වූවාය.ඩග්ලස් ඇඳුම් මාරුකොට.. ඇඟ පත සෝදාගෙන නිදන කාමරයට යළි එනවිට සේරා රූපවාහිනියේ විකාශය වෙමින් තිබූ ඉංගි‍්‍රසි චිත්‍රපටයක් දෙසට දෑස යොමුකරගෙන සිටියාය. ඩග්ලස් වෙතින් හමා ආ මිහිරි විලවුන් සුවඳට සේරාගේ ඇඟපත කිති කැවුණේය.සැමියා සමඟ දොඩමලු විය යුතු මිහිරිම වේලාව මෙය යැයි ඇයට සිතිණ. ඇය ඔහුගේ සුරත ඔඩොක්කුව මත තබාගෙන සුරතල් කරමින්ම ඔහුගේ උණුසුමට තුරුළු වූවාය.”අද ගිය ගමන කොහොමද ඩගී?””සේරා කැමැති නැද්ද මං ෆිල්ම් එකක් කරනවට?””ෆිල්ම් එකක්? අදහස නම් නරක නැහැ.. අද එහෙම වැඩකටද ඔයා ගියේ?””ඔව්.. ඒ ගැන පොඩි සාකච්ඡාවක් තිබුණා.. ගෝල්ෆේස් හොටෙල් එකේ.. මාරසිංහ කියලා මගෙ යාළුවෙක් තමයි මේ වැඩේ ‘කෝඩිනේට්’ කරන්නෙ. මිනිහා චිත්‍රපට ලෝකෙ නොදන්න කෙනෙක් නැහැ. මිනිහා මට විශ්වාසයි.””ඉතින් ලක්‍ෂ ගාණක් යට කරන්න වෙයිනෙ?””ඔව්.. අඩුම ගානෙ රුපියල් 60 ලක්ෂයක්වත් යටකරන්න වෙයි මගෙ හිතේ””මාරසිංහ කියන්නෙ එදා අර ‘පැජරෝ’ එහෙකින් මෙහෙ ආපු මිටි මනුස්සයා නේද? පෙනුමෙන් නම් හරිම කපටි පාටයි..””මිනිහා චිත්‍රපට තුන.. හතරක “ප්‍රොඩක්ෂන් මැනේජර්” විදියට වැඩ කරලා තියෙනවා””අනේ මන්දා.. කරන දෙයක් හොඳ කල්පනාවෙන් ඩගී..””මම තාම හරියටම වචනයක් දුන්නෙ නැහැ.. මාරසිංහ නම් කියන්නෙ අලුත් “ඩිරෙක්ටර්” කෙනෙක් දාලා ෆිල්ම් එක කරමුයි කියලා.. ඔයා මොකද ඩාලිං මේ ගැන කියන්නෙ?””මට නම් ඔය ගැන ඒ හැටි තේරුමක් නැහැ ඩගී.. අනිත් එක ඉස්සර වාගෙ දැන් මිනිස්සු දුවගෙන ෆිල්ම්ස් බලන්න හෝල්වලට යනවා අඩුයි. අද ඔය ඕනැ තරම් චිත්‍රපටි ටී.වී. වල පෙන්නන්නෙ..””එහෙමම කියන්නත් බැහැ සේරා... සමහර චිත්‍රපටිවලින් ලක්‍ෂ ගණන් සල්ලි හම්බ කරලා තියෙනවා.”අනිත් එක ලක්ෂ හැට හැත්තෑවක් කිව්වාම කජු ඇටද.. කොස් ඇටද ඩගී..? කව්ද දන්නෙ ෆිල්ම් එක මිනිස්සු බලයිද කියලා?””ඒක නම් එහෙම තමා... ඒත් මාරසිංහ නම් කිව්වෙ බැංකුවෙන් ඕනැ තරම් ණය අරන් දෙන්නම් කියලා. අඩුගාණට නළු නිළියො අරගන්නත් මිනිහට පුළුවන්ලු. ඒ විතරක් නෙවෙයි සේරා.. වියදම් වැඩිපුර පෙන්නලා මාව ආදායම් බදුවලිනුත් ගොඩදාලා දෙන්නම් කියලා මිනිහා කිව්වා. අන්න ඒ වචනෙ තමයි ලොකුවටම මගෙ හිතට වැදුණෙ”සේරා ඊට එහා ඒ ගැන කතා කරන්නට නොගියාය. චිත්‍රපට ලෝකය ගැන කතා කරන්නට තරම් දෙයක් ඇය දැන සිටියේ ද නැත. ඒ කෙසේ වෙතත් මේ ගැන අවධානයෙන් සිටිය යුතු යැයි ඇය තීරණය කළාය. චිත්‍රපටයක් නිෂ්පාදනය කිරීමෙන් තම සැමියාට මේ රටේ විශාල ප්‍රසිද්ධියක් හා කීර්තියක් ලැබෙනු ඇත. ඉදිරි කාලයේදී දේශපාලනයට පිවිසීමට අපේක්‍ෂාවෙන් සිටින ඩග්ලස් දැරණියගලට එබදු ප්‍රසිද්ධියක් හා කීර්තියක් රටක් තරම් වටින බවද ඇය දනී.පිටරටින් ආනයනය කළ වටිනා ඔරලෝසුවේ රාත්‍රී නවයේ කනිසම මියුරු හඬින් නාද වන්නට විය.ඒ වනවි රාත්‍රි ආහාරය ද ගෙන සිටි නිසා ඩග්ලස්ට තරමක නිදිමත ගතියක් දැනෙන්නට විය.”ඩගී ඔයාට තවත් කාරණයක් කියන්න තියෙනවා.. මේක නම් ඔයා සැහැල්ලුවට ගන්න එපා..” මෙතෙක් හදවතේ හිරකර ගෙන සිටි සිතුවිල්ල සේරා සෙමින් එළියට දැම්මාය.”ඒ මොකක්ද?””ඔයාගෙ දෝණියන්දැ කව්රු හරි කොල්ලෙක් එක්ක පැටලිලා ඉන්නවා.. අද දෙන්නගෙ ලව්ටෝක් එක මගෙ අතටම අහුවුණා..””ඒ කිව්වෙ?” ඇස් දෙකේ විස්මය රදවා ගනිමින් ඔහු සේරා දෙස දෑස් ලොකු කර බැලුවේය.”ටෙලිෆෝන් එකේ එල්ලිලා දෙන්නම පැය ගාණක් නළවා.. නළවා කතාව.. මං කාමරයට යන කොටම ගෑනි බයවෙලා කෝල් එක කට් කළා...” ඔහුගේ හිතට විස කාන්දු කරමින් ඇය තරහින් මුහුණ ගැස්සුවාය.”දුවගෙ යාළුවෙක් වෙන්න ඇති සේරා.. ඔයා ඕකට ඒ හැටි කලබල වෙන්න එපා.. දුව කවදාවත් මට අකීකරු නොවෙන විත්තිය මං දන්නවා.. ඕනැවට වඩා නීති දාන්න ගියාමත් දරුවො හිතුවක්කාර වෙනවා..””ඔයා තමයි ඩගී ඔය ළමයව නරක් කරන්නෙ. බලන්නකො අන්තිමට මොකද වෙන්නෙ කියලා?” සේරා සැටියෙන් නැගිට්ටේ මුහුණ කොරහක් සේ ලොකු කර ගනිමිනි.නිදන කාමරයේ වූ විසල් කණ්ණාඩි මේසය වෙත ගිය ඇය ඒ ඉදිරිපස වූ කුඩා “ස්ටූල්” එක මත වාඩිවී වරලස සකස් කරන්නට වූවාය. රෝස පැහැති දුහුල් නයිටියකින් සැරසී සිටි ඇගේ දිගු වරලස නිතඹ දක්වා කඩා වැටී තිබුණේ කිතුල් රෑනක් ලෙසිනි. ඩග්ලස් සිය බිරියගේ මනරම් රූපකාය දෙස බලමින් සුව යහනේ් දිග ඇදී සිටියේ දියණිය පිළිබඳව ඇය කී වදන් යළි යළිත් ආවර්ජනා කරමිනි.වරලස හොඳින් පීරා පිට දිගට විදාහල සේරා අනතුරුව සුවඳ විලවුන් දෙකන් පෙති අග හා ළය මඬල මත විසුරුවා හැරියාය. එම මිහිරි සුවඳින් මුළු නිදන කාමරයම එකවරම සුගන්ධයෙන් පිරී ගියේය.”මං ඔය කාරණය ගැන හෙට දුවගෙන් හෙමිහිට අහලා බලන්නම් සේරා.” බිරිඳගේ හිතයට තෙරපෙන පීඩනය නිවන අදහසින් ඩග්ලස් සෙමින් කටහඬ බින්දේය.”අහලා විතරක් මදි.. තදින්ම එයාට තරවටු කරන්නත් ඕනැ.. එහෙම නොකොළොත් වෙන්නෙ ඕවා දුරදිග යන එකයි.. මං කැමැති නැහැ ඔයාගෙ රෙස්පෙක්ට් එක විනාශ වෙනවා දකින්න. අපි වැදගත් නම්බුකාර මිනිස්සු””මට තේරෙනවා සේරා.. මට තේරෙනවා”සුව යහන අද්දර දැල්වෙන ලා නිල්වන් පැහැති විදුලි පහනින් නිකුත් වන්නේ ඇසට පි‍්‍රය මන්දා ලෝකයකි. එය නිවා දමා කාමරය අඳුරේ ගිල්වන්නට අකැමැතිවූ සේරා හෙමින් සීරුවේ යහන වෙතට අවුත් සැමියා අසලින්ම උඩුකුරුව වැතිරුණාය. ඇය ගල්වා සිටි මුදු විලවුන් සුවඳ ඒ මොහොතේ ඩග්ලස්ගේ සිත පමණක් නොව ඇඟපත ද උණුසුම් කළේය. ඔහු ඇගේ බඳවටා අතක් යවමින් ඇයව සිය තුරුළට ගත්තේය.’ඡායාරූප ප්‍රදර්ශනය’ කට ළඟටම ඇවිත් තිබූ නිසා සඳුන් පසුවූයේ බෙහෙවින් කාර්ය බහුලවය. පත්තරේ වැඩ රාජකාරිවලට අමතරව ප්‍රදර්ශනය සාර්ථක කරගන්නට අවශ්‍ය වූ නිසාද ඔහුට විවේකයක් නොමැති තරම් විය. වැඩියෙන්ම කාලය මිඩංගු කරන්නට සිදු වූයේ ප්‍රදර්ශනයට ඇවැසි පුළුල් ප්‍රචාරය ලබා ගැනීම සඳහාය. ඔහුගේ හි මිතුරන් බොහෝ දෙනෙක් ගුවන් විදුලි, රූපවාහිනි සහ පුවත්පත් ආයතනවල සිටි නිසා “හද ඇඳි රූ” ඡායාරූප ප්‍රදර්ශනයට “පබ්ලිසිටි” ලබාගැනීම ඔහුට එතරම් අසීරු නොවීය.ඔහුගේ ජංගම දුරකථනය නාද වෙන විට සඳුන් සිටියේ “ලයනල් වෙන්ඩ්ට්” කලාගාරය තුළ ඡායාරූප ප්‍රදර්ශනයට ලක ලෑස්ති වෙමිනි. ඇමතුම ලැබුණේ තිසරු ගෙනි.”සඳුන් ඔයා ඔෆීස් එකේද?””නැහැ... ලයනල් වෙන්ඩ් එකේ... එක්ස්ෂිබිසන් එකට හෝල් එක එරේන්ජ් කරනවා...””එහෙනම් හුඟක් බිසී ඇති නේද.. මං පස්සෙ රින් කරන්නම්.. සඳුන්..””ඒකට කමක් නැහැ.. කතා කරන්න තිසරු.. මගෙ යාළුවො ටිකක් ඇවිල්ලා ඉන්නවා සපෝර්ට් එකට.. ඒ ගොල්ලො බරටම වැඩ..””ඔයාගෙ ඉන්විටේෂන් එක ලැබුණා.. මාව මතක් වුණාට ගොඩක් තෑන්ක්ස්..””මට නම් තිසරුව හැම වෙලාවෙම මතක් වෙනවා. ඒක නෙමේ ඔයා ප්‍රදර්ශනේ බලන්න එනවනෙ.. ඔන්න නෑවිත් ඉන්න එපා..””එන එක තමයි ප්‍රශ්නෙ.. සඳුන්?””ඒ මොකෝ? ඔයාට පුළුවන්නෙ අනුපමායි.. වික්ටර්යි එක්ක එන්න...””පුංචි අම්මා අපේ අප්පච්චිගෙ හිතට විස පොවලා... මං කව්ද බෝයි කෙනෙක් එකක යාළුවෙලා කියලා.. අප්පච්චි ඊයෙ මට හොඳටම දෙහි කැපුවා.”සඳුන්ගේ හිත එකවරම කීරි ගැසී ගියේය. හදවතේ ගැස්ම වැඩිවිය. කර කියා ගන්ට දෙයක් නැතුව මෙන් ඔහු අසරණව මොහොතක් බලා සිටියේය.”අප්සෙට් ගහන්න එපා සඳුන්.. අපි එන විදිහකට මුහුණ දෙමු..””ඔයාගෙ හිත හෙල්ලෙන්නෙ නැත්නම් එච්චරයි තිසරු””ඒ ගැන නම් පොඩ්ඩක්වත් බය වෙන්න එපා. මගෙ හිත හුඟක් හය්යයි සඳුන්””ඒ වචන ටික මට රටක් වටිනවා””අපි දෙන්නා මෙච්චර ඉක්මනට මේ තරම් හිතට ළං වුණේ කොහොමද කියලා හිතෙනකොට මට පුදුමත් හිතෙනවා.””පෙර සංසාරෙදි එකට ළංවෙලා හිටපු අය මේ විදියට හමුවෙනවා.. ඒ වගේ බැඳීමක් වෙන්න ඇති මේකත්.””අර ටී.එම් ජයරත්නගෙ ලස්සන සෝන්ග් එහෙකුත් තියෙන්නෙ.. ‘මතු සංසාරෙත් අපි හමුවෙන්න ඇති..’ කියලා නේද?” ඇය ඒ වචන ටික කීවේ සිනාසෙමිනි.”ඒ සින්දුවට මාත් හරිම ආසයි..””එහෙනම් මං නතර වෙන්නද.. සඳුන්.. මන් හින්දා ඔයාගෙ වැඩවලටත් ඩිස්ටර්බ් වෙනවනෙ.. ඕල් ද.. බෙස්ට්...””කෝල් කළාට ගොඩක් තෑන්ක්ස්...” සඳුන් සතුට පිරි හදින් ඇයට සමු දුන්නේය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av1006062</link>
    <topic>මං මව්පියන්ට පිටින් යන්නෙ නෑ</topic>
    <author>තුෂාරි වික්‍රමසිංහ ඡායාරූපය - දුෂ්මන්ත මායාදුන්න</author>
    <content>මං මව්පියන්ට පිටින් යන්නෙ නෑ- චමල්ෂා දෙව්මිණිකඩාහැලෙන දිගු වරලසත් ඊට නොදෙවැනි දඟකාර නෙතු සඟලත් ඇගේ වතට ගෙන එන්නේ අපූරු සුන්දරත්වයකි.තාරුණ්‍යයේ ආකර්ෂණීය බවත් එහි සුන්දරත්වයත් එක්තැන් කරගත් නව පරපුරේ මේ රංගන ශිල්පිනිය චමල්ෂායි. ‘සිරස කුමරිය’ රියැලිටි වැඩසටහන හරහා කලා ක්‍ෂේත්‍රයට පිවිස ‘කිඳුරංගනා’ හි ‘නේත්‍රා’ චරිතය රඟමින් රංගාභිෂේක ලද චමල්ෂා දෙව්මිණී රංගනයට දක්වන දක්ෂතාව මේ දිනවල විකාශය වන ‘අමන්දා’, ‘නිල්නෙතු’ ටෙලිනාට්‍ය හරහා දැකගත හැකියි. චමල්ෂාඇගේ නවතම කලා තොරතුරු රසඳුන සතුටු සාමීචිය සමඟ බෙදා හදාගත්තේ මේ විදිහටයි.’අමන්දා’, ‘නිල්නෙතු’ ටෙලි නාට්‍ය එක්ක ඔබ ආයෙමත් කාර්යබහුල වෙලා නේද?ඇත්තටම කාර්යබහුලයි. මොකද ‘අමන්දා’, ‘නිල්නෙතු’ ටෙලිනාට්‍ය දෙකේම රූගතකිරීම්වලට මේ දවස්වල සහභාගිවෙනවා. ඊට අමතරව ‘ස්වයංජාත’ ටෙලිනාට්‍යයටත් දායක වුණා. එයත් මේ දවස්වල විකාශනය වෙනවා. මේ වැඩකටයුතු එක්ක කාර්යබහුල වගේම විනෝදයෙන් ජීවිතය ගත වෙනවා.ඔබ රංගනයට අත්පොත් තබන්නේ ‘කිඳුරංගනා’ හි ‘නේත්‍රා’ චරිතය හරහා. මේ ගැන ඔබට මොකද හිතෙන්නේ?’කිඳුරංගනා’ ටෙලිනාට්‍යයට දායක වෙන්නට ලැබීම ඇත්තටම සතුටක්. ඒකට අවස්ථාව ලැබුණේ ‘සිරස කුමරිය’ රියැලිටි වැඩසටහන හරහායි. ‘නේත්‍රා’ කියන්නේ ‘කිඳුරංගනා’ ටෙලිනාට්‍යයේ ප්‍රධාන චරිතය.එය මට මගේ ජීවිතයට සුවිශේෂී චරිතයක්. මොකද එය හුඟාක් ප්‍රේක්ෂකයන්ගේ අවධානයට, ආදරයට, අනුකම්පාවට ලක්වුණා. අවුරුදු දෙක හමාරක් වගේ දීර්ඝ කාලයක් මේ ටෙලිනාට්‍යය විකාශනය වුණා.ඒ චරිතය හරහා ඉවසීම, පරිත්‍යාගය වගේ හොඳ ගතිගුණ මට ඉදිරිපත් කරන්න ලැබුණා. එයත් මම ආසාවෙන් රඟපෑ ටෙලිනාට්‍යයක්.ඔබේ නවතම ටෙලි නාට්‍ය රංගනය ‘අමන්දා’ ඒ ගැනත් කතාබහ කරමු.’අමන්දා’ ටෙලිනාට්‍යයේ ප්‍රධාන චරිතය ‘අමන්දා’. මගෙ වාසනාවට වගේ මට රඟපාන්න ලැබුණු චරිතයක් ලෙසයි මම සලකන්නේ. ඉතාම ආසාවෙන් කරන චරිතයක්. මිනිසුන්ගේ ආදරය, අනුකම්පාව නොඅඩුව ලැබෙන චරිතයක්.ඒ වගේම උත්සාහවන්ත චරිතයක්. දැනට මේ ටෙලිනාට්‍යය විකාශනය වෙන්න පටන් අරගෙන මාසයක් වගේ කෙටි කාලයක් ගතවෙලා තිබෙනවා. නමුත් මඟතොටේදී මට ලැබෙන අසීමිත ප්‍රතිචාරත් එක්ක මට දැනෙන දෙයක් තමයි මිනිසුන් ගොඩාක් දෙනෙක් ආසාවෙන් බලන, ආදරේ කරන චරිතයක් බවට ‘අමන්දා’ පත්වෙලා කියන එක.’නිල් නෙතු’ හි ‘චමල්කා’ සහ සැබෑ ජීවිතේ ‘චමල්ෂා’ අතර වෙනසක් නැහැයි කියලා මම කිව්වොත් එයට ඔබ එකඟද?හුඟාක් දුරට එකඟයි. මොකද ‘චමල්කා’ චරිතය සැබෑ ජීවිතේ මගේ සිතුම් පැතුම් එක්ක සමානයි කියලා හිතෙනවා. චමල්කා තරම් චමල්ෂා නපුරු නොවුණත් ඒ දඟකාරකම්, හැසිරෙන ආකාරය මගේ සැබෑ දිවිය හා සමානයි.මට හුඟාක් වෙලාවට රඟපාන්න ලැබුණේ අහිංසක චරිත. නමුත් ‘නිල්නෙතු’ ටෙලිනාට්‍යයේ රඟපෑම් ඊට හාත්පසින්ම වෙනස්. මේ හින්දා ‘චමල්කා’ චරිතය මම රඟපාපු වෙනස්ම ආරක චරිතයක් කියල කියන්න පුළුවන්.”සිනමා නිර්මාණවලට දායකවෙන්න ඔබට ආරාධනා ලැබුණේ නැතිද?චිත්‍රපට දෙකකටම ආරාධනා ලැබුණා. නමුත් මම ඒවා භාරගත්තෙ නැහැ. මොකද ඒ චිත්‍රපටවල මම අඳින පලඳින ආකාරයට රඟපෑම් ඉදිරිපත් කිරීමට තියෙන ඉඩකඩ අඩුයි. ඒ චරිත මට නොගැළපෙන ඒවා. ඒ හින්දම මගේ මව්පියන් මේ චිත්‍රපටවලට දායකවෙන්නට මට අවසරය දුන්නෙ නැහැ.වේදිකා නාට්‍ය රංගනයට දායක වෙන්න ආසාවක් නැත්ද?ඒ ගැන නම් ලොකු ආසාවක්, බලාපොරොත්තුවක් තිබෙනවා. වේදිකා නාට්‍යයක රඟපාන්න ආරාධනා ලැබුණොත් එය ඉතාම සතුටින් බාරගන්නවා.ගායන, නර්තන රියැලිටි වැඩසටහන්වලට චමල්ෂාටත් ආරාධනා ලැබෙන්න ඇති?ආරාධනා ලැබුණා. නමුත් මම තීරණයක හිටියා යළිත් රියැලිටි වැඩසටහන්වලට සහභාගි නොවන්න. මොකද මම මේ ක්‍ෂේත්‍රයට ආවෙත් රියැලිටි වැඩසටහනකින්. එහිදී ප්‍රේක්ෂක ඉර්ඉ ක්‍රමයට මම මුහුණ දුන්නා.යළිත් මට මගේ ප්‍රේක්ෂකයන්ට එවැනි ආයාචනයක් කරන්න මට බැහැ. යළිත් මම මගේ ප්‍රේක්ෂකයන්ට කරදර කළ යුතු නැහැ. මම දැන් ඔවුන් වෙනුවෙන් මගේ හැකියාව, නිර්මාණ ඉදිරිපත් කර ඔවුන් පිනවිය යුතුයි කියලයි මම හිතන්නේ.යෞවනියක ලෙස ආදරේ ගැන කතාකරන්න චමල්ෂාත් කැමැති ඇති?ආදරේ ගැන ඕනම කෙනෙක්ට දැනෙනවා. ආදරේ කියන දේ පුංචි කාලෙ ඉඳලම ඕනම කෙනෙක්ට දැනෙන, අඳුනන දෙයක්. ඇත්තටම තරුණ දිවියේ ආදරේ ගැන විවිධ යෝජනා මටත් එනවා.ඒ සියල්ල මම මගේ අම්මටයි, තාත්තටයි භාරදීලයි තියෙන්නේ. මගේ ආදර කතාව ගැන අවසාන තීරණය තියෙන්නේ මගේ මව්පියන් ළඟ. ඇත්තටම මගේ තාත්තටයි – අම්මටයි තවමත් මම පොඩි දරුවෙක්.තාත්තා මේ දේවල් ගැන කතා නොකළත් අම්මා තමයි විහිළුවෙන් හරි මට එන මංගල යෝජනා ගැන කතා කරන්නේ.චමල්ෂාගේ පවුලෙ විස්තරත් දැනගන්න කැමැතියි?මගේ පවුලෙ ඔක්කොම 6 දෙනයි. අම්මා, තාත්තා, නංගි, මල්ලිල දෙන්නයි මමයි. අපේ පවුලේ හයදෙනාටම හොඳින් ගීත ගයන්න පුළුවන්. මගේ පියා ව්‍යාපාරිකයෙක්. අම්මා දේශීය වෛද්‍ය විද්‍යායතනයේ සේවය කරනවා. නංගී බැලේ ඩාන්සර් කෙනෙක් විදිහට කටයුතුª කරනවා. මල්ලිලා සංගීතයට හුඟාක් නැඹුරුයි. අපි හයදෙනාම හරිම විනෝදයෙන් සැහැල්ලුවෙන් ජීවත්වෙනවා.චමල්ෂාගේ අනාගත බලාපොරොත්තු. ඒගැනත් කතාකරමු.හැමෝමත් එක්කම සහයෝගයෙන්, හොඳින් ඒ අයටත් උදව් කරගෙන මං යන ගමන සාර්ථකව ගෙනියන්න ලොකු බලාපොරොත්තුවක් තිබෙනවා.චමල්ෂාගේ ලිපිනය:128/10, කොස්වත්ත හරස් පාර, රාජගිරිය.තුෂාරි වික්‍රමසිංහ ඡායාරූපය - දුෂ්මන්ත මායාදුන්න</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av1006063</link>
    <topic>විශාරද මංගලිකා තෙන්නකෝන් ගේ ‘ඔබේ මල් ගොමුවෙන්’ 8 වැනිදා එළි දකී</topic>
    <author>ඉඳුනිල්</author>
    <content>විශාරද මංගලිකා තෙන්නකෝන් ගේ ‘ඔබේ මල් ගොමුවෙන්’ 8 වැනිදා එළි දකීනව පරපුරේ ගායන සහ වාදන ශිල්පිනී විශාරද මංගලිකා තෙන්නකෝන් ගේ ‘ගීත ඇතුළත් කුලුඳුල් ගීත ඇල්බමය ‘ඔබේ මල් ගොමුවෙන්’ නමින් ලබන 8 වැනිදා (අනිද්දා) පස්වරු 6.15 ට බත්තරමුල්ල ජනකලා රඟහලේ දී එළි දැක්වේ.ආචාර්ය අජන්තා රණසිංහ, සමන් චන්ද්‍රනාත් වීරසිංහ, කුලරත්න ආරියවංශ, බන්දුල නානායක්කාරවසම්, වසන්ත කුමාර කොබවක, දේවිකා ජයසුන්දර, වෛද්‍ය ජයරුවන් බණ්ඩාර, චානක ජයසේකර, බණ්ඩාර ගනේගල සහ නයනානන්ද පෙරේරා යන ප්‍රවීණයන් ‘ඔබේ මල් ගොමුවෙන්’ සඳහා ගීත රචනා කර ඇති අතර රෝහණ වීරසිංහ, සරත් ද අල්විස්, රූකාන්ත ගුණතිලක, නවරත්න ගමගේ, මහින්ද බණ්ඩාර, සුරේෂ් මාලියැද්ද, කරුණාරත්න විජේවර්ධන, විමල් දයානන්ද, විශාරද මංගලිකා තෙන්නකෝන් සහ තුසිත් නිරෝෂණ (Centigradz)  විසින් සංගීත අධ්‍යක්ෂණය කර තිබේ.විශාරද එඩ්වඩ් ජයකොඩි, රූකාන්ත ගුණතිලක, චන්දන ලියනාරච්චි සහ දයාන් විතාරණ ඇයට යුග ගායනයෙන් සහාය වෙති.උපතින් රැගෙන ආ හැකියාවන්ගෙන් යුත් මංගලිකා පාසල් වියේදීම සිංහල භාෂා දින තරගාවලියේ පද්‍ය ගායනා අංශයෙන් සමස්ත ලංකා අනුශූරතාව දිනාගනිමින් සිය නිර්මාණ චාරිකාව අරඹා 1999 වර්ෂයේ රූපවාහිනී සංස්ථාව සහ ජාතික තරුණ සේවා සභාව එක්ව තුරුණු ශක්ති සෞන්දර්ය චාරිකාවේ ගීත ගායනා අංශයෙන් මාතලේ දිස්ත්‍රික් තරගයෙන් සහ මධ්‍යම පළාත් තරගයෙන් ප්‍රථම ස්ථානය දිනා අවසාන මහා තරගය තෙක් පැමිණියාය.‘සමුනොවන්න සුගන්ධිකා’ චිත්‍රපටයේ ගීතයක් ගායනා කරමින් චිත්‍රපට පසුබිම් ගායනයට ද ‘මේ සොඳුරු පියාපත්’ ටෙලිනාට්‍යයේ ගීතයක් ගායනා කරමින් ටෙලිනාට්‍ය පසුබිම් ගායනයට ද එක්වූ ඇය ගායනා කර රූප රචනා කළ ‘පුරහඳ ළඟින්ම’ සහ ‘ඔබේ මල් ගොමුවෙන්’ ගීත දෙක රූපවාහිනියේ සහ ගුවන්විදුලි නාලිකාවල උපරිම ප්‍රේක්ෂක ප්‍රතිචාර හිමිකර ගනිමින් විකාශය වෙයි.ඉඳුනිල්</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av1006064</link>
    <topic>xx</topic>
    <author>එඩ්වඩ් චන්ද්‍රසිරි</author>
    <content>xxපියදාස තැපැල් කාර්යාලය වෙත ගියේ ඉතාලියේ සිටින තම බිරිඳ ඉල්ලා එවා තිබු විස්තර රැසක් ගුවන් තැපැල් මඟින් යැවීමටය.කවුන්ටරයේ සිටි සේවකයා ලිපිය රැගෙන එය කිරා බලා මෙසේ කීවේය.‘මේ ලියුම බර වැඩියි. මේකට තවත් මුද්දරයක් අලවන්ඩ ඕනෙ.’‘එතකොට මහත්තයෝ ඕකේ බර තව වැඩි වෙනව නෙ.’ පියදාස කීවේ බයාදු සිනාවක්ද පාමිනි.දුම්රියේ ගාඩ් මැදිරිය වෙත අපහසුවෙන් පිය නැඟූ තරබාරු කාන්තාව ඉතා ආචාරශීලීව ගාඩ්වරයා ගෙන් මෙසේ ඇසීය.‘ඊළඟ ස්ටේෂන් එකේදි කරුණාකරලා මට බිමට බහින්න පොඩ්ඩක් උදව් කරනව ද?’‘ඇයි නෝනා, බඩු මොනවාවත් බිමට බාන්න තියෙනවද?’ ගාඩ්වරයා පෙරළා ප්‍රශ්නයක් නැඟුවේය.‘නෑ. මං මහත හින්දා බිමට බහින්නෙ පිටිපස්සම හැරිලා. මං එහෙම කරන කොට බිම ඉන්න අයගෙ හිතේ මං අමාරුවෙන් කෝච්චියට නගින්ඩ හදනවයි කියල. ඒ ගොල්ලො ඉදිරිපත් වෙලා මට තල්ලුවක් දීලා උඩට දානවා. පහුගිය ස්ටේෂන් තුනේදිම වුණේ ඔන්න ඕකයි.’ තරබාරු කාන්තාව පිළිතුරු දුන්නාය.‘යුෂ්මතා කැමැති නැද්ද මේ තැනැත්තිය එක්ක සමාදාන වෙලා නැවතත් දීග කන්ඩ.’ විනිශ්චයකරු විත්ති කූඩුවේ සිටි අනෝමා දෙසට අත දිගු කරමින් පැමිණිලි කූඩුවේ සිටි නිහාල් ගෙන් විමසීය.‘තමුන්නාන්සේ එක සුමානයක් මේ ගෑනිත් එක්ක දීග කාලා බලන්ඩ හාමුදුරුවනේ, පුළුවන් ද කියල.’ නිහාල් වහා පිළිතුරු දුන්නේ ය.පින්තු කාර්යාලයේ වැඩ අවසන් වී නිවෙස බලා යාමට පාරට ආවේ නන්දවීර සමඟිනි. දෙදෙනා කතා කරමින් බස් නැවතුම වෙත යමින් සිටියදී ඔවුන් පසු කරමින් පාපැදියකින් ගිය පුද්ගලයකු දුටු පින්තු, නන්දවීරට ඔහු පෙන්වා මෙසේ කීය.‘අර යන හාදයා තමයි විශ්ව විද්‍යාලයට නව ස්වරූපයක් ලබා දුන්න කෙනා.’‘මොනවා කොහොමද බං ඒක එහෙම වෙන්නේ?’ නන්දවීර ඇසුවේ පුදුම වෙමිනි.‘ඇයි බං ඔය මනුස්සයටනෙ මේ පාර විශ්ව විද්‍යාලෙ කලර්වොෂ් කරන්න කොන්ත්‍රාත් එක ලැබුණේ.’ පින්තු කීය.ජයසේකර ගේ බිරිඳ හදිසියේ අසනීප වූ බැව් දැනගන්නට ලැබුණු රාමවික්‍රම, ජයසේකර හමුවූ විටෙක බිරිඳගේ සුවදුක් විමසීය.‘පවුලව හදිස්සියේම ඉස්පිරිතාලෙට ඇතුල් කළයි කියල පනිවුඩේ ආවම මට කටට ගත්ත බත් කට ගිලින්ඩ බැරි වුණා.’ ජයසේකර කීවේ ශෝකයෙනි.‘හැබෑට...! ඉතින්...’ රාමවික්‍රම ද ජයසේකරගේ දුක බෙදා ගනිමින් විමසීය.‘පස්සෙ මං පාන් කෑවා.’ ජයසේකර කීවේය.නගරයේ සිනමා හලක පෙන්වන අලුත්ම සිංහල චිත්‍රපටය නැරැඹීමට ගොස් සිටි සුනිල් මඳ වේලාවකින් හෙම්බත්ව නින්දට වැටුණා පමණක් නොව මහ හඬින් ගොරවන්නට ද විය. අල්ලපු අසුනේ සිටි තැනැත්තා සුනිල්ගේ උරහිසින් අල්ලා සොලවා මෙසේ කීය.‘මේ අයිසේ, ඔච්චර හයියෙන් ගොරවන්න එපා.’‘මේ කසිකබල් පික්චර් එකේ මොන කෙහෙල්මලක් බලන්ඩද ඕයි!’ නින්ද කැඩුණු සුනිල් කෝපයෙන් ඇසීය.‘පික්චර් එක බලන්ඩ නෙමෙයි ඕයි. මටත් ටිකක් නිදා ගන්ඩ ඕනෑ.’ අනිකා පිළිතුරු දුන්නේය.එඩ්වඩ් චන්ද්‍රසිරි</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av1006065</link>
    <topic>දරුවන්ගේ සද්දෙ කෙසේ වෙතත් කුමාරිගෙ සද්දෙටයි මං ඇහැරෙන්නෙ</topic>
    <author>හේමාලි විජේරත්න</author>
    <content>දරුවන්ගේ සද්දෙ කෙසේ වෙතත් කුමාරිගෙ සද්දෙටයි මං ඇහැරෙන්නෙ- ජැක්සන් ඇන්තනිඅපි මේ ගොඩවැදුණේ අපේ රටේ කලා ක්‍ෂේත්‍රයේ නොමැකෙන නාමයක් හිමි කලා පවුලක් වෙසෙන නිවහනකට. රාගම ප්‍රදේශයේ නිස්කලංක තැනක පිහිටි මේ නිවහනේ සාමාජික සාමාජිකාවන් සියලු දෙනාම එකට එකතුවෙන්නේ එහෙමත් වෙලාවක. ඒ තරමටම මේ පවුලේ එක් එක්කෙනාට වෙන්වුණු රාජකාරි ටිකක් පවතිනවා. අපි මේ පැමිණියේ ජැක්සන් ඇන්තනි – කුමාරි මුණසිංහ කැදැල්ලට.මේ කැදැල්ලේ පාලුව මකන්නේ පුතාල දෙදෙනෙකුත් දියණියකුත් ඉන්නවා. මේ තුන් දෙනාත් අම්මයි තාත්තයි වගේම කලා කටයුතුවලට නිතරම සම්බන්ධ වෙන කාර්ය බහුල පුද්ගලයෝ.ඒ වුණාට මේ පස්දෙනාම එකට එකතු වුණු තැන එකම රස ගුලාවක්. මේ පවුලෙ බාලයා සජිත තමයි විහිළුකාරයා. ඔහු කරන විහිළු තහළුවලට වෙලාවකට ඉල ඇදෙනවලු හිනාවෙලා.- කුමාරි මුණසිංහඅපේ කතාබහට මුලින්ම එකතුවුණේ කුමාරි මුණසිංහ.”අපේ ගෙදර හැමදාමත් මුලින්ම අවදිවෙන්නේ මම. කොච්චර රෑ වෙලා නිදාගත්තත් පාන්දර පහ වෙනකොට මම අවදිවෙනවා. උදේට දවල්ට දෙකටම මම කෑම පිළියෙල කරන්න ඕන. දුව කැම්පස් යනකොට දුවට බත් ගෙනියන්න ඕන.පුතාලත් එළියට යනව නම් ඒ අයත් බත් අරගෙන යනවා. උදව්වට කෙනෙක් හිටියත් බොහෝවිට අපේ ගෙදර කෑම පිළියෙළ වෙන්නේ් මගේ අතින්. පුතාලට තුන්වේලටම බත් ඕන නිසා අපේ ගෙදර ප්‍රධාන ආහාරය වෙන්නේ බත්. ජැක්සන් නම් රෑට බත් කන්න කැමැත්තක් නෑ. බොහෝ වෙලාවට ටෝස්ට් කරපු මාළු ටිකක් තමයි ජැක්සන් කන්නේ.ජැක්සන් –කුමාරි කැදැල්ලේ ගෙදර දොරේ වගකීම් සියල්ලම කුමාරි තම කරපිට පටවාගන්නේ කැමැත්තෙන්මයි. ඇය කියන්නේ ජැක්සන් වැනි කෙනෙකුගේ කාලයේ ඇති වටිනාකම ඇය හොඳින් හඳුනාගෙන සිටින නිසා ඔහුට නිදහසේ ඔහුගේ කටයුතු කරගෙන යන්න ඇය උදව්වෙන බවයි.ගෙදර කොයි තරම් වැඩ තිබුණත්, දරුවන්ගේ වැඩත් කරල ජැක්සන්ගේ වැඩත් කරල කුමාරි උදේ 9.00 වෙනකොට කාර්යාලයටත් යනවා. කුමාරි වැඩකරන්නේ කාලගුණ විද්‍යා දෙපාර්තමේන්තුවේ කාලගුණ විද්‍යා නිලධාරිණියක් හැටියට.කාර්ය බහුල ජීවිතයක් ගෙවන සැමියෙකුත්, දරුවන් තිදෙනෙකුගේ කටයුතුත් සමඟ රැකියාවකුත් කරන ගමන් කලා කටයුතුවලටත් සම්බන්ධ වෙන කුමාරිගේ ජීවිතේ කොයි තරම් වෙහෙසකර ඇත්ද කියලා වෙලාවකට අපට තිබෙනවා.ඒත් ඈ මේ හැම කටයුත්තක්ම කරන්නේ හරිම ආදරෙන් ආසාවෙන් හා කැපවීමෙන් . මේ සියලු දේවල් රැකගෙන යහපත් පවුල් ජීවිතයක් ගෙනියන ඈ ධෛර්යවන්ත ගැහැනියක්.ජැක්සනුත් – කුමාරිත් විවාහ වුණේ 1985 දී. මේ දෙන්නගේ ආදරේට නිවෙස්වලින් බාධා එල්ල වුණත් මේ දෙදෙනාගේම තීරණය වුණේ කෙසේ හෝ දෙදෙනා විවාහ විය යුතුයි කියායි. ඒ අනුව මේ දෙදෙනා විවාහ වෙන විට ජැක්සන්ට ස්ථිර රැකියාවක් තිබුණෙත් නැතිලු. කුමාරිට හයියට තිබුණේ ඇගේ රැකියාව පමණයි.”අපේ පවුලේ වැඩිමලා මම. මගේ නංගිලා මල්ලිලා බලාගෙන ගෙදර දොරේ වැඩකරගෙන ඉඳලා පුංචි කාලේ ඉඳන්ම මට වගකීම ගැනීමේ හැකියාව තිබුණා. ඒ අත්දැකීම මට විවාහ දිවියේදී බොහෝවිට උපකාරි වුණා”. කුමාරි කියනවා.ජැක්සන් කියන්නේ ඔහුගේ දෛනික ජීවිතයේ රැයක්, දවාලක්, උදයක්, හවසක් කියලා වෙනසක් ඔහුට නැති බවයි. කිසියම් වෘත්තියකට සීමා වී නැති වුණත් පවුලේ අයත් එක්ක අලුයම නැඟිටීම ජැක්සන්ගේත් පුරුද්දක්.”උදේ පාන්දරට අපේ ගෙදර ලොකු කලබැගෑනියක් තියෙන්නේ. දරුවෝ ඉස්කෝලෙ යන්න නැගිටලා. කුමාරි උයන්න නැගිටලා එකම ගාලගෝට්ටියයි. මට උදෙන්ම ඇහෙන්නේ අපේ පවුලෙ ලොකුදුව කුමාරිගේ ශබ්දෙ තමයි.එයා දරුවන්ට එක එක අනපනත් පනවන සද්දෙ. සමහර දවසට මම මහ රෑ දෙගොඩහරියේ ඇවිත් පාන්දර නිදාගන්න හදනකොට ළමයි ටිකක් සද්ද දානවා ඇහෙනවා. එතකොට කුමාරි ‘කෑගහනවා දරුවන්ට ‘ළමයිනේ කෑගහන්න එපා. අප්පච්චිට ඇහැරෙයි’ කියලා. දරුවන්ගේ සද්දෙ කෙසේ වෙතත් අන්තිමේ කුමාරිගේ සද්දෙට මම ඇහැරෙනවා.”ජැක්සන් කියන්නේ හිනාවකුත් එක්ක. ජැක්සන්ගේ කුමාරිගේ නිවස ඇතුළේ තිබෙන්නේ පුදුම තරමේ ආගමික සහජීවනයක්. ජැක්සන් උපතින් කතෝලික බැතිමතෙක්. කුමාරි හොඳ බෞද්ධයෙක්.මේ දෙදෙනාගේ දරුවන් තිදෙනාම කතෝලික බැතිමතුන්. කුමාරි උදේ හවස බුදුන්ට මල් පහන් පුදන කොට අප්පච්චිත් දරුවනුත් යේසුස් වහන්සේ අදහනවා. කුමාරිගේ බෞද්ධ පරිසරය නිසාම ජැක්සනුත් බුදු දහම ගැන වැඩි වැඩියෙන් උනන්දුවෙමින්, එය අධ්‍යයනය කරන්නට පෙලඹුණ බව ජැක්සන් පැවසුවා.මේ නිවසෙත් කුමාරි මල් පහන් පුදන තැන බුදුන්වහන්සේ මෙන්ම යේසුස් වහන්සේත් වැඩ ඉන්නවා.ජැක්සන් – කුමාරිගේ වැඩිමල් දියණි මාධවී දැන් විශ්වවිද්‍යාල සිසුවියක්. ඇය කැලණිය විශ්වවිද්‍යාලයේ පුරාවිද්‍යා විශේෂවේදී උපාධියක් හදාරනවා. ලොකු පුතා අකිල ධනුද්දර වාණිජ අංශයෙන් උසස් පෙළ හදාරනවා. පුංචි පුතා සජිත අනුත්තර කොළඹ ආනන්ද විද්‍යාලයේ ඉගෙන ගන්නවා.  - දියණිය මාධවීඅපේ කතාබහට මේ පවුලේ වැඩිමල් දෝණි මාධවීත් එකතුවුණා.’අම්මයි – අප්පච්චියි කාර්ය බහුලයි කියලා පුංචි කාලේ ඉඳන්ම අපිට අවබෝධ වෙලයි තිබුණේ. අපි ඉස්කෝලෙ ඇරිලා ගෙදර එනකොට කවදාවත් ඒ දෙන්න ගෙදර හිටියේ නෑ. ඒකෙන් අපිට දුකක් දැනුණේ නෑ. සමහර වෙලාවට පොඩි පාළුවක් දැනුණා.මමයි, මල්ලිලා දෙන්නයි ඉතින් නිතරම එකට තමයි හැදුණේ. ඒ දෙන්නත් එක්ක ඉන්නකොට කොහොමත් පාළුවක් දැනෙන්නේ නෑ. ලොකු මල්ලි නම් වැඩිය කලාවට නැඹුරු නෑ. එයා වැඩිපුර කැමැති වාණිජ පැත්තට.චූටි මල්ලි තමයි ඉතින් නළුවා. එයා හරි ලස්සනට කතා කියනවා. එයා රඟපාමින් කියන ඒ කතා අහන්න අපි හරි ආසයි. මොනවා කළත් මේ දෙන්නා පාඩම් වැඩ කරන්නේ් නැතිනම් මම සැර දානවා. දෙන්නම ටිකක් මට බයයි.ජැක්සනුත් – කුමාරිත් දෙන්නම දරුවන්ට නිදහසේ හැදෙන්න ඉඩ ඇරිය දෙන්නෙක්. දරුවන්ගේ දක්ෂතා ඇති පැත්තට ඔවුන් යොමු කිරීම මේ දෙන්නාගේම අභිප්‍රාය වුණා. ඒ අනුව අද වෙන විට ඔවුන්ගේ දරුවෝ තුන්දෙනාම ඒ අයගේ මාවත් තෝරාගෙන තිබෙනවා.ජීවිතේ දිහා ආපස්සට හැරිලා බලත්දි තමන්ට අයිති හොඳ නරක, වාසි අවාසි, දුක, සතුට මේ හැම දෙයක්ම තමයි මේ තමන්ට ලැබෙමින් පවතින්නේ. ඒ ලැබෙන සියලු දේ තමන්ට උරුම දේ යැයි වැළඳගෙන ජීවත්වෙන එක තමයි ජීවිතේ කියන්නේ කියලයි ජැක්සන් කිව්වේ.හේමාලි විජේරත්නඡායාරූප – ගීත් ද මැල්</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av1006066</link>
    <topic>හිම කැට අතරින් මතු වු කඳුකර මනාලිය</topic>
    <author>සේමාලි කැල්ලපත</author>
    <content>හිම කැට අතරින් මතු වු කඳුකර මනාලියරස්කින් බොන්ඩ් ඇන්ග්ලෝ ඉන්දියානු ලේඛකයෙක්. සාහිත්‍ය ලෝකයේ ඔහු හඳුන්වන්නෙ ඉන්දියාවේ වර්ඩ්ස්වර්ත් ලෙසයි. එංගලන්තයේ වර්ඩ්ස්වර්ත් වගේම ඉන්දියාවේ වර්ඩ්ස්වර්ත් පරිසරය වර්ණනා කරමින් ගද්‍ය රචනාවේ යෙදීම ගැන ප්‍රසිද්ධයි. රස්කින් බොන්ඩ් උපන්නෙ ඉන්දියාවේ හිමාලයා කඳුපාමුල තියෙන දෙහ්රාදුන් කියන ලස්සන පුංචි ගම්මානෙ. සිම්ලා, මනාලි, කසෝලි සහ ජාම්නගර් වැනි ඉන්දියානු ගම් නගරවල සුන්දරත්වය ගැන රස්කින් බොන්ඩ්ගෙ පොත්වල මොනවට වර්ණනා කෙරෙනවා.ඉන්දියාවේ කඳුකර පළාතක් වූ හිමාචාල් ප්‍රාන්තයේ සිම්ලා සහ මනාලි යන නගරවල කළ සංචාරයේදී නිරන්තරයෙන් මගේ මතකයට ආවේ රස්කින් බොන්ඩ් ගේ පොත්වල කියැවෙන මේ කඳුකර ප්‍රදේශවල සුන්දරත්වයයි.හතර දිග්බාගයෙන් පෙනෙන අහස උසට නැඟි මහා ගිරිකුළු සුදෝ සුදු හිමෙන් වැසී ගිහින්. හිරු එළිය වැටී රිදී පැහැයෙන් දිළිසෙන මේ ගිරිකුළු හරහා හමා එන සීත සුළඟ ඇඟ හිරිගඩු නංවනවා. මේ හිමේ පහස විඳගන්න මනාලි සිට රොටෑන්ග් බලා අප පිටත් වුණේ උදේ පාන්දරම යි. මොකද හිමකුළු මතින් හිරු නැඟ එද්දී ඒ අසිරිය දකින්න, විඳින්න අපට අවශ්‍ය වුණා.රෝටෑන්ග් පාස් (Rohtang Pass) කියන්නෙ මුහුදු මට්ටමේ සිට අඩි 13450ක් උසින් තියෙන ස්ථානයක්. අප්‍රේල් මාසය වෙද්දී හිමාචාල් ප්‍රාන්තයේ අනෙක් ප්‍රදේශවල හිම දිය වුණත් මේ ප්‍රදේශයේ හිම දියවෙන්නේ නෑ. ඉතින් හිම බලන්න ඕනෑ අය මේ ප්‍රදේශ කරා යා යුතුයි. රෝටෑන්ග් පාස් තියෙන්නෙ මනාලි සිට ලාහුල් සහ ස්පිට් දිස්ත්‍රික්ක කරා යන මාර්ගය අතරමඟයි. මෙතැන අවුරුද්දේ හය මාසයක්ම හිම කඳු කඩාවැටීම් නිසා වසා දැමෙනවා. ඒ කාලෙට ලාහුල් ස්පිට් ප්‍රදේශ හුදෙකලා වෙනවා. බාගෙට දියවී කඩා වැටුණු හිම තට්ටු අයින් කර පාර විවෘත කෙරෙන්නේ මැයි මාසයේ. හිම ඉවත් කිරීම් හා පාර අලුත්වැඩියා කිරීම් කරන්නේ ඉන්දියානු යුද හමුදාවෙන්. අවුරුදු 20කට පසු මෙවර අප්‍රේල් මාසෙදි මෙතැන පාර විවෘත කෙරුණා.හිමෙන් වැසී ගිය කඳුයායගමන පිටත්වී පැය බාගයකට පමණ පස්සේ අපේ රියැදුරා මඳක් ජනාකීර්ණ පැත්තක පාර අයිනකට කර වාහනය නැවැත්වූවා. මේ පාර දෙපස මීටර් 100 ක් පමණ දිගටම තිබුණේ එක්තරා සාප්පු විශේෂයක්. මේවායේ තියෙන්නෙ හිමේ යනවිට අඳින ඇඳුම් පමණයි. ටකරන් මඩු වැනි වූ ඒ සාප්පු ඇතුළේ එක දිගට එල්ලා තිබූ ඇඳුම් දුටු මට මතක් වුණේ නීල් ආම්ස්ටෙ‍්‍රීංග් සඳ මත පා තබද්දී ඇඳ සිටි ඇඳුම්. මේ ඇඳුම හිස වැසෙන සේ දමන තොප්පියේ සිට දෙඅත් හා දෙකකුල් සියල්ල වැසෙන සේ මැසූ ඇඳුමක්. ඔළුවේ සිට පාදාන්තය දක්වා වැසෙන මේ ඇඳුම් ඇඳගත් එකිනෙකා දුටු අපට හිනාගියා. ඒ ඇඳුම් එතරම්ම අපට නුහුරු යි.අපි ආයිත් ගමන පටන්ගත්තා. වංගු ගැසෙමින් කඳු උඩට ඇදෙන පාර දෙපැත්තේ ගහකොළ අඩුයි. හැමතැනම කඳු. ඈතට වෙන්න තියෙන්නේ කේතුධර ගස් පිරුණු වනාන්තර. අතරින් පතර දෙපස තියෙන තැනිතලා ප්‍රදේශවල මෑතදී හිම දියවී ගිය ලකුණු තියෙනවා. කඳුකර මඟ දිගේ වාහනය උඩට ඇදෙද්දී ගමනේ මුලදී දුටු කුඩා කඩ පසුව පෙනුණේ ඈතින් ඈතට. තවත් ටිකක් දුර යද්දී කඩ තියා පාර දෙපස මිනිස් පුළුටක් නැහැ.හිම කඳු දැකීමට මේ පාරේ කිලෝ මීටර් 40 ක් පමණ යා යුතුයි. මේ යන අතරමඟදී වාහනයක් කැඩුණොත් එහෙම මොන දෙයියන්ට කියන්නද කියා මට හිතුණා. ඒ තරමටම පළාත ජනාවාසයෙන් තොරයි. හරියට  No man area  වගෙයි. කවුරුත් පේන්න නැහැ. මුළු පාරටම එකම එක හමුදා කඳවුරක් තිබුණා. එතැනින් තමයි පාරේ නඩත්තුව කෙරෙන්නේ. ඒ හැරුණාම පාරේ යන්නේ එන්නේ හිම කඳු බලා යන එන සංචාරකයන් රැගත් වාහන පමණයි.කන්දේ තවත් උඩට යද්දී ඇතැම් තැන්වල පාරේ දෙපස කඩා වැටුණු විශාල හිම පදාස දිය නොවී එහෙමම රැඳී තිබුණේ සුදුපාට තිරුවානා පර්වත වගෙයි. කඳුවල පැළුම් අතරින් හිම දියවී ගලන සිහින් දියදහරා පහළට වැටෙනවා. ඒ අතරත් තැන තැන හිම පදාස. වාහනය තව තවත් ඉහළට ඇදෙනවා. ඈතින් අපි දැක්කේ සුදෝ සුදුවන් හිමෙන් මුළුමනින්ම වැසුණු කඳුයාය. වාහනය ඉදිරියට ඇදෙත්ම ඒ හිමයාය අපට තව තවත් ළංවෙනවා.උඩට නැඟුණු වාහනය ඒ හිම තැන්න පෙනෙන තෙක් මානයේ නතර කළා. එතැන පාර දෙපස හැමතැනම හිම බලන්න සංචාරකයෙන් රැගෙන ආ වාහන නවත්වලා. වාහනයේ එනකම්ම හිම දැක සතුටින් ඉපිල සිටි අපට හිමේ රඟ දැනුණේ එතැනදී වාහනයෙන් බැස්ස විටයි. හිමකඳු හරහා එන හුළඟ අපේ කන්වල හා මුහුණේ වැදෙන්නේ දරුණු විදිහට. ඒ සීතල අපේ හම් මස් ලේ ඇට මිදුළු සිසාරා යන්නේ දත් ඇඳි කට කට ගා සීතලේ වෙව්ලවමින්. දෑස් ආවරණ නොපැලැඳි දෑසට කඳුළු උනවමින්, කන් වැසෙන සේ තොප්පි දමා මෆ්ලර් බැඳ තිබුණත් ඒවා එහා මෙහා වෙද්දී කනට වැදෙන්නේ සුළඟ කන්දේ වැදී එන ‘හෝ හෝ’ නාදයයි.රොටෑන්ග් පාස් හි හිම තලාවේ අසිරිය විඳින සංචාරකයෝහිම බලන්න නොඉවසිල්ලේ ආවත් මේ හිමේ ඉන්න එක නම් ඉවසන්නම බැරි තරම්. ඒත් මේ නුහුරු අත්දැකීම විඳගන්න තියෙන්නෙත් පුදුම ආශාවක්. අපි එක තැන නොඉඳ හිම තලාවට ඇවිද ගියා. හිමේ තියන අඩියක් පාසා ලිස්සා ගොස් ඇද නොවැටී බේරෙන්න සෑහෙන උත්සාහයක් ගන්න වුණා. අමාරුවෙන් නුහුරු ලෙස ඇවිද ගොස් අපි හිමතලාවට ම ගියා.මේ සීතල ඉවසා දරාගැනීම අපහසුයි. පේනතෙක් මානයක හිම කඳු මිස කිසිම සෙවණක් නැහැ. ගතට පුංචි හරි සුවයක් ගේන්නෙ හිම කඳු මතින් වැටෙන හිරුරැස් විතරයි. ඒත් ඒ හිරු රැස්වලට නම් කීයටවත් මේ හිම දිය කරන්න බැහැ. මීටර් දෙකක ගනකමට පොළොවට වැටුණු හිම කොහොම දියකරන්නද?හිමතලාවේ තැනින් තැන පුංචි පෙට්ටිකඩ කීපයක තැම්බූ බිත්තර, උණු තේ කෝපි විකුණනවා. ගත ටිකක් උණුසුම් කරගන්න අපිත් මඳක් ඒ කඩයක භූමිතෙල් ළිපක් ඉස්සරහා නතර වුණා. අවට පේන දර්ශනය හරිම මනරම්.ඈතින් ඈතට විහිදෙන හිම යාය පුරාම අපි වගේම හිම බලන්න ආ සංචාරකයන් පිරිලා. ජීවිතය පුරාවට හිම නොදුටු අපට මෙය අරුමයක්. අපූරු අත්දැකීමක්. සමහරු සුදු සීනි මෙන් වූ හිම අහුරුවලින් ගහගන්නවා.තවත් සමහරු කන්ද උඩ සිට පහළට ලිස්සනවා. වැටි වැටී දුවනවා. තවත් අය හිම සපත්තු දාගෙන. හිමේ ලිස්සන පතුරු වැනි දෑ දාගෙන ලිස්සා යනවා.හිමේ ලිස්සා යෑමත් වෙනමම කලාවක්. කවුරුත් නිකම් ඉන්නේ නැහැ. එහෙම හිටියොත් සීතල දරාගන්න අමාරුයි. හිම බලන්න ආ එකේ අපත් ඒ අසිරිය පැය කීපයක් විඳලා ආපසු එන්න පිටත් වුණා.ආයිත් අපි වටවංගු පාරේ පහළට එනවා. කඳු මුදුනේ සිට බලද්දී පහළ කඳු හරි ලස්සනට පේනවා. කඳු අතරින් වූ තැන්නේ පුංචි පුංචි මල් වගයක් පිපිලා දම්පාටට. උඳුපියලිය මල් වගේ.බෑවුම් දිගට හිම දියවෙලා ගිය තැන්වල තණකොළ යන්තම් දළු දාගෙන එනවා. ඒ අතරින් පුංචි තිත් වැනි රෝස හා කහ පාට මල් පිපුණු ඉතා කෙටි පඳුරු වැවිලා.කඳු අතර පහළ නිම්නයේ තැනින් තැන එළු බැටළු රංචු උඩට මතුවේගන එන ලා තණපත් උලා කනවා. උන් ඔහේ නිදහසේ ගලින් ගලට පැන යනවා. උන්ට බාධා කරන්න කවුරුවත් නැහැ.සේමාලි කැල්ලපතසේයා රූ - සංජීව කැල්ලපත</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av1006067</link>
    <topic>අයිෆා ආ මඟ විසිතුරු</topic>
    <author/>
    <content>අයිෆා ආ මඟ විසිතුරුසන්නාම කළමනාකරු අමිතාබ් භච්චන්ඉන්දීය සුපිරි තරු පිරිවරා ගනිමින් අයිෆා සිනමා උළෙල අද රාත්‍රි කොළඹ සුගතදාස ගෘහස්ත ක්‍රීඩාංගනයේ දී ආරම්භ වේ. අසල්වැසි ඉන්දියානු රාජ්‍යයේ සමීපතම සිනමා තාරකා රැසක් අද රාත්‍රියේ සුගතදාස ගෘහස්ත ක්‍රීඩාංගණයේ ඉදිවුණු අපූර්වතම වේදිකා තලයකදී සම්මාන දිනාගනිති.අයිෆා සම්මාන උළෙලේ සහ ඔවුන් ඊට සමගාමීව ක්‍රියාත්මක කරන අයිෆා සති අන්තයේ ප්‍රධාන තේමාව ඉන්දියානු සිනමාව ජාත්‍යන්තරයේ ව්‍යාප්ත කිරීම වුවත් ඊට සමගාමීව මේ උළෙල ශ්‍රී ලංකාවේ පැවැත්වීම නිසා අපේ රටට ද ජාත්‍යන්තර වශයෙන් විශාල ලාභදායී තත්ත්වයන් රැසකට ලෝකයට විවෘත වන්නට අවස්ථාව සැලසේ.අයිෆා (iifa) යනු ජාත්‍යන්තර ඉන්දියානු සිනමා ඇකඩමිය යන්නයි (International Indian Film Acadamy). එය දකුණු ආසියාවේ ඉහළම පිළිගැනීමක් සහිත සිනමා ඇකඩමියකි.ඉන්දියාවේ සිනමා කර්මාන්තයේ නියැලෙන ප්‍රබල සාමාජිකයන් රැසකගේ දායකත්වයක් ඇති මෙම සිනමා ඇකඩමිය වර්ෂයක් පාසා පවත්වනු ලබන සම්මාන උළෙල ‘අයිෆා’ (iifa) සම්මාන උළෙල වේ.අයිෆා සම්මාන උළෙලේ නිර්මාතෘවරුන් වශයෙන් සලකන තිදෙනෙක් වෙති. විස් ඇන්ඩෘ ටිම්න්ස්, විස් විරාගන් සර්කාරි සහ විස් සබිබාස් ජෝශප් මේ තිදෙනාය. ඔවුන් සුප්‍රකට Wizcraft International Entertainment ආයතනයේ අධ්‍යක්ෂවරුන්ය.අයිෆා සම්මාන උළෙල ආරම්භ වූයේ මීට දසවසරකට පෙරාතුව එනම් 2000 වර්ෂයේදී ය. පළවැනි සම්මාන උළෙල පැවැත්වීම සඳහා ඔවුන් තෝරාගත්තේ එංගලන්තයේ ‘ලන්ඩන්’ නගරයය. දෙවැනි සම්මාන උළෙල දකුණු අප්‍රිකාවේ ‘සන්සිටි’ නගරයේ දී 2001 වර්ෂයේ දී පවත්වන ලදී.2002 වර්ෂයේ දී අයිෆා සම්මාන උළෙල මැලේසියාව ‘ගෙට්න් හයිලන්ඩ්ස්’ වලදී ද, 2003 වර්ෂයේදී දකුණු අප්‍රිකාවේ ‘ජොහැන්නස් බර්ග්’ නගරයේදී ද, 2004 වර්ෂයේදී සිංගප්පූරුවේ දී ද, 2005 වර්ෂයේදී නෙදර්ලන්තයේ ‘ඇම්ස්ටර්ඩෑම්’ නගරයේදී ද, 2006 වර්ෂයේදී එක්සත් අරාබි එමීර් රාජ්‍යයේ ‘ඩුබායි’ නගරයේදී ද, 2007 වර්ෂයේදී එංගලන්තයේ ‘ෂෙෆීල්ඩ්’ නගරයේදී ද, 2008 වර්ෂයේදී තායිලන්තයේ ‘බැංකොක්’ නගරයේදී ද, 2009 වර්ෂයේදී ‘මැකෝ’ රාජ්‍යයේදී පවත්වන ලදී.2010 වර්ෂයේ ජූනි 05 දින ශ්‍රී ලංකාවේ කොළඹ නගරයේ මේ පවත්වනු ලබන්නේ අයිෆා සම්මාන උළෙලේ 11 වැනි සම්මාන රාත්‍රියයි. 2010 වසර වන තුරුම මේ උළෙලේ සන්නාම කළමනාකරු වශයෙන් කටයුතු කළේ සුපිරි බොලිවුඩ් නළු අමිතාබ් භච්චන්ය.2009 වර්ෂයේදී ‘මැකෝ’ රාජ්‍යයේදී පැවැති අයිෆා සම්මා න උළෙලේ අවස්ථාවක්ඉහත ආකාරයට අයිෆා සම්මාන උළෙල පවත්වනුයේ ඉන්දියාවෙන් බැහැර තෝරාගත් වෙනත් රටකය. මේ මඟින් ඔවුන් අරමුණු කරගෙන ඇත්තේ ඉන්දියානු සිනමාව ජත්‍යන්තරයට විවෘත කිරීම හා හඳුන්වාදීමය.මෙය එක්තරා ආකාරයකින් රටවල් අතර අන්‍යොන්‍ය සුහදතාව වර්ධනය කර ගැනීමට මෙන්ම ඒ ඒ රටවල් අතර සංස්කෘතික ආගමික සහජීවනය පිළිබඳ අදහසක් ගොඩනැඟීමටත් ආර්ථික හා සමාජ සබඳතා ගොඩනැඟීමට සමත් වන පාලමක් ද වේ.අයිෆා සම්මාන උළෙලේ සම්මාන කොටස් තුනකින් පිරිනැමේ. ජනප්‍රිය සම්මාන, කාර්මික සම්මාන සහ විශේෂ සම්මාන වශයෙන්. ජනප්‍රිය සම්මාන සඳහා ලෝකයේ වෙසෙන ඉන්දීය සිනමා ප්‍රේක්ෂකයින් සියල්ලන්ටම සිය ප්‍රතිචාර අන්තර් ජාලය හරහා දැක්විය හැකිය.අයිෆා උළෙල් ජනප්‍රිය සම්මාන අතරට හොඳම චිත්‍රපටය, හොඳම අධ්‍යක්ෂණය, හොඳම නළුවා, හොඳම නිළිය, හොඳම සහාය නළුවා, හොඳම සහාය නිළිය, හොඳම දුෂ්ටයා, හොඳම විකටයා, හොඳම සංගීත අධ්‍යක්ෂණය, හොඳම ගීත රචනය, හොඳම පසුබිම් ගායකයා, හොඳම පසුබිම් ගායිකාව ඇතුළත් වේ.කාර්මික සම්මාන අතර වන්නේ හොඳම කලා අධ්‍යක්ෂණය, හොඳම රංගනය, හොඳම පසුබිම් සැලසුම, හොඳම කැමරාකරණය, හොඳම නර්තන අධ්‍යක්ෂණය, හොඳම ඇඳුම් නිර්මාණය, හොඳම දෙබස්, හොඳම සංස්කරණය, හොඳම වේශ නිරූපණය, හොඳම තිරනාටකය, හොඳම ශබ්ද පටිගත කිරීම, හොඳම නැවත ශබ්ද පටිගත කිරීම, විශේෂ ප්‍රයෝග, හොඳම කතාව ය.අයිෆා උළෙලේ දී පිරිනැමෙන විශේෂිත වූ සම්මාන පහත පරිදි වේ.1. Style Icon of the year, 2. Style Diva of the year, 3. Faces of the year, 4. Glamorous Star Award, 5. Star Debul Award, 6. Special Award for Global Impact, 7. Outstanding Contribution to Indian Cinema, 8. Outstanding Achievment in Indian Cinema.අයිෆා සම්මාන උළෙල ඉන්දියාවේ විශාලතම මාධ්‍ය ආකර්ෂණය වන්නේය. ලොව පුරා වෙසෙන සිනමාලෝලී ප්‍රේක්ෂකයන් මිලියන 600 ක් මෙම සම්මාන උළෙල නරඹති.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av1006068</link>
    <topic>අයිෆා කිරුළ පතා එකට ගැටුණු තරු පොකුර</topic>
    <author>ටානියා මෝසස්</author>
    <content>අයිෆා කිරුළ පතා එකට ගැටුණු තරු පොකුර2010 ‘අයිෆා’ සම්මාන උලෙළේ බොහෝ දෙනාගේ අවධානය දිනා ගනිමින් වැඩිම සම්මාන ගණනාවකට නිර්දේශවී පෙරමුණ ගෙන සිටියේ ’ත්‍රී ඉඩියට්ස්’ චිත්‍රපටයයි. විදු විනෝද් චොප්රා ගේ නිෂ්පාදනයෙන් ද රාජ් කුමාර් හිරානී ගේ අධ්‍යක්‍ෂණයෙන් ද තැනුණු ‘ත්‍රී ඉඩියට්ස්’ මේ වන විටත් සම්මාන රාශියකට හිමිකම් කියමින් ලොව පුරා ආදායම් වාර්තා තැබූ සිනමා කෘතියක්.2010 ‘ස්ටාර්ස් ස්ක්‍රීන්’ සම්මාන උළෙලේ සම්මාන 10 ක් සහ 2010 ‘මැක්ස් ස්ටැන්ඩට්’ උළෙලදී සම්මානයකින් ද පිදුම් ලැබූ මෙම චිත්‍රපටය 55 වැනි ‘ෆිල්ම්ෆෙයාර්’ සම්මාන උලෙළේ ද ප්‍රධානතම සම්මාන 06 ක් දිනා ගත්තා.’ත්‍රී ඉඩියට්ස්’ තිරගතවූ පළමු දිනයේදීම සියලුම බොක්ස් ඔෆිස් වාර්තා බිඳ දමමින් පළමු දිනම වැඩිම ආදායමක් ඉපැයූ චිත්‍රපටයක් ලෙස බොලිවුඩ් චිත්‍රපට ඉතිහාසයට එක්ව තිබෙනවා.මෙයින් නොනැවතුණු ‘ත්‍රී ඉඩියට්ස්’ තිරගතවී මුල් දින 10 දී ඉන්දියානු රුපියල් බිලියනයක ආදායමක් ද ලොව පුරා ඩොලර් මිලියන 90.5 ආදායමක් ද ලබා ගනිමින් ශාරුක් ඛාන් රංගනයෙන් දායක වූ ‘මයි නේම් ඉස් ඛාන්’ චිත්‍රපටයෙන් පසු ජාත්‍යන්තර තලයෙන් වැඩිම ආදායමක් ලැබූ දෙවන චිත්‍රපටය ලෙස වාර්තා ගතවුණා.විනෝදාස්වාදය කැටිකර ගනිමින් හැඟුම්බර තේමාවක් ඔස්සේ ඇදී යන මෙම චිත්‍රපටයේ සම්මත ගතානුගතික සමාජයෙන් ඔබ්බට ගොස් ධනාත්මක සිතුවිලි ඔස්සේ විශාල වෙනසක් සිදු කිරීමට උත්සහ දරයි.55 වැනි “ෆිල්ම්ෆෙයාර්’ සම්මාන උලෙළදී මෙන්ම මෙවර අයිෆා සම්මාන උලෙළදී ද ‘ත්‍රී ඉඩියට්ස්’ හා තරග වදින්නට සූදානම් වූයේ ’පා’ චිත්‍රපටයයි.ආර්. බාල්කි හෙවත් බාලක්‍රිෂ්ණන් ගේ අධ්‍යක්‍ෂණයෙන් නිර්මාණය වූ ‘පා’ චිත්‍රපටය මේ වන විටත් සම්මාන රැසක් හිමි කර ගනිමින් බොහෝ පැසසුම් මැද ඉදිරියෙන් සිටී. පියකු හා පුතකු අතර පවතින සෙනෙහස හා දැඩි සංවේදිතාව හුවා දක්වමින් ප්‍රෝගේරියා නමැති ජානමය විකෘතිභාවයකින් පෙළෙන දරුවකු වටා ගෙතුණු චිත්‍රපටයකි ‘පා’.අවුරුදු 12 දරුවකුගේ චරිතය නිරූපණය කරමින් අද්විතීය රංගනයක යෙදෙන සුපිරි නළු අමිතාබ් බච්චන්ගේත් දරුවාගේ පියාගේ චරිතයට පණ පොවමින් විශිෂ්ට රංගනයක යෙදෙන අමිතාබ් ගේ පුත් අභිෂේක් භච්චන්ගේ රංගන කුසලතාව බොලිවුඩ් සිනමා රසිකයින්ට නවමු අත්දැකීමක් එකතු කරමින් සිනමා විචාරකයන්ගේත් රසිකයන්ගේත් ප්‍රසාදයට පාත්‍ර විය.පිය පුතු රංගනයට නොදෙවැනි රංගනයක යෙදෙමින් විද්‍යා බාලන්ද දරුවාගේ මව ලෙස මාහැඟි රංගනයක නියැලෙන්නීය.විනෝදාස්වාදයත් කැටිකර ගනිමින්, නෙතට කඳුළු උනන තරමට හැඟුම්බර සිද්ධීන් සමුදායක් ඔස්සේ ගලා යන ‘පා’ චිත්‍රපටය 2009 දෙසැම්බර් 04 ලොව පුරා තිරගත වීමත් සමඟම ලක්‍ෂ සංඛ්‍යාත රසික ප්‍රසාදයත් ඉහළ ආදායමකුත් හිමි කර ගැනීමට සමත් වුණා.2010 ‘ස්ටාර් ස්ක්‍රීන්’ සම්මාන 10 කටම නිර්දේශ වූ ‘පා’ චිත්‍රපටය එයින් සම්මාන 05 කටම හිමිකම් කීමට සමත් වුණා. 55 වන ‘ෆිල්ම්ෆෙයාර්’ සම්මාන උලෙළේ සම්මාන දෙකකින්ද ‘ස්ටාර්ඩස්ට්’ සම්මාන 2 කින්ද මෙම චිත්‍රපටය පිදුම් ලැබුවා.’පා’ චිත්‍රපටයේ විශේෂිත හා භාරදූරම කර්තව්‍යය වී ඇත්තේ වයස 12 එහෙත් ඊට වඩා පස් ගුණයකින් වියපත් දරුවකුගේ ස්වරූපයෙන් අමිතාබ්ව හැඩ ගැන්වීමයි.එම නිසාම ‘පා’ චිත්‍රපටයේ වේශ නිරූපණ කටයුතු සඳහා හොලිවුඩ් හි ප්‍රසිද්ධ වේශ නිරූපණ ශිල්පීන් දෙදෙනකුගේ දායකත්වය මේ චිත්‍රපටය වෙනුවෙන් ලබා ගෙන තිබේ.ඒ ‘පැෂන් ඔෆ් භ්‍රයිස්ට්’ චිත්‍රපටයේ හා ‘කැට් වුමන්’ චිත්‍රපටයේ වේශ නිරූපණ ශිල්පියා ලෙස කටයුතු කළ ක්‍රිස්ටියන් ටින්ස්ලි සහ ‘ලෝඩ් ඔෆ් ද රිංග්’ චිත්‍රපට මාලාවේ වේශ නිරූපණ ශිල්පියා ලෙස කටයුතු කළ ඩොමිනික් ටිල්ය. ‘පා’ චිත්‍රපටයේ සංගීත නිර්මාණය ඉලෙයිරාජා ගෙනි.මේ වන විට කිහිප වතාවක්ම රිදී තිරයට ගෙන ආ සරත්චන්ද්‍ර චාටෝ පාද්‍යාගේ බෙංගාල් නවකතාවක වූ ‘දේව් දාස්’ හී නවතම නිර්මාණයයි ‘දේව් දී’.2009 පෙබරවාරි 06 දින තිරගත කෙරුණු ‘දේව් දී’ ආදර අන්දරය අධ්‍යක්‍ෂණය කර ඇත්තේ අනුරග් කෘෂ්‍යප්. අනුරග්ගේ පළමු චිත්‍රපටය අසාර්ථක වීමෙන් පසු බොලිවුඩ් සිනමා කර්මාන්තය ඔහු පිළිබඳ තිබූ දෙගිඩියාවට තිත තබමින් ‘දේව් දී’ අති සාර්ථකව තිරගත කිරීමට අනුරග්ට හැකි වී තිබෙනවා.නවක නළු නිළි පිරිසකගේ් දායකත්වයෙන් නිර්මාණය වූ ‘දේව් දී’ සියලු අභියෝග ජය ගෙන ‘ෆිල්ම් ෆෙයාර්’ සම්මාන 06 ක් ලබා ගනිමින් සහ ජාත්‍යන්තර තලයේ සම්මානවලට ද නිර්දේශ වෙමින් සාර්ථක ගමනක නියැලෙනවා.ආදරය, විරහව සහ උඩඟුකම ආත්ම අභිමානයක් යැයි සිතා විනාශ මුඛය කරා ඇදී යන තරුණයකු වටා ගෙතුණු ‘දේව් දී’ තිරගත කෙරුණු මුල් සතිය තුළදීම ලැබූ ආදායම මිලියන 15 කි.සති කිහිපයක් ඇතුළත එය මිලියන 150 දක්වා ඉහළ නංවා ගැනීමට තරම් ‘දේව් දී’ ආදර අන්දරය හින්දි සිනමා ලෝලයන්ගේ සිත් වසඟයට ගන්නට සමත් වුණා.මින් පෙර තිරගතවූ ‘දෙව් දාස්’ චිත්‍රපටවලද කතා තේමාව මෙය වුණත් ‘දේව් දී’ චිත්‍රපටයට නව මුහුණුවරක් දීමට එහි අධ්‍යක්‍ෂවරයාට අවශ්‍යව තිබිණි.එම නිසාම මේ චිත්‍රපටයෙදි දේව්ගේ චරිතය ඉතා රාගාධික පුද්ගලයකු ලෙස හුවා දැක්වීමට කාෂ්‍යප්ට අවශ්‍ය විය.මෙහි දේව් චරිතයට පණ පොවන අභය ඩියෝල් අධ්‍යක්‍ෂවරයාගේ සිතැඟී පරිදිම එම චරිතයට සාධාරණයක් ඉටු කර දී ඇති බව විචාරක අදහස විය.මෙහි පාරෝ ගේ චරිතය නිරූපණය කළ මහී ග්ලී හා චන්ඩාගේ චරිතය නිරූපණය කළ නවක නිළි කල්කි කෝව්ලින් ගේ රංගනය ෆිල්ම් ෆෙයාර් සම්මාන උලෙළේ හොඳම සහාය නිළිය හා විචාරාත්මක සම්මානය දිනා ගැනීමට තරම් විශිෂ්ට රංගනයක් විය.ප්‍රභූ දේවා අධ්‍යක්‍ෂණය කළ ‘වෝන්ටඩ්’ චිත්‍රපටය වෙත ද මෙවර අයිෆා සම්මාන උලෙළේ අවධානය යොමු විය.සලමන් ඛාන් ගේ අද්විතීය රංගනයෙන් යුතු වූ ‘වෝන්ටඩ්’ චිත්‍රපටය ‘පොකිරි’ නමැති තෙළිගු චිත්‍රපටයේ හින්දි පරිවර්තනයයි.මේ චිත්‍රපටය පාතාල ලෝකය හා එහි විනාශය පිළිබඳ තේමා වී ඇත.ත්‍රාසයත් කුතුහලයත් පිරුණු මෙම චිත්‍රපටය 2009 වසරේ ඉහළ ආදායමක් ලැබූ චිත්‍රපට අතරට එක්ව ඇත. එය ඉපැයූ මුළු ආදායම ඉන්දියානු රුපියල් මිලියන 600 කි.පි‍්‍රයංකා චොප්රා සමඟ ශාහිඩ් කපූර් ද්විතීය රංගනයක නියැලෙන ‘කමීනේ’ චිත්‍රපටය විශාල් බහරද්වාජ් ගේ අධ්‍යක්‍ෂණයකි. මෙය නිෂ්පාදනය කර ඇත්තේ රොනී ස්කාවාලාය.2010 අයිෆා සම්මාන උලෙළේදී හොඳම අධ්‍යක්‍ෂණය, හොඳම නළුවා සහ හොඳම නිළිය යන සම්මාන ත්‍රිත්වය ප්‍රධාන වෙයි.ඒ නිසාම මේ සම්මාන කෙසේ හෝ තමාගේ දෑතට ගැනීමේ අරමුණින් සීතල යුද්ධයක යෙදුණු බොලිවුඩ් ජනපි‍්‍රය තරු පිළිබඳ කෙටි හැඳින්වීමක් කිරීම කලෝචිතයැයි සිතමි.අමීර් ඛාන් සහ කරීනා කපූර්බොලිවුඩ් සුපිරි නළු නිළි යුවළක් වන අමීර් ඛාන් සහ කරීනා කපූර් මෙවර අයිෆා සම්මාන උළෙලේ හොඳම නළුවා හා නිළියට නිර්දේශ වූයේ පසුගිය වසරේ මේ දෙපල රංගනයෙන් දායකවූ ‘ත්‍රී ඉඩියට්ස්’ චිත්‍රපටය වෙනුවෙනි.නළුවකු ලෙස මහත් ආදරය දිනා සිටි අමීර් පසු ගිය අවදියේ වඩාත් ප්‍රචලිත වුණේ නිෂ්පාදකවරයකු ලෙසයි.එහෙත් ‘ගජිනි, ‘ත්‍රී ඉඩියට්ස්’ හරහා අද්විතීය රංගනයක යෙදෙමින් ලක්‍ෂ සංඛ්‍යාත සිනමාලෝලීයන් සිය වසඟයට ගන්නට අමීර් සමත් විය.’ත්‍රී ඉඩියට්ස්’ හී ‘රංචො’ ලෙස ඔහු ඉදිරිපත් කරන රංගනය වසර ගණනාවකට පසු නැවතත් බොලිවුඩ් රසිකයන් තුළ අමීර් උන්මාදය ඇති කිරීමට සමත් විය.1997 හා 2002 ෆිල්ම් ෆෙයාර් සම්මාන උලෙළේ හොඳම නළුවා ලෙස අභිෂේක ලැබූ අමීර් මෙවර අයිෆා සම්මානය ද දිනා ගනු ඇති බව බොහෝ අනාවැකි මේවන විටත් පළවී හමාරය.අමීර් සමඟ එක්ව අද්විතීය රංගනයක යෙදුණු කරීනා කපූර්ද මෙවර අයිෆා සම්මානය කෙරෙහි දෑස් දල්වාලමින් සිටියාය. ‘ෆිල්ම් ෆෙයාර්’ සම්මාන උලෙළේදී ඇය හොඳම නිළියට නිර්දේශ වුවත් එම අවස්ථාව ඇගෙන් මඟ හැරිණි. එහෙත් ‘ෆිල්ම් ෆෙයාර්’ සම්මාන උළෙලේ ජනපි‍්‍රයතම සම්මානය හිමි කර ගැනීමට කරීනා සමත් වූවාය.ෂාහිඩ් සහ පි‍්‍රයංකාඅයිෆා හොඳම නළු - නිළි සම්මාන සඳහා නිර්දේශ වී ඇති අනෙක් තරු දෙපළ වන්නේ ෂාහිඩ් කපූර් සහ පි‍්‍රයංකා චොප්රායි.කෙටි කලක් තුළදී බොලිවුඩය පුරාම සිය ආධිපත්‍යය පැතිරු පි‍්‍රයංකා මේ වන විට සම්මාන රැසකට හිමිකම් කියන්නීය. ඒ අතරින් ‘ක්‍රිෂ්’ හා ‘ඩොන්’ චිත්‍රපට වෙනුවෙන් ලැබූ හොඳම නිළියට හිමි ‘ෆිල්ම් ෆෙයාර්’ සම්මානය හා ‘ෆැෂන්’ චිත්‍රපටය වෙනුවෙන් ලැබූ ජාතික චිත්‍රපට උලෙළේ හොඳම නිළියට හිමි සම්මානය විශේෂය.’කමීනේ’ වෙනුවෙන් ෂාහිඩ් – පි‍්‍රයංකාගේ රංගනයට පසුගිය වසර පුරාම ඉහළ ප්‍රතිචාර ලැබිණි.2004 හොඳම නවක නළුවාට හිමි ‘ෆිල්ම් ෆෙයාර්’ සම්මානය හිමි කර ගැනීමෙන් පසු ඉතා වේගවත් ගමනක් පැමිණි ෂාහිඩ් මේ වන විට ඉතාමත් පළපුරුදු නළුවකු ලෙස සිය දක්ෂතා පෙන්වීමට සමත්වී ඇත.‘කමීනේ’ චිත්‍රපටයේ ඔහු නිරූපණය කරන ද්විත්ව චරිතය ඔහුගේ රංගන කෞශල්‍යය මොනවට පැහැදිලි කරයි. එම නිසාම 2010 ‘ස්ටාර් ස්ක්‍රීන්’ සම්මාන උලෙළේ ජනපි‍්‍රයතම නළුවාට හිමි සම්මානය දිනාගත් ෂාහිඩ් ‘ෆිල්ම් ෆෙයාර්’ සම්මාන උලෙළේදී හොඳම නළුවාට හිමි සම්මානය සඳහා නිර්දේශ විය.අමිතාබ් භච්චන් සහ විද්‍යා බාලන්බොලිවුඩ් සිනමාවේ අසහාය නළු අමිතාබ් භච්චන් සහ සුරූපී නිළි විද්‍යා බාලන්ද “පා” චිත්‍රපටය වෙනුවෙන් අයිෆා සම්මාන උළෙලේ හොඳම නළු නිළි සම්මානයට නිර්දේශවී ඇත. පුංචි දරුවකුගේ ස්වරූපයෙන් ‘පා’ චිත්‍රපටයේ අමිතාබ් ඉදිරිපත් කරන රංගනය විශිෂ්ටය.‘පා’ චිත්‍රපටයේ ඔහුගේ රංගන කෞශල්‍යය වෙනුවෙන් මේ වන විටත් සම්මාන රාශියකින් පිදුම් ලැබ සිටින අමිතාබ්ට ‘අයිෆා’ සම්මානයද හිමිවීම නිශ්චිත බව ඔහුගේ රසික රසිකාවියන්ගේ අදහස විය. මේ විශ්වාසය තිබෙන්නේ අමිතාබ්ට පමණක් නොවේ. විද්‍යා බාලන්ටද එසේමයි.2005 ‘පරිනීතා’ චිත්‍රපටයෙන් හින්දි සිනමාවට පිවිසි විද්‍යා ඉතා වේගයෙන් හින්දි සිනමාව තුළ තමාගේ ස්ථාවරත්වය රඳවා ගැනීමට සමත් වූවාය.එහි ප්‍රතිඵලයක් ලෙස 2010 ‘ෆිල්ම් ෆෙයාර්’ සම්මාන උලෙළේ හොඳම නිළිය වීමේ වරම ඇයට හිමි විය.දීපිකා පදුකෝන් සහ සයිෆ් අලි ඛාන්”ඕම් ශාන්ති ඕම්” චිත්‍රපටයෙන් බොලිවුඩ් පුරයට පැයූ නවක තරුව වූ දීපිකා පදුකෝන් ඇය රඟපෑම පළමු චිත්‍රපටයෙන්ම හොඳම නිළිය ලෙස 2008 අයිෆා සම්මාන උළෙලේ නිර්දේශ වීමට තරම් ඇගේ රංගනය සුවිශේෂ වූයේය. එහිදී ඇයට හොඳම නවක නිළියට හිමි සම්මානය ලැබුණේය.’කුරුම්බාන්’ චිත්‍රපටය වෙනුවෙන් 2010 පද්මශ්‍රී සම්මානයෙන් පිදුම් ලද බොලිවුඩ් හී ප්‍රවීණ නළු සායිෆ් අලී ඛාන් මෙවර අයිෆා උලෙළේ හොඳම නළුවාට හිමි සම්මාන සඳහා නිර්දේශ වී ඇත්තේ ‘ලව් ආජ් කල්’ චිත්‍රපටයේ දීපිකා පදුකෝන් සමඟ දැක්වූ රංගනය වෙනුවෙනි. ‘ෆිල්ම් ෆෙයාර්’ සම්මාන උලෙළේදී ද හොඳම නළුවාට සායිෆ් නිර්දේශ වී සිටියත් ඒ අවස්ථාව මඟහැරී ගියේය.රන්බීර් කපූර්2007 ‘සාවර්යා’ චිත්‍රපටයෙන් බොලිවුඩ් සිනමාවට පිවිසි කඩවසම් නළු රන්බීර් කපූර්, ප්‍රවීණ නළු රිෂි කපූර්ගේ පුතාය. ඉතාමත් කෙටි කාලයකදි පෙරළිකාර රංගනයක යෙදෙමින් රිදී තිරයට නැතුවම බැරි තරුවක් වූ රන්බීර් ඔහු රඟපෑ පළමු චිත්‍රපටයෙන්ම හොඳම නැඟී එන නළුවාට හිමි ‘ෆිල්ම් ෆෙයාර්’ සම්මානය හිමිකර ගත්තේය.කිහිප වතාවක්ම ‘ෆිල්ම් ෆෙයාර්’ හොඳම නළුවාට නිර්දේශ වූ රන්බීර් 2008 පැවති අයිෆා සම්මාන උලෙළේදී ද ‘සාවර්යා’ චිත්‍රපටය වෙනුවෙන් හොඳම නැගී එන නළුවාට හිමි සම්මානය දිනා ගත්තේය.මෙවර රන්බීර් අයිෆා සම්මාන උලෙළේ හොඳම නළුවාට නිර්දේශ වී ඇත්තේ ‘වේක් අප් සිඩ්’ චිත්‍රපටය සඳහා.මහී ග්ලීපන්ජාබ් නිළියක වූ මහී ග්ලී බොලිවුඩ් රසික රසිකාවියන් හඳුනාගත්තේ ‘දේව් දී’ චිත්‍රපටයේ ‘පාරෝ’ ගේ චරිතයෙනි. එහි දී ඇය තම රංගනය වෙනුවෙන් ‘ෆිල්ම්ෆෙයාර්’ සම්මාන උළෙලේදී හොඳම නිළියට හිමි විචාරක සම්මානය දිනා ගත්තාය.ටානියා මෝසස්</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av1006069</link>
    <topic>අයිෆා ගැනයි මේ...</topic>
    <author>තුෂාරි</author>
    <content>අයිෆා ගැනයි මේ...- ජීවන් කුමාරතුංගඅයිෆා සම්මාන උලෙළ වැනි දැවැන්ත සිනමා සම්මාන උලෙළක් පැවැත්වීමට අපේ රට තෝරා ගැනීම පිළිබඳව විශේෂයෙන්ම කලාකරුවෙක් විදිහට මම සතුටු වෙනවා. ශ්‍රී ලංකාවට මෙම අවස්ථාව හිමිවීම මම දකින්නේ එය රටට ලැබුණු දායාදයක් ලෙසයි.මීර වසර කිහිපයක පෙරාතුව ජාත්‍යන්තරය අපේ රට දිහා බැලුවේ වපර ඇසින්. මේ රට නිදහසක් නැති, ත්‍රස්තවාදයෙන් ඇළලී ගිය රටක් ලෙසයි ඔවුන් බැලුවේ.මෙවැනි ජාත්‍යන්තර අවධානය දිනාගත් සම්මාන උළෙලක් මෙරට පැවැත්වීම හරහා රට දිනවන ඉලක්කයට යන ගමනේදී ඒ කෙරෙහි ජාත්‍යන්තර අවධානය මෙයින් දිනා ගැනීමට හැකියි කියා මම සිතනවා.කලාව අතින් ගත්තොත් අපේ ලාංකේය සිනමාව සහ ඉන්දියානු සිනමා කර්මාන්තය අතර සම්බන්ධතා විශාල ලෙස ගොඩනඟා ගැනීමට, අපේ රටේ පරිසරය, මිනිස් සබඳතා පිළිබඳ ඉන්දියානු හා ජාත්‍යන්තර වශයෙන් අවබෝධයක් ලබාදීමට මේ උළෙලින් අවස්ථාව සැලසෙයි කියා මම සිතනවා. සිනමා කර්මාන්තයේ අනාගතයට සුබ පෙර නිමිත්තක් ලෙසයි මේ උළෙල මම දකින්නේ.රවීන්ද්‍ර රන්දෙනියඅයිෆා’ සම්මාන උළෙල ලංකාවේ පැවැත්වීම මේ අවස්ථාවේ අපේ රටට ඉතාම වැදගත් දෙයක් ලෙසයි මම සලකන්නේ. මොකද මුළු ලෝකෙම අවධානය යොමුවෙන උළෙලක් මෙය. හින්දි චිත්‍රපට ලෝකයේ උත්කර්ෂවත්ම උළෙලක් මෙය.රටවල් 110ක මිලියන 500කට වැඩි පිරිසක් මේ උළෙල නරඹනවා. මේ මහා සිදුවීම, උත්කර්ෂවත් උළෙල මෙවර සිදුවන්නේ ලංකාවේ කියන එක මුළු ලෝකෙම දකින එක ලංකාවට විශාල වාසියක්.වසර 30කට වැඩි ශාපලත් යුද්ධයක් තිබුණු රටක ඒ සියල්ල අවසන් වෙලා අතිගරු ජනාධිපතිතුමාගේ මඟපෙන්වීමෙන්, ඒකායන ප්‍රාර්ථනයෙන් සහ වීරෝධාර රණවිරුවන්ගේ කැපවීමෙන් මේ රට ත්‍රස්තවාදයෙන් මුදාගත් නිසයි මේ වාගෙ උළෙලක් ලංකාවේ පවත්වන්නට හැකිවුණේ. නැතිනම් මේවාගේ දෙයක් පවත්වන්න හිතන්නවත් බැහැ.අපේ රට යුද්ධයෙන් නිදහස් වුණු ගමන් පවත්වන මේ දැවැන්ත උළෙල නිසා අද වන විට ශ්‍රී ලංකාව සාමකාමී, සන්සුන්, නිදහස් පරිසරයක් සහිත මෙවැනි ජාත්‍යන්තර පිළිගැනීමක් සහිත උත්සවයක් පැවැත්විය හැකි රටක් බව මුළු ලෝකයටම පසක් වෙනවා. ඒ වගේම මේ උළෙල අපේ සංචාරක කර්මාන්තයට ඉතාම වැදගත් වෙයි කියා මම හිතනවා.ලංකාවේ අලංකාරය, වටිනාකම, ජනතාවගේ සුහදශීලී බව ලෝකයටම ප්‍රබල ලෙස මේ උළෙලෙන් සන්නිවේදනය වෙනවා. ඒවගේම දේශීය සිනමාවට, කලාකරුවන්ට මේ උළෙල වක්‍රව වැදගත් වෙනවා. ඉන්දියාවේ විශිෂ්ට ගණයේ කලා ශිල්පීන්, නළු නිළියන් සමඟ අදහස්, සම්බන්ධතා හුවමාරු කරගන්න වගේම තාක්ෂණය පිළිබඳ පුළුල් ලෙස දැනගන්න හැකියාව ලැබෙනවා.ඉන්දියාවේ භාවිතා කරන සිනමා තාක්ෂණ උපකරණ ඇමෙරිකාවේ තාක්ෂණ උපකරණ තරමට උසස්. ඒ පිළිබඳව දැනුම්වත්වීමටත් අපේ ශිල්පීන්ට අවස්ථාව ලැබෙනවා.ඒ වගේම ලංකාවේ කලා ශිල්පීන්ට ඉන්දීය සිනමාවටත් ඉන්දීය ශිල්පීන් ලංකාවේ සිනමාවටත් සහභාගිකරවා ගැනීමට ඔවුන්ව ලංකාවේ නිර්මාණ කටයුතු සඳහා පොලඹවා ගන්න, ලංකාවේ දර්ශන කටයුතු, දර්ශන තල වෙත ඔවුන්ගේ ඇස ඇරවා ගන්නටත් මේ උළෙල ප්‍රයෝජනවත්. මේ උළෙල කොයි අතින් ගත්තත් අපේ රටට වාසිදායක දෙයක්.සබීතා පෙරේරාඅයිෆා’ සම්මාන උළෙලින් අපේ රටට හොඳක්, යහපතක් සිද්ධ වෙනවා. විශේෂයෙන්ම මේ රට තුළ බිහිසුණු යුද්ධයක් පැවැතුණා. අද යුද්ධය අවසන් වෙලා තිබෙනවා. යුද්ධයේ අවසානයත් එක්ක මේ රට ලෝකයට විවෘත විය යුතුයි.අද අපේ රටේ මිනිස්සු විශාල නිදහසක් භුක්ති විඳිනවා. මොවුන් ලෝකයේ අනෙක් රටවල් සමඟ ගනුදෙනු කළ යුතුයි. විශේෂයෙන්ම ‘අයිෆා’ වැනි දැවැන්ත, ජාත්‍යන්තර ප්‍රසිද්ධියට පත් සිනමා සම්මාන උළෙලක් ලංකාවේ පැවැත්වීමෙන් ලංකාව ගැන ගොඩාක් දුරට ලෝකයේ සෑහෙන ජන කොටසක් ජාත්‍යන්තරව කතාබහට ලක්කරනවා.ඒ තුළින් අපේ රටේ සංචාරක ව්‍යාපරය ගොඩාක් දියුණු වෙලා රටට විශාල ආදායමක් ලැබේවි කියා මම හිතනවා. ඒ තත්ත්වය මම සුබවාදීව දකිනවා. මේ තුළින් අනාගතයේදී ලංකාවට හිතකර ගොඩාක් දේ විය යුතුයි කියා සිතනවා.කලාව පැත්තෙන් ගත්තොත් ‘අයිෆා’ සම්මාන උලෙළෙන් ඉන්දීය සිනමාකරුවන් අපේ රටේ චිත්‍රපට රූපගත කිරීම්වලට යොමු කරන්න පුළුවන් වුණොත් එය විශාල ජයග්‍රහණයක්.අපේ රටේ විශාල සිනමා ගම්මානයක් ඉදිකරල තිබෙනවා. ඒවා වැඩිදුරටත් සංවර්ධනය වෙන්නට මෙය අඩිතාලමක් වෙනවා. ඇත්තටම මේ සම්මාන උළෙල ලංකාවේ පැවැත්වීම මට සතුටක්.ශි‍්‍රයානි අමරසේනඇත්තටම ලෝකයේ හැම රටකම වාගේ ප්‍රසිද්ධ ජනපි‍්‍රය ‘අයිෆා’ සම්මාන උලෙළ අපේ රටේ පැවැත්වීම ගැන කලාකාරියක් විදිහට මම ආඩම්බර වෙනවා. එය අපේ රටට විශාල කීර්තියක්. උදාහරණයක් විදිහට ලෝක කුසලාන ක්‍රිකට් තරගාවලියක් ගනිමු. එය පවත්වන රට විශාල වශයෙන් ලෝකෙ ජනපි‍්‍රය වෙනවා. ඒ වගේම තමයි ‘අයිෆා’ සම්මාන උළෙලත්.මේ තුළින් ජාත්‍යන්තරව අපේ රට ප්‍රසිද්ධියට, කීර්තියට පත්වෙනවා. ඒ වගේම මේ තුළින් ඉන්දියාවේ සුපිරි ජනපි‍්‍රය නළු නිළියන් අපේ රටට පැමිණෙනවා. ඒ හා සමානව අපේ රටේ නළු නිළියන්, චිත්‍රපට අධ්‍යක්‍ෂවරුන් ඇතුළු සමස්ත කලාකරුවන් ද මෙයට සම්බන්ධ වෙනවා. මේ තුළින් ඔවුන් අතර සමීප සම්බන්ධතාවයක් ගොඩනැඟෙන බව හිතන්න පුළුවන්.ඇත්තටම කලාව පැත්තෙන් සම්මාන උළෙලක් කියන්නේ කිසියම් ආකාරයක ඇගයීමක්. මේ තුළ විවිධ ප්‍රසංග, ක්‍රිකට් තරග ඇතුළු අංග ගණනාවක් පවතිනවා. මම හිතනවා මේ තුළින් අපේ රටේ කලාකරුවන්, ඉන්දියානු කලාකරුවන් අතර සුහද බව වැඩිවී කලා කටයුතු වැඩිදියුණු වේවි කියා.ඉන්දියාව කියන්නේ අපේ ළඟම තිබෙන රට. චිත්‍රපට කර්මාන්තය අතින් ඉහළම තැනක තිබෙන රටක්. මේ උළෙලින් ඇතිවන ඔවුන්ගේ සමීප බව අපේ රටට දැවැන්ත ශක්තියක් වේවි කියා මම සිතනවා.තුෂාරි</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av10060610</link>
    <topic>පාපන්දු ලොවේ පෙරැළිකාර ජර්මනිය</topic>
    <author>ඉඳුනිල් වීරරත්න</author>
    <content>පාපන්දු ලොවේ පෙරැළිකාර ජර්මනියලෝක කුසලාන පාපන්දු තරගාවලියේ සුපිරි කණ්ඩායම් 3තව දින 5 කින් පාපන්දු වසන්තය උදාවෙයි. ලබන ජූනි 11 වැනිදා දකුණු අපි‍්‍රකාවේ දී ඇරැඹෙන FIFA පාපන්දු ලෝක ශූ®රතාවලිය සඳහා මේ වන විට රටවල් 32 ක් තරග වැදීමට සූදානම්ව සිටී.මේ වන විට අප පසුගිය වර ලෝක ශූරයන් වූ ඉතාලිය සහ මෙතෙක් වැඩිම ලෝක ශූරතාවක් දිනාගෙන ඇති බ්‍රසීලය පිළිබඳව තොරතුරු ගෙන ආ අතර අද තොරතුරු ගෙන එන්නේ තුන් වරක් ලෝක ශූරයන් වූ ජර්මනිය පිළිබඳවයි.1900 වසරේ පිහිට වූ ජර්මානු පාපන්දු සංගමය (German Football Asscociation) මගින් පාලනය වන ජර්මානු ජාතික පාපන්දු කණ්ඩායම මුලින්ම ජාත්‍යන්තර තරගයකට සහභාගි වූයේ 1908 අප්‍රේල් 05 වැනිදායි.ස්විස්ටර්ලන්තය සමඟ පැවැති එම තරගයේදී 5:3 ලෙසින් ස්විස්ටර්ලන්තය ජය ගත්තේය. එහෙත් 1912 වසරේ ජූලි 01 වැනිදා ස්වීඩනයේ ස්ටොක්හෝම් නගරයේදී රුසියාව සමඟ පැවැති තරගයේදී 16 – 0 ලෙසින් රුසියාව පරාජය කළ අතර එය ජාත්‍යන්තර තරග පිටියේ ඔවුන් ලැබූ විශාලතම ජයග්‍රහණය ලෙස ඉතිහාසයට එක් විය.1949 වසරේදී ජර්මනිය නැඟෙනහිර ජර්මනිය, බටහිර ජර්මනිය සහ සාලන්තය(East Germany, West Germany and Saarland) ලෙසින් කොටස් 3 කට බෙදුණු අතර 1974 වසරේ පාපන්දු ලෝක කුසලාන තරගමාලාවේදී බටහිර ජර්මානු පාපන්දු කණ්ඩායම, නැෙඟනහිර ජර්මන් කණ්ඩායම සමඟ තරග වැදුණි.1990 වසරින් පසුව යළිත් මෙම රටවල් එකට එකතු වී ජර්මනිය ලෙසින් හඳුන්වයි.ලෝක කුසලාන පාපන්දු තරගාවලියට සහභාගි වන රටවල් අතරන් තුන්වැනි ප්‍රබලතම කණ්ඩායම වන ජර්මනිය මේ වන විට ලෝක ශූරතා 3 ක් දිනාගෙන තිබේ.ඔවුන් පළමුවෙන්ම ලෝක කුසලානය දිනා ගන්නේ 1954 වසරේ ස්විස්ටර්ලන්තයේ පැවැති 4 වැනි ලෝක ශූරතා තරගාවලියේදී වන අතර ඔවුන් වෙතින් පරාජයට පත්වන්නේ එතෙක් තරගාවලියේ අපරාජිතව සිටි හන්ගේරියානු කණ්ඩායමයි.මෙහිදී බටහිර ජර්මනිය ලෙසින් ලෝක කුසලාන තරගාවලියට සහභාගි වූ ජර්මනිය පළමු වටයේදී හන්ගේරියාව වෙතින් ගෝල 8 කින් පරාජය වූ නමුත් අවසන් තරගයේදී ගෝල 2 කින් හන්ගේරියාව පරාජය කිරීම කිසිදා අමතක නොවන ප්‍රාතිහාර්යයක් බව එදා විචාරකයෝ හැඳින්වූහ.මේ ප්‍රාතිහාර්යය කිරීමට එදා පුහුණුකරු වූ sepp Herberger(සෙප් හර්බර්ගර්) ගේ මඟ පෙන්වීම යටතේ ජර්මන් කණ්ඩායම් නායක ෆී‍්‍රට්ස් වෝල්ටර්ට (Fritz walter) හැකි විය.බැස්ටියන් ෂෙවින්ස්ටෙයිගර්ඉන්පසු යළිත් ලෝක කුසලානයක් දිනාගන්නට ජර්මනියට හැකිවන්නේ 1974 වසරේ සත්කාරක රට බවට පත්වෙමින් ජර්මනියේ පැවැත්වූ 9 වැනි ලෝක කුසලාන තරගාවලියේදී වසර 20 කට පසුවය. එහිදී 2 ට 1 ලෙසින් ඉතා තියුණු තරගයකින් පසු නෙදර්ලන්තය පරාජය කරමින් ශූ®රතාව දිනා ගන්නට ජර්මන් කණ්ඩායම් නායක ලොතර් මැතෙව්ස්ට (Lothar Matthaeus)හැකි විය.තුන්වැනි වරටත් ලෝක ශූරයින් බවට පත්වීමට ජර්මනියට හැකිවන්නේ 1990 වසරේ ඉතාලියේ පැවැත්වූ 13 වැනි ලෝක කුසලාන තරගාවලියේදීය.මෙහිදී ආර්ජෙන්ටිනාව පරාජය කරමින් විශිෂ්ට ජයග්‍රහණයක් වාර්තා කරමින් ලෝක ශූරතාව තමන් සතු කර ගැනීමට ජර්මානුවන්ට හැකිවිය.එදා මෙදා තුර පැවැති ලෝක කුසලාන තරගාවලි ඉතිහාසයේ 3 වරක් ලෝක ශූරතාව දිනාගත් ජර්මනිය මෙම තරගාවලීන් පුරාවටම තමන් ඉතාමත් ප්‍රබල කණ්ඩායමක් බව සෑම අවස්ථාවකම පාහේ පෙන්වා තිබේ.1934 වසරේ ලෝක කුසලාන තරගමාලාවේදී ඔස්ට්‍රේලියාව පරාජය කරමින් 3 වැනි ස්ථානයත්, 1958 වසරේ තරග මාලාවේදී සිව් වැනි ස්ථානයටත් පත් විය. 1966 වසරේදී අවසන් තරගයේදී එංගලන්තය වෙතින් පරාජය වෙමින් අනුශූරයින් වූ ඔවුන් යළිත් 1970 වසරේ පැවැති ලෝක කුසලාන තරගාවලියේදී උරුගුවේ පරාජය කරමින් 3 වැනි ස්ථානයට පත්විය.1982 වසරේදී යළිත් අවසන් තරගය තෙක් පැමිණෙන ජර්මනිය ඉතාලියට පරාජය වීම නිසා අනුශූරයින් බවට පත්විය. ඉන්පසු 1986 වසරේදී අවසන් තරගයේදී ආර්ජෙන්ටිනාව වෙතින් පරාජය වීම නිසා අනුශූරයන් බවට පත්වන ජර්මනිය යළිත් 2002 ලෝක කුසලාන තරගාවලියේදී බ්‍රසීලය වෙතින් පරාජය වීම නිසා අනුශූරයින් බවට පත්විය.2006 වසරේ පැවැති පසුගිය ලෝක කුසලාන තරගමාලාවේදී ද සුවිශේෂී දස්කම් දැක්වූ ජර්මනිය පෘතුගාලය පරාජය කරමින් 3 වැනි තැනට පත්වූ අතර මේ නිසාම මෙවර ලෝක කුසලාන තරගාවලියේ ශූරතාව දිනා ගන්නට අවසන් කණ්ඩායම් හතර අතරට එනු ඇති බවට විචාරකයින් අනාවැකි පළකරයි.මෙහිදී ජර්මන් කණ්ඩායම මෙහෙයවූ ලොදර් මැතෙව්ස්, බැස්ටියන් ෂෙවින් ස්ටෙයිගර්, ආනි ෆෙඩ්රිච්, පර්මාටෙසන්කර් සහ මයිකල් බැලැක් යන ප්‍රබල ක්‍රීඩකයෝ ලෝක පාපන්දු ඉතිහාසයේ සිය නම සටහන් කිරීමට සමත් වූහ.2006 තරගාවලියේදී අඩිඩාස් රන් සපත්තුව ජර්මනියේ මිසලොව් කලව්ස් දිනාගත් අතර හොඳම යොවුන් ක්‍රීඩකයා සම්මානය ජර්මනියේ ලූකස් පොඩොල්ස්කි හිමි කරගත්තේය.පිලිප් ලම්   ජෝසිම් ලෝ2010 ලෝක කුසලාන තරගමාලාව සඳහා ජර්මන් පුහුණුකරු ජෝසිම් ලෝ (Joachim low) යටතේ පසුගියදා උතුරු ඉතාලියේ බොල්සානෝ නගරයේ ඇපියානෝ හි දින 12 ක පුහුණු කඳවුරකට සහභාගි වූ 23 දෙනකුගෙන් සමන්විත ජර්මානු සංචිතය සිය පුහුණුවීම් හොඳින් අවසන් කර තිබේ.සුපිරි ක්‍රීඩක නායක මයිකල් බෙලෙක් වළලුකරේ ආබාධයකට ලක්වීම නිසා මේ වන විට ලෝක කුසලාන කණ්ඩායමෙන් ඉවත්වීම ස්ථිර බව ප්‍රකාශ කර ඇති අතර නව නායකයා ලෙස පිලිප් ලම් නම් කර තිබේ.මේ අනුව philipp lahm ලෝක කුසලානයකට සහභාගි වන ජර්මන් ජාතික කණ්ඩායමේ ළබාලම නායකයා ලෙසින් ඉතිහාසයට එක් වන අතර ඔහු සුපිරි දස්කම් දැක්වුවහොත් එය ඔහුගේ ක්‍රීඩා දිවියේ සුවිශේෂී සන්ධිස්ථානයක් බවට ද පත්වනු නොඅනුමානය.එසේම ඔහු ඉතාම දක්‍ෂයකු බවත් ඔහුට සහාය දීමට දක්‍ෂ සහ අත්දැකීම් සපිරි ක්‍රීඩකයින් රැසක්ම සිටින බව හිටපු ජර්මානු නායකයකු වන lothar Matthausපවසයි. මයිකල් බෙලෙක්මැනුවෙල් නෙසර්, හෑන්ස් ජොග් බට්, ටිම් වෙයිස්, දැල් රකින්නන් ලෙසත් ආන් ෆෙඩ්රිච්, ෆිලිප් ලම්, පර් මර්ටෙසකා, මාර්සෙල් ජෙන්සන්, හෙයිකෝ වෙස්ටර් මෑන්, සර්ඩා ජෙසී, ඇන්ඩ්‍රියාස් බෙක්, ජෙරොම් බෝටෙන්ග් සහ හෝගර් බෑස්ටුබර් ආරක්‍ෂකයින් ලෙස සංචියට ඇතුළත්ව සිටිති. එසේම බැස්ටියන් ෂෙවින්ස් ටෙයිගර්, පියෝසර් ට්‍රොචොව්ස්කි, මෙසුට් ඔසිල්, මාකෝ මාරියන්, සාමි කදිරා සහ ටෝනි කෲග් මැද පෙළ ක්‍රීඩකයින් ලෙස ද මිසලොව් ක්ලෝස් ලූකස් පොඩොල්ස්කි, මාරියෝ ගෝමස්, ස්ටෙහාන් කීබ්ලිං සහ තෝමාල් මුලර් ප්‍රහාරකයින් ලෙස සංචිතයට එක්වී තිබේ.’ඩී’ කාණ්ඩය යටතේ ඕස්ට්‍රේලියාව, සර්බියාව, ඝානාව සමඟ මෙවර පිලිප් ලම්ගේ නායකත්වයෙන් සහ මැද පෙළ ක්‍රීඩක බැස්ටියන් ෂෙවින්ස්ටෙයිගර් ගේ උපනායකත්වයෙන් ජර්මනිය ලෝක කුසලානයට තරග වදියි.පළමු තරගය ජුනි 13 වැනිදා ඕස්ට්‍රේලියාව සමඟ ඩර්බන් හිදී Moses Mabhida stadium ක්‍රීඩාංගණයේදී පැවැත්වෙන අතර ජුනි 18 සර්බියාව සමඟ ෂෝට් එලිසබත් හිදී Nelson Mandela stadiom ක්‍රීඩාංගණයේදී පැවැත්වෙනු ඇත.මූලික වටයේ තෙවැනි සහ අවසාන තරගය පැවැත්වෙන්නේ ජුනි 23 වැනිදා ඝානාව සමඟයි. ඒ ජොහැන්නස්බර්ග් හි soccer cityc ක්‍රීඩාංගණයේදී. ලෝක ශූරතා තරගාවලියේදී එදා මෙදා තුර තෙවරක් ශූරයන් වී, පිට පිටම තුන්වරක් සමඟ සිව්වරක් අනුශූරයින් වී තෙවරක් තුන්වැනි තැන සමඟ එක්වරක් සිව්වැනියා වෙමින් තම හැකියාව පෙන්වූ ජර්මනිය මෙවර ලෝක ශූරතාව තමන් සතු කර ගැනීමට ගන්නා උත්සාහ දැක ගැනීමට තව හරියටම ඇත්තේ දින හතකි.ඉඳුනිල් වීරරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av10060611</link>
    <topic>එදා ජෝකර් අද බ්‍රෝකර් මහේෂ් ජයසිංහ</topic>
    <author>තුෂාරි වික්‍රමසිංහ</author>
    <content>එදා ජෝකර් අද බ්‍රෝකර් මහේෂ් ජයසිංහමහේෂ් ජයසිංහ අප හඳුනන්නේ දශක තුනකට අධික කාලයක සිට නමක් දිනූ කලා ශිල්පියකු ලෙසයි. සිනමා තිරයේ ‘කවටයා’ ලෙසත් ප්‍රසංග වේදිකාවේ ‘කඩියා’ ලෙසත් හැඳින්වූ මහේෂ් කලකට පෙර දරුණු රිය අනතුරකට ලක්වුණා.එයින් බරපතළ ලෙස තුවාල ලැබූ මහේෂ්ට දාහතර වසරක් මුළුල්ලේ කලා ක්ෂේත්‍රයෙන් ඈත්ව වෛද්‍ය ප්‍රතිකාර ලබා ගැනීමට සිදුවුණා. ඒ කනගාටුදායක සිදුවීමෙන් පසුව අද වන විට වෛද්‍ය ප්‍රතිකාර මත සම්පූර්ණ සුවය ලබා සිටින මහේෂ් සමඟ සුහද පිළිසඳරක යෙදෙන්නට පසුගිය දිනෙක අපට අවස්ථාව උදාවුණා. ඔහු තමා ගේ නවතම කලා තොරතුරු බෙදා හදාගත්තේ මෙලෙසයි.“මම මේ වෙන කොට චිත්‍රපට 170 කට පමණ රංගනයෙන් දායක වී තිබෙනවා. ඒ වාගේම ටෙලිනාට්‍යවලටත් වේදිකා නාට්‍යවලටත් සම්බන්ධ වුණා. ගායකයෙක් විදිහට ප්‍රසංග වේදිකාවේ ගීත ගායනා කළා.දැනට කැසට් පට 4 ක් එළිදක්වා තිබෙනවා. ඇත්තටම අවුරුදු 14 ක් වගේ දීර්ඝ කාලයක් මට කලා ක්ෂේත්‍රයෙන් ඈත්වෙලා ඉන්න සිද්ධ වුණේ මම මුහුණ දීපු රිය අනතුර නිසයි. අද මට හුඟාක් සුවයි.රිය අනතුරින් පස්සෙ ‘වැඩබැරි ටාසන් අංක 2’, ‘සිල්’ වගේ චිත්‍රපටවලට දායක වුණා. තවත් ආරාධනා කීපයක්ම ලැබිලා තිබෙනවා. ඒ වගේම මගේ නවතම කැසට් පටය ‘තුරුලිය ගොමුවේ’ නමින් එළිදක්වන්නත් සූදානම්.මම අහල තියෙන දෙයක් තමයි දුකක් වින්දොත් සැපක් ලැබෙනවා කියන එක. අද වෙන කොට මම මගේම කියලා ව්‍යාපාරයක් ආරම්භ කරල තිබෙනවා. අද මගේ දරුවන් තුන්දෙනාත්, බිරිඳත් එක්ක ඉතා හොඳ ජීවිතයක් ගත කරනවා.මම මගේ ව්‍යාපාර කටයුතු කරන්න මූලික අඩිතාලම යොදා ගත්තේ මගේම උත්සාහයෙන්, කැපවීමෙන් මම කලාවෙන් හොයපු මිල මුදල් වලට වඩා වැඩි දෙයක් මගේ උත්සාහයෙන් ගොඩනඟපු ව්‍යාපාරය මඟින් මේ වෙන කොට උපයාගෙන තිබෙනවා.අද වෙනකොට මගේ ලොකු පුතා ඉරාන් ජයසිංහ ගායකයකු ලෙසත් සංගීත අධ්‍යක්ෂවරයකු ලෙසත් කටයුතු කරනවා. මගේ දෙවැනි දියණිය ඉෂානි ජයසිංහ. ඇය පෞද්ගලික බැංකුවක රැකියාවක නිරත වෙනවා.ඒ වගේම ඇයත් කලා කටයුතුවලට දක්ෂයි. ඇය ගායනා කළ ගීත කීපයක්ම මේ වෙන කොට එෆ්. එම්. ගුවන්විදුලි නාලිකාවලට ලබා දී තිබෙනවා. බාල දියණිය තවම පාසල් යනවා. ඇයත් නර්තනයට දක්ෂයි.මහේෂ් පවුලේ අය සමඟ“මම මගේ දරුවන්ටත්, කලා ක්ෂේත්‍රයට පිවිසෙන නවක දරුදැරියන්ටත් අවවාදයක් දෙන්න කැමැතියි. ඒ තමයි කලාවට එන්න ඉස්සර වෙලා හොඳ ස්ථාවරත්වයක් හදාගෙන එන්න කියන එක. අඩුම තරමේ තමාටම කියල බුලත්විට කඩයක්වත් තියෙන්න ඕන.ඒක තමයි මගේ අදහස. දැන් තියෙන තත්ත්වය අනුවත් මම ලැබු අත්දැකීම් අනුවත් කලාවෙන් ජීවත් වෙන්න බැහැ. මම දැන් ඉඩම් ව්‍යාපාරයක නිරත වෙලා ඉන්නවා. (ඒ කියන්නේ බ්‍රෝකර් වැඩ වගේ) විශේෂයෙන්ම දේශීය වගේම, පිටරට රැකියාව කරන අයත් මගෙන් ඉඩම් ලබා ගැනීම කරනවා.බොහෝ ගනුදෙනුකරුවන් පිරිසක් අද මා වටා එක්රොක් වෙලා සිටිනවා. ඒ නිසා සාර්ථකව මගේ ව්‍යාපාර කටයුතු සිදු වෙනවා.මහේෂ් තමාගේ ව්‍යාපාර කටයුතු පිළිබඳව වගේම ඔහුගේ අනාගත බලාපොරොත්තු පිළිබඳවත් මා සමඟ කතාබහ කළා.“මම කවදත් කලාවට ආදරෙයි. ඒ නිසාම තමා මගේ දරුවන් මේ ක්ෂේත්‍රයට යොමු කළේ.මහේෂ් පැවසුවේ සුපුරුදු ළෙන්ගතු සිනාවෙන්.“ඇත්තටම අද මම මේ ඇවිත් ඉන්න ගමන් මඟ හීනයක් වගෙයි. මම රිය අනතුරට පත්වුණු වෙලාවෙ මම ඇද වැටුණු අසරණ තත්ත්වය අනුව මං ගැන මට කියාගන්න කවුරුත් හිටියේ නැහැ. මං ළඟ හිටියෙ හැමදාම දුකසැප එක්ව විඳ දරාගත් මගේ බිරිඳත් දරු තිදෙනාත් විතරයි.කොහොම හරි රිය අනතුරින් පස්සේ මම ගෙදර පුටුවක් මිදුලට දාගෙන ඉඳගෙන ඉන්න කොට මනුස්සයෙක් මගෙන් ඇවිත් ඇහුවා මහේෂ් අයියා ඉතාලි ගිය කෙනෙකුට ඉඩමක් හොයනවා. පුළුවන්ද ඉඩමක් අරන් දෙන්න කියලා. මම එයට එකඟ වුණා.උත්සාහයෙන් මහන්සි වෙලා ඉඩමක් හොයා දුන්නා. එයින් මට සැලකිය යුතු මුදලක් ලැබුණා. අද වෙනකොට ඒ ව්‍යාපාරය මම තරමක් දුරට දියුණු කරගෙන කාටත් අතනොපා හොඳ ජීවිතයක් ගත කරනවා. මම හැම විටම හිතන්නේ මේ සියල්ල මට දෙවියන් දුන් තිළිණ කියලයි. මම කිහිලිකරුවලින් ගිහින් රු. 2000 ටත් ප්‍රසංග වේදිකාවේ සින්දු කියපු යුගයක් තිබුණා.ඇත්තටම මා විඳි දුක්ගැහැට මට අද ආශිර්වාදයක් වෙලා කියලා හිතෙනවා. කලා ක්ෂේත්‍රයේ තිස්පස් වසරක් හිටියත් අඩුම තරමේ ඉඩම් කෑල්ලක් අරගෙන ගෙයක් හදාගන්න බැරිව ගියා. ඒත් කනගාටුවක් නැහැ. අද මගේ ව්‍යාපාර කටයුතු නිසා ගෙයක් දොරක් හදන් යාන වාහන තියන් සැපවත් ජීවිතයක් මම ගත කරනවා.මහේෂ් පැවසුවේ ජයග්‍රාහී සිනාවකින් මුව පුරෝගෙන.මහේෂ් ගේ ලිපිනය - මහේෂ් ජයසිංහ, රිදීතැල්ල, වෙන්නප්පුව.තුෂාරි වික්‍රමසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av10060613</link>
    <topic>මිනිත්තු පහක් විතර මම පාප්වහන්සේගේ අත අල්ලගෙන ඇවිද්දා</topic>
    <author>ඉනෝකා පෙරේරා බණ්ඩාර</author>
    <content>මිනිත්තු පහක් විතර මම පාප්වහන්සේගේ අත අල්ලගෙන ඇවිද්දාඇන්ජලීන් ගුණතිලකජීවන මඟේ හමුවූ අමරණීය චරිතලෝකෙ ශ්‍රේෂ්ඨ පුද්ගලයන් මොන තරම් ඉන්නවද...මොහොතකට හරි එවැනි ශ්‍රේෂ්ඨයෙක් අපිට මුණ ගැහුණොත්...ඒ දවස ජීවිතේට බොහොම සුවිශේෂී එකක් වෙයි.පත්තරේකින් රූපවාහිනියෙන් කොතෙක් දැක තිබුණත් ඒ හමුවීම මුහුණට මුහුණ සිදුවෙද්දි සමහරවිට හිත කලබල වෙන්නත් බැරි නෑ.දෙවැනි ජුවාම් පාවුළු ශුද්ධෝත්තම පාප්තුමාදෙවැනි ජුවාම් පාවුළු ශුද්ධෝත්තම පාප් තුමාගේ අත අල්ලද්දි ඇන්ජලීන් ගුණතිලකට දැනුණෙත් එහෙම හැඟීමක්.එක අතකට හිත කලබල නොවී කොහොමද...මේ කතෝලිකයකුගෙ ජීවිතයෙ සිදු විය හැකි අසිරිමත්ම සිදුවීම. භාග්‍යවත්ම අවස්ථාව.මහා සෙනඟක් මැද හිටියත් පාප්තුමා තමන් ළඟට ඇවිද ආ හැටි... මිනිත්තු කිහිපයක්ම ඒ අත අල්ලාගෙන හිටි හැටි... ඇන්ජලීන්ට අදත් සිහිනයක්.ඉතින් ඒ සොඳුරු අත්දැකීම ගැන කියන්න ඈ තරම් සුදුසු වෙන කවුද...”ඒ මම ප්‍රංශය – ඉතාලිය – ලන්ඩන් සහ රෝමයෙ ප්‍රසංග කිහිපයකට ගිය ගමනක්. රෝමයෙ ප්‍රසංග සංවිධානය කරපු නවුෆර් මහත්මයා අපිට කලින්ම කියල තිබුණා වතිකානුවට අපිව ගෙනියනව කියලා. වතිකානුව - ශුද්ධවූ බැසිලිකාව වැද පුදාගන්න – දැක බලාගන්න ආසාව තිබුණට මේ වගේ අවස්ථාවක් උදාවෙයි කියල නම් හීනෙකින්වත් හිතුණෙ නැහැ.එදා සාමාන්‍ය ජනතාවට පාප්තුමන් දැක බලා ගන්න ලැබෙන එක්තරා සුවිශේෂී දවසක්. හැම රටකින්ම ආපු සෙනඟ දහස් ගණනින් රැස්වෙලා. වතිකානුවෙ ඒ විවෘත භූමියේ හැම රටකම නම ලියාපු කොටුවක් තිබුණා.එදා ශ්‍රී ලංකාවට වෙන් වෙලා තිබුණු කොටුවෙ හිටියෙ අපේ ප්‍රසංගයට ගිය ශිල්පීන් කිහිප දෙනා සහ නවුෆර් මහත්මය විතරයි.අයිවො ඩෙනිසුත් මා ළඟම. පාප් තුමා වහලෙ නැති විශේෂ ජීප් එකකින් සෙනඟට අත වන වනා විශේෂ පීඨිකාව ළඟට යනකොට මිනිස්සු අත්පුඩි ගැහුව, කන් අඩි දෙදරන්න. හරියට එක දිගට ඇද හැළෙන මහා වැස්සක් වගේ. හැම රටකම නම් කියද්දිත් ඒ වගේ. අත්පොළසන් හඬ රැව් දෙනව.දිව්‍ය පූජාව පවත්වල ආ සෙනඟ ආශිර්වාද කරල දැන් පාප්තුමා පීඨිකාවෙන් බහින මොහොත. ශ්‍රී ලංකාවට වෙන් කරපු ඉඩ තිබුණෙ ඒ පීඨිකාවෙ එක් පැත්තක.පාප්තුමා වේදිකාවෙන් බැහැල හෙමින් හෙමින් ඇවිදගෙන ඉස්සරහට ඇවිත් සෙනඟට අත වැනුවා. ඊළඟ මොහොතෙ සිද්ධ වුණේ හීනෙන්වත් නොහිතපු දෙයක්.උන්වහන්සෙ කෙළින්ම ඇවිදගෙන ආවෙ අපි හිටපු තැනට. මං දණ නමලා එතුමගෙ අත ඉම්බා. හරිම පින්වන්ත මුහුණක්. අත පුළුන් ගොඩක් වගේ.මං මිනිත්තු පහක් විතර උන්වහන්සෙගෙ අත අල්ලගෙන ඇවිද්දා. මට පේනව මගේ මහත්තයා පින්තූරයක් ගන්න ලොකු උත්සාහයක. ඒත් සෙනඟ ගොඩේ මාව වැහුණ. ලෙස්ලිට බැරිවුණා පින්තූරෙ ගන්න. මං හිටි තැනම මොහොතක් නැවතිලා ආයෙ හිතුවා. ‘දෙවියනේ! මං ඒ දැක්කෙ හීනයක්ද...’ කියල.එදා පාප්තුමන් පිළිගන්න බැසිලිකාව ඉදිරිපිට කවරදාකවත් නුදුටු විදියෙ ලස්සන නැටුම් තිබුණා.පාප්තුමන්ගෙ අත මගෙන් ගිලිහිලා මිනිත්තු ගාණක් යනතුරු ඇත්තටම මං හිටියෙ මොකුත්ම හිතා ගන්න බැරිව. මගේ අත ගිලිහෙනවත් එක්කම උන්වහන්සේ සෙනඟ අතරින් තාත්තා කෙනෙක් ඔසවල දීපු දරුවෙක් ඉම්බවග මට මතකයි.මිනිස්සු මේ තරම් ආදරය කරපු, ගෞරව කරපු උන්වහන්සේට පාපිෂ්ට මනුස්සයෙක් වෙඩි තබපු දවසෙ මං හුඟක් දුක්වුණා...”ඇන්ජලීන් වගේම ඒ මුළු ලොවම කම්පා වුණු දවසක්.1981 මැයි 13 වැනිදා රැස්ව සිටි 40,000 කට අධික සෙනඟක් මැදින්, එතුමා විවෘත මෝටර් රථයක නැඟී ශාන්ත පීතර චතුරස්‍රයට ඇතුළුවෙමින් සිටි මොහොත. දෑත් ඔසවමින් සෙනඟ ආසිරි ගන්වමින් එදත් පාප්තුමා පැමිණියේ මේ විදියටම වෙන්න ඇති.බැතිමතුන් අතරින් එකවරම එල්ල වුණේ වෙඩි වරුසාවක්. ඇඳ සිටි සුදු පැහැ ලෝගුව ලේවලින් රත් පැහැ ගැන්වෙද්දි උදරය අල්ලා ගත් පාප්තුමා අසල සිටි ලේකම්වරයාගේ දෑතට බර වුණා.එය පාප්වහන්සේ කෙනකු මෙතෙක් මුහුණ පෑ දරුණුතම ඛේදවාචකය.පැය පහක ශල්‍යකර්මයක්. ටිකෙන් ටික සුවපත් වූ එතුමන් සුවවූ පසු මුලින්ම කළේඒ වන විට සිරගතව සිටි තමන්ට වෙඩි තැබූ මොහොමඩ් අලි අග්කා නම් තුර්කි ජාතික ඒ සාහසිකයා බැහැ දකින්න හිරගෙට යාම. එතෙකින් නොනැවතුණු පාප්තුමන් ඒ වරදට ඔහුට සමාව දුන්නෙ මුළු හදින්ම.1920 මැයි 18 වැනිදා පෝලන්තයේදි උපන් එතුමා 2005 අප්‍රේල් 02 වැනිදා ස්වර්ගස්ථ වුණේ් රෝමයේදි.අවසන් කාලයෙ පාකින්සන් රෝගයෙන් පීඩා විඳිමින් වුණත් පාප්තුමන් සෙනඟ අතරට එද්දි අහිංසක හිනාවකින් මුහුණ පිරෙනව.පාප්තුමකුගෙ ප්‍රභාවත් – ඔද තෙදවත් පෞරුෂය, දෙවැනි ජුවාම් පාවුළු පාප්තුමන් වයසට ගොස් ස්වර්ගස්ථ වන තුරුම ප්‍රකට වූ හැටි කොහොම අමතක කරන්නද...?ලෝකෙම ආදරය කරන පාප් තුමන්ගෙ මුණ ගැසීම වගේම අපේ රටේ බිෂොප්වරුන්ගෙ හමුවීමත් ඇන්ජලීන්ගෙ ජීවිතේ සුවිශේෂී අත්දැකීම් වුණා කියලයි ඈ කියන්නෙ.”නිකලස් මාකස්, ඔස්වල්ඩ් ගෝමිස් ගරු අගරදගුරුතුමන්ල වගේම මැල්කම් රංජිත් වත්මන් අගරදගුරුතුමාගෙ මුණ ගැහීමත් මට කවදාවත් අමතක නොවන දවස්.කෙනෙකුට ජීවිතයෙදි තමන් අදහන ආගමේ ශ්‍රේෂ්ඨ ආගමික නායකයින් මුණ ගැහෙන්නම ඕනෙ. එහෙම අවස්ථාවන් විරලයි තමයි. ඒත් මං විශ්වාස කරනව දෙවියන් වහන්සේ මට ඒ විරල අවස්ථාව උදා කර දුන්න කියල. විශේෂයෙන් පාප්තුමන්ගෙ මුණගැහීම ගැන හිතද්දි.එදා පාප්තුමන් සිය රාජකාරි ඉවර වෙලා යන්න ගියා.අපි බැසිලිකාව ඇතුළට ගිහින් නිවී හැනහිල්ලෙ යාච්ඤා කළා. ආයෙ මෙහෙම එන්න ලැබෙන්න කියල ප්‍රාර්ථනා කළා...”කොයිතරම් වියත් – වැදගත් ප්‍රභූන් මුණ ගැසී තිබුණත් සිය ජීවිතේ සිදු වූ ශ්‍රේෂ්ඨතම හමුවීම මෙය කියලයි ඇන්ජලීන් හැමදාම හිතන්නෙ.ඉනෝකා පෙරේරා බණ්ඩාරඡායාරූප – ගීත් ද මැල්</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av10060614</link>
    <topic>ආකාස කුසුම</topic>
    <author/>
    <content>ආකාස කුසුමපුංචි බබා අරගෙන සිනමා නදියේ පිහිනා එගොඩ වූ රූබර මාලිනියේ සුදු ඔසරියෙන් සැරසී අද කඩිමුඩියේ යනවා වගෙයි මහ සබයට තුන් හෙළයේ පුරා දශක හතරක් සිනමා තිරයේ දස්කම් විදා පෑ නිළි රැජනය හෙළයේ මේ පොඩි දිවයිනට ඉන්දීය සාගරයේ අත්කර දුන්න කිතුගොස ඉහළයි නිළියේ “ලොකු ළමයෙක්” වෙලා සිනමා අම්බරයේ “නිධානයක්” ගොඩගන්නට ගිය දිනයේ “බඹරු ඇවිත්” කරදර වී හිටි හැටියේ නොපෙනී ‘අහස් කුසුමක්’ විය තරු එළියේ එක් එක් රූ රටා මවමින් සුදු තිරයේ ජීවය දුන්නෙ ගැහැනියකටම යි හෙළයේ පරිණත වෙලා පරිචය ලබමින් දිවියේ මැතිසබයටත් ආවා අද හිතවතියේ සිනමාවට ඔබෙන් සිදුවුණ සේවයට මෙය උපහාරයක් වේවා! ඔබෙ නමට කළගුණ දන්න ලංකාවේ උදවියට එය අස්වැසිල්ලක් වෙනවා සන්තකටලතා දයාවංශ සභාපති ශ්‍රී ලංකා මහ බැංකු ජ්‍යෙෂ්ඨ කාන්තා සංසදය  </content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av10060615</link>
    <topic>හිතුමතේට විටමින් ගිලින්න එපා</topic>
    <author>ගාමිණී සුසන්ත</author>
    <content>හිතුමතේට විටමින් ගිලින්න එපාමේ පෝෂණ මාසයයි පසුගිය අඟහරුවාදා (ජුනි 01 වැනිදා) යින් ඇරඹුණු මාසය පෝෂණ මාසය ලෙස සෞම්‍ය අමාත්‍යාංශය මඟින් ප්‍රකාශයට පත්කර ඇත. ”නිසි යොවුන් පෝෂණය මතු දැයේ ජීවයයි” යන තේමාව යටතේ සෞඛ්‍ය අමාත්‍යාංශය මඟින් වැඩසටහන් කීපයක්ම ඉදිරිපත් කිරීමට කටයුතු යොදා ඇත.‘විටමින්’ (Vitamin)  අද බොහෝ දෙනෙක් අතර නිතර කතාබහට ලක්වෙන වචනයක් බවට පත්වෙලා. ඒ; නිරෝගී සෞඛ්‍ය සම්පන්න ජීවිතයක් පවත්වාගෙන යාමට විවිධ විටමින් වර්ග අවශ්‍ය වන නිසයි.ඒ වගේ ම විවිධ නම්වලින් විවිධ විටමින් වර්ගත් අද වෙළෙඳ පොළේ තිබෙනවා. ස්වභාවික විටමින් ශාක ශාර විටමින් ලෙසත් ඇතැමුන් ඒවා හඳුන්වනු ලබනවා. අප අදහස් කළා ‘සුව මඟෙන්’ මේ පිළිබඳව තොරතුරු සොයා බලන්න. ඒ සඳහා අප හමුවුණේ සෞඛ්‍ය අධ්‍යාපන කාර්යාංශයේ වෛද්‍ය ශාන්ත හෙට්ටිආරච්චි මහතායි.මොනවද මේ විටමින්?ඉතාම සරලව හැඳින්වුවොත්, ‘විටමින්’ යනු අපගේ පෝෂණයට අත්‍යාවශ්‍ය අපගේ ආහාරයේ තිබිය යුතු පෝෂණ පදාර්ථ විශේෂයක්. ‘විටමින්’ අපගේ ශරීරයේ ක්‍රියාකාරිත්වයට අවශ්‍යම ද්‍රව්‍යයක්.අප ගන්නා ආහාරවල තිබෙන කාබෝහයිඩ්රේට මේදය, ප්‍රෝටීන වැනි පෝෂ්‍ය පදාර්ථ ශරීරයට අවශෝෂණය කර ගැනීමට එම ද්‍රව්‍ය කුඩා කොටස් වලට කැඩී වෙන්විය යුතුයි. ඒ සඳහා උපකාරී වන්නේ ශරීරයේ තිබෙන එන්සයිම එම එන්සයිම ක්‍රියාකාරී වීමට විවිධ විටමින් වර්ග අවශ්‍යයි.* විටමින් වර්ග වැඩියෙන් ගැනීම නුසුදුසු ද?ප්‍රධාන වශයෙන් ම විටමින් වර්ග කොටස් දෙකකට බෙදා දක්වන්න පුළුවනි. A ජලයේ දියවන විටමින් වර්ග සහ මේදයේ දියවන විටමින් වර්ග ලෙස. විටමින් A, විටමින්  D සහ විටමින් E, K යන වර්ග මේදයේ දියවී ඇති විටමින් වර්ග.විටමින් D සහ විටමින් C දියවී ඇත්තේ ජලයේ. ජලයේ දියවී ඇති විටමින් අවශ්‍ය පමණට වඩා ශරීරයට ගත්තත් හානියක් සිදුවන්නේ නෑ. ඒ; ඉතා පහසුවෙන් ඒවා ශරීරයෙන් පිටවී යන නිසයි.එහෙත් මේදයේ දියවී ඇති විටමින් වැඩිපුර ශරීරයට ලබාගත් විට පහසුවෙන් ශරීරයෙන් ඉවත්වන්නේ නෑ. එම මේද කොටස් ශරීරයේ විවිධ ස්ථානවල තැන්පත් වීමට ඉඩ තිබෙනවා. ඒ නිසා මේදයේ දිය වී ඇති විටමින් වර්ග අනවශ්‍ය ලෙස ගැනීම සුදුසු වන්නේ නෑ. ඒ; අනවශ්‍ය මේද කොටස් අපගේ ශරීරයේ තැන්පත්වීම නුසුදුසු නිසයි.* අපගේ ශරීරයට විටමින් අඩු වුණොත් මොකද වෙන්නේ?අපගේ ශරීරයට විටමින් මද වීම ක්‍රම කීපයකින් ම සිදුවිය හැකියි. ඉන් ප්‍රධාන ක්‍රමයක් වන්නේ ඍජුව ම අප ගන්නා ආහාර වල විටමින් වර්ග අඩුවීම; අප එකාකාරී ආහාර රටාවකට හුරුවී තිබීම. මෙයින් මිදීමට ආහාරවල විවිධත්වයක් ඇති කර ගැනීමත් විටමින් වර්ග බහුල ස්වභාවික ආහාර වැඩිපුර ගැනීමට පෙළඹීමත් වැදගත්.මිනිස් සිරුරට B කාණ්ඩයේ විටමින් අඩුවීමට බලපානු ලබන තවත් ක්‍රමයක් වන්නේ මත්පැන්වලට අධිත ලෙස ඇබ්බැහි වීමයි. මත්පැන් වලට ඇබ්බැහි වූවන්ගේ ශරීරවලට B ඛාණ්ඩයේ විටමින උරා ගැනීම අඩුයි.එමෙන් ම යම් යම් පුද්ගලයින්ගේ කුඩා අන්ත්‍රයේ තිබෙන ආබාධයන් නිසා ද විටමින් ඌනතාවයක් ඇතිවීමට ඉඩ තිබෙනවා. පිත්තාශයේ ඇති දුර්වලතා නිසා ද පිත් ලවණ කුඩා අන්ත්‍රයට ගලා ඒම අඩුවීම මගින් අප ගන්නා විටමින් ශරීරයට උරා ගැනීම අපහසු වෙනවා.ඒ නිසා ශරීරයේ විටමින් වර්ග අඩුවීම පිත්තාශයේ කිසියම් දුබලතාවයක් නිසා සිදුවූ ක්‍රියාවලියක ප්‍රතිඵලයක් ද යන්න සොයා බැලිය යුතුයි. සත්ව ආහාර ප්‍රතික්ෂේප කරන නිර්මාංශ පුද්ගලයින්ගේ ශරීරයේ විටමින් B 12 වැනි විටමින වර්ග වල අඩුවක් ඇතිවෙනවා.වයස් ගත වූ විට ශරීරයට විටමින වර්ග ලැබෙන්නේ අඩුවෙන්. ඒ වයස්ගත වනවිට කෑමවලට දක්වන රුචිය අඩුවීමයි. ඔවුනට විටමින් වර්ග බාහිරව දියයුතු වෙනවා.ඇතැමුන්ගේ කුඩා අන්ත්‍රයේ සිදුකරනු ලබන ශල්‍යකර්ම වලදී එම අන්ත්‍ර කොටස් ඉවත් කිරීමට සිදුවෙනවා. ඇතැම් විටමින් වර්ග ශරීරයට උරා ගන්නේ එම අන්ත්‍රවලදී. එම කොටස් ශරීරයෙන් ඉවත් කිරීම නිසා ඇතැම් විටමින් වලට ශරීරයට උරා ගැනීමට හැකියාවක් ලැබෙන්නේ නෑ. එමෙන් ම ඇතැම් ප්‍රතිජීවක (Antibioties) වර්ග ගැනීම විටමින් K ශරීරයට උරා ගැනීම අඩුවීමට හේතුවක්.එසේ ම වකුගඩු ආබාධ සහිත පුද්ගලයින්ගේ ද ශරීරයට විටමින් උරා ගැනීමේ අඩුවක් දක්නට ලැබෙනවා. මෙන්න මේ ආකාරයෙනුයි, අපගේ ශරීරයට විටමින වර්ග අඩුවක් ඇතිවන්නේ. ඒ නිසා ශරීරයේ විටමින් ඌනතාවයක් ඇත්නම් ඒ පිළිබඳව වෛද්‍ය උපදෙස් පැතිය යුතුයි.එසේ නොමැතිව සමබල පෝෂ්‍යදායි සාමාන්‍ය ආහාර වේලක් ගන්නා පුද්ගලයින්ගේ ශරීරයේ විටමින් ඌනතාවයක් ඇතිවීමට හේතුවක් ඇත්තේ නෑ. එමෙන් ම ගර්භනී සමයේදී Folic acid වැනි විටමින් ගැනීමට වෛද්‍යවරු නිර්දේශ කරනවා.ඒ විශේෂ අවස්ථාවන්. මෙහිදී සඳහන් කළ යුතු විශේෂ කරුණක් තිබෙනවා. ඒ; සෑම බටහිර ඖෂධයක්ම මහජනතාවට හඳුන්වාදීමට විශේෂ ආරක්ෂිත පියවර ගණනාවක් ම තිබුණත්, විටමින් වර්ගවලට එවැනි ක්‍රමවේදයක් නොමැති බවයි; ඒ, විටමින් වර්ග ගැනෙන්නේ ආහාරමය ද්‍රව්‍ය යටතට නිසා.ඒ නිසා හිතුමතේට වෙළෙඳ ප්‍රචාරවලට රැවටී වෛද්‍ය උපදෙස් වලින් තොරව විටමින් වර්ග ගිල දැමීම ඉතාම අහිතකරයි.විටමින්වලින් අපගේ ශරීරයට ලැබෙන ප්‍රයෝජන?විටමින් A, බහුල වශයෙන් කිරි මස් බිත්තර වැනි සත්ව ආහාරවල තිබෙනවා. ඊට අමතරව කැරට්, බතල, පලා වර්ග ආදියේත් විටමින් බහුලව තිබෙනවා.ශරීරයට ලැබෙන විටමින් A ප්‍රමාණය අඩුවීම අස්ථි වර්ධනයට ඍජුවම බලපානවා. අපගේ සම ඉක්මනින් රළු වීමට විටමින් A ඌනතාවය හේතු වෙනවා. විටමින් ඒ ඌනතාවය විශේෂයෙන් ම බලපාන්නේ අපගේ ඇස්වලට.ඇස්වල පෙනීම අඩුවීමට මෙන් ම ඇස්වල වෙනත් ආබාධ ඇතිවීමට විටමින් ඒ අඩුවීම හේතුවක්. විටමින් A ශරීරයට වැඩිවීමත් ප්‍රබල ගැටලුවක්. පමණට වඩා ශරීරයේ විටමින් ඒ වැඩිවීම අක්මාව සහ අස්ථි ආශ්‍රිත රෝගවලට හේතුවක්.හිස කෙස් හැලීම වමනය හිසරදය වැනි ලක්ෂණ විටමින් A වැඩිවීමෙන් පෙන්නුම් කරනව. ගර්භනී මවකගේ ශරීරයේ විටමින් ඒ වැඩිවීම කුස තුළ සිටින දරුවාට ඍජුවම බලපානවා. ඇතැම් විට කුස තුළ සිටින දරුවාගේ අස්ථි ආබාධ වුවත් ඇතිවිය හැකියි.විටමින් B යනු අපට ඉතාම ප්‍රයෝජනවත් විටමින් කාණ්ඩයක්. විටමින් B යනු විටමින සංකීර්ණයක්. විටමින් B1, B2, B4, B5, B6, B12 ලෙස ඒවා නම් කෙරෙනවා.B කාණ්ඩයේ විටමින අප එදිනෙදා ගන්නා සත්ව ආහාරවල මෙන් ම ධාන්‍යවලද ඉතා සුලභව තිබෙනවා. බයොටින් නම් විටමිනය අයත් වන්නේත් විටමින් B යටතට. බයොටින් සත්වමය ආහාරවල මෙන් ම තක්කාලිවලත් බහුලව තිබෙනවා.විටමින් C අපට අවශ්‍යව විටමිනයක්. දෙහි, දොඩම්, නෙල්ලි වැනි ආහාරවල විටමින් C බහුලයි. විටමින් C අප ගන්නා ආහාරවල පෝෂ්‍ය කොටස් ශරීරයට උරාගැනීමට බෙහෙවින් උපකාර වෙනවා.ඒ නිසයි අප ගන්නා ප්‍රධාන ආහාර වේලකට පසුව විටමින් C අඩංගු පලතුරක් ආහාරයට ගත යුත්තේ. විදුරු මස් වලින් රුධිර වහනය, කැසීම් නිසා නිතර තුවාල ඇතිවීම සහ එම තුවාල සුවවීමට කලක් ගතවීම වැනි තත්ත්වයක් විටමින් C ශරීරයට අඩුවීම නිසා ඇතිවිය හැකියි.වෛද්‍ය ශාන්ත හෙට්ටිආරච්චිඑළවළු සහ පලතුරු වල විටමින් C බහුලව අඩංගු වන අතර ඒවා සිහින්ව කැපූවිට විටමින් C විනාශ වෙනවා. ආහාර අධික උෂ්ණත්වයට රත් කිරීම ද විටමින් C විනාශ වීමට එක් හේතුවක්.විටමින් D ත් අපට අවශ්‍යම විටමිනයක්. අපගේ සමේ යම් යම් කොටස් හිරු එළියේ ඇති පාරජම්බුල කිරණ වලට නිරාවරණය වීමෙන් අපගේ සම මතම විටමින් D නිපදවෙනවා. මුහුදු මසුන්ගේ අක්මා තෙල්වලින්, බිත්තර කහමදයේත් විටමින් D බහුලයි.විටමින් D අඩුවීම එම දරුවා Rickets නම් රෝග තත්ත්වය ඇතිවීමටත් වැඩිහිටියකුගේ ශරීරයේ විටමින් D  අඩුවීම Osteomalasia නම් රෝග තත්ත්වය ඇතිවීමටත් හේතුවන බව සොයාගෙන තිබෙනවා. විටමින් K අපගේ රුධිරය කැටි ගැසීමට අවශ්‍යව ද්‍රව්‍යයක්.මේ නිසා කිසියම් අයෙක් විටමින් K ඌනතාවයකින් පෙළෙන්නේ නම්, රුධිරය කැටි නොගැසීමෙන් විවිධ ආපදා ඇතිවිය හැකියි. එය ඉතා භයානක තත්ත්වයක්.විටමින් E අද බහුලව කතාබහට ලක්වෙන විටමිනයක් බවට පත්වෙලා. විටමින් Eanti oxident විශේෂයක් ලෙස මිනිස් සෛල කෙරෙහි ක්‍රියාකරනවා.එමෙන් ම විටමින් E මිනිස් සෛල පටලවල ස්ථාවර භාවයට ඉතා යෝග්‍ය බවත් සොයාගෙන තිබෙනවා. සෝයා, තිරිඟු, අලි පේර, බතල වැනි ආහාරවල විටමින් E  ඉතා බහුලයි. වර්තමානයේ මෝස්තරයක් වී තිබෙන ආකාරයෙන් විටමින් E කරල් ලෙස ගැනීම ශරීරයට අහිතකර විය හැකියි.ගාමිණී සුසන්ත</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av10060617</link>
    <topic>ඩිජිටල් කැමරාවෙන් පැනොරාමා දැක්මක්</topic>
    <author/>
    <content>ඩිජිටල් කැමරාවෙන් පැනොරාමා දැක්මක්ඡායාරූප කලාවේ බොහෝ ඉසව් ස්පර්ශකොට ඇතත් ඉන්ද්‍රනාථ සැනහෙන්නෙ එහි මාධූර්යය සොයා යෑමෙන්.කොටින්ම එය නිම නොවන ගමනක්.මේ අහසෙ - පොළොවෙ... කඳු වළලු අතරෙ විතරක් නෙවෙයි කළු ගල් පරුවතයක වුණත් ඔහු හොයන්නෙ ඒ මාධූර්යය.පියවි ඇසින් දැකීමෙන් නොනවතින ඒ විඳීම ඊළඟ මොහොතෙ ඡායාරූපයකට නැඟෙනව.ඒ, නිකම්ම නිකන් ඡායාරූපයකින් නෙවෙයි, අප විස්මයට පත් කරවන පැනොරාමා ඡායාරූප කලාවෙන්. මේ මහ පොළොවෙ නෙක සොඳුරු භූමි දර්ශන, ඓතිහාසික වටිනාකමැති ස්ථාන, පෞරාණික සංස්කෘතික උරුමය... ඔහුගේ ඩිජිටල් කැමරාවෙ පෙළින් පෙළ සටහන් වෙන්නෙ සීරුවට.එක යායට ඇහැ ගැටුණත් තවත් කෙනෙකුට රස විඳින්න නම් මෙවැනි ඡායාරූපයක් මොන තරම් විසල් වෙන්න ඕනෙද...ඩිජිටල් කැමරාව හතර වටේ කැරකෙනවා. අංශක 180 ක කෝණයෙන් නොනැවතී සමහරවිට අංශක 360 දක්වාම.පොළොන්නරුවෙ ගල් විහාරය, සම්පූර්ණයෙන්ම දකින්න ඔබේ දෙඇස් කොයි තරම් දුරක් ගමන් කරන්න ඇත්ද...දිනෙක ඒ අත්දැකීම විඳ ඇත්නම්, ඉන්ද්‍රනාථගෙ කැමරා ඇහැ ගමන් කළ අයුරු ඔබට වැටහේවි.කොටසින් කොටස ඡායාරූප 35 කට නැඟෙන ගල් විහාරය එකම ඡායාරූපයක් බවට පත් කිරීම ඊළඟ අභියෝගය.මෙවැනි සූක්‍ෂම කාර්යයන් සඳහා භාවිතා කරන සුවිශේෂී විරල පැනොරාමා කැමරා ලොව තිබුණත් ලංකාවටම ඇත්තෙ එකක්.ඉතා මිල අධික වීම හේතුවෙන් ඒ බලාපොරොත්තුවත් අතැර දැමූ ඉන්ද්‍රනාථ අතට හුරු පුරුදු ඩිජිටල් කැමරාවෙන්ම මේ කටයුත්තට අත ගැහුවෙ දන්න ශිල්ප සියල්ලම භාවිතා කරල.එකකින් දෙකකින් නොනැවතුණු මේ වැඩේ අන්තිමේ ඡායාරූප මහ හුඟක් දක්වා ඉහළ ගියා.හය හත් මාසයක් තිස්සෙ ගත්තු පින්තූර. විඳපු ගැහැට අපමණයි. ඒත් එහි ප්‍රතිඵලය තමයි, ශ්‍රී ලාංකික කැමරා ශිල්පියකු විසින් පවත්වන අපේ රටේ ප්‍රථම පැනොරාමා ඡායාරූප ප්‍රදර්ශනය, ලබන 11 වැනිදා පටන් 14 වැනිදා දක්වා කොළඹ කලා භවනෙදි පැවැත්වීම.ඩිජිටල් කැමරාවකින් පැනොරාමා ඡායාරූප නිර්මාණය කිරීම ලේසි පහසු කටයුත්තක් නොවුණත් ඉන්ද්‍රනාථට ඕනෙ වුණේ අභියෝගයක් විදියට මේ වැඩේ කරන්න.ලේසි වුණා කියල ඔබ හිතනවද...කොහෙත්ම නැහැ.පොළොන්නරුවෙ ගල් විහාරය ඡායාරූප 35 කට ගොනු කරගන්න ඉන්ද්‍රනාථට ගියා පැය එකහමාරක්. සම්පූර්ණ ගල් විහාරය ඒ හැටියටම පේන්න, ඡායාරූප ටික සංස්කරණය කරන්න තවත් පැය 7 ක්. ”දළඳා මාළිගාවේ සම්පූර්ණ ඡායාරූපය වෙනුවෙන් පින්තූර 41 ක් ගන්න වුණා.පැය 6 ක් ගියා ඒ ෆොටෝ ෂූට් එකට. ඉසුරුමුණිය ගල්ලෙන රූගත කළේ කොටස් 12 කට. කිසිම ආකාරයකින් දුරස්ථ ඡායාරූපයකට ගන්න බැරි තැනක්, මේ ඉසුරුමුණියෙ සැතපෙන පිළිමය සහිත බුදු මැදුරේ අභ්‍යන්තරය.ගල්ලෙන් බිත්තියයි පිළිමයි අතරේ දුර අඩි 5 ක්වත් නෑ. අඳුර ඊට එහා. එහෙම තැනෙක රූප රාමු එකම ආලෝක මට්ටමක තබාගෙන ඡායාරූපගත කරනව කියන්නෙ අසීරු කටයුත්තක්.සමහර වෙලාවට මට සිද්ධ වුණා එක ඉරක් ඇඳගෙන ඒ දිගේ නොසෙල්වී සමාන්තරව හිඳ පින්තූර ගන්න. ඉසුරුමුණියෙ සැතපෙන පිළිමය සහිත බුදු මැදුරෙ අභ්‍යන්තරය ඔබ ඡායාරූපයකින් මේ විදියට දකින පළමු අවස්ථාව මේක.ගල්විහාරය, අම්බුලුවාව කන්ද මුදුනේ හිඳ පෙනෙන ගම්පොළ නගරය ඇතුළත් අංශක 360 ක පරිසර දර්ශනය, දළදා මාලිගාව වගේ ප්‍රදර්ශනයෙ ඇති හැම ඡායාරූපයක්ම අපේ රටේ උදවිය මේ පැනොරාමා හෙවත් අති පුළුල් (පරිදර්ශන) ආකාරයට අඩි 2ක් දකින පළමු වතාව මේක...”ඉන්ද්‍රනාථට වගේම අපේ රටේ හැම කෙනෙකුටමත් මේ ප්‍රදර්ශනය සුවිශේෂී අත්දැකීමක් වෙන්නෙ ඒ නිසා.1992 පවත්වපු ‘සොබා රූ’ පොත් කවර හා පුවත්පත් කවර ප්‍රදර්ශනය ඉන්ද්‍රනාථගෙ පළමු ප්‍රදර්ශන අත්දැකීම. ඔහු අතිශය කාර්ය බහුල මංගල ඡායාරූප ශිල්පියා බවට පත් කළේ 1997 පැවැත්වූ ‘වෙඩින්’ ඡායාරූප ප්‍රදර්ශනය.1997 න් පසු උදා වෙන්නෙ ඉන්ද්‍රනාථගෙ ස්වර්ණමය යුගය. 1998 ඔහු පරිගණකයක් මිලදී ගන්නවා. එතෙක් ‘මැනුවල්’ කළ සියල් විස්කම් බොහොම ලේසියෙන් ඔහු පරිගණකය හරහා සිදු කරනව.මඟුල් ගෙවල්වලට දින දී ගන්න බැරි කාල පරිච්ඡේදයක්. 1993 පටන්ගත්තු ‘ෆොටෝ කම්පැනි’ ව්‍යාපාරය අතිශය දියුණු වෙනව පමණක් නෙවෙයි, සුපිරි ඩිජිටල් මුද්‍රණ තාක්‍ෂණය පාවිච්චි කරන එකම ඡායාරූප ශිල්පියා බවට ඔහු පත් වෙනව.හැබැයි ඒ ගමන එන්න ඔහු හුඟක් මහන්සි වුණා. ඉන්ද්‍රනාථගෙ තාත්තා විදුහල්පතිවරයෙක්. අම්මා ගුරුවරියක්. චිත්‍ර සහ සංගීතය පුංචි කාලෙ පටන් තේනුවර පවුලෙ තිබුණු පරිසරය. තාත්තා මාරුවෙවි යන ගානෙ දරුවොත් ගියා.අම්පාර කණිෂ්ඨ විදුහල, අම්පාර සද්ධාතිස්ස විදුහල්වලින් පස්සෙ ඉන්ද්‍රනාථ නැවතුණේ් තර්ස්ටන් විදුහලින්. ජීව විද්‍යා අංශයෙන් උසස් පෙළ කරල 1979 ඔහු සිය වෘත්තීය ජීවිතය අරඹනව. ඒ විද්‍යා - ගණිත ගුරුවරයෙක් විදියට.පත්වීම විද්‍යා - ගණිත වුණත් කොටහේන ශාන්ත ලුසියා මහ විදුහල, හාවඩ් බාලිකාවෙ උගන්වද්දි ඔහුට උගන්වන්න ලැබෙන්නෙ චිත්‍ර විෂය. 1977 පටන් ප්‍රවීණ ඡායාරූප ශිල්පී ලාල් හෑගොඩ පුවත්පත්වලට ලියූ ලිපි ඇසුරෙන් ඡායාරූප කලාව තනිව ප්‍රගුණ කිරීමයි ඉන්ද්‍රනාථගෙ ජීවිතේ සුවිශේෂම ලක්‍ෂණය.1980 වසරෙ ‘යොවුන් ජනතා’ පත්‍රයේ පිටු සැකසුම් හා අකුරු නිර්මාණ ශිල්පියා විදියට ඔහු ලේක් හවුස් පඩිපෙළ නඟින්නෙ ධර්මසිරි ගමගේ සූරීන්ගෙ ආරාධනාවට. ඒ එතුමන්ගෙ ‘පහන් වැටෙන්’ බිහිවූ තරුණ නිර්මාණකරුවෙක් විදියට.කලෙක ‘තිරතරු’ පත්‍රයේ ප්‍රධාන ඡායාරූප ශිල්පියා හා රූ රටා සංස්කාරකවරයා වූ ඉන්ද්‍රනාථට ‘සරසි’ සිනමා පුවත්පතේ විශේෂ ඡායාරූප ශිල්පියා වීමේ භාග්‍යය උදා වෙනව. ඒ ජ්‍යෙෂ්ඨ මාධ්‍යවේදි බන්දුල පද්මකුමාරයන් සංස්කරණය කළ ‘සරසි’ හරහා. ‘තරුණයා’ හි පිටු සැකසුම් අධීක්‍ෂණය කළ යුගයත් අද ඔහුට සොඳුරු මතකයක්.ඉනෝකා පෙරේරා බණ්ඩාරඉන්ද්‍රනාථ තේනුවර</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=av10060618</link>
    <topic>‘එදා තිබුණු මියුරු සංගීතය අද කෝ?’</topic>
    <author/>
    <content>‘එදා තිබුණු මියුරු සංගීතය අද කෝ?’එදා හින්දි තිරය රංගනයෙන් සහ නර්තනයෙන් ඔපවත් කළ ශම්මි කපූර් ඔබට මතකද? අමතක වන්නට හේතුවක් නැහැ. තවමත් ඔහු රඟපෑ ජනප්‍රිය චිත්‍රපට මෙරට රූපවාහිනි නාලිකා ඔස්සේ විකාශය වන නිසා යොවුන් පරපුර ද මේ ප්‍රවීණ රංගන ශිල්පියා ප්‍රිය කරනවා. මේ වන විට 78 වැනි වියෙහි පසුවන ශම්මි කපූර් මෑතකදී ඉන්දීය වෙබ් අඩවියක් සමඟ විශේෂ සම්මුඛ සාකච්ඡාවකට එක්වුණා.තමන්ටම අනන්‍ය වූ රංගන විලාසයක් හිමිවූ නිසා අතිශය ජනප්‍රියට පත්වූ ශම්මි කපූර් මෙහිදී වැඩි වශයෙන් ම කතාකළේ තම නර්තන ශෛලිය පිළිබඳවයි... “මම එදා ගීතමය ජවනිකාවල නැටුවේ කිසිම නැටුම් අධ්‍යක්ෂවරයෙකුගේ උපදෙස් අනුව නෙමෙයි.මගේ නැටුම් ශෛලිය මටම ආවේණික වූ දෙයක්. නමුත් එල්විස් ප්‍රෙස්ලි වගේ ගායන ශිල්පීන්ගේ නර්තන ශෛලීන්ගෙනුත් මම ආභාසය ලැබුවා. උදාහරණයක් හැටියට ඔහු ‘ඩෝන්ට් බී කෘඅල්’ කියන ගීතය ගයමින් ඉදිරිපත් කළ රංගනයේ සමහර අංග මම ‘දිල් දෙක දේඛෝ’ ගීතමය ජවනිකාවට යොදාගත් ආකාරය සඳහන් කරන්න පුළුවන්.ඒ වුණත් මම හැම වෙලාවෙම එල්විස් ප්‍රේස්ලි අනුකරණය කළේ නැහැ. මගේම ශෛලියක් ගොඩනඟා ගත්තා. ඒ අනුව තමයි මම, ‘බාර් බාර් දේඛෝ’, ‘බදන් පෙ සිතාරෙ’, ‘යා...හූ’ වගේ ගීතවලට නැටුවේ. ශම්මි කපූර් පැවසුවා. මෙවැනි ගීත වත්මන් පරපුර අතර අදත් ජනප්‍රියයි.’ජන්ග්ලී’ චිත්‍රපටයෙහ් එන ‘සුකු සුකු’ නම් වූ ජනප්‍රිය ගීතයට අනුව රඟපෑ අයුරු හෙළිකරන ශම්මි ..... “මේ රංගනයටත් මට කිසිම නැටුම් අධ්‍යක්ෂවරයෙකුගෙන් පුහුණුව ලබන්න ඕනැ වුණේ නැහැ.මේ රංගනයට මාත් එක්ක එක්වුණු ප්‍රවීණ නිළි හෙලන් නම් නැටුම් අධ්‍යක්ෂ පී.එල්.රාජ් යටතේ පුහුණුවක් ලැබුවා. මම රාජ්ට කිව්වෙ හෙලන් නටන්නෙ කොහොමද කියල පැහැදිලි කරල දෙන්න කියල විතරයි. රාජ් මට ඒ විස්තර කිව්වා.ඉන් පස්සෙ මගේ නැටුම මට ඕනෙ විදිහට කළා. රාජ් දැනගෙන හිටියෙ නෑ, මම කොයි වගේ නැටුමක් ඉදිරිපත් කරයිද කියලා. මගේ නැටුමට පූර්ව සූදානමක් තිබුණෙ නැහැ.සමහර වෙලාවට මගේ නැටුමක් ආයෙමත් රූපගත කරන්න වුණොත් ඒ දෙවැනි රූපගත කිරීම්දී මම ඉදිරිපත් කරන්නෙ කලින් නටපු නැටුම නෙමෙයි. මුලින් ඉදිරිපත් කළ නැටුම මට ආයෙමත් කරන්න බැහැ”මෙම සම්මුඛ සාකච්ඡාවේදී වත්මන් බොලිවුඩ් පරපුරේ රංගන ශිල්පීන් ගැන ද ශම්මි කපූර් අදහස් දැක්වූවා.”අද බොලිවුඩ් සිනමාවේ ජනප්‍රිය නළුවන් සිත්ගන්නා අයුරින් ගීතමය ජවනිකා නිරූපණය කරනවා. ශාරුක් ඛාන්, රිතික් රෝෂන් වගේ අය හරිම දක්ෂයි” ශම්මි එලෙස ඇගයීමක් කළත් වත්මන් බොලිවුඩ් සිනමා සංගීතය ගැන කතා කළේ නොසතුටකින්.....”අපේ කාලෙ හරිම ලස්සන චිත්‍රපට හැදුණා. ඒ කාලෙ හැම චිත්‍රපටයකම වගේ ලස්සන ගීත ඇතුළත් වුණා. අද තාක්ෂණය නම් දියුණුයි. ඒත් එදා තිබුණු මියුරු සංගීතය කෝ? එදා චිත්‍රපටයක් බලා ගෙදර ගියාමත් ඒ චිත්‍රපටයේ ගීත අපේ මතකයේ රැඳුණා.අපි නාන කාමරයේ නෑවෙත් ඒ ගීත කිය කියා. අද නම් ඒ විදිහට නාන ගමන් ගීත කියන්න බෑ. මොකද එච්චර ලස්සන ගීත නැති නිසා”සුශ්මිතා සෙන් තවමත් අවිවාහකයි. ඒත් ඇයට දියණියන් දෙදෙනෙකු සිටිනවා. එක් දියණියකගේ් නම රෙනී. අනෙක් දියණිය අලිසා. හැබැයි මේ දෙදෙනාම සුශ්මිතා ගේ කුසෙන් උපන් දියණියන් නොවෙයි.හදාවඩාගත් අහිංසක දැරියන් දෙදෙනෙක්. රෙනීව සුශ්මිතා දරුකමට හදාගන්නට භාරගත්තේ 2000 දී යි. අලිසා හදාගන්නට පටන් ගත්තේ 2010 ජනවාරි මාසයේ දී යි.විශ්ව රූ රැජනක වූ, බොලිවුඩ් සිනමාවේ සුපිරි තරුවක් වූ තිස්එක් වියැති සුශ්මිතා දැන් සැරසෙන්නේ තමන්ගේම දරුවෙකු මෙලොවට බිහිකරන්නලු! ඇය මේ අලුත්ම ආරංචිය පැවසුවේ පසුගිය සතියේ තමන් හමුවූ මාධ්‍යවේදීන් කිහිපදෙනකු සමඟයි.2010 වසර වෙනුවෙන් පැවත්වෙන ලෝක අවිවාහක රූ රැජන තරගයට ඉදිරිපත් වන යුවතියන් පිරිසක් සඳහා සංවිධානය කර තිබුණු වැඩමුළුවකදීයි සුශ්මිතාට මේ මාධ්‍යවේදීන් මුණගැසුණේ.”මගේම දරුවෙක් හදාගන්න දැන් කාලය ඇවිල්ලා. ඔරලෝසුව හීන් හඩින් මට කියන්නෙත් ඒකම තමයි” සුශ්මිතා තම බලාපොරොත්තුව හෙළි කළා.එහෙම නම් ළඟදීම විවාහ වීමේ අදහසක් තිබේදැයි සුශ්මිතාගෙන් මාධ්‍යවේදියකු විමසුවා. “මම කිව්වෙ ඔරලෝසුව මට දරුවකු ගැන මතක් කරනවා කියල විතරයි. විවාහයක් ගැන මම කිව්වෙ නැහැනෙ?” සුශ්මිතා මුව‘ගට සිනහවක් නඟමින් පැවසුවා.“විවාහය හැම තරුණියකගේම පැතුමක්. කාලෙකට ඉස්සර මම ඒ සිතුවිල්ල උවමනාවෙන්ම මඟහැරියා. නමුත් දැන් ඒ ගැන හිතුවොත් හොඳයි කියල හිතෙනවා” සුශ්මිතා නැවතත් පැවසුවා.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=ay1006061</link>
    <topic>දඹදිව චාරිකාවට මට එදා ගියේ රුපියල් දෙසීයයි</topic>
    <author>සාගරිකා දිසානායක ජයසිංහ</author>
    <content>පුංචි කාලෙ තොරතුරු කියන්න මෙවර සිළුමිණ හා එක් වුණේ, ළමා පරපුරෙහි නිරෝගීභාවය රැකගන්නට සිය දිවිය කැප කළ ජීවකවරයෙක්. ඔහු ළමා රෝග පිළිබඳ විශේෂඥ වෛද්‍ය සම්මාන මහාචාර්ය සනත් ළමාබදුසූරිය.ළමා රෝග පිළිබඳ විශේෂඥ වෛද්‍යවරයකු ලෙසත් කොළඹ වෛද්‍ය පීඨයේ ළමාරෝග අංශයේ අධිපතිවරයා ලෙසත් කටයුතු කළ එතුමා රුහුණු වෛද්‍ය පීඨයේ සමාරම්භක මහාචාර්යවරයා ලෙසත් වාර්තාගත වෙනවා. එංගලන්තයේ ලන්ඩන්හි ග්‍රේට් ඕමන්ඩ් ස්ට්‍රීට් ළමා රෝහලේ විශේෂඥ වෛද්‍ය මයිකල් මාර්ස් මහතාගේ ඇරැයුමෙන් මෙරට විකෘති තොල් සහිතව උපදින දරුවන් ගේ සහ එසේ ඉපැදී විකෘති තොල් සහිතවූ වැඩිහිටියන්ගේ තොල් යථා තත්වයට පත්කිරීමේ ව්‍යාපෘතිය කරාපිටිය රෝහලෙන් අරඹා එහි සාර්ථකත්වය නිසාම ලෝක සම්මානයට පාත්‍ර වුණා.රජයේ සේවයෙන් විශ්‍රාම ලබා සිටියත් තවමත් දරුවන්ට වෙදකම් කරන මහාචාර්යතුමා බොහෝම කාර්ය බහුලයි. ජාතික මෙන්ම අන්තර්ජාතික මට්ටමේ ආයතන රැසක වැදගත් නිලතල රැසක් උසුලන එතුමා කොතරම් කාර්ය බහුල වුණත් පුංචි කාලේ මතකය අවදි කරමින් අප හා පිළිසඳරට එක් වුණේ සතුටින්.දකුණේ තංගල්ලෙ උපන් ඇලෙක්සැන්ඩර් සිරිසේන ළමාබදුසූරිය කොළඹ වැල්ලවත්තේ පදිංචියට ආවේ ඔහුට කොළඹ කච්චේරියේ ප්‍රධාන ලිපිකාර තනතුර ලැබුණට පස්සෙ. සිය බිරිය ෆ‍්‍රාන්සස් බියට්‍රිස් වික්‍රමසූරිය සමඟ කොළඹට පැමිණ පදිංචි වුණේ වැල්ලවත්තේ හතළිස් දෙවැනි පටුමගේ මූද අද්දරට වෙන්න පිහිටි සුන්දර නිවෙසක. පසු කලෙක ඔහුට ආණ්ඩුවෙන් මුහන්දිරම් පට්ටමක් පිරිනැමුවා.ළමාබදුසූරිය මුහන්දිරම්තුමාගේ පවුල ඒකාලෝක වුණේ 1942 දෙසැම්බර් මාසෙ තිස්වැනිදා ඔවුන්ගේ පවුලට පුංචි පුත් කුමාරයෙක් එක්වුණු දවසෙ. දුවලම තුන් දෙනෙකුගෙන් පස්සෙ පවුලට එක් වුණ මේ පින්බර පුංචි පුතාට ඔවුන් නම තිබ්බේ “සනත් පුන්සර” කියලා. අක්කල තුන්දෙනෙකුට පස්සෙ උපන් පුංචි මල්ලියාට පව්ලෙ කාගෙත් ආදර සුරතල් නොඅඩුවම ලැබුණා. සනත් උපන්නේ කොළඹ ද සොයිසා කාන්තා රෝහලේදි. “හැදෙන ගහ දෙපෙත්තෙන් දැනේ” කියමන සනාථ කරවමින් සනත් පුංචි කාලෙ ඉඳන්ම හැම දේකදිම දස්කම් දක්වපු දරුවෙක්.පාසල් යන වයස එළැඹුණාම මවුපියො ඔහු නිවෙස අසලම පිහිටි ඇලීතියා විද්‍යාලෙට ඇතුළත් කළා. මාස ගණනක් ගියාම කොළඹ රාජකීය ප්‍රාථමිකයට ඇතුළත් කරන්න එක්ක ගියා. පාසලේ ප්‍රධානාචාර්යතුමා පුංචි සනත්ට ළමා කවියක් ගයන්න කීවා. කිසිම බයක් පැකිළීමක් නැතිව ඔහු “සිංහල එකක්ද? ඉංගී‍්‍රසි එකක්දැයි?” ප්‍රධානාචාර්යතුමාගෙන් ඇහුවා.පොඩි එකාගේ ක්‍ෂණික ප්‍රතිචාරය ගැන විදුහල්පතිතුමා තරමක් මවිත වෙන්නත් ඇති. ඔහුගේ දිරිගැන්වීම මත සනත් “මා වැනි බිළින්දා” කවියත් “බා බා බ්ලැක්ශීප්” කවියත් දෙකම කීවා. රාජකීය විද්‍යාලෙට දීප්තිමත් තරුවක් පායා එන බව එදා විදුහල්පතිතුමාට වැටහෙන්න ඇති. ඔහු පාසලට ඇතුළත් වුණා. ඔහු පාසලට ගියෙ රික්ෂෝවෙන්. සනත් බලාගත්තු ආයම්මත් ඔහු සමඟ පාසලට ගියා. ඈ සනත්ට කිව්වෙ “වස්තුව“ කියලා. සනතුත් ආයම්මට ඉතාම ආදරය කළා.යන්තම් වැහි පොදක් වැටුණොත් ආයම්මගේ රෙදි වැලේ තිබුණොත් පුංචි සනත් මිදුලට දුවලා ගිහින් ඇගේ රෙදිටික අරන් එනවා. තාත්තට මෝටර් රියක් මිල දී ගන්නට හැකියාව තිබුණත් එසේ නොකළේ දරුවන්ට පොළොවේ පය ගහලා ජීවත් වෙන්න උගන්වන්න ඕනැ කළ නිසයි. සුව පහසු යාන වාහන, ගෙවල් දොරවල් තනනු වෙනුවට මුහන්දිරම්තුමාට ඕනෑ කළේ දරුවො ඉහළටම ඉගෙන ගන්නව දකින්නයි.පුංචි කාලේ ඉඳන්ම සනත් ක්‍රිකට්වලට හරිම කැමතියි. වැල්ලෙ වැලිමාලිගා හැදීමත් තරගෙට සරුංගල් යැවීමත් ඔහු පි‍්‍රය කළ සෙල්ලම්. සනත් යාළුවොත් එක්ක ඇති තරම් ක්‍රිකට් ගැහුවා. සරුංගල් යැව්වා. වැලිමාලිගා තැනුවා. ඒත් පාසල් වැඩත් ආසාවෙන් කළා. ඔහු එකේ පන්තියේ ඉඳල සෑම වසරකම පාසල් තෑගි උත්සවේදි පන්තියේ දක්‍ෂතම සිසුවාට හිමි තෑග්ග දිනා ගත්තා.සනත්ගේ සිංහල දැනුම ඉංගී‍්‍රසිය තරම් හොඳ නෑ. සිංහල භාෂාවට ඉංගී‍්‍රසිවලට වඩා ලකුණු මදි කියලා තාත්තා දොස් කිව්වා. සිංහල හොඳින් ඉගෙන ගන්නට හැම ඉරිදාවකම “සිළුමිණ” පත්තරේ ගෙනත් කියවන්නට තාත්තා අණ කළා. කොහොම හරි වරක් සනත් සිංහල භාෂාවට ඉංගී‍්‍රසිවලට වඩා ලකුණු ගත්තා. “උදේ ඉඳල රෑ වෙනකල් ඉංගී‍්‍රසි පත්තරේම කියවලත් ඉංගී‍්‍රසිවලට ලකුණු අඩුවෙන් ගත්තා” කියලා එවරත් තාත්තා ඔහුට දොස් කිව්වා.තාත්තා පි‍්‍රයකළ විනෝදාංශයක් මුද්දර එකතු කිරීම. පහේ පන්තියෙ උගන්වාපු එච්.පී. ජයවර්ධන ගුරුතුමා සනත් මුද්දර එකතු කරන්නට උනන්දු කළා. ප්‍රහේළිකා විසඳන්නත් ඔහු හරිම ශූරයා. අදටත් ඔහු ප්‍රහේළිකා විසඳන්න කැමතියි. පහේ පන්තිය දෙකට බෙදලා දැනුම මිනුම තරග පැවැත්වීමෙන් පුංචි කාලේ ඉඳලම රටේ ලෝකෙ තොරතුරු ගැන ලොකු දැනුමක් අවබෝධයක් සනත්ලට ලැබුණා. සනත් හැමදාම ඉඳගත්තේ පන්තියේ ඉදිරිපස ආසනේක.වැරදි කරන ළමයින්ට ගහන්න ගුරුතුමා බොහෝවිට අඩිරූල ඉල්ලගත්තෙ සනත්ගෙන්. රූල කැඩුණොත් පහුවදාට ගුරුතුමා ඔහුට අලුත් රූලක් ගෙනත් දුන්න. ඔය විදිහට එක අවුරුද්දක් අවසානෙ සනත්ට අලුත් අඩි රූල් පහළොවක් විතර එකතු වෙලා තිබුණා.1957 දි හතරවැනි ප්‍රමාණයේ තරග විභාගෙන් ළමයි 140 ක් පරදවා සනත් පළමුවැනියා වුණා. තෑග්ග රුපියල් සීයක්. ඒ කාලෙ රුපියල් සීයක් කියන්නෙ ලොකු ගාණක්. ඒ මුළු මුදලෙන්ම සනත් පොත් ගත්තා. තාත්තා සතුටුවෙලා බයිසිකලයක් අරන් දුන්නා. එදා පටන් සනත් පාසල් ගියෙත් බයිසිකලෙන්. ඒත් බයිසිකලේ නිසා සනත් පොතපතට වඩා සෙල්ලමට යොමු වුණා. සාමාන්‍යපෙළ විභාගෙත් සම්මාන පහක් එක්ක සමත් වුණා. ඒ විද්‍යා අංශයට යන්න අවම සුදුසුකම. තාත්තට හොඳට තරහ ගියා. ඒත් ඔහු විද්‍යා අංශයෙන් උසස් පෙළට සූදානම් වුණා.නවසිය පනස් නවයෙදි රාජකීය විද්‍යාලයීය ඉතිහාස සංගමයෙන් ගුරුවරුන් කිහිප දෙනෙක් සමඟ සිසුන් ඇතුළු තිස් දෙනෙකුගෙන් යුතු කණ්ඩායමක් ඉන්දියාවේ සංචාරයක යෙදුණා. කොටුවෙන් දුම්රියේ නැගී තෙලෙ මන්නාරම හරහා ඉන්දියාවට ගොස් මදුරාසිය, කල්කටාව, බරණැස සාරානාත් ඇතුළු ස්ථාන රැසක් සති තුනක් පුරා දැක බලාගෙන එන්න ඔවුන්ට වැය වුණේ රුපියල් 200 ක් පමණයි. සනත් පාසලේ 17 න් පහළ කැරම් ශූරතාව දිනා ගත්තා. දැනුම මිනුම තරගවලින් පිට පිට ජය ගත්තා.පළමු සැරේ උසස් පෙළ විභාගෙන් සත්ත්ව විද්‍යාව අසමත්. ඒ කාලෙ හයමාසයක් ඇතුළත අසමත් විෂයට යළිත් පෙනී සිට සමත් කරවා දෙන පොරොන්දුව පිට කොළඹ වෛද්‍ය පීඨයට සිසුන් බඳවා ගන්නා ක්‍රමයක් තිබුණා. සනත් ගේ වාසනාවට ඔහු පෙනී සිටි වසර එහි අවසාන අවස්ථාව. සනත් 1961 දි වෛද්‍ය විද්‍යාලයට ඇතුළත් වුණා. විශ්ව විද්‍යාලෙට ඇතුල්වෙනතුරු ඔහු කොළඹ මහබැංකුවේ සේවක අර්ථසාධක අරමුදල් අංශයේ තාවකාලික රැකියාවකට ගියා. දවසට රුපියල් පහේ වැටුපට. විශ්ව විද්‍යාලෙට යනකොට ඔහුගේ අතේ මිටේ යමක් ඉතිරිවෙලා තිබුණා.අම්මයි තාත්තයි සමඟ කුඩා සනත්1967 දී අවසාන විභාගෙන් සමත් වුණේ දක්ෂතම ශිෂ්‍යයාට හිමි ස්ථානය දිනමින්. වෛද්‍ය විද්‍යාලෙදි අඛණ්ඩවම බිලියඩ් ශූරතාව දිනා ගන්නත් ඔහු සමත් වුණා. සීමාවාසික වෛද්‍ය සේවය සඳහා සනත් කොළඹ මහ රෝහලට එක් වුණා. වෛද්‍ය රාජසූරිය වෛද්‍ය ඇන්තනීස් වැනි ප්‍රවීණ වෛද්‍යවරුන් යටතේ පුහුණුව ලැබූ සනත් 1969 කොළඹ රිජ්වේ ආර්යා ළමා රෝහලේ වෛද්‍යවරයකු ලෙස පත්වුණා.1969 දීම ඔහු කොළඹ වෛද්‍ය පීඨයේ ළමා රෝග පිළිබඳ කථිකාචාර්යවරයා ලෙසත් කටයුතු කළා. රිජ්වේ රෝහලේ සේවයට ඔහු පැමිණියේ යතුරු පැදියකින්. බොහෝ කලක් එයින් සේවයට ගිය ඔහු පසු කලෙක එය විකුණා මෝටර් රියක් මිලදී ගත්තා. 1971 දී කොළඹ ක්‍රමය යටතේ ශිෂ්‍යත්වයක් ලැබූ සනත් එංගලන්තයේ ලන්ඩන් විශ්වවිද්‍යාලයීය වෛද්‍ය පීඨයෙන් හය මසක් ඇතුළත ආචාර්ය උපාධිය ලබාගත්තා.එංගලන්තයේ රෝහල් උසස් තනතුරක් ඔහුට පිරිනැමුවත් උපන් රටට සේවය කිරීමේ අදහසින් ම ඔහු 1974 දී යළිත් ලංකාවට පැමිණියේ ලන්ඩනයේ විශ්ව විද්‍යාලයේ රාජකීය වෛද්‍ය විශේෂඥයින්ගේ සංගමයේ සාමාජිකත්වය ලබා ගනිමින්. දෑවුරුදු පශ්චාත් උපාධි පාඨමාලාව සනත් හය මාසයකින් සමත් වුණේ වෛද්‍ය අංශ නවයකින් ම විශිෂ්ට සුදුසුකම් ලබමින්.එංගලන්තෙදි සනත් මහ රැජනගේ සම්මානයට පාත්‍ර වුණේ වෛද්‍ය ක්ෂේත්‍රයට ඔහුගෙන් ඉටුවූ මහත් වූ මෙහෙවර අගයමින්. එංගලන්තය ඇතුළු වෙනත් රටවල ප්‍රකාශිත පිළිගත් වෛද්‍ය සඟරා සහ ප්‍රකාශන රාශියක විවිධ වෛද්‍ය ශාස්ත්‍රීය ලිපි රැසක් ම සපයා ජගත් වෛද්‍ය ක්ෂේත්‍රයේ කැපී පෙනෙන ස්ථානයක සිය නම රන්දා ශ්‍රී ලක් මවට කීර්තියක් අත්පත් කරදෙන්නට එතුමා සමත් වුණේ බොහොම තරුණ වියේදීමයි.ලංකාවට පැමිණ යළිත් ළමා රෝහලේ ම වැඩ බාරගත් සනත්ට යන්න එන්න මෝටර් රියක් තිබුණේ නෑ. ඔහු එංගලන්තෙන් නැවට පටවාපු මෝටර් රිය ලංකාවට සේන්දු වෙනතුරු ඔහු වැල්ලවත්තෙ නිවසේ ඉඳන් ළමා රෝහලට ආවෙ ගියෙ සුපුරුදු පාපැදියෙන්. අද කාලෙ නම් ඒ තරම් සම්මානයට පාත්‍ර වූ වෛද්‍යවරයකු තබා පළමු වසරේ වෛද්‍ය සිසුවකු වත් පාපැදියකින් ගමන් කරන්නට සූදානම් නෑ.ළමා රෝහලේ පත්වීමෙන් වැටුප රුපියල් නවසියයක් පමණ. ඒ කාලෙ හාල් හිඟයි. සතියෙ දවස් තුනක් බත්. දවස් හතරක් කැන්ටිමේ අල, බතල හෝ මඤ්ඤොක්කා. ආචාර්ය, මහාචාර්ය ලෙඩ්ඩු කොයි කවුරුත් කෑවෙ ඒව තමයි. වෛද්‍ය සනත් විවාහ දිවියට ඇතුළත් වුණේ 1976 පෙබරවාරි මාසෙදි. දුරින් ඥාතිවරියක වන ඈ වෛද්‍ය බුද්ධිකා අමෝදනී. ඒ වනවිට ළමා රෝහලේ වෛද්‍යවරියක ලෙස සේවය කළා.1976 නොවැම්බරයේදී ඔවුන් ගේ කුළුදුල් පුතා ශමීන් ප්‍රසන්න පවුලට එක් වුණා. ශමීන් කළුබෝවිල රෝහලේ විශේෂඥ වෛද්‍යවරයෙක්. 1979 උපන් හර්ෂන් ඉන්ද්‍රජිත් දැන් ළමා රෝග පිළිබඳ විශේෂඥ වෛද්‍යවරයකු ලෙස එංගලන්තයේ රෝහලක සේවය කරනවා. 1983 දී උපන් බාල දියණිය අම්රිති දැන් කොළඹ ජාතික රෝහලේ ශල්‍ය වෛද්‍යවරියක ලෙස පුහුණුව ලබමින් සිටිනවා.විවාහයෙන් පසුව යළිත් 1979 දී ළමා බදුසූරිය යුවල එංගලන්තයට ගියෙ පශ්චාත් අධ්‍යයන කටයුතුවල යෙදෙන්නට. 1980 දී යළිත් මහාචාර්යතුමාට ලංකාවට එන්න සිදු වුණේ රුහුණේ පිහිටවූ රුහුණේ කරාපිටිය වෛද්‍ය පීඨයේ මහාචාර්ය තනතුර භාර ගන්නට. එංගලන්තයේ රෝහලක උසස්ම වැටුපකට උසස්ම තනතුරක් බාරගන්නට කළ ආරාධනය පසෙක ලා මහාචාර්යතුමා ලංකාවට ආවා. කරාපිටියේ වැඩ භාරගත්තා. රුහුණු වෛද්‍යපීඨය වත්මන් තත්ත්වයට පත් කරන්නට පදනම සකස් වුණේ මහාචාර්ය ළමා බදුසූරිය ඇතුළු විද්වතුන් කිහිප දෙනෙකුගේ මූලිකත්වයෙන්.එංගලන්තයේ ග්‍රේට් ඕමොන්ඩ් ස්ට්‍රීට් ළමා රෝහලේ විශේෂඥ වෛද්‍ය මයිකල් මාර්ස් මහතාගේ ආරාධනාවක් මත කරාපිටිය රෝහලේ දී සුවිශේෂී ව්‍යාපෘතියක් ආරම්භ කරන්නට මහාචාර්ය ළමා බදුසූරියට අවස්ථාව උදා වුණා. ඒ අපේ රටේ උපතින් තොල් හා තල්ලේ විකෘතිතා සහිතව උපන් දරුවන් ගේ තොල් යථා තත්ත්වයට පත් කිරීමේ සැත්කම් සිදු කිරීමේ ව්‍යාපෘතියක්. කරාපිටිය රෝහලේ පුංචි ශල්‍යාගාරයක අවම පහසුකම් යටතේ එංගලන්තයෙන් පැමිණි ශල්‍ය වෛද්‍ය කණ්ඩායමක් විසින් සිදු කරන ලද මේ සැත්කම් ඉතාම සාර්ථක වුණා.තොල් හා තල්ලේ විකෘතිතා සහිතව ඉපැදීමෙන් සමාජයට මුහුණ දෙන්නට බැරිව අසරණව සිටි ළමයින් වගේ ම වැඩිහිටියන් රැසකට ද මෙම ව්‍යාපෘතියෙන් ලැබුණු සරණ අපමණයි. මෙම ව්‍යාපෘතිය ඉතාම සාර්ථක වුණා පමණක් නොවෙයි එංගලන්තය ඇතුළු ලෝකයේ බොහෝ රටවලින් ඊට විශාල ප්‍රසිද්ධියක් වගේ ම සහයෝගයකුත් ලැබුණා. මේ ව්‍යාපෘතියෙන් සේවය ලබාගෙන සුවපත් වූ රෝගීන් සංඛ්‍යාව දහස් සංඛ්‍යාවක්. මේ ව්‍යාපෘතිය මඟින් මහාචාර්ය ළමා බදුසූරිය විශ්ව සම්මානයට පාත්‍ර වුණා.ළමා සෞඛ්‍ය හා ළමා රෝග විෂය ක්ෂේත්‍රයට ඔහුගෙන් ඉටු කැරුණු මෙහෙවර උදෙසා වසර 1987 දී එතුමාට ලෝක සෞඛ්‍ය සංවිධානය සහ අන්තර්ජාතික ළමා රෝග විශේෂඥ වෛද්‍ය සංගමය මගින් පුදනු ලබන විශේෂ ළමා සෞඛ්‍ය පදනම් සම්මානය හිමි වුණා.ළමා රෝග ප්‍රසව හා නාරිවේද ක්ෂේත්‍රයන්හි සිදු කරන ලද පර්යේෂණ සඳහා වරක් ඔහු ජෝර්ජ් වික්‍රමසූරිය ත්‍යාගයෙන් පුදනු ලැබුවා. තොල් හා තල්ල ආශ්‍රිත විකෘතිතා දුරලීමේ ව්‍යාපෘතියට ඔහුගෙන් ලද දායකත්වය අගයා 1991 දී බ්‍රිතාන්‍ය අධිරාජ්‍ය සම්මානයෙන් ද පිදුම් ලද මහාචාර්යතුමා 1997 දී ආසියාවේ කැපී පෙනෙන ළමා රෝග විශේෂඥයා ලෙස තේරුණා. ලෝකයේ ළමයින් සම්බන්ධව ඉමහත් මෙහෙවරක යෙදී සිටින ආසියා පැසිපික් ළමා රෝග විශේෂඥයන්ගේ සංගමයේ සභාපති ධූරයට මහාචාර්යතුමා 2007 වසරේදී තෝරා පත් කරගනු ලැබුවේ ලංකාවට මහත් කීර්තියක් අත්පත් කරමින්.විකෘති තොල් යථා තත්ත්වයට පත්කිරීමේ ව්‍යාපෘතියේ සාර්ථකත්වය තුළින් දේශීය වෛද්‍ය ක්ෂේත්‍රයට බොහෝ දේ අලුතින් හඳුන්වා දෙන්නට මහාචාර්යතුමා සමත් වුණා. වෛද්‍ය පීඨයේ වාග් චිකිත්සකයන් පුහුණු කිරීමට ඩිප්ලෝමා පාඨමාලාවක් ඇති කරන්නට එතුමාට හැකි වුණා. භාෂණ අපහසුතා සහිත රෝගීන්ට හෝ ළමුන්ට පුහුණුව ලත් වෘත්තීය වාග් චිකිත්සකයින්ගේ සේවය ලබා ගැනීමේ අවස්ථාව අද උදා වී ඇත්තේ එමගින්.දේශීය හා විදේශීය වශයෙන් එතුමා දරන තනතුරු තානාන්තර බොහොමයක් වුණත් ඒ හැම වැඩක් ම කලට වේලාවට ඉටු කරන්නට ඔහු කාලය කළමනාකරණය කර ගන්නවා. ඉස්සර වගේ ම ක්‍රිකට් ගහන්න, බිලියඩ් ගහන්න කාලයක් නැතත් ක්‍රීඩා තරග නරඹන්න ඔහු කොහොම හරි වේලාව ලබා ගන්නවා. වෛද්‍ය ප්‍රකාශන සඳහා ලිපි ලියනවා. පර්යේෂණ පත්‍රිකා ඉදිරිපත් කරනවා. දේශනවලට සහභාගි වෙනවා.ආගම දහම පිළිබඳවත් උනන්දු මහාචාර්යතුමා අවස්ථාව ලැබුණා ම දඹදිව වැනි බොදු සිද්ධස්ථාන වන්දනා කරන්න යනවා. ගෙවුණු ජීවිත කාලය තුළ දහස් ගණනක් රෝගීන් ගේ පණ නළ රැක දී ඔවුන් සුවපත් කොට ඇති මහාචාර්යතුමාට තවත් අමුතුවෙන් කළ හැකි පිනක් ඇත්දැයි සිතෙන්නේ ඔහුගේ ජීවක ගුණයෙන් සුවය ලැබූ නොලැබූ සෑම රෝගියකුම, ඔවුන්ගේ ඥාතියෙකුම අනේක වාරයක් ඔහුට පින් දෙනවා නොවේ දැයි ඔහුගෙන් සමුගන්නා මොහොතේ අපට සිතුණු හෙයින්.සාගරිකා දිසානායක ජයසිංහඡායාරූපය - විමල් කරුණාතිලක</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=ay1006062</link>
    <topic>තෝම්බුව කියන සිම් කාඩ්පතක්</topic>
    <author>නිහාල් පී. අබේසිංහ</author>
    <content> රෙජිස්ට්‍රාර් ජනරාල් දෙපාර්තමේන්තුව මුළුමනින්ම නවිකරණයට කෝටි 17.6 අලුත් ගොඩනැගිල්ලක්ඔප්පු ලියාපදිංචියට පරිගණක තාක්ෂණයඋප්පැන්න-විවාහ-මරණ සහතික විනාඩි 3න්මානව සම්පත්වල කාර්යක්ෂමතාව රටක සංවර්ධනයට අත්‍යවශ්‍යම සාධකයකි. රජය ඒ මානව සම්පත් හා පරිපාලන කටයුතු සංවර්ධනයට නව තාක්ෂණය ඔස්සේ විධිමත් පියවර රැසක් ගෙන තිබේ.උප්පැන්න සහතිකයේ, විවාහ සහතිකයේ හෝ මරණ සහතිකයේ සහතික කළ පිටපතක් ලබා ගැනීමට ඉල්ලුම් පත්‍රයක් දමා මාසයකට අධික කාලයක් බලා ඉන්නට සිදුවිය.එම සහතිකවල පිටපත් ඕනෑම ප්‍රාදේශීය ලේකම් කාර්යාලයකට අනුයුක්ත අතිරේක දිස්ත්‍රික් රෙජිස්ට්‍රාර් කාර්යාල මඟින් විනාඩි 3 කදී ලබාගැනීමට හැකි වැඩ පිළිවෙළක් රෙජිස්ට්‍රාර් ජනරාල් දෙපාර්තමේන්තුව දැන් ක්‍රියාවට නංවා ඇත.මේ වැඩ පිළිවෙළ දැනට ප්‍රාදේශීය ලේකම් බල ප්‍රදේශ 25 ක ක්‍රියාත්මක කෙරේ.ඉඩම් ඔප්පුවක් ලියාපදිංචිය සඳහා මාස 6 - 7 ක් බලා සිටින්නට අපට මෙතෙක් සිදුවිය. නැත්නම් ඉඩම් රෙජිස්ට්‍රාර් කාර්යාල ළඟට ගොස් විවිධ හිතවත්කම් මඟින් ඉක්මනින් අදාළ ඔප්පුව ලියාපදිංචි කර ගැනීමට සිදුකර ගත යුතු විය. නමුත් අද ඕනෑම ඔප්පුවක් රටේ ඕනෑම ඉඩම් රෙජිස්ට්‍රාර් කාර්යාලයකින් දින තුනක් ඇතුළත ලියාපදිංචි කරගත හැකිය.රෙජිස්ට්‍රාර් ජනරාල් ඊ. එම්. ගුණසේකර මහතා මේ කාර්යක්ෂම පරිවර්තනයේ වත්මන් නියමුවාය. මේ ඒ මහතාගේ අදහස් ය.උප්පැන්න විවාහ හා මරණ සහතික විනාඩි තුනකින් දෙන ක්‍රමය ඇති කළේ අපේ ආයතනයෙත් ශ්‍රී ලංකා තොරතුරු හා සන්නිවේදන තාක්ෂණ නියෝජිත ආයතනයේත් මෙහෙයවීම මතයි.”මේ ක්‍රමය යටතේ මුලින්ම කොළඹ දිස්ත්‍රික්කයේ පදිංචිකරුවන්ගේ උප්පැන්න, විවාහ හා මරණ සහතික පරිගණක ගත කළා. ඒ වැඩපිළිවෙළ මුලින්ම පටන් ගත්තේ දෙහිවල, ගල්කිස්ස, රත්මලාන, මහරගම යන ප්‍රදේශවල. දැන් කොළඹ දිස්ත්‍රික්කයේම සියලු පදිංචි කරුවන්ගේ උප්පැන්න විවාහ හා මරණ සහතික පරිගණක ගත කර තිබෙනවා.එක් එක් ප්‍රාදේශීය මහ ලේකම් බල ප්‍රදේශයකට එක් පරිගණක ගොනුව මඟින් සකස් කර තිබෙනවා.යමකු උප්පැන්න හා විවාහ හෝ මරණ සහතිකයක් ලබා ගැනීමට ඉල්ලුම් පත්‍රයක් ඉදිරිපත් කළ විට, අදාළ අංක නම හා උපත, විවාහය හෝ මරණය සිදුවූ කොට්ඨාසය අපි පරිගණකයට ඇතුළත් කරනවා.එවිට පරිගණකය අදාළ සහතිකය දර්ශනය කරවනවා. පසුව එය නිවැරැදි නම් එහි පරිගණක පිටපතක් ලබා ගන්නවා. එය අතිරේක දිස්ත්‍රික් රෙජිස්ට්‍රාර් වරයා අස්සන් කළ විට එය නිත්‍යානුකූල සහතික කළ පිටපතක් බවට පත් වෙනවා.ඊට අමතරව කොළඹ දිස්ත්‍රික්කයේම මුළු උප්පැන්න විවාහ හා මරණ සහතික සියල්ල මවු පරිගණක ගොනුවකට එක්කර තිබෙනවා.මේ අනුව දැන් කොළඹ දිස්ත්‍රික්කයේ ඕනෑම ප්‍රාදේශීය ලේකම් බල ප්‍රදේශයක පදිංචි ඕනෑම අයකුට දිස්ත්‍රික්කයේ ඕනෑම ප්‍රාදේශීය ලේකම් කාර්යාලයකින් අදාළ උප්පැන්න විවාහ මරණ සහතික ලබාගන්න පුළුවන්.රෙජිස්ට්‍රාර් ජනරාල් ඊ. එම්. ගුණසේකරමේ අනුව ඔබ ඉපදුණේ දෙහිවල වුවත් ඔබට ඔබේ උප්පැන්න සහතිකය හෝමාගම අතිරේක දිස්ත්‍රික් රෙජිස්ට්‍රාර් කාර්යාලය මඟින් පවා ලබා ගන්න පුළුවන්. රෙජිස්ට්‍රාර් ජනරාල්වරයා කීය.කොළඹ දිස්ත්‍රික්කයට අමතරව මීරිගම, අත්තනගල්ල, ගම්පහ, ගාල්ල, මහනුවර, කුරුණෑගල, අනුරාධපුරය, පුත්තලම, නුවරඑළිය, අකුරැස්ස, කඹුරුපිටිය, කල්පිටිය යන ප්‍රාදේශීය ලේකම් බල ප්‍රදේශවල සියලුම උප්පැන්න විවාහ හා මරණ සහතික මේ නව ක්‍රමය යටතේ ලබා දෙනු ලැබේ.මීට අමතරව උතුරු පළාතේ වවුනියාව, මුලතිව්, කිලිනොච්චිය, මන්නාරම හා නැඟෙනහිර ත්‍රිකුණාමලය දිස්ත්‍රික්කවලත් මේ විනාඩි තුනේ සහතික ලබාගැනීමේ වැඩසටහන ක්‍රියාත්මකයි.උතුරු වසන්තය යටතේ මහින්ද රාජපක්ෂ ජනාධිපතිතුමාගේ හා ආර්ථික සංවර්ධන ඇමැති බැසිල් රාජපක්ෂ මහතාගේ උපදෙස් අනුව ඒ උතුරේ රාජ්‍ය පරිපාලනය නැවත නගා සිටුවීමේ පිළිවෙළ ක්‍රියාත්මක වූ බව නියෝජ්‍ය රෙජිස්ට්‍රාර් ජනරාල් එන්. සතාසිවම් අයියර් මහතා පැවසීය.ඒ සමඟම ගාල්ල (කඩවත්සතර), මාතර, හම්බන්තොට, මොනරාගල, අම්පාර, ත්‍රිකුණාමලය, මුලතිව්, යාපනය දිස්ත්‍රික්කවල මුහුද අසල ප්‍රාදේශීය ලේකම් බල ප්‍රදේශවල පදිංචි අයගේ උප්පැන්න, විවාහ හා මරණ සහතික ලක්ෂ 93 ක් පමණ මෙම වැඩ සටහනට එක් කර ගැනීම පිණිස දැන් කටයුතු සිදුවෙමින් පවතී.මේ එක් පිටපතක් සඳහා රුපියල් 25 ක් අය කරන අතර එක් ඉල්ලුම්පතකින් සහතික 3 ක් ලබාගත හැකිය.සහතික පිටපත් පරිගණක ගොනුව සඳහා ‘ස්කෑන් ‘ කරමින්අද ඔප්පු ලියාපදිංචි ක්ෂේත්‍රය ද ඉහළම මට්ටමක පවතී. ඒ අනුව අද ඔප්පු ලියාපදිංචිය පරිගණක ගත කිරීමට ද කටයුතු යොදා ඇත. ඊට අමතරව මීට පෙර ඔප්පුවක් ලියාපදිංචි කිරීමට වසරක කාලයක් ගත විය. නමුත් ඔප්පුවක් ලියාපදිංචි කිරීමේ කටයුතු දැන් දින 3 ක් ගත වීමට පෙර ලංකාවේ ඕනෑම ඉඩම් රෙජිස්ට්‍රාර් කාර්යාලයකින් සිදුකිරීමට අවස්ථාව ලැබී තිබේ.ඒ අනුව මෙරට ඕනෑම අයකුට මෙරට පිහිටි ඉඩම් රෙජිස්ට්‍රාර් කාර්යාල 42 ක් මඟින් උපරීම ලෙස දින 3 කදී ඔප්පුවක් ලියාපදිංචි කිරීම සිදු කෙරේ. මීට අමතරව ගම්පහ, කුරුණෑගල ඉඩම් රෙජිස්ට්‍රාර් කාර්යාල මඟින් එක් දිනකදී ඔප්පු ලියාපදිංචි කිරීමේ ක්‍රමයක් ද ක්‍රියාත්මක වේ. මේ අතර ඉඩම් ඔප්පු පිටපත් ලබාගැනීමට හා ඉඩම් උධෘත ලබාගැනීමට ද පැය කිහිපයක් ඇතුළත අවස්ථාව සලසා ඇත.රෙජිස්ට්‍රාර් ජනරාල් දෙපාර්තමේන්තුව පසුගිය වසර ගණනාවක් තිස්සේම පැවැතියේ කොළඹ පිටකොටුවේ ඉතා ජනාකීර්ණ ස්ථානයකය. වාහන නැවැත්වීමට කිසිම පහසුකමක් නැති එම ස්ථානයේ ඉඩකඩ ද අවම විය. ඒ අනුව ජනතාවට නිසි සේවයක් කිරීමට පහසුකම් නැති විය. මේ නිසා සේවක කාර්යක්ෂමතාව ද අවම විය.ඒ ප්‍රශ්නය විසඳීමට 2008 වසරේ අග භාගයේදී රෙජිස්ට්‍රාර් ජනරාල් දෙපාර්තමේන්තුව බත්තරමුල්ලේ පිහිටි නව ගොඩනැගිල්ලකට ගෙන යන ලදී. තට්ටු 6 කින් යුත් මෙම නව ගොඩනැගිල්ලේ ඉදිකිරීම් වියදම ලක්ෂ 1760 කි.රෙජිස්ට්‍රාර් ජනරාල් වරයාගේ හා අනෙක් ප්‍රධාන නිලධාරීන්ගේ කාර්යාල, විවාහ උප්පැන්න හා මරණ අංශය, නොතාරිස් අංශය, සංඛ්‍යා ලේඛන අංශය, හිමිකම් ලියාපදිංචි අංශය, ගිණුම් අංශය, පරිගණක පුහුණු අංශය මේ නව ගොඩනැගිල්ල ඇතුළත ක්‍රියාත්මක වේ.පිළිගැනීමේ අංශයරෙජිස්ට්‍රාර් ජනරාල් දෙපාර්තමේන්තුව දිවයින පුරා සිටින නොතාරිස්වරුන් 8812 ක් හා උප්පැන්න මරණ හා විවාහ රෙජිස්ට්‍රාර්වරුන් 1726 ක් පාලනය හා සම්බන්ධීකරණය කරයි. රටේ ඕනෑම පුද්ගලයකුගේ උප්පැන්න විවාහ හා මරණ සහතික පත්‍රවල ඉංගී‍්‍රසි පරිවර්තන පැය 24 ක් ඇතුළත ලබාදීම ද රෙජිස්ට්‍රාර් ජනරාල් දෙපාර්තමේන්තුව සිදු කරයි. ඒ සහතිකය ලබාගැනීමට අතිරේක දිස්ත්‍රික් රෙජිස්ට්‍රාර් සහතික කළ සහතිකයක් හා රුපියල් 100 ක මුද්දර අවශ්‍ය වේ.මහින්ද රාජපක්ෂ ජනාධිපතිතුමාගේ ඥ ඵපඪ තචදඬච වැඩ සටහන යටතේ පරිපාලන වෙනසක් කිරීමට කටයුතු යොදා ඇත. ඒ යටතේ සිදු කෙරෙන තවත් සුවිශේෂී වැඩ පිළිවෙළක් වන්නේ ජනගහන තොරතුරු ලේඛනගත ව්‍යාපෘතියයි. ඒ අනුව මුලින්ම රටේ එක් එක් පුද්ගලයන් පිළිබඳව වෙන වෙනම ජීව දත්ත හා තොරතුරු එකතු කරනු ලැබේ. එක් එක් පුද්ගලයාගේ උපන් දිනය, නම අධ්‍යාපන සුදුසුකම්, වෘත්තිය සුදුසුකම් ඊට අමතරව ඔහුගේ හෝ ඇයගේ සුවිශේෂ දක්ෂතා, මව පියා පිළිබඳ තොරතුරු පවුලේ ඉතිහාසය පිළිබඳ තොරතුරු එකතු කරනු ලැබේ.රෙජිස්ට්‍රාර් ජනරාල් ඊ. එම්. ගුණසේකර මහතාගේ අදහස පරිදි ඊට පසු මේ සියලු තොරතුරු එක් එක් පුද්ගලයාට අනන්‍ය වූ පරිගණක ලිපි ගොනු ලෙස සකස් කෙරේ. ඒ ගොනුවලට උපන් දිනය අනුව සුවිශේෂි අංකයක් ලබා දෙනු ලැබේ. මින් ඉදිරියට එම අංකයට අනුකූලව එක් එක් පුද්ගලයා අදාළ තොරතුරු අන්තර්ගත කරනු ලැබේ. මේ අංකය දැනට භාවිත වන හැඳුනුම් පත හා සමානව භාවිත කිරීමට පුළුවන. පුද්ගලයන් දෙදෙනකුට එක් නමක් තිබුණත් මේ ආකාරයේ එක් විද්්‍යුත් අංකයක් ලබාදිය හැකි වන්නේ එක් අයකුටම පමණයි. ඒ අනුව මේ ක්‍රමය සෑම කටයුත්තකදීම අදාළ පුද්ගලයාටත් අනෙක් ස්වදේශ පරිපාලන කටයුතුවලටත් පහසුවක් වනු ඇත.බත්තරමුල්ලේ පිහිටි රෙජිස්ට්‍රාර් ජනරාල් දෙපාර්තමේන්තුනව ගොඩනැඟිල්ලයම් පුද්ගලයකු රැකියාවක සම්මුඛ පරීක්ෂණයට ගිය විට ඔහු පිළිබඳ ජීව දත්ත මේ අංකය සහිත කාඩ්පත මඟින් ලබා ගැනීමට අවස්ථාව සලසා දීමට ද කටයුතු කෙරේ. එවිට ව්‍යාජ අධ්‍යාපන සහතික, හොර උප්පැන්න සහතික, විවාහ සහතික ආදියට ඉඩක් ඇති නොවේ.මේ වැඩ පිළිවෙළ අනුව අද භාවිත වන පුද්ගල නම වෙනුවටත් ජාතික හැඳුනුම්පතේ අංකය වෙනුවටත් භාවිත කළ හැකි සුවිශේෂි අංකයක් ලෙස නව අංකය භාවිත කිරීමට සැමට අවස්ථාව ලැබේ. මෙය මෙරට රාජ්‍ය පරිපාලන සේවයේ නව පිටුවක් පෙරළන කටයුත්තක් වනු ඇත.ශ්‍රී ලංකාවෙන් පිටත ශ්‍රී ලාංකිකයන්ට අදාළව සිදුවන උප්පැන්න විවාහ හා මරණ ලියා පදිංචියත් රෙජිස්ට්‍රාර් ජනරාල් දෙපාර්තමේන්තුවේ ප්‍රධාන කටයුත්තකි. ශ්‍රී ලංකාවේ සියලු ඉඩම් හිමිකම් ලියාපදිංචිය මෙන්ම සියලු මූලික ලියාපදිංචි සහතිකවල පිටපත් ලබාදීමත් මේ දෙපාර්තමේන්තුව මඟින් සිදු කෙරේ.රෙජිස්ට්‍රාර් ජනරාල් දෙපාර්තමේන්තුව මෙරට සිටින අතිරේක දිස්ත්‍රික් රෙජිස්ට්‍රාර් වරුන්ට පරිගණක පුහුණුවක් ලබා දීමට ද කටයුතු කරනු ලැබේ. ඊට අවශ්‍ය පරිගණක විද්‍යාගාරයක් ද රෙජිස්ට්‍රාර් ජනරාල් දෙපාර්තමේන්තුව සතුව තිබේ.ඒ සමඟම ඉඩම් ඔප්පු ලියාපදිංචිය පරිගණක ගත කිරීමේ වැඩ පිළිවෙළකට ද පිඹුරු පත් සකසමින් සිටින බව ද රෙජිස්ට්‍රාර් ජනරාල් ඊ. එම්. ගුණසේකර මහතා පවසයි.රෙජිස්ට්‍රාර් ජනරාල් දෙපාර්තමේන්තුව බත්තරමුල්ලේ ඩෙන්සිල් කොබ්බෑකඩුව මාවතේ 234, ඒ 3 දරන ස්ථානයේ පිහිටා තිබේ. ඔබට මේ ලියාපදිංචි කිරීම් පිළිබඳව ගැටලු ප්‍රශ්න තිබේ නම් ඒවා දෙපාර්තමේන්තුවේ ඉඩම් හා උප්පැන්න විවාහ සහකාර රෙජිස්ට්‍රාර් ජනරාල්වරුන්ට ඉදිරිපත් කිරීමට පුළුවන. ඒ සඳහා දුරකථන අංක 0112889488 / 0112889489 භාවිත කළ හැකි බව ද රෙජිස්ට්‍රාර් ජනරාල්වරයා පවසයි.කෙසේ වුවත් ඔබගේ උප්පැන්න විවාහ හා ඉඩම් පිළිබඳ සහතික කළ පිටපත් 2 - 3 ක් ළඟ තබා ගැනීම නුවනට හුරු කරුණක් බවත් රෙජිස්ට්‍රාර් ජනරාල් ඊ. එම්. ගුණසේකර මහතා අවධාරණය කරයි.නිහාල් පී. අබේසිංහසේයාරූ - සුදම් ගුණසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aj1006061</link>
    <topic>මහජන බැංකුවෙන් 500කට සිසු උදාන ශිෂ්‍යත්ව</topic>
    <author/>
    <content>මහජන බැංකුවෙන් 500කට සිසු උදාන ශිෂ්‍යත්වසිසු උදාන ගිණුම මඟින් ළමුන්ට ඉතිරි කිරීම පමණක් නොව විවිධ ප්‍රතිලාභ අත්කර දීමට ද මහජන බැංකුව කටයුතු සලසා ඇත. එම ප්‍රතිලාභ අතර 2009 පහ වසර ශිෂ්‍යත්ව විභාගයෙන් සමත් සිසු දරු දැරියන් අතරින් 500 දෙනකු තෝරා ශිෂ්‍යත්ව පිරිනැමීමේ වැඩ සටහනක් ඉකුත් වසරේ ආරම්භ කෙරිණි.ශිෂ්‍යත්ව පිරිනැමීම සඳහා 5 වසර ශිෂ්‍යත්වය සමත් සිසු සිසුවියන්ගෙන් ඉල්ලුම්පත් කැඳවන ලද අතර, ඒ සඳහා 6000 කට ආසන්න ඉල්ලුම්පත් ප්‍රමාණයක් ලැබී තිබිණි. අයැදුම්පත් දිනුම් ඇදීමකට යොමු කිරීමෙන් මෙම ශිෂ්‍යත්වලාභීන් 500 දෙනා තෝරා ගැනිණි.එම දිනුම් ඇදීම ඉකුත් දා මහජන බැංකුවේ ජ්‍යෙෂ්ඨ නියෝජ්‍ය සාමාන්‍යාධිකාරී (මෙහෙයුම් හා පුද්ගල කේන්ද්‍රීය බැංකු කටයුතු) එච්. එස්. ධර්මසිරි මහතාගේ ප්‍රධානත්වයෙන් ප්‍රධාන කාර්යාලයේදී සිදුකෙරුණු අතර, එම අවස්ථාවට සහකාර සාමාන්‍යාධිකාරිවරුන් වන ජී. ජී. සී. ආරියරත්න, ආර්. එම්. එස්. බී. රත්නායක, පියසිරි වඩුගේ මහත්වරු ද සහභාගි වූහ.මීට අමතරව 2009 පහ වසර ශිෂ්‍යත්ව විභාගයෙන් දිවයිනේ සෑම දිස්ත්‍රික්කයකින්ම ප්‍රථම, දෙවන, තෙවන, සිව්වන සහ පස්වන ස්ථාන ලැබූ සිසු දරු දැරියන් වෙත පිළිවෙළින් රු. 20,000/=, රු. 15,000/=, රු. 12,000/=, රු. 10,000/= හා රු. 7,500/= බැගින් විශේෂ ශිෂ්‍යත්ව ප්‍රදානය කිරීමට ද මහජන බැංකුව කටයුතු යොදා ඇත.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aj1006062</link>
    <topic>ශ්‍රී ලංකා රක්ෂණ සංස්ථාවට නව අධ්‍යක්ෂ මණ්ඩලයක්</topic>
    <author/>
    <content>ශ්‍රී ලංකා රක්ෂණ සංස්ථාවට නව අධ්‍යක්ෂ මණ්ඩලයක්වැඩ බලන සභාපති ගාමිණී සෙනරත්කළමනාකාර අධ්‍යක්ෂ මොහාන් ද අල්විස්රාජ්‍ය මෙන්ම පෞද්ගලික අංශයේ ද උසස් නිපුණත්වයක් ඇති ජ්‍යෙෂ්ඨයෝ ශ්‍රී ලංකා රක්ෂණ සංස්ථාවේ අධ්‍යක්ෂ මණ්ඩලයට පත්ව සිටිති.ජනාධිපති අතිරේක ලේකම් ගාමිණී සෙනරත් මහතා සංස්ථාවේ වැඩ බලන සභාපති ලෙස පත් කර ඇති අතර ඒ මහතා ශ්‍රී ලංකා පරිපාලන සේවයේ ජ්‍යෙෂ්ඨ නිලධාරියෙකි.ආගමන විගමන දෙපාර්තමේන්තුවේ නියෝජ්‍ය පාලකවරයකු වශයෙන් ද මෝටර් රථවාහන දෙපාර්තමේන්තුවේ කොමසාරිස් වශයෙන් ද සේවය කර ඇති සෙනරත් මහතා කැලණිය විශ්ව විද්‍යාලයේ ගෞරව උපාධිධාරයෙකි. පරිගණක තාක්ෂණය පිළිබඳ පශ්චාත් උපාධියක් ද ලබා ඇත.සංස්ථාවේ කළමනාකාර අධ්‍යක්ෂ සහ ප්‍රධාන විධායක නිලධාරී වශයෙන් පත් කර ඇත්තේ මොහාන් ද අල්විස් මහතාය. ශ්‍රී ලංකාවේ මෙන්ම විදේශීය ප්‍රධාන පෙළේ සමාගම් රාශියක වසර 25 ක කළමනාකාරිත්ව තනතුරු දරා ඇති ඒ මහතා වාණිජ අංශයේ උපාධිධාරියෙකි.අධ්‍යක්ෂ මණ්ඩල සාමාජිකයින් වශයෙන් මුදල් හා ක්‍රම සම්පාදන අමාත්‍යංශයේ ජ්‍යෙෂ්ඨ ආර්ථික විශේෂඥ සහ ප්‍රතිපත්ති උපදේශක ආර්. ඒ. ජයතිස්ස, සොනොක් සමූහ සමාගමේ සභාපති නොයෙල් සෙල්වනායගම් වරලත් ගණකාධිකාරී උපාධිධාරී පියදාස කුඩාබාලගේ, ආයෝජක මණ්ඩලයේ හිටපු සභාපති ධම්මික පෙරේරා මහත්වරු පත් කරනු ලැබ සිටිති.ලංකා බැංකුවේ 509 වැනි ශාඛාව කොටපොළ, කොස්මෝදර දී පසුගියදා විවෘත කෙරිණි. බැංකු ශාඛාව විවෘත කිරීමෙන් අනතුරුව ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ මහතා රන් කැකුළු ගිණුමක් ආරම්භ කළ කුඩා දරුවකු වඩාගෙන යමක් විමසන අවස්ථාව. ලංකා බැංකුවේ මහා කළමනාකරු බී.ඒ.සී. ප්‍රනාන්දු සහ දකුණු පළාතේ මෙහෙයුම් කළමනාකරු එම්.එල්. සරුක්කාලි යන මහත්වරු ද මෙහි වෙති.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aj1006063</link>
    <topic>අමානා තකාෆුල් දෙවැනි දශකයට</topic>
    <author/>
    <content>අමානා තකාෆුල් දෙවැනි දශකයටඅමානා තකාෆුල්, රක්ෂණය සිය දෙවන දශකයට පිවිසෙන්නේ නව ප්‍රචාරණ තේමාව සමඟිනි. එය හැඳින්වෙන්නේ හරි දේ හොඳ දේ නමිනි. එම ප්‍රචාරණ ක්‍රියාදාමයේ අරමුණු වන්නේ තව තවත් තකාෆුල් රක්ෂණය ජනතාවට සමීප කරවීම සහ එමඟින් වඩා හරි දේ හොඳ දේ සමඟ එක්වන සියලු දෙනාට එහි ප්‍රතිලාභ හිමිකර දීමත්ය.අමානා තකාෆුල්හි දැක්ම වන්නේ රටට, සමාජයට වග කියන ආයතනයක් ලෙස ජනතාවට වඩා හිතකර ප්‍රතිලාභ ලැබෙන රක්ෂණයක් සමඟින් එහි ඇතුළත් වූ විවිධ වටිනාකම් උරුම කරදීමය.අමානා තකාෆුල් ආයතනයේ අධ්‍යක්ෂ / ප්‍රධාන විධායක නිලධාරී එහ්සාන් සහීඩ් මහතා පවසන්නේ “තකාෆුල් සංකල්පය පුරාවට චිත්‍රණය කරන මෙවන් ප්‍රචාරාත්මක දැන්වීම් පෙළක් සහිත තේමාවක් ජනතාව හමුවට ගෙන ඒමට හැකිවීම සතුටට කරුණක්” බවයි. “අපගේ ව්‍යාපාරය විහිදෙන්නේ හරි දේ හොඳ දේ මූලික කරගනිමින්. වඩාත් හරි දේ සහ හොඳ දේ අප ක්‍රියාවට නංවමින් පාරිභෝගිකයාට වඩාත් හරි දේ සහ හොඳ දේ ලබාදීමට දරන අපගේ ප්‍රයත්නය ආගම්, කුල, දේශ සීමා අභිභවා යන්නක්” බව ද ඒ මහතා පැවසීය.ශ්‍රී ලංකා මුද්‍රණ ආයතනය මගින් ග්‍රැෆික් ඩිසයින් තාක්ෂණය සහ රූ රටා නිර්මාණ මෘදුකාංග භාවිතා පිළිබඳ දැනුම ලබාදීමේ සම්මන්ත්‍රණයක් මේ 13 වැනිදා ඉරිදා පෙරවරු 8.30 සිට පස්වරු 2.30 දක්වා බොරැල්ලේ රජයේ මුදුණාලයේ පිහිටි ශ්‍රී ලංකා මුද්‍රණ ආයතනයේ දේශන ශාලාවේදී පැවැත්වේ.මෙම සම්මන්ත්‍රණය ග්‍රැෆික් ඩිසයින් තාක්ෂණය හදාරන්නට අදහස් කරන පුද්ගලයන්ට මෙන්ම අදාළ රැකියාවලට නියුක්ත වීමට අදහස් කරන පුද්ගලයන්ට සාර්ථක මූලාරම්භයක් සහ දැනුමක් ලබාදෙනු ඇත.2686162 හෝ 2679791 දුරකථන අමතා වැඩි විස්තර ලබාගත හැකිය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aj1006064</link>
    <topic>ස්කූබි ඩූ සහ බෙන් ටෙන් සිය රසික ළමා කැල හමුවීමට ප්‍රථම වතාවට මෙරටට එති</topic>
    <author/>
    <content>ස්කූබි ඩූ සහ බෙන් ටෙන් සිය රසික ළමා කැල හමුවීමට ප්‍රථම වතාවට මෙරටට එතිකාටූන් නෙට්වර්ක් චැනලයේ ලොව සුපතළ කාටූන් චරිත වන ස්කූබි ඩූ, ටොම් ඇන්ඩ් ජෙරි, බෙන් ටෙන්, පවර් පෆ් ගර්ල්ස් ඇතුළු තවත් බොහෝ කාටුන් චරිත පසුගියදා ශ්‍රී ලංකාවට පැමිණි අතර කාටුන් නෙට්වර්ක් සිය ලාංකේය හවුල්කරු වන ඩයලොග් ටීවී හා එක්ව කොළඹ සහ තදාසන්න ප්‍රදේශ කිහිපයක විනෝදාත්මක වැඩසටහන් රැසක්ම ළමයින් සඳහා සංවිධානය කර තිබිණි.ඩයලොග් ටීවී හි ප්‍රධාන විධායක නිලධාරි නුෂාඩ් පෙරේරා මහතා පැවසුවේ මෙම ලෝක ප්‍රකට කාටුන් තාරකාවන්හි ශ්‍රී ලංකා සංචාරය සහ වැඩසටහන් සමඟින් දිවයිනේ බොහෝ පළාත් වලින් පැමිණි දරු දැරියන් සම්බන්ධ වුණේ අප විසින් සංවිධානය කළ වැඩසටහන් විනෝදාස්වාදය උපරීමයෙන් ලබාදුන් නිසා බවය.“කාටුන් නෙට්වර්ක්හි ටූන් තාරකා ශ්‍රී ලංකාවට කැඳවාගෙන ඒම අපට ඉතාමත් ආශ්වාදජනක අත්දැකීමක් වුණා.එය නිසැකනම ශ්‍රී ලංකාවේ දූ දරුවන්ට අමතක නොවන අත්දැකීමක් ලබා දුන් බව අපට විශ්වාසයි.” යැයි කාටුන් නෙට්වර්ක්හි හිමිකාරීත්වය දරන ටර්නර් ඉන්ටර්නැෂනල් ඉන්ඩියා පෞද්ගලික සමාගමේ දකුණු ආසියා අංශයේ අධ්‍යක්ෂ ට්‍රෝයි ලොබෝ මහතා පැවසීය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aj1006065</link>
    <topic>ශ්‍රී ලංකා ටෙලිකොම් යාපනයේ පාසල් 9 කට පොත් පිරිනමයි</topic>
    <author/>
    <content>ශ්‍රී ලංකා ටෙලිකොම් යාපනයේ පාසල් 9 කට පොත් පිරිනමයිශ්‍රී ලංකා ටෙලිකොම් ආයතනය ආරම්භ කරන ලද පොත් පරිත්‍යාග කිරීමේ ව්‍යාපෘතියෙහි තවත් අදියරක් යාපනය ප්‍රදේශයේ ක්‍රියාත්මක විය.ආයතනයේ සමාජ සත්කාරක වැඩසටහන යටතේ ක්‍රියාවට නංවන ලද මෙම පරිත්‍යාගයට ආසියානු පදනම් ආයතනයේ දායකත්වය ද ලැබිණ.එම පොත් පරිත්‍යාග වැඩසටහනට යාපනය අර්ධ ද්වීපයෙහි පාසල් 9 ක් ඇතුළත් විය. කොකුවිල් හිංදු විදුහල, සංදිලිපායි හිංදු විදුහල, රාමනාදන් විදුහල, චුන්නාකම් ශ්‍රී සෝමස්කන්ද විදුහල, පුත්තූර් යුනියන් විදුහල, තෙලිප්පලායි, මෙතෝදිස්ත උසස් බාලිකා විදුහල, පේදුරුතුඩුව වඩ හිංදු බාලිකා විදුහල, පේදුරුතුඩුව වම්පඩි උසස් බාලිකා විදුහල, යාපනය මධ්‍ය මහා විදුහල එයට ඇතුළත් විය.යාපනය විශ්ව විද්‍යාලයට හා යාපනය පුස්තකාලයට විශේෂ පොත් පරිත්‍යාගයක් සිදු කෙරිණ.විද්‍යාව, ගණිතය, භූගෝලය, පරිසරය, කලා, ඉංජිනේරු විද්‍යාව, ක්‍රීඩා හා ඉංග්‍රීසි භාෂාව ආදී විවිධ ක්ෂේත්‍රයන්ට අදාළ මෙම පොත් උසස් ප්‍රමිතියෙන් හා වටිනාකමින් යුක්ත වේ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aj1006066</link>
    <topic>සැම්සුන් ශ්‍රී ලංකාවේ ව්‍යාපාර කටයුතු තවත් ශක්තිමත් කරයි</topic>
    <author/>
    <content>සැම්සුන් ශ්‍රී ලංකාවේ ව්‍යාපාර කටයුතු තවත් ශක්තිමත් කරයිසැම්සුන් ඉලෙක්ට්‍රොනික්ස්, සිය ඉලෙක්ට්‍රොනික, තොරතුරු තාක්ෂණ සහ ටෙලිකොම් යන ව්‍යාපාර නියෝජනය වන ආකර්ෂණීය නිපැයුම් පෙළක් හඳුන්වා දෙයි.ශ්‍රී ලාංකික පාරිභෝගිකයන්ට නිවෙස් තුළ විනෝදාස්වාද අත්දැකීම් සඳහා නව අරුතක් සපයමින් සැම්සුන් සමාගම හඳුන්වා දුන් සැම්සුන් 3D LED රූපවාහිනී යන්ත්‍ර පිළිබඳ සැම්සුන් නිරිතදිග ආසියානු කලාප සභාපති - ප්‍රධාන විධායක නිලධාරී ජුන්ග්සූ ෂින් මහතා මෙසේ සඳහන් කළේය. “නව සැම්සුන් අංග සම්පූර්ණ HD D LED  රූපවාහිනී නිපැයුම් පෙළ මඟින් අප පාරිභෝගිකයන්ට ඔවුන් මෙතෙක් කොතැනකවත් අත් නොවිඳි අන්දමේ, ගැඹුරක් සහිත ඇසට පහසුවක් ඇති කරන 3D රූප රාමු ගෙන දෙමින් නිවෙස් තුළ විනෝදාස්වාදයෙහි නව අත්දැකීමක් ලබා දීමට අපේක්ෂා කරනවා.වර්ණ රූපවාහිනී සඳහා ගෝලීය වෙළෙඳපොළ ප්‍රමුඛයා ලෙස අප ලොව අනෙකුත් ප්‍රදේශ සඳහා මෙන්ම ශ්‍රී ලංකාවේ ද පාරිභෝගිකයින් සඳහා අංග සම්පූර්ණ HD 3D රූපවාහිනී යන්ත්‍ර වැනි විනෝදාස්වාදයේ නව ඉදිරිපත් කිරීම් හඳුන්වා දීමට කැපවීමෙන් කටයුතු කොට තිබෙනවා.”යන්ත්‍රවල Hyper Real engine ආධාරයෙන් ඉතා නිවැරදි ලෙස Fluid motion වර්ධනය කරන ලද ස්වාභාවික වර්ණ සහ නියම අංග සම්පූර්ණ HD 3D ඉදිරිපත් කෙරෙන අතර ඉන් ඉතා ආකර්ෂණීය රූපවාහිනී නැරැඹීමේ අත්දැකීමක් පාරිභෝගිකයින්ට ලැබේ.සම්මත රූපවාහිනී නැරැඹීම සඳහා තම රූපවාහිනියට තෙවන මානයක් එක් කිරීමට අවශ්‍ය අයට මෙම ක්ෂේත්‍රයේ ප්‍රථම හඳුන්වා දීමක් වන 2D අන්තර්ගතයන් නිසි මොහොතේදී 3D බවට පරිවර්තනය කරන ස්වයං පරිවර්තක තාක්ෂණයකින් යුත් 3D ප්‍රොසෙසරයක් ද මෙහි අඩංගු යැයි ද ඒ මහතා කීය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aj1006067</link>
    <topic>ශ්‍රී ලංකා සිසුනට බ්‍රිතාන්‍ය උපාධියක්</topic>
    <author/>
    <content>ශ්‍රී ලංකා සිසුනට බ්‍රිතාන්‍ය උපාධියක්MMBL සයිබර් ස්කිල්ස් ආයතනය සහ බ්‍රිතාන්‍යයේ බකිම්හැම්ෂයර් නිව් යුනිවසිටි ආයතනය එක්ව ශ්‍රී ලංකාවට ජාත්‍යන්තර වශයෙන් පිළිගැනෙන බ්‍රිතාන්‍ය උපාධියක් හඳුන්වා දෙයි.බකිම්හැම්ෂර් නිව් යුනිවර්සිටි ආයතනයේ උපකුලපති මහාචාර්ය ඩෙරෙක් ගොඩ්ස්ෆිරි මහතා සහ MMBL සයිබර් ස්කිල්ස් ආයතනයේ අධ්‍යක්ෂ/ ප්‍රධාන විධායක නිලධාරි කේ. බාලසුන්දරම් මහත්වරු දෙපාර්ශවය විසින් අස්සන් තබන ලද ගිවිසුම හුවමාරු කරගත් අවස්ථාවයි මේ.සීමාසහිත ඩග්ලස් සහ පුත්‍ර සමාගම ඉන්දුනීසියාවේ ජිට් ටයර් නිෂ්පාදන සමාගම සමඟ එක්ව ඉන්දුනීසියාවේ ජකර්තා නුවරදී පැවැත්වූ සම්මාන රාත්‍රිය පිළිබඳ මාධ්‍ය හමුවක් ඉන්දුනීසියානු තානාපති කාර්යාලයේදී පැවැත්විණි.එම අවස්ථාවට සහභාගිවූ ඉන්දුනීසියානු තානාපති ජෆාර් හුසේන්, ආර්ථික කටයුතු පිළිබඳ පළමු ලේකම් ඇල්බට් අබ්ඩි, ඩග්ලස් සහ පුත්‍ර සමාගමේ සභාපති හා කළමනාකාර අධ්‍යක්ෂ සරෝජ් පෙරේරා හා විධායක අධ්‍යක්ෂ බැසිල් දසනායක මහත්වරු මෙහි වෙති.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aj1006068</link>
    <topic>ඉන්දියාවේ ජංගම දුරකථන තාක්‍ෂණය දැන් ශ්‍රී ලංකාවේ</topic>
    <author>ඡායා - සුදම් ගුණසිංහ</author>
    <content>ඉන්දියාවේ ජංගම දුරකථන තාක්‍ෂණය දැන් ශ්‍රී ලංකාවේමයික්‍රොමැක්ස් ආයතනයෙ සහ ඉන්ෆිනිටි ලංකා හෝල්ඩිංග්ස් සමාගම සහයෝගීතා ගිවිසුමට එළඹි අවස්ථාව.ඡායා - සුදම් ගුණසිංහඉන්දියානු ජංගම දුරකථන භාවිතා කරන්නන් අතර අතිශයින් ජනප්‍රිය මයික්‍රෝමැක්ස් ජංගම දුරකථන ශ්‍රී ලංකා වෙළෙඳ පොළට හඳුන්වා දීමේ උත්සවය තැපැල් හා විදුලි සංදේශ අමාත්‍ය ජීවන් කුමාරතුංග මැතිතුමා සහ බොලිවුඩය ජයගත් ශ්‍රී ලංකා නිළි ජැකොලයින් ෆර්නැන්ඩස් මෙනෙවියගේ ප්‍රධානත්වයෙන් පසුගියදා කොළඹ හිල්ටන් හෝටලයේදී පැවැත්විණි.ඉන්දියාවේ මයික්‍රොමැක්ස් ඉන්ෆෝමැටික්ස් සමාගම සමඟ අත්වැල් බැඳ ගනිමින් ශ්‍රී ලංකාව තුළ මයික්‍රොමැක්ස් ජංගම දුරකථන අලෙවි කරනු ලබන්නේ ඉන්ෆිනිටි ලංකා හෝල්ඩිංග්ස් සමාගම වන අතර, එම අවස්ථාවට මයික්‍රොමැක්ස් ආයතනයේ අධ්‍යක්‍ෂවරුන් වන විකාශ් ජෙයින්, රාහුල් ශර්මා, රාජේශ් අගර්වෙල් මෙන්ම ඉන්ෆිනිටි ලංකා ආයතනයේ අධ්‍යක්‍ෂවරුන් වන සුජිත් හේවාකුරුම්බුගේ, රොනල්ඩ් මුලර්, ජෙරාඩ් වැන්ඩර්වේල් සහ උපුල් ප්‍රනාන්දු මහත්වරු සහභාගි වී සිටියහ.දැරිය හැකි මිලකට හඳුන්වාදෙන විවිධ මාදිලි 7 කින් සමන්විත මයික්‍රෝමැක්ස් ජංගම දුරකථන අතර ද්විත්ව සිම් පත් භාවිතා කළ හැකි දුරකථන, දින 30 ක කාලයක් පවතින බැටරිය සහිත දුරකථන, එක් බොත්තමක් එබූ සැණින් ෆේස් බුක් වෙබ් අඩවියට සම්බන්ධ කෙරෙන දුරකථන මෙන්ම සංගීතය ඇසීම සඳහාම විශේෂයෙන් සහ ක්‍රීඩා ඇතුළත්කර තැනූ මයික්‍රොමැක්ස් සඳහා පමණක්ම විශේෂිත දුරකථන රැසක්ම තිබේ.උතුරු නැඟෙනහිර ඇතුළුව ශ්‍රී ලංකාව පුරා විවිධ නගර 150 ක අලෙවිසල් පිහිටුවා ඇති අතර ශ්‍රී ලංකාවේ ප්‍රථම වතාවට සේවා සැපයුම් මධ්‍යස්ථාන 57 ක් ද ස්ථාපිත කර තිබීම ද විශේෂත්වයකි.ඉඳුනිල් වීරරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aj1006069</link>
    <topic>රිචඩ් පීරිස් ටයර් සමාගමේ දකුණේ අලෙවි විශිෂ්ටයන්ට සම්මාන</topic>
    <author/>
    <content>රිචඩ් පීරිස් ටයර් සමාගමේ දකුණේ අලෙවි විශිෂ්ටයන්ට සම්මානවිශිෂ්ටතම අලෙවි නියෝජිතයන් රිචඩ් පීරිස් ජ්‍යෙෂ්ඨ කළමනාකාරිත්වය සමඟරිචඩ් පීරිස් ටයර් සමාගමේ දකුණු පළාත් කර්මාන්ත ශාලාව සමඟ ගනුදෙනු කරන අලෙවි නියෝජිතයන් ඇගැයීමේ සමුළුව සමාගමේ අධ්‍යක්ෂ සාමාන්‍යාධිකාරි පුෂ්පික ජනධීර මහතාගේ ප්‍රධානත්වයෙන් මාතර දී පසුගියදා පැවැත්විණ.එහිදී රීට්‍රේඩ් අංශයේ විශිෂ්ට අලෙවි නියෝජිතයෝ හා ට්‍රේඩිං අංශයේ (බිර්ලා, කෝර්සා ටයර් ඇතුළු නව නිෂ්පාදන) විශිෂ්ට අලෙවි නියෝජිතයෝ ඇගැයීමට ලක් වූහ.එහිදී ප්‍රථම දෙවන හා තෙවන ස්ථාන අනුපිළිවෙළින් හිමිකර ගනු ලැබුවේ අකුරැස්ස රත්නායක ටයර් සෙන්ටර් හි අධිපති පි‍්‍රයන්ත සංජීව රත්නායක, පිටබැද්දර දෙනිපිටිය ටයර් වර්ක්ස් හි අධිපති එච්. ලලිත් මහින්දසිරි, කඹුරුපිටිය නෙත්මා ටයර් සෙන්ටර් හි අධිපති සුනිල් රූපසිංහ මහත්වරු ය.මාගමේ ඒකායන අරමුණ වන්නේ තත්ත්වයෙන් උසස් නිෂ්පාදන කලට වේලාවට සාධාරණ මිල ගණන් යටතේ ලබාදීම බවත් විශේෂයෙන් දකුණු පළාතේ “ආපිඩැග්” ඉල්ලුම වැඩි වී ඇති නිසා සේවාව උපරීම මට්ටමෙන් පවත්වාගෙන යාම සඳහා වැලිගම කර්මාන්ත ශාලාවේ නිෂ්පාදන ධාරිතාව තවදුරටත් වැඩි කිරීමේ අරමුණින් විශාල ආයෝජනයක් කරමින් නව නිෂ්පාදන යන්ත්‍ර ස්ථාපනය කළ බවත් පුෂ්පික ජනධීර මහතා කියයි.ශ්‍රී ලංකා මර්චන්ට් බැංකුවේ 9 වැනි ශාඛාව එහි සභාපති ජනක රත්නායක මහතා අතින් අම්බලන්තොට, කෙළින් වීදියේ අංක 133 ස්ථානයේ දී විවෘත විය. ප්‍රධාන විධායක නිලධාරි ගාමිණී කරුණාතිලක නියෝජ්‍ය අධ්‍යක්ෂ (කල්බදු) ලක්ෂ්මන් කළුආරච්චි මහත්වරුන් ඇතුළු ජ්‍යෙෂ්ඨ කළමනාකාරිත්වය ද එම අවස්ථාවට සහභාගි විය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aj10060610</link>
    <topic>බ්‍රැන්ඩික්ස් ඇඟලුම් පුරයක් ඉන්දියාවේ</topic>
    <author/>
    <content>බ්‍රැන්ඩික්ස් ඇඟලුම් පුරයක් ඉන්දියාවේබ්‍රැන්ඩික්ස් සමූහය, ඉන්දියාවේ විශාකාපත්නම් ප්‍රදේශයේ ‘බ්‍රැන්ඩික්ස් ඉන්දියා ඇපරල් සිටි’ නමින් අක්කර 1000 යුතු ඇඟලුම් පුරයක් විවෘත කරයි. බ්‍රැන්ඩික්ස් සමූහය නියෝජනය කරමින් එහි ප්‍රධාන විධායක නිලධාරී අෂ්රොෆ්් ඔමාර් සහ බ්‍රැන්ඩික්ස් ඉන්දියා අංශ අධ්‍යක්ෂ ෆේරොස් ඔමාර් ඇතුළු සමූහයේ අධ්‍යක්ෂ මණ්ඩලය ඊට සහභාගි විය.දකුණු ආසියාවේ ප්‍රමුඛතම සැපයුම් කේන්ද්‍රය වීම බ්‍රැන්ඩික්ස් හි දර්ශනය වන බව පැවසූ ඔමාර් මහතා එය සමූහයේ සමස්ත අරමුණ වන භූගෝලීය වශයෙන් ව්‍යාප්ත වූ ජාත්‍යන්තර තරගකරුවෙක් වීම යන දැක්ම හා මනාව සම්බන්ධ වන බව කීය.විවෘත කිරීමේ අවස්ථාවට සහභාගි වූ බ්‍රැන්ඩික්ස් සමූහයේ ප්‍රධාන විධායක නිලධාරී අෂ්රොෆ් ඔමාර් මහතා සහ අන්ද්‍රා ප්‍රාන්තයේ ප්‍රධාන අමාත්‍ය කොනීජේති රොසයියා මහතා.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>06</day>
    </date>
    <link>http://www.silumina.lk/2010/06/06/_art.asp?fn=aw1006061</link>
    <topic>බ්‍රසීලයේ ඇරිගෝගේ භූතාත්මය ලංකාවට ඇවිත්</topic>
    <author>මතුගම</author>
    <content>අපට නොපෙනෙන ලෝකයේ ජීවත්වන භූතාත්මවලට ගමන් බිමන් ඉතා පහසුය. සිතූ සැනින් තමන්ට අවශ්‍ය තැනට ගමන් කිරීමේ ශක්තිය භූත ලෝකයේ බොහෝදෙනෙකුට පිහිටා ඇත. මනසට දැඩිව අල්ලාගෙන සිටින පුද්ගලයන් හා වස්තු සම්පත් කෙරෙහි ආදරයෙන් හා ආශාවෙන් ද තරහ මරහ නිසා පළිගැනීමේ උවමනාවෙන් ද උපාදානා කොට ගෙන සිටින පුද්ගලයෝ මෙසේ භූත ලෝකයේ සැරි සරති.මේ අතර ඇතැම් භූතාත්මවල ඉපදී සිටින භූතයෝ තමන්ගේ අවශ්‍යතා ඉටුකැර ගැනීම සඳහා විවිධ උපක්‍රම භාවිත කරන අවස්ථාවන් ද වරින් වර අසන්නට ලැබේ. ලොව සිදුවන සියලු දේ භෞතික ඇසින් ම බලන්නට පුරුදු වී සිටින වර්තමාන සමාජයේ බොහෝ දෙනෙක් මෙවැනි සිද්ධීන් පිළිබඳ උඩින් පල්ලෙන් අත ගා උපහාසයෙන් කතා කරති. සමච්චලයට ලක් කරති. එහෙත් දැන් දැන් උගත්තු හා බුද්ධිමත්තු මෙවැනි සිද්ධීන් පිළිබඳ අවධානයෙන් කටයුතු කරයි. ගවේෂණයට යොමු වී සිටිති. සමහර භූතාත්මයෝ තමන්ගේ අවශ්‍යතා සපුරා ගැනීම සඳහා බෞද්ධ රටවලට සංක්‍රමණය වන අවස්ථා ද ඇත. මේ එවැනි කතාවකි.බ්‍රසීලයේ ජීවත් වූ ඇරිගෝ සාමාන්‍ය ගොවියෙකි. ඔහු අධ්‍යාපනය ලබා තිබුණේ පාසලේ තුන්වැනි පන්තියට පමණි. ඔහු පසුකාලයක ඒ රටේ ඉතා ප්‍රසිද්ධියට පත් වූ පුද්ගලයින් ගේ නාමාවලියට ඇතුළත් විය. ඊට හේතු වූයේ ශරීර ගත ගෙඩිවලට හා ඇස් රෝගවලට කිසිම බෙහෙතක් භාවිත නොකොට ගුප්ත ශල්‍ය චිකිත්සාවකින් රෝග සුවපත් කිරීම නිසාය. මේ ගුප්ත ශල්‍ය චිකිත්සාව කොයිතරම් දුරට සාර්ථක හා ජනප්‍රිය වූයේ ද යත් බ්‍රසීලයේ ජනාධිපතිවරයා පවා ඇරිගෝගෙන් ප්‍රතිකාර ගෙන ඇත. මේ ‘ඇරිගෝ’ පිළිබඳ සම්පූර්ණ විස්තරයක් ‘ඇරිගෝ’ නමින් අන්තර්ජාලයෙන් ලබාගැනීමට පුළුවන. ඇරිගෝ 1974 හදිසි අනතුරකින් මිය ගියේය.මේ බ්‍රසීල ජාතික ඇරිගෝ ගේ ගුප්තාත්මය පසුගියදා හිටිහැටියේ ම ඇතුල්කෝට්ටේ, අලකේශ්වර පාරේ ගුප්ත ගවේෂණ මධ්‍යස්ථානයේ දී පෙනී සිටියේය. එහි ගුප්ත ගවේෂණයේ යෙදී සිටින යෝගීන් ඉදිරියේ ඇරිගෝ පෙනී සිටියේ සුදු ඇඳුමෙන් සැරසීගෙනය. දේවාභරණ පැලඳ සිටි ඇරිගෝගේ ගුප්තාත්මය විශාල කරාබු කුට්ටමක් දෙකනේ පැළඳ සිටියේය. පළල් මුහුණකින් යුතු ඔහු තළඑළළු පැහැයෙන් යුක්ත විය.කසුන් නාගොඩවිතාන මහතා මේ ගුප්තාත්මය සමඟ සාකච්ඡා කරන්නට විය.”මේ හදිසියේ අප ඉදිරියේ පෙනී සිටින ඔබ කව්ද?””මම ඇරිගෝ””ඇරිගෝ? ඔබ ලංකාවේද?””නැහැ මම ජීවත්වුණේ බ්‍රසීලයේ. 1974දී මරණයට පත්වුණා.””කොහොමද මැරුණේ?””හදිසි අනතුරකින්””ඉතින් ඔබේ තියෙන විශේෂත්වය මොකක්ද?””මම බ්‍රසීලයේ ජීවත්ව සිටියදී රෝගීන් සුවපත් කළා””ඔබ වෛද්‍යවරයෙක්ද?””නැහැ මම ගොවියෙක්””ගොවියකු වශයෙන් සිට වෙදකම් කරන්න ඔබට තියෙන සුදුසුකම මොකක්ද?””එදා ඇරිගෝ නමින් සිටි මගේ ශරීරයට වෛද්‍යවරයකු ගේ ආත්මයක් ආවිශ්ට වුණා. එයයි වෙදකම් කළේ””ඉතින් ඔබ දැන් ඉන්නේ කොහේද?””අහසේ””අද මෙතැනට ආවේ ඇයි?””පණිවුඩ කීපයක් දෙන්න තියෙනවා. මම පිහිටකුත් බලාපොරොත්තු වෙනවා””ඉතින් මොනවාද අවශ්‍ය. අපෙන් කෙරෙන්න ඕනෑ මොනවාද?””බැහැ. මට කෙළින්ම එන්න බැහැ. මම සුදුසු කෙනෙකු මාර්ගයෙන් එන්නම්” යැයි ඇරිගෝ ගේ ගුප්තාත්මය අතුරුදහන් විය.ඊට පසු දින ඇතුල්කෝට්ටේ ගුප්ත ගවේෂණ මධ්‍යස්ථානයට සුවිශේෂී පුද්ගලයෙක් පැමිණියේය. ඒ ශ්‍රී ලංකාවේ විශ්වවිද්‍යාලයක මහාචාර්යවරයෙකි. ඒ මහාචාර්යවරයා පැවසුවේ ඊයේ රාත්‍රි භාවනා කරන විට අපට නොපෙනෙන ලෝකයෙන් ලැබුණු ගුප්ත පණිවුඩයක් නිසා නාගොඩවිතාන මහතා සොයාගෙන පැමිණි බවයි. එහි දී නැවතත් ඇරිගෝගේ පණිවුඩදීම ආරම්භ විය.ඒ මහාචාර්යවරයා කඩදාසි කීපයක් මත පෑනකින් විස්තර ලියාගෙන ලියාගෙන ගියේය. ඔහුගේ අතට ආකර්ෂණය වූ ගුප්තාත්මය පෑන කඩදාසියෙන් ඉහළට නොඋස්සාම ලියාගෙන ගියේය. අහන ප්‍රශ්නවලට පිළිතුරු ලීවේය.”මේ ලියන්නේ කව්ද?””මම බ්‍රසීල ජාතික ඇරිගෝ””ඇරිගෝ ඔබට වෛද්‍ය ප්‍රතිකාර කරන්නට දැනුම ලැබුණේ කොහෙන්ද?””දෙවැනි ලෝක යුද්ධයේදී මියගිය එංගලන්තයේ ඉංග්‍රීසි ජාතික වෛද්‍යවරයකු වන ජෝන් ස්මිත්ගේ දේවාත්මයෙන්. ජෝන් ස්මිත් ගෙඩිවලට හා ඇස් ලෙඩවලට දක්ෂ වෛද්‍යවරයෙක්. ඔහුට පින් මදිකමක් තිබුණා. ඔහු මා ලවා රෝගීන් සුවපත් කොටැ ඒ පිනෙන් තවත් ඉහළට ගියා.”ඉතින් ඔහු ඔබව සම්බන්ධ කැර ගත්තේ කොහොමද?””ඩොක්ටර් ස්මිත් මා සොයා ගෙන ආවා. ඔහුගේ ඉල්ලීමට මම කැමැති වුණේ් නෑ. මම බැහැ කීවා. මට අමාරුයි මට හිරිහැරයක් කියලා. පසුව මට ඔහුට අවනත වෙන්න සිදුවුණා. ස්මිත් ඔහුගේ අකුසල විපාක මඟහරවා මේ කුසලය මඟින් ඉහළට ගියා””හරි, ඇරිගෝ! දැන් ඔබ සිටින තත්ත්වය කොහොමද?””මම අකුසල විපාක, කුසල විපාක දෙක ම විඳින කෙනෙක්. වෙලාවකට පහත් මට්ටමේ අමනුස්සයෙක්. වෙලාවකට දෙවි කෙනෙක්. ඒ දිව්‍ය අවස්ථාවේදී තමයි මම ඔබ සොයගෙන ආවේ. මට ආශිර්වාද කරන්න. මට උදව් කරන්න. මේ අකුසල විපාක විඳින දුක්සහගත තත්ත්වයෙන් මිදෙන්න උදව් කරන්න.””ඔබ මේ අපේ ලංකාවට ආවේ කොහොමද? අපට සම්බන්ධ වුණේ කොහොමද?””මම ආවේ දැඩිමුණ්ඩ දෙවි හාමුදුරුවන්ගේ උදව්වෙන්””හොඳයි ඇරිගෝ! දැන් ඔබේ සිත අතීතයට යවන්න. ඔබ බ්‍රසීලයේ ජීවත්වෙද්දී කළ හොඳ වැඩ සිහිපත් කරන්න. ඔබ මිනිසෙකුව සිටියදී දොස්තර ස්මිත්ගේ ගුප්තාත්මය සමඟ ඔබේ ඔය දෑතින් සුවපත් කළ රෝගීන් ගැන සිතන්න. ඒ කුසල් සිත් ගොඩනඟන්න” යැයි උපදෙස් දෙනවාත් සමඟ ඇරිගෝගේ භූතාත්මය දේවත්වයට උසස් විය. එදා ඇරිගෝ බ්‍රසීලයේ සිටියදී ඔහුගේ නූගත්කම නිසා ඔහු අනුන්ට කරුණාවෙන් උදව් කිරීම කුසලයක් බව දැන සිටියේ නැත. ඔහු රෝගීන් සුවපත් කළේ අවිඥාණවකය. හැඟීමෙන් නොවේ. ඔහු සිතා සිටියේ මේ සංසාරය ඉවර නොවෙන ගමනක් ලෙසය.ගවේෂණ මධ්‍යස්ථානයේ දී මේ අමනුෂ්‍යාත්මයට කරුණු පැහැදිලි කර දුන් විට එය අවබෝධ වී කුසල් සිත් පහළ වී උසස් තැනකට ගියේය.දැන් ඇරිගෝ දේව සභාවට පණිවුඩ ගෙන යන දේව දූතයෙකි. ආවතේව කරුවෙකි. දැන් ඇරිගෝ ගවේෂණ මධ්‍යස්ථානයට එන රෝගීන් සුවපත් කරන්නට ද උදව් කරයි. දෙවියන් වෙත පණිවුඩ ගෙන ගොස් කුසල් සිදු කැර ගනී.ලෝකයේ දැන් දැන් ලෙඩ දුක් විපත්, හා වෙනත් විවිධ විපත්, විනාශ ඉහළ යමින් පවතී. ලංකාවේ ද එසේ ම ය. මේ කලියුග කාලයයි. කලියුගයේ දී මිනිසාට විපත් සිදුවන ක්‍රම තුනකි. 1. සොබාවික විපත්, 2. යුද කෝලාහල ඬසා සිදුවන විපත්, 3. අමනුෂ්‍ය විපත් යනුවෙනි. ලංකාවේ යුද කෝලාහල ලේ වැගිරීම් සමඟ අමනුෂ්‍ය විපත් වැඩි විය.එසේ ම මිනිසා අධර්මරාගී වන විට දෙවියෝ ඉවත්ව යති. අල්ලස, දූෂණය, ජාතික දේපොළ සූරාකෑම, මත්ද්‍රව්‍ය, මත්පැන්, හොර මැරකම්, ඉහළ යන විට දෙවියෝ ඉවත්ව යති. යක්ෂ සේනාධිපතිවරු සිය පිරිවර මුදා හරිති.මේ අමනුෂ්‍ය විපත් හා මාධ්‍ය මඟින් භූත ලෝකය පිළිබඳ අනාවරණය කරන විට බුද්ධිමතුන් දැන් ඒ ගැන විමසති. පසුගිය මැයි 21 වැනි දින එවැනි උගතුන්ගේ, ආචාර්ය මහාචාර්ය වරුන්ගේ සාකච්ඡාවක් පේරාදෙණිය විශ්වවිද්‍යාලයීය ශාස්ත්‍ර පීඨයේදී පැවැත්වුණි. ආචාර්ය මහාචාර්ය වරුන් හා ගිහි පැවිදි උගත්තු 100 – 120ක් පමණ මේ සාකච්ඡාවට සහභාගි වූහ.නිල්ලඹ භාවනා මධ්‍යස්ථානයේ උපදේශක උපුල් ගමගේ සහ ඇතුල්කෝට්ටේ, ගුප්ත ගවේෂක කසුන් නාගොඩවිතාන මහත්වරු ද ඊට සහභාගි වූහ. මේ සාකච්ඡා සභාව පැවතියේ විශ්වවිද්‍යාලයේ බෞද්ධ අංශයේ හිටපු ප්‍රධානී, මහාචාර්ය පී.ඩී.ප්‍රේමසිරි මහතාගේ ප්‍රධානත්වයෙනි.දැන් ශ්‍රී ලංකාවේ සිදුවන අධර්මරාගී අපරාධ, දූෂණ නිසා සොබාදහම පවා කෝප වී සිටී. ඉදිරියේදී තව තවත් විපාක දැක ගන්නට ලැබෙනු ඇත. ප්‍රතිකාර සොයාගත නොහැකි, නිට්ටාවට සුව කළ නොහැකි, රෝග භය පැතිර ඇත. අධර්මරාගී පාපී සිතුවිලි සෑම ක්‍ෂේත්‍රයකම පාහේ ක්‍රියාත්මකවීම නිසා අමනුෂ්‍ය භය ඉහළ යමින් පවතී. ගං වතුර හා කුඹුරු අස්වනු විනාශවීමත්, දේපළ විනාශයත් නිසා දුර්භික්ෂ භය ද හිස ඔසවමින් පවතී.මේ තුන් බියෙන් රට බේරා ගැනීම වගකිවයුත්තන්ට බාර කාර්යයකි. අපරාධ, දූෂණ, වංචා හොරමැර, මත්ද්‍රව්‍ය, මත්පැන්, මර්ධනය කරන තුරු පිරිතෙන් පමණක් මේවා පාලනය කළ නොහැකිය. පිරිත් කියන්නෝ ද, අසන්නෝද, සංවිධාන කරන්නෝ ද දැහැමි අවංක සද්භාවී විය යුතුය.මතුගමමහින්ද විජේතිලක</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa1006131</link>
    <topic>ඉන්දියාවෙන් ශ්‍රී ලංකාවට වාසි රැසක්</topic>
    <author>සුනිල් දයා අල්විස්</author>
    <content>සුනිල් දයා අල්විස්මහින්ද රාජපක්ෂ ජනාධිපතිතුමා ගේ ඉන්දීය සංචාරයේ ප්‍රතිඵලයක් වශයෙන් ශ්‍රී ලංකාවේ ආර්ථික හා සංවර්ධන කටයුතු සඳහා රුපියල් කෝටි 500ක සහනාධාර සහ ඇමෙරිකන් ඩොලර් මිලියන 800ක සුවිශාල සහන ණයක් ලබාදීමට තීරණය වී තිබේ.මේ අතරින් සහනශීලී ඇමෙරිකන් ඩොලර් මිලියන 800ක ණය මුදලින් මෙරට දුම්රිය මාර්ග පද්ධතියේ කඩිනම් සංවර්ධනයක් සිදු කැරෙනු ඇත. මීට අමතරව මඩු, තලේමන්නාරම දුම්රිය මාර්ගය ප්‍රතිසංස්කරණය කිරීම සඳහා වූ ගිවිසුමට ද අස්සන් තැබිණ.උතුරු පළාතේ ප්‍රතිසංස්කරණ කටයුතු, නිවාස ව්‍යාපෘති සහ මානව සුබසාධන කටයුතු සඳහා ඉන්දීය රජය ශ්‍රී ලංකාවට තවත් කෝටි 500ක සහනාධාරයක් ලබාදී ඇත.ශ්‍රී ලංකාව හා ඉන්දියාව අතර ද්වි පාර්ශ්වීය සබඳතා අතින් ස්වර්ණමය යුගයක් උදාවී ඇති බවත් මේ සුහදතාව මුළු ලෝකයටම ආදර්ශයක් බවත් දෙරටේම විදේශ සබඳතා පිළිබඳ විශේෂඥයෝ පෙන්වා දෙති.ඉන්දීය ජනාධිපතිනි ප්‍රතිභා පටේල් මැතිනියගේ ආරාධනයක් පරිදි මහින්ද රාජපක්ෂ ජනාධිපතිතුමා, තෙදින නිල සංචාරයක් සඳහා ඉන්දියාව බලා පිටත්ව ගිය අතර මෙහිදී දෙරටට වැදගත් වන ද්විපාර්ශ්වීය සාකච්ඡා ගණනාවක් පැවැති අතර ගිවිසුම් හතකට ද අස්සන් තැබිණ.මහින්ද රාජපක්ෂ ජනාධිපතිතුමා සමඟ ජනපති ආර්යා ශිරන්ති රාජපක්ෂ මැතිනිය, විදේශ ඇමැති ජී.එල්.පීරිස් හා ජනමාධ්‍ය හා ප්‍රවෘත්ති ඇමති කෙහෙළිය රඹුක්වැල්ල යන ඇමැතිවරු ද, ජනාධිපති ලේකම් ලලිත් වීරතුංග මහතා ද මේ සංචාරයට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa100613_1</link>
    <topic>ඔසු හිඟය මඬින පියවර සාර්ථකයි</topic>
    <author/>
    <content>ඖෂධ හිඟය තුරන් කිරීමට සෞඛ්‍ය ඇමැති මෛත්‍රීපාල සිරිසේන මහතා විසින් ගන්නා ලද ක්‍රියාමාර්ග සියයට 80 ක් ම මේ වනවිට සාර්ථක තත්ත්වයට පත් වී ඇතැයි කියන සෞඛ්‍ය අමාත්‍යංශය මේ වෙනුවෙන් වැය කැර ඇති මුදල රුපියල් මිලියන 8000 ක් බව සඳහන් කරයි.ඖෂධ හිඟයකින් තොරව බෙදා හැරීම සඳහා ඇමැතිවරයාගේ ප්‍රධානත්වයෙන් සතිපතා රැස්වන ඖෂධ සමාලෝචන කමිටුව ඒ සඳහා අවශ්‍ය කඩිනම් පියවර ගෙන තිබේ. ඖෂධ සමාලෝචන කමිටුවට සෞඛ්‍ය ඇමැතිවරයා භාණ්ඩාගාරයේ ලේකම්වරයා ඇතුළු නියෝජිතයෝ කිහිප දෙනෙක් ම ඇතුළත් වෙති.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa100613_2</link>
    <topic>ශ්‍රී ලංකාවේ සංවර්ධනයට චීනයේ සහය දිගටම</topic>
    <author/>
    <content>ශ්‍රී ලංකාවේ ක්‍රියාත්මක සංවර්ධන ව්‍යාපෘතීන් සඳහා චීන රජයේ සහාය ඉදිරියටත් ලබාදීමට කටයුතු කරන බවට චීන උප අගමැති ෂියැං ඩිජියැං මහතා මහින්ද රාජපක්ෂ ජනාධිපතිතුමා සමඟ පැවැති ද්වි පාර්ශ්වීය සාකච්ඡාවේදී පැවසීය.චීනය සහ ශ්‍රී ලංකාව අතර අතීතයේ සිට ඉතා මිත්‍රශීලී සම්බන්ධතාවක් පැවති බව පැවසූ චීන උප අගමැතිවරයා දැනට චීන රජයේ ආධාර මත කොළඹ නොමැඩ්ස් පිටියේ ඉදිවන ජාතික ප්‍රසංග කලා මධ්‍යස්ථානය, නොරොච්චෝලේ තාප බලාගාරය, හම්බන්තොට වරාය සඳහා මෙන් ම ඉදිරියේ දී මාතර - කතරගම දුම්රිය මාර්ගයට හා කොළඹ කටුනායක අධිවේගී මාර්ගයේ ඉදිකිරීම් සඳහා චීන රජයේ නොමසුරු ආධාර ලබාදීමට කටයුතු කරන බවට ද මෙහිදී පොරොන්දු විය.චීනයට එක්සත් ජාතීන්ගේ ආරක්ෂක මණ්ඩලයේ ස්ථිර සාමාජිකත්වය ලබා ගැනීම සඳහා ශ්‍රී ලංකාව දැක්වූ සහය පිළිබඳව ජනාධිපති මහින්ද රාජපක්ෂ මැතිතුමා වෙත චීන උප අගමැතිවරයා මෙහිදී සිය ස්තුතිය පුද කළේ ය.මෙහිදී අදහස් දැක්වූ මහින්ද රාජපක්ෂ ජනාධිපතිතුමා ශ්‍රී ලංකාවේ සංවර්ධන ව්‍යාපෘතීන් ඉදිරියට ගෙනයාම, ත්‍රස්තවාදය පරාජය කිරීමේ කාර්යයේදී මෙන් ම එක්සත් ජාතීන්ගේ මණ්ඩලයේ සහ අන්තර්ජාතික මණ්ඩලවලදී ශ්‍රී ලංකාවට චීනය දැක්වූ සහය අගය කෙළේ ය. එම සහය ඉදිරියටත් ශ්‍රී ලංකා රජය කෙරෙහි ලබාදෙන බවට චීන උප අගමැතිවරයා පොරොන්දු විය.චීනය සහ ශ්‍රී ලංකාව අතර දිගු කලක සිට පැවතෙන අතීත මිතුදම පිළිබඳව ද මෙහිදී සිහිපත් කළ ජනාධිපතිතුමා එය ඉදිරියටත් ඉතා මිත්‍රශීලීව පවත්වා ගැනීම සඳහා චීන රජයෙන් ලැබෙන සහය අගය කළේ ය.චීන උප අගමැතිවරයාගේ තෙදින ශ්‍රී ලංකා නිල සංචාරයේදී ශ්‍රී ලංකාව සහ චීනය අතර තොරතුරු තාක්ෂණය, සමුද්‍රය, වරායන්, ආර්ථික හා තාක්ෂණික සහයෝගිතාව ඇතුළු ක්ෂේත්‍රයන්ට අදාළ ගිවිසුම් කිහිපයකට ද අස්සන් තැබුණු අතර ඒවායේ ඉදිරි කටයුතු පිළිබඳ මේ හමුවේ දී චීන උප අගමැතිවරයා ජනාධිපතිතුමා වෙත කරුණු ඉදිරිපත් කෙළේ ය.මේ අවස්ථාවට චීන රජය නියෝජනය කරමින් ප්‍රවාහන හා සංනිවේදන අමාත්‍ය ලී ෂෙන්ලිං නියෝජ්‍ය වෙළෙඳ අමාත්‍ය සං සීජුං, කර්මාන්ත හා තොරතුරු තාක්ෂණ නියෝජ්‍ය අමාත්‍ය සී ගුයිනා ශ්‍රී ලංකාවේ චීන තානාපති යං ශියුපිං යන මහත්ම මහත්මීන් ද ශ්‍රී ලංකා රජය නියෝජනය කරමින් අමාත්‍යවරුන් වන මහාචාර්ය ජී.එල්. පීරිස්, බැසිල් රාජපක්ෂ, ඩලස් අලහප්පෙරුම, කෙහෙළිය රඹුක්වැල්ල, නියෝජ්‍ය අමාත්‍ය ගීතාංජන ගුණවර්ධන, පාර්ලිමේන්තු මන්ත්‍රීවරුන් වන නාමල් රාජපක්ෂ, රොෂාන් රණසිංහ, ජනාධිපති ලේකම් ලලිත් වීරතුංග, විදේශ කටයුතු අමාත්‍යාංශයේ ලේකම් රොමේෂ් ජයසිංහ, මුදල් අමාත්‍යාංශයේ ලේකම් ආචාර්ය පී.බී. ජයසුන්දර, මහ බැංකු අධිපති අජිත් නිවාඩ් කබ්රාල් යන මහත්වරු ද එක්ව සිටියහ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa1006132</link>
    <topic>චීන උප අගමැති ශ්‍රී ලංකාවේ සංචාරයක</topic>
    <author>අරුණි මුතුමලී</author>
    <content>අරුණි මුතුමලීචීන උප අගමැති ෂියැං ඩිජීයැං මහතා තෙදින නිල සංචාරයක් සඳහා ශ්‍රී ලංකාවට පැමිණියේය. ඔහු සමඟ තිස් දෙනකු ගෙන් සමන්විත දූත කණ්ඩායමක් ද පැමිණි අතර තොරතුරු තාක්‍ෂණය, වරාය, ආර්ථික හා තාක්‍ෂණික සංවර්ධනය හා ප්‍රවාහන කටයුතු පිළිබඳ අවබෝධතා ගිවිසුමක් ශ්‍රී ලංකාව හා චීනය අතර අස්සන් කිරීමට නියමිතව තිබිණ.චීන උප අගමැතිවරයා ශ්‍රී ලංකාවේ සංචාරය කරන අතරතුර මහින්ද රාජපක්‍ෂ ජනාධිපතිතුමා, අගමැති දි.මු. ජයරත්න මහතා, කථානායක චමල් රාජපක්‍ෂ මහතා සමඟ ද්විපාර්ශවීය සාකච්ඡා පැවැත්වීමට ද කටයුතු යොදා තිබිණ.චීන උප අගමැති ෂියැං ඩිජීයැං මහතා ශ්‍රී ලංකාවට පැමිණි අවස්ථාවේදී කටුනායක අන්තර්ජාතික ගුවන් තොටුපළේදී පිළිගනු ලැබුවේ ඇමැති මෛත්‍රිපාල සිරිසේන හා නියෝජ්‍ය ඇමැති ගීතාංජන ගුණවර්ධන යන මහත්වරුන් විසිනි.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa1006133</link>
    <topic>විජයග්‍රහණයේ සමරුව ජුනි 18 දා</topic>
    <author>දයා ඩි. ෆොන්සේකා</author>
    <content>දයා ඩි. ෆොන්සේකාපසුගිය මස 18 වැනිදා පැවැත්වීමට නියමිතව තිබූ රණවිරු සැමරුම් විජයග්‍රහණ ප්‍රථම සමරුව මේ මස 18 දා පෙරවරුවේ ගාලුමුවදොර පිටියේදී පැවැත්වේ.ත්‍රිවිධ හමුදාවේ, පොලීසියේ හා සිවිල් ආරක්‍ෂක හමුදාවේ භටයින් විසින් මෙම පෙළපාලිය පවත්වනු ලැබේ.මහින්ද රාජපක්‍ෂ ජනාධිපතිතුමා, ත්‍රිවිධ හමුදාපතිවරුන්, පොලිස්පතිතුමන් හා සිවිල් ආරක්‍ෂක බළකායේ අධ්‍යක්ෂ ජනරාල්ගේ ප්‍රධානත්වයෙන් මෙම සැමරුම පැවැත්වේ. එදිනම සවස 4.30 ට මවුබිමේ නිදහස උදා කරමින් සාමය හා ආරක්‍ෂාව රැකදීමට තම ජීවිත පූජා කළ යුද, නාවික, ගුවන් හා පොලිස් සේවයේ මෙන්ම සිවිල් ආරක්‍ෂක හමුදා වීරෝදාර රණවිරුවන්ට ප්‍රණාමය පිදීමේ ජාතික රණවිරු සැමරුම පැවැත්වෙන්නේ ද ජනාධිපතිතුමාගේ හා ත්‍රිවිධ හමුදාපතිවරුන් හා පොලිස්පතිතුමාගේ ප්‍රධානත්වයෙනි.එම උත්සවය පැවැත්වෙන්නේ ශ්‍රී ජයවර්ධනපුර කෝට්ටේ පාර්ලිමේන්තු ක්‍රීඩාංගණයේ පිහිටි රණවිරු ස්මාරකය අභියසය. දිවයින පුරා විසිරී සිටින දිවිපිදූ රණවිරුවන්ගේ පවුල් සාමාජිකයින් ද එක්වෙන මෙම උලෙළ පැවැත්වෙන්නේ රණවිරු සේවා අධිකාරියේ මෙහෙයවීමෙනි.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa1006134</link>
    <topic>සිවු කොන් සටනක් මැද රනිල් දිගටම නායක</topic>
    <author>නිරුෂි විමලවීර</author>
    <content>නිරුෂි විමලවීරඑක්සත් ජාතික පක්ෂයේ නායකත්වය සඳහා ඡන්ද විමසීමක් සිදු කළහොත් ඒ සඳහා අපේක්ෂකයන් හතර දෙනෙකුට වඩා වැඩි පිරිසක් තරග වැදීමට සූදානමින් සිටිතියි එජාප අභ්‍යන්තර ආරංචි මාර්ග සඳහන් කරයි.දැනට පක්ෂ නායකත්වය දරන විපක්ෂනායක රනිල් වික්‍රමසිංහ මහතාට අමතරව වෙනත් අයෙක් පක්ෂ නායකත්වයට තරග කිරීමට ඉදිරිපත් වුවහොත් පක්ෂ නායකත්වය සඳහා සිව් කොන් සටනක් හට ගනු ඇතැයි දැන ගන්නට ඇත. එක්සත් ජාතික පක්ෂයේ ප්‍රධාන පෙළේ ආධාරකරුවකු ගේ කොළඹ 07 ප්‍රදේශයේ පිහිටි නිවෙසක පැවති රහසිගත සාකච්ඡාවකදී තීරණය වී තිබෙන්නේ එජාප නායකත්වය සඳහා සජිත් ප්‍රේමදාස මහතා ඉදිරිපත් විය යුතු බවයි.සජිත් ප්‍රේමදාස මහතා පක්ෂ නායකත්වය සඳහා තරග කළහොත් තවත් පුද්ගලයන් දෙදෙනෙක් තරග වැදීමට සූදානමින් සිටින බවත් මේ අනුව සිදුවන්නේ රනිල් වික්‍රමසිංහ මහතා එජාප නායකත්වයෙන් ඉවත් කළ නොහැකි වාතාවරණයක් මතුවීම බවත් එම පක්ෂයේ ම ප්‍රබලයන්ගේ අදහස වී තිබේ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa1006135</link>
    <topic>තරු හතේ  සුළං ඔරු ශූරයෝ අරුගම්බේ මුහුදේ...</topic>
    <author>සාගරිකා දිසානායක</author>
    <content>සාගරිකා දිසානායකලොව පුරා රටවල් 70 ක තරගකරුවන් සහභාගීවන තරු හතේ ලෝක සුළං ඔරු (වින්ඩ් සර්ෆින්) ශූරතා තරගාවලිය මේ මස 18 දා සිට 24 දක්වා අරුගම්බේ මුහුදු තීරයේ පැවැත්වීමට ශ්‍රී ලංකා සංචාරක අමාත්‍යාංශය කටයුතු යොදා තිබේ. මේ තරගාවලිය ශ්‍රී ලංකාවේ පැවැත්වෙනුයේ ප්‍රථමවරටය.අරුගම්බේ වෙරළ තීරය සුළං ඔරු ක්‍රීඩාව සඳහා සුවිශේෂ ප්‍රසිද්ධියක් උසුලන බවත් මෙවර ලෝක ශූරතා තරගාවලිය පැවැත්වීම සඳහා එය තෝරා ගැනීම මෙරට සංචාරක ව්‍යාපාරයට වාසි රැසක් අත්පත් කරදෙන අවස්ථාවක් බවත් ශ්‍රී ලංකා සංචාරක ප්‍රවර්ධන අධිකාරියේ කළමනාකාර අධ්‍යක්‍ෂ දිලිප් මූදදෙණිය මහතා පවසයි. සතියක් පුරා පැවැත්වෙන මේ ලෝක සුළං ඔරු ශූරතා තරගාවලියට සහභාගී වීම සඳහා ප්‍රංසය, බෙල්ජියම, ජර්මනිය, එංගලන්තය, දකුණු අමෙරිකාව ඇතුළු රටවල් හැත්තෑවකින් තරගකරුවන් දෙසීයක් පමණ ද එම තරගාවලිය ආවරණය කිරීම සඳහා විදේශීය මාධ්‍යවේදීන් තිස් දෙනෙකුට අධික සංඛ්‍යාවක් ද සහභාගී වෙති.තරගය නැරඹීමට එන සංචාරකයන් ද ඇතුළු විදේශ සංචාරකයන් හාරසියයක් පමණ මේ සතිය තුළ ලංකාවට පැමිණෙනු ඇතැයි අපේක්‍ෂිතය. දෙස් විදෙස් මාධ්‍ය හරහා කරනු ලබන ප්‍රචාරණයෙන් අනතුරුව විශාල වශයෙන් දේශීය සංචාරකයන් ද තරගාවලිය නැරැඹීම සඳහා නැඟෙනහිර වෙරළ කලාපය වෙත ඇදී එතැයිද අපේක්‍ෂා කැරේ. විදේශීය සංචාරකයන් ගේ නවාතැන් පහසුකම් සැපැයීම සඳහා දැනටමත් නැඟෙනහිර වෙරළ තීරයේ සංචාරක හෝටල් කාමර 300 ක් අමාත්‍යාංශය මඟින් වෙන් කරවා ගෙන ඇතැයිද මූදදෙණිය මහතා පවසයි.ලෝක මට්ටමේ සර්ෆින් ක්‍රීඩකයන් තවමත් මෙරට බිහිවී නැති නමුත් දේශීය සර්ෆින් ක්‍රීඩකයන් සඳහා විශේෂ තරගාවලියක් පැවැත්වීමට සංවිධායකයෝ කටයුතු කරති. ජූලි මාසයේ පළමු සතිය තුළ එංගලන්තයේ සර්ෆින් ක්‍රීඩා කණ්ඩායම් අතර විශේෂ සර්ෆින් තරගාවලියක් අරුගම්බේ වෙරළ තීරයෙහි පැවැත්වීමට ද කටයුතු යොදා ඇතැයිද මූදදෙණිය මහතා පවසයි.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa1006136</link>
    <topic>ෆොන්සේකාගේ 20 ක් ඉල්ලා අස්වෙති</topic>
    <author/>
    <content>ජනාධිපතිවරණයේදී සහ මහ මැතිවරණයේදී විශ්‍රාමික ජෙනරාල් සරත් ෆොන්සේකාට සහයෝගය දැක්වූ දිස්ත්‍රික් සංවිධායකවරු සහ ආසන සංවිධායකවරු රජයට සහාය දැක්වීමට ඉදිරිපත් වී සිටිති.ඔවුහු සියලු දෙනා හිටපු ත්‍රිවිධ හමුදා සාමාජිකයෝ වෙති.විශ්‍රාමික ජනරාල්වරයාගේ දරදඬු ක්‍රියා කලාපය තමන් අනුමත නොකරන බවත් ජේවිපිකරණය වූ ජනරාල්ගෙන් රටට වැඩක් නොවන බව වටහාගත් බැවින්, රජයේ සංවර්ධන ක්‍රියාදාමයට සහාය දැක්වීමට රජය හා එක්වන බව කොළඹදී මාධ්‍ය හමුවක් පැවැත්වූ එම ත්‍රිවිධ හමුදා නිලධාරීහු කීහ.එහිදී කතා කළ ප්‍රජාතන්ත්‍රවාදී ජාතික සන්ධානයේ කොළඹ දිස්ත්‍රික් අපේක්ෂක කපිතාන් සංජීව කඳනආරච්චි කියා සිටියේ, තමා ජෙනරාල් සරත් ෆොන්සේකාට සහාය දැක්වූයේ එතුමා හමුදා නිලධාරියකු නිසා බවයි. එහෙත් එතුමා ගේ දරදඬු ගතිගුණ වෙනස් වේ යැයි සිතුව ද එසේ නොවු බව ද කී කපිතාන් කදනආරච්චි, ඔහු කිසිවකු කියන දෙයක් පිළිනොගන්නා අතර ඔහු නිසා සිරගතවූ හෝ අත්අඩංගුවට පත් කිසිම හිටපු හමුදා නිලධාරියකු වෙනුවෙන් ඔහු ඉදිරිපත් වූයේ හෝ කතා කළේ හෝ නැති බව ද කීය.කෑගලු දිස්ත්‍රික්කයේ ප්‍රජාතන්ත්‍රවාදී ජාතික සන්ධාන අපේක්ෂක මේජර් සමන්ත කල්‍යාණරත්න මහතා කතා කරමින් කියා සිටියේ, ජනරාල් ෆොන්සේකා ජවිපෙ සමඟ එකතු වුවද ජවිපෙ කිසි විටෙක ඡන්දයට ඉදිරිපත් වූ රණවිරුවන්ට සහාය පළ නොකළ බවයි. ජනරාල් ෆොන්සේකා ද රතු සහෝදරයන් සමඟ ඉදිරියට යන ජනරාල්ගේ බිරිය ද රණවිරුවන් අමතක කළ බැවින් තමන් ඔහු අත්හළ බව ද ඔහු කීය.‘අපට පක්ෂයක් නැහැ අපි තරග කළේ නිර්පාක්ෂිකවයි. එහෙත් ජනරාල් ෆොන්සේකාත් ඔහු සමඟ සිටින අනෙත් පක්ෂවලිනුත් රටට වැඩක් නැහැ. රටේ ප්‍රගමනයට හා සංවර්ධනයට කටයුතු කරන මහින්ද රාජපක්ෂ ජනාධිපතිතුමා සමඟ අපි ඉදිරි ගමන යනවා. යුද්ධය ජය ගත්තේ හා ජය ගන්නට සැලසුම් කළේ ආරක්ෂක ලේකම් ගෝඨාභය රාජපක්ෂ මහතායි.’ජනරාල් ෆොන්සේකා අත්හැර රජයට එක්වූ රණවිරුවෝ එක හඬින් ප්‍රකාශ කළහ.ජනරාල් ෆොන්සේකාගේ දිස්ත්‍රික් සංවිධායක වරුන් 17 දෙනාගෙන් 6 ;දනකු ද, අපේක්ෂකයින් 14 දෙනකු ද මේ වන විට ජනරාල් වරයා හැර රජයට එකතු වී ඇති බවත් අනෙත් අය ද ළඟදීම රජයට එක්වන බව ද ඔවුහු ප්‍රකාශ කළහ.ගම්පොළ, නාවලපිටිය, හඟුරන්කෙත, කෑගල්ල, දැදිගම, ගම්පහ, බේරුවල, ගල්ගමුව, දෙවිනුවර, වැලිගම, අකුරැස්ස ආදි ආසන බොහෝමයක ප්‍රජාතන්ත්‍රවාදී ජාතික සන්ධාන අපේක්ෂකවරු මාධ්‍ය හමුවට පැමිණ සිටියහ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa1006137</link>
    <topic>ජාතික නිවාස සංවර්ධන සැලැස්මක් එයි</topic>
    <author>චන්දන බණ්ඩාර</author>
    <content>චන්දන බණ්ඩාරඉදිරි පස් වසර සඳහා ජාතික නිවාස සංවර්ධන සැලැස්මක් සකස් කිරීමට රජය සූදානම් වෙයි.රජයේ සහ පෞද්ගලික අංශයේ සේවකයන්ට ගෙවීමේ ක්‍රමයට සියලු පහසුකම් සහිත නිවාස ලබාදීමටත් නාගරික අඩු ආදායම්ලාභී ජනතාවට නිවාස ලබාදීමටත් මෙහිදී අවධානය යොමු වෙයි.ඒ අනුව, වාණිජ වටිනාකමක් ඇති නාගරික ඉඩම්වල අනවසරයෙන් පදිංචි වී සිටින ජනතාව එම ස්ථානවලින් ඉවත්කර ඔවුන් වෙනුවෙන් නිවාස සංකීර්ණ ඉදි කරන බව ඉදිකිරීම් ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ මහතා ‘සිළුමිණ’ ට පැවසීය.ඉදිරි පස් වසර සඳහා සකස් කෙරෙන නව ජාතික නිවාස සංවර්ධන සැලැස්ම මගින් මානව ජනාවාස වශයෙන් නාගරික දිළිඳු ජනතාව වාසය කරන ප්‍රදේශ සංවර්ධනය කිරීමට නියමිත ය.ඒ අනුව නාගරික දිළිඳු ජනතාවට නව නිවාස ලබාදීමට අමතරව ඔවුන්ගේ ජීවන තත්ත්වය නගා සිටුවීමට විවිධ ව්‍යාපෘති හඳුන්වාදීමට ද කටයුතු යොදන බව ඇමැති විමල් වීරවංශ මහතා පවසයි.ඊට අමතරව නාගරික පැල්පත්වාසී ජනතාව වෙසෙන වාණිජමය අතින් වටිනා ස්ථානවල ව්‍යාපාර ආරම්භ කැර රජයට ආදායම් ලබාගැනීමට අවශ්‍ය පසුබිම සැකසීමට ද නියමිත ය.රටපුරා සිටින පෙදරේරුවන් සහ වඩු කාර්මිකයන් දිස්ත්‍රික් මට්ටමින් රැස් කැර ඔවුන්ට අවශ්‍ය පහසුකම් ලබාදීමටත් වැඩපිළිවෙළක් ඉදිකිරීම් ඉංජිනේරු සේවා නිවාස හා පොදු පහසුකම් අමාත්‍යාංශය විසින් දියත් කැර ඇත.ඉදිරි පස් වසර සඳහා ජාතික නිවාස සංවර්ධන සැලැස්ම ඉදිරි අයවැය සමඟ රටට ඉදිරිපත් කිරීමට නියමිතය.ඊට පෙර තම නිවාස ඉදිකරමින් සිටියදී රණබිමේ දී ජීවිතය පූජා කරන්නට සිදුවූ රණවිරුවන් සිය දෙනෙකු තෝරා ගෙන ඔවුන්ගේ අඩක් නිමකළ නිවාස තම අමාත්‍යාංශය යටතේ ඉදිකැර දීමට බලාපොරොත්තු වෙන බව ද ඇමැති විමල් වීරවංශ වැඩිදුරටත් පැවැසීය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa1006138</link>
    <topic>ගෙවතු ලක්ෂ 9 ක් ’ගොවිපොළ’ වෙයි</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහමහින්ද චින්තනය යටතේ ක්‍රියාත්මක කළ ‘අපි වවමු රට නඟමු’ වැඩසටහන මඟින් මෙරට ගෙවතු 920000 ක් සුළු පරිමාණයේ ගොවිපොළවල් ලෙස අස්වද්දා ඇතැයි ද ඉන් මෙරට කෘෂිකර්ම ඵලදායිතාවට ඉමහත් ප්‍රයෝජනයක් ලැබී ඇතැයිද කෘෂිකර්ම ඇමැති මහින්ද යාපා අබේවර්ධන මහතා පවසයි. ‘අපි වවමු රට නඟමු’ වැඩසටහන සමඟම  ‘වස විසෙන් තොර ආහාර’ නමින් නව වැඩ පිළිවෙළක් ක්‍රියාවට නංවන බවත් ඇමැතිවරයා පවසයි. ’අපි වවමු රට නඟමු’ වැඩ සටහන යටතේ දේශීය ආහාර ජනප්‍රිය කරවීමේ ප්‍රතිඵලයක් ලෙස පසුගිය වසර 3 ඇතුළත මෙරටට සහල් ගෙන්වීම සියයට 41 කින් අඩුවී ඇති බවත් මෙරට සහල් පරිභෝජනය සියයට 27 කින් වැඩිවී ඇති බවත් කෘෂිකර්ම ඇමැති මහින්ද යාපා අබේවර්ධන මහතා පවසයි.බඩඉරිඟු පිටරටින් ගෙන්වීම සියයට 65 කින් අඩුවී තිබේ. මෙරට බඩඉරිඟු අස්වැන්න සියයට 129 කින් වැඩිවී ඇත.මෙරට වී අස්වැන්න ද පසුගිය වසර 3 ඇතුළත සියයට 16 කින් වැඩිවී ඇති අතර කව්පි අස්වැන්න ද සියයට 24 කින් එළවළු අස්වැන්න සියයට 15 කින් ද වැඩිවී ඇතැයි කෘෂිකර්ම ඇමැතිවරයා පවසයි.මේ අතර පසුගිය වසර තුන ඇතුළතදී මෙරට තිරිඟු පිටි පරිභෝජනය සියයට 21 කින් අඩුවී තිබේ. පසුගිය වසර තුන ඇතුළත උතුරු නැෙඟනහිර හැර අනෙක් ප්‍රදේශවල පුරන් කුඹුරු හෙක්ටයාර 120000 ක් පමණ අස්වද්දා තිබෙන බවද කෘෂිකර්ම ඇමැති මහින්ද යාපා අබේවර්ධන මහතා පවසයි.මේ අතර පසුගියදා පැවැති ජල ගැලීම්වලින් විනාශ වූ හා පුරන් වී තිබූ ගම්පහ දිස්ත්‍රික්කයේ කුඹුරු යළි අස්වැද්දීමේ ජාතික වැඩපිළිවෙළ පසුගියදා ආරම්භ කෙරිණි.ජනාධිපති මහින්ද රාජපක්ෂ මැතිතුමාගේ උපදෙස් මත බැසිල් රාජපක්ෂ අමාත්‍යතුමාගේ මඟපෙන්වීම යටතේ කෘෂිකර්ම නියෝජ්‍ය අමාත්‍ය ජගත් පුෂ්පකුමාර මහතාගේ ප්‍රධානත්වයෙන් මෙම වැඩපිළිවෙළ ආරම්භ කෙරිණ.ගම්පහ දිස්ත්‍රික්කයේ අක්කරවිටයාය වෙල්යායේ දී මෙම බිත්තර වී බෙදාදීමේ උත්සවය පැවැත්විණි.අනතුරුව කෘෂිකර්ම නියෝජ්‍ය අමාත්‍යතුමා විසින් ගොවීන් අතරේ බිත්තර ස බෙදා දෙනු ලැබීය.මේ අනුව ගම්පහ දිස්ත්‍රික්කයේ කුඹුරු අක්කර 1314 ක් සඳහා මාස තුනේ බිත්තර වී බුසල් 2494 ක් ද, මාස 2 1/2 බිත්තර වී බුසල් 183 ක් ද බෙදා දෙනු ලැබීය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa10061313</link>
    <topic>අගමැති ලේකම් මහින්ද බන්දුසේන විශ්‍රාම ලබයි</topic>
    <author/>
    <content>අග්‍රාමාත්‍ය ලේකම්වරයා ලෙස වසර 4 1/2 ක් සේවය කළ මහින්ද බන්දුසේන මහතා පසුගියදා සිය සේවයෙන් විශ්‍රාම ලැබුවේය.ජ්‍යෙෂ්ඨතම පරිපාලන නිලධාරියකු වූ ඒ මහතා පරිපාලන සේවයට පිවිසියේ 1965 වසරේදීය.පරිපාලන සේවයේ ජ්‍යෙෂ්ඨයකු වූ මහින්ද බන්දුසේන මහතා පරිපාලන නිලධාරියකු වශයෙන් වසර 45 ක් විවිධ තනතුරුවල සේවය කොට ඇත. කර්මාන්ත සහ ධීවර අමාත්‍යාංශයේ අධ්‍යක්ෂ, සහකාර මැතිවරණ කොමසාරිස්, සහකාර සංස්කෘතික අධ්‍යක්ෂ, කළමනාකාර සීනි සංස්ථාව, සහකාර ලේකම් අධ්‍යාපන සහ අතිරේක ලේකම්, රාජ්‍ය ලේකම්, වැඩබලන ලේකම් වශයෙන් වසර 8 ක්ම ආරක්ෂක අමාත්‍යාංශයේ සේවය කළ බන්දුසේන මහතා 1997 දී කර්මාන්ත අමාත්‍යංශයේ ලේකම් ධුරයට උසස්වීමක් ලැබුවේය.ඉන් අනතුරුව 1999 දී ඒ මහතා රාජ්‍ය පරිපාලන ස්වදේශ කටයුතු සහ වැවිලි කර්මාන්ත අමාත්‍යාංශයේ ලේකම් තනතුරට පත්කෙරිණ.වසර 2000 දී එවකට පැවැති රජය මඟින් ඊශ්‍රායලය සමඟ තානාපති සබඳකම් යළි ආරම්භ කිරීමෙන් පසුව ඊශ්‍රායලයට පත් කරනු ලැබූ ප්‍රථම තානාපතිවරයා වූයේ ද බන්දුසේන මහතාය.වසර 3 ක් එරට ශ්‍රී ලංකා තානාපතිවරයා වශයෙන් සේවය කළ බන්දුසේන මහතා ඊශ්‍රායලයේ ශ්‍රී ලාංකිකයිනට රැකියා ලබා ගැනීමේ අවස්ථාව උදාකරදීම සහ දෙරට අතර අධ්‍යාපනික, සංස්කෘතික, වෙළෙඳ, සංචාරක මෙන්ම ආර්ථික කටයුතු හුවමාරු වැඩසටහන් ද ආරම්භ කිරීමේ පුරෝගාමියකු විය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa10061314</link>
    <topic>ජපන් ට්‍රැක්ටර් 1074ක් රු. ලක්‍ෂ 1569 ක් කුඹුරු වලට</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමෙරට කෘෂිකර්ම කටයුතු දියුණු කිරීම පිණිස රෝද හතරේ හා රෝද දෙකේ ට්‍රැක්ටර් 1074 ක්, ජල පොම්ප 400 ක් හා අර්තාපල් හෑරුම් යන්ත්‍ර ජපන් රජය මඟින් කෘෂිකර්ම අමාත්‍යාංශය වෙත ලබාදී ඇතැයි කෘෂිකර්ම නියෝජ්‍ය ඇමැති ජගත් පුෂ්පකුමාර මහතා පවසයි. මේ යන්ත්‍ර උතුරු නැඟෙනහිර ගොවීන්ට ලබාදීම ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන්18 වැනිදා කිලිනොච්චියේදී සිදු කිරීමට නියමිතය.මීට අමතරව උතුරු නැඟෙනහිර කෘෂිකර්ම කටයුතු දියුණුවට ජපන් රජය රුපියල් ලක්ෂ 1569 ක්ද ලබාදී ඇතැයි කෘෂිකර්ම අමාත්‍යාංශය පවසයි.බිබිලේ දොඩම් වගාව යළි නගා සිටුවීමේ පියවරක් ලෙස වෙල්ලස්සේ හෙක්ටයාර 400 ක දොඩම් වගාව අලුතින් වැවීමේ ව්‍යාපෘතියක් ආරම්භ කර ඇතැයි කෘෂිකර්ම නියෝජ්‍ය ඇමැති ජගත් පුෂ්පකුමාර මහතා පවසයි.මේ වැඩපිළිවෙළ දීපව්‍යාප්ත ලෙස ක්‍රියාවට නැංවීමට ද ඇමැතිවරයා අපේක්‍ෂා කරයි.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa10061310</link>
    <topic>පාසල් ආපනශාලා ගැන දැඩි සෝදිසියක්</topic>
    <author>සුනිල් දයා අල්විස්</author>
    <content>සුනිල් දයා අල්විස්පාසල් සිසුන්ට හිතකර පෝෂණ ගුණයෙන් යුත් ආහාර වේලක් අලෙවි කිරීමට ක්‍රියා නොකරන පාසල් ආපනශාලාවලට ඉදිරි වසරට ටෙන්ඩර් ලබා නොදීමේ ප්‍රතිපත්තියක් අනුගමනය කිරීමට අධ්‍යාපන අමාත්‍යංශය හා සෞඛ්‍ය අමාත්‍යංශය ඒකාබද්ධව වැඩපිළිවෙළක් අනුගමනය කිරීමට යයි.මෙවැනි පියවරක් ගැනීමට හේතු වී ඇත්තේ පෝෂණ ආහාර වේලක් ලබාදීමට පාසල් ආපන ශාලාවලට ලබා දුන් උපදෙස් ඇතැම් පාසල් ආපන ශාලාවල ක්‍රියාත්මක නොවීම නිසාය.සෑම පාසලකම පෝෂ්‍යදායි ආහාර වේලක් සිසුන්ට ලබාදීමට ආපනශාලා මගින් වගබලා ගැනීම ක්‍රියාත්මක කිරීම සඳහා ලබන වසරේ මුල සිට මේ නීතිය තදින්ම ක්‍රියාත්මක කිරීමට ටෙන්ඩර් පරිපාටිය මගින් පියවර ගනු ඇත.මේ ගැන කරුණු සොයා බැලීමට අධ්‍යාපන අමාත්‍යංශය සහ සෞඛ්‍ය අමාත්‍යංශය ඒකාබද්ධව කමිටුවක් පත් කර පාසල් ආපනශාලා පෝෂණ ආහාරවේල සපයන ක්‍රමය හා එහි පවතින අඩුපාඩු විමසා බලනු ඇත.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa10061311</link>
    <topic>රාගම–හුනුපිටිය දුම්රිය මඟ සංවර්ධනය කෙරේ</topic>
    <author>තාරක වික්‍රමසේකර</author>
    <content>තාරක වික්‍රමසේකරප්‍රධාන මාර්ගයේ හුනුපිටිය සහ රාගම අතර දුම්රිය මාර්ගය ගංවතුරින් සිදුවන හානි වැළැක්වීමට එම මාර්ගය අඩි 1.5 ක් ඉහළට ඉස්සීමේ ව්‍යාපෘතියක් ක්‍රියාත්මක කරන බව දුම්රිය සාමාන්‍යාධිකාරි පී.පී. විජේසේකර මහතා සිළුමිණට කීය.උපරිමය අඩි 1 1/2 ක් වන අයුරින් මෙම දුම්රිය මාර්ගය එසවීමට කටයුතු කරන අතර මෙයින් වැසි ජලය නිසා දුම්රිය මඟට සිදුවන බලපෑම බෙහෙවින්ම අඩුවී යනු ඇතැයි ද විජේසේකර මහතා කීය.මුතුරාජවෙලට මැදිව ඉදිකර ඇති මෙම දුම්රිය මඟ පසුගිය වර්ෂා ජලයෙන් යටවීම නිසා සතියකට අධික කාලයක් දුම්රිය ධාවනයට බාධා ඇති විය.දෙපාර්තමේන්තුව සතුª සම්පත් මේ කාර්යය සඳහා යොදා ගනු ලබන අතර මෙයින් පසු මාර්ගයට පමණක් නොව සංඥා පද්ධතියට පවා සිදුවන හානි අවම වනු ඇතැයිද ඒ මහතා කීය.එසේම මරදාන – රාගම තුන්වෙනි දුම්රිය මාර්ගය සම්පූර්ණයෙන්ම පුනරුත්ථාපනයට පියවර ගන්නා බවද ඒ මහතා කීය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa10061312</link>
    <topic>මාතලේ අලුත් කරන වැඩ ගොඩක්</topic>
    <author/>
    <content>ඓතිහාසික මාතලේ නගරයේ පවතින අඩුපාඩු සම්පූර්ණ කර සැලසුම් සහගත කඩිනම් සංවර්ධනයකට ලක් කිරීමට මාතලේ දිස්ත්‍රික් සංවර්ධන කමිටුව තීරණය කර ඇත.පොදු වාහන නැවැත්වීමට ස්ථානයක් ඉදිකර, දැනට අක්‍රමිකවත්ව වාහන නැවැත්වීමෙන් වන අවහිරතාව මඟ හැරවීම, මාතලේ නගරයට විශාල අඩුවක්ව පවතින අංග සම්පූර්ණ නගර ශාලාවක් ඉදිකිරීම, දැනට අවිධිමත් ලෙස තැනින් තැන ඇති සාප්පු සංකීර්ණ වෙනුවට පරණ පොලිසිය තිබූ ඉඩමේ සුපිරි වෙළෙඳ සංකීර්ණයක් ඉදිකිරීම, තැන් ගණනාවක ඇති බස් නැවතුම්පොළ වෙනුවට දැනට මන්දණ්ඩවල බස් ඩිපෝව ඇති ස්ථානයේ නව බස් ගාලක් ඉදිකිරීම හා එම බස් ඩිපෝව කළුදෑවල ලංගම වැඩපළ ඇති තැනට රැගෙන යාම, හොඳ වැසිකිළි පද්ධති පිහිටුවීම ආදි සංවර්ධන කටයුතු රැසක් ඇරැඹීමට යෝජිතය.මාතලේ දිස්ත්‍රික් සංවර්ධන කමිටු සභාපති පාර්ලිමේන්තු මන්ත්‍රී නීතිඥ ලක්ෂ්මන් වසන්ත පෙරේරා, මාතලේ නගරාධිපති හිල්මි මොහොමඩ් කරීම්, උප නගරාධිපති පාලිත ජයසේකර හා රාජ්‍ය ආයතන දෙපාර්තමේන්තු ඉහළ නිලධාරීන් පිරිසක් මේ සම්බන්ධයෙන් පසුගියදා නිරීක්ෂණ චාරිකාවකද නියැළුණහ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa10061315</link>
    <topic>කතරගම කප් සිටුවයි රන් බෝපත් මතුවෙයි</topic>
    <author>ඊ. එච්. සෝමපාල කතරගම විශේෂ</author>
    <content>ඊ. එච්. සෝමපාල කතරගම විශේෂරුහුණු කතරගම මහා දේවාලයේ වාර්ෂික ඇසළ මහා පෙරහර සඳහා කප් සිටුවීම මැයි මස 28 දින සුබ නැකැත් අනුව කතරගම මහා දේවාලයේ කපු මහත්වරුන් විසින් දේවාලයේ මිණිබැඳි මණ්ඩපයේ පෞරාණික චාරිත්‍රානුකූලව පුද සිරිත් පවත්වා සිදු කරන ලදී.කප් සිටුවීම අනුව කතරගම මහා දේවාලයේ ඇසළ මහා පෙරහර ජුලි මස 12 දින ඇරැඹෙයි. ජුලි මස 25 දින අවසන් මහා පෙරහර පැවැත්වෙන අතර ජුලි මස 26 දින මැණික් ගඟේ දිය කැපීමෙන් පෙරහර කටයුතු අවසන් වෙයි. ජුලි මස 22 වෙනි දින රාත්‍රි ගිනි පෑගීම සිදු කෙරේ.ඇසළ පෙරහර සමයේ කප් සිටුවන දිනවලදී කතරගම අෂ්ඨඵල බෝධින් වහන්සේගේ හටගත්ත “රන්වන් බෝපත්” දැන් දැක බලා ගත හැකිය. කප් සිටුවන දිනවලදී හටගන්නා මෙම “රන්වන් බෝපත්” ඇසළ පෙරහර අවසන් වී දිය කපන දිනයේදී මේ බෝපත් සියල්ල හැලී යයි.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa10061316</link>
    <topic>පාතාලය මඬින්න සතිපතා මෙහෙයුම්</topic>
    <author>කීර්ති මෙන්ඩිස්</author>
    <content>කීර්ති මෙන්ඩිස්තවමත් නිදැල්ලේ පසුවන පාතාල කෙරුමන් හා වරෙන්තුකරුවන් කොටු කැර ගැනීම සඳහා මෙහෙයුම් පුළුල් කරන ලෙස පොලිස් මූලස්ථානය මගින් සියලුම පොලිස් ස්ථානවලට නියෝග නිකුත් කොට ඇත.මෙබඳු මෙහෙයුම් දැනටමත් කොළඹ දිසාව පුරා ක්‍රියාත්මක වන අතර මේ මෙහෙයුම් සාර්ථකව කිරීම සඳහා ජ්‍යෙෂ්ඨ නිලධාරීන් ද සහභාගි වීම විශේෂයක් බව පොලිස් මූලස්ථානය කියයි.මේ පිළිබඳ අදහස් දක්වන කොළඹ නියෝජ්‍ය පොලිස්පති එච්.එම්.ඩී. හේරත් මහතා සඳහන් කෙළේ සෑම සහකාර පොලිස් අධිකාරිවරයකුම සතියකට දෙවරක් මේ මෙහෙයුම්වලට සහභාගි වී එම මෙහෙයුම්වල ප්‍රගතිය පෙන්වා දිය යුතු බවත්ය.තැන තැන සිදුවන වෙඩි තැබීම්, මනුෂ්‍ය ඝාතන හා කොල්ලකෑම් මර්දනය කිරීම අරමුණු කොට පැවැත්වෙන මේ මෙහෙයුම් සාර්ථකව සිදු කිරීම ප්‍රභූ ආරක්ෂක රාජකාරි ලිහිල්වීම ද පහසුවක් වී ඇතැයි හෙතෙම පෙන්වා දුන්නේය.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=aa10061317</link>
    <topic>පිහිටවන්න</topic>
    <author/>
    <content>රාජගිරිය, නාවල, සේනානායක මාවතේ 104/3 ලිපිනයේ සාලිය මුණසිංහ දරුණු වකුගඩු ආබාධයකින් පෙළෙයි. ඔහුට ඉක්මණින් වකුගඩුවක් බද්ධ කළ යුතු බව ජයවර්ධනපුර රෝහලේ වෛද්‍ය විශේෂඥයෝ පවසති. ‘ඕ’ පොසිටිව් රුධිර කාණ්ඩයට අයත් වකුගඩුවක් පරිත්‍යාග කිරීමට කැමැති අයකුට ඉහත ලිපිනයෙන් හෝ 0755280949 හෝ 0714815245 දුරකතන අංකවලින් විමසන මෙන් ඉල්ලා සිටිනු ලැබේ.කෝටටේ මාදිවෙල, තලපත්පිටිය පාරේ 311/3 ලිපිනයේ ලලිත් ගුණසේකර දරුණු වකුගඩු ආබාධයකින් පෙළෙයි. ඔහුට ‘බී’ පොසිටිව් රුධිර කාණ්ඩයේ වකුගඩුවක් බද්ධ කළ යුතු බව මහරෝහලේ වෛද්‍ය විශේෂඥයෝ පවසති. පරිත්‍යාගශීලියකුට ඉහත ලිපිනයෙන් හෝ 011 2779179 දුරකතන අංකයෙන් විමසිය හැක.නොච්චියාගම, කොකා විද්ද වැව, අංක 21 ලිපිනයේ පියදාස ශාන්තිපාල දරුණු වකුගඩු රෝගකින් පෙළේ. ඔහුට ‘ඕ’ පොසිටිව් රුධිර කාණ්ඩයේ වකුගඩුවක් බද්ධ කළ යුතු බව වෛද්‍ය විශේෂඥයෝ පවසති. වකුගඩු පරිත්‍යාගශීලියකුට ඉහත ලිපිනයෙන් හෝ 0774713039 දුරකතන අංකයෙන් විමසන මෙන් ඉල්ලා සිටිනු ලැබේ.විල්පිට, උග්ගස්හේන, කම්බිඅඩිය අංක 01 ලිපිනයේ තරංග මධුෂාන් මන්ද බුද්ධික තත්ත්වයෙන් පසුවන අතර ඔහුට ප්‍රතිකාර කිරීමට විශාල මුදලක් වැය වන හෙයින් ආර්ථික දුෂ්කරතා සහිත ඔහුගේ දෙමවුපියන් මහජන ආධාර බලාපොරොත්තු වෙති. ආධාර මුදල් මහජන බැංකුවේ අකුරැස්ස ශාඛාවේ 117-207-019765-3 ගිණුමට බැර කළ හැක.රණාල, නවගමුව, ගැමුණුපුර 134/1 නිවෙසේ කේ.ඩී.එස්. ධර්මවර්ධන දරුණු වකුගඩු ආබාධයකින් පෙළෙයි. ඔහුට ‘ඒ’ හෝ ‘ඕ’ පොසිටිව් රුධිර කාණ්ඩයේ වකුගඩුවක් බද්ධ කළ යුතු යැයි වෛද්‍ය විශේෂඥයෝ පවසති. වකුගඩු පරිත්‍යාගශීලියකුට ඉහත ලිපිනයෙන් හෝ 072-9615387 දුරකතන අංකයෙන් විමසන මෙන් ඉල්ලා සිටිනු ලැබේ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=ab1006131</link>
    <topic>දිග සහ පළල</topic>
    <author>කේ. සී. ජේ.</author>
    <content>ඒ මිත්‍රත්වය දිගයි – පළලයිශ්‍රී ලංකාව හා ඉන්දියාව අතර දවසින් දවස වැඩෙන මිත්‍රත්වයත්, අන්‍යොන්‍ය විශ්වාසයත් අද ලෝක දේශපාලනයේ කැපී පෙනෙන මාතෘකාවක් බවට පත්ව ඇත. මහින්ද රාජපක්ෂ ජනාධිපතිතුමාගේ ඉන්දීය සංචාරය දෙස ලොව ජනමාධ්‍යකරුවෝ පෙර නොවූ විරූ අවධානයක් යොමු කළහ. එතුමා මෙවර ඉන්දියාවට ගියේ විජයග්‍රහණ තුනක් අතැතිවය.ත්‍රස්තවාදය සහමුලින් පරාජය කළ ලෝකයේ පළමුවැනි සේනාධිනායකයා, දෙවැනි වරටත් ජනාධිපති ධූරයට තරග වදිමින් නොබිඳිය හැකි වාර්තාවක් පිහිටවූ ජන නායකයා, සමානුපාතික මැතිවරණ ක්‍රමය යටතේ ලැබිය හැකි උපරිම ජයග්‍රහණය ලබාගත් රාජ්‍ය නායකයා යනු ඒ විජයග්‍රහණ ත්‍රිත්වයයි. ඒ බව මොනවට පළකරමින් ඉතා උණුසුම් හා ළෙන්ගතු පිළිගැනීමක් ශ්‍රී ලංකාවට ලැබිණ. ඉන්දීය රාජ්‍ය නායකයෝ තම ඉහළම ගෞරවය හා සත්කාරය ශ්‍රී ලංකා ජනාධිපතිතුමාට ලබා දුන්හ. ඉන්දු – ශ්‍රී ලංකා ද්වී පාර්ශ්වීය සබඳතා ලෝකයටම ආදර්ශයක් බව ඉන්දීය ජනාධිපතිනි ප්‍රතිභා පටෙල් මැතිනිය මෙහිදී පැවසුවාය.උණුසුම් පිළිගැනීම්ජනාධිපතිවරණයෙන් හා මහ මැතිවරණයෙන් ලැබූ විශිෂ්ට ජයග්‍රහණය පිළිබඳ මහින්ද රාජපක්ෂ ජනාධිපතිතුමාට ප්‍රශංසාව පළ කළ එතුමිය ඉන්දු - ශ්‍රී ලංකා මිත්‍රත්වයේ උපරිම ප්‍රතිඵල නෙළා ගැනීමට අද උතුරේ ඇතිවී තිබෙන යහපත් වාතාවරණය බෙහෙවින් ඉවහල් වන බවද සඳහන් කළාය. ආචාර වෙඩි මුර විසි එකක් හා ත්‍රිවිධ හමුදා උත්තමාචාරය මැද ඉතා උණුසුම්ව හා ගරු ගාම්භීරව මහින්ද රාජපක්ෂ ජනාධිපතිතුමා පිළිගැනීමට ඉන්දීය ජනාධිපති මැදුරේ සූදානම් කර තිබූ උත්සවය වැඩිම මාධ්‍ය අවධානයට ලක්වූ අවස්ථාවක් විය. මෙහිදී කතා කළ ශ්‍රී ලංකා ජනාධිපතිතුමා,”...මේ මහේශාක්‍ය රාෂ්ඨපති භවනේ රැස්ව සිටින සම්භාවනීය අමුත්තන් ගේ හමුව මට සොඳුරු අතීතයක් සිහිපත් කරයි. එනම් 2005 දී මා ප්‍රථම වරට ජනාධිපති ධූරයට පත්වී මගේ ප්‍රථම නිල සංචාරය සඳහා ඉන්දියාවට පැමිණි අවස්ථාවේ ලද උණුසුම් පිළිගැනීමයි.අද මා දෙවැනි වරට ද ජනතාව තුළ මගේ රජය කෙරෙහි ඇති මහත් විශ්වාසය පිළිබිඹු කරමින් විශාල ජනවරමක් ලබා තේරී පත්වී සිටින මේ අවස්ථාවේ මෙහි පැමිණීමට ලැබීම මාගේ ඉමහත් ප්‍රීතියට හේතුවේ” යැයි ප්‍රකාශ කෙළේය.ද්විපාර්ශ්විකසාකච්ඡාවිදෙස් ජනමාධ්‍ය වාර්තා කළ පරිදි ශ්‍රී ලංකා ජනාධිපතිතුමා සහ ඉන්දීය අගමැති ආචාර්ය මන්මෝහන් සිං අතර පැවැති ද්වී පාර්ශ්වීය සාකච්ඡාව දෙරටේ සහයෝගීතාව තවදුරටත් තහවුරු කෙරුණු අවස්ථාවකි. ඒ බව පළකරමින් මෙහිදී ගිවිසුම් හතකට ද අස්සන් කෙරිණ. ඉන්දීය එක්සත් ප්‍රගතිශීලී සන්ධානයේ නායිකා සෝනියා ගාන්ධි, ඉන්දීය විපක්ෂ නායිකා, සහ භාරතීය ජනතා පක්ෂයේ වත්මන් නායිකාව වන සුස්මා සුවරාජ්, මුදල් ඇමැති ප්‍රනාබ් ශ්‍රී මුකර්ජි, ආරක්ෂක ලේකම් ඒ.ඇන්තනි, විදේශ ඇමැති ශ්‍රී එන්.එම්.ක්‍රිෂ්ණා වැනි දේශපාලන නායක නායිකාවන් සමඟ වැදගත් සාකච්ඡා ගණනාවක් සිදු කෙරුණු අතර තමිල්නාඩුව නියෝජනය කරමින් පැමිණි දේශපාලන නායක නායිකාවන් සමඟ ද අන්‍යොන්‍ය අවබෝධය හා මිත්‍රත්වය තහවුරු කෙරෙන සාකච්ඡා පැවැත්විණ.අයිෆා සම්මාන උළෙල කඩාකප්පල් කිරීමට උත්සාහ ගත් පරාජිත ඊළාම්වාදීහු මහින්ද රාජපක්ෂ ජනාධිපතිතුමාගේ ඉන්දීය සංචාරයෙන් තවත් පහළටම ඇද වැටුණා. “බල්ලෝ බිරුවත් තවලම නොනැවතී ඉදිරියට යන බව“ තේරුම් ගැනීමට මෙයද හොඳ අවස්ථාවකි.විජයග්‍රහණ තුනක් අතැතිව ඉන්දියාවට ගිය ජනාධිපතිතුමා ශ්‍රී ලංකාවට පැමිණියේ තවත් ජයග්‍රහණ රැසක් අත්කැර ගෙනය. රුපියල් කෝටි 500ක සහනාධාරවලට අමතරව ඩොලර් බිලියන 800ක සහන ණය මුදලක් ලබාදීමට ද ඉන්දියාව එකඟත්වය පළ කෙළේය. මේ සියල්ලටත් වඩා ලොවටම විදහා පෙන්වූ ඉතා වැදගත් කාරණය වූයේ ඉන්දියාව පෙරටත් වඩා ශ්‍රී ලංකාවේ සුහද මිතුරෙකු බවට පත්ව සිටින බවයි. වරෙක රාජ්‍යතාන්ත්‍රික කටයුතු පිළිබඳ ප්‍රවීණයකු පවසා සිටියේ;”..ඉතාම දුෂ්කර අවස්ථාවල පවා ඉන්දියාව හා ශ්‍රී ලංකාව අතර ප්‍රශස්ථම මිත්‍රත්වය, අන්‍යොන්‍ය විශ්වාසය හා ගෞරවය පැවැතියේ මහින්ද රාජපක්ෂ යුගයේ බවයි...”ඒ කියමන මේ සංචාරයෙන් ද නැවත වරක් සනාථ කෙරිණ.අයිෆා සම්මාන උළෙල ශ්‍රීී ලංකාවේ පැවැත්වීම පිළිබඳව පසුගිය කාලයේදී මිශ්‍ර අදහස් පළවිය. එහෙත් මේ අවස්ථාව ශ්‍රී ලංකාවට ලබා නොදිය යුතු බව කියමින් විදෙස්ගත ඊළාම් වාදීහු ඉතා සැලසුම් සහගත ප්‍රචාරයන් ක්‍රියාත්මක කළහ. ඉන් නොනැවතී පෞද්ගලික මට්ටමේ බලපෑම් පවා සිදු කැරුණු බව අනාවරණය විය. එහෙත් මෙවරත් ඔවුන් පරාජය කරමින් ශ්‍රී ලංකාව මුල් වටයේදීම ජයගත්තේ අයිෆා සම්මාන උත්සවය ශ්‍රී ලංකාවේ පැවැත්වීමට ගත් තීරණයත් සමඟමය.අයිෆා රශ්මියශ්‍රී ලංකාවට අවශ්‍යව තිබුණේ ද එයයි. අයිෆා සම්මාන දෙන්නේ කාටද? කොහොමද? එන්නේ කවුද? නොඑන්නේ කවුද? යනු ඒ උත්සවයේ අයිතිකරුවන් සතු කාරියකි. ශ්‍රී ලංකාව ලබාගත් ජයග්‍රහණය නම් අයිෆා ශ්‍රී ලංකාවේ පැවැත්වීම, ඉතා කෙටිකලකින් මුම්බායේවත් දක්නට නැති බව කියන මනරම් උත්සව ශාලාවක් නිර්මාණය කිරිම හා රටවල් සිය ගණනක මිලියන 600කට අධික ප්‍රේක්ෂකයන් අතරට ශ්‍රී ලංකාවේ සැබෑ තත්ත්වය දැකගන්නට ඉඩ හැරීමය.ශ්‍රී ලංකාව පිළිබඳව තවමත් අන්තර්ජාතිකව වැරදි ප්‍රචාර පතුරුවන කුලීකාර මාධ්‍යවේදීහු තවමත් තැන තැන ක්‍රියාත්මක වෙති. එහෙත් අයිෆා සම්මාන උත්සවය කොළඹ සුගතදාස ගෘහස්ථ ක්‍රීඩාංගණයේ සිට ලොව පුරා සජීවී ලෙස විකාශය වෙමින් තිබියදී ඊළාම්වාදීහු සහ කුලීකාර මාධ්‍යවේදීහු නිරුත්තර වූහ. ඒ ජයග්‍රහණය හොඳටම ප්‍රමාණවත්ය. ඉන්දීය ජනපි‍්‍රය නළු විවේක් ඔබ්රෝයි ඒ බවට සාක්ෂියක් වෙමින් ප්‍රසිද්ධියේ කියා සිටියේ අයිෆා උළෙල ශ්‍රී ලංකාවේ පැවැත්වීමෙන් මෙරටට අන්තර්ජාතික වශයෙන් විශාල කීර්තියක් අත්වූ බවයි. ඒ මතය දරන්නේ ඔහු පමණක් නොවේ.ජෙනරාල් පෙත්තප්පුඅයිෆා උත්සවය ශ්‍රී ලංකාවට නොදී සිටිය යුතු බවට තර්ජන – ගර්ජන කළ විදේශීය ඊළාම්වාදීහු පවා දැන් තමන් පරාජය වී ඇති බව පිළිගෙන සිටිති. මේ දිනවල අන්තර්ජාලයේ ඇති දුක්ගැනවිලි හා සාප කිරීම් දකින විට ඒ බව පැහැදිලි වෙයි. හැමදාමත් පිටපොට වරද්දා ගන්නා එ.ජා.ප.ය අයිෆා ගැන කතා කරන්නට ගොස් මෙවරත් වැටුණේ ඊළාම්වාදීන්ගේ ඔඩොක්කුවටය. ඊළාම්වාදීන් අන්තර්ජාතිකව ගෙන යෑමට උත්සාහ ගත් ප්‍රචාරයේ දේශීය කොන්ත්‍රාත්තුව එ.ජා.ප.ය විසින් බාරගෙන තිබිණ. එ.ජා.ප.යට බලයත් නැත. මාළයත් නැත. ඒ නිසාම අනාගතයකුත් නැත.ශ්‍රී ලංකාවේ අධිකරණ ඉතිහාසයේ ප්‍රථම ප්‍රකාශිත පුද්ගලයා බවට පත්ව සිටින්නේ සරත් ෆොන්සේකාගේ බෑණා වන දනූන තිලකරත්න ය. ඔහු තවමත් අධිකරණ නියෝගයට අවනත වී නැත. ලෝකයේ ඇති නැති හැම දේ ගැනම දැන හෝ නොදැන කතාකරන ෆොන්සේකා මහතා තමුන්ගේ හොර බෑණා ගැන නම් වචනයක් වත් කතා නොකරයි. නීතිය – යුක්තිය : යහපාලනය ගැන දැන් පාර්ලිමේන්තුවේත් කතාකරන ඔහු නොදැන සිටින හා කතා නොකරන එකම කාරණය බෑණා ගැනය.ෆොන්සේකා මහතා දැන් පාර්ලිමේන්තු මන්ත්‍රී ධූරයක් දරනා හෙයින් මහජන නියෝජිතයෙකි. කෙසේ හෝ එක්සත් ජාතික පක්ෂයේ නායකකම ගැනීමට ද දැන් සිටම සැලසුම් සකස් කරන්නෙකි. ඒ නැතත් ඔහු දැනටත් පක්ෂ නායකයෙකි. මෙවැනි බාරධූර පුද්ගලයකු තමන්ගේ් බෑණාගේ හොර මගඩිකම් ගැන කතා නොකරන්නේ ඇයි? “යුද අපරාධ” ගැන ලෝකයට කේළාම් කීමට ඕනම මොහොතක ලෑස්ති බව කියන ෆොන්සේකා “හැංගිලා ඉන්න තැනකින් ඇවිත් නීතියට මුහුණ දෙන්න” යැයි තමන්ගේ බෑණාට නොකියන්නේ ඇයි?දනූන තිලකරත්න කට ඇරියොත් ගැලවෙන්නේ තමන්ගේ සරම බව ෆොන්සේකා මහතා හොඳාකාරව දනී.යුද හමුදාවට – රජයට මුදල් වංචා කළ බව කියන බෑණා කෙනෙකු ගේ මාමා වීම ගැන ෆොන්සේකාට කිසිම ලැජ්ජාවක් නැත. ඊට හේතුව ලැජ්ජාව කුමක් ද කියා ඔහු නොදන්නා හෙයිනි.“තරු හතරේ ජනරාල්”තරමක හෝ ලැජ්ජාවක් හඳුනනවා නම්” “තරු හතරේ ජනරාල්” තමන්ගේම හමුදාවට ද්‍රෝහී වන්නේ නැත. ඔහු දැන් ඉතා පැහැදිලිව කුලීකාර සුද්දන් දෙතුන් දෙනෙකු ගේ පෙත්තප්පු කෙනෙක්වී හමාරය.”පෙත්තප්පු බත් කෑවාද?” පෙත්තප්පු ‘බත් කෑවා’ පුහුණු කළ ගිරවෙක් නිතර මෙසේ කියයි. “ලංකාවේ යුද අපරාද වුණාද?” “ලංකාවේ යුද අපරාධ වුණා” ඒ කතා කරන්නේ ෆොන්සේකා පෙත්තප්පුය. මෑතකදී ඔහු නැවත බි.බී.සී. ප්‍රවෘත්ති සේවයේ මාධ්‍යවේදියකු සමඟ රහස් දුරකථන සංවාදයක යෙදෙමින් “යුද අපරාධ” ගැන කතා කර ඇත. ඕනෑම සංවිධානයක් ඉදිරියේ සාක්ෂි දීමට සූදානම් බවත් කීවේය.ෆොන්සේකා වරින්වර කියන කතාද පුදුමාකාර ලෙස පරස්පරය. දේශපාලන රැස්වීමකදී මුලින්ම ‘යුද අපරාධ’ ගැන කතා කළ ඔහු පසුව සන්ඩේ ලීඩර් පුවත්පතට ප්‍රකාශ කර තිබුණේ ත්‍රස්තවාදීන්ට එරෙහි යුද්ධයේ අවසන් දින කිහිපයේදී සුදු කොඩි රැගෙන බාර වීමට පැමිණි ත්‍රස්තවාදීන් මරා දැමූ බවට යුද බිමේ සිටි “මාධ්‍යවේදියෙක්” තමන්ට කී බවයි. “තරු හතරේ ජනරාල්” මෙතරම් අතිශය බරපතළ පාවාදීමක් කරන්නේ තමන් ඇසින්වත් නොදුටු සිද්ධියක් ගැනය.ජෙනරාල්ට කේලම කී “මාධ්‍යවේදියා” කවුද? ඒ ගැනද ඔහු කතා කරන්නේ නැත. මේ ද්‍රෝහී කතාවට එරෙහිව දසතින් විරෝධය නැඟ එත්දී ෆොන්සේකා තමන් එසේ නොකී බවත්, ශ්‍රී ලංකාවේ යුද අපරාධ සිදු නොවූ බවත් කීවේය. එහෙත් සන්ඩේලීඩර් පුවත්පත තම ප්‍රවෘත්තිය අසත්‍ය බව පිළිගන්නේ නැත. ඊටත් දවස් ගණනකට පසුව ෆොන්සේකා යළිත් අවස්ථා ගණනාවකදී විදේශ මාධ්‍යවලට කියා තිබුණේ “යුද අපරාධ” ගැන සාක්ෂි දීමට තමන් සූදානම් බවයි. ඒ ප්‍රකාශය යළිත් ෆොන්සේකා ම ප්‍රතික්ෂේප කෙළේය.රණවිරුවන්ට එරෙහිව පිස්සු කෙළිතිදැන් නැවත ඔහු බී.බී.සී. ප්‍රවෘත්ති සේවයට “යුද අපරාධ” ගැන කතා කර ඇත. එක්කෝ ෆොන්සේකාට පිස්සුය. නැතිනම් විදේශ මාධ්‍යකරුවන්ට පිස්සුය. එහෙත් ඕනෑම පිස්සුවකට සීමාවක් තිබිය යුතුය. මේ දෙගොල්ලන්ම පිස්සු කෙළින්නේ රටට හා රණවිරුවන්ට එරෙහිවය. “තරු හතරේ ජෙනරාල්” පෙත්තප්පු කෙනෙක් මෙන් කටට එන එන දේ සුද්දන්ට උවමනා පරිදි කියයි. ඒවා අල්ලා ගෙන හියුමන් රයිටිස් වොච්, ඇමිනෙෂ්ටි ඉන්ටර්නැෂනල් හා නවනීදන් පිල්ලේ එක්සත් ජාතින්ගේ සංවිධානය හරහා ශ්‍රී ලංකාව හිර කරන්නට මාන බලයි.අවස්ථා කිහිපයකදීම අන්තර්ජාතිකව ප්‍රතික්ෂේප වූ “ශ්‍රී ලංකාවට එරෙහි යුද අපරාධ පරීක්‍ෂණ කතාව“ නැවත ඉස්මතු කරවන්නට වුවමනා වූ විට ෆොන්සේකා පෙත්තප්පු ලවා අවශ්‍ය දේ කියවා ගනී. එක්කෝ ෆොන්සේකා පාර්ලිමේන්තුවේදී තමන්ට හිමි වරප්‍රසාද ප්‍රයෝජනයට ගෙන ප්‍රකාශයක් කළ යුතුය. එසේත් නැතිනම් මේ කතාවේ අවසානයක් දැකීමට නීතිමය පියවරක් ගත යුතුව තිබේ.ශ්‍රී ලංකාවේ යුද අපරාධ සිදු නොවූ බවත් ඒවා ගැන සෙවීමට තුන්වැනි පාර්ශ්වයක් අවශ්‍ය නොවන බවත් ආරක්ෂක ලේකම් ගෝඨාභය රාජපක්‍ෂ මහතා මුල සිට ම ප්‍රකාශ කෙළේය. ඔහු ඒ බව බී.බී.සී. හාර්ඩ් ටෝක් වැඩසටහනටත් මෑතකදී කියා තිබිණ. ඒ ශ්‍රී ලංකා රජයේ පිළිගත් ස්ථාවරයයි. “තරු හතරේ ජනරාල්” හැරෙන්නට ශ්‍රී ලංකාවේ යුද අපරාධ සිදු වූ බව කියන එකම නිලධාරියෙක්වත් ශ්‍රී ලංකා ආරක්‍ෂක අංශවලින් සොයා ගත නොහැකිය. විදේශ රටවල සිටින ඊළාම්වාදීන් හා ඔවුන්ගේ කුලීකාර මාධ්‍ය රංචුව ශ්‍රී ලංකාවට එරෙහිව අද ප්‍රචාර ගෙන යන්නේ ෆොන්සේකාගේ පරස්පර විරෝධී ප්‍රකාශ අල්ලා ගෙනය.බොම්බඩියර්ගේ භූමිකාවයුද හමුදාවේ දිගු දුර විහිදුම් බළකාය රනිල් වික්‍රමසිංහ පාලන සමයේදී පාවාදීමකට ලක් කෙරිණ. ඊට මූලිකත්වය ගත්තේ එ.ජා.පෙ ආණ්ඩුවමය. මේ පාවාදීම සාධාරණීකරණය කිරීම බාර ගත් ‘බොම්බයිසර්’ කෙනෙක් පුවත්පතකට ලිපි සැපයුවේය. ඒ බොම්බයිසර් පසු කාලයකදී ෆොන්සේකා ගේ ගජ මිතුරෙකු වී ඔහු ගේ පෞද්ගලික ඔත්තුකරවකු ලෙස යුද බිමේ සංචාරය කෙළේය. ලබා ගන්නා තොරතුරු ඔහු දෙපැත්තටම විකුණුවේය. ඒ ‘බොම්බයිසර්’ මීට සති කිහිපයකට පෙර රටින් පලා ගියේ අභිරහස් ලක්‍ෂපතියෙකු බවට පත්ව සිටියදීය. ඒ ‘බොම්බයිසර්’ දැන් ශ්‍රී ලංකාවට එරෙහි ෆොන්සේකා වර්ගයේ පුංචි පෙත්තප්පු කෙනෙකු වීමට දඟලමින් සිටී. කුමන අපරාධයකටත් වඩා රටට ද්‍රෝහී වීම හා රට පාවාදීම කිසිදා සමාව නො ලැබෙන වරදකි.කේ. සී. ජේ.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=ab1006132</link>
    <topic>“අයියේ රට හැදීමේ මතයේදී අපි එකට”</topic>
    <author>චන්දන බණ්ඩාර</author>
    <content>බුද්ධික මල්ලී, චම්පික අයියාට කියයිමෙරට දෙමළ දේශපාලන පක්ෂ නියෝජිතයන් සහ ජනාධිපතිතුමා අතර හමුවක් පසුගිය සතියේ පැවැත්විණි. එම හමුවට දෙමළ ජාතික සන්ධානය සහ ඊ.පී.ඩී.පී. පක්ෂ නියෝජනය කරමින් පාර්ලිමේන්තු මන්ත්‍රීවරු පිරිසක් සහභාගි වී සිටියහ.එම සාකච්ඡාවේදී දෙමළ ජාතික සන්ධානයේ මන්ත්‍රීවරු මුලින්ම තම අදහස් ඉදිරිපත් කළහ.“අපේ එකම අරමුණ තමයි මේ රටේ දෙමළ ජනතාවට සමාන අයිතිවාසිකම් ලබා දීම සහ මේ රට සමෘද්ධිමත් රටක් බවට පත්කර ගැනීමයි. ඔබතුමා ඒ වෙනුවෙන් මැදිහත් වෙලා වැඩ කරන බව අපි දන්නවා. ජනාධිපතිතුමනි ඔබතුමා සර්ව පාක්ෂික කමිටුවක් කැඳවීමට හේතුවත් දෙමළ ජනතාවට අවශ්‍ය දේශපාලන විසඳුම ලබා දීමට බව අපි දන්නවා. අපේ පක්ෂයේ සම්පූර්ණ සහාය ඔබතුමාට ලබා දෙනවා. අපි ඔබතුමා සමඟ කටයුතු කරන්න ලෑස්තියි” දෙමළ ජාතික සන්ධාන මන්ත්‍රීවරු කීහ.”උතුරු පළාත විනාශ වෙලා තියෙන්නේ. ඉක්මනින්ම ඒ පළාත ගොඩනැංවීමට මැදිහත් වෙන්න” දෙමළ ජාතික සන්ධානයේ නායක ආර්.සම්බන්දන් ජනාධිපතිතුමාගෙන් ඉල්ලා සිටියේය.ඉන් අනතුරුව ජනාධිපතිතුමා කරුණු පැහැදිලි කරන්නට පටන්ගත්තේය.”ඔබතුමාලා කතාකරන්නේ නෑ කොටි ත්‍රස්තවාදීන් කළ විනාශය ගැන. අවුරුදු 30 ක් කොටි ත්‍රස්තවාදීන් කළ විනාශය මාසෙන් දෙකෙන් හදන්න කියලා ද ඔබතුමාලා මගෙන් ඉල්ලන්නේ.කොහොමත් මම උතුරු නැඟෙනහිර නැවත යථා තත්ත්වයට පත් කරන්න පටන්ගෙන තියෙන්නේ. මේ රටේ හැමෝම රටේ පුරවැසියෝ. හැබැයි මොනවා දුන්නත් ත්‍රස්තවාදීන් ඉල්ලපු දෙය ඔබතුමාලාට දෙන්න මම සූදානම් නැහැ. ඒක තේරුම් ගන්න. ඒ වගේම නැවත ත්‍රස්තවාදයක් හෝ යුද්ධයක් ඇතිවෙන්න ඉඩ තියන්නෙත් නැහැ. ඔයාලා මහජන නියෝජිතයෝ විදිහට ප්‍රජාතන්ත්‍රවාදය වෙනුවෙන් එකතු වෙන්න.” ජනාධිපතිතුමා දෙමළ ජාතික සන්ධාන මන්ත්‍රීවරුන්ගෙන් ඉල්ලා සිටියේය.මේ අතරතුර දෙමළ ජාතික සන්ධානයේ මන්ත්‍රීවරු ජනාධිපතිතුමාගෙන් තවත් ඉල්ලීමක් කළහ. “රැඳවුම් කඳවුරුවල සිටින දෙමළ පුද්ගලයන් කිසියම් සමාවක් මත නිදහස් කරන්න” දෙමළ ජාතික සන්ධාන මන්ත්‍රීවරු ජනාධිපතිතුමාගෙන් ඉල්ලා සිටියහ.ප්‍රජාතන්ත්‍රවාදය වෙනුවෙන් එකතු වෙන්න”එදා මට මතකයි ජනතා විමුක්ති පෙරමුණට සම්බන්ධයි කියලා කිසිම චෝදනාවක් නැතිව තරුණ දරුවෝ වසර ගණනාවක් රඳවාගෙන සිටියා. නමුත් අපි එහෙම කරන්නේ නැහැ. චෝදනා රහිත දෙමළ පුද්ගලයන් අධිකරණය හරහා හඳුනාගෙන ඒ අය සමාජගත කරනවා. ඒ වගේම වෘත්තීය දැනුම සමඟ ඒ අයට හොඳ අනාගතයක් හදලා දෙනවා. හැබැයි මේවා හදිසියේ කරලා තවත් ගැටලු නිර්මාණය කරගන්ඩ බැහැ. ක්‍රමානුකූලවයි මේවා කෙරෙන්නේ. මම කොහොමටත් ක්‍රමානුකූලව වැඩකරන කෙනෙක්.” ජනාධිපතිතුමා දෙමළ ජාතික සන්ධාන මන්ත්‍රීවරුන්ට කියා සිටියේය.ජනාධිපතිතුමා ඉන් අනතුරුව කොටි සැකකරුවන් නිදහස් කිරීම ගැන දෙමළ පක්ෂ මන්ත්‍රීවරුන් හමුවේ දීර්ඝ ලෙස පැහැදිලි කළේය. ත්‍රස්තවාදී සැකකරුවන් නිදහස් කිරීම ගැන කතාකරලා අපි තීරණයක් ගන්නවා. ඒ වගේම අවුරුදු 18ට අඩු සියලුම දෙනා නිදහස් කිරීමට කටයුතු කරනවා. එලෙස නිදහස් කළ අය අතරේ සිටි අවුරුදු නවයක් වයසැති ළමයෙක් හමුවුණා. එයා ඒ කාළේ මා ගැන තොරතුරු එක්රැස් කැර තිබෙනවා.ඒ විතරක් නෙමෙයි මාතර සහ හම්බන්තොට ප්‍රදේශවල සැරිසරලා තියෙනවා. ආරක්ෂක මණ්ඩල රැස්වීමේදී තමයි එය හෙළිවුණේ. අවුරුදු නවයක තරම් දරුවෙක් ත්‍රස්තවාදී ක්‍රියාවලට යොදා ගෙන තිබෙනවා. අපි ළමයි ගැන ඉතා හොඳට සැලකිලිමත් වෙනවා. අපි ඒ අය සමාජගත කරන්නේ එයාලාට ළමා මනසක් ලබාදීලයි” ජනාධිපතිතුමා දෙමළ පක්ෂ නියෝජිතයන්ට දීර්ඝ ලෙස පැහැදිලි කළේය.”උතුරු පළාතේ එන්.ජී.ඕ. වලට වැඩ කිරීමට අවසර ලබාදුන්නොත් හොඳයි ජනාධිපතිතුමනි” දෙමළ ජාතික සන්ධාන මන්ත්‍රීවරු ජනාධිපතිතුමාට තවත් ඉල්ලීමක් ඉදිරිපත් කළහ.එම ඉල්ලීමත් සමඟම ජනාධිපතිතුමාට තරමක් සිනහ ගියේය. “සුනාමි කාලයේදී ඔය එන්.ජී.ඕ. කරපු දේවල් මම දන්නවා. එන්.ජී.ඕ. ත්‍රස්තවාදීන් වෙනුවෙන් කරපු දේවලුත් මම දන්නවා. ඒ විතරක් නෙමෙයි එන්.ජී.ඕ. වැඩ කරන විදිය ගැන තවත් ගැටලු තියෙනවා.එක්තරා එන්.ජී.ඕ. එකක් ගිය වර්ෂයේදී රුපියල් බිලියන 109 ක් වියදම් කර තියෙනවා. හැබැයි ඒ මුදල් වියදම් කළේ මොනවාටද කියලා කොතැනටද කියලා දැනගන්න නැහැ. නමේ හැටියට ඒ එන්.ජී.ඕ. එකේ වැඩ නැහැ. එවැනි එන්.ජී.ඕ. අපේ රටට අභියෝගයක්. එන්.ජී.ඕ. අපේ රටේ කරන්නේ මොනවාද කියලා අපි සොයා බලන්න ඕනෑ” ජනාධිපතිතුමා කියා සිටියේය.ඊළඟට ඊ.පී.ඩී.පී. නායක ඩග්ලස් දේවානන්ද අදහස් දැක්වීමට පටන් ගත්තේය. “ජනාධිපතිතුමනි ඉතාම ඉක්මනින් දේශපාලන විසඳුමක් ගැන අවධානය යොමු කළොත් වටිනවා. පළාත් සභා ක්‍රමයේ ගැටලු තිබුණත් ඒක හොඳයි. පළාත් සභාවලට පොලිස් බලතල දිය යුතුයි කියා මා නම් බලපෑම් කරන්නේ නෑ. උතුරු නැඟෙනහිර දැනටත් විශාල සංවර්ධනයක් සිදුවී තිබෙනවා. එය තවත් වැඩි කරගත යුතු වෙනවා” ඇමැති ඩග්ලස් දේවානන්දා කියා සිටියේය.”දැනට උතුරු නැඟෙනහිර සංවර්ධන ගැටලු නැහැ. අපි ඒ පළාත් ක්‍රමවත්ව සංවර්ධනය කරගෙන යනවා. අපි අවතැන් ජනතාව වෙනුවෙන් සහන ගම්මාන හදනකොට සමහරු කිව්වා අපේ රජය දෙමළ ජනතාව හිර කරගෙන ඉන්නවා කියලා. අපි ඒ අය නැවත ඔවුන්ගේ ගම්මානවල පදිංචි කරනකොට සමහරු කිව්වා අනාරක්ෂිතයි ඒ අය එයාලාගේ ගම්වල පදිංචි කරන්න එපා කියලා” කොහොමත් අපි රජයක් විදියට වැඩ කරන කොට ඔහොම චෝදනා එන එක වළක්වන්න බැහැ” ජනාධිපතිතුමා කියා සිටියේය.දෙමළ පක්ෂ හා ජනාධිපතිතුමා අතර හමුවට ආර්ථික සංවර්ධන ඇමැති බැසිල් රාජපක්ෂ මහතා ද සහභාගිවී සිටියේය. “උතුරු නැඟෙනහිර නැවැත පදිංචි කිරීම් සිදුකරන ප්‍රදේශවල අපේ රජය ආගමික සාමාජික සහ කෘෂිකාර්මික ක්ෂේත්‍ර සංවර්ධනය කැර තිබෙනවා. දැනට උතුරේ ජනතාවට පාපැදි 75000 ක් ලබා දීමට කටයුතු කරමින් සිටිනවා. ඒ වගේම තවත් පළාතකට ග්‍රාමසේවා කොට්ඨාසය ගානේ ට්‍රැක්ටර් සියය බැගින් ලබාදීමට කටයුතු කැර තිබෙනවා” ඇමැති බැසිල් රාජපක්ෂ මහතා හෙළි කැර සිටියේය.ඩග්ලස් දේවානන්ද”උතුරු නැඟෙනහිර පළාත්වල අතුරුදන් වූවන්ට වන්දි ලබාදීමට කටයුතු කළොත් හොඳයි” ඇමැති ඩග්ලස් දේවානන්දා යෝජනා කළේය.ඔය පළාත්වල ජංගම කච්චේරි ක්‍රමයක් ක්‍රියාත්මක කරන්න පුළුවන්ද බලන්න. 1988 – 1989 භීෂණය කාළේ දකුණේ ඇතිවුණ භීෂණය සමඟ මරණ සහතිකයක් ලියවිල්ලක් නැතිව හිටපු අපට 1994 පොදු පෙරමුණු රජය සහන සැලසුවා. අතුරුදන් වූවන්ට මරණ සහතික නිකුත් කලා. ඒ වගේ වඩාත් ක්‍රමවත් වැඩපිළිවෙළක් හරහා අපිට උතුරු නැඟෙනහිර ජනතාවටත් සහන ලබාදෙන්න කටයුතු කළ හැකියි” ජනාධිපතිතුමා දෙමළ පක්ෂ නියෝජිතයන්ට පැහැදිලි කළේය.ව්‍යවස්ථා සංශෝධනයටජානිපෙ යෝජනාජාතික නිදහස් පෙරමුණේ දේශපාලන මණ්ඩලය පසුගිය බදාදා (09) රාත්‍රියේ බත්තරමුල්ලේ පිහිටි එහි ප්‍රධාන කාර්යාලයේදී රැස්වූයේ එහි සභාපති ඇමැති විමල් වීරවංශගේ හා ප්‍රධාන ලේකම් පි‍්‍රයන්ජිත් විතාරණගේ ප්‍රධානත්වයෙනි.“මේ උදාවෙලා තියෙන්නේ සියලු ජනතාවට ආර්ථික සමෘද්ධිය සහ සමාජ සාධාරණත්වය හිමි කර දීමේ මහා සංග්‍රාමය දියත් කිරීම සඳහා ජාතිය යොමු කිරීමේ අවස්ථාවයි. ඒ මහා සංග්‍රාමය සඳහා පළමු වෙඩි මුරය නිකුත් කරන්නේ කෙසේද, කියලා මුළුමහත් ජනතාවම බලා ඉන්නවා.ඒ පළමු වෙඩි මුරය නිකුත් කළ හැක්කේ ව්‍යවස්ථා සංශෝධනයක් මඟිනුයි. මේ අවස්ථාවේ ගෙන එන ව්‍යවස්ථා සංශෝධනය මොන තරම් වැදගත්ද, කියන එක මුළුමහත් රටටම අවබෝධ කර දිය යුතුයි.” දේශපාලන මණ්ඩල සභික, සාම්ප්‍රදායික කර්මාන්ත, කුඩා ව්‍යවසාය සංවර්ධන නියෝජ්‍ය ඇමැති වීරකුමාර දිසානායක එහිදී කියා සිටියේය.“මේ අවස්ථාවේදී රටට උපරීම ඵලය ගෙන ඒමට සමත් ව්‍යවස්ථා සංශෝධනයකුයි ගෙන ආ යුත්තේ. ජාතික නිදහස් පෙරමුණ විදිහට, රටට වග කියන දේශපාලන පක්ෂයක් ලෙස අපි මේ වන විටත් ඉදිරි ව්‍යවස්ථා සංශෝධනයේදී අදාළ කර ගත යුතු අපේ යෝජනා පක්ෂ නායක රැස්වීමේදී ජනාධිපතිතුමාගේ හා සෙසු ආණ්ඩු පක්ෂ නායකයන්ගේ අවධානයට යොමුකර අවසන්.” වීමල් වීරවංශ සඳහන් කළේය.අපේක්ෂකයන් තෝරන සම්මුඛ පරීක්ෂණයක්“මේ වන විට කෑගල්ල, රත්නපුර ඇතුළු දිස්ත්‍රික් කිහිපයක දිසා සභා සඳහා සුදුසු සංවිධායකවරු තෝරා ගැනීමේ සම්මුඛ පරීක්ෂණ පැවැත්වූවා. දිසා සභා සාමාජිකයන් ලෙස තෝරා ගන්නා මේ අය අතුරින්ම ඉදිරි පළාත් පාලන මැතිවරණය සඳහා තරග වදින අපේක්ෂකයන් තෝරා ගන්නා නිසා ඊට අදාළ සුදුසුකම් ද මෙහිදී පරීක්ෂාකර බලනවා. ජූලි 15 වන විට රට පුරා සියලු දිස්ත්‍රික්කවල මේ සම්මුඛ පරීක්ෂණ පවත්වා සුදුස්සන් තෝරා ගැනීමේ කටයුතු අවසන් කිරීමට පුළුවන්.” ඒ පිළිබඳ සමාලෝචනයක් ඉදිරිපත් කරමින් ප්‍රධාන ලේකම් පි‍්‍රයන්ජිත් විතාරණ කියා සිටියේය.එ.ජා.ප නායක රනිල් වික්‍රමසිංහ ගිය සිකුරාදා මහනුවර ප්‍රදේශයේ විශේෂ රැස්වීම් කිහිපයකට සහභාගී විය. ඉන් අනතුරුව එ.ජා.ප නායකයා ගියේ මහනුවර පිහිටි එ.ජා.ප හිටපු සභාපති මලික් සමරවික්‍රමගේ නිවෙසටයි. එ.ජා.ප නායකයා එදින දිවා ආහාරය ගත්තේ මලික් සමරවික්‍රමගේ නිවෙසිනි.ඉන් අනතුරුව එදින සවස් භාගයේ එ.ජා.ප නායකයා ඇතුළු මන්ත්‍රී පිරිසක් අස්ගිරි මහනායක හිමියෝ බැහැ දැකීමට ගියහ. එ.ජා.ප මහ ලේකම් තිස්ස අත්තනායක, පාර්ලිමේන්තු මන්ත්‍රීවරුන් වන විජේදාස රාජපක්ෂ සහ ලක්ෂ්මන් කිරිඇල්ලද එම අවස්ථාවට එක් වූහ.”නායක හාමුදුරුවනේ් පසුගිය දිනවල අධික රාජකාරි නිසා මාස ගණනකින් ඔබවහන්සේ දැක බලා ගන්ඩ එන්ඩ බැරි වුණා.” එ.ජා.ප නායකයා අස්ගිරි මහනායක හිමියන්ට කීවේය. ඒ මොහොතේ අස්ගිරි මහනායක හිමියෝ එ.ජා.ප නායකයාගෙන් විමසා සිටියේ මොකක්ද මේ නායක අර්බුදය කියාය.”නැහැ නායක හාමුදුරුවනේ පක්ෂයේ ප්‍රතිසංවිධාන කටයුතු සඳහා යෝජනා ඉදිරිපත් වෙලා තිබෙනවා. පක්ෂයේ නායකත්වය බාර ගන්ඩ කවුරුන් හෝ ඉදිරිපත් වෙනවා නම් මම පක්ෂයේ තනතුරුවලින් බැහැර වෙන්න සූදානම්. හැබැයි පක්ෂය බෙදන්න මම ඉඩ දෙන්නේ නැහැ.” එ.ජා.ප නායකයා මහනායක හිමියන්ට කරුණු පැහැදිලි කළේය.”නායක හාමුදුරුවනේ එ.ජා.ප යට නායකයකු පත් විය යුත්තේ බල තණ්හාවෙන් නෙවෙයි. පක්ෂයේ සමගියේ සම්මුතියෙනුයි නායකයකු පත්කර ගත යුතු වෙන්නේ.” එ.ජා.ප නායකයා කියා සිටියේය. ඉන් අනතුරුව ගිය සෙනසුරාදා උදේ වරුවේ එ.ජා.ප නායකයා මල්වතු මහනායක හිමියන් බැහැ දැකීමට ගියේය. එම අවස්ථාවට ද මහ ලේකම් තිස්ස අත්තනායක සහ ලක්ෂ්මන් කිරිඇල්ල එක්ව සිටියහ.”අපි මහා සංඝරත්නය විදියට දේශපාලනඥයන්ට උපදෙස් ලබා දුන්නාම ඒක දේශපාලන වශයෙන් බෙදලා සමහරු බාර ගන්නේ” මල්වතු මහනායක හිමියෝ එ.ජා.ප නායකයා ඇතුළු මන්ත්‍රී පිරිසට කීහ.”නායක හාමුදුරුවනේ මල්වතු විහාරයට අයත් මුඩු ඉඩම්වල රුක් රෝපණ වැඩසටහනක් පටන් ගන්න. ඒකට මටත් මැදිහත් වෙන්ඩ පුළුවන්” එ.ජා.ප නායකයා කියා සිටියේය.ගිය සඳුදා පාර්ලිමේන්තුවේදී කථානායක චමල් රාජපක්ෂ මහතාගේ ප්‍රධානත්වයෙන් පක්ෂ නායක රැස්වීමක් පැවැත්විණි. එම රැස්වීමට විපක්ෂය නියෝජනය කරමින් එ.ජා.ප නියෝජ්‍ය නායක කරූ ජයසූරිය, එ.ජා.ප පාර්ලිමේන්තු මන්ත්‍රීවරුන් වන ජෝන් අමරතුංග, මංගල සමරවීර, රවි කරුණානායක සහ රාවුෆ් හකීම් ආදීහු ද එක්ව සිටියහ.ගිය සතියේ එ.ජා.පයේ මන්ත්‍රී කණ්ඩායම් රැස්වීම පැවැත්විණි. ඒ පාර්ලිමේන්තුවේදීය. එ.ජා.ප නායකයාගේ ප්‍රධානත්වයෙන් පැවැති කණ්ඩායම් රැස්වීමට එ.ජා.ප මන්ත්‍රීවරු සියලු දෙනාම පාහේ එක්ව සිටියහ. එහිදී මූලික වශයෙන් කථාබහට ලක්වූයේ ඡන්ද හිමි නාම ලේඛන අලුත් කිරීමේ කටයුතු ගැනය.” පසුගිය මැතිවරණවලදී අපට දක්නට ලැබුණා එ.ජා.ප යේ විශාල පිරිසක් ඡන්දය ලියාපදිංචි කරලා නැහැ. ඒ ගැන ආසන සංවිධායකයන්ගේ නිසි අවාධනය යොමු විය යුතුමයි.” එ.ජා.ප නායක රනිල් වික්‍රමසිංහ අවධාරණය කළේය.ගිය සතියේදී පාර්ලිමේන්තුව රැස්විය. පාර්ලිමේන්තු රැස්වීමෙන් අනතුරුව එ.ජා.ප නායක රනිල් වික්‍රමසිංහ, මහ ලේකම් තිස්ස අත්තනායක, මන්ත්‍රිනී රෝසී සේනානායක සහ මන්ත්‍රී කබීර් හෂීම් පාර්ලිමේන්තු ලොබියට වී කිසියම් කතාබහක නිරතව සිටියහ. ඒ අතරතුර අගමැති දි.මු. ජයරත්න ආණ්ඩු පක්ෂයේ මන්ත්‍රී ලොබියේ සිට ආවේ එ.ජා.ප නායකයා ඇතුළු පිරිස සිටි දිසාවටය.”ආ අගමැතිතුමා මොකද මේ පැත්තේ කවුරු බලන්නද මේ පැත්තට ආවේ” එ.ජා.ප නායක රනිල් විමසා සිටියේය.“නැහැ මම ඔයාලා හැමෝම බලන්න ආවේ.” අගමැතිතුමා කියා සිටියේ සිනාසෙමිනි.හදිසි නීති විවාදය ගිය සතියේ පාර්ලිමේන්තුවේදී පැවැත්විණි. ජනාධිපතිතුමා ආණ්ඩු පක්ෂයට උපදෙස් දී තිබුණේ හැකි තරම් තරුණ මන්ත්‍රීවරුන්ට හදිසි නීති විවාදයේදී අදහස් දැක්වීමට අවස්ථාව ලබා දෙන ලෙසටය. හදිසි නීති විවාදය අවසන ඡන්ද විමසීමේදී එ.ජා.ප මන්ත්‍රී අබ්දුල් කාදර් අත් දෙකම ඔසවා සිය ඡන්දය ලබා දුන්නේය.කාදර්ගේ ආරක්‍ෂාවට මන්තරයක්අබ්දුල් කාදර් හදිසි නීති විවාදයේදී අදහස් දක්වද්දී එ.ජා.ප මන්ත්‍රී ජෝන් අමරතුංග අවස්ථා කීපයකදීම ඔහුට බාධා කළේය. ඒ අවස්ථාවලදී මන්ත්‍රී කාදර්ට තරමක් කේන්ති ගිය ස්වභාවයක් ද දක්නට ලැබිණි.හදිසි නීති විවාදයට පසු දින එ.ජා.ප මන්ත්‍රී‍්‍ර අබ්දුල් කාදර් ජනාධිපතිතුමාගේ පාර්ලිමේන්තු කටයුතු ලේකම් කුමාරසිරි හෙට්ටිගේ හමු වුණේය. “බලන්න මම ඊයේ හදිසි නීතියට ඡන්දය දෙනකොට බාධා කළා. මම අත්දෙකම ඉස්සුවා. යූ.එන්.පී යට තරු පෙනිලා ඉන්නේ. මං එක්ක එයාලා තරහින් ඉන්නේ. මගේ ආරක්ෂාව...” ආදී ලෙස කාදර් මන්ත්‍රීවරයා කියාගෙන ගියේය.”ගණන් ගන්න එපා මන්ත්‍රීතුමා. තියෙන ආරක්ෂාව ඇති. මම ඕන නම් මගේ් ගාව තියෙන හොඳ මන්තරයක් දෙන්නම්.” හෙට්ටිගේ ලේකම්වරයා කියා සිටියේය.මේ අතරතුර ගිය සතියේ පාර්ලිමේන්තු ලොබියේ නියෝජ්‍ය ඇමැතිවරුන් වන රෝහිත අබේගුණවර්ධන, ජගත් පුෂ්පකුමාර, ගුණරත්න වීරකෝන් සහ පාර්ලිමේන්තු මන්ත්‍රීවරුන් වන වික්ටර් ඇන්තනි, අරුන්දික ප්‍රනාන්දු කතා බහක නිරතව සිටියහ. මෙතැනට එ.ජා.ප මන්ත්‍රී අබ්දුල් කාදර් ද පැමිණ සිටියේය. “ඔබතුමා ජනාධිපතිතුමාට සහාය දෙන්නේ තාන්න මාන්න බලාගෙන නෙවෙයි නේද?” එක් මන්ත්‍රීවරයෙක් අබ්දුල් කාදර්ගෙන් විමසා සිටියේය. “ඔව් ඔව්’ අබ්දුල් කාදර් මන්ත්‍රීවරයා කීවේය.හදිසි නීති විවාදය පැවැති දින පාර්ලිමේන්තු මන්ත්‍රී‍්‍ර ආලින්දයට නාමල් රාජපක්ෂ යමින් සිටියදී මංගල සමරවීර මන්ත්‍රීවරයා හමු වුණේය. මේ දෙදෙනා සුහද කතා බහක නිරතව සිටියේ සෙසු මන්ත්‍රීවරුන්ගේ විශේෂ අවධානයට ලක් වෙමිනි. එහිදී නාමල් රාජපක්ෂ අතීත සිදුවීමක් සිහිපත් කරද්දී මංගල සමරවීර මන්ත්‍රීවරයා ඊට පිළිතුරු දැක්වූයේ සිනහවෙමිනි.ඉන් අනතුරුව මන්ත්‍රී නාමල් රාජපක්ෂට සනත් ජයසූරිය හමුවිය. සනත් ජයසූරිය සමඟ මන්ත්‍රී නාමල් කතාබහ කළේ ආ ගිය තොරතුරු ගැනය.ගිය බ්‍රහස්පතින්දා උදේ මන්ත්‍රී ආලින්දයේදී නියෝජ්‍ය ඇමැති ටී.බී. ඒකනායක, නියෝජ්‍ය ඇමැති ලලිත් දිසානායක සහ නවක මන්ත්‍රීවරු කීප දෙනෙකු කතාබහක නිතරව සිටියහ. එතැනට නාමල් රාජපක්ෂ මන්ත්‍රීවරයා ද පැමිණියේ ජනාධිපතිතුමාගේ පාර්ලිමේන්තු කටයුතු ලේකම් කුමාරසිරි හෙට්ටිගේ සමඟය. “බලන්න අපේ නාමල් මන්ත්‍රීතුමා වෙලාවට වැඩ. ජනාධිපතිතුමා රට හිටියත් වගකීම් ඉටු කරනවා.” හෙට්ටිගේ ලේකම්වරයා කීවේය.යාපනයට බෝට්ටු සේවයක්නාමල් රාජපක්ෂ”අපි එහෙම තමයි අම්මයි තාත්තයි ඉන්න දවස්වලට වඩා එයාලා නැති වේලාවට හොඳින් වැඩ කරලා ආදර්ශයක් දෙනවා.” නාමල් රාජපක්ෂ මන්ත්‍රීවරයා කියා සිටියේය.ගිය සතියේ පාර්ලිමේන්තුවේදී නාමල් රාජපක්ෂ මන්ත්‍රීවරයාගේ ප්‍රධානත්වයෙන් විශේෂ සාකච්ඡාවක් පැවැත්විණි. ඊට සහභාගිවී සිටියේ උතුරු පළාතේ ජනතාවගේ ජීවන තත්ත්වය නගා සිටුවීම වෙනුවෙන් කටයුතු කරන තරුණ මන්ත්‍රීවරු පිරිසක් සහ නියෝජ්‍ය ඇමැතිවරු පිරිසකි. ඊට අමතරව රාජ්‍ය පරිපාලන අමාත්‍යංශයේ සහ අධ්‍යාපන අමාත්‍යංශයේ ලේකම්වරු ද එම හමුවට එක්ව සිටියහ.“අපි සියලුම දෙනාට ජනාධිපතිතුමා බාර දීලා තියෙන්නේ කිලිනොච්චිය දිස්ත්‍රික්කය. වැඩිම ජනගහනයක් සිටින්නේ ඒ ප්‍රදේශයේ. දැන් අපේ කටයුතු නිසා ඒ ප්‍රදේශයේ ජනතාවට ප්‍රශ්න ඇති වෙන්ඩ බැහැ. සියලුම දෙනාට බාර දීලා තියෙන ක්ෂේත්‍රවල ප්‍රගතිය මේ මාසේ 17 වෙන විට පෙන්විය යුතුයි. හැම අමාත්‍යංශයකින්ම ලබා ගත යුතු උපරීම පහසුකම් ලබා ගන්න ඔබතුමාලාට හැකියාව තිබිය යුතුයි.” නාමල් රාජපක්ෂ මන්ත්‍රීතුමා මන්ත්‍රීවරු පිරිසට උපදෙස් දෙමින් කියා සිටියේය.“අපේ තරුණ මන්ත්‍රීවරු තමන්ගේ උපරීම ජවය දාලා වැඩ කිරීම අවශ්‍යයි. දකුණේ තමන්ගේ මැතිවරණ කොට්ඨාසයේ වැඩ කරනවා වගේ වැඩ කරන්න වග බලා ගන්ඩ” නාමල් රාජපක්ෂ මන්ත්‍රීවරයා මන්ත්‍රී කණ්ඩායමෙන් ඉල්ලා සිටියේය.මේ අතරතුර නැගී සිටි නියෝජ්‍ය ඇමැති ඩිලාන් පෙරේරා කීවේ අමුතුම කතාවකි. “නාමල් රාජපක්ෂ මන්ත්‍රීතුමනි, අපි වගේ තරුණ නියෝජ්‍ය ඇමැතිවරුන්ගේ සේවය ලබා ගන්නේ නැද්ද” නියෝජ්‍ය ඇමැති ඩිලාන් විමසා සිටියේය. “ඔව් ඔව් ඔබතුමා වගේ තරුණ නියෝජ්‍ය ඇමැතිවරුන් අපිට ඕනේ තමයි.” නාමල් රාජපක්ෂ මන්ත්‍රීවරයා කීවේ සියලු දෙනාම සිනහ ගන්වමිනි.මේ අතරතුර ගිය සිකුරාදා නාමල් රාජපක්ෂ මන්ත්‍රීතුමා ඇතුළු පිරිසක් යළිත් කිලිනොච්චිය බලා පිටත්ව ගියහ. මේ අතරතුර ලබන 17 වැනිදා පුනරින් සිට යාපනය දක්වා බෝට්ටු සේවාවක් ආරම්භ කිරීමට නියමිත බව ද වාර්තා වෙයි. ඒ අනුව පුනරින් සිට යාපනයට යාමේදී කිලෝමීටර් 75 ක් පමණ අඩුවෙයි. යාපනයේ රැකියා සඳහා යන පිරිස් ඉලක්ක කැරගෙන මේ බෝට්ටු සේවය ආරම්භ වීමට නියමිතයි. ඒ සඳහා මූලික වී වැඩ කටයුතු කොට තිබුණේ නාමල් රාජපක්ෂ මන්ත්‍රීවරයාය.අන්තර්ජාතික විමර්ශන කුමට ද?ගිය සතියේ විදේශ ඇමැති මහාචාර්ය ජී. එල්. පීරිස් සිංගප්පූරුවේ පැවැති පැන්ගි‍්‍රලා සමුළුවට සහභාගි වුණේය. එහිදී ඕස්ට්‍රේලියා හිටපු විදේශ ඇමැති ගැරත් එවන්ස් විසින් විදේශ ඇමැති ජී. එල්. පීරිස්ගෙන් ප්‍රශ්නයක් ඇසුවේය. එනම් ශ්‍රී ලංකාවේ මානව හිමිකම් කඩවීම පිළිබඳ ප්‍රශ්නයකි. සමුළුවේ ප්‍රශ්න විමසීමේ අවස්ථාවේදී එය සිදු වීය.ශ්‍රී ලංකාව දැනට ස්ථාපිත කැර තිබෙන කොමිසම ගැන ලොව පුරා රටවල් ගණනාවක් ප්‍රසාදය පළ කැර තිබෙනවා. ඒ නිසා අන්තර්ජාතික විමර්ශනයක් ශ්‍රී ලංකාවට කොහෙත්ම අවශ්‍ය නැහැ. විශේෂයෙන්ම ඇමෙරිකාව එම කොමිසමේ අපක්ෂපාතිභාවය හා විනිවිදභාවය ගැන පැහැදිලි ප්‍රකාශයක් කැර තිබෙනවා.” ශ්‍රී ලංකා විදේශ ඇමැතිවරයා ඕස්ට්‍රේලියානු විදේශ ඇමැතිවරයාට පිළිතුරු දුන්නේය.චම්පිකගෙන් බුද්ධිකට පොත් මල්ලක්බුද්ධික පතිරණපසුගිය සතියේ එක්තරා රූපවාහිනී ආයතනයක පැවැති දේශපාලන සංවාදයකට ජාතික හෙළ උරුමයේ පළාත් ඇමැති උදය ගම්මන්පිල සහ එ.ජා.ප මන්ත්‍රී බුද්ධික පතිරණ එක්ව සිටියහ. දේශපාලන සංවාදය අතර උදය ගම්මන්පිල සහ බුද්ධික පතිරණ රට ආර්ථික වශයෙන් සංවර්ධනය කිරීම සම්බන්ධ වාදයකට පැටලිනි.”මේ රට ආර්ථික වශයෙන් සංවර්ධනය කිරීමට රජයේ දැක්ම කුමක්ද? දකුණු ආසියාවේ ආශ්චර්ය බවට ලංකාව පත් කරන්න ඔබතුමාලාගේ රජයට දැක්මක් නැහැ.” බුද්ධික පතිරණ අභියෝගාත්මකව කියා සිටියේය. “බුද්ධික මන්ත්‍රීතුමා ඔබතුමා නවක මන්ත්‍රීවරයෙක්. ඔබතුමා බුද්ධිමත් තරුණ මන්ත්‍රීවරයෙක් විදියට පතපොත කියවනවා ඇති කියලා අපි හිතුවා. මට පෙනෙන්නේ රජය කරන කටයුතු ගැන ඔබතුමාලාට අවබෝධයක් නැහැ.මම ඔබතුමාගෙන් ඉල්ලා සිටිනවා අපේ චම්පික ඇමැතිතුමා ලියපු 2020 ඉදිරි දැක්ම පොත කියවන්න කියලා.” පළාත් ඇමැති උදය ගම්මන්පිල බුද්ධික පතිරණට පිළිතුරු බැන්දේය.රූපවාහිනී සාකච්ඡාව අවසන් වූ පසුව මන්ත්‍රී බුද්ධික විමසා සිටියේ ඇමැතිතුමා ඔය පොත ගන්නේ කොහොමද කියාය. “හොඳයි මම ඔබතුමාට ඉක්මනටම අපේ ප්‍රකාශන ලෙස ඉදිරිපත්වූ පොත් ලැබෙන්න සලස්වන්නම්.” පළාත් ඇමැති උදය ගම්මන්පිල කියා සිටියේය.ඉන් අනතුරුව ගිය සතියේදී එ.ජා.ප මන්ත්‍රී බුද්ධිකට ඇමැති චම්පික රණවක පාර්ලිමේන්තුවේදී මුණ ගැසිනි. “චම්පික අයියේ ඔයාගේ පොත් ටික මට තාම ලැබුණේ නැහැ. ඒක කොහොමද මම ගන්නේ” මන්ත්‍රී බුද්ධික විමසුවේය. “මල්ලි මම ඒ පොත් ටික දැන් එවන්නම්” මන්ත්‍රී බුද්ධිකට ඇමති චම්පික තමන් විසින් රචිත පොත් ලබා දුන්නේය.එම පොත් ලබා ගත් මන්ත්‍රී බුද්ධික කියා සිටියේ “චම්පික අයියේ අපි දෙපැත්තක හිටියත් රට හැදීම පිළිබඳ මතයේදී මම ඉන්නේත් ඔබතුමාලාගේ මතයේමයි කියාය.” එහෙම නම් මල්ලී අපිට අනාගතයේදී රට හැදීමේ මතය වෙනුවෙන් අපට එකට වැඩ කරන්න පුළුවන් වේවි.” ඇමැති චම්පික කියා සිටියේය.ජනපතිට ඉන්දියාවේ දීඋණුසුම් පිළිගැනීමක්ජනාධිපතිතුමා ඉන්දියාවේ තෙදින නිල සංචාරයක් සඳහා පසුගිය සතියේ පිටත්ව ගියේය. ගිය අඟහරුවාදා ඉන්දීය ජනපති මැදුර වන රාෂ්ට්‍රපති භවන්හිදී ජනාධිපතිතුමා ඇතුළු ශ්‍රී ලාංකීය දූත පිරිස වෙනුවෙන් පිළිගැනීමේ උත්සවයක් පැවැත්විණි.එහිදී ඉන්දියා ජනපති ප්‍රතිභා පටෙල් සහ ඉන්දීය අගමැති මන්මෝහන් සිං ජනාධිපතිතුමා ඉතා උණුසුම් ලෙස පිළිගත්හ. ඉන්දීය හමුදාව විසින් ආචාර වෙඩි මුර 21 ක් පවත්වා ඉතා ගාම්භීර ලෙස හා උණුසුම් ලෙස මහින්ද රාජපක්ෂ ජනාධිපතිතුමා පිළිගනු ලැබීය.ඉන් අනතුරුව ගිය බදාදා ජනාධිපතිතුමා සහ ඉන්දීය අගමැති ආචාර්ය මන්මෝහන් සිං අතර ද්විපාර්ශ්වීය සාකච්ඡා ආරම්භ කෙරිණි. ඒ නවදිල්ලි නුවර හයිද්‍රාබාද් භවන්හිදීය. ද්විපාර්ශ්වීය සාකච්ඡා ආරම්භ කිරීමට පෙර ජනාධිපතිතුමා සහ ඉන්දීය අගමැතිවරයා අතර පෞද්ගලික හමුවක් ද පැවැත්විණි.මෙරට උතුරු පළාතේ ජනතාවගේ ජනජීවිතය ඉහළ නැංවීම සඳහා ශ්‍රී ලංකා රජය ගෙන යන වැඩපිළිවෙළට ඉන්දීය අගමැතිවරයා සිය ප්‍රශංසාව පළ කළේය. ඊට අමතරව උතුරේ ජනතාව වෙනුවෙන් ඉදිකෙරෙන නිවාස ව්‍යාපෘතිය සඳහා සහාය ලබාදීමට ද ඉන්දීය අගමැතිවරයා තම රජයේ කැමැත්ත පළ කළේය.“2600 සම්බුද්ධ ජයන්තිය නිමිත්තෙන් ශ්‍රී ලංකාවේ පැවැත්වෙන උත්සවයට ඉන්දියාවේ සහාය මා බලාපොරොත්තු වෙනවා.” ජනාධිපතිතුමා ඉන්දීය අගමැතිවරයාට කියා සිටියේය.ඉන් අනතුරුව දෙරටේ රාජ්‍ය නායකයෝ ආර්ථික, සාමාජීය, නීතිමය, වනිතා කටයුතු, විදුලිබල සහ ප්‍රවාහන යන ක්ෂේත්‍රවලට අදාළ ගිවිසුම් 7 කට අස්සන් තැබූහ.ශ්‍රී ලංකා දූත පිරිස නියෝජනය කරමින් විදේශ ඇමැති ජී. එල්. පීරිස්, ජනමාධ්‍ය ඇමැති කෙහෙලිය රඹුක්වැල්ල, ඇමැති ඩග්ලස් දේවානන්දා, පාර්ලිමේන්තු මන්ත්‍රී සජින් වාස් ගුණවර්ධන සහ ජනාධිපති ලේකම් ලලිත් වීරතුංග සහභාගි වූහ.ජනාධිපතිතුමාගේ ඉන්දීය නිල සංචාරය අතරතුර ජනාධිපතිතුමා සහ තමිල්නාඩු ද්‍රවිඩ මන්ත්‍රීවරුන් අතර හමුවක් ද පැවැත්විණි. ඒ ඉන්දියාවේ නවදිල්ලි නුවරදීය.“ලංකාවේ සියලුම ජනතාව මගේ ජනතාව. ඔවුන්ට ජාති, ආගම්, කුල භේදයෙන් තොරව සම ජීවන තත්ත්වයක් ලබා දීම මගේ වගකීමයි. ශ්‍රී ලංකා රජය සෑම විටම තීරණ ගන්නේ රටේ සියලුම ජනතාවගේ යහපත වෙනුවෙන්.” ජනාධිපතිතුමා තමිල්නාඩු මන්ත්‍රීවරුන් හමුවේ කීවේය.ත්‍රස්තවාදය හේතුවෙන් බිඳ වැටී තිබුණ උතුරේ ජනතාවගේ ජන ජීවිතය ඉහළ මට්ටමකට පත් කිරීමට ඉතා කෙටි කාලයකින් රජය ගෙන ඇති පියවර සහ උතුරේ ක්‍රියාත්මක දීර්ඝකාලීන සංවර්ධන වැඩපිළිවෙළ සියසින් දැක ගැනීමට ලංකාවට පැමිණෙන ලෙස ද ජනාධිපතිතුමා තමිල්නාඩු මන්ත්‍රීවරුන් ගෙන් ඉල්ලා සිටියේය.තමිල්නාඩු පාලක පක්ෂයේ නියෝජිතයන් වන ටී. ආර්. බාලු, තාමරෙයි සෙල්වන් සහ ජී. කේ. රිතිෂ් ඇතුළු තමිල්නාඩු මන්ත්‍රීවරු පිරිසක් මේ සාකච්ඡාවට එක්ව සිටියහ.චන්දන බණ්ඩාර</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=ab10061310</link>
    <topic>වැව් බැඳි රටේ ගොවියා රජ කරවනවා</topic>
    <author>සාකච්ඡා කළේ -</author>
    <content>”සමරකෝන් මුදියන්සේලාගේ චන්ද්‍රසේන” නම් වූ ඔහු “අක්කර පන්සිය” නැමැති ගොවි ගම්මානයේ දිළිඳු ගොවි ගෙදරකින් දේශපාලන ඉසව්වට පය තැබූ සැබෑම ගොවියෙකි. මොහු දේශපාලන ඉසව්වේදී තමන්ගේම අත්දැකීම් සිය දිවි පෙවතට පන්නරය කරගනිමින් දේශපාලන ඉණිමඟේ මුදුන් හිණිපෙත්ත පෙනෙන තෙක් මානයට ළංවිය. අනුරාධපුර ගොවි රටේ ඔහු දැන් ගොවි රජාය. රජරට ගොවිජන නායකයා ගැන රට නොදන්නා බොහෝ දේ ඇත. අපි ඔහු ගැන කතා කරමු.ජනගහනය අඩු අනුරාධපුරය වැනි ප්‍රදේශයකින් ඡන්දය ලක්ෂයකට වඩා ලබාගෙන පාර්ලිමේන්තුවට තේරී පත්වූ ඔබට එසේ ජනප්‍රියත්වය ලබා ගැනීමට හේතු වූ කරුණු කවරේද?මම කොළඹ හතේ මහ මැදුරකින් ගොඩ බැහැපු කෙනෙක් නෙමෙයි. අනුරාධපුරයේ සාමාන්‍ය ගොවි ජනතාව අතර ඉපදී හැදී වැඩුණු කෙනෙක්. කුඹුරට බැහැලා ගොවිතැන් කරන ගොවියාගේත්, මගේත් කිසිදු වෙනසක් නෑ. මම පොදු සමාජයේ මිනිහෙක්. ගමේ රටේ තම මට්ට්මේ මිනිහට සැළකීමේ ගතියක් රජ රටේ පවතිනවා. මගේ ගෙදර කොයි කාටත් දොර විවෘතයි. අපි කවුරුත් එක සමාන මිනිස්සු. මගේ දැක්ම ඒකයි. ඒ නිසා රජරට ජනතාව මට කැමැතියි.අනෙක් අතට වැඩ කරන මිනිසුන්ට රජරට හොඳ කෙම්බිමක් වුණා. රජරට වාටියේ පිහිටි ගම්මාන රැසකට ත්‍රස්ත උවදුරු කඩා වැටී ඒ ගම්වල වැසියන් අසරණ වී හිටියා. තවත් පැත්තකින් රජරට සමහර පැතිවල ගොවි ජනතාවට වගා කරන්න ජලය නෑ. ජනතාව අහේනියට පත්ව සිටි මේ ඉසව් තමයි මගේ වැඩි බිම් වුණේ. මම ජනතාව අතරට ගියා. ජනතාවගේ දුක් වේදනා හඳුනා ගත්තා. ඒවා සමහන් කොට ජනතාවට නිදුක් දිවි පෙවෙතක් ලබාදීමට වහ වහා පියවර ගත්තා. ජනතාවගේ දුක්ගිනි නිවාරණය කිරීම තුළ තමයි මගේ දේශපාලන ගමන් මඟ වැටී තිබුණේ. “චන්ද්‍රසේන” නම සමඟ එකතු වෙන්න රජරට පොදු ජනතාව උනන්දු වුණේ ඒ නිසයි.ඔබේ දේශපාලන ගමන් මඟ ගැන විස්තර කළොත්....?මම උසස් පෙළ අධ්‍යාපනය නිම කිරීමත් සමඟම වගේ ගමේ ශ්‍රී.ල.නි.ප. දේශපාලනයට ඈඳුණා. ගමේ ශාඛා සමිතියේ ලේකම් වුණා. ඊළඟට ඉපලෝගම ප්‍රාදේශීය සභාවට ඉදිරිපත් වුණා. ප්‍රථම වාරයේදී මන්ත්‍රීවරයකු හැටියට තේරුණා. ඊළඟට දෙවැනි වාරයේදී ඉපලෝගම ප්‍රාදේශීය සභාවේ විපක්ෂයේ නායක හැටියට කටයුතු කළා. ඒ අතර උතුරු මැද පළාත් සභාවට තරග කරන්න අවස්ථාව ලැබුණා.ප්‍රථම වාරයේදීම මම ජයගත්තා. දෙවැනි වාරයේත් මම පළාත් සභාවට තේරුණා. ඒ අවස්ථාවේදී මට පළාත් කෘෂිකර්ම අමාත්‍ය ධූරය ලැබුණා. මම කෘෂිකර්මයට කැමැතියි. කෘෂි ක්‍ෂේත්‍රයේ වගේම ගොවීන්ගේත් අඩුපාඩු හා ගැටලු මම හඳුනාගෙන හිටියා. මේ අවස්ථාවෙන් ප්‍රයෝජන අරගෙන මම හැකිතාක් දුරට රජරට ගොවීන් අතරට ගියා. මම හිතන්නේ රජරට ගොවීන් අතර “චන්ද්‍රසේන” නම නොමැකෙන ලෙස ලියාපදිංචි වුණේ මේ යුගයේදී.ඊට පස්සේ මට පාර්ලිමේන්තු යන්න ලැබුණා. ප්‍රථම වාරයේදීම මම පාර්ලිමේන්තුවට තේරුණා. මන්ත්‍රීවරයකු ලෙස කටයුකු කරද්දී උප ඇමැතිකමකුත් ලැබුණා. ඊට පසුව ගොවිජන සේවා ඇමැති ලෙස කටයුතු කළා. මෙවර මැතිවරණයට මුහුණ දෙද්දී ජාතිය ගොඩනැඟීමේ සහ යටිතල පහසුකම් පිළිබඳ ඇමැතිවරයා හැටියටයි කටයුතු කරමින් සිටියේ. මේ හැම අමාත්‍යංශයක් හරහාම මම ජනතාව අතර හිටියා. විශේෂයෙන් ජාතිය ගොඩනැඟීමේ අමාත්‍යවරයා හැටියට රජරට පැවැති හුඟාක් අඩුපාඩු සම්පූර්ණ කරන්න මට අවස්ථාව ලැබුණා. මා පාර්ලිමේන්තුවට ගියේ මා වෙනුවෙන් නෙමෙයි. රජරට ජනතාව හා රජරට වෙනුවෙන්.ඔබේ දේශපාලන දිවි පෙවෙත තුළ දකින්නට ලැබෙන එක් කැපී පෙනෙන ලක්ෂණයක් “පරාජය” කියන වචනය ඔබේ දේශපාලන ගමන් මෙඟ් දකින්නට නොලැබීම ඊට හේතුව කුමක්ද?ඒකට ප්‍රධාන හේතුව ජනතාව අතර හැමදාම සිටීම. මේ මන්ත්‍රීකම් ඇමැතිකම් ඇති කරලා තියෙන්නේ ජනතාවට වැඩ කරන්නයි. මම ජනතාව වෙනුවෙන් පත්වී සිටින නියෝජිතයා නම් මගේ පරම යුතුකම හා වගකීම වෙන්නේ ජනතාව වෙනුවෙන් වැඩකිරීම. ජනතාව මගේ ස්වාමියා බව මම කවදාවත් අමතක කර නෑ. ජයග්‍රහණයට මෙය එක් හේතුවක්. ආත්මික උරුමය අනික් හේතුව වෙන්න පුළුවන්. ඉතිහාසයේ බොහෝ නායකයන් හැදිලා තියෙන්නේ දුප්පත් පැල්පත්වලින් රුසියානු හිටපු ජනාධිපති කෘෂේෆ් පතලක කම්කරුවෙක්.අනුරාධපුරයේ ඡන්දය දුන් ජනතාවගෙන් බහුතරය ඔබට අනුරාධපුරයේ නායකත්වය ලබාදී තිබෙනවා. රජරට වෙනුවෙන් සහ රජරට ජනතාව වෙනුවෙන් දැන් ඔබ කොහොමද කලගුණ දක්වන්නේ....?අපේ රටට නිදහස ලැබී දැන් වසර 60කට වැඩියි. නමුත් මේ දීර්ඝ කාලය පුරා අනුරාධපුරයට යුක්තිය හා සාධාරණය ඉටුවී නෑ. අප කාගේත් මුදුන්මල්කඩ බඳු මුලුමහත් රටටත්, ජනතාවටත් ආරක්ෂාව සපයන ශ්‍රී මහා බෝධිය වැඩ ඉන්නේ අනුරාධපුරයේ. සිංහලයාගෙ නිජබිම අනුරාධපුරය. වසර දහසකට වැඩි කලක් රටේ අගනුවර අනුරාධපුරය. රජවරුන් සිය ගණනක් රජකම් කළ අනුරාධපුර පින්බිමට හිමි විය යුතු ගෞරවය ලබා දීම අපේ යුතුකමක් වගේම පරම වගකීමක්.ජනාධිපතිතුමා මේ ගැන අවස්ථා ගණනාවකදී අවධාරණය කර තියෙනවා. මේ නිසා මගේ ලොකු අධිෂ්ඨානයක් තියෙනවා අනුරාධපුර නගරය සර්ව සම්පූර්ණ නගරයක් කරන්න. අනුරාධපුරය පූජනීය ඓතිහාසික නගරයක් බවට ප්‍රතිසංවර්ධනය කරන්න මම බලාපොරොත්තු වෙනවා. අනුරාධපුරය උතුම් පුණ්‍යභූමියක් බවට පත්කිරීමත්, ආසියාවේ ඓතිහාසික ආශ්චර්යවත් නගරයක් බවට පත්කිරීමත් මගේ අධිෂ්ඨානයක්.ළඟට රජරට වැව් පද්ධතිය, පෙරදා හෙළ රජදරුවන් ඉදිකළ වැව් 3472 ක් රජරට පුරා විසිරී පවතිනවා. වැවක් නැති ගමක් රජරට නෑ. ඒ වගේම ගමක් නැති වැවක් නෑ. වැවත් ගමත් එකට බැඳිලා වැව් ගම්මාන සංස්කෘතියක් තමයි රජයට තිබුණේ. රජරට පුරා අද අපට අලුතින් වැව් හදන්න තැනක් නෑ. හැමතැනම වැව්. අපට තියෙන්නේ මේ වැව් ටික රැකබලා ගැනීම. අද සමහර වැව් වල් බිහිවෙලා. ගොඩවෙලා. නටඹුන් වෙලා.එදා රජරට බත් රටක් වුණේ මේ වැව් පද්ධතිය නිසයි. මේ නිසා රජරට යළිත් බත් රටක් කරන්නට නම් මේ සෑම වැවක්ම අලුත්වැඩියා කොට වැව පිහිටි ගමට වැව භාර දෙන්න ඕන. මේ වැව් පද්ධතිය නිසා එදා රජරට මුළු පොළවම ජල ගබඩාවක් වුණා. එදා මෙන් අදත් රජරට හදන්න නම් පටන්ගත යුත්තේ වැව් ටික හදලා රජරට සංවර්ධනය කිරීමේ රහස සැඟවී තිබෙන්නේ වැව් දිය තුළයි. ගොවි පවුල් නඟා සිටුවීමේ රහස සැඟවී තියෙන්නේ වැව් දිය තුළයි.අනුරාධපුර දිස්ත්‍රික්කයට අවම සැලකිලි ලැබෙන බවට රජරට ජනතාවගේ පැමිණිල්ලක් තියෙනවා. රජරට බොහෝ ජන ප්‍රශ්න කැකෑරෙමින් පවතින්නේ ඒ නිසාය කියලා ජනතාව කියනවා. දැන් ඔබට ජන බලයක් ලැබී තියෙනවා. ඔබ කොහොමද මේ ජන ප්‍රශ්නය දකින්නේ...?අනුරාධපුරයට සාධාරණය ඉටුකිරීමේ පිපාසයක් ජනාධිපතිතුමාට තියෙනවා. අනුරාධපුරය සැබෑ පුණ්‍යභූමියක් කරලා සංවර්ධිත නගරයක් කරන්න ජනාධිපතිතුමාට අවශ්‍ය වී තිබෙනවා. ඒ වගේම අනුරාධපුරයේ වැව් ටික ප්‍රයෝජනයට අරගෙන රජරට බත් රටක් කරන්න ජනාධිපතිතුමාට අවශ්‍යතාව තියෙනවා. මේ නිසා ශක්තිමත් ආණ්ඩුවක් මැද ජනාධිපතිතුමා අනුරාධපුරයට යුක්තිය හා සාධාරණය ඉටුකරනවාට මට කිසිම සැකයක් නෑ.ප්‍රජාතන්ත්‍රවාදයේදී විරුද්ධ පක්ෂය මඟින් ඡායා ආණ්ඩු හැදීම සම්ප්‍රදායක්.. ඒ අනුව අපේ රටේ විරුද්ධ පක්ෂය ගැන කීවොත්...?ඒ ගැන කියන්න දෙයක් ඉතුරු වී තියේද? එජාපය දැන් හරියටම අසාධ්‍ය පිළිකාවක් හැදුණු රෝගියෙක් වගේ. ජීවකයා ගෙනාවත් ගොඩ ගන්න බෑ. රටට වැඩක් කරන්න හිතේ ඇත්නම් ඉන්න දෙතුන් දෙනාට තියෙන්නේ අපිත් එක්ක එකතු වෙන එක. ඒ අයට වෙනත් කිසිම විකල්පයක් නෑ. “අපි ඔක්කොම එකතු වෙලා අපේ මවුබිම හදමු” කියලයි මම ඒ අයට යෝජනා කරන්නේ.අවසාන වශයෙන් රජරට ගොවි ජනතාවට යම් පණිවිඩයක් දෙනවා නම්...?අපි යළිත් රජරට ඉසුරුබර රටක් කරනවා. රජරට වැව් පද්ධතිය හදනවා. වාරිමාර්ග හදනවා. පුරන් කුඹුරු යළි අස්සද්දනවා. වේලක් ඇර වේලක් නෙමෙයි. තුන්වේලම කන්න රජරට ජනතාවට මං පෙත් සලසනවා. “ගොවිකම” රජකම බවට පත් කරනවා. මගේ දැඩි අධිෂ්ඨානය ඒකයි.සාකච්ඡා කළේ -බණ්ඩාර ඒකනායක</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=ab10061301</link>
    <topic>ඉන්දියාව හැරෙන්න සෙසු ආසියානු රටවල් සමඟත් ගිවිසුම් ඇතිකර ගත යුතුයි</topic>
    <author>සංවාද සටහන</author>
    <content>කොළඹ විශ්ව විද්‍යාලයේ දේශපාලන විද්‍යා හාරාජ්‍ය ප්‍රතිපත්ති අධ්‍යයන අංශයේමහාචාර්ය ලක්සිරි ප්‍රනාන්දුදැනුම් ආර්ථිකයක් සඳහා යන ගමනට ගෘහය, පවුල් ඒකකය ශක්තිමත් කිරීම ඉහළම වැදගත්කමක් උසුලන අතරම රටේ සංවර්ධන අපේක්ෂා සාක්ෂාත් කර ගැනීම සඳහා ඉන්දියාව සමඟ පමණක් නොව සෙසු ආසියානු රටවල් සමඟත් ගිවිසුම් ඇතිකර ගැනීම වැදගත් යැයි කොළඹ විශ්ව විද්‍යාලයේ දේශපාලන විද්‍යා හා රාජ්‍ය ප්‍රතිපත්ති අධ්‍යයන අංශයේ මහාචාර්ය ලක්සිරි ප්‍රනාන්දු මහතා පවසයි.සිළුමිණ සමඟ සම්මුඛ සාකච්ඡාවකට එක්වෙමින් මහාචාර්යවරයා මේ ප්‍රකාශය කෙළේය.එහිදී ඇසු ප්‍රශ්න කිහිපයක් හා ඒවාට මහාචාර්යවරයා දුන් පිළිතුරු මෙසේය.ජනාධිපතිතුමාගේ ඉන්දියානු සංචාරයේදී ගිවිසුම් කීපයකට අස්සන් කරනු ලැබුවා. ඉන්දියානු සාධකය පිළිබඳව සුබවාදීවත් අසුබවාදීවත් කතා කරන මේ අවස්ථාවේ එතනින්ම ඔබ සමග කෙරෙන මේ සාකච්ඡාව ආරම්භ කළොත්...?ත්‍රස්තවාදය පරාජය කිරීම නිසා මෙරට ආර්ථිකය පැහැදිලි ඉලක්ක ඇතිව සංවර්ධනය කිරීම සඳහා ඉමහත් අවස්ථා ලාබ විවෘතව තිබේ. ඊයේ පෙරේදා ජනාධිපතිතුමාගේ ප්‍රමුඛත්වයෙන් ඉන්දියාව සමග ඇති කරගන්නා ලද ගිවිසුම්වල වැදගත්කම අගය කළ යුත්තේ ද මෙම සන්දර්භය තුළයි. ශ්‍රී ලංකාව සංවර්ධනය කිරීම සඳහා ලැබී තිබෙන අවස්ථා ලාබ බොහොමයක් ඉන්දියාවේ සංවර්ධනය සමග එකිනෙකට බැඳී පවතී.ඉන්දු - ලංකා බැඳීම හුදෙක් ආර්ථික බැඳීමක් පමණක් නොව දේශපාලන සහ සමාජයීය බැඳීමක් ද වේ. අප කවුරුත් දන්නා පරිදි ත්‍රස්තවාදය පරාජය කිරීම සඳහාත් සෑහෙන තරම් දුරට තීරණාත්මක වූයේ ඉන්දියාවෙන් අපට ලැබුණ සහයෝගයයි.මෙහි අර්ථය වන්නේ දකුණු ආසියානු කලාපයේ සංවර්ධනය සඳහා අවශ්‍ය වන සාමය හා ස්ථාවරත්වය පිළිබඳ අන්‍යොන්‍ය අවබෝධයක් ශ්‍රී ලංකාව හා ඉන්දියාව අතර පැවැතීමයි.රට සංවර්ධන කරන්න හැමෝම කතා කරන මේ අවස්ථාවේ සංවර්ධන උපාය මාර්ග ගැන ඔබ දකින්නේ කොහොමද?1948 දී ශ්‍රී ලංකාව යටත් විජිත භාවයෙන් නිදහස ලැබුවත් අපගේ ආර්ථිකය ගමන් කළේ එම යටත් විජිත රාමුව තුළමයි. මෙහි යම්කිසි වෙනසක් ඇති කිරීමට 1956 න් පසුව උත්සාහ කරන ලද නමුත් ඒවා එතරම් සාර්ථක වූයේ නැත. මීට ප්‍රතික්‍රියා වශයෙන් 1977 දී සිදුවූයේ බටහිර දේශපාලන ආකෘතියට අනුගතව විවෘත ආර්ථිකය නමින් යම් යම් වෙනස්කම් ඇති කිරීමට උත්සාහ කිරීමයි. හුදෙක් ආර්ථික දෘෂ්ටි කෝණයකින් බලන කල එම වෙනස්කම් වලින් සාපේක්ෂ ප්‍රගතියක් ඇති වුවත් සංවර්ධනයේ මූලික පරමාර්ථය වන සාමාන්‍ය ජනයාගේ ජීවන තත්ත්වය නැංවීම සහ සමාජ සාධාරණත්වයක් ගෙන ඒමට මේ මඟින් සිදුවූයේ නැත.එපමණක් ද නොව දියුණු සහ කඩිනම් සංවර්ධනයකට අවශ්‍ය වන තාක්ෂණ දියුණුව, නව්‍යකරණය, වැනි කරුණු ඉටු වූයේ නැත. මීට අතිරේකව සිදුවූයේ එම කාලයේ අනුගමනය කෙරුණු දේශපාලන ප්‍රතිපත්තිවල පැවැති දෝෂයන් නිසා කුරිරු ත්‍රස්තවාදී යුද්ධයකට රට මුහුණ දීමත් එමඟින් සංවර්ධන ව්‍යායාමය අඩාල වීම සහ අසාර්ථක වීමය. ත්‍රස්තවාදය පරාජය කිරීම සහ ස්ථිරසාර සාමයකට පදනම ඇතිවීම වැදගත් වන්නේ මේ හේතුව නිසා ය.මේ යුගයේ සංවර්ධනය ගැන කතා කරන කොට නව තාක්ෂණය දැනුම් සමාජයක් ගැනත් කතා කරන්න වෙනවා...?ඔව්. ඉදිරි කාලයේ සංවර්ධනය ඇති කිරීම සම්බන්ධයෙන් වැදගත් වන සංකල්ප කීපයක් පවතී. ප්‍රථම සංකල්පය වන්නේ අද දියුණුවෙන් ඉදිරියට යන චීනය, ඉන්දියාව, සහ සෙසු ආසියානු රටවල් පොදුවේ පිළිගෙන තිබෙන දැනුම් ආර්ථිකය නැතිනම් මේ දැනුම් සමාජය නැමැති සංකල්පයයි. මෙම සංකල්පය බටහිර නව ලිබරල්වාදී දෘෂ්ටිකෝණයට වෙනස් වූ එකකි.මේ පිළිබඳව තවත් පැහැදිලි කළොත්...දැනුම් ආර්ථිකය පිළිබඳ සංකල්පයෙන් මූලික වශයෙන් කියැවෙන්නේ යම්කිසි රටක ආර්ථික සංවර්ධනයක් මූලික වශයෙන් එහි අභ්‍යන්තර ගතිකයන් මත සිදුවන්නා වූ දෙයක් බවයි. නව ලිබරල්වාදයෙන් හා හුදු විවෘත ආර්ථික දර්ශනයෙන් කියැවුණේ මෙයට පටහැනි මෙයට වෙනස් මූලධර්මයකි. දැනුම මත පදනම් වන සමාජයක් පිළිබඳ මතවාදය ලංකාව හෝ සෙසු ආසියානු රටවලට ආගන්තුක නොවේ.මක් නිසාද බුදුදහම, වේදාන්තය, කොන්පියුසියානු දර්ශනය යනාදී ආසියානු දර්ශන වාදයෙන් ප්‍රමුඛ වශයෙන් කියැවුණේ බුද්ධියේ සහ දැනුමේ කේන්ද්‍රීය වැදගත්කමයි. දැනුම පිළිබඳ ආර්ථිකයක් පිළිබඳ වර්තමාන දර්ශනයේ ඇති එකම වෙනස විය හැක්කේ එම දැනුම ආර්ථික සහ සමාජ සංවර්ධනය සඳහා යොදා ගැනීමයි. එහි කිසියම්ම වරදක් නොමැති අතර ශ්‍රී ලංකාව වැනි ආසියානු රටකට ඇති වාසිය වන්නේ එය අධ්‍යාත්මික සංවර්ධනය සමඟ අත්වැල් බැඳගෙන ඉදිරියට ගෙන යාමට ඇති හැකියාවයි.හුදු ද්‍රව්‍යමය නැතිනම් භෞතික වර්ධනයකින්ම සංවර්ධනය මැනිය නොහැකි බව...?මෙහෙමයි. දැනුම් ආර්ථිකයක් හා දැනුම් සමාජයක් පිළිබඳ මේ සංකල්පයන් එක් අතකින් තාක්ෂණයට මුල් තැනක් දෙන අතර අනෙක් අතින් එම තාක්ෂණය සහ ඒ මතට පදනම් වන සංවර්ධනය පරිසරය ආරක්ෂා කිරීමට පමණක් නොව අධ්‍යාත්මික මෙන්ම යහපත් සමාජ සම්බන්ධතා වැඩිදියුණු කිරීමටත් යොදාගත හැකිය.ඉදිරි කාලයේ සංවර්ධනයේ ඉලක්කයන් වන්නේ හුදෙක් ඒක ජනක ආදයම ඩොලර් 2000 සිට 4000 දක්වා හෝ ඊට ඉහළට වැඩිදියුණු කිරීම පමණක් නොව එම ප්‍රතිලාභ හැකිතාක් සමාන හා සාධාරණ ආකාරයෙන් විවිධ සමාජ කොටස් අතරත් විවිධ පළාත් අතරත් බෙදී යාමට වගබලා ගැනීමයි. මෙවැනි දර්ශනයක් ඇති කරගත හැක්කේ දැනුම් ආර්ථිකයක් පිළිබඳ සංකල්පයක් තුළින් පමණි.මේ සඳහා අවශ්‍ය වෙනස්කම් කර නව පරපුර පෙළගස්වන්නත් සිදු වෙනවා...?දැනුම් ආර්ථිකයක් පිළිබඳ සංකල්පය ආවෘත සංකල්පයක් හෝ ඇතුළතට හැරවූ මනසක් ඇති සංකල්පයක් නොවේ. එය තමන් තුළින් පටන්ගෙන තමන්ගේ ජාතික සංවර්ධනයට ප්‍රමුඛතාව දෙමින් එම ජාතික අවශ්‍යතාවයන් සඳහාම යහපත් විදේශ සබඳතා ඇති කරගනිමින් අන්‍යොන්‍ය සහයෝගය ලබා ගනිමින් පොදුවේ ඉදිරියට යාම පිළිබඳ සංකල්පයකි.පසුගියදා ඉන්දියාව සමග අස්සන් කරන ලද හත් වැදෑරුම් ආර්ථික හා සමාජ ගිවිසුම්වල වැදගත්කම වන්නේ මෙයයි. ඉන්දියාව සමග පමණක් නොව සෙසු ආසියා රටවල් සමගත් මෙවැනි සබඳතා ඇතිකර ගැනීම වැදගත් වන්නේ ආසියාව 21 වැනි සියවසේ සංවර්ධන කේන්ද්‍රය බවට පත්වෙමින් පවතින නිසයි දැනුම් ආර්ථිකයක් පිළිබඳ අවශ්‍යතාවයන් වන්නේ ඉදිරි කාලයේදී අධ්‍යාපනයට දෙනු ලබන වැදගත්කමයි.ශ්‍රී ලංකාව අධ්‍යාපන ක්ෂේත්‍රයේ දැනටමත් ඉදිරියෙන් සිටින රටක් වන නමුත් පාසල් අධ්‍යාපනය තුළත් විශ්ව විද්‍යාල අධ්‍යාපනය තුළත් පුළුල් භාෂා දැනුම සම්බන්ධයෙන් මෙන්ම විද්‍යාව තොරතුරු තාක්ෂණය සහ නව නිපදවීම් පිළිබඳ ශිෂ්‍යයන් පුහුණු කිරීමේ විශාල පරිවර්තනයක් සිදුවිය යුතුව පවතී.සංවර්ධනය සඳහා අවශ්‍ය වන දෙවැනි වැදගත් සංකල්පය වන්නේ සංවර්ධන රාජ්‍ය පිළිබඳ සංකල්පයයි. සංවර්ධන රාජ්‍ය පිළිබඳ සංකල්පය දෙවැනි ලෝක යුද්ධයට පසුව ජපානය, කොරියාව, මැලේසියාව, සිංගප්පූරුව සහ අද චීනය ආශ්‍රයෙන් ගොඩනැඟී ඇති සංකල්පයක් වන්නා සේම එය හුදෙක් ලිබරල් රාජ්‍ය සංකල්පයට හාත්පසින්ම වෙනස්. මෙයින් කෙටියෙන් කියැවෙන්නේ ආර්ථික සංවර්ධනය සඳහා රජය මාර්ගෝපදේශකත්වයක් දිය යුතු බවයි.රජය ව්‍යාපාර කරන්න යාම වගේ ම එසේ නොකර අත පිසදා ගැනීමත් එක වගේම විවේචනයට ලක්වූ කරුණු නොවෙයි ද?මෙමගින් සියලුම කටයුතු රජය විසින් මෙහෙයවිය යුතු බව කියැවෙන්නේ නැත. එසේම මෙමගින් පෞද්ගලික අංශයට කාර්යභාරයක් හිමිනොවන බව කියැවෙන්නේ ද නැත. මෙහිදී රාජ්‍ය යයි කියන්නේ රාජ්‍ය අංශයටම නොව රටේ දේශපාලන නායකත්වයට සහ ප්‍රතිපත්ති සම්පාදනය හා ක්‍රියාත්මක කිරීම මෙහයවනු ලබන ආයතන පද්ධතියටයි.ලිබරල් රාජ්‍ය සංකල්පයේදී මෙවැනි කාර්ය භාරයක් රාජ්‍යයට හිමි නොවන අතර විශේෂයෙන්ම ආර්ථික කටයුතු අදෘශ්‍ය හස්තයක් මඟින් හැසිරවිය යුතුª යැයි කියැවේ. සංවර්ධන රාජ්‍ය අදෘශ්‍ය හස්තයක් නොවේ, එය දෘශ්‍ය හස්තයකි. එය විවෘතව ප්‍රතිපත්ති සම්පාදනය කර ක්‍රියාත්මක කරන නිසා යහපාලනය මහජන වගකීම යනාදී ඉතාමත් ම නූතන ප්‍රජාතන්ත්‍රවාදී සංකල්ප එකතු කරගනී.මගේ අදහස පරිදි රාජ්‍ය අංශය සහ පෞද්ගලික අංශය අතර ඇති විවාදය හෝ ගැටුම යල් පැන ගොස් ඇත. අද රාජ්‍ය අංශය හෝ පෞද්ගලික අංශය සැලකිය යුත්තේ එකම සංවර්ධන සමස්තයේ කොටස් වශයෙන් මිස එකින් එකට පටහැනි හෝ පරස්පර ඒකක වශයෙන් නොවේ. රාජ්‍ය අංශය හෝ වේවා පෞද්ගලික අංශය හෝ වේවා එක් අතකින් සමාජ වගකීමක් සහිතව තමන්ගේ ව්‍යාපාර සහ සංවර්ධන කටයුතු ඉටු කළ යුතු අතර අනෙක් අතින් ඒ අංශ දෙකම එක හා සමාන ලෙස නවීන කළමනාකරණ සහ ආර්ථික මූලධර්ම අනුගමනය කළ යුතුවේ.මෙයින් අදහස් වනුයේ ජනතාවට බරක් වනු වෙනුවට රාජ්‍ය අංශය හෝ වේවා නැතිනම් පෞද්ගලික අංශය වේවා ඔවුන්ට සමාජ කාර්යභාරයක් තිබෙන බවයි..?ඒ අනුව පාඩු ලබන රාජ්‍ය සංස්ථා හෝ ආයතන පැවැතිය නොහැකියි. අනෙක් අතට හුදෙක් ලාබ ලබන පෞද්ගලික සමාගම් හෝ ව්‍යාපාර පැවතිය නොහැකියි. මේ සියල්ලන්ම ආර්ථික වශයෙන් ඵලදායක කාර්යභාරයක් මෙන්ම සමාජ වශයෙන් වගකීම් සහිත සේවාවන් ඉටු කළ යුතුවේ. වෙනත් ආකාරයෙන් කිවහොත් සංවර්ධන රාජ්‍ය සංකල්පය තුළ එක් අතකින් සමාජවාදී වූත් අනෙක් අතින් ලිබරල්වාදී හෝ ධනවාදී වූත් මූලධර්ම මිශ්‍රව පවතී.සංවර්ධනයට අවශ්‍ය වන තුන්වැනි සංකල්පය වන්නේ ජනතා සහභාගිත්වයයි. මෙම සංකල්පය ජනතා සහභාගිත්වය පිළිබඳ පැරණි සංකල්පයම නොවේ. සහභාගිත්ව සංවර්ධනය නමින් පසුගිය කාලය තුළ මෙරට ප්‍රචලිතව තිබුණේ රාජ්‍ය නොවන සංවිධාන මඟින් විවිධ කුඩා ජන කණ්ඩායම් සම්බන්ධ කරගෙන ව්‍යාපෘති පවත්වාගෙන යාමයි. එහි වරදක් නොදකින අතර සංවර්ධනය සඳහා අවශ්‍ය වන ජනතා සහභාගිත්වය වශයෙන් අද හැඳින්විය හැක්කේ ඊට වඩා පුළුල් හා ක්‍රියාකාරී සංකල්පයකි.ඕනෑම දේශපාලන ආර්ථිකයක් තුළ වැදගත්ම සහ ප්‍රාථමික ඒකකය වන්නේ ගෘහ ආර්ථිකයයි. ගෘහ ආර්ථිකය සාමාන්‍යයෙන් සකස්වන්නේ පවුල තම නිවාස සහ එම නිවෙසට අයිති කුඩා ඉඩම යනාදී කොටස්වලිනි. තට්ටු නිවාසවල ජීවත්වන්නන්ට ගෘහය ආශ්‍රිත ඉඩමක් නොවුණත් නිවස හා පවුල යන අංශ දෙක පවතී. මෙසේ හඳුනාගත හැකි ගෘහයකට ඇති ආර්ථික වැදගත්ම අතිශයින්ම ඉහළය. දැනුම් ආර්ථිකයක් සඳහා ශක්තිය, ජීවය සහ දායකත්වය බිහිකළ හැක්කේ අපගේ සියලු කටයුතු හරියාකාරව කළමනාකරණය කරගැනීම එම ගෘහය තුළින් පටන්ගැනීම තුළයි.කෙටියෙන් මෙයින් අදහස් කරන පරමාර්ථය නම් මේ රටේ ජනතාව අද පවතිනවාට වඩා තමන්ගේ ගෘහයන්ගේ ආර්ථික කටයුතු සකසුරුවම්කර ගැනීමට වැඩිදියුණු කරගැනීමට ක්‍රියාකළ යුතු බවයි. රටේ අය වැය අවසාන වශයෙන් තීන්දු වනු ඇත්තේ මිලියන 4 ක් 5 ක් වන ගෘහ ඒකකවල අයවැයේ සාර්ථකත්වය මතයි. මෙරට සංවර්ධනය කිරීම සඳහා තම කාර්යභාරය පිළිබඳ හොඳ වැටහීමක් ගෘහ ඒකක තුළින් බිහිකළ යුතුව තිබේ.මේ සඳහා සීමිත සම්පත්වලින් උපරිම ප්‍රයෝජන ගැනීම ගැන මූලික ආර්ථික විද්‍යා දැනුම හැම ගෙදරකටම ගෙනයන්න වෙනවා...?සැලසුම් කිරීම අවශ්‍යයයි. තමන්ගේ ආදායම් වියදම් ශේෂ පත්‍රයක් සෑම මසකම පරීක්ෂා කරන පවුල් කීයක් අද තිබේද? කිසියම්ම සැලසුම් කිරීමකින් තොරව රැකියා කර ආදායම් ලබා දරුවන්ට උගන්වා ජීවත්වීම එතරම් ඵලදායක නොවේ. තමන්ටත් රටටත් ඵලදායක වන්නේ තමන්ගේ් ගෘහ ආර්ථිකයන් එනම් ආදායම් ලැබීම වියදම් කිරීම දරුවන්ගේ අධ්‍යාපනය සඳහා ආයෝජනය කිරීම අනාගතය සඳහා ඉතුරු කිරීම සහ එම ඉතුරුම්වලින් යම් කොටසක් ආර්ථිකය තුළ ආයෝජනය කිරීම යනාදී ක්‍රියාවලියක් තුළයි.මෙම සාකච්ඡාවේ අප මුලින් කතා කළ දැනුම් ආර්ථිකයකට අවශ්‍ය වන තාක්ෂණය බිහිකිරීමේ මූලික පියවර ගත යුතුව තිබෙන්නේත් ගෘහයක් තුළයි. සමහර විද්වතුන් ප්‍රකාශ කරන පරිදි තාක්ෂණයේ බීජය බිහිවන්නේ පවුලේ කුස්සියෙන්. මක්නිසාද තාක්ෂණය යනු අන් කිසිවක් නොව යම්කිසි නිෂ්පාදනයක් සඳහා විවිධ අමුද්‍රව්‍ය හෝ උපකරණ යොදාගන්නා ආකාරය හෝ සූත්‍රයයි. මේ රටේ තාක්ෂණය දියුණුවන්නේ ගෘහයක තාක්ෂණයත් එම තාක්ෂණය පිළිබඳ අවබෝධයත් දියුණුවන ප්‍රමාණයටයි.ඔබ කතාකරන්නේ මහජනයා සක්‍රීය ලෙස සංවර්ධනයට දායක වන රාමුවක් ගැනයි. ඉතුරුම් අනුපාතය වගේම ආයෝජන අනුපාතයත් සංවර්ධනයත් සමඟ වැඩිවිය යුතුයි නේද?එතැනදි මේ රටේ මහජනයාට තමන්ගේ අනාගතය සඳහා ආයෝජනය කළ හැකි ක්ෂේත්‍ර දෙකක් වන්නේ බැංකු හා කොටස් වෙළෙඳ පොළයි. බැංකුවල ආයෝජනය වඩා සුරක්ෂිත විය හැකි නමුත් කොටස් වෙළෙඳපොළ තුළ ආයෝජනය වඩා ඵලදායක විය හැකියි.ශ්‍රී ලංකාවේ කොටස් වෙළෙඳ පොළ යුද්ධයේ අවසානයත් සමඟ ඉතාමත් වේගයෙන් පුළුල් හා වැඩිදියුණු වී තිබේ. පසුගිය වසර තුළ සීයට 150 කින් පමණ මිල දර්ශකයන් ඉහළ ගොස් තිබේ. විශේෂයෙන්ම චීනය වැනි ශීඝ්‍රයෙන් දියුණු වෙමින් පවතින රටක දැකිය හැකි ලක්ෂණයන් නම් සාමාන්‍ය මහජනයා කොටස් වෙළෙඳපොළ තුළ ආයෝජනය කිරීමය. ශ්‍රී ලංකාවේ තවමත් මෙය අවම මට්ටමක පවතින නමුත් සංවර්ධනය සඳහා අවශ්‍ය වන ජනතා සහභාගිත්වයේ එක් අංශයක් වන්නේ කොටස් වෙළෙඳපොළට ඔවුන්ගේ ප්‍රවේශයයි. සංවර්ධනය සඳහා අවශ්‍ය වන ජනතා සහභාගිත්වය වැඩිදියුණු කිරීමේ වැඩපිළිවෙළ ගණනාවක් පසුගිය කාලයේ දියත්ව තිබේ.වැඩපිළිවෙළ තිබුණත් තවමත් බොහෝ පවුල් හා ගෘහ ඒකක පවතින්නේ යැපුම් මට්ටමේ නොවෙයිද?ඒ තත්ත්වයෙන් ඒ පවුල් ගොඩගත යුතුයි. සුළු ව්‍යාපාර, සුළු කර්මාන්ත, වෙළෙඳ වැවිලි හෝ වෙළෙඳ ගොවිතැන් කිරීම සම්බන්ධයෙන් මීට වඩා උනන්දුවක් ජනතාව අතර ඇතිවිය යුතුව තිබේ. සංවර්ධන කාර්යයට ජනතා සහභාගිත්වය වඩා ඵලදායක වනු ඇත්තේ මෙවැනි සම්බන්ධතාවක් ජනතාව විසින්ම ආර්ථික කටයුතු සම්බන්ධයෙන් ඇතිකර ගැනීමෙනි. මේ සඳහා මූලික ආර්ථික විද්‍යාව පිළිබඳ දැනුමත් ව්‍යවසායික කටයුතු පිළිබඳ දැනුමත් වෙළෙඳ මූලධර්මත් එසේම ප්‍රචාරක හැකියාවත් පුළුල් කර ගැනීමේ අවශ්‍යතාවන් පවතී.රටේ සංවර්ධන ඉලක්කයන් ඉදිරි කාලයේ සාර්ථක වනු ඇත්තේ මේ සාකච්ඡා කළ දැනුම පිළිබඳ ආර්ථිකය, සංවර්ධන රාජ්‍ය සහ ජනතා සහභාගිත්වය යන ත්‍රිවිධ කාරණා ඉදිරියට ගෙන යනු ලබන ප්‍රමාණයටයි.සංවාද සටහනසරත් පෙරේරා</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=af1006136</link>
    <topic>තවත් මේකෙ දුක් විඳින්න බෑ කොහොම හරි පැනලා යමු</topic>
    <author>පිංතූර - රොෂාන් පිටිපන සුලෝචන ගමගේ කීර්ති මෙන්ඩිස්</author>
    <content>මාලිගාකන්දෙන් සිරකරුවන් පැනයාමසිරකරුවන් පැන ගියේ පෙර සැලැසුමකට අනුව ද?මාලිගාකන්ද අධිකරණ භූමියේ සිර මැදිරියේ යකඩ දැල කඩා සිරකරුවන් එකොළොස් දෙනකු පැන ගිය ද මේ වන විට අල්ලාගෙන ඇත්තේ සිරකරුවන් තුන්දෙනකු පමණකි. පොලිසියට මෙන්ම බන්ධනාගාරයේ ද උසස් නිලධාරීන්ට මෙය මහත් ගැටලුවක් වී ඇත්තේ පැන ගිය ඔවුන් දරුණු ගනයේ අපරාධකරුවන් නිසාය. ඒ නිසාම ඔවුන් අත්අඩංගුවට ගැනීමට පොලිස් කණ්ඩායම් හතරක් යොදවා ඇති බව කොළඹ දිසාව බාර නියෝජ්‍ය පොලිස්පති එච්. එම්. ඩී. හේරත් මහතා ‘සිළුමිණ’ට කීවේය.කෙසේ වෙතත් මේ වන විට බන්ධනාගාර දෙපාර්තමේන්තුවෙන් හා පොලිසියෙන් කරන ලද මූලික පරීක්ෂණවලදී හෙළිවී ඇත්තේ සිරකරුවන් පැන යෑම සිදුවූයේ බන්ධනාගාර නිලධාරීන්ගේ නොසැලකිල්ල නිසා බවය.එහෙත් තවත් පැත්තකින් කියැවෙනුයේ සිරකරුවන්ට පැන යෑමට නිලධාරීන්ගේ ද සහාය ලැබී ඇති බවය. කෙසේ වෙතත් එහි ඇත්ත නැත්ත සොයා ගැනීම සඳහා බන්ධනාගාර කොමසාරිස්වරයා විසින් දෙපාර්තමේන්තු මට්ටමෙන් ද පරීක්ෂණයක් අරඹා ඇත. පරීක්ෂණය නිම වෙන තුරු ඒ මොහොතේ සේවයේ නියුක්තව සිටි ජේලර්වරයා ඇතුළු නියාමකයන් පස්දෙනාගේ සේවය අත්හිටුවා තිබේ.සිර මැදිරි ජනේලයේ යකඩ කූරක් කපා ජනේලය ආවරණය කොට තිබූ යකඩ දැල ද පිටුපසට නවා එකොළොස් දෙනකු පැන යන තුරු ඔවුන්ගේ ආරක්ෂාවට සිටි බන්ධනාගාර නිලධාරීන්ට නොපෙනුණේ නොදැනුණේ මන්දැයි යන්න ප්‍රශ්නයකි. සිරමැදිරි ජනේලයෙන් පැන ගත් ඔවුන් අධිකරණ භූමිය වටා ඇති අඩි හතක් උසැති තාප්පයෙන් ද පැන පලා යනතුරු ඔවුන් නොදැන සිටීම තවත් ප්‍රශ්නයක් වී ඇත.කෙසේ වෙතත් සිරකරුවන් ‘ජම්පර’ පිටින් පලා යන බව නිලධාරීන්ට පවසා ඇත්තේ ද අවට සිටි දෙතුන් දෙනකු විසින් බව ද පරීක්ෂණවලදී හෙළි වී තිබේ. සිර මැදිරියේ ජනේලය ද අඩි තුනහමාරක් උසින් පිහිටා ඇති බව විමර්ශනයේදී හෙළි විය.එකොළොස් දෙනකු පලා ගිය ද තවත් හයදෙනකු ඔවුන්ගේ බසට අවනත නොවී සිර මැදිරිය තුළ සිටීමට තීරණය කර තිබිණි. ඔවුන් ද පලා ගියේ නම් ප්‍රශ්නය තවත් උග්‍ර වනු නොඅනුමානය.පලා ගිය එකොළොස් දෙනාගෙන් හය දෙනකුම ජීවිතාන්තය දක්වා සිර දඬුවම් නියම වූවෝය. ඒ අතර දීර්ඝ සිර දඬුවම් විඳින අය ද වෙති. වසර දහයක් පහළොවක් ‘අච්චු’ විඳින්නෝ්ය. පිරිස අතර දෙදෙනකු හැරෙන්නට සෙසු සියල්ලන්ම පැන ගියේ සිර දඬුවම් විඳිද්දි අඳින ‘ජම්පරය’ පිටිනි. ඔවුන් දරුණු ගනයේ අපරාධ සම්බන්ධයෙන් වැරැදිකරුවන් වූ අතර සියල්ලෝම හෙරොයින් ළඟ තබා ගැනීමේ චෝදනාවට අධිකරණයට ඉදිරිපත් කළ සැකකරුවන් වෙති.දෙහිවල ගුණසිංහ ආරච්චිගේ ඉසුරු සම්පත්, කොළඹ 14 කළසහේනලාගේ විපුල, අම්බලන්ගොඩ රන්දික නදීෂන් ගුණරත්න, කොළඹ 2 ටී. එච්. ක්‍රිස්ටි පෙරේරා, කිරිබත්ගොඩ රයිගමගේ සුසන්ත පෙරේරා, පිළියන්දල රාමන් රවී, මොරටුවේ එම්. වී. රංජිත් ප්‍රනාන්දු, කොළඹ 2 ඊ. ඒ. පී. උපුල් නිශාන්ත, කොළඹ 15 උත්තමන් සිඟාමනී කුජ්ජීඩ්, කොළඹ 14 පදිංචි එන්. සී. ආර්. අජිත් ප්‍රනාන්දු හා කොළඹ 14 හි එන්. ඩබ්ලිව්. ලහිරු සේනක පෙරේරා යන අය මෙසේ හිරෙන් පලා ගිය සිරකරුවෝ වෙති.මෙවැනි සිරකරුවන් අධිකරණයකට ගෙන එන අවස්ථාවකදී ඒ බව පොලිසියට දැන්වීම සාමාන්‍යයෙන් කළ යුතු දෙයක් වූවත් එය එලෙස සිදුවූ බවක් පෙනෙන්නට නොතිබිණි. ඔවුන් සිර මැදිරියට දැමීමට පෙර ඔවුන්ගේ අත්වල ගැට ගසා ඇති ‘මාංචුව‘ ගැලවීම සාමාන්‍ය සිරිතය. ඉන් අනතුරුව නිලධාරීන් සිර මැදිරිය අසල රැඳිය යුතු අතර විනාඩි පහළොවෙන් පහළොවටවත් ඔවුන් ගැන සුපරීක්ෂකව සිටිය යුතු වේ. එහෙත් එවැනි දෙයක් සිදුවූ බවක් ද දැනගන්නට නැත.විශේෂ ගනයේ අපරාධකරුවන් සඳහා නියමිත සිර ගෙයක් විය. එහෙත් එදින මේ පිරිස දමා ඇත්තේ කාන්තා සිර මැදිරියේය. මෙය ද සිරකරුවන් පලා යෑමට හේතුවක් බව පොලිසිය කියයි. මරදාන පොලිසිය අධිකරණයට කරුණු වාර්තා කළේ එලෙස රඳවා තැබීම මඟින් බන්ධනාගාර නිලධාරීන් සැකකරුවන්ට පලා යෑමට අවස්ථාව ලබා දී ඇති බවටය. මෙවැනි අනාරක්ෂිත කුටියක දරුණු ගනයේ ලා සැලකෙන අපරාධකරුවන් රැඳවීම ඔවුන්ට පලා යෑමට කළ උදවුවක් බවට පෙනෙන බව ද ජ්‍යෙෂ්ඨ පොලිස් නිලධාරියෙක් කීය. සිරකරුවන් පැන ගියේ මෙම ජනේලයෙනියකඩ කූරක් කපන්නට ද දම්වැල ගලවා ගන්නට ද අඩුම තරමින් විනාඩි පහළොවක් විස්සක්වත් ගත විය යුතු බව පරීක්ෂණවලදී අනාවරණය වී තිබේ. එසේ කරද්දී ඇති වන ශබ්දය පිටස්තරයන්ට නොඇසෙන්නට නම් සිරකරුවන් නිලධාරීන්ට වඩා තවත් උපක්‍රමශීලි විය යුතු වේ.“කොහොම වුණත් කට්ටියම පැනලා යන්නට විනාඩි ගණනයි ගත වෙලා තියෙන්නේ...”මෙවැනි විශේෂ ගනයේ සිරකරුවන් අධිකරණයේ විභාග වන නඩුවලට ඉදිරිපත් කිරීම සඳහා දැඩි ආරක්ෂාව යටතේ ගෙන ඒම සිදු කෙරේ. මහේස්ත්‍රාත්තුමා හමුවට ඉදිරිපත් කිරීමෙන් අනතුරුව යළි බන්ධනාගාරය වෙත රැගෙන යන තෙක් ඔවුන් අධිකරණ සිර මැදිරියේ රඳවා තබනුයේ දැඩි රැකවරණ මධ්‍යයේය.පසුගිය හත්වැනිදා මාලිගාකන්ද අධිකරණ භූමියට මොවුන් රැගෙන ආ අතර මහේස්ත්‍රාත්තුමිය හමුවට ඉදිරිපත් කිරීමෙන් අනතුරුව නැවත මැගසින් බන්ධනාගාරය වෙත ගෙන යන තුරු රඳවා සිටියදී මෙසේ පැන ගොස් ඇත්තේ කිසිදු රැකවරණයක් නොවු නිසාය.සිරකරුවන් පැන යෑම සැනෙකින් කොළඹ දිසාව බාර නියෝජ්‍ය පොලිස්පති හේරත් මහතාට දැනගන්නට ලැබිණි. වහා ක්‍රියාත්මක වූ ඔහු සිය ‘රේඩියෝව මඟින් අවට සියලුම පොලිසිවලට මේ බව දැනුම් දුන්නේය. පොලිසියට අමතරව යුද හමුදා ‘බැරියර්’ දැනුම්වත් කිරීම සඳහා අවශ්‍ය සහාය ලබා ගැනීමට කොළඹ ආරක්ෂාව බාරව සිටි මේජර් ජෙනරාල්වරයා ද දැනුම්වත් කෙරිණ.“ඩීඅයිජීගේ රේඩියෝ මැසේජ් එක සියලුම රේඩියෝ තරංග ඔස්සේ ශ්‍රවණ්‍ය වූයේ ඉන් අනතුරුවය. මින් දෙමටගොඩ, ග්‍රෑන්ඩ්පාස් පොලිස් ස්ථානවල නිලධාරීන් ද යුහුසුලු වූ අතර අමතර මාර්ග බාධක සෝදිසි කටයුතු දියත් කෙරිණ. ඒ අතර නියෝජ්‍ය පොලිස්පතිවරයා ද සිද්ධිය වූ මාලිගාකන්ද අධිකරණ භූමියට පැමිණියේය.මේ වන විට සිරකරුවන් තාප්පයෙන් පැන ඒ මේ අතර විසිරී දිව යන්නට වූ අතර එක් සිරකරුවකු පලා ගියේ අධිකරණ භූමියට යාබදව පිහිටි නිවෙසක් මැදිනි.නිවෙස මිදුලේ රෙදි වැලක එල්ලෙමින් තිබු රෙදි ඔහුගේ නෙත ගැටිණ. හැඳ සිටි ජම්පරය පිටින් පලා ගිය හොත් පොලිසියට කොටු වෙතැයි සිතූ ඔහු ජම්පරය ගලවා එතැන දමා වැලේ තිබු සරමක් හා කමිසයක් ඇඳගෙන ත්‍රිවිලරයක නැගි පලා යන්නට වූයේය. ඒ වන විට මාර්ග බාධකවල සිටි හමුදා හා පොලිස් නිලධාරීහු කොයි මොහොතේ හෝ මොවුන්ගේ පැමිණීම බලාපොරොත්තුවෙන් වාහන හා පුද්ගලයන් සෝදිසියට ලක් කරමින් සිටියහ.මරදාන ටෙක්නිකල් හන්දියට යාබදව ඇති හමුදා මුර පොළේ සිරකරු රැගත් ත්‍රිරෝද රිය නතර කළේය. සරමක් හා කමිසයක් ඇඳ සිටි මොහුගේ හැසිරීම හමුදා භටයන්ට ගෙන ආවේ සැකයකි. අවසානයේ මොහු පැන යන සිරකරුවකු බව හඳුනා ගැනිණ. ඔහු පොලිසියට බාර දෙනු ලැබූයේ ඉන් අනතුරුවය.මේ අතර නියෝජ්‍ය පොලිස්පතිවරයාගේ පණිවිඩය ඇසුණු තවත් නිලධාරියෙක් ද විය. ඒ දෙමටගොඩ පොලිසියේ උප පරීක්ෂක හේරත්ය. ඔහු වෙනත් අවශ්‍යතාවකට පොලිසියට යමින් සිටියේය.“මෙයාටත් මම දුන්න රේඩියෝ මැසේජ් එක ඇහුණා. මෙයා ඒත් එක්කම පාරට ආවා... එයා දැක්කා හදිසියෙන් යන ත්‍රීවිලර් එකක්... මිනිහට සැක හිතුණා. මිනිහා ත්‍රිවිලර් එක පස්සෙම දිව්වා. ඒ වෙලාවේ ත්‍රිවිලර් එකේ හතරදෙනෙක් හිටියා... කොහොම හරි පස්සෙන් දුවගෙන ගිහින් ත්‍රිවිලර් එකේ කෙළවර සිටි පුද්ගලයාගේ අතේ එල්ලුණා... මිනිහා එළියට ඇදලා ගන්න ලැබුණත් අනිත් තුන් දෙනාත් ත්‍රිවිලර් එකත් ගියා... පස්සෙ බලනකොට අහුවුණු පුද්ගලයාත් පැන යන සිරකරුවෙක්. අනෙක් තුන් දෙනාත් පැනලා යන සිරකරුවන්... උප පරීක්ෂක හේරත්ගේ රාජකාරිය අපි අගය කරන්න ඕනැ...” කොළඹ දිසාව බාර නියෝජ්‍ය පොලිස්පතිවරයා කීවේය.තවත් සිරකරුවෙක් අත්තිඩිය ප්‍රදේශයේදී අල්ලා ගනු ලැබුවේ බන්ධනාගාර නිලධාරීන් විසිනි. පලා ගිය ඔහු දෙහිවල සිය නිවෙසට ගොස් අත්තිඩිය බඩෝවිටට එද්දි කොටු විණි. සිකුරාදා වන විට තිදෙනකු අල්ලාගෙන සිටි අතර තවත් අට දෙනකු සොයා ගැනීම සඳහා විශේෂ මෙහෙයුමක් දිවා රෑ ක්‍රියාත්මක වෙමින් තිබේ.“කොහොමහරි පැයකට කලියෙන් අපි පැනපු තුන් දෙනෙක් ඇල්ලුවා... ඉතිරි කිහිප දෙනා අද හෙටම කොටුකර ගන්න පුළුවන්...” නියෝජ්‍ය පොලිස්පතිවරයා කීවේය.සිරකරුවන් විදේශ ගතවීම වැළැක්වීම සඳහා පොලිසිය වහා ක්‍රියාත්මක විය. ඔවුන්ගේ නම්ගම් වහා කටුනායක ජාත්‍යන්තර ගුවන් තොටුපොළට ද දැනුම් දුන්හ. වෙනත් ක්‍රම මඟින් පලා යෑම වැළැක්වීම සඳහා අවධානයෙන් සිටින ලෙස පිට පළාත් පොලිසි දැනුම්වත් කර තිබිණ.කොළඹ දිසා බාර නියෝජ්‍ය පොලිස්පති එච්. එම්. ඩී. හේරත්පලා ගිය ඔවුන් දරුණු ගනයේ අපරාධකරුවන් වුණද ඔවුන්ගේ සවිස්තර වාර්තා නඩු වාර්තා බන්ධනාගාරය තුළ ලේඛනගත වී නැති බව ද දැනගන්නට තිබේ. ඔවුන් පිළිබඳ මහජන දැනුම්වත් කිරීම් සඳහා අවශ්‍ය තොරතුරු මෙන්ම ඡායාරූප බන්ධනාගාර දෙපාර්තමේන්තුවෙන් ඉල්ලා සිටිය ද මේ දක්වා අදාළ දැ තොරතුරු ලැබී නැතැයි මේ පිළිබඳ කළ විමසීමකදී ජ්‍යෙෂ්ඨ පොලිස් නිලධාරියකු සඳහන් කළේ සිරගෙදර වැඩ ගැන කලකිරීමකිනි. පොලිසිය මීට කලියෙන් මොවුන් අල්ලාගෙන ඇත්තේ දැඩි පරිශ්‍රමයකිනි.පොලිසිය මේ වන විට කර ඇති පරීක්ෂණවලදී අනාවරණය කර ගෙන ඇත්තේ සිරකරුවන් මෙලෙස පලා යෑම සඳහා මූලික සැලැස්ම සකස්කර ඇත්තේ බන්ධනාගාරය තුළදී බවය.“තවත් මේකේ දුක් විඳින්න බැහැ... කොහොමහරි පැනලා... යමු... මෙහෙ හිටියොත්නේ මාට්ටු වෙන්නේ... ඒකට වැඩක් මම සෙට් කරන්නම්...”සැලසුම සකස් කළ සිරකරුවන් අතර සිටි මූලිකයා අනිත් අයට පවසා ඇත්තේ එලෙසිනි. ඔවුන්ගේ අභිමතාර්ථය වූයේ බෝට්ටුවකින් හෝ වෙනත් රටකට පලා යාමය. ඒ සඳහා ඔවුන් සැලසුම් සකස් කර ඇති බව ද දැනගන්නට තිබේ. ඔහු කොටුකර ගැනීම නිලධාරීන්ගේ තවත් උත්සාහයකි.මෙලෙස පලා ගිය තවත් සිරකරුවකු නිවෙසට ගොස් සිය බිරියට පිහියෙන් ද ඇන පලා ගොස් තිබේ. මේ වන විට ඇය රෝහල් ගත කොට ඇති බව පොලිසිය කියයි.“අපිට තියෙන ප්‍රශ්නය ඕකයි... මොවුන් දරුණු ගනයේ අපරාධකරුවන්... මොවුන්ට එරෙහිව නඩු තිබුණා... ඒවාට නොයෙකුත් පුද්ගලයන් සාක්කි දුන්නා... ඔවුන්ට මොවුන්ගෙන් අනතුරක් වෙන්න පුළුවන්... එසේම බාහිර පුද්ගලයන්ගෙන් මොවුන්ට ද හානියක් වෙන්න පුළුවන්... ඒ නිසා අපි ටීම් හතරක්ම දාලා තියෙනවා මොවුන් අත්අඩංගුවට ගන්න...” නියෝජ්‍ය පොලිස්පතිවරයා මොවුන් පලා යාමේ අනතුරුදායක බව පැවසුවේ ඔවුන්ට නිදැල්ලේ සිටීමට ඉඩ නොදෙන බවට අනතුරු හඟවමිනි. අල්ලාගත් සිරකරුවන් යළි අධිකරණයට ඉදිරිපත් කොට රිමාන්ඩ් ගත කර තිබේ.කෙසේ වෙතත් මේ වන විට පොලිසියටත් බන්ධනාගාරයටත් මහත් ගැටලු රැසක් ඇති වී තිබේ. මෙවැනි දරුණු ගනයේ අපරාධකරුවන් කාන්තාවන් යොදවන සිර මැදිරියට දැමුවේ මන්ද යන්න ඉන් එකකි. ඒ කාගේ නියෝගය මත සිදුවූවක් ද යන්න සෙවීමට පරීක්ෂණ අරඹා ඇත.තවත් ප්‍රබල ප්‍රශ්නයක් පොලිසිය හමුවේ තිබේ. සිර මැදිරියේ කම්බි කූර කපා දැමීම සඳහා සිරකරුවන්ට කියතක් හෝ එවැනි ආයුධයක් ලැබුණේ කෙසේ ද යන්නය. එක්කෝ එය නිලධාරීන් විසින් ඔවුන්ට ලබා දිය යුතුය. නැතහොත් බන්ධනාගාරයේ සිට එද්දී සඟවාගෙන රැගෙන ආ යුතු වේ. එය කෙසේ ලැබුණේ ද යන්න තවමත් ප්‍රශ්නයකි.සිරකරුවන් පලා යෑම අද ඊයේ අසන්නට ලැබුණක් නොවේ. බන්ධනාගාරයේ ඇතැම් නිලධාරීන්ගේ දූෂිත ක්‍රියා නිසා එසේ සිදුවූ අවස්ථා තිබේ. ඇතැම් සිරකරුවන්ට සිර ගෙදර සිය ගෙදර මෙනි. සල්ලි ඇත්නම් සිරකරුවන් සිර ගෙදරදී ලැබිය හැකි සැප සම්පත් අපමණය. ඇතැම් නිලධාරීන් වුව මුදලට ගත හැකිය. ඕනෑම දෙයක් සිරගෙදර ඇතුළට ගෙන්වා ගත හැකිය. වසර කිහිපයක් තිස්සේ මෙවැනි කතා සිරගෙදරින් අසන්නට ලැබුණත් ඊට තවමත් විසඳුම් ලැබී නැත.“ඇතුළේ ඉන්න කෙනකුට සිගරැට් පැකට් එකක් දෙනවා නම්... සමහර මහත්තුරු ඉන්නවා සිගරට් හයක් ගන්නවා. සිරකාරයාට හයක් දෙනවා...” එක් සිරකරුවෙක් පොලිසිය හමුවේ කීවේ සිගරැට්, කුඩු පමණක් නොව ඕනෑම අරක්කු වර්ගයක් ද සිරගෙදරදී මිලදී ගත හැකි බවය.“හැබැයි බාගෙට බාගයක් එයාලාට දෙන්න ඕනැ...” සිරගෙදර කෑමපතෙන් පවා ගසා කෑ නිලධාරීන් ගැන අපි අසා ඇත්තෙමු. සිරකරුවන්ට ගෙනෙන හරක් මස් කෑල්ලෙන් ද හොඳ කෑල්ල ගන්නේ ඒ මහත්තුරුන්මය.වරෙක දිවයිනේ බන්ධනාගාර තුළ කළ විමර්ශනයකදී කුඩු බිස්නස් කරන නිලධාරීන් 30 ක් ගැන තොරතුරු හෙළිදරව් විණි. වැරැදිකරුවන් වහා නෙරපන්නැයි එවකට සිටි ඇමැතිවරයා නියෝග කළ ද එම පරීක්ෂණ පවා කාලයාගේ ඇවෑමෙන් වැළලී ගියේ නොසිතූ අයුරිනි.2003 වසරේදී පොලිස් මත්ද්‍රව්‍ය නාශක කාර්යාංශයේ නිලධාරීහු වෙස්වලා ගෙන පැමිණ වැලිකඩ බන්ධනාගාරයේ ආපන ශාලාවේදී තරුණයකු කොටු කර ගත්හ. තරුණයා ජේලර්වරයකුට කුමක් දෝ පාර්සලයක් දෙන බව නිලධාරින්ගේ දෑසට ලක්විය. පාර්සලය ගත් ජේලර්වරයා බන්ධනාගාරය ඇතුළට යද්දී පොලිස් නිලධාරීහු තරුණයා මත්ද්‍රව්‍ය කාර්යාංශයට ගෙනැවිත් ප්‍රශ්න කරන්නට වූහ. ඔහු කීවේ රුපියල් ලක්ෂයක් පමණ වටිනා කුඩු පාර්සලය අදාළ ජේලර්වරයාට දුන් බවකි.මෙවන් සිද්ධින් බන්ධනාගාරය තුල බහුලව දකින්නට ලැබේ. මත්ද්‍රව්‍ය පමණක් නොව ඕනෑම දෙයක් නිලධාරීන්ගේ පිහිටෙන් ඇතුළට ගෙන යා හැකි බව බොහෝ දෙනා දනිති. ඒ නිසා වරදක් කොට ඇතුළට යන්නට සමහරු කිසිදු බියක් නොදක්වති. ඇතුළට යන්නට පෙරම ඔවුහු නිලධාරීන්ගේ පිහිට පතති. සල්ලි වීසි කරති. නාන්න වතුර ටික පෝලිමේ ඉන්නේ නැතිව කෑමවේල, බෙහෙත් ටික, දුරකත ඇමතුම් ලබාගැනීම ඇතුළු ඕනෑම දෙයක් මහත්තුරුන්ගේ පිහිටෙන් ලබාගැනීමට හැකි වෙයි.හැමෝම එලෙස නොවුවත් හොඳ අවංක නිලධාරීහු ද සිරගෙදර නැත්තේ නොවේ. මත්කුඩුවලට එරෙහිව සටන් කළ ජේලර් තෙන්නකෝන් බස් රියක් තුළදී වෙඩි තබා මරා දැමීම මීට කදිම උදාහරණයකි. කෙසේ වෙතත් මාලිගාකන්ද සිරගෙදරින් සිරකරුවන් පැන යෑම පිටුපස ද මෙවන් අකටයුතු ඇති බවට අනුමාන කළ හැකි වේ. ඔවුන් පැන යන තුරු නිලධාරීන් කළ රාජකාරිය මෙන්ම ඔවුන් ඒ මොහොතේ රැඳුණු ස්ථානය මුලින්ම විමසා බැලිය යුතු වේ.ඊට අමතරව තවත් නොයෙකුත් ප්‍රශ්න සඳහා විසඳුම් සොයා ගත යුතු වන අතර ඊට අවශ්‍ය පිළියම් යෙදිය යුතු වේ. රාජකාරිය මෙන්ම නීතිය ද හරිහැටි ක්‍රියාත්මක වන්නේ නම් සිරකරුවන්ට පමණක් නොව වැරැදි කරන නිලධාරීන්ට ද දඬුවම් ලැබෙන්නේ නම් සිරගෙදර මෙවැනි තත්ත්වයකට ඇද නොවැටෙනු නොඅනුමානය.පිංතූර - රොෂාන් පිටිපන සුලෝචන ගමගේ කීර්ති මෙන්ඩිස්</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=af10061311</link>
    <topic>ජයකොඩි මහත්තයාගේ සිංහල ටියුෂන් පංතිය</topic>
    <author>කසුරි</author>
    <content>මේ දවස්වල කතාව ටියුෂන් පංති ගැන. ඉරිදා සහ පෝය දවස්වලට ටියුෂන් පංති තහනම් කිරීම ගැන.අපේ කාලෙ ටියුෂන් පංති තිබුණ ද කියල ඇහුවොත් හුඟ දෙනෙක් කියන්නෙ නෑ කියල. මම මේ සිහිපත් කරන්නෙ එකදාස් නමසිය පනස් ගණන්... මීට අවුරුදු පනහකට හැටකට ඉස්සර...ටියුෂන් පංති කියන්නෙ උපකාරක පංති නම් එහෙම උපකාරක පංති ඒ කාලෙත් තිබුණා... ඉඳල හිටලා... විභාගයක් ළංවෙන කොට... හැබැයි ඒව ටියුෂන් කඩ නෙමෙයි... හෘදයාංගම උපකාරක පංති...මාත් ඒ වගෙ පංතියකට සහභාගිවෙලා තියෙනවා... ඒ පංතියෙ හිටියෙ මම විතරයි... ඔය ටියුෂන් කියන කතාව ආන්දෝලනාත්මක මතු වෙන කොට මට සිහිපත් වෙන්නෙ මං විතරක් හිටපු එකම එක දවසක් පවත්වපු ගම්පහ බණ්ඩාරවත්ත ප්‍රාථමික පාසලේ හිටපු ජයකොඩි මහත්තයාගේ සිංහල ටියුෂන් පංතිය. ඒක අපූරු පංතියක්. අපූරු කතාවක් මත පදනම් වුණු මතකයක් තිබෙන...එතකොට මං හිටියෙ බණ්ඩාරවත්ත ඉස්කෝලෙ හතරවැනි කැලෑසියෙ. ඒ කාලෙ හතර ශ්‍රේණිය කියල එකකුත් නෑ... හතර වසර කියල එකකුත් නෑ... තිබුණෙ හතරෙ පන්තිය... නැත්නම් කැලෑසිය...ජයකොඩි මහත්තය අපේ පංති භාර ගුරුතුමා... රෙද්ද බැනියම ඇඳල පාගන බයිසිකලේක ඉස්කෝලෙට ආවෙ. සෙරෙප්පු දැම්මද කියල මට නිච්චියක් නෑ... ඉංගි‍්‍රසි ඇරෙන්ඩ අනික් හැම පාඩමක්ම ඉගැන්නුවෙ ජයකොඩි මහත්තය. හරිම සැර මහත්තයෙක්... වැරැද්දක් දැක්කොත් අතේ තිබුණු එකෙන් ගහනවා... මොකුත් ම නැත්නම් ඉතින් කනපුරා කනේ පාරක් වදිනවා දුම් විසිවෙන්ඩ.මේ කියන දවස මට අද වගේ මතකයි... නමසිය පනස් හතේ එක දවසක්... එදා අපට “අම්මා” ගැන රචනාවක් ලියන්ඩ දුන්නා... සාමාන්‍යයෙන් ඒ කාලෙ මගේ අකුරු ලස්සනයි... රචනා හොඳයි... මගේ රචනාව හුඟාක් දවස්වලට මට හැමෝටම ඇහෙන්ඩ කියවන්ඩත් වෙනවා... ඒක හින්දා සමහර ළමයි හොර කළාට රචනා පාඩමේදි නම් මට හොරයක් බොරුවක් කරන්ඩ කිසිම ඉඩක් තිබුණෙ නැහැ.එදා තිබුණෙ “අම්මා” ගැන රචනයක් ලියන්ඩනෙ... මම ලිව්වා. එදා ටිකක් ඛ්දිස්සි වුණා. අන්තිමේදී පංතියේ පොත් එකතු කළා... ඉස්සෙල්ලාම ගත්තෙ මගෙ පොත... පොත දිහා බලාගෙන ඉන්නකොට ජයකොඩි මහත්තයගෙ නළල රැළි වැටෙනවා මම බලාගෙන...“මෙහෙ වරෙං”ඒ සද්දෙ නම් ඒ තරම් හොඳ නැති බව කාටත් වැටහුණා. පංතියෙ හැමදෙනාම ගල් ගැහිල වගේ මා දිහා බලාගෙන.මම ළඟට ගිය ගමන් ජයකොඩි මහත්තයා මගෙ කන කරකවල අල්ලගත්තා.“යකෝ ම යන්න ලියන්නෙ මෙහෙමද? කෝ බොල මේ කෙ ගැටේ...? භාෂාවට ගරු කරන්ඩ එපා යකෝ අම්මට ගරු කරල හරියට ම යන්න ලියාපිය”එහෙම කියල කන්කෙටියෙන් අල්ලල මාව කළු ලෑල්ල පැත්තට තල්ලු කළා... මාව වීසිවෙලා ගිහිල්ල කළු ලෑල්ලෙ වැදුණා නළල... රාමුවක ලී ඇන දෙකකින් රඳවල තිබුණ කළු ලෑල්ල මගෙ කකුළ උඩ වැටුණා. (ඒ කාලෙ බිත්තිවලට හයි කරපු කළු ලෑලි තිබුණෙ නැහැ... ලී රාමුවල රඳවන කළු ලෑලි තමයි තිබුණෙ)නළලෙ ජිල් බෝලයක් විතර ගෙඩියක් ඇවිල්ල තිබුණා... හැබැයි ජයකොඩි මහත්තයා සාක්කුවෙන් ලේන්සුවක් අරගෙන ඒක කටින් පිඹලා උණුසුම් කරලා මගෙ නළලෙ ගෙඩිය තැව්වා...එදා ඉස්කෝලෙ ඉවර වෙලා අනික් හැමෝම ගෙවල්වලට ගියත් මට යන්ඩ ලැබුණේ නැහැ. එදා තමයි ජයකොඩි මහත්තයා මට ටියුෂන් පංතියක් දැම්මේ...හවස ඉඳල සිය වාරයක් අම්මා කියා එක අයන්නටයි මයන්නටයි නියම විදියට ගැටය දාලා ලියන්ඩ සිදුවුණා.ඊට පස්සෙ මට ශත දහයක් දුන්නා. යන ගමන් කඩෙන් බනිස් ගෙඩියක් අරගෙන කකා පලයන් කියලා.අදත් මට අම්මා කියල ලියනකොට ජයකොඩි මහත්තයා මතක් වෙනවා...ඊළඟ අවුරුද්දෙ මම පහේ ශිෂ්‍යත්වෙන් පාස්වුණා... ගම්පහ අධ්‍යාපන මණ්ඩලයෙන්ම එහෙමත් නැත්නම් අහල ගම් හතෙන් ම මම විතරයි පාස්වෙලා තිබුණෙ... ඊට පස්සෙ සෙන්ට්‍රල් කොලීජියට යන්ඩ ඕනැ... ශිෂ්‍යත්ව ප්‍රතිඵල එනකොට මම හිටියෙ ගම්පහ බණ්ඩාරනායක කොලිජියට ඇතුළු වෙලා. ඒත් මම බුලත් අතකුත් අරගෙන බණ්ඩාරවත්තෙදි මට උගන්නපු ජයකොඩි මහත්තයා, කුමාරපේලි මහත්තයා, එදිරිසිංහ නෝනා මහත්තයා බලන්ඩ බණ්ඩාරවත්ත ඉස්කෝලෙට ගියා...මම ජයකොඩි මහත්තයාට දණගහල වැන්දා...“උඹට ඉගෙන ගන්ඩ පුළුවන් කියල මං දැනගෙන හිටිය... ඒකයි මං උඹ පස්සෙන් පැන්නුවෙ... උඹ කොහේ ගියත් අම්මා අමතක කරන්ඩත් එපා... භාෂාව අමතක කරන්ඩත් එපා.”ජයකොඩි මහත්තයාගේ වචන මගෙ ජීවිතය පුරාම දෝංකාර දෙමින් ඇහෙනවා... ඒ වගෙ ගුරු දෙවිවරුන්ට පූජා කරන්ඩ ඕනැ... වළදාපු පැත්තට හැරිල වඳින්ඩ ඕනැ...ඒ වෙනුවෙන් ජයකොඩි මහත්තයාට ලැබුණේ මොනවාද? මම වඳින වෙලාවෙ ඇස් කොන්වලට උනාපු සතුටු කඳුළු තෙතමනය විතරයි.කසුරි</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=af1006132</link>
    <topic>නවක වදය නැති කරන මඟක්</topic>
    <author>පනාවැව සිරි ගුණරත්න පිරිවෙනේ ආචාර්ය ඔලිදළුවේ සිරි විභූති හිමි</author>
    <content>මානව සමාජයේ ආභරණය වූ කලී ගුණ දහම්ය. ගුණ දහමින් තොරවූ මිනිස් සමාජය මිනිස් සමරූපී තිරිසනුන් සිටින සමාජයකි. තිරිසනුනට ගුණ දහම් නැත. තමන් සමඟ සිටින අනෙකා සපා කන අතර විටෙක මරා කයි. දැනුමෙන් බුද්ධියෙන් උසස් අය සිටී යයි සම්මත වූ විශ්ව විද්‍යාලය තුළ තිරිසනුන්ට ද අන්ත අයුරින් මිනිසුන් හැසිරීම කෙතරම් නින්දිත දැයි සිතා බැලිය යුතුය.උසස් අධ්‍යාපනය යනු පාසලේ පළමු, දෙවන වසර වල දෙන අධ්‍යාපනය නොවේ. එයට වඩා තාර්කික වූද විශිෂ්ට වූද අධ්‍යාපනයකි. විශ්ව විද්‍යාලය තුළින් බලාපොරොත්තු වන්නේ ද රටේ අනාගතය භාර ගැනීමට සුදුසු ගුණ යහපත් කාරුණික මිනිසෙකි. එහෙත් විශ්ව විද්‍යාලයේ එකී මෙහෙවර වසා පැතිර සිටින මේ දුගඳ හමන පිළිලය වූ නවක වදය එකී කාර්යභාරය සහමුලින්ම නසන බව සිතනු මැනව.නවක වදය පිළිබඳ පනතක් සම්මතව තිබුණ ද එය පය බරවායට පිටිකර බෙහෙත් බැඳීමක් සේය. ප්‍රසිද්ධියේ නවක වදය නොතිබුණ ද නේවාසිකාගාර තුළ සිදුකරන පිළිකුල් සහගත නවක වදය පිළිබඳව කිසිඳු ක්‍රියාමාර්ගයක් ගෙන නැත. ප්‍රසිද්ධියේ සිදුවනවාටත් වඩා දරුණු ලෙස මේ නවක වදය නේවාසිකාගාර තුළ දැඩිව සිදු කරනු ලබයි. ගම් ගෙවල් හැර දමා හුදකලාව ගැහි ගැහී විශ්ව විද්‍යාලයට පැමිණෙන නවක දරු දැරියනට හමුවන්නේ දැනුමින් බුද්ධියෙන් පිරි සොයුරු සොයුරියන් පිරිසක් නොව අන්ත තිරිසන් ක්‍රියා වලින් දූෂිත තිරිසනුන් පිරිසකි.විශ්ව විද්‍යාලය උසස් යයි සම්මතය. මවුපියන් තම දරුවන් විශ්ව විද්‍යාලයට එවන්නේ දහසක් බලාපොරොත්තු පොදි බැඳගෙන උසස් මිනිසුන් වෙත ගොස් තම දරුවා ද උසස් මිනිසකු වනු ඇතැයි බලාපොරොත්තුවෙනි.ඔහු හෝ ඇය පළමු සතියේම විශ්ව විද්‍යාලය එපා වී පැමිණීම ඔවුන් දරුවන්ගේ අධ්‍යාපනය වෙනුවෙන් ඔවුන් නොකා නොබී මුලු ජීවිත කාලයේම විඳි දුකට වඩා ප්‍රබලය. ඔවුන්ගේ ජීවිතයේ අහිංසක බලාපොරොත්තු නසා දැමූ අධම මිනිසුන්ගේ මේ ලෝකය තවදුරටත් ආරක්ෂා කරන්නේ ද යන්න ජනාධිපතිතුමාට භාරය. අපමණ වෙහෙසක් විඳ උසස් පෙළ විභාගය සමත්ව විශ්ව විද්‍යාල වරම් ලබන දරුවන්ගේ හීන සිය ගණනක් තිඹිරිගෙයිදීම මිය යන්නේ අතිශය ශෝචනීය ලෙසය.සමහර විශ්ව විද්‍යාල වල නවක වදය යනු අතිශය තිරිසන් ක්‍රියාවකි. මා මේ කරන ප්‍රකාශය හුදු අහුමානයක් නොව ඇසින් දැක ඇසූ සාක්ෂි මත මෙන්ම ඇසු දුටුවන්ගේ ද සාක්ෂි මත කරන ප්‍රකාශයකි. මගේ හිතවතකු පැවසූ ප්‍රකාශයක් මෙසේය.“අපි පැනලා එන්න කලින් දවස් 14 ක් හිටියා. ඒ දවස් 14 නාන්න දුන්නෙ නෑ. මුහුණ විතරයි අඩුම ගාණේ අතපයවත් හෝදන්න දුන්නේ නෑ. කතා කරන්නේ තිත්ත කුණුහරුප. ගුරුවරු පාවා දීල බනිනවා. අම්ම තාත්ත පවා පාවාදීල පවා බණිනවා. දෙමව්පියො මැරුණත් යන්න දෙන්නෙ නෑ. මගේ එක යාළුවකුගෙ අම්මා මිය ගියා. උන් ඒත් යන්න දුන්නෙ නෑ. අන්තිමට එයා පැනල ගියා.”මවගේ මරණයට යාමට ඉඩ නොදිය හැක්කේ තිරිසනුන් හට විතරය. තමන්ද උපන්නේ මව් කුසින් බව ඔවුනට අමතකය. එය ඇසූ අවස්ථාවේ දැනුන කලකිරීම ජීවිතයම එපා කරවන සුලුය.මේ එක් උදාහරණයක් පමණය. ඔහු පැවසූ අන්දමට එක් ශිෂ්‍යයෙක් ආබාධිත තත්ත්වයට පත්ව තිබෙන්නේ දැඩි නවක වදය නිසාය. ඔහුගේ බෙහෙත් වලට මසකට රුපියල් 1000 ක් පමණ වැය වන අතර ඔහුට අවශ්‍ය බෙහෙත් වලට සිසුන්ගෙන් මුදල් එකතු කරනු ලැබේ. පරිපාලනය මේ සියලු කටයුතු දැන දැනම නිහඬව සිටිති.සමහර දරුවන් අති දක්ෂ අය වන අතර ඔවුනට විශ්ව විද්‍යාල වරම් ලැබුණ ද ඉන් එහාට ඉගෙන ගැනීමට වරම් අහිමිව ඇත්තේ විශ්ව විද්‍යාල අධ්‍යාපනයේ ඇති විශිෂ්ටත්වය නිසාය. පැහැදිලිව කිවහොත් නවක වදයේ ඇති විශිෂ්ටත්වය නිසා ද? එයින් මේ රටට අහිමි වන විශිෂ්ටයන් නැවත ලබා ගැනීමට ක්‍රමයක් නැත. වසර තුන හෝ හතර අවසානයේ මේ පහත් මිනිසුන් විශ්ව විද්‍යාලයෙන් පිටවන්නේ කිසිවක් නොදන්නා බෝසත්වරුන් ලෙසය. මේ සිදුකරන නවක වද ක්‍රියාවන් අතර ඇඳ මේස යට රිංගවීම හා එකතැන සිදුකරන දැඩි වෙහෙසකාරී ක්‍රියාවන් ඇත.එසේම අසභ්‍ය කවි ගීත පාඩම් කිරීම ආහාර සියලු දෙනා ලවා සූප්පු කරවීම ආදිය ද වේ. එසේම නිරුවත් කිරීම වැනි ක්‍රියාවලට පෙළඹීම ද සමහර විශ්ව විද්‍යාලවල ඇති බව මා හට පැවසුවේ එයට ලක්වුණු සමහර අසරණ සිසුන් විසිනි. කෑම බීම සඳහා කරන පහත් ක්‍රියා ද මේ අතර වේ.පිරිමි නේවාසිකාගාරවල මෙන්ම කාන්තා නේවාසිකාගාරවල ද සිතාගත නොහැකි අන්දමේ නවක වද දීම් සිදුවේ. කාන්තාවක තරුණියක යයි කී විට මැවෙන ප්‍රතිරූපය වන්නේ කරුණාවෙන් යුතු හික්මීමෙන් යුතු පියකරු යුවතියකගේ ස්වභාවයයි. එහෙත් විශ්ව විද්‍යාල යුවතියන් තමන්ට පසුව එන යුවතියනට දෙන නවක වදය සිතා ගැනීමටත් නොහැකිය. මගේ හිතවතකු වරක් මට පැවැසුවේ සිය බිරිඳ විශ්ව විද්‍යාල ගමන නැවැත්වීමට හේතුව නවක වදය බවයි.ඇයට දී තිබුණු නවක වදය කොතරම් ද යත් සති දෙකක් පමණ රෝහල් ගතවීමට සිදුවී ඇත. අවසානයේ ඇගේ මුදල්, හැඳුනුම්පත් පවා නැතිවී ඇත. තවත් තරුණියක විද්‍යා පීඨයට ගොස් සති දෙකෙන් නැවත පැමිණියාය. ඇය කී වදන් ඇසුව මොවුන් උගත් මිනිසුන් දැයි සැක ඇති වෙයි. ඇයට එක් වරක්වත් නා ගන්නට ඉඩ නොදී තිබුණු අතර නොයෙක් අප්‍රසන්න ක්‍රියා සිදුකර ඇත්තේ සහෝදර යුවතියන් විසින්මය. නිරුවත් කිරීම් වැනි දේ කාන්තා පිරිමි යයි වෙනසක් නැත. ගමෙන් එන අහිංසක තරුණියන්ගේ ශීලාචාරකම නැතිකර විලිබිය සිඳින තැනක් මිස උසස් තැනක් ලෙස විශ්ව විද්‍යාලය හඳුන්වා දිය නොහැකිය.නවක වදය දෙන තිරිසන් සහෝදර සහෝදරියන් ද කිසියම් දිනක ගැහි ගැහී විශ්ව විද්‍යාලයට පැමිණි අය වෙති. ඔවුන ද නවක වදයට ලක්ව අධික පීඩාවට පත්වූ අය වන අතර ඔවුනට මුල මතක නැත. සුදනන් ලෙස විශ්ව විද්‍යාලයෙන් නික්ම තමනට පහළ දරු දැරියන්ගේ නැණස පාදන්නට පත්වීම් ලබාගන්නේ ද ඔවුන්ය. මෙය තවදුරටත් නොසලකා හැරිය හැකි නොවේ. මගේ සොයුරෙක් විදෙස් රටක අධ්‍යාපනය ලබයි. ඔහු සඳහන් කරන්නේ එහි නවක වදය නොමැති බවය.විශ්ව විද්‍යාල ආචාර්යවරු පවා නවක වදය පිළිබඳවත් එහි හානිය පිළිබඳවත් හොඳින් දනිති. එහෙත් මුනිවත රකියි. මෙය නැති කිරීමට හුදු පනතකින් බැරිය. දැඩි නීති රීති ක්‍රියාත්මක කළ යුතුය. වද දීමෙහි යෙදෙන්නකුට අවම වශයෙන් තුන් අවුරුද්දකවත් සිර දඬුවමක් ලබාදිය යුතුය. නේවාසිකාගාර ආශි‍්‍රත කැමරා සවි කිරීම වැදගත් වේ. එසේම මයික්‍රෆෝන් රහසේ සඟවා තැබීම පරීක්ෂා කරන්නන් ශිෂ්‍යයන් ලෙස ඇතුළත් කිරීම ආදිය තුළින් හිංසනයට ලක්වන්නවුන් බේරා ගත හැකිය.මේ රටේ අනාගතයේ සුවිශේෂී මොහොතකි. ජනාධිපතිතුමා යුද්ධයෙන් රට බේරා ගත්තා සේම මත්පැන් දුරලීමට ක්‍රියා කරමින් යයි. එහෙත් රටේ ඇති උසස්ම අධ්‍යාපන ආයතනය තුළින් බිහිවන්නේ මෙවන් මිනිසුන් නම් එය මහත් අභාග්‍යයකි. හැමදාම පිකටිං විරෝධතා ප්‍රශ්න ආරවුල් ආදිය පැන නඟින්නේ හික්මීමක් නැති අධ්‍යාපන ක්‍රමයේ ප්‍රතිඵලයක් ලෙස බව මගේ හැඟීමයි.මා දන්නා සමහර කරුණු මෙහි ඇතුළත් කිරීමට බැරිය. එනිසා කරුණු සොයා බලා වඩාත් විමසිලිමත් වන්නේ නම් තත්ත්වය හොඳින් අවබෝධ කර ගැනීමට හැකි වනු ඇත. යුද්ධයෙන් රට මුදා ගත්තා සේම මේ ව්‍යසනයෙන් ද අධ්‍යාපන පද්ධතිය මුදාගත හැකි නම් අහිංසක මවුපියන්ගේ ද අහිංසක දරුවන්ගේ ද හදවත්වල පතුළෙන්ම නැඟෙන ආශිර්වාදයේ පින සදා ඔබතුමන්ට උරුම වනු ඇත.පනාවැව සිරි ගුණරත්න පිරිවෙනේ ආචාර්ය ඔලිදළුවේ සිරි විභූති හිමි</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=af1006134</link>
    <topic>‘ඇමැතිතුමනි මේ අහන්න’</topic>
    <author>සුභාෂිණී ජයරත්න අරුණි මුතුමලී</author>
    <content>සෞඛ්‍ය අමාත්‍ය මෛත්‍රීපාල සිරිසේනඅනුරාධපුර පේ‍්‍රමදාස ගජනායකදැනටමත් අපි මෙම මහජන සෞඛ්‍යය ක්ෂේත්‍ර නිලධාරීන් බඳවා ගැනීම සිදුකරගෙන යනවා. උතුරු පළාතේ බඳවා ගැනීම් මේ වන විටත් අවසන් කරන්න ආසන්නයි. නැඟෙනහිර පළාතේ බඳවා ගැනීම් මේ වන විටත් කරගෙන යනවා. ඉදිරියේදීත් ඇතිවන පුරප්පාඩු සඳහා අපි අලුතින් මහජන සෞඛ්‍ය ක්ෂේත්‍ර නිලධාරීන් බඳවා ගැනීම් කරනවා. මේ නිසා මේ අය බඳවා නොගන්නවා යැයි කිසිවකුට කියන්න බැහැ.සෝමලතා දිසානායක පදිංචිය සඳහන් නොවේකොහෙත්ම බැහැ. අපි එහෙම කිසිම අවසරයක් දී නැහැ. එහෙම අවසරයක් දෙන්නත් බැහැ. අපි මේ පිරිස දෙයාකාරයකට පුහුණු කරනවා. එනම් අභ්‍යන්තර හා බාහිර වශයෙන්. ඖෂධවේදියකුට රෝගියකුගෙන් රුධිර සාම්පලයක් හෝ ලබා ගන්න බැහැ. එය අපි අවධාරණයෙන් කිව යුතුයි. රෝගියකුගෙන් රුධිර සාම්පලයක් ලබා ගැනීමට, එන්නත් ලබාදීම ආදිය කිරීම සඳහා අඩුම තරමේ හෙද නිලධාරිනියක් / නිලධාරියෙක් විය යුතුමයි.කොලොන්නාව එස්. බී. සේනානායකඑය කෙසේවත් සිදු කෙරෙන්නේ නැහැ. රජයේ ප්‍රතිපත්තීන් ක්‍රියාත්මක කිරීමේදී දැනට හඳුනා ගත් ප්‍රශ්න රාශියක් තියනවා. දිවයිනේ ප්‍රධාන නගරවල විශේෂයෙන් නුවර, කොළඹ වගේ රෝහල්වල විශාල තදබදයක් තියෙනවා. ඒ නිසා රෝහල්වල බෝඩ් ලෑලි වෙනස් කළාට ප්‍රශ්නය විසඳෙන්නේ නැහැ. කළ යුත්තේ අඩු පහසුකම් සහිත ග්‍රාමීය හා ප්‍රාදේශීය රෝහල් වල පහසුකම් වැඩි දියුණු කිරීමයි. දැන් බලන්න මහනුවර රෝහලේ සිටින රෝගීන්ගෙන් සියයට 50 ක්ම මහනුවර පදිංචි අය නොවෙයි.දුර අයත් ඉන්නවා. නේවාසික අය බහුතරයක් මාතලේ, අනුරාධපුර, පොළොන්නරුව වගේම යාපනේ ත්‍රිකුණාමලේ අය. ඉතින් අපි හිතන්න ඕන ආයතනයක නම නෙමෙයි මහජනයාට වැඩි සේවයක් ලබාදිය හැක්කේ කෙසේ ද යන්න ගැනයි. රෝහල් තදබදය අවම කළ හැකි එකම විසඳුම තමයි ප්‍රාදේශීය හා ග්‍රාමීය රෝහල් නගා සිටුවීම. ඒ වගේම ඒවා මානව හා භෞතික සම්පත්, වෛද්‍ය උපකරණ ආදියෙන් ශක්තිමත් කළ යුතුයි. ඉදිරියේදී මේ රෝහල්වල සේවා ශක්තිමත් කර අපි වඩාත් ඉදිරියට මේවා ගෙන එනවා. මහනුවර රෝහලේ තදබදය අඩු කිරීමට අපි යාපනය, අනුරාධපුර හා ත්‍රිකුණාමලයේ රෝහල්වල තත්ත්වය වැඩි දියුණු කරනවා.නාත්තන්ඩිය එල්. ටී. පෙරේරාඑහෙම කියන එක වැරැදියි. දේශීය වෛද්‍යවරු වගේම අපේ බටහිර වෛද්‍යවරු ද නිතරම දේශීය ආහාර ගැන කතා කරනවා. පෝෂණයේ වැදගත්කම කියා දෙන කොට කොස්, දෙල් වැනි ආහාර ගැන නිතරම අවධාරණය කරනවා. අපි මේ පිළිබඳව ජනතාව දැනුම්වත් කිරීමට පොත් පවා සැකසුවා. මේ වන විට පෝෂණ සම්බන්ධීකරණ අංශය මඟින්  food based dietary guidlines 2002 නම් දේශීය ආහාර පිළිබඳ අත්පොත යළි සංස්කරණය කර ප්‍රකාශයට පත් කිරීමට කටයුතු යොදා තිබෙනවා. පෝෂණ මාසයට ආහාර වට්ටෝරු පිළිබඳ තරගයේ ජයග්‍රහණය කළෙත් දේශීය ආහාරවලින් තැනූ වට්ටෝරුවක්.කොළඹ ඇස්. රත්නකුමාරඖෂධවේදින් කාලානුරූපව මාරු කරන්න බැහැ. දැනට ඉන්න පස් හය දෙනාත් විශේෂ දැනුම ඇති අයයි විශ්ලේෂණ කටයුතුවලට ඒ අය අත්‍යවශ්‍යයි. අනෙක කවුරු හෝ චෝදනා කළ පමණින් තවත් අයකු වැරැදිකරු වන්නේ නැහැ. ඔය චෝදනාව කරන අයටත් තමන් කරන චෝදනාව පිළිබඳ වගකීමක් තිබෙනවා. ඒ වගේම ඖෂධ අධිකාරිය පිළිබඳ චෝදනා මෙතෙක් මට ලැබී නැහැ. එවැනි චෝදනා තිබෙනවානම් සියලු දෙනාටම වගකීමක් තිබෙනවා අංශ ප්‍රධානීන් හෝ ඇමැතිවරයාව දැනුම්වත් කරන්න. ඒ වගේම අදාළ පර්යේෂණ කටයුතු කරන විටත් ඒ සඳහා සහභාගි වීමට පුළුවන්කම තිබිය යුතුයි. මාධ්‍යයට දැනුම් දීමට පෙර කළ යුත්තේ අදාළ අංශ වෙත දැනුම් දීමයි. එයිනුත් විසඳුමක් නැත්නම් පමණයි මාධ්‍ය හරහා එසේ කළ යුත්තේ. එසේ නොමැතිව චෝදනා එල්ල කිරීම පමණක් සාධාරණ නැහැ. කෙසේ වුවත් මම මේ ගැන හැකි ඉක්මනින් සොයා බලා පරීක්ෂණයක් කරනවා.ගාල්ල පී. හෙට්ටිආරච්චිසෞඛ්‍යය ක්ෂේත්‍රයට පමණක් නොවෙයි සුරා සලක් ඇරැඹීම කාටත් තහනම්. ඔබට තිබුණා ඔබ ඔය කියන තැන ගැන පොලිසියට දැනුම් දෙන්න. එසේම හෙද සේවයටත් මේ දේ තහනම් නිසා අපිට ඒ පිළිබඳව නිවැරැදි තොරතුරු ලබා දුන්නහොත් සොයා බලා විනයානුකූල පියවර ගත හැකි යි.කඩවත සුජාතා ගුණවර්ධනමිනිසුන්ගේ අවශ්‍යතා මත වෙළෙඳපළේ බොහෝ දේ තිබෙනවා. ලෝකයේම තරගකාරිත්වය ඇතිවන්නේ මේ නිසයි. විශේෂයෙන්ම සංවර්ධනය වෙමින් පවතින රටකට වෙළෙඳ පොළ බලපෑම වැඩියි. බහුජාතික සමාගම්වල සිට ව්‍යාපාර ක්ෂේත්‍රයේ සිටින පිරිස් ජනතාව ආකර්ශනය මෙන්ම අක්‍රමණය ද කරනවා. ඖෂධවලත් මිල පිළිබඳව ප්‍රශ්නයට වඩා වටිනාකම තීරණය කරන සාධකය ප්‍රමිතියයි. එකම ඖෂධය වෙළෙඳපොළේ නම් සියයකින් ආවත් ඒ ඒ ආයතනවලට තමන්ගේ විවිධ ප්‍රචාරක වැඩසටහන් තිබිය හැකියි. මාධ්‍ය, සෞඛ්‍ය ක්ෂේත්‍රය, දේශපාලනය ආදි විවිධ ක්‍රම හරහා ඒක සිදුවන්නත් පුළුවන්. නමුත් අපි ආණ්ඩුව ලෙස තෝරා ගැනීමේ ප්‍රතිපත්තිය වන්නේ නියමිත ප්‍රමිතියෙන් යුතු ඖෂධ තෝරා ගැනීමයි. සමාගම්වලට තමන්ට අවශ්‍ය තීරණ ගන්න පුළුවන් එහෙත් රජයකට ඒ සමාගම්වල තීරණ ගැන වග කියන්න බැහැ. එම නිසා විශේෂ වෛද්‍යවරු, උපදේශකවරු තාක්ෂණ වේදින් ආදි කමිටුවල නිර්දේශ අනුව නියමිත ප්‍රමිතියෙන් යුත් ඖෂධ අප රෝහල්වලට ලබා දෙනවා.නොච්චියාගම මංජුල ශි‍්‍රයන්තයම් කිසි රෝහලකින් රෝග විනිශ්චය තුණ්ඩුව ලබා දෙන්නේ අදාළ රෝහලේ ප්‍රතිකාර ගත් කාලය තුළ එය තවදුරටත් ඉදිරියට ගෙන යාමේ අවශ්‍යතාවක් තිබේනම් පමණයි. සාමාන්‍ය ලෙඩකට බෙහෙත් ගත්තොත් රෝග විනිශ්චය තුණ්ඩුවක් දීම අවශ්‍ය නැහැ. බෝවන රෝග ආදිය හැදුනොත් නම් අපි එය දෙනවා. මන්ද ඉදිරි ප්‍රතිකාර තකා. ප්‍රශ්නය ඉදිරිපත් කළ මේ පියා දරුවාගේ රෝගී තත්ත්වය කුමක් ද යන්න හරියට පවසා නැති නිසා අපට එය අවශ්‍ය ද නැද්ද යන්න හරියටම කියන්න බැහැ. කෙසේ නමුත් ඔබේ ලිපියේ අදාළ රෝහල, වාට්ටු අංකය හා දිනය පැහැදිලිව දක්වා තිබීම නිසා අපි රෝහල් මට්ටමින් මේ ගැන සොයා බලන්න අදාළ නිලධාරීන්ට පවරනවා.මාතර ඩී. ජයවීරමේ සිදුවීම ගැන අපි දැනුවත් වෙලා ඉන්නේ. මේ පිළිබඳව අපි පරීක්ෂණයක් පවා පැවැත්වූවාඒ පරීක්ෂණයෙන් සොයාගත් කරුණු අනුව චෝදනා පත්‍රයක් නිකුත් කර තියනවා. මේ රෝගියාගේ ප්‍රතිකාර ගැන ගැටලු මතුවුණා. දැනටමත් විධිමත් විනය පරීක්ෂණයක් මේ සිදුවීම සම්බන්ධව කරගෙන යනවා. මේ ප්‍රතිඵල ලැබුණු වහාම ඉදිරියට කළයුතු දේ ගැන තීරණයක් ගන්නවා.කොරතොට ඉන්ද්‍රා වීරසූරියඅපි දැනටමත් අධ්‍යාපන අමාත්‍යංශයත් එක්ව එක්වී ඩෙංගු තුරන් කිරීමේ වැඩසටහන් රාශියක් කරගෙන යනවා. ඒ වගේ ම ඒ ඒ පාසල් වල විදුහල්පතිවරු මෙන් ම ගුරුවරුන් ද දරුවන් සමඟ එක්වී තමන්ගේ පාසල ශුද්ධ පවිත්‍ර කරගන්නවා. තමන්ගේ පාසලේ ඩෙංගු මදුරුවන් බෝවන තැන් ඉවත් කර පිරිසිදුව තබා ගැනීම විදුහල්පතිවරුන්ගේ වගකීමක්.ඒ ගැන හැමෝම දැනුම්වත් විය යුතුයි. අනෙක අපේ විෂය ධාරාවටත් මදුරුවන්ගෙන් බෝවන රෝග පිළිබඳ ඇතුළත් කර තිබෙනවා. ඒ වගේ ම ජනාධිපති කාර්ය සාධක බලකායේ කොටස්කරුවන් හැටියට අධ්‍යාපන අමාත්‍යාංශය මෙන් ම අනෙක් අමාත්‍යංශ, ආයතන මට්ටමිනුත් ඒ සඳහා ක්‍රියාත්මක වෙනවා. කෙසේ වුවත් තම තමන්ගේ වටපිටාව පිරිසිදුව තබා ගැනීම හැමෝගේම වගකීමක්.මාලබේ එච්. ජයසීලීමේ ඖෂධ වර්ග රජයේ රෝහල් වල තියෙන්න පුළුවන්. ඒ වගේ ම වෙනත් නමකින් පිට තියෙන්නෙ පුළුවන්. චක්‍ර ලේඛයක් නිතුත් කරලා තියනවා ඒ ඖෂධය රෝහලේ තියනවා නම් පිටින් ගන්න දෙන්න බැහැ කියලා. නමුත් රෝගීන් අපිට කියනවා ඉක්මනට ලෙඩේ හොඳ වෙන බෙහෙතක් තියනව නම් පිටින් ගන්න හරි ලියලා දෙන්න කියලා. (මෙසේ පැවැසුයේ සාකච්ඡාවට සහභාගි වූ වෛද්‍ය නිලධාරීන් ය. එවිට සෞඛ්‍ය ඇමැතිතුමා ඒ අදහස විවේචනයට ලක් කළේ මෙසේ ය.රෝගියාට සුදුසු නියමිත ප්‍රමිතියෙන් යුතු අඩු මිල බෙහෙත් දෙන්න වෛද්‍යවරු දැනගන්න ඕන. රෝගීන් කොහොමද බෙහෙත් ගැන දන්නේ, කොහොමද තම රෝගයට හොඳ බෙහෙත් වර්ග ගැන දන්නේ. දුප්පත් අහිංසක රෝගීන් බෙහෙත් ගැන දන්නේ නැහැ. ඒ නිසා වෛද්‍යවරු දැනගන්න ඕන හොඳ දේ රෝගීන්ට දෙන්න. මේ පිළිබඳ අපි චක්‍ර ලේඛයකින් රෝහල් අධ්‍යක්ෂවරුන්ට පළාත් අධ්‍යක්ෂවරුන්ට දන්වා තිබෙනවා. එය ක්‍රියාත්මක නොවෙනව නම් සොයා බැලිය යුතුයි.හබරාදූවේ ඒ.එච්. සෝමවංශඅපි දැනටමත් ඉන්දියාවෙන් බෙහෙත් ඇනැවුම් කර තියනවා. දැනටමත් සියයට 90 ක් ම ලැබිලා තියනවා. ප්‍රවාහන දෝෂ නිශ්කාශන ප්‍රශ්න, ඇනවුම් ප්‍රමාද වැනි දේවල් බලපා තියනවා. උදාහරණයක් ලෙස මම දැනට සති 2 කට පෙර මහනුවර මහ රෝහලට ගියා.එහේ බෙහෙත් හිඟයක් නැහැ කිව්වා. අනුරාධපුර රෝහලට ගියා. එහෙ බෙහෙත් නැහැ කියා ලොකු ලැයිස්තුවකුත් මට දුන්නා. මම මෙහාට ඇවිත් බලනකොට දින දෙකකට කලින් අනුරාධපුරයට බෙහෙත් යවා තියනවා. මේ වගේ ගැටලු තියනවා. කොහොම වුණත් තව සතියක් දෙකක් ඇතුළත සම්පූර්ණයෙන් ම ප්‍රශ්නය විසඳන්න පුළුවන් කියා මම හිතනවා.කලවාන ප්‍රේමසිරි සිල්වාකිසිම කෙනකුට ළමයින් හදාගන්න එපා කියලා කියන්න බැහැ. නමුත් වෛද්‍ය හේතු මත වෛද්‍යවරයකුට එහෙම කියන්න පුළුවන්. සමහරුන්ට නොයෙක් රෝගාබාධ තියෙන්න පුළුවන්. පිළිසිඳ ගැනීම් සඳහා නුසුදුසු, හෘද රෝග, රූමටික උණ වගේ අවස්ථා. නමුත් මේ රෝගියාට එහෙම ප්‍රශ්නයක් නැති බව කියා තිබුණා. ඔබට පුළුවන් මේ වෛද්‍යවරයා ගැන අපිට දැනුම් දෙන්න. ඍජුව සෞඛ්‍ය සේවා අධ්‍යක්ෂ ජෙනරාල්ට දැනුම් දිය හැකියි. එහෙම නැතිනම් පවුල් සංවිධාන උපදෙස් ගන්න පවුල් සෞඛ්‍ය කාර්යාංශයට ඇවිත් අහන්න.පිළියන්දල ඩී.ඒ. දේවිකාප්‍රදේශයේ සෞඛ්‍ය පිළිබඳ ප්‍රධාන වගකීම තිබෙන්නේ පළාත් පාලන ආයතනයටයි. නීතියට අනුව නම් කිසිම කෙනකුට ගෙවල්වල අප ජලය පාරට හෝ පාරේ කානුවලට හරවන්න බෑ. ඒ ප්‍රශ්නයට මහජන සෞඛ්‍ය නිලධාරිවරයාගේ උපදෙස් මත සෞඛ්‍යයට හානිකර බව පෙන්වා පළාත් පාලන ආයතනය මගින් නිසි කටයුතු කළ යුතුයි. එනිසයි ජනාධිපති කාර්ය සාධක බලකායට පළාත් පාලන හා පළාත් සභා අමාත්‍යංශයත් එක් කර තිබෙන්නේ.කේ.ඩී.එස්. රණතුංග - අඹකොටේපෞද්ගලික ආයතනයකින් ලබාගත් කාචයක් බැවින් ඒ පිළිබඳ සෞඛ්‍ය අමාත්‍ය්‍යංශයට පියවර ගැනීම අපහසුයි. සුදුසු සහ එකම විසඳුම වන්නේ සිවිල් උසාවියක නඩුවක් පැවරීමයි.ගම්පොළ රොහාන් සිරිවර්ධනමුලින් ම කිව යුතුයි අසාත්මිකතාව නැත්නම් අපි ඇලර්ජි කියන සිදුවීම නිසා යම් පුද්ගලයෙකු මිය ගියාම ඒ ගැන බිය වෙමින් අනෙක් අයවත් බිය කරනවා. තැලසීමියා, රුබෙල්ලා වගේ දේවල්වලට දෙන බෙහෙත් සමහර කෙනෙකුට අසාත්මික විය හැකියි. එහි තේරුම එය හැමෝටම විසයි කියන එක නෙවෙයි. සමහරුන්ට අන්නාසි කෑවත් විෂයි. පළු එනවා. නමුත් ලෝකෙම මිනිසුන්ට අන්නාසි විෂ ද? නැහැ.ඉතින් ඒ වගේ රුබෙල්ලා එන්නත පිළිබඳව කමිටුව මහාචාර්ය මනෝරි සේනානායක වෛද්‍යතුමියගේ ප්‍රධානත්වයෙන් තවත් විද්වතුන් පස් දෙනෙකුගේ පමණ සහභාගිත්වයෙන් මාස 3 ක් තිස්සේ පර්යේෂණ කළා. එහි වාර්තාව ඉදිරිපත් කර තිබෙනවා. එය දැන් වසංගත රෝග මර්දන ඒකකයට යොමු කළා. ඒ වගේ ම බෝවන රෝග උපදේශක කමිටුවටත් ඉදිරිපත් කෙරෙනවා. මේ සියලු අංශවල වාර්තාවල එකතුව මගින් විනිවිද භාවයෙන් යුතුව වාර්තා ඉදිරිපත් කෙරෙනවා.ඒ එන්නත පිළිබඳ කෙතරම් විශ්වාසය තිබුණත් අප වැඩි හොඳට ඔස්ට්‍රේලියාවටත් යැව්වා. මේ සියලු කරුණු පිළිබඳ මාධ්‍ය මගින් අපි ජනතාව දැනුම්වත් කළා. මෙය බිය විය යුතු කරුණක් නොවේ. කොහොම වුණත් රුබෙල්ලා එන්නත නැවත ලබාදීම තවම අපි ආරම්භ කළේ නැහැ. නමුත් නැවත එය අරඹනවා.සුභාෂිණී ජයරත්න අරුණි මුතුමලී</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=af1006135</link>
    <topic>යෞවනයේ සුන්දරත්වය දේශපාලනයේ ගොරෝසුකම</topic>
    <author>ටිරෝනි</author>
    <content>සිත නැවතුණු තැනකැලණිය විශ්වවිද්‍යාලය වසා දැමුණේ සති කිහිපයකට කලින්. ඒ ගැන පුදුමයක් නැහැ. සිසු ගැටුම් විශ්වවිද්‍යාල තුළ සාමාන්‍ය දෙයක් වෙලා. ඒත් මෙවර විශ්වවිද්‍යාලය වසා දැමීමට හේතු වූ කරුණ මගේ සිත කනගාටුවට පත් කළා. ගැටුමට හේතුවෙලා තිබුණේ අවුරුදු උත්සවයේ එක් තරගයක්. අවසාන තරග ප්‍රතිඵලය බාරගන්න අකමැති වූ සිසුන් දෙපිරිසක් මහා ගැටුමක් ඇති කරගෙන. ගැටුමේ අවසාන ප්‍රතිඵලය විශ්වවිද්‍යාලය වසා දැමීම.මගේ සිත අතීතයට දිව ගියා. නැවතුණේ අවුරුදු උත්සවයක් ළඟ. තැන කැලණිය විශ්වවිද්‍යාලයම තමයි. ඒ දෙදහසේ අවුරුද්ද. මම විශ්වවිද්‍යාලයේ පළමු වැනි වසරේ ශිෂ්‍යාවක්. අප්‍රේල් මාසේ කෙළවරේ දිනක අවුරුදු උත්සවයක් පවත්වන්න සියල්ල සූදානම් කරලා තිබුණෙත් විශ්වවිද්‍යාල ශිෂ්‍යයන්මයි.නුවර පාරෙන් හැරිලා විශ්වවිද්‍යාලයට යන කන්ද නඟිනකොට වම් පැත්තෙන් ඉස්සෙල්ලාම හම්බවෙන්නේ ක්‍රීඩාපිටිය. සාමාන්‍යයෙන් උදේ කාලයේ ක්‍රීඩාපිටිය සිසුන්ගෙන් තොර වුණත් එදා එහෙම වුණේ නැහැ. සංවිධානය කාගේ වුණත් දවසේ ටික වෙලාවක් ගෙවිලා යන කොට අවුරුදු උත්සවය මුළු විශ්වවිද්‍යාලයේම අවධානය දිනාගන්න සමත් වුණා. අපි බොහෝ දෙනෙක් ක්‍රීඩාපිටියට ගියේ හිතලාමත් නෙවෙයි.එතැන තිබුණේ එකම සතුටු සාගරයක්. විශ්වවිද්‍යාලෙට යන්න කලින් පොත පතෙන් කියවලා තිබුණ ආකර්ශණය නැත්නම් ‘කැම්පස් ගතිය’ එතන තිබුණා. කොට්ට පොර, අලියට ඇහැ තැබීම වගේ අවුරුදු උත්සවයක තියෙන සාම්ප්‍රදායික අංග මේ අවුරුදු උත්සවයෙත් නොඅඩුව තිබුණා. ඒත් ගොඩක් ලස්සන වුණේ විශ්වවිද්‍යාල ශිෂ්‍යයන්ම නිර්මාණය කළ ක්‍රීඩා. මුට්ටි බිඳීමේ තරගය ඒ අතරින් ඉතා හොඳින් මගේ මතකයේ ඉතිරි වුණා.තරගයට සහභාගී වුණු හැමෝටම පුංචි මැටි මුට්ටියකුයි ලී කෑල්ලකුයි අතට ලැබුණා. මුට්ටිය එක අතකින් පිටිපස්සට කරලා අල්ලගන්න ඕනේ. අනිත් අතින් ලී කෑල්ල. තමන්ගේ මුට්ටිය පරිස්සම් කරන ගමන් ලී කෑල්ලෙන් ගහලා අනුන්ගේ මුට්ටි බිඳින්න ඕනේ. තරගය හරිම සුහදයි. එදා එතන නියම විශ්වවිද්‍යාල ශිෂ්‍යයන් හිටියා. මම කිසිම තරගයකට සහභාගි වුණේ නෑ. ඒත් අවුරුදු උත්සවය ඉවර වෙනකල්ම ගෙදර ගියෙත් නෑ. මතක හැටියට එදා එකම දේශනයකටවත් ගියේ නෑ. හැබැයි වින කටින බහිරවයන් නැතිනම් විශ්වවිද්‍යාලය කොතරම් සුන්දර තැනක් ද කියන පාඩම නම් ඉගෙන ගත්තා.මේ බහිරවයන් ගැනත් යමක් කියන්න ඕනේ. ඊට කලින් මේ බහිරවයන් හඳුන්වා දෙන්නත් ඕනේ. මම අධ්‍යාපනය ලබපු වසර හතර ඇතුළත විශ්වවිද්‍යාලය බොහෝ වාර ගණනක් වසා දැමුවා. හේතුව බොහෝ විට සිසුන් දෙපිරිසක් අතර ගැටුමක්. නැතිනම් සිසුන් සහ පොලීසිය අතර ගැටුමක්. හැබැයි මේ කොයි ගැටුමටත් හේතුවක් තිබුණා. ඒ තමයි විශ්වවිද්‍යාලවලට වින කටින බහිරවයෝ නැතිනම් විශ්වවිද්‍යාල සිසුන්ගේ ක්‍රියාකාරකම් තීරණය කරන, පාලනය කරන පිටස්තර වැඩිහිටියෝ. මේ වැඩිහිටියෝ තමන්ගේ දේශපාලන අරමුණු වෙනුවෙන් සිසුන් රූකඩ බවට පත් කර ගත්තා.උසස් පෙළ සාර්ථකව නිම කරලා පාසලට සමුදීපු අලුත. රටේ බුද්ධිමත්ම පිරිස වශයෙන් විශ්වවිද්‍යාලයට එන්නේ තරුණකම දෝතින් අරගෙන. බොහෝ දෙනා කියන්නේ ජීවිතයේ ලස්සනම කාලය පාසල් කාලය කියලා. සිසුන් බිලී බා ගන්න බලන් ඉන්න වැඩිහිටියෝ නැත්නම් ඇත්තමයි විශ්වවිද්‍යාල ජීවිතය වඩාත්ම ලස්සනයි. පාසලින් එළියට ආ ගමන්, ගමෙන් නගරයට ආ ගමන් බොහෝ දෙනාට අත්දැකීම් හරිම අවමයි. ඒ නිසාම අවස්ථාවාදී වැඩිහිටියන්ට තමන්ගේ අරමුණුවලට සිසුන් මෙහෙයවන්න ලේසියි.මම විශ්වවිද්‍යාලෙ ඉන්න කාලෙ ඇතිවුණු ආරවුල්, සංවිධානය වුණු රැළි, විරෝධතා මේ සියල්ල සඳහා සිසුන්ව මෙහෙයවූයේ විශ්වවිද්‍යාලයෙන් පිටත හිටපු වැඩිහිටියෝ. සමහර විට මේ වැඩිහිටියන් අතරට විශ්වවිද්‍යාලයේම කථිකාචාර්යවරුන් ඇතුළත්. තමන් කළ යුත්තේ මොකක්ද කියලා හරි හැටි අවබෝධ කරගන්න අසමත් වුණු ශිෂ්‍යයන් මේ වැඩිහිටියන් දීපු ලනු ගිල්ලේ ඉවක් බවක් නැතුව. ඒ නිසාම සමහරුන්ට ඇස් අහිමි වුණා. සමහරුන්ට අහිමි වුණේ ඇඟිලි. සමහරු ජීවිතයෙන් වන්දි ගෙවන්න තරම් අවාසනාවන්ත වුණා. බොහෝ දෙනකුට උපාධිය අහිමි වුණා.අවට ලෝකය ගැන අපි අවදියෙන් ඉන්න ඕනේ තමයි. ඒත් ඒ අතර කාගේවත් ඉත්තෙක් නොවී ඉන්නත් වගබලාගන්න ඕනේ. විශ්වවිද්‍යාල ජීවිතය හරිම සුන්දරයි. ඒ කාලය ගෙවී අවසන් වුණු දවසකට ඔබටත් එහෙම හිතේවි. ඒ නිසාම ප්‍රථමයෙන් ඒ සුන්දරත්වය අත්විඳින්න. ඔබ රූකඩ බවට පත් කරගන්න උත්සාහ දරන වැඩිහිටියන්ගේ නොයෙක් වැඩසටහන්වලට අහු නොවෙන්න වග බලා ගන්න. ඔබ වැඩිහිටියෙක් වූ පසු අනාගත පරම්පරාව වෙනුවෙන් පෙනී සිටින්න. හැබැයි කවදාවත් ඔවුන්ව අතකොළු කරගන්න එපා.ටිරෝනි</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=af1006137</link>
    <topic>ශ්‍රී ලංකාවේ ඉංගිරිසි අධ්‍යාපනය කොයිබට ද</topic>
    <author>විශ්‍රාමික විද්‍යා අධ්‍යාපන නිලධාරි,</author>
    <content>ඉංගිරිසි, ලොව වැඩිම ජනතාවක් භාවිත කරන පොදු අන්තර්ජාතික භාෂාවක් වන හෙයින්, එය මැනැවින් ඉගෙනීම ශ්‍රී ලාංකිකයින්ට ද, අතිශයින් වැදගත් ය. මෙරට රැකියා ක්ෂේත්‍රවලට පිවිසීම සඳහා ඉංගිරිසි දැනගැනීම අතිවිශේෂ සුදුසුකමක් වන හෙයින් ඉංගිරිසි ඉගෙනීම සඳහා පෙළඹෙන ජන සංඛ්‍යාව ශීඝ්‍රයෙන් වැඩිවී ඇත.ඉංගිරිසි ඉගෙනීමට දිරි දරන අයගේ තත්ත්වයට ගැළපෙන උචිත ඉගැන්වීම් අවස්ථා අප රටේ තිබේද? මුළුමනින් ම පාසල් අධ්‍යාපනය ඉංගිරිසි මාධ්‍යයෙන් කළ හැකිද? ඉංගිරිසියෙන් ඉගැන්වීම සඳහා වෙනම පාසල් ඇති කිරීමෙන් පංති භේදයක් ඇතිවේද? යන කරුණු ගැන සොයා බැලිය යුතු ය.මේ සම්බන්ධයෙන් අද අප පවතින තත්ත්වය ගැන මොහොතකට සිත් යොමු කිරීම කාලෝචිතය. අදත් අප රටේ රජයේ හා පෞද්ගලික පාසල් බොහොමයක ඉගැන්වීමේ මාධ්‍ය සිංහල හෝ දෙමළ ය. එසේ ම ඉංගිරිසි භාෂාව, දෙවන භාෂාවක් ලෙස ඉගැන්වුව ද, එය අනිවාර්ය නොවේ.මේ අතර වසර කීපයක සිට මුළුමනින් ම ඉංගිරිසි බසින් අධ්‍යාපනය ලබාදෙන, ලන්ඩන් හෝ කේම්බ්‍රිජ් විභාග සඳහා යොමු කරන ජාත්‍යන්තර පාසල් සමූහයක් බිහි වී ඇත.ඒවා අධ්‍යාපන අමාත්‍යංශයේ අනුමැතියකට යටත් නොවන අතර, කඩ හා සාප්පු පනත යටතේ ලියාපදිංචි කර ඇත. ඒවායේ භාවිත කරන විෂය නිර්දේශ, පෙළපොත් හා ගුරුභවතුන්ගේ සුදුසුකම් හා ප්‍රවීණතාව ගැන සම්මතයක් නොමැත. ප්‍රධාන ඉලක්කය වන්නේ ලන්ඩන් හා කේම්බ්‍රිජ් අ.පො.ස (සා.පෙළ) හා උසස් පෙළ සඳහා ශිෂ්‍යයන් යොමු කිරීමයි.එනිසා ප්‍රාථමික අවදියේ සිට 9 වසර දක්වා විදුහල්පතිවරුන්ගේ හෝ අධ්‍යක්ෂ මණ්ඩලයේ හෝ රුචිකත්වය පරිදි එක් එක් පෙළපොත් තෝරා භාවිතයට ගනී. විභාග වසරවල පමණක් විෂය නිර්දේශ ඇති බැවින්, එම අවදියේ දී ඊට සරිලන සේ ශිෂ්‍යයන් සැකසීම සිදු කෙරේ. ලන්ඩන් හා කේම්බ්‍රිජ් විභාග පවත්වනුයේ බ්‍රිතාන්‍ය කවුන්සලය මගින් නිසා, ශ්‍රී ලංකාවේ විභාග දෙපාර්තමේන්තුවට, ඒ ගැන වගකීමක් නොමැත. මෙම විභාග සඳහා විශාල මුදල් ප්‍රමාණයක් වැයවේ.මේ අතර මෙයට වෙනස් ක්‍රමයක් අනුගමනය කරන පෞද්ගලික, ඉංගිරිසි මාධ්‍ය පාසල් කීපයක් පසුගිය වසර හය ඇතුළත බිහිවී ඇත. මේ විදුහල් ද කඩසාප්පු පනත යටතේ ලියාපදිංචි කර ඇති, ශ්‍රී ලාංකීය විෂය නිර්දේශය, ඉංගිරිසියෙන් උගන්වන ඒවා ය.රජයේ පාසල්වල ප්‍රාථමික අවදියේ සිට උසස් පෙළ දක්වාම ඉංගිරිසි විෂයයක් වශයෙන් ඉගැන්වේ. ඒ සඳහා පෙළපොත් සකසා, ගුරු භවතුන් ද පුහුණු කර තිබුණ ද, එහි ගුණාත්මක වර්ධනය පිළිබඳ සෑහීමකට පත්විය නොහැක. පාසල් කිහිපයක 6 වසර සිට 11 වසර දක්වා විද්‍යාව, ගණිතය, සෞඛ්‍යය හා සමාජ අධ්‍යයනය යන විෂයයන් පමණක් ඉංගිරිසියෙන් ඉගැන්වීම ආරම්භ කළ ද ගුරු හිඟය නිසා එය අඛණ්ඩව සිදුනොවේ.මේ අතර උසස් පෙළ පංතිවල ද ඉංගිරිසි මාධ්‍යයෙන් ඉගැන්වීම සමහර විදුහල්වල ආරම්භ කළ ද ඒවා ද බොහොමයක් සාර්ථකව වර්ධනය වී නොමැතිවීම කනගාටුදායක ය.කුමන මාධ්‍යයෙන් ඉගැන්වුව ද, රජයේ පාසල්වල භාවිත කරනුයේ ජාතික අධ්‍යාපන ආයතනය මගින් සැකසූ විෂය නිර්දේශ හා ගුරු අත්පොත් වලට අනුකූලව සැකසූ පෙළ පොත් ය. වරන් වර අලුත් වන විෂය නිර්දේශවලට අනුව ඉගැන්වීම සඳහා සේවාස්ථ පුහුණු සැසි මඟින් ගුරු භවතුන්ගේ නිපුණතා වර්ධනය කෙරේ.මෙවැනි තත්ත්වයක් යටතේ වුව ද, ඉංගිරිසි මාධ්‍යයෙන් උගන්වන පෞද්ගලික විදුහල් කරා දරුවන් ඇඳී යන්නේ මන්ද? සුදුසු රජයේ පාසලක් ලබාගැනීමට නොහැකිවීම හෝ ඉංගිරිසි ඉගෙනීමට ඇති ලැදියාව නිසා හෝ පිටරටක සිට පැමිණීම නිසා හෝ පෞද්ගලික ඉංගිරිසි මාධ්‍ය විදුහල්වලට තම දරුවන් ඇතුළත් කිරීමට සිදුවේ.ශ්‍රී ලාංකික විෂය නිර්දේශය ඉංගිරිසියෙන් උගන්වන පෞද්ගලික පාසල්වල 1 වසර සිට 5 වසර දක්වා භාවිතය සඳහා කිසිම ඉංගිරිසි මාධ්‍ය පෙළපොතක් රජයෙන් මුද්‍රණය නොකෙරේ. එහෙයින් එම විදුහල්වල භාවිත කිරීමට සිදුවන්නේ තමන් විසින් සැකසූ පෙළපොත් හෝ ඉන්දියාවේ මුද්‍රණය කළ පෙළපොත්ය.ඉන්දීය පොත්, මෙරට උගන්වන පරිසරය ආශ්‍රිත ක්‍රියාකාරීකම් ආදී විෂයයන්ට කිසිසේත් නොගැළපේ. ජාතික අධ්‍යාපන ආයතනය සකස් කරන ගුරු මාර්ගෝපදේශ සිංහලෙන් හා දෙමළෙන් පමණක් මුද්‍රණය කර ඇති නිසා ඉංගිරිසි මාධ්‍යයෙන් උගන්වන අයට ඒවා ද හරිහැටි ගත නොහැකි ය.අන්තර්ජාතික හෝ ශ්‍රී ලාංකීය විෂය නිර්දේශ හෝ අනුගමනය කරන පෞද්ගලික විදුහල්වල උගන්වන්නේ කුමන ආකාරයේ ගුරු භවතුන් ද?ඪ. රජයේ පාසල්වලින් විශ්‍රාමලත් ඉංගිරිසි දැනුම ඇති පුහුණු හෝ උපාධිධාරී ගුරුවරුඪඪ. අලුතෙන් විශ්වවිද්‍යාලවලින් බිහිවන ඉංගිරිසි දැනුම ඇති උපාධිධාරීන්ඪඪඪ. ඉංගිරිසි දැනුම ඇති උසස් පෙළ සමත් ගුරුභවතුන්මෙම ඪඪ හා ඪඪඪ කාණ්ඩවල අයට ඉගැන්වීම පිළිබඳ කිසිම පුහුණුවක් නොමැත.ඪ, ඪඪ, ඪඪඪ යන වර්ගවල ගුරු භවතුන් ද ඉතා සීමිත බැවින්, උචිත ගුරුවරුන් සඳහා ඌණතාවක් ඇත. වසර 40 පමණ සිට ශ්‍රී ලංකාවේ අධ්‍යාපනය මුළුමනින් ම සිංහලෙන් සිදුවී ඇති නිසා මෙවැනි තත්ත්වයක් වැලැක්විය නොහැකි ය.එහෙත් ඉදිරියට මෙය මඟහරවා ගැනීම සඳහා රජයට පියවර ගත හැකි ය. රජයේ විදුහල්වල සිටින ඉංගිරිසි දැනුම ඇති ගුරුභවතුන් ඒ ඒ විෂයයන් සඳහා පුහුණ කිරීම හා විද්‍යා පීඨ මගින් නවක ගුරුවරු ඉංගිරිසි මාධ්‍ය විෂයයන් සඳහා පුහුනු කිරීම කළ හැකි ය. මුදල් අයකර හෝ හොඳ ඉංගිරිසි මාධ්‍ය ගුරු පුහුණුවක් ඇති කළහොත්, ඒ සඳහා ඉදිරිපත් වන අය බහුතරයක් සිටී. එසේ ම එවිට ඉංගිරිසි මාධ්‍ය ගුරු හිඟය වලක්වා ගත හැකි ය.කුමන බසින් ඉගැන්වීම කළ ද, කුමන බසින් ඉගෙන ගත්ත ද මේ සියලු දෙනා අප රටේ දරුවන් ය. දරුවන් ජාතියේ පරම වස්තුව බැවින් ඒ අයට නිසි අධ්‍යාපනය ලබාදී පරිපූර්ණ පුරවැසියන් බවට පත්කිරීම ජනතාවගේ මෙන් ම රජයේ ද වගකීම වේ.මේ පෞද්ගලික (ජාත්‍යන්තර හා ශ්‍රී ලාංකීය විෂය නිර්දේශ උගන්වන) විදුහල් රජයේ අධීක්ෂණයට ලක් කළ යුතු ය. අධ්‍යාපන අමාත්‍යංශයේ, පෞද්ගලික පාසල් ශාඛාව යටතේ ඉංගිරිසි මාධ්‍ය පාසල් ඒකකයක් පිහිටුවා, එම විදුහල් තත්ත්ව පරීක්ෂණවලට සහභාගි කර, ඉගැන්වීම ක්‍රමානුකූ®ල කරවන්න. එවිට රජයේ පාසල්වලට සමගාමීව, ඉංගිරිසි මාධ්‍යයෙන් උසස් අධ්‍යාපනයක් ලබාදිය හැකි නිසා, ඉංගිරිසි උගතුන් රාශියක් බිහිවේ. මෙය රටට, රට සල්ලි උල්පතක් ද වන අතර, විරැකියාව තුරන් කිරීමේ මඟක් ද වනු නිසැකය.ඊළඟට තවත් ප්‍රබල ගැටලුවක් මතුවී තිබේ. සාමාන්‍ය පෙළ දක්වා ඉංගිරිසි මාධ්‍යයෙන් උගන්වන පෞද්ගලික විදුහල් රටේ සෑම ප්‍රදේශයකම බිහිවී ඇති අතර, සාමාන්‍ය පෙළ දක්වා ඉංගිරිසියෙන් විෂයයන් කීපයක් උගන්වන රජයේ පාසල් ද ව්‍යාප්ත වී ඇත. එහෙත් සාමාන්‍ය පෙළට පසු ඉංගිරිසි මාධ්‍යයයෙන් උසස් පෙළ පංති පවත්වන රජයේ හෝ පෞද්ගලික විදුහල් ඉතාම විරල බැවින් සාමාන්‍ය පෙළ සමත් දරුවනට උසස් පෙළ ඉංගිරිසියෙන් හැදෑරීම අපහසු වී ඇත.ඔවුනට ඇත්තේ එක විකල්පයක් පමණ ය. එනම් සිංහල මාධ්‍යයයෙන් උසස් පෙළ හැදෑරීම පමණ ය. මේ දරුවන් අද වැටී ඇත්තේ ඉතා ශෝචනීය තත්ත්වයකට ය. විශාල මුදල් සම්භාරයක් වියදම් කර, ඉංගිරිසි මාධ්‍යයෙන් සාමාන්‍ය පෙළ සමත්වී නැවත සිංහලෙන් ඉගෙනීමට සිදුවීම, ගඟට ඉණි කැපුවා වැනි තත්ත්වයකි.ජනාධිපතිතුමා ප්‍රමුඛ අධ්‍යාපන බලධාරීන්ගේ අවධානය මේ සඳහා යොමු විය යුතු ය.විශ්‍රාමික විද්‍යා අධ්‍යාපන නිලධාරි,කිරිවත්තුඩුවේ එස්. ජයකොඩි</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=af1006133</link>
    <topic>රේඛා</topic>
    <author>රූපාන්ති බුලත්සිංහල</author>
    <content>ජීවිතේ කඳුළක්අනේ පැටියෝ, අපි මේ යන්නේ, කොහෙද කියලා මංවත් දන්නෙ නැහැ. ජීවිතේ් එකම කඳුළක් කියලා මට හිතෙන්නෙ. පුංචි ඔයාට මේවා කොහොම තේරුම් කරලා දෙන්නද? කියලා මං දන්නෙ නැහැ. ඔයා මේ ලෝකෙ තනිකරලා මට විතරක් යන්න බැහැ. තම එකම දියණිය තුරුළු කරගෙන දුම්රියට දිවි දීමට සැරසුණු අම්මා කෙනෙක් පිළිබඳ පුවතක් 08 වැනි අඟහරුවාදා ලක්බිම වාර්තා කර තිබුණි.ඇයත් අම්මා කෙනෙකි. දස මස කුස දරා මෙලොවට දියණියක් බිහිකිරීමේ දුක වේදනාව ඇත්තේ ඇයට පමණි. මෙහෙමත් අම්මා කෙනෙක් කියා ඔබට සිතෙන්නට ඇත. වරද ඇගේ පමණක් යැයි කියමින් අම්මාවරු චෝදනා ලබද්දී තාත්තාට වගකීමක් නැද්ද? යන්න ප්‍රශ්න නොනඟන්නේ මන්ද?බීර බිව්වොත්වීර වෙනවද?පාසල් වතින් සැරසී මත්පැන් බිවූ ඔවුන් පිළිබඳ පුවත 7 වැනි සඳුදා ලක්බිම වාර්තා කර තිබුණි. හොඳ නරක කියා දී ගුණ සුවඳ හමන මාවතකට තම දරුවන් ඇතුළත් කිරීමට දහසක් බලාපොරොත්තු තියාගෙන සිහින මැවූ ඔබට හද කකියන වේදනාවකි. ඇයි දරුවෝ මෙහෙම කරන්නේ? මවුපියන්ගෙ දෑස්වලට කඳුළු ආවෙ ඉබේටමයි. ඒ ඔබත් අම්මා කෙනෙක් නිසා වෙන්නැති. අම්මලා, තාත්තලාට විතරක් නෙවෙයි පුතේ, දුවේ ඔබටත් යුතුකමක් තිබෙන බව අමතක කරන්න එපා. තරුණකමට වටිනාකමක් දෙන්න ඔබටත් පුළුවන්.වැලේ ගෙඩිවැලට බර නෑකොහොම වුණත් මං උඹලා දාලා යන්නේ නැහැ. අගහිඟකම් ඉහටත් උඩින්. ඒත් පුතේ මං උඹලාගේ අම්මා. අම්මා කෙනකුට එහෙම කරන්න බැහැ පුතේ. අම්මා කියන්නෙ ආදරයෙ උල්පත. මට ඕනෙ ඒක ලෝකෙටම හඬගා කියන්න. බටුවන්වත්ත පුරන්පොත්ත නිශාන්ති දේවිකාට ඉපදුන තුන් නිවුන් දරුවන් පිළිබඳ 6 වැනි අඟහරුවාදා ලංකාදීපය වාර්තා කර තිබුණේ සමීප ඡායාරූපයක් සමඟිනි.වැලේ ගෙඩි වැලට බර නැහැ. දරුවන් ලැබීම ආශිර්වාදයක්. ඔවුන් ඹකබලාගෙන උස් මහත් කිරීම ඊටත් වඩා ආශිර්වාදයක්. ගැටලු ප්‍රශ්න එන්නෙ මිනිසාටය. ඒවා විසඳන්න වෙන්නේ ද මිනිසාට ය. හැම ප්‍රශ්නයකටම දරුවන් උගසට තැබීම සාමාන්‍යකරණය වී හමාරය. ඔබ වැනි අය අන් අයට ද ආදර්ශයකි.අනේ අපි හුස්ම ගන්නෙකොහොමද?දෑස මත රැඳුන කඳුළු කැට කොපුල් තල මතට ගලා ඒමට අවසර නැත. කඳුළු සඟවා ගනිමින් දෙතොල තද තරගත් බොහෝදෙනා ඉවත බැලූහ. අපොයි! අම්මයි පැටියයි දෙන්නම මැරිලා. ලොරිය තුළට එබී බැලූ බොහෝදෙනා හීල්ලුවෝය. මෙහෙමත් අපරාධ තවත් අය කියූහ. හොර හරක් 85 ක් පැටවූ ලොරියක් මැදවච්චියේ සිට සීදූවට යන නමින් මේ පුවත 7 වැනිදා දිවයින පුවත්පතේ පළවිය.එහාට මෙහාට සෙලවීමටවත් නොහැකි ලොරිය තුළ හුස්ම ගැනීම පවා අපහසුය. කෙලින් සිට ගැනීමටවත් වරම් නොලද ඔවුහු විටින් විට ක්ලාන්ත වූහ. අනේ... ඉතින් වතුර ටිකක්.. මොන.. මේ.. මිනිස්සුන්ට තේරෙන එකක් යැයි. කිසිම කෙලෙහිගුණයක් නෑ. හොඳ නරක ගැන කියලා දෙන්න අපිට බැහැ. වෙලාවකට හිතෙනව ඒගොල්ලන්ගෙ නමයි අපේ නමයි මාරුවෙලාවත් ද කියලා.සඳුනිගේ සමුගැනීමසඳුනිගේ සමුගැන්ම අම්මාගේ හද පාරවන තරම්ය. අම්මා රෝහල දෙවනත් කරමින් හැඬුවාය. ඒත්.. සඳුනි දෑස් විවර කර අම්මා දෙස නොබැලුවාය. ජූනි මස 9 වැනිදා දිවයින ඒ දුක්බර පුවත වාර්තා කර තිබුණි.රැකියාවක් හරි හැටි තිබුණේ නැත. යන්තම් එදිනෙදා වේල සරිකර දෙමින් දරුවන්ගේ බඩකට පුරවන්නට ඔවුන්ට සිදුවිය. ඒ නැතිබැරිකම නිසාය. ඒත් දරුවන් තිදෙනාටම රැකවරණය දීමට තරම් ඔවුන්ගේ සිත දැඩි විය. මෑතකදී දරුවන් තිදෙනාටම සෑදුණු උණ රෝගය නිසා ඔවුහු අසරණ වූහ. රජයේ රෝහලක පිහිට පැතීම විනා වියහියදම් කිරීමට ඔවුන්ට මුදල් නොවීය. ආර්ථිකය සෑම දෙයකටම වඩා හරස් විය.දරු දුක දන්නේ අම්මා කෙනෙක් පමණි. එහෙත් නිලධාරීන්ගේ එරවුම් ගෙරවුම් මවු සෙනෙහස පරදවා නැඟී සිටීය. මිල මුදලට කාසි පනමට හිලව්කර ජීවිතයට වීරිය ගැනීමට ඔවුන්ට නොහැකි විය.අනෝරා වැසිවහින වැහි ඉවරයක් නැත. තෙතබරිත තාප්පය කඩා වැටෙන්නට ඔන්න මෙන්නය. අවිනිශ්චිතතාව පිළිබඳ අයිතිකරුට ඉඟි කළ ද ඉන් පලක් නොවීය. මාරවිල මූදුකටුව ඉවෝන් ප්‍රනාන්දුගේ මරණය පිළිබඳ ජූනි 9 වැනිදා දිනමිණ වාර්තා කර තිබුණි. අබලන් වූ තාප්පයක් කඩාවැටීමෙන් සිදුවූ මරණයෙන් දරු දෙදෙනකුට මවක් අහිමි විය. පරාර්ථය පරදවා ආත්මාර්ථය නැඟී නොසිටියේ නම් ඇයට තවත් ජීවත්වන්නට වරම් ලැබෙනු නිසැකය.රූපාන්ති බුලත්සිංහල</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=af1006138</link>
    <topic>ජනමත පිටුව</topic>
    <author/>
    <content>සබරගමු පළාතට අයත් ප්‍රධාන ජාතික රෝහල පිහිටා ඇත්තේ, රත්නපුර නගරාසන්නයේ කුඩුගල්වත්ත ප්‍රදේශයේ කදුගැටයක් මතය. මෙම මහ රෝහල මෙකල නවීන පහසුකම්වලින් හෙබි අංග සම්පූර්ණ තත්වයෙන් දියුණුවී තිබීම සබරගමුවට මහත් සම්පතකි.එහෙත් මෙම රෝහලට අනුබද්ධ බාහිර අංග රැසක් නවීකරණය විය යුතුව පවතී. ඒ අතර ප්‍රධාන වශයෙන් ස්ථිර බස් නැවතුම් පොළක් නොතිබීම කලක සිටම බලපවත්වන අඩුපාඩුවකි. දැනට රෝහලට එන යන බස් රථ නවතා තැබෙනුයේ රෝහල් මාර්ගයේ දෙපස කඳු බෑවුමක් මතය. රෝහල් මාර්ගයට යාබදව අප ද්‍රව්‍ය ගලාබසින අනාරක්‍ෂිත දැවැන්ත කාණු පද්ධතියක් ද පිහිටා ඇත. රෝහලෙන් පිටවන මගීන්ට යෑම සඳහා බස් රථ නවතා තබන්නේ මෙම අනාරක්‍ෂිත කාණුවේ ගැට්ටට ආසන්නයේමය. බසයට ගොඩවිය යුත්තේ මෙම කාණු ගැට්ට මත සිටය. බැරිවෙලාවත් මගියෙක් මෙම කාණුව තුළට ඇද වැටුනොත්, ඔහු ලිස්සා ගොස් නතර වන්නේ මහ පල්ලමේ පිහිටි දොළෙහිය.මීටත් වඩා භයානක වනුයේ කඳුහෙළ බෑවුමේ නවතා තිබෙන බස් රථය පිටත් වන තුරු එහි තුළ රැඳී සිටීමයි. බස් රථයේ දෝෂයකින් තිරිංග බුරුල් වුවහොත්, බසය නතර වන්නේ කඳු පාමුලයි. බොහෝවිට එම බසය තුළ රියදුරු රැඳී සිටියි. රියදුරු නොමැතිව බසයේ මගීන් රැඳී සිටීම අනතුරුදායකය. පසුගිය කාලයේ දිනක මෙසේ නවතා තිබූ බසයක් ඉබේම ධාවනය වී අනතුරට ලක්විය.මේ අනුව රත්නපුර රෝහලේ සිට බසයකින් පිටත් වීම මරණය සමඟ කරන සටනක් බඳුය.මෙම රෝහල ආරම්භයේදී මගී ආවරණයක් සහිතව බස් නැවතුම් පොළක් ඉදිකර තිබුණි. දැන් එය ඉවත්කර රෝහලට පිවිසුම් දොරටුවක් තනා තිබීමෙන් මෙම දුෂ්කරතාවය පැන නැගී ඇත. කාලීන වශයෙන් ගොඩනැගිලි සංවර්ධනයේදී වෙනස්වීම් ඇතිවීම ස්වභාවිකය. එහෙත් අසරණ රෝගියාගේ අවශ්‍යතා ඉටු කිරීම ද වගකිව යුත්තන්ගේ වගකීමකි.ඕමල්පේ සිරි සීලානන්ද හිමි,පුබුදුගම බුද්ධ ජයන්ති ධර්ම නිකේතනය,නව නගරය, රත්නපුර.2006 රාජ්‍ය කළමනාකරණ සේවකයන් හෙවත් රාජ්‍ය ලිපිකරුවන් තෝරා ගැනීමේ විවෘත තරග විභාගයක් පැවැත්විණි. එකල පුවත්පත් මඟින් පවා ප්‍රසිද්ධ වුයේ එම විභාගයෙන් 4000 පමණ බඳවා ගන්නා බවයි. දැනට 1200 ක් බඳවා ගෙන ඇති බව දැනගන්නට ඇත.ඒ අතර පසුගිය මාසයේ දිනකදී එම විභාගයේ ප්‍රතිඵල මත තව සේවකයන් 800 ක් දෙනා බඳවා ගන්නා බව පුවත්පත්වල පළවිය. නමුත් මේ දක්වා එවැන්නක් සිදුවී නැත. ඒ අතර පසුගියදාක (2010.05.08) එම විභාගයම නැවතත් පැවැත්විණි.2006 විභාගයෙන් ලකුණු 134 ට වැඩියෙන් ලබාගත් අය පමණක් බඳවාගෙන අනෙක් අපේක්ෂකයන් ගැන නොසලකා හැර ඇත. මෙය එම විභාගයට පෙනී සිට වැඩි ලකුණු ලබාගත් අපේක්ෂකයින්ට කරන ලද බලවත්ම අසාධාරණයකි.එසේ ම 2006 විභාගයට ඉදිරිපත්වී උසස් ලකුණු ලබාගත් අවු. 32 -33 - 34 අතර වයස්වල වූවන්ට නැවත එම විභාගයට පෙනී සිටීමට ද වයස බාධාවක් වේ. 2006 ට පෙර පැවැත්වූ එම විභාගයේදී 110 ට වැඩියෙන් ලකුණු ලබාගත් අය පවා සේවයට බඳවාගෙන ඇත. 1996 පැවැත්වූ එම විභාගයෙන් 110 ට වැඩියෙන් ලකුණු ලබාගත් අයත් 2004 පැවැත්වූ එම විභාගයෙන් 120 ට වැඩි ලකුණු ලබාගත් අයත් සේවයට බඳවාගෙන ඇත.එසේ තිබිය දී 2006 විභාගයට ඉදිරිපත්වූවන්ට පමණක් මෙවැනි අසාධාරණයක් කිරීම යුක්ති සහගත ද යනු විමසා බලනු වටී. මේ අතර 2009 - 2010 වශයෙන් 2010.05.08 වැනි දින එම විභාගයම නැවත වරක් පැවැත්වීය. මෙයින් වටහාගත හැක්කේ 2006 විභාගයෙන් වැඩි ලකුණු ලබාගත් ඉතිරි අය නොසලකා හැර ඇති බවයි.මේ නිසා 2006 විභාගයෙන් ලකුණු 120 ට වැඩියෙන් ලබාගත් අයටවත් පත්වීම් ලබාදී එයට පසු මෑතදී 2010.05.08 වැනි දින පැවැත්වූ විභාගයෙන් උසස් ලකුණු ලබාගන්නා අය සේවයට බඳවා ගැනීම කෙරෙහි රජයේ අවධානය යොමුවීම වටී. 2006 පුවත්පත් මගින් හා ගැසට් මගින් ප්‍රසිද්ධ කර ඇති පරිදි අපේක්ෂකයන් 4000 කෙසේ වෙතත් 3000 ක් වත් බඳවා ගන්නේ නම් එය එම විභාගයට පෙනී සිටි අපේක්ෂකයන්ට කරන සාධාරණය ඉටු කිරීමේ සත් ක්‍රියාවක් වේ.එසේත් නැත්නම් පසුගිය මාසයක පුවත්පත් මගින් ප්‍රසිද්ධ කර ඇති පරිදි තව 800 ක් දෙනාට හෝ ලකුණු 120 ට වැඩියෙන් ලබාගත් සැමට හෝ පත්වීම් ලබාදීම කෙරෙහි රාජ්‍ය පරිපාලන අමාත්‍යතුමාගේත් ජනාධිපතිතුමාගේත් කරුණාබර සැලකිල්ල යොමුවේවායි පතන අතර එමගින් 2006 රාජ්‍ය කළමනාකරණ විභාගයෙන් මෙතෙක් පත්වීම් නොලද උසස් ලකුණු ලබාගත් අපේක්ෂකයන්ට සාධාරණය ඉටු වනු ඇත.වයි.එස්.එම්. විජයරත්න බණ්ඩාරවිශ්‍රාමික විදුහල්පති - යටවත්තකඩවත නගරයට ඇතුළුවන අතුරු පාරක් ලෙස මංකඩ පාර හඳුන්වා දිය හැකි ය. දවස පුරා ම නිමක් නැතිව ධාවනය වන වාහනවලින් එහි අඩුවක් නැත. බොහෝ විට ධාවනය වන්නේ බර වාහනය.එවැනි අවස්ථාවල මාර්ගයේ කඩවතට ආසන්න පෙදෙසේ පදිකයන්ට ගමන් කිරීමට ඉඩක් නැත. වාහන මාරුවීමට ද අපහසු ය. බැප්ටිස්ට් පාසල ආසන්නයේ ඇති පටු වංගුව ද මගීන්ට හිරිහැරයකි. පාසල් දිනවල පවතින්නේ දැඩි තදබදයකි.මෙම අවහිරතා ඉවත්කර මෙම මාර්ගයේ මගීන්ට මෙන් ම රථ වාහනවලට ද ගමනා ගමන පහසුකම් සලසා දීමට වගකිවයුත්තන්ගේ අවධානය යොමු විය යුතු යසුජාතා ගුණවර්ධනකඩවතවසරකට අධික කාලයක් වසා දමා තිබූ නුගේගොඩ මහජන පුස්තකාලය පිළිබඳව ‘ජනමත පිටුවෙන් කළ හෙළිදරව්වෙන් අනතුරුව මාස 3 ක් යාමටත් පෙර එහි අලුත්වැඩියා කටයුතු (ලක්ෂ 80 වැයකර) දර්ශනීය ලෙස නිමකර ජනතා අයිතියට පත්කිරීමට බලධාරීන් කටයුතු යොදන ලදී. ඒ පිළිබඳව සිළුමිණ පුවත්පතට ද මේ සඳහා කැපවී ක්‍රියා කළ සියලු දෙනාටම ස්තුතිය පුද කරමු.ප්‍රදීප් සමරසිංහනුගේගොඩගල්කිස්ස මංසන්ධිය යනු පාසල් 3 ක් (ගල්කිස්ස උසස් බාලිකා විදුහල, ගල්කිස්ස බෞද්ධ බාලිකා විදුහල, ගල්කිස්ස ධර්මෝදය විදුහල) දරුවන් එහා මෙහා ගමන් කිරීම සඳහා ප්‍රයෝජනයට ගන්නා මංසන්ධියක් පමණක් ම නොව ගල්කිස්ස ප්‍රධාන තැපැල් කාර්යාලයට හා ගල්කිස්ස හෝටලයට යන එන සංචාරකයන් ද ගල්කිස්ස සුපිරිවෙළඳ සල වෙත යන පිරිස් ද ප්‍රයෝජනයට ගන්න ඉතාමත් කාර්ය බහුල මංසන්ධියකි.විශේෂයෙන් ම උදේ වරුවේ පාසලට එන දරුවන් සහ සවස් වරුවේ පාසල් අවසන් වී නිවෙස් බලා ගමන් ගන්නා දරුවන් විශාල පිරිසක් ද මෙම ස්ථානය ප්‍රයෝජනයට ගනිමින් තමන්ගේ නිවෙස් කරා ගමන් කිරීම සිදුකරන අතරම පාසල් වෑන්රථ සහ පෞද්ගලික රථ, ත්‍රීරෝද රථ, විශාල ප්‍රමාණයක් මෙම ගල්කිස්ස මංසන්ධිය ප්‍රයෝජනයට ගනී.විශාල වාහන තදබදයක් පවතින බවත්, විශේෂයෙන් ම උදේ වරුවේ ගල්කිස්සෙන් ගමන් ආරම්භ කරන මාර්ග අංක 154, 155, 255 වැනි බස් රථ විශාල ප්‍රමාණයක් ද මෙම ස්ථානයෙන් ම තම සේවාව ආරම්භ කරන බැවින් ද දරුවන් දිනපතාම විශාල ගැටලුවකට මුහුණදී සිටින බව කිව යුතුය.දරුවන් සහ මව්පියන් පාසල වෙත යාම සඳහා ගමන් කරන මාර්ගය තැපැල් කාර්යාලයට යන මාර්ගයම බවත්, මෙම මාර්ගයේ ද වාහන තදබදයක් ඇති නිසා අනතුරු දායක බවත්, ප්‍රධාන මාර්ගය මාරු වීමට ඇති කහ ඉර සමහර රියදුරන් නොසලකා රිය පදවන බවත්, පාසල් දරුවන්ට පමණක් ම නොව ගල්කිස්ස ප්‍රධාන තැපැල් කාර්යාලය ප්‍රයෝජනයට ගන්නා පිරිසටත් සුපිරි වෙළෙඳ සල ප්‍රයෝජනයට ගන්නා පිරිසටත් මෙම තත්ත්වය විශාල ගැටලුවක් බවත් සඳහන් කරමි.දිනෙන් දින ම මාර්ග අනතුරු වැඩි වන තත්ත්වයක් හමුවේ මෙම තත්ත්වයට පිළියමක් වශයෙන් ගල්කිස්ස සුපිරි වෙළෙඳ සල ඉදිරිපිට (මහින්ද මල් ශාලාවත් සුපිරි වෙළඳ සලත්) අසලින් ගුවන් පාලමක් ඉදිකරදීමට කටයුතු කරදෙන ලෙසත් පාසල් පටන් ගන්නා අවස්ථාවේදීත් අවසන් වන වේලාවේදීත් එම මාර්ගය (තැපැල් කාර්යාලයට යන මාර්ගය) රථවාහන ගමනා ගමනය තහනම්කර විකල්ප මාර්ගයක් ලෙස බෞද්ධ බාලිකා පිවිසුම් මාර්ගය අසලින් ගල්කිස්ස දෙසට පැමිණෙන වාහන දකුණට හැරී පරණ ගල්වල පාර ප්‍රයෝජනයට ගනිමින් කොළඹ මාර්ගයට ප්‍රවිශ්ඨ විය හැකි බවත් ඒ සඳහා ක්‍රියා මාර්ගයක් ගැනීමටත්, එම කාලවේලාව තුළම ගල්කිස්ස ආරම්භක ස්ථානය ලෙස සලකා ගමන් ආරම්භ කරන මාර්ග අංක 154, 155, 255 බස් රථ එම ස්ථානයෙන් ගමන් ආරම්භ කිරීම එම කාලය තුළ සපුරා තහනම් කරන පරිදි අවශ්‍ය කටයුතු කිරීමට ගල්කිස්ස පොලිස් අධිකාරි තුමාට දන්වා යවන ලෙසත් එමෙන් ම ගල්කිස්ස මංසන්ධියේ ගුවන් පාලම ඉදිකර දෙන ලෙසත් ජනාධිපති තුමාගෙන් ගෞරව පෙරදැරිව ඉල්ලා සිටිමු.නිමල් සිරිතිස්සඅත්තිඩියවසර ගණනාවක සිට බණ්ඩාරවෙල හීල්ඔය මාර්ගය දැඩි ලෙස අබලන්ව ඇති නමුත් මේ වනතුරුත් ඒ සඳහා කිසිදු පියවරක් ගෙන නොමැත. මෙලෙස මාර්ගය අබලන් වනුයේ බොරලන්දේ පිහිටා ඇති මාර්ගවල කාපට් මිශ්‍රණය නිපදවනු ලබන කර්මාන්තශාලාව සඳහා අවශ්‍ය වන කලුගල් ප්‍රවාහනය කිරීම නිසයි. පුනාගල ගල් වැඩපොළේ සිට මකුල්ඇල්ල, කුරුඳුගොල්ල, වෙහෙරගලතැන්න හරහා හීල්ඔය සිට බොරලන්දට බර වාහන ගමනාගමනය නිතර සිදුවීමෙන් මෙම මාර්ග සියල්ල දැඩි ලෙස අබලන්ව ඇත. මෙයට අමතරව මකුල්ඇල්ලේ පිහිටා ඇති රජයේ වන වගාවේ සිට දැව ලොරි මෙම මාර්ගයේ ගමන් කිරීම ද තත්ත්වය තවත් බරපතළ කරයි.ප්‍රාදේශීය සභාව මඟින් බරවාහන ගමනාගමනය තහනම් කර දැන්වීම් දක්වා තිබුණ ද එය ප්‍රායෝගික වී ඇත්තේ සංවර්ධන කටයුතු සඳහා ඉහත ව්‍යාපෘති 2ක ඉතා වැදගත් වන හෙයිනි. මීට වසරකට පමණ පෙර කාපට් මිශ්‍රණය නිපදවනු ලබන කර්මාන්ත ශාලාව මඟින් මෙම මාර්ගයන්හි කාපට් අතුරාදීමට සූදානම් වුවද විවිධ පුද්ගලයින්ගේ කඹ ඇදීම් නිසා මේ වන තුරුත් කිසිදු ක්‍රියාමාර්ගයක් ගෙන නොමැත. අදාළ බලධරයිනි වසර ගණනාවක සිට ප්‍රදේශයේ ජනතාව දැඩි අපහසුතාවයකට පත්කරමින් කිසිදු විසඳුමක් නොමැති මෙම ගැටලුව කෙරෙහි විශේෂ අවධානය යොමු කර ඉක්මන් විසඳුමක් ලබාදෙන ලෙස ඉල්ලා සිටිමු.ප්‍රදීප් සමරසිංහහීල්ඔය, බණ්ඩාරවෙලඩෙංගු රෝගයෙන් ලංකාවේ ජීවත් වන සිඟිති දරු දැරියන්ගේ ජීවිත මරු තුරුළට යද්දී වගකිව යුත්තන් ගොළුවන් බිහිරන් සේ සිටීම ජාතියේම අවාසනාවකි. මේ දරුවන්ගේ ජීවිතවල අගය ගණනය කරන්නේ රුපියල් සත කීයකට ද? මේ පිළිබඳව බලධාරීන් කට මැත දෙඩවීම දැන් නතර කර ඇත. ඊට හේතුව මෙම රෝගයට ගොදුරු වන්නේ සුවිසල් මැදුරුවල ජීවත් වන අය නොවන අතර අසරණ දුප්පත් දරුවන් වීමයි. මැලේරියාව මර්දනය කර ඇතැයි ඇතැම් අය කයිවාරු ගැසුවත් ලංකාවේ විවිධ ප්‍රදේශවලින් දැන් දැන් මැලේරියා රෝගීන් වාර්තා වන බව ඔවුන් නොදන්නේද?පසුගිය වසරේ සහ 2010 වසරේ කතරගම හා අවට ප්‍රදේශවලින් මැලේරියා රෝගීන් සිය ගණනක් වාර්තා වී ඇත. ඩෙංගු රෝගීන් ද ලංකාව පුරා බහුලව වාර්තා වන අතර මේ වන විට පුංචි දරු සිඟිත්තන් සිය ගණනක් ඩෙංගු මදුරුවා විසින් බිලිගෙන දෙමාපියන් අසරණ බවට පත් කර ඇත.රාත්‍රි කාලයේ බරවා රෝගය සඳහා නිවසින් නිවසට ගොස් රුධිර පටල ගනු ලැබුවේ සහ දැනට ලබාගන්නේ ද මහජන සෞඛ්‍ය ක්‍ෂේත්‍ර නිලධාරීන් විසිනි. ඔවුන්ට කිසිදු ගමන් පහසුකමක් හෝ යතුරු පැදියක්වත් අඩුම වශයෙන් පාපැදියක්වත් ලබා දී නැත. ඔවුන්ට ගෙවන දීමනාව වසර 25කට පැරණි ක්‍රමවේදයකට අනුව අදත් ක්‍රියාත්මක වේ.මෙම නිලධාරීන්ට රාත්‍රී රාජකාරියෙන් පසු නැවත නිවසට පැමිණීමට පොදු ප්‍රවාහන සේවා ද නොමැති බැවින් ඔවුන් අන්ත අසරණ තත්ත්වයට පත් වී ඇත. එමෙන්ම ඔවුන්ට හිමි නිල ඇඳුම අංගසම්පූර්ණව සපයා නොමැති බැවින් අනන්‍යතාවය ඔප්පු කිරීමට ද ඔවුන් අපොහොසත් වී ඇත.මේ පිළිබඳව ජනාධිපතිතුමන් ඇතුළු සියලු වගකිවයුත්තන්ගේ අවධානය ඉතා කඩිනමින් යොමු විය යුතුව ඇත. ඩෙංගු රෝගය තවත් වටිනා ජීවිත බිලි ගැනීමට පෙර මැලේරියා රෝගය නැවත වසංගතයක් ලෙස පැතිරීමට පෙර බරවා රෝගයෙන් නැවතත් අසරණ ජීවිත අවතැන් වීමට පෙර මදුරුවන්ගෙන් හට ගන්නා සියලුම රෝග මර්දනය කිරීම සඳහා රජයෙන් පත්කළ නිලධාරියෙක් ගමක් පාසා සේවයේ යෙදවිය යුතුව ඇත.ප්‍රේමදාස ගජනායකඅනුරාධපුරයදහම් දැනුම මඟින් දරුවන් යහපත් අනාගතයකට යොමු කරවන දහම් පාසල් ගුරුවරුන් කෙරෙහි වර්තමාන රජයේ සැලකිල්ල යොමුවීම කාගේත් සතුටට කරුණක් වී ඇත.තමා ලත් දැනුම කිසිදු ආර්ථික හෝ වෙනත් ලාබ නොලබන ඉරිදා දිනවල තම අවශ්‍යතාවන් පසෙකලා සමාජයට සුවිසාල මෙහෙවරක් ඉටු කිරීමට දහම් ගුරුවරුන් සූදානම් බව හැම දෙනාම අවිවාදයෙන් පිළිගනු ලබන්නකි.දිනෙන් දින අගාදයකට ලංවන වර්තමාන සමාජ රැල්ල යහමඟට යොමු කිරීමෙහිලා දහම් ගුරුවරුන් ගනු ලබන උත්සාහය, ස්වේච්ඡාවෙන් කැපවීම වඩාත් පූජනීය තත්වයක් බව නොරහසකි. නව අධ්‍යාපන ක්‍රමවේද තුළින් පොතට පමණක් දැනුම් සීමා නොකොට දරුවා ප්‍රායෝගික ක්‍රියාකාරකම්වලට හුරු කරමින් නව ලොවකට මංපෙත් සාදා දෙන දහම් ගුරුවරයාගේ සේවාව අගැයීම වචනවලට සීමා කිරීම ඵලදායක නොවේ. ඔවුන් සමාජයේ පිළිගැනීමට – අගැයීමට නම් අවශ්‍ය සුදුසුකම් සපුරාලත් ගුරුවරුන් සඳහා “සාම විනිසුරු පදවි” ලබාදීමට වග කිවයුත්තන්ගේ අවධානය යොමුවේවා!කරුණාසේන විතාරණබටපොළරජය මගින් ලංකා සතොස ආයතන ආරම්භ කර ඇති නමුත් නුගේගොඩ නගරයට තවම එම ශාඛාවක්වත් නොමැතිවීම බලවත් අඩුපාඩුවකි. නුගේගොඩ අවට ඇති දෙල්කද, ජුබිලිකණුව යන සුලු නගර සඳහා එම ශාඛාවල් ලබාදීම පිළිබඳව රජයට ස්තුතිවන්ත වෙමු. තවද වසර 30 කට අධික කාලයක සිට කිසිදු නවීකරණයකට ලක් නොවූ ජම්බුගස්මුල්ලේ සමුපකාරය ද නවීකරණය කර ජනතාවට වඩාත් හොඳ සේවයක් සැලසීමට අවශ්‍ය පියවර ගන්නා ලෙස බලධාරීන් ගෙන් ඉල්ලා සිටිමු.ප්‍රදීප් සමරසිංහනුගේගොඩබත්තරමුල්ල නගරය ආශ්‍රිතව ක්‍රමවත් බස් නැවතුම්පොළක් නොමැති වීම මගීන්ට මහත් හිරිහැරයකි. විශේෂයෙන් ම දුරබැහැර ප්‍රදේශවල සිට විවිධ රාජකාරි කටයුතු සඳහා රජයේ කාර්යාලවලට පැමිණෙන ජනතාව මෙන් ම එදිනෙදා කටයුතු සඳහා පැමිණෙන ජනතාවෝ ද අව්වෙන් වැස්සෙන් බොහෝ පීඩා විඳිති.සෙත්සිරිපාය සහ බත්තරමුල්ල හන්දිය අතර ප්‍රදේශයේ බොහෝ ජනතාවක් ගැවසෙන අතර කුඩා මගී ආවරණ සහිත බස් නැවතුම් දෙකක් එම ප්‍රදේශය ආශි‍්‍රතව ඇත. එහෙත් එම මගී ආවරණ කිසිසේත් ම විශාල පිරිසක් ගැවසෙන නාගරික ප්‍රදේශයකට ප්‍රමාණවත් වන්නේ නැත. දහවල් කාලයේ හිරු එළියෙන් ජනතාව පීඩා විඳින අතර ජනතාව විඳීන දුක නියම ආකාරයෙන් දැක බලා ගැනීමට කිසියම් බලධාරියෙකුට අවශ්‍ය නම් වර්ෂා වේලාවක බත්තරමුල්ල හන්දියේ ඇති බස් නැවතුම වෙත පැමිණ බැලිය යුතු ය.එතැන ඇති කුඩා මගී ආවරණයේ මගීන් දහ දෙනෙකුටවත් රැඳී සිටීමට ප්‍රමාණවත් නැත. එවිට බොහෝ මගීන් සිදු කරන්නේ අසල ඇති කඩයක් ඇතුළට ගොඩ වැඳීමයි. එහෙත් එය වෙළෙඳසල් හිමිකරුවන්ට හිරිහැරයක් බැවින් ඔවුන්ගෙන් මගීන් බැනුම් අසනු පෙනේ. මෙසේ තැනින් තැන රැඳී සිටින මඟීන් තමන් හට යා යුතු බසය පැමිණි විට එයට ගොඩවීමට හතර අතේ දිවිය යුතු ය.මෙම ස්ථානයේ සෑම විටම බස් රථ කීපයක් නවතා ඇති බැවින් තමනට නියමිත බසය සොයා ගැනීමට මහත් වෙහෙසක් ගත යුතු ය. විශේෂයෙන් මහලු උදවිය සහ කුඩා දරුවන් සමඟ සිටින කාන්තාවන් මේ නිසා දැඩි පීඩාවට පත්වේ. දුර ගමන් සේවා බසයක් වැඩි වේලාවක් නවත්වාගෙන නො සිටින බැවින් බසය නවතන තෙක් ඈත සිටන් ම බසය පසු පස දිව යා යුතු ය. මෙම ස්ථානයේ පදික වේදිකාව ද ඉතා පටු ය. මගී ජනතාව ද අධික ය. එවිට මගීන් නවතා තිබෙන බස් රථ දකුණු පසින් පසු කර ප්‍රධාන මාර්ගයේ දිව යති.මේ හේතුවෙන් රිය අනතුරු සිදු වන්නට ගිය අවස්ථා බොහෝ ය. අනවශ්‍ය වාහන තදබදයක් ද මෙමගින් ඇතිවේ. ඒ මදිවාට විශාල විදුලි ට්‍රාන්ස්ෆෝමරයක් ද මෙම ස්ථානයේ ඇත. වර්ෂාවට කුඩ ඉහළාගෙන දුවන මගීන්ගේ කුඩය මෙම ට්‍රාන්ස්ෆෝමරයේ පැටලෙන අවස්ථා බොහෝ විට දැක ඇත. කිසියම් මොහොතක හෝ මෙම ට්‍රාන්ස්ෆෝමරයෙන් විදුලිය කාන්දු සමක් සිදු වුවහොත් හෝ අකුණු සැරයක් වැදුනහොත් හෝ විය හැකි අනතුරක් ගැන මර බියෙන් මගීන් එතැන රැඳී සිටිය යුතු ය. නවතා සිටින බස්වල කුඩය පැටලී කුඩයේ මිට පමණක් අතේ තබාගෙන දුවන මගීන් ද මෙම ස්ථානයේ දී දැක බලාගත හැකි ය.සෙත්සිරිපාය අසල තත්ත්වය ද මේ ආකාරයේ ම ය. එම ස්ථානයේ අවම වශයෙන් බැණුම් අසමින් රැඳී සිටීමට කඩයක් හෝ නැත. මේ අතර සෙත්සිරිපාය ආශ්‍රිතව තවත් කාර්යාල සංකීර්ණ ඉදිවෙමින් පවතී. ඒ අතර බත්තරමුල්ල නගරය හරහා ගමන් කරන දුර ගමන් සේවා මෙන් ම නගරයෙන් ආරම්භ වන දුර ගමන් සේවා ද වැඩි වෙමින් පවතී. ඒ අනුව ඉදිරියේදී මෙම තත්ත්වය තවදුරටත් උග්‍ර වනු ඇත. ක්‍රමවත් බස් නැවතුම්පොළක් නොමැති වීම නිසා බස් මගීන් විඳින දුක කියා නිම කළ නො හැකි ය. මෙතෙක් කාලයක් කඩුවෙල පාරේ පිහිටා තිබූ පැරණි බස් නැවතුම්පොළ ද මාර්ගස්ථ මගී ප්‍රවාහන අධිකාරිය විසින් කඩා දමා ඇත. මේ සියලු කරුණු සලකා බලා කිසියම් වගකිවයුතු ආයතනයක් හෝ අමාත්‍යවරයෙක් හෝ බස් මගීන් ගේ මෙම ගැටලුවට කිසියම් විසඳුමක් ලබාදීමට ක්‍රියා කරත්වා.එස්. පී. ගුණසේකර,පන්නිපිටිය.මම ගාල්ලේ විජයානන්ද දහම් පාසලේ ගුරුවරියෙකි. පසුගිය මැතිවරණයේදී මගේ සොහොයුරියක වූ තවත් ගුරුවරියකට සිදුවූ අසාධාරණයක් වෙනුවෙන් ඔබ පුවත්පතේ “ජනමත පිටුවෙන්” වගකිවයුත්තන්ගේ අවධානය යොමු කරවීමට මෙම ලිපිය පලකරන මෙන් කරුණාවෙන් ඉල්ලා සිටිමි.පසුගිය මැතිවරණයේදී ජාතිත හැඳුනුම්පත ඇතුළුව හැඳුනුම්පත්සේ පිළිගත හැකි අනන්‍යතා පත්‍ර කිහිපයකට අවසර දී තිබුණි. එහෙත් දහම් පාසල් ගුරු හැඳුනුම්පත භාර ගැනීමට නොහැකි බවත් එය අනුමත කර නොමැති බවත් මැතිවරණ නිලධාරි මහතෙකු කියා තිබිණ.එහෙත් දහම් ගුරුවරුන්ට ලබාදී ඇති හැඳුනුම්පත රජයේ නිල මුද්‍රාව සහිත බුද්ධශාසන අමාත්‍යාංශයෙන් නිකුත් කර ඇති එකක් බව කාටත් නොරහසකි. එය හිමි තැනැත්තාගේ හෝ තැනැත්තියගේ සේයාරුව සහ අස්සනෙන් ද යුක්තය. එහෙත් එය නොසලකා හැරීම ඉතාම කනගාටුදායකය. අමාත්‍යාංශයකින් නිකුත් කරන එවැනි හැඳුනුම්පතක් වෙනත් සේවා ස්ථානයකින් නිකුත් කරන හැඳුනුම්පතක් පමණටම අගය කළ යුතුය. බෞද්ධ රටක බෞද්ධ දහම් පාසලක නිස්සරණාධ්‍යංශයෙන් සේවය කරන ගුරුවරුනට සලකන්නේ මෙසේද? එහෙත් අපේ රටේ ආරක්‍ෂක මහතුන්ට නම් මේ අවස්ථාවේ ස්තුති කළ යුත්තේ ඔවුන් එයට ඉතා ඉහළින්ම ගරුකරන බැවිනි.බැංකුවක හදිසි අවශ්‍යතාවයකට යාමේදී පවා එම හැඳුනුම්පත පිළිනොගැනීම ඉතාමත්ම කනගාටුදායකය. එබැවින් මෙම දහම් පාසල් ගුරු හැඳුනුම්පතට නිසිතැන ලබාදීම නොමිලේ සේවය කරන ගුරුවරුනට උපහාරයක් සේ සලකමි.  කාන්ති ප්‍රියංකාගාල්ලහෝමාගම, ගලගාහේන - ගොවිජන පදය පාර කලකින් නඩත්තු කැර නොමැතිවීම නිසා විශාල වළවල් 125 ක් පමණ හැරී තිබෙන බව සඳහන් කරමින් සිළුමිණ ‘ජන මත පිටුවට’ සපයන ලද ලිපියක් ‘වළවල් 125 ක් ඇති ගලගාහේන පාර’ මැයෙන් පුවත්පතෙහි පළ විය.එය පළවී මාස දෙකක් ඇතුළත එම පාරෙන් සියයට අසූවක ප්‍රමාණයක් හෝමාගම ප්‍රාදේශීය සභාව විසින් පිළිසකර කරන ලදී. ඉතිරි සියයට විස්සක ප්‍රමාණය පසුගිය මාසය වන විට පිළිසකර කැර අවසන් කරන ලදී.සිළුමිණ ජනමත පිටුවෙහි මෙම පුවත පළවන තෙක් ඒ සඳහා කිසිවකුගේ අවධානය යොමු වී නොතිබුණි. පුවත පළවීම නිසා ම කඩිනමින් ගලගාහේන පාර පිළිසකර කිරීමට අදාළ පාර්ශව ඉදිරිපත් වූ බව නොකිව මනා ය. එහි ගෞරවය ‘සිළුමිණ’ ට පුද කරමු.කරුණාසේන දේවප්‍රියවිශ්‍රාමික පරිපාලන නිලධාරිබිංගිරිය ආසනයේ උඩුබද්දාව ප්‍රාදේශීය සභා බල ප්‍රදේශය තුළ බිබිලාදෙණිය හංදියේ සිට තල්ගහපොත්තට, හොරනෑපොළට යන පාර ටික කලක සිට පාරේ වලවල් සෑදී තිබේ. විශාල පිරිසක් උදේ සවස මේ පාරේ ගමන් කරති. බිබිලාදෙණිය ම.ම.විද්‍යාලයට එන සිසුන් වැඩි පිරිසක් මේ පාරේ එති.වැහි කාලවලදී වලවල් වතුරෙන් පිරී ඇති නිසා මේ මග ගමන් කරන අය නොයෙක් අපහසුතාවයනට පත්වේ. වගකිව යුතු ඇත්තන්ට මේ ගැන දන්වා ඇතිමුත් මේ වනතුරු කිසිම ප්‍රතිචාරයක් නොමැත. උඩුබද්දාව ප්‍රාදේශීය සභාවේ සභාපති තුමනි, කුරුණෑගල දිසාවේ අනෙකුත් වගකිව යුතු නිලධාරි මහත්වරුනි, ඔබතුමන්ගේ අවධානය මේ ගැන යොමුවේවායි පතමි.න:මු: ආරියරත්නඋඩුබද්දාවඔබේ ගමේ, නගරයේ හෝ ප්‍රදේශයේ මෙතෙක් ඉටු නොවූ මහජන සේවාවන්, පොදු අඩුපාඩු ආදිය ගැන අපට ලියා එවන්න.එම ලිපි යොමු කිරීමේදී ඔබේ නම ලිපිනය අත්‍යවශ්‍ය බව ද සලකන්න.ජනමත පිටුව, සිළුමිණ, ලේක්හවුස්, කොළඹ 10.ලිපිනයට ඒ ලිපි යොමු කරන්න.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=af1006139</link>
    <topic>විභාග ප්‍රතිඵල ඉහළ මට්ටමකට ගන්නට නම්...</topic>
    <author>විශ්‍රාමලත් විදුහල්පති</author>
    <content>2009අ.පො.ස. සාමාන්‍ය පෙළ විභාග ප්‍රතිඵල දුර්වල මට්ටමක පවතින බව පුවත්පත්වල සඳහන් විය. ඒ පිළිබඳ විවිධ මතිමතාන්තර ප්‍රකාශ වී ඇත. කෙසේ වුවද පසුගිය වර්ෂයේ විභාග ප්‍රතිඵල අවප්‍රමාණික වීම ගැන ඉදිරිපත් කරන ඒ අදහස් එක එල්ලේ ම ඉවතට දැමිය නො හැකිය. අප කළ යුත්තේ මේවාට හේතු සාධක විමසා බලමින් අපේ අනාගත දරු පරපුරේ උගත්කම, සාධන හැකියාව සහ නිපුණතා සංවර්ධනය කර ගැනීමය.අපේ පාසල් පද්ධතියේ හරය විෂය මාලාව යි. විෂය මාලාව නිසි පරිදි කළමනාකරණය නොවීම හෝ අඩු පාඩු සහිතව ක්‍රියාත්මක වීම නිසා සාධන මට්ටම් පහතට යන බව අපේ අත්දැකීම යි. එබඳු විටෙක, පාසල් මට්ටමෙන් ගත යුතු පියවර, හේතු සාධක විමසා බලමින්, කල් නොයවා ක්‍රියාත්මක විය යුතුය. එසේ නොමැති විවිධ අංශ සඳහා දොස් පැවරීම සාර්ථක පියවරක් නො වේ.පළමු කාර්යය වන්නේ ගුරුවරයාට හිමි වැදගත් ස්ථානය ඔහුට ලබා දීමයි. ශිෂ්‍ය කේන්ද්‍රීය අධ්‍යාපනය ඉතා හොඳ ක්‍රමවේදයකි. එය යුග අවශ්‍යතාවක් ද වෙයි. එහෙත් ගුරුවරයාගේ උපදේශනාත්මක භූමිකාව අවතක්සේරු නොකළ යුතුය. ඔහු සතු වගකීම් සමුදාය, කාර්යභාරය එලෙසම පවත්වා ගෙන යන අතර ශිෂ්‍ය කේන්ද්‍රීය අධ්‍යාපන සංකල්පය දියත් කිරීම වඩා වැඩදායී බව දුර්වල සාධන මට්ටම් දෙස බලන විට පැහැදිලිය.ගුරුවරයාගේ ඉගෙනුම් ඉගැන්වීම් ක්‍රියාවලියට ඔහුට පූර්ණ නිදහසක් ලබා දිය යුතුය. නිර්මාණශීලී ලෙස, බහු විධ ක්‍රමෝපාය භාවිත කරමින්, විවිධ ඉගෙනුම් ආධාර යොදා ගනිමින් නවීන අධ්‍යාපන තාක්ෂණ ඇසුරු කරමින් ඒ කාර්යය කරන්නට ඉඩ හැරිය යුතුය. අද බොහෝවිට ගුරුවරයාගේ කාර්යය විවිධ ක්‍රම මඟින්, විවිධ උපදෙස් මඟින් ලිඛිත කාර්යයක් බවට පත් කොට ඇති බව ගුරුවරුන් සමඟ කෙරෙන කතාබහෙන් අවබෝධ වෙයි. අප උගන්වන කාලයේදී අවශ්‍ය පතපොත ගුරුවරයා සපයා ගෙන, විෂය කරුණු ගොනු කොට, බහුවිධ මූලාශ්‍ර යොදා ගනිමින් විෂය ඉගැන්වීමට සිදු විය. ඒ නිසා ගුරුවරයාට විශාල ශාස්ත්‍රීය කාර්ය භාරයක් පැවැරී ඇති අතර ඔහු උල්පතක් මෙන් ශාස්ත්‍රීය දැනුමෙන් පෝෂණය වී සිටියේය. එසේ වූයේ අප ලබා තිබුණු ගුරු පුහුණුව නිසාය.සමාලෝචනයවර්තමානයේ ගුරුවරයාට ඕනෑ තරම් කරුණු ගවේෂණය කොට පාඩමට සූදානම් විය හැකිය. අන්තර්ජාල, පුස්තකාල, පාඨමාර්ග ආදිය ඇත. එහෙත් කනගාටුවෙන් වුවද කකියන්නට වී ඇත්තේ මේ ගවේෂණ කිරීම ශිෂ්‍යයාට පවරා ගුරුවරයා සමාලෝචනයට ඉදිරිපත් වීමට සිදුවීම ගැනය.අප ඒ කාලයේ කළේ ශිෂ්‍යයන්ගේ අනාගතය රැඳී ඇති විභාග ජයග්‍රහණය සඳහා දිරි ගැන්වීමට ඉගැන්වීමයි. ඒ නිසා පංති කාමරයේ ඉගැන්වීම පමණක් නොව සවස් කාලයේ දී පවා නොමිලයේ පාඩම් ඉගැන්වූයෙමු. අතිරේක පංති, පරණ ප්‍රශ්න පත්‍ර, අභ්‍යාස කරවීම, කෙටි පරීක්ෂණ ආදී නන්වැදෑරුම් ක්‍රමේවදයන්ට විභාගයට පෙර පාසල් ශිෂ්‍යයාට මුහුණ පාන්නට සිදුවිය.මේ අනුව කළ යුතු ප්‍රධාන ම කාර්යය නම් ගුරුවරයාට නිදහසේ ශාස්ත්‍රීය මට්ටමින් නිපුණතා පාදක වන පරිදි ශිෂ්‍ය චර්යාව සැකැසෙන පරිදි පංති ඉගැන්වීමට අවස්ථාව ලබා දීමයි.පංති කාමරයේ මාසික පරීක්ෂණ පාසල්වල පැවැත්වුණි. මාසික පරීක්ෂණ එකී මාසයේ ඉගැන්වූ විෂය කරුණු පිළිබඳ පාසල් කාලයෙන් බැහැරව කරන පරීක්ෂණයකි. මෙහි අධ්‍යාපන විද්‍යාත්මකව පරස්පරයක් වුවද, විභාග ප්‍රතිඵල නැංවීම සඳහා ධනාත්මක බලපෑමක් විය. මාසික පරීක්ෂණ ක්‍රමය, පාසල් පාදක ඇගැයීම් හමුවේ අහෝසි විය. ඒ නිසා දරුවකුගේ සාධන මට්ටමට වඩා දැන ගන්නට ලැබුණේ නිපුණතා මට්ටම නම් වූ තක්සේරුකරණයේ ප්‍රතිඵලයකි. එය ද මේ විභාග ප්‍රතිඵල දුර්වලවීමට බලපා ඇති බව පෙනේ. ඒ නිසා පාසලේ විධිමත් මාසික පරීක්ෂණ ක්‍රමවේදයක් විෂය බාර ගුරුවරුන්ට පැවරීමට සිදුවේ.ගුරුවරයාට මහා පරිමාණයෙන් ලේඛන වැඩ සමුදායක අත ගහන්නට සිදුවිය. ඉගෙනීම් කාලයට වඩා, පාසල් පාදක ඇගැයීම, E5පාඩම් සංවිධානය, පැවැරුම් සැකසීම, ලකුණු කිරීම, තක්සේරු කිරීම් ලේඛන ගත කිරීම් ආදී වැඩ පැවරුණි. වෙනදා ගුරුවරුන් පාසල නිම වී ගෙදර ගිය විට හෙට පාඩමට සූදානම් විය යුතුය. අද කරන්නේ ආකෘති පත්‍ර පිරවීමයි. වෙනදා නිදහස් කාල ඡේදයක් වූවොත්, ගුරු කාමරයට වී අභ්‍යාස පොත් ගොන්නක් ලකුණු කිරීම සිදු විය. අද සිදු වී ඇත්තේ ආකෘති පත්‍ර පිරවීමයි. එදා හවස නවතින්නේ අමතර පන්ති පැවැත්වීමට.මේ පාසල් පාදක ඇගැයීම කරන්නට ගුරු සහායකයකු අවශ්‍යය. ප්‍රධානම කාර්යය වන පන්ති කාමර ඉගැන්වීම කරන අතරතුර ගුරු සහායකට මේ ලිඛිත වැඩ කරන්නට හැකිය. එපමණක් නොව මේ විවෘත ග්‍රන්ථ පරීක්ෂණ, ක්‍ෂෙත්‍රචාරිකා, කණ්ඩායම් වැඩ, නාට්‍යකරණය, ලිපි සැකසීම, ව්‍යාපෘති හෙවත් විවිධ කාර්යයන්හි නිරතවීම, කේවල පැවැරුම් වැනි දෑ ලිඛිතව නොතිබුණාට පන්ති කාමරයේ කටයුතු ක්‍රියාත්මක විය. වෙනසකට වූයේ අනවශ්‍ය ලෙස ලේඛනගත කොට කාලය අපතේ යැවීමකි. ඒ අපතේ යන කාලය දරුවාගෙන් උදුරාගත් ඉගෙනුම් කාලයකි.ඊළඟට වැදගත්ම කාරණය පාසල පවත්නා දින ගණන අඩුවීමකි. නියමිත දින ගණනේ කොපමණ දින ගණනක් විවිධ උත්සව, වැඩසටහන් යනාදියට වැය වනවාද? ක්‍රීඩා උත්සවයකට මාසයක් පමණ උදේ පාසල් කාලය වැය කරනු ඇත. අප එදා මේ තෝරාගැනීම්, පුහුණු කිරීම්, තරග පැවැත්වීම් කළේ හවස් කාලයේදීය. මොනම හේතුවක් නිසා හෝ උගන්වන කාල සීමාව වෙනත් වැඩකට නොගත්තෙමු. එහෙත් අද කලා උළෙලක්, විවිධ ප්‍රසංගයක් හෝ වෙනත් දෙයක් අරඹන විට සති කිහිපයක්ම සාමාන්‍ය කාලසටහනෙන් බැහැරව සිසුන් යෙදවීම සිදුවෙයි. ඉතිරි ශිෂ්‍යයන් ද නිකරුණේ කාලය ගත කරති. මේ ක්‍රමය නතර කළ යුතුය. උදය කාලයේ ශාස්ත්‍රීය අධ්‍යයනයට වෙන් කළ කාලය වෙනත් දේකට යොදා නොගන්නවා නම් එයින් ද ප්‍රතිඵල සතුටුදායක වනු ඇත.සංවර්ධන වැඩසටහන්ගුªරු සම්පත් පිටතට ගලා යාම ද ප්‍රතිඵල කෙරෙහි බලපායි. අතිරික්ත ගුරුවරු, අනුයුක්ත ගුරුවරු, සම්බන්ධීකරණ නිලධාරීන්, විවිධ ව්‍යාපෘති නිලධාරීන්, විෂය අධ්‍යක්ෂවරුන් වශයෙන් ගුරුවරුන් විශාල ප්‍රමාණයක් පංති කාමර ඉගැන්වීමෙන් බැහැරව සිටිති. පුහුණු, උපාධිධාරි, පශ්චාත් උපාධිධාරී මේ ගුරුවරුන්ගෙන් විශේෂඥ දැනුම, ලබා ඇති අත්දැකීම්, පුහුණුව සමහර විට වැය කරනුයේ ලිපිකරුවකුට කළ හැකි කාර්යයන් සඳහා බව අනාවරණය වී ඇත. මේ දක්ෂ ගුරුවරුන්, හැකි ඉක්මණින් පංති කාමරවලට යොමු කරන්නට හැකි නම් ඉන් ශිෂ්‍යයන්ට විශාල සේවාවක් කළ හැකි වනු ඇත.පාසල් පාදක ගුරු සංවර්ධන වැඩසටහන් මඟින් ගුරුවරුන් පාසල ඇතුළතින් ම පුහුණු කිරීමේ කාලීන අවශ්‍යතාවක් ඇත. ආධුනික ගුරුවරයාට ජ්‍යෙෂ්ඨ ගුරුවරුන් විසින් ආධාර කිරීමේ වැඩපිළිවෙළක් අවශ්‍යය. එදා අපි නිදහස් කාලඡේදයකදී නොදන්නා දේ අලුත් ඉගැන්වීමේ ක්‍රම, විෂය කරුණු, ශිෂ්‍ය ගැටලු ගැන පරණ ගුරුවරුන්ගෙන් විමසා දැන ගත්තෙමු. විභාග ප්‍රතිඵල උපරිම කිරීම සඳහා ඒ ඒ පාසලේ ගුරුවරුන් සාමූහිකව, විෂයක් වශයෙන් වෙන් වෙන් ම නොව එකට කටයුතු කිරීම ද අවශ්‍ය බව පෙනේ.දෛනික කාලසටහන නිසි පරිදි දියත් කළ යුතුය. නියම වෙලාවට, නියමිත පංතියට, සූදානමක් සහිතව ගුරුවරු යොමු කිරීමට හොඳ කාලසටහනක් පාසලකට අවශ්‍යය. ගුරුවරයා ඉතා සතුටෙන් තම පංතියට යොමු කිරීමටත්, දක්ෂ ගුරුවරයාගෙන් උපරිම සේවයක් ලබා ගැනීමටත් කාලසටහන් අවශ්‍ය අතර එය ද විභාගවලට බලපානු ඇත.ප්‍රතිඵල දුර්වලවීමට තවත් හේතුවක් වන්නේ අනවශ්‍ය ලෙස වේගවත්ව විෂය කරුණු ඉගැන්වීමයි. මුල් මාසවලදී විවිධ කාර්යයන් සඳහා කාලය වෙන් කොට අවසාන මාස කිහිපයේදී විෂය නිර්දේශ ආවරණය කරනු දැක ඇත. එය වැරැදි දෙයකි. ශිෂ්‍යයාට පහසුවෙන් වටහා ගත නොහැකි පිළිවෙළකි. නියමිත කාලයේදී නිර්දේශය ආවරණය කොට, අවසාන මාස දෙකේ සිට පරණ ප්‍රශ්න පත්‍රවලට උත්තර ලියැවීම, විෂය අසීරු තැන් නැවත ඉගැන්වීම, සකස් කර ගත් ඉලක්ක ප්‍රශ්නවලට පිළිතුරු ලියැවීම එදා ගුරුවරුන් කළ විභාග කේන්ද්‍රීය අධ්‍යාපනයේ එක් සැලැස්මකි. කෙසේ වුවද නියමිත කාලයේදී පැහැදිලි ලෙස පිළිතුරු ලිවීමට හුරුවක් ද ලබාදීම වැදගත්.විභාග දෙකක්සමහරවිට මේ විභාග කේන්ද්‍රීය අදහස් නොගැළපෙන්නට හැකිය. එහෙත් එසේ අද කරුණු ඉදිරිපත් කරන බොහෝ විද්වතුන් ද ඉහළ මට්ටමට ගියේ මේ විභාග නිසා බව අමතක කරන්නට නොහැකිය.මට මතක හැටියට එදා විභාගයකට යාමට පෙර විභාග දෙකක් පාසල් මට්ටමෙන් විය. එකක් ප්‍රවේශ විභාගයයි. අනෙක් විභාගය ප්‍රවේශ අවස්ථාවට ආපසු ගැනීමට කෙරෙන පරීක්ෂණයයි. පළමු පරීක්ෂණය සමත් වී අයදුම්පත් යැවුව ද අනෙක් පරීක්ෂණයෙන් සාධන මට්ටම් දුර්වල නම් විභාගයට යවන්නේ නැත.තවත් පැත්තකින් විභාග ප්‍රතිඵල දුර්වල වීමට හේතුවක් වූයේ පාසල් සිසුන් විභාග කෙරෙහි ඍණ අභිප්‍රේරණයක් කිරීමයි. එනම් ‘ශිෂ්‍යත්වය වැඩක් නෑ’, ‘ඒ සාමාර්ථ වැඩක් නෑ’, ‘විශිෂ්ට සාමාර්ථ දහයක් අවශ්‍ය නෑ’, ‘විශ්ව විද්‍යාල ප්‍රවේශය පීඩනය වැඩියි’, ‘ළමයාට බර වැඩියි’ යනුවෙන් දක්වන ප්‍රකාශ නිසාද ළමයින් පසුගාමී වනු ඇත. ඇතැම්විට මෙසේ කියන සමහර උගතුන්, නිලධාරීන් තම දරුවන්ට ගෙදරටම ගෙන්වා ‘ටියුෂන්’ දෙනු අප අසා ඇත.බොහෝවිට පාසල්වල යථාර්ථය දැන හැඳින නොගෙන ක්‍රියාත්මක කරන ඇතැම් වැඩසටහන්, ව්‍යාපෘති නිසාද දරුවන්ගේ කාලය වැය වෙයි. නිසි පරිදි ශක්‍යතා අධ්‍යයනයක් නොකොට එක් කෙනකු, දෙදෙනකු බලය ඇති පමණින් ක්‍රියාත්මක කරන සමහර අධ්‍යාපනික වැඩසටහන් නිසා ශිෂ්‍යයාගේ ප්‍රගමන චර්යාවට බාධක ඇත. එවිට ද විභාග ප්‍රතිඵල නැතිනම් විභාග සඳහා පූර්ව සූදානම අඩාල වනු ඇත.අත් අකුරුළමයින්ගේ අත් අකුරු ගැන මෙයට වඩා සැලකිලිමත් විය යුතුය. ප්‍රාථමික පංතිවලදී අත් අකුරු හැඩ ගැස්විය යුතුය. රවුම් අකුරු ලිවීමට පුහුණු කිරීම අවශ්‍යය. ගුරුවරයා පාසල් කළු ලෑල්ලේ ආදර්ශමත් අයුරින් ලිවීමට හුරු වීම අවශ්‍යය. සෑම විෂයයකදීම අත් අකුරු ගැන සැලකිලිමත් නොවීම නිසා ළමයින් ලියන දේ උත්තර පත්‍ර පරීක්ෂකවරුන්ට පහසුවෙන් කියවීම අසීරු වේ. මේ නිසා පාසල් දරුවන්ට අත් අකුරු පැහැදිලි ලෙස, නිරවුල්ව ලිවීම හුරු කරවිය යුතු වී ඇත.අනවශ්‍ය පරිදි පෞද්ගලික පංතිවලට යාමද ප්‍රතිඵලවලට බලපායි. අවශ්‍ය විෂය දැනුමත්, ඉගැන්වීමේ පුහුණුවත්, දුර්වල ළමයින් ප්‍රතිපෝෂණය කිරීමේ උපාය මාර්ගත් නිසා ඒ කාලයේ සිසුන් ‘ටියුෂන්’ යැවීම අවශ්‍ය නොවීය. අනෙක් අතට තම පංතියේ ළමයකු ටියුෂන් යාම ගුරුවරයාට කරන ‘මදි පුංචිකමක්’ ලෙස එකල සලකන ලදී.ගුරු හිඟය ද පාසල්වලට බලපා ඇති ගැටලුවකි. සමහර පාසල්වල විභාගවලට අත්‍යවශ්‍ය ගුරුවරුන් ද හිඟ අවස්ථා ඇත. එබඳු විටෙක පාසල් ආසන්නයේ සිටින උපාධිධාරින්, විශ්‍රාමිකයන් දීමනා මත ලබා ගැනීමේ ක්‍රමවේදයක් සුදුසුය. ඇතැම්විට පාසල්වල අත්‍යවශ්‍ය ගුරු හිඟයක් වුවද නිකරුණේ් කල් මරන වෙනත් විෂය ගුරුවරුන්ගෙන් ගුරුමණ්ඩලය පිරී ඇත. පෙර පැවැති ගුරු පුහුණු ක්‍රමය මත ගුරුවරයකුට ප්‍රාථමික හා ද්විතියික අවස්ථාවල දී බහුවිධ විෂයයන් ඉගැන්වීමේ හැකියාව තිබුණි. මේ නිසා ගුරුවරුන්ට එක් විෂයකට සීමා නොකොට පුහුණුව ලබා දිය යුතුය.රූපවාහිනියදරුවා ගෙදර ගත කරන කාලය ද විභාග ප්‍රතිඵල වලට බලපායි. සමහර මවුපියන් සිතන්නේ පාසල නිම වී ගෙදර ආ විගස ‘ටියුෂන්’ පන්තියට යැවූ විට සියල්ල සම්පූර්ණ බවකි. නිවෙසේ ගත කරන කාලය අධ්‍යයන සහ ශිෂ්‍යයාගේ කායික මානසික වර්ධනයට ගැලපෙන පරිදි නිශ්චිත කාල සටහනකට යටත් කළ යුතු ය. මා ශිෂ්‍ය නිවාසයේ ඉගෙනුම ලබන අවදියේ අපට දෛනික කාල සටහනක් වි. එහි ස්වඅධ්‍යයනය සඳහා දිනකට අනිවාර්ය පැය හතරක් වෙන් කොට තිබුණි. ක්‍රීඩා ව්‍යායාම්, විනෝදාංශ සඳහා ද කාලය වෙන් කොට තිබුණි. ඒ නිසා ශිෂ්‍ය නිවාසයේ විභාග ප්‍රතිඵල උසස් තලයක විය.එක්තරා දුර්වල සාධන මට්ටම් සහිත පාසලක සෑම ශිෂ්‍යයකුටම මේ කාල සටහන අනුගමනය සඳහා කාල සටහන් මුද්‍රණය කොට ගෙදර පොත් මේසය ළඟ තබා ගෙන ක්‍රියාත්මක කිරීමට මවුපියන්ට උපදෙස් දුනිමි. වසර දෙකක් තුනක් යන විට පාසලේ ප්‍රතිඵල ඉතා ඉහළ සාධන මට්ටමක විය. අතපසු වීම්, මඟ හැරීම්, අභ්‍යාසයේ නොයෙදීම් අවම නිසා අනිවාර්ය අධ්‍යයන කාලයේ දී පාඩම් කිරීම නිසා ද සංවර්ධනය විය.අනවශ්‍ය පරිදි රූපවාහිනී වැඩ සටහන් නැරැඹීම නිසා ද දරුවන්ගේ අධ්‍යයන අරමුණු විනාශ වෙයි. දරුවන්ගේ කාලීන වයසට නුසුදුසු දර්ශන නැරැඹීමෙන් විෂය කරුණු පසු බා ගොස් අනවශ්‍ය පරිදි විවිධ පැති වලට යොමු වෙයි. මේ නිසා මවුපියන් සුදුසු වැඩ සටහන් නොමැති නම් රූපවාහිනිය නිවා දැමිය යුතු ය. තමන්ගේ සිත ද මවුපියන් වශයෙන් විභාග කාල වල දී පාලනය කර ගන්නට උත්සුක වීම වැදගත් වේ.ප්‍රතිසංස්කරණඅධ්‍යාපන ප්‍රතිසංස්කරණ, වෙනස්වීම්, විෂය මාලා සංශෝධන, නව ඉගෙනුම් ක්‍රම පිළිබඳ තොරතුරු ඉතා ඉක්මනින් පංති කාමරයට සම්පේ‍්‍රෂණය විය යුතු ය. මේ සඳහා හොඳම සහ නිවැරැදි මාර්ගය ගුරු උපදේශක සේවාව විය. ගුරු උපදේශක යනු විශේෂඥ මට්ටමේ දක්ෂ, විශිෂ්ට තලයක ගුරුවරයකු විනා, අධීක්ෂණය, කණ්ඩායම් පරීක්ෂණ සඳහා යන පරිපාලකයකු හෝ කාර්යාලයක ලිපිකරු වැඩ, පණිවුඩ තොරතුරු රැස් කරන අයකු නොවේ. මට මතක හැටියට 1972 ප්‍රතිසංස්කරණ හමුවේ දී අනිවාර්යයෙන් ගුරු උපදේශකට පවරා තිබුණේ විෂය සංවර්ධනය ම පමණි.ඒ නිසා ඒ කාලයේ දී ඉක්මනින් විද්‍යාව, ගණිතය, සමාජ අධ්‍යයනය ප්‍රාග් වෘත්තිය වැනි විෂය වෙනස්වීම් පන්ති කාමරයට ප්‍රවේශ විය. පාසලකට බාහිර සම්පත් වන ගුරු උපදේශකගෙන් පාසල් වලට මෙයට වඩා උසස් සේවාවක් ගන්නට හැකි නිසා ඔවුන් අධ්‍යාපන මට්ටමෙන් පිහිටුවා ගැනීම හිතකර වෙයි. එය ද ගුරු සංවර්ධනයට බලපෑමෙන් වක්‍ර මාර්ගයෙන් ප්‍රතිඵල වලට බලපායි.පාසලක ක්‍රමවත් සැලැසුම් ද, ක්‍රියාත්මක විය යුතු ය. කාලසටහන මඟින් ගුරුවරුන්ගේ උපරීම සේවාවත්, වර්ෂයේ ඉගෙනුම් ඉගැන්වීම් ක්‍රියාවලිය විධිමත් පරිදි සංවිධානය කිරීමත් විභාග ප්‍රතිඵල වලට බලපායි. නිතර ගුරු මාරු සිදුවන, නිතර කාල සටහන් වෙනස් වන, අක්‍රමවත් වැඩ ඇති විට ප්‍රතිඵල දුර්වල වෙයි. ඇතැම් පාසල් වල මේවා ලස්සනට පරිගණක මුද්‍රණය කොට, ඇති මුත් ක්‍රියාකාරි නො වන අවස්ථා ද ඇත. එ බැවින් ක්‍රියාත්මක කළ හැකි අලුත් වැඩ සටහන් අවශ්‍ය වේ.ගුරුවරයා විසින් වර්ෂය පුරා ඉටු කිරීමට අපේක්ෂිත ඉගෙනුම් ඉගැන්වීම් ක්‍රියාවලිය ඒ අයුරින් හෝ අඩු තරමින් ඒ ඒ කාල වලට සාපේක්ෂව ඉටු වන බවට කිසියම් විමසීමක් ද අවශ්‍ය ය. මෙය යල් පැන ගිය අධීක්ෂණ ක්‍රියාවලියක් හෝ පරීක්ෂණ ක්‍රියාවලියක් හෝ වැටුප් වර්ධකය දීමට හෝ කාර්ය සාධන ඇගැයීමක් වැනි පරිපාලනමය නිරීක්ෂණයකට වඩා සුහද, අර්ථවත්, වැඩ සටහනක් විය යුතු ය. මාර්තු, ජූලි සහ ඔක්තෝබර් යන මාස වල දී තම විෂය මාලා කටයුතුවල ගුණාත්මක බව නිරීක්ෂණය කිරීමෙන් ද විභාග ප්‍රතිඵල සඳහා අනියම් සංවර්ධනයක් අපේක්ෂා කළ හැක.පාසල් මට්ටමේ දුර්වල සාධන දක්වන විෂය භාර ගුරුවරුන් පිළිබඳ විදුහල්පති තුමන් විසින් ඔහු ලබා ගත් නිවාඩු, ආවරණය කළ පාඩම් ඒකක, දෙන ලද පැවැරුම්, මාසික පරීක්ෂණ හෝ පාසල් පාදක ඇගැයීම් ගැන පෞද්ගලිකව විමසා බලා අවශ්‍ය මඟ පෙන්වීම සහ වෙනත් පංති ලබා දීමට කටයුතු කිරීමෙන් ද ප්‍රතිඵල වැඩි දියුණු කරන්නට හැකි ය.විභාග ප්‍රතිඵල ගුරුවරයාගේ නිපුණතාව මනින ඒකායන මාර්ගයක් නොවූවද බොහෝ දුරට හොඳ විභාග ප්‍රතිඵල දක්වන ගුරු භවතා වෙහෙසි වැඩ කරන, ආදර්ශමත්, ශිෂ්‍ය ප්‍රසාදය දිනාගත් අයෙක් බව පාසල් පරිසරය දෙස බලන විට දැක ගන්නට හැකි ය.විභාග ආසන්නයේ නොවැම්බර් මස අග භාගයේ දී පවත්වන ඇතැම් සම්මන්ත්‍රණ විභාග ප්‍රතිඵල වලට අහිතකර වන අවස්ථා ඇත. හොඳම ක්‍රමය නම් ඒ පාසලේ ගුරුවරුන් මඟින් ම පංතියේ කටයුතු කරවීමයි. ඇතැම් විට විභාගාසන්නයේ දී දෙනු ලබන අධ්‍යයන නිවාඩුව බොහෝ සිසුන් ප්‍රයෝජනයක් නොගෙන කල් ගත කරන අවස්ථා ඇත. දෙසැම්බර් නිවාඩු දෙන දින දක්වා ම පාසල් වලට ශිෂ්‍යයන් කැඳවා කාල සටහනකට අනුව පංති පැවැත්වීම වඩා පලදායක වනු ඇත.අද සිසුන්ට ‘ෆොටෝ කොපි’ මේනියාවක් ඇත. කිසිම තේරුමක් නැතිව ගන්නා පොටෝ කොපි නැවත බලන්නේ කීයෙන් කී දෙනා ද? පාසල් නොපැමිණි දිනවල සටහන් ෆොටෝ කොපි ගැනීම නොව දක්ෂ ශිෂ්‍යයකුගෙන් ඉල්ලා පළමුව කියවා බලා, දෙවනුව තේරුම් ගෙන සටහන් කිරීමේ හුරුවක් ලබා දීම කළ යුතුය.පාසල් පුස්තකාලය, ප්‍රසිද්ධ පුස්තකාලය විභාගාපේක්ෂක දරුවන්ට හුරු කරවීම අත්‍යවශ්‍යය. බොහෝ විට පුස්තකාල පොතකින් වින්දනය, දැනුම පමණක් නොව විභාග සාධනය සඳහා ද මූලාශ්‍ර සම්පාදනය කළ හැකි ය. මට මතක හැටියට ඒ දිනවල උත්තර පත්‍ර පරීක්ෂකවරුන්ගේ වාර්තා නමින් විභාග දෙපාර්තමේන්තුව පාසල් වලට යොමු කළ ප්‍රකාශන ඉතා ප්‍රයෝජනවත් විය.පිළිතුරු ලිවීමපිළිතුරු ලිවීමේ කලාව ද පංති කාමරයේ දී විභාගාපෙක්ෂක දරුවන්ට පුරුදු පුහුණු කළ යුතු ය. ප්‍රශ්නය කියවා බලා, අහන දේට, නිවැරැදි ව, පිළිතුර සංවිධානය කර ඉදිරිපත් කිරීම දවසකින් දෙකකින් කළ හැකි දෙයක් නොවේ. මෙය ද පාසලේදී ගුරුවරයා විසින් පුහුණු කළ යුත්තකි. මෙය ද ප්‍රතිඵල දියුණු කිරීමට ගන්නා උපාය මාර්ගයකි.පංති කාමරයේ දී වඩා විද්‍යානුකූල ලෙස, ප්‍රශ්න පත්‍ර සකස් කොට, විෂය නිර්දේශය ආවරණය වන පරිදි ඇගැයීම් කරන්නේ නම් එය ද ප්‍රතිඵල වලට බලපානු ඇත. විශේෂයෙන්, ඉතා උසස් මට්ටමේ ප්‍රශ්න පත්‍ර ඇගැයීම් කරන ලද පාසල් වල හොඳ ප්‍රතිඵල ලැබීමට හේතු පාදක වෙයි.අවසාන වශයෙන් කවරාකාරයක නව සංකල්ප අධ්‍යාපන පද්ධතියට ලැබුණත් විභාග පටිපාටිය අත් හැරිය නොහැකි ය. ශිෂ්‍යයාගේ සාධන මට්ටම් දක්වන, ඔහු විසින් තම බුද්ධිමය සහ විභව ශක්තීන් මත උපයා ගත් සහතිකය නිකම් ම කඩදාසියක් නොවේ. ඔහුගේ දක්ෂතා, හැකියා, සහතික කරමින් ඔහු සතු නිපුණතා යම් ප්‍රමාණයක් අනාවරණය කරන සහතිකයකි. ප්‍රමාණ කරන ලියවිල්ලකි.අපේ පාසල් දරුවන් දැනුමෙන්, හැඟුමෙන් හැකියාවන්ගෙන් පිරිපුන් පිරිසක් බවට පත් කිරීමට විභාග කේන්ද්‍රීය අධ්‍යාපනය ද උපකාරී කර ගනිමින් ලබන වර්ෂයේ දී විභාග ප්‍රතිඵල ඒ ඒ පාසල් මට්ටමෙන් සාර්ථකව ලබා ගැනීම කිරීමට යත්න දරන්නේ නම් එය ගුරුවරුන් විසින් කරනු ලබන මහ මෙහෙවරක් බව සඳහන් කළ හැක.විශ්‍රාමලත් විදුහල්පතිඩී.සී.ද. සිල්වා</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=af10061312</link>
    <topic>අවාසනාවන්ත සිදුවීම් එකක් දෙකක් නිසා බෙහෙත් නොවිද ඉන්න එපා</topic>
    <author>මේධා</author>
    <content>නිරෝගිමත් ජීවිතයකට ප්‍රතිශක්තිකරණය ඉතා වැදගත්ය. නිසි කලට වේලාවට ලබා ගන්නා ප්‍රතිශක්තිකරණ එන්නත් නිසා බොහෝ මාරාන්තික රෝග ගණනාවක් වළක්වා ගැනීමට අපට පුළුවන.ඇතැම් හේතුවක් නිසා ඉතා කලාතුරකින් අවාසනාවන්ත සිදුවීමකට මුහුණ පාන්නට වූ අවස්ථා ද නැතිවා නොවේ. එහෙත් එක් අවාසනාවන්ත සිදුවීමක් නිසා ප්‍රතිශක්තිකරණය නවතා දැමීම යනු සිය දහස් ගණනකගේ ජීවිත අනතුරේ හෙළීමකි.රුබෙල්ලා එන්නත සම්බන්ධයෙන් ද අද මතුව ඇත්තේ එවැනි තත්ත්වයකි. රුබෙල්ලා එන්නත නිසා ඇති වූ දැඩි අසාත්මිකතාව හේතු කොට ගෙන පසුගිය වසරේ දැරියන් දෙදෙනකුගේ ජීවිත අහිමි විය. ඒ සිදුවීම සමඟ රුබෙල්ලා එන්නත ලබාදීමේ වැඩපිළිවෙළ සම්පූර්ණයෙන්ම පාහේ නතර වී ඇත. එහි අවාසනාවන්ත තත්ත්වය වන්නේ වසරකට ලක්ෂ හතරක දරුවන්ගේ ජීවිත අනතුරේ වැටීමකි. මේ වන විට ද එහි අනිසි ප්‍රතිඵල ලැබී හමාරය. මේ ඒ පිළිබඳ සිළුමිණ කළ විමසා බැලීමකි.ප්‍රතිශක්තිකරණ එන්නත් අතරින් රුබෙල්ලා එන්නත මීට මාස කීපයකට පෙර මහත් ආන්දෝලනයකට ලක්විය. රුබෙල්ලා එන්නත ලබා දීමෙන් පසු පාසල් සිසුවියන් දෙදෙනකු මිය යාම ඊට හේතුව විණි. මේ මරණ පිළිබඳ විවිධ මත පළවූ අතර ලෝක සෞඛ්‍ය සංවිධානය පවා මැදිහත් ව ඊට හේතු සාධක සෙවූ බව රහසක් නොවේ.මේ වන විට ඒ වාර්තාව නිකුත් වී හමාරය. රුබෙල්ලා එන්නතින් පසු ඒ දැරියන් මිය යාමට හේතුව වී තිබුණේ ඔවුන් එම එන්නතට දැක්වූ දැඩි අසාත්මිකතාව බව වාර්තාවෙන් පෙන්වා දී තිබිණි.කෙසේ වුවද එහිදී එක් මවක විසින් ලිපියක් මාර්ගයෙන් ලියා එවා තිබෙනු ලැබුවේ සිය දියණිය යම් ආහාරවලට ද අසාත්මිකතා දක්වන බවය. එහිදී ඒ ගැන සැලකිලිමත් වීමට එන්නත ලබා දුන් වෛද්‍ය නිලධාරියා කටයුතු කළේ නම් ඇතැම් විට එම මරණය සිදු නොවන්නට ඉඩ තිබිණි. එබැවින් සෞඛ්‍ය ක්ෂේත්‍රයේ කිසිදු අතපසුවීමක් සුළු කොට තැකිය නොහැකි වන්නේ එය ජීවිතයට සෘජුවම බලපාන හෙයිනි.එහෙත් එවැනි එක් සිදුවීමක් නිසා රුබෙල්ලා එන්නත සම්පූර්ණයෙන් ම ප්‍රතික්ෂේප කිරීම යනු එවැනි ජීවිත සිය දහස් ගණනක් අකාලයේ විනාශ වී යාමකි. ඉහත කී සිදුවීමත් සමඟ සෞඛ්‍ය අමාත්‍යංශයේ රුබෙල්ලා එන්නත් වැඩසටහන සම්පූර්ණයෙන්ම නතර විය.ඒ පිළිබඳ කරුණු සොයා බලා වාර්තාවක් සැකසීමට ඇමැතිවරයා උපදෙස් දීමත්, ඒ වාර්තාව ලැබෙන තෙක් එන්නත ලබා නොදීමට තීරණය කිරීමත් ඊට එක් හේතුවක් විය. එය එසේ කිරීමට සිදු වූයේ ආනයනය කරන රුබෙල්ලා එන්නත ගැන ද පරීක්ෂණ කිරීමට සිදුවූ බැවිනි. යම් හෙයකින් ප්‍රතිශක්තිකරණ එන්නතේ යම් අඩුවක් වී නම් ඉන් තවත් විනාශයන් වන බැවිනි.ලෝක සෞඛ්‍ය සංවිධානයේ බලධාරීන්ගේ ද සහාය ඇතිව රුබෙල්ලා එන්නත ගැන කෙරුණ මේ පරීක්ෂණයේදී හෙළි වූයේ එන්නතෙහි කිසිදු දෝෂයක් නොතිබුණ බවය. එම මරණවලට හේතුව වී තිබුණේ එම දැරියන් දැඩි අසාත්මිකතාව දැක්වීමය.කෙසේ වුවද රුබෙල්ලා එන්නත ලබා දීමේ වැඩසටහන මේ වන විට සම්පූර්ණයෙන් නැවතී තිබේ. ඊට බලපාන අනෙක වන්නේ ඉහත සිදුවීම හේතු කොට ගෙන සමාජය බිය වී සිටීමය. මේ බිය කිසිසේත්ම සෞඛ්‍යයේ යහපතට නම් හේතුවක් නොවේ. රුබෙල්ලා එන්නත ලබා නොගැනීමෙන් ඇතිවී තිබෙන අහිතකර ප්‍රතිඵල ගැන මේ වන විට ද වාර්තා වී තිබේ.රුබෙල්ලා එන්නත ලබා නොගත් කාන්තාවන් දෙදෙනකු බිහි කළ දරුවන් දෙදෙනකු අංග විකලව ඉපැදුණ බවට පසුගිය සතියේ වාර්තා පළ වුණි. එක සිදුවීමක් හේතු කොට ගෙන ඇතිකර ගත් බිය දැන් සිය දහස් ප්‍රමාණයකට නොව වාර්ෂිකව ලක්ෂ හතරක් පමණ වූ දරුවන්ගේ ජීවිතවලට තර්ජනයක් බව පවසන්නේ වසංගත රෝග විද්‍යා අංශයේ විශේෂඥ වෛද්‍ය සුදත් පීරිස් මහතාය.රුබෙල්ලා රෝගය යනු ඉතා පහසුවෙන් හා ඉක්මනින් පැතිරී යන බෝවන රෝගයකි. රුබෙල්ලා හෙවත් ජර්මන් සරම්ප වෛරසයක් මඟින් හට ගැනෙන රෝගයක් වන අතර ශ්වසන මාර්ගයෙන් ඉතා ඉක්මනින් පැතිරී යයි. කහින හා කිවිසුම් යන විටත් එම සොටු හා කෙළ මාර්ගයෙන් රෝගය බෝ වේ. උදාහරණ ලෙස මේ කෙළ සහ සොටු දියර ස්පර්ශ වූ අතකින් අතට අතදීම, කාර්යාල හෝ නිවෙසේ දුරකථනය භාවිත කිරීම, තුවාය, කෝප්පය, පිඟාන යනාදි ද්‍රව්‍ය එකිනෙකා හුවමාරු කරගෙන පාවිච්චි කිරීම, ස්පර්ශය යනාදි කරුණු වුවද මේ රෝගය බෝ වීමට, ව්‍යාප්ත වීමට ප්‍රමාණවත්ය.රෝගය ඉතා පහසුවෙන් බෝ වුවද එය ඉතා පහසුවෙන් වැළැක්වීමට නොහැක. පාචනය වැනි රෝගයක් කෑම, බීම යනාදියෙන් යම් තරමකට පාලනය කරගත හැකි වුවත් රුබෙල්ලා පාලනය කිරීමක් ගැන හෝ සිතිය නොහැක. වාට්ටුවක සිටින එක් රෝගියකු අවට සිටින සියල්ලන් ලෙඩ කරවීමට සමත්ය.අනෙක් අතට රුබෙල්ලා, වෛරස් රෝගයක් බැවින් ඖෂධ මඟින් වැළැක්වීම ද කළ නොහැක්කකි. සරම්ප, පැපොල මෙන්ම රුබෙල්ලා ද ඉබේම සුව වෙන තුරු සිටීමට අපට සිදුවේ.මේ රෝගයේ ලක්ෂණ ද බොහෝ දුරට සමාන වන්නේ සරම්ප රෝගයටය. වෛරසය ශරීර ගත වී දින හත අකට පසුව සෙම්ප්‍රතිශ්‍යාව, උණ රෝග වැළදෙන අතර මුහුණෙන් පටන් ගෙන සිරුර පුරා විහිදෙන කුෂ්ටයක් ද මතු වේ. ඊට අමතරව ගෙල වටා ඇති කුද්දෙටි (වසා ගැටිති) අතට දැනෙන තරමට විශාල වේ.මේ රෝගය වැඩිහිටියකුට වැළදීමෙන් භයානක සංකූලතා ඇති නොවේ. සාමාන්‍යයෙන් එදිනෙදා කටයුතු කර ගැනීමේ අපහසුවක් හැරුණම විශේෂිත බරපතළ සෞඛ්‍ය ගැටලුවකට ඔවුන් මුහුණ දෙන්නේ නැත.මෙහි භයානකම තත්ත්වයට මුහුණ දෙන්නේ ගැබිණි මවය. කුස තුළ සිටින දරුවාගේ අංග ජනනය හෙවත් ශරීර අවයව වර්ධනය වන කාලසීමාව වන්නේ මුල් මාස තුනයි. දරුවාගේ හදවත, මොළය, ඇස්, කන් යනාදි සියල්ල වැඩෙන්නේ මේ කාලය ඇතුළතයි. යම් කිසි විදියකින් ගර්භණී සමයේදී මවකට සරම්ප වැළදුණහොත් දරුවාගේ මේ සියලු පද්ධතීන්වල වර්ධනයට ඇතිවන්නේ මහත් බාධාවකි.මේ සමයේදී මවගේ රුධිරයට එකතු වන රුබෙල්ලා වෛරසය මවගේ වැදමහ මාර්ගයෙන් කළලයට ඇතුළු වේ.එතැන් සිට සිදුවන්නේ දරුවාගේ ශරීරයේ අස්ථි, පටක, සෛල ඇතුළු සියලුම ඉන්ද්‍රියන්වල වර්ධනය අහුරා දැමීමය. එහි ප්‍රතිඵලය වන්නේ අන්ධ, බිහිරි, මාරාන්තික සහජ හදවත් රෝග, මන්ද බුද්ධික දරුවන්, මෙලොවට බිහි වීමය. රුබෙල්ලා වෛරසය මේ ප්‍රතිඵලවලටත් වඩා දරුණු ලෙස කළලයට හානි කළහොත් සිදුවන්නේ කළලය ගබ්සා වීමකි. එසේ නොවී නම් මළ දරු උපත් ද සිදු විය හැකිය.ගබ්සා වීමක්, මළ දරු උපතක් නොවේ නම් බිහිවන දරුවා ඉහත කී රෝග ලක්ෂණයන් ගෙන් හෙබි අංගවිකල දරුවකු ලෙස මෙලොව එළිය දකී.රුබෙල්ලා වෛරසය කරනු ලබන මේ මහා විපත වළක්වා ගනු පිණිස ඊට ප්‍රතිශක්තිකරණ එන්නතක් සොයා ගනු ලැබුවේ ඕස්ට්‍රේලියාවයි. ඒ එක්දහස් නමසිය හැටේ දශකයේ මුල් කාලයේය. මේ ප්‍රතිශක්තිකරණය සොයා ගැනීමත් සමඟ ලෝකයේ සියලු දියුණු රටවල සෞඛ්‍ය බලධාරීහු මේ එන්නත ලබා ගැනීමට කටයුතු කළහ. එමඟින් රුබෙල්ලා මඟින් වන මහා විනාශයන් වළක්වා ගැනීමට ඒ රටවල් සමත් විණි.ලංකාව මේ ප්‍රතිශක්තිකරණය ලබා ගැනීමට කටයුතු කළේ 1996 වසරේ සිටයි. ඒ වන විට සහජ රුබෙල්ලා රෝගී දරුවන් පන්සීයක් පමණ වාර්ෂිකව වාර්තා විය. එහෙත් සම්පූර්ණ රෝග ලක්ෂණ සහිතව ඉපැදුණ දරුවන්ගේ ගණන මෙය වුවද ගබ්සා ලෙස හා මළ දරු උපත් ලෙස විනාශ වී ගිය ළදරු ජීවිත සංඛ්‍යාව දස දහස් ගණනකි.අනූ හය වසරෙන් පසු දරුවන් ලැබිය හැකි වයසේ සිටින එනම් වයස අවුරුදු එකොළහත් හතළිස් හතරත් අතර සිටින සියලුම කාන්තාවන්ට මේ රුබෙල්ලා එන්නත ලබා දීමට සෞඛ්‍ය අමාත්‍යංශය කටයුතු කෙළේය. වසර පහක් ඇතුළත මිලියන හයකට රුබෙල්ලා එන්නත ලබා දීමට ඒ අනුව අමාත්‍යංශයට හැකි විය.වයස අවුරුදු තුනේ සිට සියලුම ගැහැනු, පිරිමි දරුවන්ට රුබෙල්ලා එන්නත ලබා දීමට කටයුතු ආරම්භ කළේ 2001 වසරේ සිටය. ඒ අනුව මේ වන විට ජනගහනයෙන් හරි අඩක් එනම් මිලියන දහයකට රුබෙල්ලා එන්නතින් ප්‍රතිශක්තිකරණය ලබා දීමට සෞඛ්‍ය අමාත්‍යංශය කටයුතු කර තිබේ. රුබෙල්ලා රෝගයට සියයට සියයක්ම ප්‍රතිශක්තිකරණය ලැබීමට නම් එම මාත්‍රාව දෙවරක දී ලබා ගත යුතුවේ. ඉන් පළමු මාත්‍රාව ලබා දෙන්නේ වයස අවුරුදු තුනේදීය. දෙවන මාත්‍රාව ලබා දෙනුයේ පාසලේ අට වසරේදීය. තවත් ලෙසකින් කිවහොත් වයස අවුරුදු දහතුනේදීය. මෙවැනි වැඩපිළිවෙළක් දියත් කිරීම නිසා 2007 - 2008 වසර වන විට කිසිදු සහජ රුබෙල්ලා රෝගියකු සොයා ගත නොහැකි වූ බව වසංගත රෝග අංශයේ විශේෂඥ වෛද්‍ය සුදත් පීරිස් මහතා පැවසුවේය.එහෙත් පසුගිය සතියේ එවැනි සහජ රුබෙල්ලා දරුවන් දෙදෙනකුගේ උපත් ගැන දැනගන්නට ලැබිණි. වෛද්‍ය පීරිස් මහතා පවසන්නේ පිරිමි දරුවන්ට මේ එන්නත ලබාදීම ආරම්භ වූයේ 2001 වසරේ සිට බවය. අනෙක් අතට රුබෙල්ලා එන්නත ලබා නොගත් මිලියන දහයක් ද මේ රටේ වෙසෙති.එබැවින් මවක් වීමට සිටින කාන්තාවක් රුබෙල්ලා එන්නත නොගෙන සිටියහොත්, ඇයට ගර්භණී සමයේදී ඉහත කොටසේ රුබෙල්ලා රෝගියකුගෙන් ඉතා පහසුවෙන් රෝගය බෝ වීමට පුළුවන.එසේ වුවහොත් ඉහත කී ඉතා දරුණු රෝගාබාධ වලට හෝ ගබ්සාවකට හෝ මළ දරු උපතකට අවදානම ඇති බව අමුතුවෙන් කිව යුතු නැත.ලංකාවේ වසරකට දරුවෝ ලක්ෂ හතරකට ආසන්න ප්‍රමාණයක් උපත ලබති. ඒ දරුවන් බිහි කරන මවුවරුන් රුබෙල්ලා එන්නත නොගන්නවා යනු එම දරුවන්ගේ ජීවිත දැඩි අවදානමක හෙළීමකි. එබැවින් නිසි වයසේදී දරුවන්ට රුබෙල්ලා එන්නත ලබා දීමටත් දරුවන් ලැබිය හැකි වයසේ සිටින කාන්තාවන් එන්නත ලබා ගැනීමත් ඉදිරියේදී බිහිවන දරුවන් නිරෝගී දරුවන් ලෙස බිහි කිරීමට ඇති ප්‍රධාන මාර්ගයකි.එමෙන්ම තව වසර පනහක හැටක ඇවෑමෙන් රුබෙල්ලා රෝගය සම්පූර්ණයෙන්ම ලංකාවෙන් අතුගා දැමීමට කරන මෙහෙයුමකි. පෙර පරිදි ගමේ සායනයෙන් හා සෞඛ්‍ය වෛද්‍ය නිලධාරී කාර්යාලයෙන් මේ එන්නත ලබා ගැනීමට පුළුවන. තව දුරටත් මේ එන්නත ලබා ගැනීම ප්‍රතික්ෂේප කිරීම යනු ගබ්සා, මළ දරු උපත් මෙන්ම ඇස් නොපෙනෙන කන් නොඇසෙන, මාරාන්තික හෘද රෝග සහිත මන්ද බුද්ධික දරුවන් සිය දහස් ගණනකගේ බිහිවීම බව අවධාරණය කළ යුතුය.මේධා</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=af10061313</link>
    <topic>පිස්සුද සර්... මම එහෙම කෙනෙක් දන්නෙත් නැහැ</topic>
    <author>කීර්ති මෙන්ඩිස් පිංතූර-දිල්හාන් විජයානන්ද(ගම්පොළ සමූහ)</author>
    <content>ඒ ඉකුත් 1995 ජූලි මස විසිවැනිදාය. අදින් වසර පහළොවකට පමණ පෙරය. චාන්දනී කිසියම් උවමනාවක් සඳහා කඩපිලට ගොස් ආපසු නිවෙස බලා එමින් සිටියාය.ඒ වන විට ඇගේ අම්මා ජීවතුන් අතරය. අම්මා කඩයට ගිය දියණිය එනතුරු බලා සිටියත් ඇය යළි පැමිණියේ නැත. මින් ගෙදර සියල්ලෝම කලබලයට පත්වූහ. මිල්ලගහමුලන කඩමණ්ඩියට ගිය ඔවුන් චාන්දනී සොයා ගන්නට ගත් උත්සාහය සාර්ථක නොවීය.අවසානයේ උඩුපුස්සැල්ලාව පොලිසිය ඇය සොයා ගත්තද ඒ ඇගේ ප්‍රාණය නිරුද්ධ සිරුරය. ගෙල සිරකොට අතවරද කොට ඇය මරා දමා තිබිණ. චාන්දනීගේ දෙමව්පියෝ සිය දියණියගේ සිරුර දැක විලාප දෙන්නට පටන්ගත්හ. පොලිසිය පරීක්ෂණ ඇරැඹුවේය. මරා දමා තිබූ ඇගේ සිරුරේ කනේ කරාබු දෙක නොවීය. ඇඟිල්ලේ දමා තිබූ රන්මුදුවත් ගෙල වටා තිබූ රන්මාලයත් අතුරුදන්ව තිබිණ.චාන්දනීගේ ඝාතකයන් සොයා පරීක්ෂණ ඇරැඹුවද එය සාර්ථක නොවීය. මෙලෙස වසර හත අටක්ම ගතවිය. ඒත් චාන්දනීගේ ඝාතකයා නිදැල්ලේ සැරිසැරුවේය.මිල්ලගහමුල තවමත් නොදියුණු පළාතකි. නැතිබැරිකම දෝතින් දරාගත් අහිංසක මිනිසුන් බොහොමයක් ජීවත් වනුයේ කුලියක් මලියක් කරගෙනය.චාන්දනීගේ දෙමව්පියන් එතරම් වත් පොහොසත්කම් ඇති අය නොවූ නිසාදෝ දුවගේ ඝාතකයා සොයාගැනීමට එතැනින් එහාට කිසිදු උත්සාහයක් ගන්නට ඔවුනට ද නොහැකි විය. පොලිසියේ ඇතැමුන්ට හිතෙන් දෙස් දෙවොල් තබමින් වැඩිහිටියෝ සුසුම් හෙළූහ.ජ්‍යෙෂ්ඨ පොලිස් අධිකාරි ගම්මන්පිල මහතා ගම්පොල කොට්ඨාසය බාරව පත්ව ආවේ ඔය අතරය. ඒ 2003 වසෙර්ය. පළාතේ අපරාධ විසඳීම ඔහුගේ මූලික රාජකාරිය විය. ඒ අතර මෙතෙක් නොවිසඳුණු අපරාධ පිළිබඳ ඔහුගේ අවධානය යොමු වී තිබුණේය.ඒ සඳහා වෙනම අංශයක් ස්ථාපිත කළ ඔහු එහි ස්ථානාධිපතිවරයා වශයෙන් දක්ෂ නිලධාරියෙකු වූ අබේරත්න පත්කළේය.අබේරත්න ඇතුළු කණ්ඩායම ගම්පොළ කොට්ඨාසයේ සිදුවූ මිනීමැරුම් 20ක පමණ තොරතුරු එක්රැස් කරන්නට විය.ඒ අතර මෙතෙක් ඝාතකයන් සොයා නොගත් චාන්දනී මැණිකේගේ නොවිසඳුණු මිනීමැරුම ද විය. පොලිස් පරීක්ෂක අබේරත්න ඇතුළු කණ්ඩායම රහසිගතව මෙහි පරීක්ෂණ ඇරැඹීය. පුද්ගලයන් විස්සකගෙන් පමණ කටඋත්තර ද ලබා ගත්තේය. ඝාතකයා පිළිබඳ හෝඩුවාවක් ද ලැබිණ.එහෙත් අපරාධකරු අල්ලා ගැනීමට එම ඒකකයට නොහැකි විය. කොට්ඨාස බාර පොලිස් අධිකාරිවරයා වෙනත් පළාතකට හදිසියේ මාරු වී යාම ඊට හේතුව විය.. නොවිසඳුණු අපරාධ ඒකකය වසාදැමිණ. මෙලෙස තවත් වසර හත අටක් ගෙවී ගියේ අපරාධකරුට නිදැල්ලේ හැසිරීමට තවත් ඉඩකඩ සලසමින්ය.අදින් මාස කීපයකට පෙර එවකට ජ්‍යෙෂ්ඨ පොලිස් අධිකාරිව සිටි ගම්මන්පිල මහතා උසස්වීමක් ලැබ නුවරඑළිය දිසාව බාර නියෝජ්‍ය පොලිස්පතිවරයා ලෙස වැඩ බාරගත්තේ ඔය අතෙර්ය. ඔහුගේ මතකය යළි අතීතයට ගියේය.අතරමඟ වසා දැමුණු නොවිසඳුණු අපරාධ ඒකකය යළි ඇරඹුණේය. පොලිස් පරීක්ෂක අබේරත්න සිය කර්තව්‍ය බාරගත්තේ නියෝජ්‍ය පොලිස්පතිවරයාගේ පෞද්ගලික සහායක රාජකාරියටද අමතරවය.පරීක්ෂණ ඇරැඹූ අබේරත්න සිය නිලධාරීන් ද කැටුව මීට වසර පහළොවකට පමණ පෙර අතරමඟ ඇනහිට තිබූ චාන්දනී මැණිකේ තරුණිය ඝාතනය කිරීමේ සිද්ධියේ ලිපිගොනු අවුස්සා යළි පරීක්ෂණවලට අවතීර්ණ විය.“මිනිහා ඒරියා එකේ් නැහැ. ගෙවල් විකුණලා දාලා නාවලපිටිය පැත්තට පැනලා ඉන්නේ..”පොලිසිය තොරතුරු එක් රැස් කළේය.චාන්දනීසිවිල් ඇඳුම් ලාගත් නිලධාරීහු නාවලපිටිය තිස්පනේ ප්‍රදේශයට ගොස් සැකකාර ඝාතකයා සෙවූහ.පෙදරේරුවකු ලෙස තැන තැන රැකියාව කරමින් සිටි ඔහු අත්අඩංගුවට පත්වන විටත් තමා කිසිවිටෙක පොලිසියට අසුවනු ඇතැයි සිහිනෙකිනුදු හෝ විශ්වාස නොකළේය.”ඇත්ත කියපන්.. අපි සේරම හොයාගෙන ආවේ..”පිස්සුද සර්.. මම එහෙම කෙනෙක් දන්නෙත් නැහැ”මුලින්ම ඔහු කීවේ තමා කිසිදෙයක් නොදන්නා බවය. මුලින් සියල්ල ප්‍රතික්ෂේප කළත් අවසානයේ පොලිස් නිලධාරීන්ගෙන් බේරී සිටීමට ඔහුට නොහැකි විය.පොලිසිය ඔහුගෙන් දිගින් දිගටම ප්‍රශ්න කිරීමෙන් අනතුරුව චාන්දනී ඝාතනයේ අභිරහස මෙසේ හෙළිවිය.චාන්දනීගේ දෙමව්පියෝ ආර්ථික දුෂ්කරතාවලින් පිරි ජීවිතයක් ගතකළහ. ඔව්හු ජීවත්වීම සඳහා සිය නිවසේම කුඩා කඩයක් පවත්වාගෙන ගියහ.චාන්දනී පෞද්ගලික ආයතනයක සේවය කළේ ඔය අතරය. දුගී දුප්පතුන් සඳහා සේවය සලසන එම සේවා ආයතනය සෙවිලි තහඩු, ඇතුළු නිවෙසක් සෑදීමට අවශ්‍ය උපකරණ දුප්පත් පිරිසට බෙදාදීම සිදුකළේය. චාන්දනී එම ආයතනයේ මිල්ලගහමුල ශාඛා සමිතියේ සභාපතිනිය වූවාය. ඇය වරක් ගමේ අවුරුදු කුමාරිය ලෙසද තේරිණ.ගමේ පිරිස අතර සිටි තරුණයකු ද සෙවිලි තහඩු ඇතුළු උපකරණ ලැබීමට සුදුසුකම් ලබා තිබුණේ එම තරුණයා ඊට කලින් කළ ඉල්ලීමක් නිසාය. ඒත් මෙම උපකරණ නිකුත් කරන විට එම තරුණයා මියගොස් සිටියේය. ඒ සඳහා ඉදිරිපත් වූයේ ඔහුගේ සහෝදරයාය. ඒ පොලිසිය මඟින් මේ වන විටත් අත්අඩංගුවට ගෙන සිටින සැකකාර තරුණයාය.”මේ සැකකරු එයාගේ අයියට පාස්වෙලා තිබුණු බඩු ටික ඉල්ලා තිබුණත් චාන්දනී ඊට කැමැත්ත පළකරලා නැහැ..””වෙන කාගෙවත් නමට පාස්වුණු බඩු ඔයාට දීලා හරියන්නේ නැහැනේ..”ඇයගේ කතාවෙන් ඔහුට කේන්ති ගියේය.දෙදෙනා අතර ආරවුලක් පැනනැඟුණු අතර සමිතියේ වැඩද අතරමඟ නතර කළ චාන්දනී පොත්පත් ද ඉවතට දමා එතැනින් යන්නට සූදානම් වූවාය. මින් ඔහු තවත් කෝපයට පත්විය.කාලය මෙලෙස ගෙවී ගියේය. දින සති ගණන්වලට පෙරළිණි.සැකකාර තරුණයා චාන්දනී තනිවම මුණගැසෙන කාලයක් එනතුරු ඇඟිලි ගනින්නට විය. ඒ දවස වූයේ 1995 වසරේ දිනයකි.කඩේට බඩු රැගෙන යළි නිවෙස බලා එන චාන්දනී ඝාතකයාට ගොදුරු වූයේය. පිටුපසින් ගිය ඔහු ඉනේ බැඳ තිබූ පටිය ගෙන චාන්දනීගේ ගෙලට දමා ඇද්දේය.ඇය එතැනම ඇද වැටිණ. වැටුණු චාන්දනී එතැනින් ඈතට ඇදගන්නට ඔහු උනන්දු විය.ඝාතකයාගේ තිරිසන් ගතිය ඉස්මතු වූයේ ඉන් පසුවය. චාන්දනීගේ මරණයෙන් මුළු මිල්ලගහමුල ප්‍රදේශයම දැඩි කම්පාවට පත්විය. සැකකරු ගමෙන් පලාගියේ ගෙවල් දොරවල් පවා විකුණා දමාය.වසර පහළොවක් පුරාම චාන්දනී මරා දැමුවේ කවුදැයි සොයාගන්නට පොලිසියට මෙන්ම ප්‍රදේශවාසීන්ට ද නොහැකි විය. පොලිසිය කළේ ඒ වෙනුවට වෙනත් කෙනෙකු රිමාන්ඩ් කිරීමය.ඊට තවත් හේතුවක් වූයේ සැකකරු ගමෙන් ඒ වන විටත් පලාගොස් සිටීමය.”පරීක්ෂණ වරින් වර ඇණහිටීම නිසා සැකකරුට වසර ගණනක් නිදැල්ලේ සිටීමට හැකියාව ලැබුණා.නුවරඑළිය දිසාව භාර නියෝජ්‍ය පොලිස්පති ජයන්ත ගම්මන්පිලඒත් අපි පරීක්ෂණ අතහැරියේ නැහැ.. මිනීමැරුමක් සිදුකොට කවදාවත් හැංගී සිටිය නොහැකි බව මින් පැහැදිලිව පෙන්නුම් කළා” යැයි පොලිස් පරීක්ෂක අබේරත්න මහතා පැවැසීය.මරාදමන ලද චාන්දනීගේ කරාබු දෙක ඔහු විසින් සිය සොහොයුරියකට රුපියල් හයදහසකට විකුණනු ලැබ තිබියදී සොයාගැනීමට පොලිසියට හැකිවිය.රන්මාලය හා රන්මුදුවත් ඇති තැන් පොලිසිය සොයා ගත්තේය. සැකකරුගේ ලේ තැවරුණු ඇඳුම් ද පුළුස්සා දමා ඇතැයි පොලිස් පරීක්ෂණවලදී හෙළිවිය.සැකකරු නාවලපිටිය ප්‍රදේශයේ සැඟවී සිටින බව දැනගත් පොලිස් කණණ්ඩායම මේ පිළිබඳ නියෝජ්‍ය පොලිස්පතිවරයා දැනුවත් කළේය. සැකකරු රැඳී සිටින ප්‍රදේශය තම වසමට අයත් නොවන බැවින් මේ සම්බන්ධව දිසා බාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා දැනුම්වත් කොට එමඟින් නුවරඑළිය කොට්ඨාස බාර ජ්‍යෙෂ්ඨ පොලිස් අධිකාරි ගාමිණී මතුරට මහතාට සියල්ල හෙළි කළේය.වහා ක්‍රියාත්මක වූ මතුරට මහතා පොලිස් පරීක්ෂක අබේරත්න ඇතුළු විශේෂ පොලිස් කණ්ඩායමට අවශ්‍ය සියලු විධි විධාන සැලසීම නිසා වසර පහළොවක් තිස්සේ හෙළිකර ගැනීමට නොහැකිව තිබූ මෙතෙක් අභිරහසක්ව පැවැති ගම්පොළ මිල්ලගහමුල පදිංචිව සිටි විසිහය හැවිරිදි චාන්දනී ජයවීර මැණිකේ නමැත්තියගේ ඝාතනයේ සුලමුල අනාවරණය කර ගැනීමට හැකිවිය. එහෙත් මේ වන විට චාන්දනීගේ මව මෙලොවින් සමුගෙන තිබුණාය.අල්ලාගත් සැකකරු ලබන මස 18 වනදා තෙක් රක්ෂිත බන්ධනාගාරගත කරන ලෙස ගම්පොළ ප්‍රධාන මහෙස්ත්‍රාත් උපාලි ගුණවර්ධන මහතා නියෝග කළේය.පොලිස් පරීක්ෂක එම්.එම්.අබේරත්න, උප පරීක්ෂක එම්.බී.සී.සුමනවීර, සැරයන් රත්නායක (45176) හා කොස්තාපල්වරුන් වූ අරුණශාන්ත හා හේමකීර්ති ඇතුළු නිලධාරීන් කණ්ඩායමක් පරීක්ෂණවලට එක්ව සිටියහ.කීර්ති මෙන්ඩිස් පිංතූර-දිල්හාන් විජයානන්ද(ගම්පොළ සමූහ)</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=as1006131</link>
    <topic>ගැඹුරු මුහුදේදී අලියකු බේරාගත් අලි මෙහෙයුම</topic>
    <author>නිහාල් පී. අබේසිංහ</author>
    <content>ගැඹුරු මුහුදේදී අලියකු බේරාගත් අලි මෙහෙයුමඑය එසේ මෙසේ වැඩක් නොවේ අලි වැඩකි. අඩි 350 - 400 ක් ගැඹුරු රළු මුහුදේ මුහුදු තරංග සමඟ පොරබදමින් අඩි 12 ක් 13 ක් උස සද්දන්ත අලියකු බේරා ගැනීම සඳහා මිනිසුන් කළ අලි සටනකි. මේ සටනේ ගැලවුම්කරුවන් වූයේ නාවික හමුදාවයි. අවසානයේ නාවික හමුදාව සටනින් ජය ගත්තේය.විවිධ ආපදාවලට ලක්ව සිටි වනජීවීන් බේරා ගැනීමට මිනිසුන් උත්සාහ ගත් අවස්ථා බොහොමයක් අපි අසා ඇත්තෙමු. මන්දක පැටලි සිටි, වගා ළිංවල වැටි සිටි, ගංගාවක හිරවී සිටි අලින් මුවන් ගෝනුන් බේරා ගත් බොහෝ අවස්ථා ඒ අතර වෙයි. එසේ වුවත් ගොඩබිමේ සිට සැතපුම් 4 - 5 ක් දුරින් අඩි 350 - 700 අතර ගැඹුරු දියවැල් සහිත මහ මුහුදේ සිටි අලියකු බේරා ගැනීමක් පිළිබඳව මුළු ඉතිහාසයේම වාර්තා වී නොමැත.එසේ වුවත් පසුගිය මාසයේ අපේ නාවික හමුදාව ඒ වාර්තාව තැබුවේය. ඒ ත්‍රිකුණාමලය අලි තුඩුව හා අලියා දූපත ප්‍රදේශයෙහිදී වීම ද විශේෂත්වයකි. ඈත අතීතයේ මේ ප්‍රදේශයේ අලි සිටි බවට ඡායාරූපයක් 1960 - 61 වකවානුවේදී හිටපු නාවික හමුදාපති ක්ලැන්සි ප්‍රනාන්දු මහතා ගෙන ඇත.මේ නාවික හමුදාවේ අලි මෙහෙයුමේ කතාවයි.දිනය මැයි 19 වැනිදාය. වේලාව පෙරවරු 6 යි. නැගෙනහිර පළාතේ ත්‍රිකුණාමලය පුරවරයට හිරුගේ අරුණ කිරණ වැටෙමින් පවතී. නාවික හමුදාවේ පී. 114 වෝටර් ජෙට් යාත්‍රාව දැන් ත්‍රිකුණාමලය කොඩ්ඩියාර් බොක්කේ නොර්වේ තුඩුවේ සිට ත්‍රිකුණාමලය පිටත වරාය ප්‍රදේශයේ මුර සංචාරයේ යෙදෙයි. එහි ප්‍රධානියා ලෙස කටයුතු කරන්නේ නාවික හමුදාවේ සුළු නිලධාරී බී. එම්. එච්. බස්නායකයි.‘සර් සර් අර මොකක්ද කළුපාට ගුලියක්’ සුළු නිලධාරී බස්නායකට නැවියෙක් පෙන්නීය.‘බෝට්ටුව එතැනට පරෙස්සමෙන් ළං කරමු’‘ආ ඒ තැනින් වතුර විදිනවා. තල්මසෙක් වත්ද.’‘නැහැ. නෑ. නෑ ඒ අලියෙක් නේද?’‘ඔව්. අන්න ඌව දියඹට ඇදෙනවා.’‘මට පේන්නේ මුහුද යට කරන්ට් එක (දියවැල්) ඇති.’අලියාට නාවික හමුදා බෝට්ටුවලින් ටයරයක් දැමූ අවස්ථාවත්‍රිකුණාමලයේ කොඩ්ඩියාර් බොක්කේ උතුරු සීමාවේ නාවික තටාකාංගනයත් දකුණු සීමාවේ සාම්පූර් ප්‍රදේශයත් පිහිටා ඇත. ඒ අතර නාවික සැතපුම් 4 ක් පමණ පළල මුහුදු සීමාවක් ඇත. මෙහි ගැඹුර සාමාන්‍යයෙන් අඩි 350 කි. ඒ අතර අඩි 700 තරම් ගැඹුරු ස්ථාන ද මෙහි ඇත.මේ අලියා අතරමං වී සිටියේ මේ සැතපුම් 4 ඇතුළතය. අලියා මුලින්ම සාම්පූර් සිට මුහුදට බැස අනෙක් පස ඇති අලියා දූපත අලියා තුඩුව ලෙස හඳුන්වන ප්‍රදේශයට යාමට උත්සාහ දරමින් සිටින බවත් නාවික හමුදා භටයන්ට පෙනී ගියේය. නමුත් අලියා දියවැල්වලට අසුවී ගැඹුරු මුහුදු ප්‍රදේශයට ගසාගෙන යන බව නාවික හමුදා සෙබළු නිරීක්ෂණය කළහ. මේ මොහොතේ දකින විට අලියා වෙරළේ සිට සැතපුම් 3 ක් පමණ ඈතින් සිටියේය.ඊට පස්සේ අපි අපේ අනෙක් යාත්‍රාවලට මේ බව දැනුම් දුන්නා. පී. 116 බෝට්ටුව අපි ළඟට ආවා. පස්සේ අපි ළං කරලා බැලුවා. අලියාට පීනන්න හැකියාවක් නැහැ. ජල තරංගවලට අසුවෙලා දියඹට යනවා. අපිට පැහැදිලිව පෙනෙනවා.ඊට පස්සේ අපි බෝට්ටු ළං කරලා රෙඩි කරලා අලියව ගොඩබිම පැත්තට යවන්න හැදුවා. ඒත් බැරිවුණා. අලියා තවත් දියඹට පාවෙන බව අපට පෙනුණා.අපි ඊට පස්සේ නැගෙනහිර ප්‍රදේශය බාර නාවික උප ආඥාපති සිසිර ජයකොඩි මහතාට සිද්ධිය වාර්තා කළා.” නාවික සුළු නිලධාරී බස්නායක පවසයි. පසුව සිසිර ජයකොඩි මහතා මේ පිළිබඳව නාවික හමුදාපති රියාද් අද්මිරාල් තිසර සමරසිංහ මහතාට දන්වන ලදී. එතුමා වහාම උපදෙස් ලබා දුන්නේ අලියා ඉක්මනින්ම නිරුපද්‍රිතව බේරා ගැනීම පිණිස අවශ්‍ය කටයුතු කරන ලෙසයි. මේ උපදේශය ලැබුණු වහාම ක්‍රියාත්මක වූ නාවික හමුදාව මුලින්ම කෙළේ අලියා අසලට තවත් වෝටර් ජෙට් යාත්‍රා 3 - 4 ක් ඒ ප්‍රදේශයට යැවීමයි.බෝට්ටුවෙන් අලියා ඇද ගෙන එයිඒවායේ ඇන්ජින් ‘රේස්’ කරමින් අලියාව ගොඩබිමට යැවීමට උත්සාහ කළේය. නමුත් අලියා යැවෙන්නේ ගැඹුරු මුහුද ප්‍රදේශයටමය. ඒ මුහුද යට අලියා සිටින ස්ථානයේ දරුණු ලෙස මුහුදු දියවැල් තිබෙන බැවිනි.ඒ 116 බෝට්ටුව ද මේ අවස්ථාවේ මේ අලි මෙහෙයුමට එක්විය. එහි සිටි ප්‍රධානියා වන නාවික නැව් එම්. එම්. කේ. ආර්. මදනායක පවසන්නේ මෙවැනි අදහසකි. “අපිට පී 114 බෝට්ටුවෙන් හා නාවික හමුදා ක්‍රියාකාරී මැදිරියෙන් උපදෙස් ලැබුණා. අලියා පාවෙන තැනට ගිහින් උදව් දෙන්න කියලා.ඒ අනුව බෝට්ටු 3 ක් ආවා. අපි 21 දෙනෙක් මේ අලි මෙහෙයුමට එක්වුණා. අලියා බේරගන්න නාවික හමුදා කිමිදුම් බළකායේ උදව් ඉල්ලා සිටියේ ඊට පස්සේ.” මදනායක මහතා පවසයි. මේ අලි මෙහෙයුමේ ප්‍රධාන කටයුත්තට නාවික හමුදා කිමිදුම් බළකායේ බල නැවියන් වන එස්. ජේ. ඒ. එස්. සමරසිංහ හා බල නැවි ජේ. එම්. ආර්. අයි. හේරත් ඇතුළු කිමිදුම් කරුවෝ පස්දෙනෙක් එක්වූහ.මේ බල නැවි සමරසිංහගේ අදහස්ය.“අපිට 19 වැනිදා උදේ අටට විතර දැනුම් දුන්නා අලියෙක් පිහිනනවා ගිහිල්ලා අලියාව බේරාගන්න පුළුවන්ද කියලා බලන්න කියලා.සුළු නිලධාරි බී.එම්.එස්. බස්නායකනායක නැවි එම්.කේ.ආර්. මදනායකඅප කණ්ඩායම බාර සුළු නිලධාරී යූ. සී. ඉන්දික මහතාගේ උපදෙස් පරිදි අපි පස්දෙනෙක් ඩිංගි බෝට්ටුවක නැගි ඒ අලියා හිටපු ස්ථානයට ගියා. අපි යන විට අලියා අසරණව මුහුදේ පාවෙමින් තමයි හිටියේ. අපි මීට පෙර මෙවැනි දෙයක් කර නැහැ.“මුලින්ම අපි ලණුවක් අරන් අලියා ළඟට විසි කළා. ඒ ලණුව හොඩෙන් ගත්තා. පසුව කටෙන් හපාගත්තා. අපි අපේ ඩිංගි බෝට්ටුවෙන් ලණුව ඇද්දා. පොඩ්ඩක් දුර අදින විටම ඌ ලණුව අත ඇරියා. අලියා හොඩවැල වතුරෙන් ඉහළට අරන් හුස්ම ගන්නවා අපිට පෙනෙනවා. පසුව ටික වේලාවකට හොඩවැල ආයිත් යටට දමනවා. ඒ ඌට පාවෙන්නත් බැලන්ස් එක නැති නිසා කියලයි මම හිතන්නේ.”කිමිදුම් බල නැවි හේරත් ද මේ අලියා බේරා ගැනීමට ත්‍රිකුණාමලය මුහුදේ දළ රළ සමඟ පොර බැදුවේය. මේ ඔහු ගේ අදහස්ය.“අලියා ලණුව අතාරින නිසා අපි ටයර් එකක ලණුවක් ගැටගහලා දැම්මා. ඒකත් එයා කටින් අල්ලාගෙන හිටලා එක පාරටම අතැරියා. මෙහෙම වුණේ එයා දියවැල්වලින් දියඹට ගසා යාමත් අලියා දුර්වල වී තිබීමත් නිසා කියලයි අපි හිතුවේ.”පස්සෙ සුළු නිලධාරී ඉන්දික මහතාගේ උපදෙස් අනුව මම කිමිදිලා බැලුවා මොකක්ද කරන්න පුළුවන් කියලා. මුහුද යට දරුණු විධියට කරන්ට් එක (දියවැල්) තිබුණා... අපිවත් අලියා ළඟටමයි ගහගෙන ගියේ. අලියාත් ගහගෙන යනවා අපිවත් එයා ගාවට ගහගෙන යනවා. මම බැලුවා ඉස්සරහ කකුලට කඹයක් දාන්න පුළුවන්ද කියලා. නමුත් අලියා මරු විකල්ලෙන් වගේ කකුල් ගහ ගහ පාවෙනවා. ඒ අනුව ළංවෙන්න තරමක චකිතයක්ද ඇතිවුණා.කිමිදුම් බළ නැවි ජේ.ඒ.බී. අමරසිංහකිමිදුම් බළ නැවි ජේ.එම්.ආර්.අයි. හේරත්මම උඩට ඇවිත් අපේ කිමිදුම් බළ නැවි අමරසිංහ සමඟ ආපසු කිමිදුණේ කඹේකුත් අරගෙනයි. අපි දෙන්නාම කිමිදිලා බැලුවා කඹේ ඉස්සරහ කකුලට දාන්න... නමුත් අලියා දඟලන නිසාත් අලියා බය වී ඇති බව පෙනුණු නිසාත් ඉස්සරහ කකුලට අපිට ලණුව දාන්න බැරිවුණා. පස්සේ අපි දිවි පරදුවට තියලා පස්සේ කකුලකට කඹේ දැම්මා. අදින හිර ගැටයක් දැම්මේ. මම නාවික හමුදාවේ වසර 5 - 6 ක් සේවය කරනවා. මේ අයුරින් අලියකුට මුහුද යටදී කඹයක් ගැට ගැසු ප්‍රථම අවස්ථාව මෙයයි.” අපි කළේ බෝට්ටුවක සවි කර තිබෙන බෝම්බ නිෂ්ක්‍රිය කරනවා වාගේ වැඩක් ලෙසයිඅලියා බැරි වෙලාවත් අනික් පැත්ත හැරිලා ආවොත් මුහුද මැද දුවන්න කියලද?” හේරත් තම අත්දැකීම විස්තර කළේ රට බේරා ගන්නට පසුගිය කාලයේ වැය කළ ශ්‍රමය දැන් මෙරට සත්ත්ව පරපුර බේරා ගැනීමට සූදානම් බව පසක් කරමිනි.ඊට පස්සේ අපි කඹේ දුන්නා බෝට්ටුවට අදින්න. පිටිපස්සට දැන් අලියා ඇදගෙන යනවා. සැතපුම් 3 ක් විතර ඒ බෝට්ටුවෙන් ඇදගෙන ගියා. අපේ බෝට්ටුව අර මහ බෝට්ටුවට ආරක්ෂිත මග පෙන්නුවා. අලියා වෙරළ ළඟට අරං ගිය විට වෙරළ අයිනේ තිබුණු ගල් පරයකට ඌ නැංගා. පස්සේ අපි අපේ ඩිංගි බෝට්ටුවෙන් ආපසු ගොඩබිම පැත්තට අලියා ඇද්දා. අන්තිමට වෙරළ අයිනටම බෝට්ටුවලට යන්න බැරි නිසා අපි සෙබළු 10 දෙනෙක් එකතු වී අලියාව ගොඩබිමට ඇද්දා.” පස්සේ ඌ ගොඩ බිමට ආවා. හොඩය උස්සලා අපට ආචාර කළා. ඊට පස්සේ ගස්වල අතු කඩාගෙන කෑවා. මේ අතර මම ගිහිල්ලා කකුලේ තිබුණු කඹේ ඉවත් කළා.” කිමිදුම් නැවි හේරත් පැවසුවේය.මේ අනුව 19 වැනිදා ත්‍රිකුණාමලය ප්‍රදේශයේ පැය 5 ක් තිස්සේ තිබුණු නාවික හමුදා අලි මෙහෙයුම එසේ අවසන් වූයේ නාවික හමුදාවටත් කළ නොහැක්කක් නැති බව පෙන්වා දෙමින්ය.අලියා කැලයට නිදහස් කළ අවස්ථාව“අපි මීට පෙර මේ වගේ දෙයක් කරලා නැහැ. අපිට මේ වගේ සද්දන්ත අලියකු බේරාගන්න ලැබිච්ච එක ලොකු සතුටක්. ඒ පිළිබඳව උපදෙස් දුන්න නාවික හමුදාපති රියර් අද්මිරාල් තිසර සමරසිංහ මහතාටත් ත්‍රිකුණාමලයේ නාවික හමුදා නියෝජ්‍ය ආඥාපති සිසිර ජයකොඩි මහතාටත් අපි ස්තුතිවන්ත වෙනවා. ඒ අයට මෙරට පරිසර ලෝලින්ගෙන් ද පැසසුම් ලැබෙනවා නොඅනුමානයි.” අලි මෙහෙයුමට එක්වූ නාවික හමුදා පිරිස කීහ.මේ පිළිබඳව අපට අදහස් දැක්වූ නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා පැවසුවේ මේ ක්‍රියාව නාවික හමුදාවේ වෘත්තිය නිපුණත්වය හා ඔවුන් තුළ ඇති උතුම් මානුෂිය ගුණාංග මනාව විදහා දක්වමින් ක්‍රියාත්මක කරන ලද අලි මෙහෙයුමක් බවයි.මේ අලියා ඒ අවස්ථාවේදී බේරා නොගත්තානම් ටික වේලාවකින් ඌ ජීවිතක්ෂයට පත්වීමටත් ඉඩකඩ තිබිණි. ඒ අනුව එදා රට බේරාගත් ඉන් පසුව එල්ටීටීඊ අවතැන් වූවන්ගේ ජීවිත රැසක් බේරාගත් නාවික හමුදාව මෙරට වනජීවී සංරක්ෂණයට ද යොමුවී සිටීම පරිසරලෝලීන්ගේ සතුටට කරුණකි.පොසොන් මාසය මෙන්ම ජගත් පරිසර දිනය ද සමරන මේ වකවානුවේදී අපේ නාවික හමුදාව මෙලෙස දෙලොවටම වැඩ සදන කාර්යයක් කිරීම පරිසරයට ආගමට දහමට රටට ජාතියට හිතැති කාගේත් අමන්දානන්දයට හේතු වනු ඇත.නාවික හමුදා මාධ්‍ය ප්‍රකාශක අතුල සෙනරත් මහතාට තොරතුරු ලබාදීම ගැන ස්තුතියි.නිහාල් පී. අබේසිංහසේයාරූ - සුදම් ගුණසිංහ සහනාවික හමුදා මාධ්‍ය ඒකකයෙනි</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=as1006132</link>
    <topic>වේදිකාවේ අභියෝගයක් ආපු හැම වෙලාවෙම මට මැවී පෙනුණෙ අම්මාගේ දිරිගන්වන මුහුණය</topic>
    <author>සටහන -උපාලි සමරසිංහ</author>
    <content>වේදිකාවේ අභියෝගයක් ආපු හැම වෙලාවෙම මට මැවී පෙනුණෙ අම්මාගේ දිරිගන්වන මුහුණයටෙලි නාට්‍ය කලා මාධ්‍යයක් නොවේ යැයි ඩී.බී. නිහාල්සිංහ වරක් කීවේය. අපේ රටේ ඇත්තේ ටෙලි නාට්‍ය නොව ටෙලි ෆිල්ම් යැයි කේ.ඒ. ඩබ්ලිව්. පෙරේරා ද කීවා මතකය. සරච්චන්ද්‍රයන් කීවේ මේ රටේ ඇත්තේ ටෙලි නාට්‍යය නොව සෝප් ඔපෙරා පමණක් බවය. කොහොම නමුත් රූපවාහිනියෙන් තරු බිහි විය නොහැකි බව විචාරක මතයයි. එනමුත් සිනමා සක්විති ගාමිණි ෆොන්සේකා සමඟ දොස්තර අනිල් සමරනායක කළ පිළිසඳරකින් විරචිත ‘ගාමිණි’ නම් කෘතියේ 260 පිටුවේ ඒ තරු සංකල්පය රූපවාහිනියෙන් ඇතැම් තැනක මතුවී ඇති බව ගාමිණි ෆොන්සේකා කියයි. ඒ එක් නළුවකු ගැන සඳහන් කරමිනි. මේ නළුවා අන් කවරකුවත් නොව ශි‍්‍රයන්ත මෙන්ඩිස්ය.වේදිකාවේ පුහුණුවක් තිබුණද ශි‍්‍රයන්ත ප්‍රේක්‍ෂකයන් අතර ආකර්ෂණ වූයේ ධම්ම ජාගොඩගේ “පළඟු මැණිකේ” ටෙලි වෘත්තාන්තයේ ‘පට්’ ‘පට්’ ගා සම්තිං සෙවු තරුණයා ලෙසිනි. එදා මෙදා තුර සිනමාවේ, ටෙලිනාට්‍යයේ, වේදිකාවේ දිදුළ රංගන රැසක් පණ පෙවූ ශි‍්‍රයන්ත “පැන්ස දෙකේ හංසයා”, “වර්ණ” හා “පාදඩ අසපුව“ යන වේදිකා නාට්‍ය නිෂ්පාදනය කළේය. තමන්ගේ හඬ පෞරුෂය මතු නොව රංග පෞරුෂය මතු වූයේ ගුරුවරියක වන මවගේ මඟ පෙන්වීම නිසා යැයි හෙතෙම කියයි. අද වුවද අම්මාගේ දිරි ගැන්වීමේ මුහුණ හා ආශිර්වාදය ඕනෑම අභියෝගයක් බිඳ හෙළන්නට තමා ලැබූ මහරු දායාදයකැයි ශි‍්‍රයන්ත කීවේය. ඒ දයාබර මෑණියන් පිළිබඳ ශි‍්‍රයන්ත කියූ දේ මම ඔබට ලියන්නට වෙහෙසෙමි.මගේ අම්මා එලියාදුර කරලැයින් සොයිසා. දකුණු පළාතෙ කෙනෙක්. විවාහයෙන් පස්සෙ පියා සමඟ රාගමට ඇවිත් තියෙන්නෙ. වෘත්තියෙන් ගුරුවරියක්. පියා වරායේ විධායක නිලධාරියෙක් ලෙස වැඩ කළා. හිද්දාදුර ලාසරස් මෙන්ඩිස්. මං තමයි පවුලෙ වැඩිමලා. අජිත් මෙන්ඩිස් හා මැණික් මෙන්ඩිස් නමින් සහෝදරයෙක් හා සහෝදරියක් ඉන්නවා. මං ඉපදිලා තියෙන්නෙ රාගම පොඩි වී කුඹුර ගමේ අපේ තාත්තගෙ මහගෙදර. පොල්අතු සෙවිලි කළ ලොකු ගෙදරක් බව මතකයි. වල්බිලින්ගහවත්ත ඉඩම කියන්නෙ ඒකට. ඇළ දොළ වේලි බැත කෙත කුඹුර, නිල්ගොයම, බණ්ඩි කරල්, දණ්ඩි පැටව්, ගහකොළ සතා සීපාවා එක්ක තිබුණු මේ සුන්දර බිම්කඩ ගැමි සුවඳ උරා ගත් තැනක්. ඒ ගැමි සුවඳ අම්මගෙ තුරුල්ලෙ ඉඳන් මා ලබලා තියෙන්නෙ.මා හිතන්නෙ මගෙ නිර්මාණකරණයේ මුල් අත් පොත පොඩි වී කුඹුරෙ ඒ ගෙදර ලැබූ අත්දැකීමයි. ඊළඟට තාත්තා හදපු අලුත් ගෙදරකට අපි ගියා. රාගම රම්පිටියෙ. මේ ඉඩම අක්කර බාගයක් විතර ඇති. කාමර දෙකක් හදාගෙන අපේ පුංචි පවුල මහගෙදරින් එහෙම යනකොට පුංචි අම්මාත් (විවියන් සොයිසා) අපිත් එක්ක ආවා. සීයත් අපිත් එක්කම ආවා. පවුලේ රැකියාවක් කළ එකම ගැහැනිය අපෙ අම්මා නිසාත් තාත්තා විධායක මට්ටමේ රැකියාවක් කළ නිසාත් ඒ අයත් අපිත් එක්කම හිටියා. මගේ පුංචිම කාලේ ජීවිතය සුරක්‍ෂිත බව, බෙදාහදා ගැනීම වගේ දේවල් මේ කණ්ඩායමෙන් ම සිදුවුණා කියලා හිතෙනවා. අපේ අම්මා ප්‍රායෝගික ගැමි නුවණින් ඉතා පොහොසත්. ගුරුවරියක් හැටියටත් සේවය කළ නිසා බොහෝ දේ දන්නවා.ඇය නිතරම මට යමක් කියා දුන්නේ කතන්දරයක් මාර්ගයෙන්. අනාදිමත් කාලයක ඉඳන් කතන්දර අහලා පුරුදු සිංහල ජනතාව අතරේ ඇය බොහෝ දේ දරුවන්ට පුරුදු කළේ අතීත සංස්කෘතියට වන්දනා කරමින්. දුටුගැමුණු කුමාරයාගේ කතාව, ගෝඨයිම්බර, සුරනිමල යෝධයන් ගැන ඇය කියා දුන්නා. උදේටත් හවසටත් මට තුරුලු වන අම්මාගේ ඒ සුවඳ මගේ් ජීවිතය එකලු කළා. සෞන්දර්යය පිළිබඳ මුල් පාඩම මා උගත්තේ සීයාගෙන්. බූරු ඇඳක ඇලවී සීයා කියන කවි ස්තෝත්‍ර අසමින් මා කාලය ගත කළා. ඇය සංගීත ගුරුවරියක්. ඉතාම මිහිරියාවෙන් කවි ගී ගැයීමට දක්‍ෂයි. ඇය උදේට ගියාම සවස ආයිත් ගෙදර එනකම් මං හිටියෙ පුංචි අම්මත් එක්ක. හවසට එනකොට ඇය අතේ මා වෙනුවෙන් මොනවා හරි තියෙනවා. අඩුම තරමේ ටොෆි දෙකක් හරි.මෙහෙම ඇවිත් ඇය මටත් බත් කටක් කවලා ආදරයෙන් ඔළුව අතගාලා කියපු කතාවක් මට අද වගේ ම මතකයි. “පුතේ, උඹ ඉපදෙන්න ඉන්න කාලෙ මං වයලීනය වයමින් බඩ අත ගෑවා. ඒ උඹ කවරදා හරි සෞන්දර්යවාදියෙක් වෙනවා කියලා හිතුණු නිසයි. හැබැයි දරුවො මොලේ වැඩිලා ලොකු මිනිහෙක් වෙලා වැඩක් නෑ. ලොකු මිනිහෙක් නොවෙයි හොඳ මිනිහෙක් වෙයන්.” මා හිතන්නෙ අම්මගෙ ඒ ප්‍රාර්ථනාව අද සඵල වුණා. අපේ පවුලෙ කිසිම කෙනෙක් කලාවට සම්බන්ධ නෑ. පළමු කලාකරුවා බිහිවන්නෙ මෙතැනින්.සංගීත ගුරුවරියක් හැටියට කලාකාමී පැත්තට නැඹුරුව ඉන්න අම්මා කලාවේ වෙනස් අවශේෂාංග මගෙන් බලාපොරොත්තු වුණා කියලා හිතෙනවා. අම්මා රාගම නාගොඩ මහා විද්‍යාලයයෙ තමයි ඒ කාලෙ උගැන්නුවෙ. අනෙක් ළමයි ස්කෝලෙ යනකොට මාත් ස්කෝලෙ ගියා. ඒ “සොයිසා ටීචර්ගෙ පුතා” නිසා. අම්මා උගන්වන පංතිය පැත්තකින් මාවත් තියා ගන්නවා. පෙර පාසලට පසුව ඇතුළු කළා. මට මතකයි පෙර පාසලේ වාර්ෂික ප්‍රසංගය දවසෙ අනෙක් ටීචර්ලා කියනවා සොයිසා ටීචර්ගෙ පුතාට තමයි අර කෑල්ල දෙන්න ඕනැ කියලා. මටත් තරමක තුෂ්නිම්භූතයක්. මගේ ජීවිතයේ පළමුවැනි සෞන්දර්යාත්මක අත්දැකීම ඒ විදියට මුණ ගැසේවි කියලා මාත් අම්මවත් හිතුවෙ නෑ. මට සරමකුයි බැනියමකුයි ඇන්ඳූවා. දැන් පුහුණු කරනවා. පද හතරක් තියෙනවා කියනවා වගේ කට හොලවන්න. ශබ්ද විකාශනයෙන් තැටිය වාදනය වෙනවා. මෙන්න පද හතර...සරම අඳිමු - පොරව ගනිමු - ගසක් කපමු - ගස පෙරළමුදැන් නම් ගහක් කපන එක නෙමේ කරන්නෙ. වවන එක. ඒ කාලෙ ගස් වැඩියෙන් තියෙන්න ඇති. (පිළිසඳර අතරතුර ඔහු ශබ්දනගා සිනාසෙයි.) දැන් ඔන්න ප්‍රසංගය පටන් ගත්තා. අම්මා මාව වේදිකාවට උස්සලා තියලා මුහුණ සිම්බා. ඒ උණුහුම මගේ දහිරිය වැඩි කළා. දැන් සින්දුව වාදනය වේගෙන එනකොට මං අම්මගෙ මුහුණ බැලුවා. ඇය ඉදිරිපෙළ ආසනයක ආසාවෙන් බලා හිටියා. දැන් මුල් කෑල්ල සරම අඳින බව අභිනයෙන් පෙන්නුවා. පොරවත් අතට ගත්තා. පොරවෙ තලේට තිබුණෙ කාඩ්බෝඩ් තලයක්.ගසක් කපමු කියපු ගමන් හදලා තිබුණ ගහට ගැහුවා. මෙන්න තලේ ගැලවිලා වැටුණ. තවත් ටිකක් යනකොට සරමත් ගැලවුණා. මට කඳුළු ආවා. මං සරම අතින් අල්ලගෙන ප්‍රේක්‍ෂාගාරය දිහා බැලුවා. අම්මා සැලුණෙ නෑ. ඈ අතින් සන් කළේ ඉතිරි ටිකත් ඔහොමම කරන්න කියලයි. මට පණ ආවා. ඇසින් වැටෙන්න ගිය කඳුළු ආයිත් ඇසටම ගිලුණා. මං ඉතිරි ටිකත් අත්පොලසන් නද මැද්දෙම කළා. අම්මා දුවගෙන ඇවිත් වේදිකාවට නැඟලා මගේ ඔළුව අත ගෑවා. අදත් මා වේදිකාවට නඟිනකොට කකුල් වෙවුලන්නෙ නෑ. කිසිම දවසක අඬන්නෙත් නෑ. ඒ වගේ අභියෝගාත්මක රංගනයක් කරන හැම වෙලාවෙම අපහසුවක් දැනෙනකොට මට අම්මාගේ ධෛර්යවත් මුහුණ මැවිලා පෙනෙනවා. ඒ නිසා අම්මා මගේ වේදිකාව ජය ටැඹ පාදා දුන්නී කියන්න කැමැතියි.අපි පුංචි කාලෙ (බනිස්) දවල් ආහාරයට රජයෙන් බෙදා දුන්නා. මේ බනිස් වැලත් එකටම මූට්ටු වෙලයි තියෙන්නෙ. විවේක කාලයට ඉස්සෙල්ලා බනිස් ගෙඩියේ උඩ කෑල්ලයි යට කෑල්ලයි දෙකම කනවා. කොල්ලොත් එක්ක බනිස්වලින් ගහ ගන්නවා. ඉතින්! ළමයි විශාල ගණනකට කන්න නෑ. බනිස් කුඩුවෙලා. ඒත් මේ මොන ආකාරයේ පුංචි දඟකාරකමකට වුණත් කොල්ලො මට දඬුවම් කරන්න ආවෙ නෑ. මොකද මං සොයිසා ටීචර්ගෙ පුතානෙ.මෙහෙම ඉන්නකොට අම්මට ඕනෑ වුණා මාව කොලීජියකට දාන්න. කඳාන ද මැනිනොද් පාසලට මා ගියෙ එහෙමයි. තාත්තා ඒකෙ ආදි ශිෂ්‍යයෙක්. කතෝලික දහම, ක්‍රීඩාව වගේ දේවල් දියුණු කළාට කලාවට මෙහි ඒ කාලෙ ඉඩක් තිබුණෙ නැති තරම්. එහි සියලු විෂය ධාරාවන් ගොඩනඟා තිබුණෙ වෛද්‍යවරුන්, ඉංජිනේරුවන්, විධායක නිලධාරින් වගෙ ක්‍ෂෙත්‍රවලට දරුවන් පුහුණු කරවන්නයි. ඒ නිසා පැටවු වදන්න ඉන්න කිරි එළදෙනක් වගේ මගේ කලාව සෞන්දර්යය ඇඟ යට රිදුම් දිදී තිබුණා. අම්මා මේක තේරුම් ගත්තා. එදා ප්‍රසංගයේදි මා කළ රංගනය ගැන පැහැදුණු අම්මා මට කිව්වා කවි ලියන්න, චිත්‍ර අඳින්න කියලා. පබිලිස් මාස්ටර් යටතේ චිත්‍ර ඇන්ඳෙ.එදා ඔහු තුළ පැළපදියම් කවිකම මහ නළුවකු වුවත් තවමත් ඔහුගෙන් ඈත්වී නැති බව අම්මා පිළිබඳව ඔහු අකුරු කළ මේ කවියෙන් ප්‍රකට වේ.පින්බර දිනෙක ලේ බිඳුවක සුවඳ දැනේ ඒ ඔබගෙ ජීවය දැයි මට නොදැනේ පින් කෙරුවා ඉපදෙන්නට මේ බවයේ දස මස දරා දුක් වින්ඳෙ ඔබ අම්මේමෙහෙම ටිකක් ලොකු මහත්වෙන කොට මං ජැන්ඩියට – අඳින්නත් පුරුදු පුහුණු වුණා. අම්මත් එහෙම ඇන්ඳ කෙනෙක්. මධ්‍යම පාන්තික පවුලක් වුණත් එතරම් අගහිඟකමක් අපට තිබුණෙත් නෑ. අම්මා ඒ කාලෙ ඉගැන්නුවෙ බම්බලපිටියෙ ශුද්ධ වූ පවුලෙ කන්‍යාරාමයෙ. සියනෑ කෝරළේ කලාවට හිතැති මිනිහෙක් විදියට මං ටික ටික මෝරනවා. සේනක පෙරේරා යටතේ මා නාට්‍ය පුහුණුවීම්වලට යනකෙට ගලහිටියාව සෙන්ට්‍රල් එකේ නෙවිල් ඩයස් සුබසිංහ යටතේ ජැක්සනුත් පුහුණු වෙනවා. අපි කොලීජිකාරයො. ඒ අය මධ්‍ය විද්‍යාල කට්ටිය හැටියට වැරැදි තීරණයක අපි එදා හිටියෙ. යෞවනත්වය සපිරි කාලෙ කෙල්ලො පිරිවරාගෙන තමයි තමන්ගෙ කණ්ඩායම සමඟ ‘ජැකා’ යන්නෙ. මාත් ඉතින් ජැන්ඩියට ඇඳලා ඒ පැත්ත බලනවා. මේකට ජැක්සන් මට නමක් දාලා ‘මුවා’ කියලා. ඒකෙ තේරුම කර උස්සා බලන්නා කියන එකයි.පාසල් කාලෙ මෙහෙම ‘සෙට්’ වුණු ආදරයක් දැකලා අම්මා මට මුකුත් කීවෙ නෑ. ඇයි පාඩම් වැඩත් හොඳයිනෙ. අම්මා ඒ ළමයාව තනියෙන් අල්ලගෙන අවවාද කරලා. ඊට පස්සෙ නොවේ අර ළමයා මගේ දිහා නිකමටවත් බැලුවෙ. මගේ කලාව පිළිබඳ අරගලය හැබෑ ලෙසම අම්මා තේරුම් ගත්තා. තාත්තා හවසට දෙකක් දාගත්තාම ලස්සනට සින්දු කීවා. හැබැයි! කවරදාවත් අපට පෙනෙන්න නම් බීවෙ නෑ. අම්මත් බැන බැන හරි ‘බයිට්’ එක පවා හදලා දුන්නා කියලා හිතෙනවා. තාත්තා සින්දු කියන නිසා ඔන්න මටත් සින්දු කියන්න අවස්ථාව ආවා. අම්මා සංගීත ගුරුවරියක් වුණාට ගෙදර කෑගහනවාට වැඩිය කැමැති වුණේ නෑනෙ. තාත්තා නිතරම කීවෙ පරම රමණී, ඔබේ ආලේ, සදාකල් සැපට මේ මූලේ, දසබලධාරී බුදු රජු පෙර කල වැනි ගීත.අපි කතෝලික වුණාට අපි මඩු පල්ලි ගියෙ අනුරාධපුරේ අටමස්ථානෙත් වැඳගෙන. වෙසක්, නත්තල්, අවුරුදු මේ හැමදේම අපට තිබුණා. අපේ තාත්තා අම්මත් හැම ආගමකටම ජාතියකටම සමාන ගරුත්වයක් දුන්නා. ඒක නිසයි මං කලාවෙන් පිබිදුණේ.අපේ සංදේශ කාව්‍යවල, කාව්‍යහේඛරයෙ, කවි සිළුමිණේ කොයි තරම් මධු පානෝත්සව, උයන් කෙළි තියෙනවාද? අපේ තාත්තා නිතරම කීවෙ එහෙම. ඒ නිසා අපේ ගෙදර වයලීනය සිතාරය හැඬැවුණා. කවි සින්දු කියැවුණා. අම්මා මේවා ගෙදරදි නිහඬ කරගත්තෙ මා වෛද්‍යවරයෙක්, ඉංජිනේරුවෙක් කරන්න හිතා සිටි නිසයි. ඒත් ටිකින් ටික මා කලාව පැත්තටම ඇදී යන බව තේරුම් ගත් අම්මා මට අත හිත දුන්නා.අපේ පවුලෙ තිබුණා සිරිතක්. හැම මාසෙම විසිපස් වැනිදා හෝ විසිහය වැනිදා පවුලෙ සියලු දෙනා චිත්‍රපටියක් බලන්න යනවා. ඒක ඒ දවස්වලට දාගෙන තියෙන්නෙ තාත්තගෙ පඩි දවස නිසයි. මට මතකයි අපේ පවුලෙ කවුරුත් එකට බලපු පළමුවැනි චිත්‍රපටය ‘සංදේශය’. රාගම නිව්ජෙම් සිනමා ශාලාව. එදා හැඳින්වුවෙ ජෙම් සිනමා නමින්. මං ඇඳගෙන ගියෙ ජංගියක්. දැන් අපි පෙළට වාඩිවෙලා ඉන්නවා. විවේක කාලයේදි තාත්තා ලොකු ඔරේන්ජ් බාර්ලි බෝතලයක් ගෙනැවිත් අපට දුන්නා. මල්ලි අම්මාගෙ උකුලෙ නිදි. තාත්තා ටිකක් බීලා අම්මට දුන්නා. අම්මත් ටිකක් බීලා වැඩි කොටස මට. ටිකක් වෙලා යනකොට චිත්‍රපටිය පටන් ගත්තා. තවත් සුළු වේලාවකින් මට ඉවසන්න බෑ. සුළුදිය බරයි. මං තාත්තට කිව්වා. අම්මත් කලබල කළා පොඩිඑකා එළියට එක්ක යන්න කියලා.ඒත් තාත්තා චිත්‍රපටිය රස විඳිමින් ඉන්න නිසාත් හැම දෙයක්ම සැහැල්ලුවට ගන්න නිසාත් මට කීවා එතැනම බිම වාඩිවෙලා සුළුදිය දාන්න කියලා. මාත් එහෙම කළා. මෙන්න මිනිත්තුවක් ගියේ නෑ. ඉදිරිපෙළ ආසන කලබල. ඒයි, ඒයි, මේ මොනවද ගලන්නෙ... කිය කියා මිනිස්සු ගෑ ගහනවා. අම්මා ලජ්ජාවෙන් ඇඹරෙනවා. තාත්තා උස්හඬින් කීවා මේ ඔරේන්ජ් බාර්ලි බෝතලයක් පෙරැළුණා කියලා. ඇයි අයිසෙ ඔරේන්ජ් බාර්ලි කොහොමද? මෙච්චර රස්නෙ... ඊළඟට ඇහුණෙ එහෙමයි. නිවාඩු කාලෙ පවුලෙ කට්ටිය එක්ක වන්දනා චාරිකාවක් යාම අම්මාගේ පුරුද්දක්. ඒ යනවිට කතරගම, අනුරාධපුරය, පොලොන්නරුව වැනි තැන්වලටත් ගෙන යනවා. අපේ අතීත මුතුන් මිත්තන්ගේ විස්මිත හැකියාව ගැන කියලා දෙනවා. ඇත්තටම ජාතිකාභිමානය දේශමාමකත්වය පිළිබඳව කුහුල අම්මගෙන් තමයි වැඩුණෙ.පාසලේ ‘ස්පෝට්ස් මීට්’ වලට රාත්‍රියේ ක්‍රීඩා නිවාසෙ හදන්න අපට දවසක් ඉස්කෝලෙ ඉන්න සිද්ධ වුණා. අම්මා මේ වගේ දේවලට කැමැතියි. දරුවො සමාජශීලීවෙන්න ඕනෑ. ඇය නිතරම කීවා. හොඳට පැහැලා තිබුණු කෙහෙල් කැනක් පාසල් වත්ත ළඟ ගෙදරකට අයත් කපුවගෙවත්ත ඉඩමෙ තිබුණා. කොල්ලොත් එක්ක එක්කාසු වෙලා මේක ඒ රාත්‍රියෙම කපලා විකුණුවා.මේක කොහොම හරි ඉඩම් හිමියාට ආරංචිවෙලා ස්කෝලෙට විතරක් නොවේ ගෙවල්වලටත් පැමිණිලි කළා. අම්මා බොහොම කේන්තියෙන් පහුවෙනිදා ස්කෝලෙට ආවා.පුතේ හොරකම් හොඳ නෑ. උඹ ඇයි මේ වගේ දේවල් කළේ කියාගෙන. ඇය ආවේ කඳුළු පුරවාගෙනයි. එතුමිය හරිම නීතිගරුකයි. ඒත් පාසලේ මෝසෙස් පියතුමා කිව්ව කතාවට අම්මගේ කේන්තිය හිරු දුටු පිනි වගේ නැතිවුණා. ‘මේ ළමයින්ගෙ වයස, ඔවුන් නොතේරුම්කමට කරන දේවල්. මේකෙන් තරුණ ළමයි බලාපොරොත්තු වෙන්නෙ අනෙක් අය ඉදිරියෙ වීරත්වයක්. මේක හොරකමකට වඩා දරුවන්ගේ හිතුවක්කාරකමක් විතරයි. මං මේ ළමයව ඉංජිනේරුවරයෙක් කරනවා... පියතුමා කීවා. අම්මගෙ හිත සැනසුණා. ඒත් ඇය මට තදින් අවවාද කළා. මං පස්සෙ ස්කෝලෙ ශිෂ්‍ය නායකයෙක් වුණා. එදා ප්‍රදානෝත්සවය දවසෙ අම්මට වඳිනකොට අම්මා ඇඬුවා.සමාජයෙ විනය රකින්න මට අම්මා පුරුදු කළේ දඬුවමින් නොවේ සංවේදී කඳුළින්. දවසක් අඹ කඩන්න ගිහින් ජස්ටින් කියලා කොල්ලෙක් අඹ නුදුන් නිසා මට ගලකින් ගැහුවා. මගේ නළලෙ ‘ගොජ ගොජ’ ගාලා ලේ ගලාගෙන ආවා. එතකොට මං හිටිය 7 – 8 වසරවල වගේ. මාව ඉක්මනට ගෙනිහින් බෙහෙත් දාලා ඒ ඩිස්පෙන්සරියෙන් අම්මා කෙළින්ම ගියේ ජස්ටින් ළඟට. බලනකොට ඒ ළමයාට පාසල් යන්න පොත්පත්වත් නෑ. අම්මා ඒ ළමයාගේ පරිසරය හඳුනාගත්තා. අනුකම්පා කළා. මගේ නළල පැලුවට නරක වචන මුකුත් කීවෙ නෑ. අවවාද නම් කළා.අම්මා පොත්පත් පෑන් පැන්සල් අරන් දීලා දහම් කරුණු කියලා ජස්ටින්ව පාසල් ඇරියා.මගේ අම්මා ඒ වගේ දයාවන්තයි. නමුත් උග්‍ර කතෝලික කාන්තාවක්. දේව සේවයටත් ගෙයින් ගෙට ගිහින් දහම් කීවා. මරියා හමුදාවේ සභාපතිනිය. හැම ඉරිදම පල්ලි යන එක නම් වරද්දන්නෙ නෑ. දැන් අවුරුදු 86 ක් වුණාට තවමත් තමන්ගෙ වැඩ හොඳින් කරගන්න පුළුවන්.නායකත්වයට කැමැතියි. මැහුම් ගෙතුම් ඉවුම් පිහුම්වලටත් අතිදක්‍ෂයි. ඇය මල් වවන්නත් දක්‍ෂයි. තාත්තගේ මුදල් අරන් ගෙයක් දොරක් හරියට හදාගත්තෙ අම්මයි. 70 කලබල කලෙ ඇය අපව රක්‍ෂා කළේ පුදුම විදියට.මං ඒ කාලෙ එළවළු කොටුවක් වැව්වා. අම්මා තමයි උපදෙස් දෙන්නෙ. බණ්ඩක්කා, කරවිල, මිරිස්, මඤ්ඤෙක්කා, බතල මේ කොටුවෙ වැවුණා. මාමගේ කුඩා ප්‍රමාණයේ ‘හම්බර්’ බයිසිකලයෙන් තමයි මේවාට අවශ්‍ය පොහොර ආදිය ගෙනාවෙ. ඒ කාලෙ වගා සංග්‍රාමය බරටම. මිනිස්සු රෑට තම්බපු පාන් කන්න පෝලිම්වල. අම්මා මාව තමයි සමූපකාරයට පාන් පෝලිමට අරින්නෙ. මොන ජාති දාලා හරි පාන් ගෙදර ගේනවා. පාන් ගන්න බැරි දවසට මං වවපු බතල ටිකක් තම්බගන්නවා. අම්මා අපට නොකියා ස්වයංපෝෂිතව ජීවත්වෙන්ට කළ යුතු මාර්ගය පහදලා දුන්නා. ඒ අර්බුදකාරී වෙලාවෙ අම්මා අපව පාලනය කළෙ එහෙමයි.හැබැයි ඉඩකඩක් ලැබුණාම ගෙදරින් පැනලා ගම්පහ ‘පබ්ලික්හෝල්’ එකේ චිත්‍රපටි බලනවා. ශත 55 ට ගැලරියෙ ගීතා, සූජීවා, සූකිරි කෙල්ල චිත්‍රපටි මුලින්ම බැලුවා. කොයිතරම් ඉදිරියෙන් සිට මා චිත්‍රපටි බැලුවාද කියන්නෙ මා ඒ චිත්‍රපටිවල රෝයි ද සිල්වා කියන නළුවා මහ පැතැලි නළුවෙක් විදියට දැක්කෙ. ඇයි හරහට දිගටනෙ ගැලරියට පෙනෙන්නෙ.ඊළඟට අපේ සිනමා වීරයා ගාමිණි ෆොන්සේකාගේ චිත්‍රපට. හතරදෙනාම සූරයෝ, සූරයා සූරයාමයි, එදත් සූරයා අදත් සූරයා ගැලරියෙ ඉදන් බැලුවා. මේවා දැනගත්තාම අම්මා හිනාවුණා විතරයි. ‘වැලිකතර’ බලලා ඇවිත් ගාමිණි ‘ඉමිටේට්’ කළා. ‘චණ්ඩියා’ දෙවැනි වතාවේ ප්‍රදර්ශනය බැලුවා. දැන් නළු පිස්සුව ලොකුවටම. අම්මා මේකට උදව් කළේ ඇත්ත තේරුම්ගෙනයි.මං මුල්වරට 1979 දි කේ.බී. හේරත් රචනා කළ සේනක පෙරේරා නිර්මාණය කළ ඉල්ලීස ජාතකයෙ ‘දොරටුපාලයා’ ලෙස රඟපෑවා. තලගොල්ල විද්‍යාලයෙ රඟදැක්වුණෙ. ඒ කාලෙ කේ.බී. හේරත් සාරානන්දෙ ගුරුවරයෙක්. 1978 දි මහාචාර්ය නෝබට් ජේ. මයර් ගේ නාට්‍ය පාඨමාලාව සුදර්ශියෙදි හැදෑරුවා. ජයන්ත, කමල්, ජූඩ් ශ්‍රීමාල් අපේ පන්තියෙ හිටියෙ. අම්මා දොරටුපාල රංගනය දැකලයි මේවාට යන්න අවසර දුන්නෙ.1979 ගම්පහ දිස්ත්‍රික් නාට්‍ය උළෙළේ නාට්‍ය කීපයක් තිබුණ. ජැකා හැදුවෙ ‘ලෝ දිය’. අජිත් මෙන්ඩිස් මගේ මල්ලි ‘දේශසීමා’ හැදුවා. ජයන්ත තමයි නාට්‍ය උලෙළේ හොඳම සහාය නළුවා. සිළුමිණ ප්‍රධාන කර්තෘ කසුරිත් නාට්‍යයක් හදලා තිබුණා. ‘සෙල්ලම් බත්’ කියලා ළමා නාට්‍යයක්. එදා හොඳම නළුවො දෙන්නෙක් තේරුණා. එක ජැක්සන් දෙක මම.මගේ ගමන් මඟ දිහා බලලා අම්මා ආසාවෙන් ආශිර්වාද කළා. ඊට පස්සෙ ‘සාගරයක් මැද’ චිත්‍රපටියේ කමල්ටත්, මටත්, ජයන්තටත් රඟපාන්න අවස්ථාව ලැබුණා. මගේ සිනමා වීරයාගෙ චිත්‍රපටයෙ රඟපාන්න ලැබුණ එක මට මහා සතුටක්.අම්මත් කිව්වෙ ගාමිණි ෆොන්සේකා කියන්නෙ සිනමා විශ්ව විද්‍යාලයයක්. ඒකෙ ඉගෙන ගන්න කියලයි. මං බය නැතිව ඒ ගමන ආවා. ගාමිණි මිය යන්ඩ ටික කලකට පෙර මට කලා ලොවේ රසවතුන් පිරි වෙලාවක මෙහෙම කීවා.තමුන්ට හොඳ අනාගතයක් තිබෙන බව මම එදා කීවා. අද ඒක සැබෑවෙලා. මං ඔයාට කියන්නෙ ශි‍්‍රයන්ත කියලා නොවේ. බෝගල සවුන්දිරිස් කියලා... එතුමා කී වචන මං මගේ අම්මටත් ඇවිත් කීවා. ඇය සවුන්දිරිස් ගැන සිහින මැව්වා. මගේ රංගනයක් දුටු හැම වෙලාවෙම ඇය කීව වචනය හරියට තාත්තා වගේ කියලයි.සවුන්දිරිස් සම්මානය එක්තරා උලෙළකදි අහිමි වූ වෙලාවෙ අම්මා මගෙන් ඇහුවෙ පුතේ උඹේ හිත රිදුණද? කියලයි. කෙටි වචන ඇය කතා කළේ. ඒවා හරිම හැඟුම්බරයි. ඇය මා ගැනයි මල්ලී ගැනයි හැමදාම මෙහෙම කිව්වා. මං ඇත්තු වගෙ පුත්තු හැදුවා. ඒ අය සමාජයට වැඩක් කරනවා නම් ඒක මට සතුටක් කියලයි.සටහන -උපාලි සමරසිංහඡායා - විමල් කරුණාතිලක</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=as1006133</link>
    <topic>තම පණ නොතකා අන් පණ රැකගත්තෝ</topic>
    <author>ඉනෝකා සමරවික්‍රම</author>
    <content>තම පණ නොතකා අන් පණ රැකගත්තෝ“මේ සිදුවීම වෙනකොට මම සේවය කළේ මාතර යුද හමුදා කඳවුරේ කාර්යභාර සංඥාකරු ලෙසයි. දිනය හරියටම කිව්වොත් දෙදහස් නවය අවුරුද්දේ සැප්තැම්බර් දාහත්වැනිදා හවස හයයි හතළිස් පහට විතර ඇති. කඳවුරේ සේවය කරමින් සිටි සෙබළෙක් මට දුරකථන ඇමතුමක් දීලා කිව්වා මාතර මහානාම පාලමෙන් කවුදෝ නිල්වලා ගඟට පැන තිබෙනවා කියලා. මේ පාලම පිහිටා තිබෙන්නේ අපේ කඳවුර අසලමයි. මම පාලම අසලට දිව ගියා. දිවිනසා ගැනීමට පැනපු කෙනාගේ ඔලුව පමණක් ගඟ මැද පෙනෙන්නට තිබුණා. කවුරුවත් ඒ කෙනාව බේරා ගැනීමට ඉදිරිපත් වුණේ නැහැ. මට තවත් බලා ගෙන ඉන්න බැරි වුණා. මම ගඟට පැන්නා.අඩි තිහක් පමණ පීනාගෙන ඒ පුද්ගලයා සිටි හරියට ගියා. එතකොටයි මම දැක්කේ ගඟට පැනලා තියෙන්නේ ගැහැනු කෙනෙක් බව. ඒ වන විට ඒ කාන්තාව සිහිසුන්ව සිටියේ. මම ඇගේ කෙස්වැටියෙන් ඇදගෙන ගොඩට ගෙනාවා. කඳවුරේ අය ඉදිරිපත් වෙලා ත්‍රීරෝද රථයක දමාගෙන මාතර රෝහලට ගෙන ගියා. මට ඒ වෙලාවේ මගේ ජීවිතේ ගැන හැඟීමක් තිබුණේ නැහැ. මට ඕනැ වුණේ ගඟට පැනපු කෙනාගේ ජීවිතේ බේරා ගැනීමට පමණයි. කොහොමහරි මං ඒ කෙනාව බේර ගත්තා. මට අද දැනෙන්නේ පුදුම සතුටක්. ඇය පසුව සුව වී රෝහලෙන් පිටව ගිහින් තිබුණා.ශ්‍රී ලංකා යුද හමුදාවේ සාමාන්‍ය සෙබළ සෙ/ 3එන් 02736 - විතාන කංකානමලාගේ අජිත් පේ‍්‍රමකුමාර මහතාට වීරයකු වීමේ අදහසක් එදා නොතිබුණේය. අදද ඔහු මුදල් නම්බුනාම කිසිවක් බලාපොරොත්තු නොවේ. එනමුදු කිසිදු ප්‍රයෝජනයක් බලාපොරොත්තු නොවී සිය පණ නොතකා අන් ජීවිතයක් රැකගැනීමේ සැබෑ උවමනාවෙන් ඉදිරිපත් වූ ඔහු පසුගියදා දාහත්වැනි විරුජන සම්මාන උලෙළේදී “බුදල් නා ස්වර්ණ සම්මානයෙන්” පිදුම් ලැබුවේය.පුරා වසර දාහතක් සිය පණ නොතකා පර පණ රකිනා මිනිසුන් ඇගැයීම සඳහා වීර පොදුජන පදනම සංවිධානය කරනු ලබන ජාතික විරුජන සම්මාන උලෙළ 2010 දී අජිත් පේ‍්‍රමකුමාර පමණක් නොව තවත් කිහිප දෙනෙක්ම සම්මානයට පාත්‍ර වූහ. ඒ අතරින් වාර්ෂික විරුජන ජාතික සම්මාන උලෙළ මෙහෙයවන්නා ලෙස ද විරුජන වීරත්වය ප්‍රචලිත කිරීම සඳහා තම දායකත්වය ලබාදීම වෙනුවෙන් මාධ්‍යවේදී අරුන් ඩයස් බණ්ඩාරනායක මහතා නූර්අලීම් විරුජන මාධ්‍ය සම්මානයෙන් පිදුම් ලැබුවේය.යුද්ධයට පමණක් නොව සතුරා සමඟ සටන් කිරීමට ද සුරුවිරුකම් පෑ හලාවත කපිල කුමාර හදවතේ සැඟවී සිටින මනුෂ්‍යත්වය ද එළියට ඒමෙන්, සියදිවි නසා ගැනීමට තැත් කළ කාන්තාවක බේරා ගැනීමට ඉදිරිපත් වූයේය. ඔහු තුන්වැනි ගැමුණු හේවා බලඇණියේ සාමාන්‍ය සෙබළෙකි. සිඟිති දියණියකට ඇගේ අම්මා බේරා දීමෙන් ඔහු මහඟු පින්කමක් සිදු කළේය.දිනය දෙදහස් නමයේ ජනවාරි මස දාහතර වැනිදා පෙරවරු එකොළහට පමණය. ඔහු එවකට මාතර යුද හමුදා කඳවුරේ මහානාම පාලමට මුහුණලා ඇති දොරටුවේ රාජකාරියේ යෙදී සිටියේය. ඔහු වෙත දිව ආ තරුණයකු පැවැසුවේ කාන්තාවක් ගඟට පනිනු දුටු බවය. ඔහු එය ඇසු සැණින් පාලම අසලට දිව ගියේය. එහෙත් කිසිවක් දකින්නට නැත. පාලමේ අනෙක් පසට දිව ගිය විට ඔහු දුටුවේ පාට කුඩයක් සහ කාන්තා පාවහනක් ගඟේ ගහගෙන යන බවයි. එය දුටු ඔහු තම නිල ඇඳුම ගලවා පසෙක තබා ගඟට පැන්නේය.ආසියානු විරුජන ස්වර්ණ සම්මාන ක්‍රිෂ්ණ මූර්ති සන්දරන්කඩිනමින් පීනා ගොස් ගඟ මැද ගිලෙමින් සිටි කාන්තාව අල්ලා ගත්තේය. එහෙත් ඇය ගොඩට ඒම ප්‍රතික්ෂේප කළාය. ඔහු තම උත්සාහය අත් නොහැරියේය. කාන්තාව තදින් අල්ලා ගත් ඔහු ගඟ හරහා පිහිනා ඇයව ගොඩට ගෙනාවේය. පසුව ඔහුට දැන ගන්නට ලැබුණේ තමන් බේරාගත් කාන්තාව මානසික ආබාධයකින් පෙළෙන බවත් ඇය දින හතළිහක් වයසැති බිලිඳියකගේ මවක බවත්ය. තම ජීවිතය ගැන නොතකමින් කිසිදු ලාබ අපේක්ෂාවකින් තොරව නන්නාඳුනියක බේරාගත් ඔහු විරුජන රජත සම්මානයෙන් පිදුම් ලැබුවේය.පුංචි සිත් රිදීමක් හෝ දරා ගැනීමට බැරි දුර්වල සිත් ඇත්තෝ ගන්නා අවසන් තීරණය වන්නේ ජීවිතයෙන් සමුගැනීමය. එහෙත් ගෙනා ආයුෂ නිමවන තුරු ගලේ ගැහුවත් මරන්න බැහැ යැයි කතාවක් අපේ ගැමි වහරේ පවතී. එය සනාථ කළ තවත් සිද්ධියකි මේ. උඩුකාව කොම්පැනිහේනේ පදිංචි ගීතිකා මාස දහයක් වයසැති දරුවකුගේ මවකි. ඇය හා සැමියා අතර ඇතිවූ බහින් බස් වීමකදී ඇය ගත් අවසන් තීරණය වූයේ දිවි නසා ගැනීමය. ඇය පොල්අතුමෝදර ගඟට පැන්නාය. ඇයට ජීවත් වීමට තවත් ආසාව නොතිබු සේය.දෙනිපිටිය පොළ අසල පොල්අතුමෝදර ගඟේ පාලම මත විශාල සෙනඟක් රැස්ව ගඟ දෙස බලා සිටියේය. ඒ වන විටත් ඇය බේරා ගැනීමට කිසිවකුත් ඉදිරිපත් වූයේ නැත. දිනය දෙදහස් නමයේ ජුලි හත්වැනිදාය. වේලාව පෙරවරු එකොළහට පමණ ඇත. වැලිගම පොලිසියේ සේවයේ නියුතු කොස්තාපල් 27683 හේවමානගේ අනුර රාජකාරි කටයුත්තක් සඳහා වැලිගම සිට උඩුකාව ප්‍රදේශයට යමින් සිටියේය. ඔහු එක්දහස් නමසිය අනූහතේ ඔක්තෝබර් මස විසි නමවැනිදා එල්ටීටීඊ ප්‍රහාරයකින් දකුණු පාදය ආබාධිත වූ අයෙකි. පාලම ළඟ සෙනඟ රැස්ව සිටිනු දුටු ඔහු මිනිසුන්ගෙන් ඒ ඇයිදැයි විමසුවේය.“ගැහැනු කෙනෙක් ගඟට පැනලා.”විරුජන ප්‍රසාද සහතික ජයන්ත කෲස මහතාවිරුජන ප්‍රසාද සහතිකය ඇඩිමන් සෝමසිරි මහතාවෙනුවෙන් සොහොයුරිය ලබාගත් අවස්ථාවසෙනඟ අතරින් කවුදෝ පිළිතුරු දුන්නේය. අනුරට තමන් යමින් සිටි රාජකාරි කටයුත්ත ද මොහොතකට අමතක විය. පාදයේ ආබාධය ද අමතකව ගිය ඔහු ගඟට පැන්නේය. දියේ ගිලෙමින් සිටි කාන්තාව දෙසට පිහිනා ගියේය. වතුරේ අසුවූ ඉඹුල් කොටයක් හා ගොඩ සිටි අය දැමු කඹයක ආධාරයෙන් දියේ ගිලෙමින් සිටි කාන්තාව ගොඩට ගෙන ආවේය. ඇගේ දිවි ඉන් රැකුණාය. තමන් ගැන පමණක් නොව අනුන් ගැන ද සිතනා පරහිතකාමී මිනිසුන් තවමත් සමාජයේ සිටින බවට හේවාමානගේ අනුර වැන්නවුන් හොඳ සාක්ෂියකි. ඔහු මෙවර විරුජන රජත සම්මානයෙන් පිදුම් ලැබුවේය.විරුජන සම්මාන ප්‍රසාද සහතිකයෙන් පිදුම් ලැබු බී. එච්. ජයන්ත කෲස මහතා නුගේගොඩ පදිංචි අයෙකි. ඔහුට ඉකුත් වසරේ අගෝස්තු මාසයේ විසි එක්වැනිදා පෙරවරුවේ කාන්තාවක උදව් ඉල්ලා කෑගසනු ඇසුණේය. ඔහු ඒ හඬ ආ දෙසට දිව ගියේය. ඔහු දුටුවේ තම නිවෙස අසල පදිංචි ගුණවතී හා ඇගේ මුණුබුරා වන ඔකිත ළදරුවාට එළදෙනක අනින්නට යන බවය. එළදෙන කලබල වී තිබුණේ උගේ පැටියා බැඳ තිබු නිසාය. සිද්ධිය දුටු ජයන්ත තම ජීවිතය ගැන නොසිතා කාන්තාවට හා දරුවාට උදව් කිරීමට ඉදිරිපත් වූයේය. ඔහු අමාරුවෙන් එළදෙන එළවා තුවාල ලබා සිටි කාන්තාව හා දරුවා තම ත්‍රිරෝද රථයෙන්ම කළුබෝවිල රෝහලට ගෙන ගියේය.අඹේපුස්ස බෝතලේ පහළගම පදිංචි ලියනගේ ඇඩ්මන් සෝමසිරි යම් අවශ්‍යතාවක් සඳහා බෝතලේ දුම්රියපොළ වෙත ඉකුත් වසරේ ඔක්තෝබර් මස 29 වැනිදා ගමන් කරමින් සිටියේය. ඒ යන අතරමඟදි ඔහු දුටුවේ තම මිත්‍රයකු වූ ඇල්බින් දුම්රිය මාර්ගය දිගේ පය ඉක්මන් කර යන අයුරුයි. ඔහු එසේ ඉක්මන් ගමනින් යමින් සිටියේ කොළඹට යන දුම්රියේ නැග ගම්පහට යෑමට බව පසුව දැන ගත්තේය.නමුත් සෝමසිරි දුටුවේ ඇල්බින්ට පිටුපසින් පවර්සෙට් වර්ගයේ දුම්රිය පැමිණෙන අයුරුයි. ඇල්බින්ට එහි වගක්වත් නැත. සෝමසිරි අත්පුඩි ගසමින් ඇල්බින් ඉදිරියට දිව ගිය ද ඔහුට එය නෑසුණේය. සෝමසිරිට දොලොව රත්වුණේය. තම මිතුරාට මැරෙන්නට දී බලා සිටිය නොහැක. ඔහු ක්‍රියාත්මක වූයේය. තම ජීවිතය ගැන ද නොතකා සෝමසිරි ඇල්බින් ඉදිරියට පැන ඔහුවත් ඇදගෙන පාරෙන් ඉවතට පැන්නේය. ඇල්බින් හා සෝමසිරි දෙදෙනාම බිම ඇද වැටුණහ. දුම්රිය එසැණින්ම ඔවුන් පසුකර ගියේය. එහෙත් දෙදෙනාම ජීවත්ව සිටියහ.සැබෑ හදවත් ඇති මිනිසුන් අනතුරින් වැළකෙන්නේය. සෝමසිරිට අවශ්‍ය වුණේ කිසිවක් නොව තම මිතුරා බේරා ගැනීමටය. කොළඹ බණ්ඩාරනායක සම්මන්ත්‍රණ ශාලාවේ ඉකුත් දා පැවැති දාහත්වැනි විරුජන සම්මාන උලෙළේදී ලියනගේ ඇඩිමන් සෝමසිරි ද විරුජන ප්‍රසාද සහතිකයෙන් පිදුම් ලැබීය. එම අවස්ථාවට ඔහුට සහභාගි වීමට නොහැකි වූයෙන් ඔහු වෙනුවෙන් ඔහුගේ සොයුරිය සහභාගි වූවාය.මනුෂ්‍යත්වයේ පරතෙරට ගිය පරහිතකාමී මිනිසුන් ඇගැයීම සඳහා සභාපති කසුන් පී. චන්ද්‍රරත්න මහතා විසින් ආරම්භ කරන ලද විරුජන පදනම සෑම වසරකම විරුජන සම්මාන උලෙළේ දී ආසියාවේ අයකුට ද සම්මානයක් ලබා දෙන්නේය. මෙවර ආසියානු විරුජන ස්වර්ණ සම්මානය හිමිකර ගනු ලැබුවේ මලයාසියාවේ ක්‍රිෂ්ණ මූර්ති සන්දරන් නමැති තරුණයෙකි.විරුජන රජත සම්මානය ලැබු හේවාමානගේ අනුර මහතාවිරුජන රජත සම්මාන ආනන්ද කපිල කුමාර මහතාදෙදහස් අට වසරේ ඔක්තෝබර් මාසයේ දිනෙක දහනව හැවිරිදි ක්‍රිෂ්ණ මූර්ති තවත් පිරිසක් සමඟ නිවාඩුවක් ගත කිරීම සඳහා කුඩා නැවකින් ටිමෝර් දූපතට යමින් සිටියේය. එම නඩයේ ඔහුගේ පෙර ප්‍රධානියා වූ පැන්ග් කී චුචාන් ද පැන්ගේ පවුලේ අය ද විය. ක්‍රිෂ්ණ මූර්ති ඇතුළු පිරිස ගමන් ගත් සීගල් එක්ස්ප්‍රස් නැවේ මගීහු එකසිය හයදෙනෙක් පමණ සිටියහ. ආරම්භයේ සිටම නැව අසාමාන්‍ය ලෙස ගමන් කරන අයුරක් ක්‍රිෂ්ණ මූර්ති දුටුවේය. තවත් සුළු මොහොතකින් නැව පසුපස කොටසින් දුම් දමන අයුරු ඔහු දුටුවේය. එකවරම නැවේ පහළ කොටසේ සිටි මගීන් “ගිනි ගන්නවෝ” යැයි කියමින් කෑගසන්නට පටන් ගත්හ.මගීන් තරප්පු පෙළ දිගේ ඉහළට නැගීමට උත්සාහ දැරීම නිසා නැව තුළ එකම අවුල් ජාලයක් විය. අවසන මුහුදට පනිනවා හැරෙන්නට මගීන්ට වෙනත් කළ දෙයක් නුවූයේය. මේ අතර ක්‍රිෂ්ණ මූර්ති දුමෙන් පිරී ගිය පහළ තට්ටුවට ගොස් පුළුවන් තරම් ජීවිතාරක්ෂ ඇඳුම් එකතු කරගත්තේය. ඒ අවස්ථාවේදී ඔහු ඇඳ සිටි ඇඳුමට ගිනි ඇවිළුණේය. ඔහු අත රැඳි ජීවිතාරක්ෂක ඇඳුම් ද සමඟ මුහුදට පැන්නේය. නැව ගින්නත් සමඟම පුපුරා ගියේය. නැවේ සිටි මගීහු මුහුදට පැන්නාහ.මගීන් බේරා ගැනීමට කුඩා නැව් පැමිණි අතර ක්‍රිෂ්ණ මූර්ති ද මගීන් බේරා ගැනීමේ සටනට එක්ව සිටියේය. ඔහු තමන්ට විය හැකි අනතුර නොතකමින් පිට පිට මුහුදට පනිමින් මගී දහඅට දෙනෙකුගේ ජීවිත බේරා ගැනීමට සමත් වූයේය. ඔහු බේරාගත් දහඅට දෙනාගෙන් හත් දෙනෙකුම ළමයින් වූ අතර මෙම අනතුරෙන් නව දෙනෙක් මිය ගියහ. ඒ අතර ක්‍රිෂ්ණ මූර්තිගේ පෙර ප්‍රධානියා වූ පැන්ගේ මාමා හා නැන්දා ද වූහ.ක්‍රිෂ්ණ මූර්තිට සතුටක් දැනෙන්නේය. ඒ තමන්ට ජීවිත රැසක් බේරා ගැනීමට හැකිවීම පිළිබඳවය. ඔහුට දුකක් ද දැනෙන්නේය. ඒ බේරාගැනීමට නොහැකිව මියගියවුන් ගැනය.මරණය පොදු ධර්මතාවකි. එහෙත් හදිසි අනතුරක් හේතුවෙන් හෝ සියදිවි නසා ගැනීමට යෑමෙන් ඇතිවන හදිසි අවස්ථාවකදී ජීවිත බේරා ගැනීමට යෑමේදී සැබෑ මනුෂ්‍යයෝ නම් දෑකුල ආගම් බේද නොසලකන්නෝ වෙති. ඔවුහු තම ජීවිතයට සිදුවිය හැකි අනතුරු ගැන ද නොතකති. මිනිසාගේ පරම යුතුකම මිනිසාට සේවය කිරීම යන්න පමණක් සිත් හි දරා ගෙන තම පණ නොතකා අන් ජීවිත රැකීමට පෙරට එන්නෝ සැබෑ වීරයෝමය.ඉනෝකා සමරවික්‍රමපිංතූර -දුෂ්මන්ත මායාදුන්න</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=as1006134</link>
    <topic>ඉවත ලන සිලි මල්ලෙන් අලුත් දෙයක්</topic>
    <author>සේමාලි</author>
    <content>ඉවත ලන සිලි මල්ලෙන් අලුත් දෙයක්සිලි සිලි මල්ල යනුවෙන් කවුරුත් හඳුන්වන සැහැල්ලු පොලිතින් මල්ල අද කා අතරත් ජනප්‍රිය මෙවලමකි. භාණ්ඩ පහසුවෙන් රැගෙන යෑමට හැකි පරිදි සැකසුණු මේ සිලි මල්ල අප අතරට ආවේ සඳ තරණයේ ප්‍රතිඵලයක් ලෙසිනි. මිනිසා සඳ මතට පා තැබීමේ ප්‍රතිඵලයක් ලෙසින් මිනිසාට ප්‍රයෝජනවත් උපකරන කීපයක් ම බිහි විය. ඒ අතරින් එකක් වූ සිලි මල්ල දැන් ඉන් ලබන ප්‍රයෝජනයට වඩා පාරිසරික වශයෙන් නම් මහා විනාශයක් වන තරමට ම හානිකර වී තිබේ.භාවිතයෙන් පසු කාටත් එපා වී ඉවත ලන මේ මල්ල ලෙහෙසියෙන් දිරා නොයන්නකි. අධික වර්ෂා කාලවලදී විශේෂයෙන් ම නගරබද ජලය බැස යෑම අවහිර වීමට එක් හේතුවක් ලෙස ද මේ සිලි මලු හඳුන්වති.නන්දා ජයසුන්දරකාටත් එපාවී ඉවත ලන මේ සිලිමල්ලට පණක් දෙන මාතාවක් පසුගිය දිනෙක අපට කන්ද උඩරට පේරාදෙණිය ප්‍රදේශයේ දී මුණ ගැසිණ. ඇය නමින් නන්දා ජයසුන්දර ය. විශ්‍රාමික ගුරු මාතාවකි. ඇගේ නිවෙසට අප ගොඩවෙද්දී දුටුවේ විවිධ පැහැයෙන් විවිධ හැඩයෙන් කළ අත්කම් භාණ්ඩ රැසකි. විවිධ ප්‍රමාණයේ විවිධ හැඩයේ මලු රැසකි. මේ සියල්ල ඇය නිමවා තිබුණේ ඉවත ලන සිලි මලුවලිනි.ජීවිතයේ සැදෑ සමය නිකරුණේ ගත නොකර තව තවත් නව නිර්මාණ කිරීමට වෙර දරන ජයසුන්දර මහත්මියගෙන් අප මුලින් ම විමසුයේ ඇගේ වයස කොතෙක් ද කියා ය.“සිළුමිණටත් වයස අවුරුදු 80 යි. මටත් වයස අවුරුදු 80 යි. මං ඉපදුණේ 1930 දීයි. මං සිළුමිණ බලන්න ගත්තේ වයස අවුරුදු 10 දී. ඒ කාලේ මාමා ගෙදරට ගෙන එන පත්තරේ පිටුවක් නෑර බලනවා. තාමත් ඒ පුරුද්ද එහෙමමයි” ඇය පැවසුවා ය.සිලි මලුවලින් අත්කම් නිර්මාණය පිළිබඳව අපි ඇගෙන් විමසීමු.“මං මේ වැඩේට බැස්සෙ මගේ ලොකු දුවගෙ මහත්තයා නිසයි. බඩු ගෙනත් ඉවත ලන බෑග් මට එකතු කරලා ගෙනත් දුන්නේ ඒ පුතායි. පාරවල් දිගට කුණු ගොඩවල කොච්චර නම් සිලිමලු අහක දාලා තියෙනවද? මට සිතුණා මේවා කොච්චර හානිකරද? ඇයි අපේ ගෑනු උදවියට මේවා නැවත පාවිච්චි කරන්න පුළුවන් දෙයක් කරන්න බැරි කියා හිතුණා.ඉස්සර අප කුඩා කාලෙ පන්වලින් හරියට ප්‍රයෝජනවත් දේ වියාගන්නවා. කුඩා කාලෙ මට මතකයි නාන්න ළිඳ ළඟට ගියත් ගලක් උඩට වෙලා ගොතනවා. ඒ කාලෙ සිලිමලු නෑ. මගේ අම්මා තමයි මුලින් ම ගොතන කටුව අල්ලන හැටි මට කියා දුන්නේ. ඒ පුරුද්දෙන් මේ විදිහට අහක දාන සිලිමලුවලින් ප්‍රයෝජනවත් යමක් කරන්න පුළුවන් නේද කියා මට හිතුණා...” ජයසුන්දර මහත්මිය පවසයි.සිංහල පුහුණු ගුරුවරියක ලෙස සේවය කළ ඇය විශ්‍රාම ගත්තේ 1987 වසරේදීය. ඉන්පසු කාලය අපතේ නොයවා වත්තේ වගා කටයුතුවල යෙදුණ ද පසුව එය වැළැකුණේ වැටීමෙන් අත කැඩීම නිසා ය. එදා සිට ඇය වෙහෙසුනේ එක තැනක සිට කළ හැකි මෙවන් නිර්මාණ කිරීමට ය.මලු, ගුරුලේත්තු, ආවරණ, විවිධ හැඩයේ මල් පෝච්චි ආවරණ, හෙප්පු, හැදි දාන භාජන, මේස දරණු, බෝනික්කි ඇඳුම්, කෑම වසන ආවරණ, බිත්ති අලංකරණ, බන්දේසි කවර, තොප්පි, මල් කූඩා ආදී වූ කී නොකී නිර්මාණ සිලිමලු උපයෝගි කරගෙන ඇය අතින් නිමවා තිබෙනු අපි දුටිමු.“අපවිත්‍ර නොවූ පාවිච්චි කළ බෑග් සෝදලා වේලලා අරගෙන බෑග් එක දෙකට නවා හරස් අතට තීරු කපනවා. මේ තීරු කැපීම තරමක් අමාරුයි. සීරුවෙන් කළ යුතුයි. මේ තීරුවලින් පටි හදාගන්නවා. නිර්මාණ කිරීමට නූල් වශයෙන් ගන්නේ මේ පටියි. ඒවා ගොතමින් අවශ්‍ය නිර්මාණ කරනවා.එක එක රටා දමමින් කරන සෑම නිර්මාණයකින් ම එකයි මා අතින් නිමවෙන්නේ.. එම නිර්මාණයම නැවත එන්නේ නැහැ. ඊළඟට එන්නේ වෙනත් නිර්මාණයක්. ඒ නිසා එකම දේ විවිධ හැඩ විවිධ රටාවලින් නිමවෙනවා.සාමාන්‍යයෙන් ලොකු බෑග් එකක් ගොතන්න සිලිමලු පහළොවක් විතර යනවා. නූල් ටික ලැහැස්ති කරගත් පසු ලොකු ප්‍රමාණයේ බෑග් එකක් විවීමට සතියක විතර කාලයක් ගතවෙනවා. සමහර නිර්මාණ පැයකිනුත් ඉවර කරන්න පුළුවන්. කාලය තීරණය වෙන්නේ කරන නිර්මාණය අනුවයි” ජයසුන්දර මහත්මිය පවසයි.සිලි මලුවලින් කළ නිර්මාණතමා දන්නා දේ යහපත් අයුරින් යොදවමින් වැඩක් ඇති දෙයක් කිරීමට සිය කාලය කැප කරන ජයසුන්දර මහත්මිය දූ දරුවන් පස්දෙනෙකු ගේ මවකි. ඒ දරුවෝ ද මවගේ මෙම නිර්මාණ සඳහා සහාය දෙති. තම දෑතේ වීර්යෙන් කරන මේ නිර්මාණ මිල කිරීමට ඇගේ අදහසක් නැතත් පරිසරයට හානියක් කරන ද්‍රව්‍යයක් මෙලෙස යළි ප්‍රයෝජනයට ගතහැකි තත්ත්වයට පත් කිරීමට ඇය දරනා මේ උත්සාහය අන් කතුනට ද ආදර්ශයකි.“මේ වැඩේ භාවනාවක් වගේ. රෑට නින්ද නොයන වේලාවට මා කරන්නේ සිතින් බුදුගුණ ගායනා කරමින් රෑ තිස්සේ ගොතන එකයි. ඒ වගේ ම ඉගෙන ගන්න කැමැති කෙනෙකුට මෙය උගන්වන්නත් මං කැමැතියි. එතකොට අඩු ගණනේ එක් වරක් ප්‍රයෝජනයට අරන් ඉවත දාන මේ සිලි මලු තවත් කීප වතාවක් ප්‍රයෝජනයට ගැනීමවත් සිදුවෙයි.ඒ විතරක් නොවෙයි කාන්තාවන්ට ගෙදර සිටම මෙය ස්වයං රැකියාවක් ලෙසත් කළ හැකියි. ඒ නිසා තමන්ගේ කාලයෙන් ප්‍රයෝජන ගෙන මේ වගේ දෙයක් කරන ලෙස මං කාන්තාවන්ගෙන් ඉල්ලා සිටිනවා. ඒ සඳහා උදව් වීමට මා සූදානම්.” නන්දා ජයසුන්දර මහත්මිය පැවසුවාය.සේමාලිපිංතූර -දුෂ්මන්ත මායාදුන්න</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=as1006135</link>
    <topic>ධර්මයෙන් දුරස්වීම පිරිහීමට හේතුවකි</topic>
    <author>සාකච්ඡා කළේ</author>
    <content>ධර්මයෙන් දුරස්වීම පිරිහීමට හේතුවකිබුදුරජාණන් වහන්සේ දේශනාකොට වදාළ ගැඹුරු ධර්ම කරුණු සරල ලෙස ගෙනහැර පාමින් පාඨකයා ගේ ජීවිතය අර්ථවත් කිරීමට, යහපත් කිරීමට මාවරලේ භද්දිය හිමිපාණන් ගත් කාලීන ව්‍යායාමය ප්‍රශංසනීය ය. සිළුමිණ ප්‍රධාන කර්තෘ කරුණාදාස සූරියආරච්චි මහතා ගේ ගෞරවණීය ඉල්ලීම පරිදි දහස් සංඛ්‍යාත සිළුමිණ පාඨකයන් උදෙසා නොකඩවා දහම් ලිපි සියයක් සැපයීම වෙනුවෙන් මාවරලේ භද්දිය හිමිපාණන්ට ගෞරවණීය කෘතඥතාව පළකරමු.සංස්කාරකකුප්පියාවත්ත ජයශේඛරාරාම විහාරවාසීගෞරව ශාස්ත්‍රවේදීමාවරලේ භද්දිය හිමිසිළුමිණ සිත්මල්යාය අතිරේකයෙහි ‘සම්මා සතිය’ නමින් පළ කළ ලිපි එකතුවෙහි අවසන් ලිපිය, සියවැනි දහම් ලිපිය අද දිනයේ ඔබ වෙත ඉදිරිපත් කැරේ. මෙම ලිපි පෙළින් අප අපේක්ෂා කළේ ගැඹුරු ශ්‍රී සද්ධර්මය ඉතා සියුම් ලෙසින්, සරල ලෙසින් ඔබ ගේ ජීවිතයට හඳුන්වා දීමය. බුදුරජාණන් වහන්සේ ගේ ධර්මය අකාලිකය. ධර්මයේ හැසිරෙන්නාට එහි ප්‍රතිඵල ලබා ගැනීමට, තුන්කල්හිම අවකාශය සැලසෙන්නේය. එසේම උන්වහන්සේ ගේ උතුම් ශ්‍රී සද්ධර්මය තුන් කාලයෙහිම සත්‍යයකි. ධර්මය කරුණු වශයෙන් දැන සිටිය ද එය ප්‍රායෝගිකව අප ගේ ජීවිතයට සමීප කරගන්නට දක්ෂ නොවන්නේ නම්, ඒ සඳහා හැකියාවක් නොවේ නම් ඒ ධර්මය ජීවමාන දහමක් බවට පත්කරගත නොහැකි ය.අකාලික වූ ශ්‍රී සද්ධර්මය ඔබ ප්‍රත්‍යක්ෂ වශයෙන් ම අවබෝධ කරගත යුතුය. ධර්මයට නමස්කාර කරන සෑම මොහොතකම ‘පච්චත්තං වේදිතබ්බෝ’ යන වදන ඔබ ගේ මුවින් පිටවූ වාර අනන්තය. එසේ සජ්ඣායනය කරනු ලැබූ ඒ පාඨය ඔබගේ ජීවිතයට සමීප කොට ගෙන, යථාර්ථයක් බවට පත්කර ගත යුතුය.බුදුරජාණන් වහන්සේ ගේ ධර්මය, විවිධ තේමා ඔස්සේ නූතන මිනිස් ජීවිතයට ගළපා ගත හැකි ආකාරය විවරණය කරනු ලැබූවෙමු. එහි දී විශේෂයෙන් ම අප බොහෝ මාතෘකා තෝරා ගනු ලැබුවේ ගිහි බෞද්ධයා ගේ හෝ බෞද්ධ නොවන සිළුමිණ පාඨකයින් ගේ ජීවිතය වඩාත් අර්ථ සම්පන්න කිරීමට යහපත් කිරීමට හේතු සාධක වන තේමාවන් වශයෙනි. එහිදී ශාස්ත්‍රීය පදනමක පිහිටමින්, හැකි උපරිම ලෙසින් ඔබට මේ ධර්මය ප්‍රත්‍යක්ෂ වශයෙන් ජීවිතය තුළින් දකින්නටත්, පුහුණු කරන්නටත් උපකාරී වූයෙමු. එබැවින් ඔබ, බුදුරජාණන් වහන්සේ ගේ ධර්මය මත පදනම් ව සිදුකරනු ලැබූ මේ ඉගැන්වීම්වලින් ඔබ ගේ ජීවිතය අර්ථවත් කරගනු ඇති බව අප ගේ විශ්වාසයයි.ධර්මය සන්නිවේදනය කිරීම උදෙසා විවිධ මාධ්‍ය තිබුණ ද විශේෂයෙන්ම මුද්‍රිත මාධ්‍ය ඉතා ප්‍රයෝජනවත් ය. බුදුරජාණන් වහන්සේ යෝජනා කර තිබෙන්නේ මිනිසුන්ට යම් දානයක් දිය හැකි නම් එකී දානය අතර ඉහළම දානය ධර්ම දානය වන බවයි.”සබ්බ දානං ධම්ම දානං ජිනාති” යන බුද්ධ වචනයෙන් පැහැදිලි කර තිබෙන්නේ එම කරුණයි.මෙම දහම් ලිපි පෙළ සකසන්නට කරුණු කියා දුන් මා හටත්, දහම් ලිපි පෙළ ලියමින්, සංස්කරණය කරමින් මුද්‍රිත පිටුවක් බවට පත් කිරීම උදෙසා ඇප කැප වූ සියලුදෙනාටත්, දහම් ලිපි කියවා ජීවිතාවබෝධය සහ ධර්මාවබෝධය ලබාගත් සියලු දෙනාටත් සුවිශේෂී කුසලයක් අත්වේ. මෙම ධර්ම දානය මා විසින් ලබා දෙනු ලැබුවේ වුවද එය පිළිගනු ලැබුවේ ඔබ ය. ධර්මය කියා දුන් මටත්, එය පිළිගත් ඔබටත් විශාල කාල පරිච්ඡේදයක් පුරා සුවිශේෂී කුසලයක් සිදු කරගන්නට අවස්ථාව හිමි විය. එය ඔබ, අප ජීවිතයේ ලද භාග්‍යයක් කොට සැළකිය යුතුය. බුදුරජාණන් වහන්සේ මහා මංගල සූත්‍රයේ දී අපට මෙසේ අවධාරණය කළහ.”කාලේන ධම්ම සාකච්ඡා”සුදුසු මොහොතේ ධර්මය සාකච්ඡා කිරීම උතුම් මංගල කරුණක් වන්නේ ය. වෙනත් කෘතියක් හෝ වෙනත් ලිපියක් කියවන ඔබට රාග, ද්වේෂ, මෝහ යන අකුසල සිතිවිලි කිනම් ආකාරයකින් හෝ ඉපදීමට ඉඩ තිබේ. එහෙත් සිත්මල් යාය අතිරේකයෙහි පළ වූ ‘සම්මා සතිය’ ලිපි පෙළ කියැවූ ඔබ ගේ සිතෙහි රාග, ද්වේශ, මෝහ යන අකුසල සිතිවිලි මුදුන්පත් නොවුණු බව සත්‍යයකි.ධර්මය සාකච්ඡා කරන විට, ධර්මය කියවන විට එකී අකුසල සිතිවිලි අප ගේ සිතින් ක්‍රම ක්‍රමයෙන් බැහැර වී යන්නේය. හැකි සෑම මොහොතකම ඔබ දහම් ලිපි කියවිය යුතු වන්නේ මේ නිසාය. දහම් පත්‍රිකා, දහම් පොත පත ඇසුරු කළ යුතු වන්නේ මේ නිසාය.බුදුරජාණන් වහන්සේ පරාභව සූත්‍රයේ දී දේශනා කොට වදාළ ඒ උතුම් මඟ පෙන්වීම සිහිපත් කරන්න. යම් පුද්ගලයකු ධර්මයට අකැමැති වන්නේ නම්, ධර්මයට ද්වේශ කරන්නේ නම් ඔහු පරාභවයට හෙවත් පිරිහීමට පත්වන්නේ ය.”ධම්ම කාමෝ භවං හෝතී ධම්ම දෙස්සී පරාභවෝ”යන බුද්ධ වචනයෙන් අප පිරිහීමට පත්වන ප්‍රධාන කරුණක් ලෙස පෙන්වා දී තිබෙන්නේ ධර්මයෙන් දුරස් වීමය. ධර්මයට ද්වේශ කිරීමය. ධර්මය යනු කුමක්ද? සත්‍යයයි.ජීවිතය පිළිබඳ ලෝකය පිළිබඳ සංසාර ගමන පිළිබඳ සත්‍යයි. භෞතික වූත්, අභෞතික වූත් සියලු දේ පිළිබඳ සත්‍යම කතාව හෙළි දරව් කරනු ලැබුවේ නික්ලේශී වූ සිතක පහළ වූ ගැඹුරු අවබෝධය නිසා ය. බෝසතාණන් වහන්සේ ගේ සිතෙහි සියලු කෙලෙස් ක්‍රම ක්‍රමයෙන් නැති වී ගොස් උතුම් වූ සම්මා සම්බුද්ධත්වයට පත්වන අවස්ථාවෙහි පහළ වූ ගැඹුරු ප්‍රඥාවෙන්, සමස්ත ලෝකය පිළිබඳ විශ්වය පිළිබඳ ගැඹුරු අවබෝධයක් ඇති කරගත්හ. ඒ පිළිබඳ වූ සත්‍යය උන්වහන්සේ අපට හෙළි දරව් කළහ.මේ ලිපි පෙළ පුරාම ඔබට ඉදිරිපත් කළේ එකී සත්‍ය කරුණුය. මේ නිසා ඔබ ඒ සත්‍ය කරුණු නැවත නැවත මෙනෙහි කළ යුතුය. හොඳින් ඇසූ පමණින් ම ඔබ ධර්මය පුහුණු වූ අයකු බවට පත් නොවන්නේ ය.”සුනාත”සිත, කය, වචනය සංවර කරගනිමින් හොඳින් ශ්‍රවණය කිරීමත්, හොඳින් කියැවීමත්,”ධාරේත”අසන කියවන කරුණු හොඳින් ධාරණය කර ගැනීමත්”චරාත”එකී කරුණු මත පදනම් වී ජීවිතය සකසා ගැනීමත්, කළ යුතු බව බුදුරජාණන් වහන්සේ අපට අවධාරණය කළහ.බොහෝ දෙනකු මෙම ලිපි පෙළ එකතු කරගෙන තිබෙන බව මම දනිමි. ඒ සියලු දෙනාට අප ගේ ආශිර්වාදය හිමි වන්නේ ය. එහෙත් මේ ලිපි පෙළ ගොනුවක් ලෙස එක් කොට තැබූ පමණින් ම එහි ආශිර්වාදය හිමිවන්නේ නැත. එය නැවත නැවත කියවමින්, ධාරණය කරගනිමින්, මතකයෙන් බැහැර වූ කරුණු නැවත සිහියට ගත යුතුය. ඒ ධර්ම කරුණු මත ඔබ ගේ ජීවිතය පිහිටුවා, ධර්මයෙන් ජීවිතය දකිමින් කටයුතු කරන්නට, ඒ ඔස්සේ ජීවිතය පුහුණු කරන්නට ඇප කැප විය යුතුය.ඔබ ගේ දූ දරුවන්ට මේ ලිපි පෙළ කියැවීමට ලබා දෙන්නේ නම් ඔවුන් ගේ ජීවිතය, අනාගතය යහපත් කරන්නට ඉවහල් වන්නේ ය.අද දවසේ, මෙම ලිපි පෙළ නිමාවට පත්වුවද ‘සිල්මල් යායෙන්’ තව තවත් ස්වාමීන් වහන්සේ වෙතින් නිර්මල දහම් කරුණු අසන්නට, ඉගෙන ගන්නට ඔබට අවකාශය සැලසෙනු ඇත. ඔබ දහම් ගුරුවරයා උපාදානය කරගන්නවා වෙනුවට, ගුරුවරයා විසින් පැහැදිලි කරන ධර්ම කරුණු ජීවිතයට සමීප කර ගනිමින්, ජීවිතය ගොඩනඟා ගන්නට උත්සාහ කළ යුතුය. ලිපිය ලියන්නේ කවරෙක්ද යන කරුණට වඩා ධර්මාවබෝධයෙන් යුතු ගුරුවරයකු අපට උතුම් මඟ පෙන්වන්නේය යන්න පමණක් සිහියට ගෙන ඉදිරි කාල පරිච්ඡේදයේදී ලිපි කියවනු ලබන්නේ නම් ඉන් ලද හැකි ප්‍රයෝජන මහත් ය.මේ ලිපි පෙළ කියැවූ ඔබ ලබාගත් ධර්මාවබෝධය නිසාම ඔබට විශාල ආනිසංශ අත්වන්නේය. එකී සියලු ආනිසංශයන් ගේ ශක්තියෙන් ඔබටත්, ඔබ නමින් මිය පරලොව ගිය සියලු දෙනාටත්, රට වෙනුවෙන් දිවි පිදූ සියලු රණවිරුවන්ටත් ඒ පින් අත්පත් වේවා. සසර ගමන සුවපත් වේවා. චතුරාර්ය සත්‍යය ධර්මය අවබෝධ කරගෙන නිවන් සුවය අත්විඳින්නට මේ පින්කම මහෝපකාරී වේවා.සාකච්ඡා කළේරමණී සුබසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=as1006136</link>
    <topic>ඒ ගොල්ලො මට ආදරේ වුණාට මං ඒ ගොල්ලන්ට ආදරේ නෑ</topic>
    <author>ටෙක්ලා පද්මිණි කාරියවසම්</author>
    <content>ඒ ගොල්ලො මට ආදරේ වුණාට මං ඒ ගොල්ලන්ට ආදරේ නෑකොහොමද, ඔයාගේ අම්මයි තාත්තයි ඔයාට ආදරේ නැතිව ද ඔයා මෙහේ ඉන්නේ...?“මගේ අම්මයි බාප්පයි මට හරිම ආදරෙයි. ඒත් එයාලා මට ආදරේ වෙනවට මම කැමැති නැහැ.”මගේ මුව ගොළු වී ගියෙන් මම මේ සොඳුරු යුවතිය දෙස හැල්මේ බලා සිටියෙමි. “ඇයි ඔහොම බලං ඉන්නේ. මගේ පුංචියි බාප්පයි මට ආදරෙයි. එයාල තමයි මගේ අම්මා තාත්තා. ඈ මා විශ්මයට පත් කරමින් කීවාය.“පුංචියි බාප්පයි, අම්මයි බාප්පයි මොනවද මේ කතා... මට තේරෙන්නේ ම නැහැ.” ඈ දසන් විදහා සිනාසුණාය. ඒ පියකරු සිනාවේ බැඳෙන්නට කවුරුත් අකමැති වේ ද කම්මුල් රෝස පාට මේ සිහින් යුවතිය ගේ සිනාව දකින්නන් ගේ සිත් වසඟ කිරීමට සමත්ය.“මගේ තාත්තා නැහැ. පපුවේ කැක්කුමක් ඇවිත් එක පාරටම මැරිලා. මම තාත්තව දැකලවත් නැහැ. මම හැදුණේ පුංචි ළඟ. පුංචිට ළමයි හිටියේ නැහැ. ඒ නිසා බාප්පයි පුංචියි මට කියන්නේ දූ කියලා දැන් පුංචියට දුවෙක් ඉන්නවා. එයාට වයස අවුරුදු 5 යි. මට දැන් වයස අවුරුදු 19 යි.තාත්තා මැරුණට පස්සේ අම්මා වෙන තාත්තා කෙනෙක් ගෙනාවා. එයාලා ඉන්නේ හැටන්වල අපේ ආච්චිලගෙ ගෙදර. අපේ අම්මටයි ඒ තාත්තටයි මල්ලිලා දෙන්නෙක් ඉන්නවා. එයාලා මගේ මල්ලිලා නෙවෙයි. මගේ නංගි පුංචිගේ නංගි. මගේ අම්මයි බාප්පයි මට ආදරේ වෙනවට කැමැති නැහැ. මම පුංචි එක්ක හැටන් ගියහම අම්මයි බාප්පයි මට පෙනෙන්න එනවට වත් මම කැමැති නැහැ. ඒ බව එයාලා දන්නවා. ඒ හන්දා එයාලා මස්කෙළියේ යනවා.මම ආච්චිගේ ගෙදර ඉන්න කල්ම එයාලා එන්නේ නැහැ. ඒ වුණාට මම කන්න ආස කෑම ජාති ලස්සන ඇඳුම් එයාලා මට ගෙනත් දෙනවා. ඒ වුණාට මම ඒවා ගැන ආස වෙන්නේ නැහැ. පුංචි කියනවා අම්මා දෙන දේවල් ගන්න කියලා. එතකොට මම ඉතිං ගන්නවා. මගේ අම්ම පුංචි තාත්තා බාප්පා. බාප්පා මැරුණා ළඟදි හදිස්සියේම. දැන් පුංචියි නංගියි විතරයි කොළඹ ගෙදර ඉන්නේ. මාව බලන්න පුංචි එනවා. අම්මා කියන්නේ තව අවුරුද්දක් ගියහම මාව ගෙනියන්න එනවා කියලා ඒ වුණාට මම අම්මා එක්ක යන්නෙ නැහැ. මම පුංචි ළඟට තමයි යන්නේ.මෙහෙම කියන්නේ අවුරුදු දහ නවයක ලස්සන පොඩි හුරතල් කෙල්ලෙක්. කොල්ලො ගැන කතා අහලා තියෙන නිසා සමහරවිට ඔබට හිතෙනවා ඇති ගැහැනු දරුවෝ පිරිමි දරුවෝ කියලා වෙනසක් නැහැ දෙගොල්ලන්ම හිතන හැටි එක විදිහයි නේද කියලා. ඒක ඇත්ත. මීට ඉස්සෙල්ලා පිරිමි දරුවෙකුත් තම මව දෙවැනි විවාහයක් කර ගැනීම නිසා මව් සෙනෙහස ප්‍රතික්ෂේප කළා. ස්ත්‍රී පුරුෂ බේදයක් නැහැ දරුවො දරුවොමයි. එයාලාගේ සිතිවිලි එකම වගේ. බලාපොරොත්තු වෙන්නේ ආදරය කරුණාව රැකවරණය සෙනෙහස හා ඇහුම්කන් දීම පමණයි. ඔවුන්ට වෙන මොකුත් ඕන නැහැ. බඩගින්නට කන්නයි අදින්නයි දුන්නට වැඩක් නැහැ.කමලනී ඔයා ඉස්කෝලේ ගියේ නැද්ද?“ගියා. මම ගිය ඉස්කෝලේ තිබුණෙ පුංචිගේ ගෙදර ළඟමයි. ඒ ළඟම පල්ලියක් තිබුණා. මම හින්දු. ඒ වුණාට මම ආස ක්‍රිස්තියානි වෙන්න. මම යාළු අයියා ක්‍රිස්තියානි. මම හැමදාම රෑට නිදා ගන්නේ ආයේ ගෙදර ගිහින් නරක දේවල් කරන්නේ නැහැ කියලා මගේ හිතට කියලා. මෙහේ තිබුණු අවුරුදු උත්සව දවසේ මම හිටියේ දුකෙන්. මට මෙහේ එන්න වුණු එකට දුකයි. පුංචි ආවහමත් අඬලා තමයි යන්නේ. මම අඬලා අඬලා දුක නැති කර ගන්නවා.”ඔයාගේ අම්මා ආවේ නැද්ද ඔයාව බලන්න?“මම සැල්වේෂන් එකේ ඉන්දැද්දි බලන්න ආවා. කෑම ඇඳුම් ගෙනත් දුන්නා. මෙහේ ආවෙ නැහැ.”“ඉතිං ඔයා මෙහේ ආවේ සැල්වේෂන් එකේ ඉඳල ද?”ඔව්.“සැල්වේෂන් එකේ හිටියේ ඇයි?”“මට ඒක කියන්න ලැජ්ජ” යැයි කී යෞවනිය මුහුණු රතු කරගෙන ලජ්ජාවෙන් මිරිකෙන්නට විය. ඈ සන්සුන්ව තම කතාව කියන තෙක් මම ඉවසිල්ලෙන් බොහෝ වේලා සිනාසෙමින් සිටියෙමි.“මට අයියා කෙනෙක් ඉන්නවා. එයා අපේ ගෙදර ළඟ ගෙදර. එයා මට ආදරෙයි. ඒ වුණාට පුංචි දන්නේ එයා මගේ ඩාන්සින් ක්ලාස් එකේ යාළුවා කියලා. එයා අපේ ගෙදර ඇවිත් දවසක් පුංචිට කීවා මාව තනියම කොහේවත් යවන්න එපා. ඕන දෙයක් තියෙනවනම් එයාට කියන්න කියලා. එදා පුංචි මගෙන් ඇහුවා මම දිව්රලා කීවා එයා මගේ යාළුවා කියලා. මම එදා රෑ හරියට ඇඬුවා පුංචිට බොරු කීවා නිසා. පුංචියි බාප්පයි කොච්චර කරදර තිබුණත් සල්ලි නැති වුණත් මට හොඳට සැලකුවා. මට සතුටින් ඉන්න දුන්නා.”මාව පොලිසියෙන් අල්ලා ගත්ත දවසේ පුංචි පොලිසියේදී මට හොඳටම ගැහුවා. මැරිලා පලයන් කිව්වා. ඒ වුණාට එයා මට හරි ආදරෙයි. අයියත් පොලිසියේ හිටියා, එයා පුංචිට කීවා මට ගහන්න එපා කියලා. එයාගේ අක්කා නැන්දා මාව බලන්න ආවා. ඒ අයියගේ අම්මා තාත්තා අයියලා ඔක්කොම ඉන්නේ රට. එයත් රට යනවා. එයා මට ආදරෙයි. ඇත්ත. පුංචිටත් කියලා තියෙන්නේ මම මෙහෙන් ගිය ගමන් මාව කසාද බඳිනවා කියලා මම වගේ තමයි. අයියත් දෙමළ. මම වෙන අයියලා කා එක්කවත් හිනා වෙනවට මගේ අයියා කැමැති නැහැ.ඒත් ඉතිං මං මෙහේ ඉඳලා යන කොට මොනවා වෙලා තියෙයිද දන්නෙ නැහැ. මං ගෙදර ඉන්න කොටත් ඉස්කෝලේ යන්න කම්මැලියි. ඉස්කෝලේ යනවා කියලා යාළුවෙකුගෙ ගෙදර ඉඳලා පුංචි මට දවසක් හොඳටම ගැහුවා. මෙහේ ආවහම ඉස්කෝලෙ යන්නම බැරි වුණා. මම ඉස්සර ඩාන්සින් ක්ලාස් ගියා. ඒ වුණාට මෙහෙදි ඉගෙන ගන්න වෙලා තියෙන්නේ උඩරට, පහතරට නැටුම්. දැන් මම ඒවා ඉගෙන ගන්නවා මහන්නත් ඉගෙන ගන්නවා. මම මෙහෙන් ගියාට පස්සේ රස්සාවක් කරලා මගේ් නංගිව බලා ගන්නවා” යැයි කී ඇය බලාපොරොත්තු සපිරි දෑසින් මදෙස බලා සිටියාය. ඒ දෑස් හි නැවුම් බලාපොරොත්තු ද අලුත් සිතිවිලි ද නළියන අයුරු මම දුටුවෙමි.“ඇයි ඔයා මල්ලිලාට සලකන්නේ නැද්ද?”“අපොයි එයාලා මගේ නෙමෙයි. නංගි විතරයි මගේ. මගේ අම්මා පුංචි තමයි. අනිත් අය වැඩක් නැහැ.”“අනේ පුංචි දරුවෝ, ඔයාට ඔයාගේ අම්ම ගේ ආදරේ එපා වෙන්නත් බාප්පා ඔයාට ම කියලා දුන්න මල්ලිලා දෙන්නා එපා වෙන්නත් තරම් ඔයාගේ හිත පුංචි දවසෙම බිඳුණේ කොහොම ද කියලා මට හිතා ගන්න බැහැ. ඔයාගේ නොදැකපු තාත්තට මෙච්චර ආදරය කරන්නයි. ඔයාගෙම අම්මට මෙච්චර වෛර කරන්නයි ඔයා ඉගෙන ගත්තේ කාගෙන්ද කියලා නම් මට හිතාගන්න බැහැ. ඒත් ඔයා තාම කීවේ නැහැ, ඔයා මෙහේට ආවේ කාගේ වරදින් ද කියලා.මට ඇත්තටම කට ඇරලා ඒ ප්‍රශ්නය අහන්න බැරුව බොහෝ වෙලා හිටියා. අන්තිමට මම ප්‍රශ්නය ඇහුවා.ඔයා පොලිසියට ගියේ කොහොමද?“කොල්ලගේ මූණ රතු වෙලා. ඇස් දෙකට කඳුළු පිරුණා. මටත් ඇත්තටම දුක හිතුණා. කෙල්ලගේ සිහින් මියුරු හඬ බිඳිලා.“පුංචිට නැටුම් පන්ති යනවා කියලා මම හැමදාම වගේ අයියා එක්ක ඇවිදින්න යනවා. චිත්‍රපටි බලන්න යනවා. කේඑෆ්සී යනවා. එදා අපි ගියේ කේඑෆ්සී එකට. අපි කතා කර කර බීම බිබී හිටියා. අයියගේ යාළුවෙකුත් ඇවිත් හිටියා. එදා වැස්සා. රෑ නමයහමාර වෙලා අපි දන්නෙම නැතිව. අයියගේ යාළුවා අපිට ගෙදර යන්න ත්‍රීවිල් එකක් ගේන්න ගියා. අපි වැස්සෙම ගිහින් ත්‍රීවිල් එකට නැග්ගා ගෙදර යන්න. එතකොට පොලිසියෙන් අපිව අල්ලා ගත්තා. ඒගොල්ලො උසාවියේදී කීවේ අපි නරක විදිහේට හිටියා කියලා. ඒ වුණාට අපි ගෙදර යන්න හැදුවෙ.”“මාව ඉස්පිරිතාලේ යවනවා කීවා උසාවියට දාලා. මම ඇත්ත ම කීවා. එදා අපි වැරැදි විදිහට හිටියේ නැහැ. ඒ ඇත්ත. ඒත් ඉතිං අපි හැම තැනම ගියා හුඟක් කල්... ඉතිං... මිස් කී ඈ හිස කසන්නට වූවාය. මම ඇගෙන් ඉන් එහා කිසිවක් ඇසීමට අදහස් නොකෙළෙමි.අම්මා වෙන කෙනෙක් කසාද බැන්දහම තරහ වුණු ඔයා මේ වගේ හැසිරුණේ ඇයි?“අනේ මන්දා මිස්. මට තේරෙන්නෙ නැහැ. මං එහෙම කළේ ඇයි කියලා මම හැමදාම හිතනවා. අපරාදයක් මිස් මට වුණේ.”මෙහේ ඇවිත් ඔයාට කිසිම හොඳක් වුණේ නැද්ද?“හොඳක් වුණා. මට මෙහේ එනකොට සිංහල කතා කරන්න බැහැ. ලියන්න බැහැ. දෙමළ විතරයි පුළුවන්. දැන් මට සිංහල කතා කරන්නයි ලියන්නයි දෙකම හොඳට පුළුවන්.මෙතන හොඳ තැනක්. මම ආයේ හිතලා හොඳ කෙනෙක් වෙලා එළියට යනවා. මෙතෙන්දි මම හුඟක් දේවල් ඉගෙන ගත්තා.මේ නිවහනේ ඉන්න ගෑනු දරුවන්ගේ කතා හද කකියවනවා. ඒවා අහන එකත් දුකක්. අපි ප්‍රාර්ථනා කරන්නේ හැමදාම මේ නිවසට අලුතෙන් එකතු වෙන ළමයි ප්‍රමාණය අඩු වෙන්න කියලා. ඒත් අපේ සමාජයේ පවත්නා නොවිසඳෙන ගැටලු විසඳෙන තුරු මෙතැනට එන ළමයි ගණන අඩුවෙන එකක් නම් නැහැ.අහිංසක කෙල්ල තවත් මා දිහා බලාගෙන ම ඉන්නවා මට අහන්න ප්‍රශ්න නැහැ. ඈට දෙන්න තව බොහෝ උත්තර ඇති. දිළිසෙන ඇස්වල කඳුළු හිරවෙලා ඒවා කම්මුල් දිගේ ගලා හැළෙන තුරු මට බලා ඉන්න බැහැ. ඒ නිසා මම කමලනීට කීවා දුවලා ගිහින් මට බොන්න වතුර ටිකක් ගෙනත් දෙන්න කියලා. ඇගේ දොතොල් අතරට හිනාවක් ආවා.කඳුළු ගැන හිතන්න මට අමතක වුණා. ඈ දුවගෙන ගියේ නිවහනේ කුස්සියට.වතුර වීදුරුවක් ගෙනත් මගේ අතට දීපු කමලිනී ලස්සනට හිනාවෙලා “මට අද හරි සතුටුයි මිස් මගේ හිතට ලොකු සැහැල්ලුවක් දැනෙනවා...” කීවා. එහෙම කියලා රැළි සාය හැඩට පද්ද පද්ද වීදුරුවත් අරන් ගියා.මේ වගේ කමලිනීලා තවත් අපි අතර ඉන්නවා දඟකාර, හැඩකාර, හිතුවක්කාර කමලිනීලාට මතක් කරන්න තියෙන්නෙ එකම දෙයයි. සුදු ගවුමෙ රැළි වගේ ජීවිතෙත් ඉක්මනට බිඳෙනවා දුවේ.ටෙක්ලා පද්මිණි කාරියවසම්</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=as1006137</link>
    <topic>කැස්බෑවුන්ට ආදරය කරන ඩික්වයිනා</topic>
    <author>නිමල් විජේසිංහ</author>
    <content>කැස්බෑවුන්ට ආදරය කරන ඩික්වයිනාහිමිදිරි උදෑසන හතර වනවිට ඩැනිලෝ ඩික්වයිනා අවදිවෙයි. කුඩා බාල්දියක් සහ විදුලි පන්දමක් රැගෙන ඔහු පිලිපීනයේ ඈත දකුණු දිග සරත්ගානි පළාතේ මයිතුම් නගරයේ පසෙක පොබ්ලේසියන් මුහුදු වෙරළ දිගේ ඇවිදගෙන යයි. ඔහුගේ මෙහෙයුම වනුයේ අලුතින් දමන ලද මුහුදු කැස්බෑ බිත්තර සෙවීමයි.සුළු වේලාවකින් කැස්බෑවකු විසින් එහෙට මෙහෙට අවුස්සා ඇතැයි සිතිය හැකි වැල්ලේ බිම්කඩක් ඩැනිලෝගේ නෙත ගැටෙයි. එම ස්ථානය ඉතා සුපරීක්ෂාකාරීව නිරීක්ෂණය කරන ඔහු කැස්බෑවා බිත්තර සඟවා ඇත්තේ කොතැනක දැයි නිශ්චය කරගෙන එම ස්ථානය පරිස්සමෙන් හිමිහිට හාරයි. සෙන්ටිමීටර් කීපයක් ගැඹුරට වැල්ල ඉවත් කරත් ම පිංපොං බෝලයක හැඩයෙන් හා විශාලත්වයෙන් යුතු කැස්බෑ බිත්තර විශාල ප්‍රමාණයක් දැකගත හැකි ය. බිත්තර එකින් එක ගෙන සීරු මාරුවෙන් ඔහු ගෙන ආ බාල්දියේ තැන්පත්කරන අතර අඩු වශයෙන් මෙවැනි එක් ස්ථානයකින් බිත්තර 100 ක් පමණ සොයාගත හැකි ය.ඩැනිලෝ ඩික්වයිනා මුහුදු වෙරළේ සිට මීටර් 50 ක් පමණ ඈතින් පිහිටි කැස්බෑ බිත්තර රැක්කවීමේ ස්ථානයට මෙලෙස එක්රැස් කරගත් බිත්තර ගෙන යයි. මෙම බිත්තර ‘ඔලිව් රිඩ්ලි’ කැස්බෑවෙකු විසින් දමන ලද බිත්තර බව ඔහුගේ නිගමනයයි. ඔහු විසින් නිර්මාණය කර ඇති කැස්බෑ බිත්තර රැක්කවීමේ ස්ථානය පොල්ගස් සෙවණේ පිහිටි මුහුදු වැල්ල සහිත බිම් කඩක්වන අතර එය වටා කම්බි දැලකින් ආවරණය කර තිබේ. රවුම් හැඩයෙන් යුතු ප්ලාස්ටික් දැළක් මගින් මීට පෙර අවස්ථාවල ඩික්වයිනා එක් රැස් කරගත් කැස්බෑ බිජු වළ දමා ඇති ස්ථාන සනිටුහන් කරයි.ඩික්වයිනා තමා අද දිනයේ වෙරළෙන් එක් රැස්කරගත් බිත්තර 100 එම බිම් කඩේ පසෙක වැල්ල හාරා එම කුහරයේ තැන්පත්කර ඒ මත වැලි දමා වසා දමයි. දින 45 සිට 70 දක්වා කාල සීමාවකදී බිත්තර පුපුරණ අතර පැටවුන් බේසමකට එකතු කරගන්නා ඔහු උන් සියල්ල රැගෙන ගොස් මුහුදට මුදාහරී. මෙලෙස කැස්බෑ පැටවුන් ආරක්ෂා කර මුහුදට දැමීමේ දී එය දුක්මුසු අවස්ථාවක් යැයි ඩික්වයිනා පවසයි.ඩැනිලෝ ඩි’ක්වයිනා තම කැස්බෑ බිත්තර රැක්කවීමේ ගොවිපොළේ දී මෙලොව එළිය දුටු කැස්බෑ පැටවුන් අසල මුහුදට මුදා හැරීමට සූදානම් වෙයි.“මේ පැටවුන්ගෙන් වැඩි දෙනෙකු මුහුදු ජීවීන් අල්ලා ගිල දමන ස්වභාවික දඩයම් මසුන්ට ගොදුරු වෙනවා. ජීවත්වීමට වරම් ලබන්නේ සියයට එකක් පමණයි.” ඔහු පෙන්වා දෙයි.ඩැනිලෝ සී. ඩික්වයිනා දැනට 52 වැනි වියේ පසුවෙයි. ඔහුගේ ජීවිතයේ බොහෝ කාලයක් කැස්බෑ බිත්තර හා සම්බන්ධව පවතී. ඔහු පුංචි සන්ධියේ දී ඔහුගේ පියා වෙරළට ගොස් කැස්බෑ බිත්තර රැගෙන ආ අතර, ඒ බිත්තර නිවසේ ප්‍රධාන ආහාරයක්ව තිබිණ. අසල්වැසියන්ගේ එදිනෙදා ආහාර වේලට කැස්බෑ බිත්තර රසමසවුලක් විය.“මම එදා හිතුවේ නැහැ පවිකාන් (කැස්බෑවා) තර්ජනයට ලක්ව ඇති සත්ව කොට්ඨාසයක් කියලා” ඩික්වයිනා පවසයි.අද ඔහු මෙම සතුන් පිළිබඳව හොඳාකාරව කරුණු කාරණා දැන සිටී. පිලිපීනයේ පාරිසරික හා ස්වභාවික සම්පත් දෙපාර්තමේන්තුව ප්‍රකාශ කරන්නේ මුහුදු කැස්බෑවුන් ප්‍රභේද අටක් මේ වනවිට වඳවී යෑමේ තර්ජනයට ලක්ව සිටින බව ය. ඒ අතරට ඩික්වයිනා වෙසෙන සරන්ගාති මුහුදු වෙරළට බිත්තර දැමීම සඳහා ඇදී එන ‘හෝක්ස්බිල්’, ‘ඔලිවිරිඩිලි’, ලොගර් හෙඩ් සහ කොළ පැහැ කැස්බෑවා යන වර්ග හතර ද නම් කොට තිබේ. උන් මෙසේ වඳවී යෑමට පසුබිම සකස් කරනුයේ මිනිසුන් විසිනි. කැස්බෑවුන් මරාදැමීම, බිත්තර අනුභව කිරීම, මුහුදු තීරය දූෂණය වීමට මඟපෑදීම සහ සකස් කරන ලද කැස්බෑවුන් (පුළුන් ආදිය පුරවා) සංචාරකයින්ට විකිණීම වැනි ක්‍රියාකාරකම් ප්‍රධාන හේතුව වශයෙන් දැක්විය හැකිය.වැඩිහිටියෙක් වූ පසු ගම් ප්‍රදේශයේ නගර සභාවට අනුයුක්තව කඩොල් ගස් ආරක්ෂාකිරීම වැඩසටහනට එක්වීමෙන් පසු ඩික්වයිනා කැස්බෑවා මුහුණ පා ඇති බලවත් තර්ජනය පිළිබඳව බොහෝ දේ උගත්තේ ය.පිලිපීනයේ පාරිසරික හා ස්වභාවික සම්පත් දෙපාර්තමේන්තුවේ පුහුණු සැසියකට සහභාගි වීමෙන් අනතුරුව කැස්බෑවා සුරැකීමේ ව්‍යාපෘතියකට අත ගැසීමට ඔහු තීරණය කළේ ය. 2003 වසරේ දී ඔහුගේ නිවසට නුදුරින් කැස්බෑ බිත්තර සුරැකීමේ අභය භූමිය (Pawikan Nesting Sanctuary) ආරම්භ කිරීම සඳහා ඔහු පළාත් පාලන ආයතනයට සහාය විය. මෙම බිත්තර රැක්කවීමේ මධ්‍යස්ථානය ඔහුගේ අසල්වැසියන්ගේ නොමද අවධානය ලක්විය.අවට පදිංචිකරුවන් ද ඔහුගේ ව්‍යාපාරයට සහාය දැක්වීම ඔහුට මහත් දිරි ගැන්වීමක් වූයේ ය.“මුහුදු වෙරළේ කැස්බෑ බිත්තර සොයා ගත් විට එම බිත්තර සුරක්ෂිතව රැගෙනවිත් මට බාරදීමට හෝ බිත්තර දමා ඇති ස්ථාන මට පෙන්වාදීමට හෝ ඔවුන් කටයුතු කරනවා” යැයි ඔහු පවසයි.කැස්බෑ බිත්තර ගොවිපොළ සඳහා තාක්ෂණ දැනුම සහ අවශ්‍ය මෙවලම් සපයාදීමෙන් පළාත් පාලන දෙපාර්තමේන්තුවත් පරිසරය සුරැකීමේ සංවිධාන මගිනුත් ඩක්වයිනෝට නොමඳ සහායක් ලබාදෙයි. ගතවූ වසර හතකට ආසන්න කාලය තුළ කැස්බෑ පැටවුන් 3000 කට වැඩි සංඛ්‍යාවක් ඩික්වයිනෝ ගේ මෙහෙයවීමෙන් මුහුදට මුදා හැර ඇත.“අපට ඉතිරිව ඇති මුහුදු කැස්බෑ පරපුර සංරක්ෂණය කිරීමට ඩික්වයිනෝ වැනි පුද්ගලයින්ගේ කැපවීම බෙහෙවින් අගය කළ යුතුයි. මේ කැස්බෑ සුරැකීමේ වැඩසටහන නිසා අපේ ප්‍රදේශය පිලිපීනයේ පාරිසරික සංචාරක කර්මාන්තයට නම් දැරෑ ප්‍රදේශයක් වශයෙන් සිතියමේ සටහන් වී තිබෙනවා.” මයිතුමි නගරයේ පුරපති ලුසිලේ ආර්. පෙරේට් ඉමහත් ආඩම්බරයෙන් පවසයි.“මම, මටම ආවේණික ක්‍රමවේදයක් මගින් මුහුදු කැස්බෑවුන් ආරක්ෂා කරන්නට හා සංරක්ෂණය කිරීමට යමක් කළාය කියා මං සතුටු වෙනවා” ඩික්වයිනා හැගුම්බරව සඳහන් කරයි.“අද අදම මේ කැස්බෑ පරපුර වඳවීයාමෙන් බේරා ගැනීමට කළයුතු දෙය නොකළහොත් වැඩි කලක් නොගොස් අපේ මුහුදු තීරයෙන් කැස්බෑවන් වඳ වී, අතුරුදහන් වීම සිදුවේවි” ඔහු අනතුරු හඟවයි.රීඩර්ස් ඩයිජෙස්ට් අසුරෙනිනිමල් විජේසිංහඅනුරාධපුර අතිරේක දිස්ත්‍රික් සමූහ වාර්තාකරු</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=as1006138</link>
    <topic>බාලිකා නිවාසයේ සමන්ති මනාලියක වූ දා...</topic>
    <author>සටහන හා ඡායාරූප</author>
    <content>බාලිකා නිවාසයේ සමන්ති මනාලියක වූ දා...ඇයට කුඩා කල සිටම මවුපිය සෙනෙහස අහිමි වූවාය. සමවයසේ දරු දැරියන් අම්මාගේ තාත්තාගේ අතේ එල්ලී යන විට ඈ හීල්ලුවාය. කඳුළු සැලුවාය. ඇයට අම්මාත් තාත්තාත් වූයේ තම නිවාසයේ පාලිකාවය. ඇයට පමණක් නොව ළමා නිවාසයේ අනෙක් දැරියන්ට ද එසේමය. ළමාවිය ගෙවූ යොවුන් වියට එළැඹුණද ජීවිතය පිළිබඳව ඉදිරි දැක්මක් ඇයට නොතිබුණාමත් නොව එය අවිනිශ්චිත විය. මවුපිය සෙනෙහස අහිමි වූ ඇයගේ හදට ඔහුගේ සෙනෙහස සිහිල් දිය බිඳක් විය. සොඳුරු නොවේ යැයි සිතූ තම ජීවිතය සොඳුරු කළ සහකරු හා අතිනත ගැනීමට ඇය පෙරුම් පිරුවාය. එදිනට හිරු උදාවිය. ඇය මනාලියක ලෙස හැඩ ගැන්වූවාය. ඇගේ සොඳුරු සිනා ජීවිතයේ මෙතෙක් විඳි දුක්ඛ දෝමනස්සයන් පළවා හැරියාය. ඉකුත් දා සමන්ති පි‍්‍රයදර්ශනි මනාලියක වූවාය. මේ ඈ පිළිබඳව කතාවයි.කුලියාපිටියේ මීගහකොටුව සර්වෝදය ‘සුවසෙත’ බාලිකා නිවාසය එදින මංගල සිරියෙන් ඇළලී තිබිණ. එම බාලිකා නිවාසයේ වෙසෙන දැරියන් හා යුවතියන්ගේ නෙත් සිත් තුළ සතුටක් මෙන්ම, වියෝ වේදනාව මුසුව තිබිණ. නිවාසයේ ගෙවූ වසර කීපය නිමාකොට සමන්ති කුල ගෙට පිවිසෙන්නේ එදාය. සමන්ති 20 හැවිරිදිය.සමන්තිගේ පියා නැත. මව වෙනත් අයකු සමඟ විවාහ වී සමන්තිට නොසලකා හැරීම නිසා අසරණ වූ ඒ අහිංසකාවියට පිළිසරණ වූයේ සුවසෙත බාලිකා නිවාසයයි. ඇයට එහි දයාබර මව්වරුන් රැසක් වූ අතර, සෙනෙහෙබර සොයුරියෝ රැසක් ඇගේ ලෝකය සුවබර කළහ.ඇගේ අනාගත සහකරු වූයේ කුලියාපිටියට නුදුරු ගම්පියසක් වූ වල්පිටගම ගම්මානයෙහි වැසි වෘත්තියෙන් මේසන් කාර්මිකයකු වූ ජේ.ඒ. අතුල ජයමහ මහතාය. හේ 32 හැවිරිදිය.බාලිකා නිවාසයක වෙසෙන අහිංසක යුවතියක සිය අනාගත සහකාරිය ලෙස තෝරාගෙන හඳුනා ගැනීමෙන් පසුව ඇය විවාහ කර ගැනීමට අතුල ගෙන තිබූ තීරණය මුලින්ම දැන්වූයේ මවටය. තම පුතු ද සමඟ මීගහකොටුව සුවසෙත බාලිකා නිවාසය පාලනය කෙරෙන කුලියාපිටිය පරිවාස නිලධාරි කාර්යාලයට පැමිණ මූලස්ථාන පරිවාස නිලධාරිනී ශීලා කුමාරි මීගොල්ල මහත්මිය හමුවූවාය.නිසි කල වයස සම්පූර්ණ වී සිටි සමන්ති ප්‍රියදර්ශනීට අනාගත සහකරු මුණ ගැසුණේ ඒ අනුවය. මේ යුවළගේ විවාහයට පරිවාස හා ළමා රක්‍ෂක දෙපාර්තමේන්තුවේ ඉහළ බලධාරීන්ගේ ද අනුමැතිය ලැබිණ.සමන්ති පි‍්‍රයදර්ශනී මනාලියක වූ ඉකුත් 5 වැනිදා උදෑසන සිටම සුවසෙත බාලිකා නිවාසය මී වදයක සිරි ඉසිලීය. බාලිකා නිවාසයේ පාලිකාවන් වූ අයිරීන් පත්මිණී හා ඩී.ආර්. බිසෝමැණිකා යන මහත්මීන් හා බාලිකා නිවාසයට යාබද කුලියාපිටිය පරිවාස නිලධාරී කාර්යාලයේ මූලස්ථාන පරිවාස නිලධාරිනී ශීලා කුමාරි මීගොල්ල මහත්මිය ඇතුළු කාර්ය මණ්ඩලය ද සමන්තිගේ සමීප ඥාතීහු හා ළෙන්ගතු මිතුරියෝ බවට ද පත්ව ඇගේ විවාහ මංගල්‍යයේ කටයුතු කලට වේලාවට නැකතට සිදු කිරීමේ අවශ්‍යතාවට අනුගතව සිටියහ.සිය ඥාතීන් පිරිවරාගෙන මනාලයා බාලිකා නිවහනට පිවිසියේ ඒ මඟ දෙපස පෙළ ගැසී සිටි බාලිකා නිවාසයේ සෙසු බාලිකාවන්ගේ අත්පොළසන් හඬ මධ්‍යයේය.කුලියාපිටිය බටහිර ප්‍රාදේශීය ලේකම් කාර්යාලයේ විවාහ රෙජිස්ට්‍රාර් එම්.ජී.කේ. බුද්ධිමාලා මහත්මිය අතුල - සමන්ති යුවළගේ විවාහය ලියාපදිංචි කොට නීත්‍යානුකූල කළාය. සුබ මොහොතින් නව යුවළ මංගල මුදු පැළැඳි අතර සුවිශේෂ අමුත්තෝ රැසක් ද උත්සවයට සහභාගි වූහ. ඒ අමුත්තන් අතර, කුලියාපිටිය දිසා විනිසකරු ඩබ්.ඒ.සී.ඩෙප්, අතිරේක දිසා විනිසුරු ජී.එස්. පි‍්‍රයදර්ශන හේමචන්ද්‍ර හා දිසා අධිකරණයේ ලේඛකාධිකාරී එස්.පී.අයි. රංජිත් යන මහත්වරු ද වූහ. එම මහත්වරුන් නව යුවළට සුබ පතා සුහද තිළිණ පිරි නැමූහ.මංගල උලෙළේ උත්සව සභාව, වයඹ පළාත් පරිවාස හා ළමා රක්‍ෂක කොමසාරිස් ජී.කේ.එස්. චන්ද්‍රලතා හා වයඹ පළාත් හිටපු පරිවාස හා ළමා රක්‍ෂක කොමසාරිස් පත්මිනී කාරියවසම් යන මහත්මීන්ගේ ප්‍රධානත්වයෙන් පැවැත්විණ.මනාලයා, සිය මනාලිය තම නිවසට කැඳවා ගෙන යන මංගල ගමනට, මනාලියගේ පාර්ශ්වය වෙනුවෙන් කුලියාපිටිය පරිවාස කාර්යාලයේ ප්‍රධාන පරිවාස නිලධාරිනිය ඇතුළු කාර්ය මණ්ඩලය සහභාගි වූයේ වයඹ පළාත් පරිවාස හා ළමා රක්‍ෂක කොමසාරිස්තුමියගේ ප්‍රධානත්වයෙනි.සටහන හා ඡායාරූපකුලියාපිටිය විශේෂඩබ්ලිව්. රණසිංහ කුලියාපිටිය මූලස්ථාන පරිවාස නිලධාරිනී ශීලා කුමාරි මීගොල්ල මහත්මි (වමේ) ඇතුළු නිලධාරිනියන් මනාලියක ලෙස සමන්ති හැඩවැඩ ගන්වමින්කුලියාපිටිය බටහිර ප්‍රාදේශීය ලේකම් කාර්යාලයේ විවාහ රෙජිස්ට්‍රාර් එම්.ජී.කේ. බුද්ධිමාලා මහත්මිය ඉදිරියේ අතුල හා සමන්ති තම විවාහයට අත්සන් තබමින්මනාලයා මනාලියට මංගල මුදුව පළඳවද්දී</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=as1006139</link>
    <topic>නෙළුම් විල</topic>
    <author/>
    <content>නෙළුම් විලවිහාර කර්මාන්තයෙහි නිරත මිතුරකු ගේ ඇරියුම අනුව දඹුලු ගියෙමි. එය මා ඉස්සර දැන සිටි නගරය නොවේ. ජනාකීර්ණ නොනිදන නගරයකි.ගුණසිංහ හෙට්ටිආරච්චියා යුතු තැන සොයා ගැනීම අපහසු විය. මම දුරඇමතුමකින් මිතුරා පිළිවිසීමි.“තව රුපියල් හතළිහක දුරක් එන්න!” පිළිතුරු ලැබිණි.මම යළි ගමන ඇරඹීමි. වටපිටාව දැකුම්කලු ය. කණ්ඩලම වැව් බැම්ම පසු විය. මගේ ගමනේ අවසානය හමු විය. මම ලේනව හන්දියෙන් බැසීමි.විහාරස්ථානය නුදුරු ව දිස් විය. මා ඒ වෙත පිය මැන්නේ සිත් සැහැල්ලුවෙනි.හාත්පස නිහඬ ය. නිහඬ රසය මිහිරි ය.විහාර ගල් තලාවෙන් පහත දිසි මානය තෙක් ඇත්තේ වෙල් යායකි. ඒ දසුන මා නෙත් පැහැර ගත්තේ ය. මගේ සිතිවිලි ලෝකය බිඳී විසිරී ගියේ මොනරුන්ගේ හඬිනි. මොනර නැටුම හැඬ ය. එහෙත් මොනර හැඬුම නම් කටුක ය.වෙහෙරෙහි වැඩ වෙසෙන වියපත් හිමියන් වෙත මම පිය මැන්නෙමි.අපි කතා බහ කළෙමු.මා ඇසූ කතාව ඔබට ද අලුත් අත්දැකීමක් විය හැකි ය. එහෙයින් එය මෙසේ දක්වමි.කෑගල්ලේ කප්පාගොඩ ගමේ උපන් දරුවකුට ඩැනියල් යැයි නම් තැබිණි. හේ දොළොස් හැවිරිදි වියේදී පැවිදි වූයේ ය. සාමණේරයෝ පොල්අඹේගොඩ පිරිවෙනේ ඉගෙනුම ලබන්නට වූහ.දෙවැනි ලෝක යුද්ධය ඇවිළෙන්නට වූයේ ය.යුද හමුදාවට සෙබළුන් බඳවා ගන්නට යන බව පුවත්පතක පළවී තිබිණි. හමුදාවට බැඳිය යුතු යැයි සාමණේරයන්ට සිතිණ.තරුණ සාමණේරයෝ රහසේ ම දුම්රියකට නැඟුණ හ. හමුදාවට බැඳීමට යන තරුණයෙක් ද එහි සිටියේ ය. දෙදෙන මිතුරු වූහ. දුම්රිය අනුරාධපුරයට ගියේ ය.සිවුරු හළ සාමණේරයෝ සිවුර ගුරු හාමුදුරුවන් වෙත එවූහ.සිවුරු හැරීමත් සමඟ සාමණේර තෙමේ නැවත ඩැනියල් බවට පත් වූයේ ය.ඩැනියල් තරුණයා සම්මුඛ පරීක්ෂණයට මුහුණ දුන්නේ ය.හමුදාවට බඳවා ගන්නා තෙක් නගරයේ නැවතී සිටීමට ඩැනියල්ට සිදු විය. සතියක් නිකම්ම සිටීමට බැරි හෙයින් ඔහු කඩේක වැඩ කළේ ය. සතිය ඉකුත්ව ගිය පසු ගොස් හමුදා සේවාවට බැඳුණේ ය.කලක් ගියේ ය. ඩැනියෙල් සෙබළාට සෙබළකම එපා විය. යුද්ධය ද අවසන්ව තිබිණ.සෙබළකමට ආයුබෝවන් කී ඩැනියෙල් ඩී.එස්. සේනානායක අගමැතිවරයා ගේ මූලිකත්වයෙන් ආරම්භ වූ ගොවි ව්‍යාපාරයේ ඉඩමක් ලබා ගනු පිණිස පොළොන්නරු ගියේ ය.මඩින් අක්කර තුනකුත් ගොඩින් අක්කර දෙකකුත් ඩැනියෙල්ට ලැබිණ. මහන්සි වී ගොවිතැන් කළ හේ දක්ෂ ගොවියකු බවට පත් වූයේ ය.අත මිට සරු විය. ජීවිතයේ තනිකමක් දැනිණ.ඩැනියල් මනාලියක කැන්දා ගෙන ආවේ ය. විවාහ දිවිය ද ගොවිතැන සේ ම හරි ගියේ ය. යුවළට පුත්තු සිවු දෙනෙක් ද දූවරු සිවු දෙනෙක් ද උපන්හ.ගොවිතැන දිගට ම කැරිණ. දරුවෝ ද ලොකු මහත් වූහ. ඩැනියෙල් වැඩිහිටියා ගේ හිතේ ජීවිතය පිළිබඳව කලකිරීමක් හටගත්තේ ය. ඔහු හිත හදා ගත්තේ සමාජ කටයුතුවලට දායක වෙමිනි. සෝමාවතී චෛත්‍යයට යන පාර සැකසීමේ සද්කාර්යයට ඔහු ඉත සිතින් සහාය දුන්නේ ය.සිතෙහි හටගෙන තිබුණු කලකිරීම කෙමෙන් මෝරන්නට වූයේ ය. එය මානසික පීඩාවක් බවට පත්වීමට ඉඩ නොදුන් ඔහු දිඹුලාගල හිමියන් වෙත ගොස් මහණ ව බවුන් වඩන්නට වූයේ ය.එතැන් පටන් උන්වහන්සේ අද දක්වා ම බවුන් වඩති.මේ ජීවිත කාලය තුළ නොයෙක් හැලහැප්පීම්වලට මුහුණ දී වෙහෙරක් සේ නිසොල්මන්ව සිටින මොනරතැන්නේ ධම්මාලංකාර හිමියනට නිදුක් නිරෝගී සුවය ලැබේවායි පතමි.  නිට්ටඹුවේ, රන්පොකුණගම පෙම්සිරි සිල්වා මහතා විසින් යොමු කරන ලද ලිපියක් ඇසුරිනි.  අලුත් ගුරුවරයා වන ලැහැබ්, හේන් යායවල් මැදින් වැටුණු අඩි පාර ඔස්සේ ගමේ පාසලට ආවේ ය. ඒ වනවිට ඔහු සැතපුම් කිහිපයක දුරක් ඇවිද විත් තිබිණ.යටිකය පමණක් වසා ගෙන සිටි ගැමි දරුවෝ නොසෙල්වී ඔහු දෙස බලා ගෙන සිටියහ. ඔහු මේ දරු කැළ දෙස බලාගෙන සිටියේ හෙට දින ඔවුන්ගේ නෙත් පහන් කරන වගකීම හිතින් දරමිනි.ඉස්කෝලෙ මහත්තයාට ගැමියනුත්, ගැමියනට ඉස්කෝලෙ මහත්තයාත් හඳුනා ගන්නට වැඩි දොහක් ගියේ නැත. ඉස්කෝලෙ මහත්තයා ගැමි දරුවනට අකුරු කළේ ගොවි පැල්පත් ම ගුරු නිවහන කොට ගනිමිනි.ගැමියෝ කවුපි, මෑ තම්බා කෑහ. එය ඉස්කෝලෙ මහත්තයා ගේ ද ආහාරය විය. ඒ සරල අහරෙහි සදා නොමැකෙන රසයක් ඔහු වින්දේ ය.විටෙක ඉස්කෝලෙ මහත්තයා කැලෑ වැදුණු ගැමියන් සොයා යයි. පාසලට ඇතුළත් නොකළ දරුවන් ගැන සොයා බලයි. එබඳු දරුවන් සිටින මාපියන් රැස්කර ඔවුන්ට ඉගෙනීමෙහි අගය පහදයි. දරුවන් පාසල් එවන ලෙස ඉල්ලා සිටියි. ඔවුන්ගේ අඩුපාඩු තමන් පිරිමසින බව කියයි.ඒ මානුෂික ව්‍යායාමය ඵල දරයි. දරුවෝ ඇඟ පත සෝදා ගෙන පොත පත තුරුලු කොට ගෙන පාසල් එති.ඉස්කෝලෙ මහත්තයා ඒ අහිංසක මුහුණ දෙස බලා ගෙන සිටියි. ඔහු ගේ වත මඬල සිනා සිරියෙන් එළිවෙයි.පාසලින් පාසලට මාරු වී දරුවන් ගේ නෙත් පෑදීමේ පිංකමෙහි ම නිරත ව සිටි ඉස්කෝලෙ මහත්තයා ටික කලක් යන විට ලොකු ඉස්කෝලෙ මහත්තයෙක් වූයේ ය. එතැන් පටන් ඔහු තම සේවාව තව තවත් පුළුල් කළේ ය.දිනක්, සොරකමින් දිවි රැක ගත් ගැමියකු ඔහුට මුණ ගැසිණ. ඔහු කැමැත්තෙන් ම ගැමියා සිය ඇසුරට ගත්තේ ය. ගැමියාට සොරකමේ ආදිනව කියා දුන්නේ ය. ඉන් දරුවනට සිදුවන අවමානය ගැන පැහැදිලි කර දුන්නේ ය.ගැමියා ලොකු ඉස්කෝලෙ මහත්තයා කෙරෙහි පැහැදුණේ ය. දෙදෙනා කෙමෙන් සමීප මිතුරු ඇසුරක් ගොඩ නඟා ගත්හ. අවසානයේ ඔහු නැවත සොරකමට බර වූයේ නැත. ස්වශක්තිය කෙරෙහි විශ්වාසය ඇති ලජ්ජා බය ඇති පුරවැසියකු බවට පත් විය. ඉස්කෝලෙ මහත්තයා ලද්දේ අපමණ සැනසීමකි.විටෙක මවක් ශිෂ්‍යත්වය සමත් තම දරුවා ගේ ඉදිරියට වියදම් කරන්නට විදියක් නැතැයි ඉස්කෝලෙ මහත්තයාට කීවේ සුසුම් ලමිනි. ඒ සුසුම බාර ගත් ඉස්කෝලෙ මහත්තයා දරුවා වෙනුවෙන් බර පැන ඉසිලුවේ ය.සරසවියට තේරුණු තම දරුවා ගේ වියදම් දරා ගත නොහැකි වූ පියෙක් ඉස්කෝලෙ මහත්තයාට දුක කීවේ ය. ඉස්කෝලෙ මහත්තයා ඒ බරට උර දුන්නේ ය.මෙවැනි යුතුකම් හේතුවෙන් මාසික ව අතට ලැබෙන මුදලේ බර අඩු වුව ද ඉස්කෝලෙ මහත්තයා දුක් වූයේ නැත. තමන් ගේ උදව්වෙන් ඔවුන්ගේ ලෝකය ගොඩ නැඟෙන බව දත් ඉස්කෝලෙ මහත්තයාට සතුටක් මිස දුකක් දැනුණේ නැත.වරක් දරුවෝ පිරිසක් කූඹින් මරමින් සිටියහ. ඔවුන් කැඳවා ගත් ඉස්කෝලෙ මහත්තයා කූඹින් ගැන යස පාඩමක් කියා දුන්නේ ය. කූඹින් ගේ සාමූහික ක්‍රියාකාරකම්, තමා ගේ බර මෙන් දස ගුණයක බර ඉසිලීමට ඔවුන් සතු ශක්තිය, ඔවුන් සතු අප්‍රතිහත ධෛය¸ය හා විනය ගරුක බව දරුවන් තුළ ආස්වාදනීය නව වෙනසක් ඇති කළා පමණක් නොව දරුවන්ගේ බුද්ධියේ නිම් වළලු ද පුළුල් කළේ ය.ඉස්කෝලෙ මහත්තයා තරුණ ගුරුවරුන් පිරිසක් සමඟ නේවාසිකව ගත කළ යුගයක් ද වූයේ ය.එක්තරා තරුණ ගුරුවරයෙක් මීයන් මැරීමට පුරුදු ව සිටියේ ය. එසේ කළේ මීයන් ලිපි ද්‍රව්‍ය, රෙදි පිළි ආදිය විනාශ කර දැමූ හෙයිනි. ඉස්කෝලෙ මහත්තයා ඊට ප්‍රතිචාර දැක්වූයේ මීයන්ට තම සූට්කේසය බාර දෙමිනි. මීයෝ එහි පැල පදියම් වූහ.මීයන් විසින් කපා දමන ලද මුදල් මෝට්ටු අලවා සෙස්සන් ඉදිරියේ ප්‍රදර්ශනය කළ ඉස්කෝලෙ මහත්තයා මී මව ගේ දරු සෙනෙහසත් මිනිස් මවක ගේ දරු සෙනෙහසත් නොවෙනස් බව කියා සිටියේ ය.ඒ වන විට මී පවුල ද ඉස්කෝලෙ මහත්තයාට හීලෑ වී සිටියේ ය. ආදරය කරුණාව පාන විට ඕනෑ ම සතකු හීලෑ වන බව ඔහු තරුණයාට කියා දුන්නේය.වැඩ ඇති සිසුන් දහස් ගණනක් රටට දායාද කළ ඔහු අවසානයේ සේවාවෙන් ඉසිඹු ලද්දේ ය. එහෙත් ලොකු ඉස්කෝලෙ මහත්තයාට නම් විවේකයක් නොවී ය.ඔහු වැඩි වැඩියෙන් පත පොත ලියන්නටත්, සමාජ හා ආගමික කටයුතුවල නියැළෙන්නටත් පටන් ගත්තේ ය. සේවාවෙන් ඉසිඹු ලද වැඩිදෙනා ගෙදර ම හුදෙකලා වෙද්දී ලොකු ඉස්කෝලෙ මහත්තයා පුළුල් සමාජයක් සමඟ බද්ධ ව සිටියේ ය.අවුරුදු 86 ක පමණ කාලයක් ආයු වැළදූ ලොකු ඉස්කෝලෙ මහත්තයා සිය ගුණ කඳ අප අතර රඳවා සදහට ම අපෙන් සමුගත්තේ විරල ගනයේ මිනිසකු පිළිබඳ සුවඳ මතකයක් ඉතිරි කරමිනි.උඩුදුම්බර, පුස්සැල්ලාගොල්ලේ ජී. කරුණාතිලක ලොකු ඉස්කෝලෙ මහත්තයාගේ මතු භවය සැනසිලිදායක වේවා!  උඩිස්පත්තුවේ සුමනසිංහ වෙලගෙදර මහතා විසින් යොමු කරන ලද ලිපියක් ඇසුරිනි.  මගේ ලොකු දියණිය නිවුන් පුතුන් දෙදෙනකු බිහි කළේ පුතකු නොවූ අපේ ගෙදරට අපමණ සතුටක් ගෙන එමිනි.මේ පුංචි දෙමුනුබුරන් ‘මහ ගෙදර’ එකට ගත කළේ වසරක් පමණි. අනතුරු ව අප දියණිය වැඩිමලා කැටුව සිය නිවෙසට ගියා ය. බාලයා පුරුදු පරිදි අප සමඟ ම රැඳුණේ ය.එතැන් පටන් ඔහු මහ ගෙදර එකම සුරතලා බවට පත්වූයේ ය.කෙමෙන් ඔවුන් ගේ පාසල් වයස එළඹියේ ය.අයියා - මලෝ දෙදෙන එක ම පාසලකට ඇතුළත් කර ගැනීමේ සිහිනය ද ඵල දැරුවේ ය. දෙදෙනා එකම පන්තියකට ඇතුළු කර ගැනීමට වාරියපොළ සුමංගල පාසලේ ගුරු මණ්ඩලය කාරුණිකවීම අප ගේ බලවත් සැනසිල්ලට ද හේතු වූයේ ය.පන්තියේ එකට සිටින අයිය මලෝ පාසල ඇරී ගෙවල් දෙකකට යති.බාලයා පාසල් යන්නේ මා සමඟ ය. සේවයෙන් ඉසිඹු ලබා සිටින මා ඔහු පාසල් ඇරලීමේ හා ගෙදර කැඳවා ගෙන ඒමේ වගකීම ඉටු කරන්නේ ලොකු ආසාවකිනි.දිනක් ගුරුතුමිය මේ පන්තියේ දරුවනට තම පියා ගේ චිත්‍රයක් අඳින්නැ’ යි කීවා ය.දරුවෝ පියා ගේ චිත්‍රය ඇඳ ‘ලොකු හරියක්’ ලබා ගත්හ.එදින ගෙදර ආ කල පුංචි මුනුබුරා සිය සිතුවම් පොත මට පෑවේ ය.“මොකක්ද පුතේ?” මම විමසීමි.“මම ආත්තගෙ රූපෙ ඇන්දා!” ඔහු හුරතල් වූයේ ය.“කවුද පුතේ ආත්තව අඳින්න කීවෙ?” මම ඇසීමි.“ටීචර් කිව්ව ‘තාත්ත’ අඳින්න කියල. අයිය ‘තාත්තව‘ ඇන්ද. මං ‘ආත්තව‘ ඇන්ද” ඔහු වඩාත් හුරතල් වූයේ ය.මා ළයෙහි පැල පදියන් ව තිබූ මුනුබුරු සෙනෙහස වහ - වහා දළු කොළ මල් අත් ඉති ලා වැඩෙන්නට වූයේ ය. එපමණ සුවිශාල සෙනෙහසක් ළය තුළ දරා ගත නොහැකි නිසා දෝ එය දෑසින් එළියට පැන්නේ ය.මම පුංචි මුනුබුරා වඩා ගතිමි.වැඩිහිටියනි, පුංචි දරුවාට සෙනෙහස පුදන්න. එය ඔහු ගේ ළයෙහි නිධන් වේවි. යම් දිනෙක ඒ සෙනෙහසින් ඔහු ලෝකයට නව නිමැවුමක් දේවි.  (වාරියපොළ, මලගනේ, තඹරව සෝමපාල කරුණානායක මහතා විසින් යොමු කරන ලද ලිපියක් ඇසුරිනි.  මට උණ ගැනිණි. පෞද්ගලික වෛද්‍යවරයකු හමුවීමි. ලේ පිරික්සිණි. සාමාන්‍ය උණක් බව පැවසිණි. ප්‍රතිකාර ලැබිණි. උණ බැස ගියේ ය.දින කිහිපයක් ගත වුව ද ශාරීරික අපහසුතා කෙළවරක් නොවී ය. සය දිනකට පසු, බැරිම තැන රෝහල් ගත වීමි.ලේ පිරික්සිණි. වෛද්‍ය නිගමනය ලැබිණි.‘ඩෙංගු!’වහා ම මා වෛද්‍ය මණ්ඩලයේ අවධානයට යොමු විණි. ප්‍රතිකාර ද, සත්කාර ද ලැබිණි.ජීවත්වීමේ වාසනාව ඉතිරි ව තිබුණා සේ ය. මම සුවය ලදිමි.මා සිටියේ මරණයේ එළිපත්තේ ය. මා ඉන් මුදා ගත්තේ රජයේ රෝහල් දෙවිදේවතාවෝ ය.සැබැවින් ම එහි බිහිසුණු බව වැටහෙන්නේ ඒ තත්ත්වයට මුහුණ දුන් අයකු පමණි.මා තමන් අතරට පැමිණි තවත් එක් රෝගියකු පමණකැ’යි සිතා මේ කාර්ය මණ්ඩල ක්‍රියා කළා නම් මගේ තත්ත්වය වෙනස් වන්නට ඉඩ තිබිණි. මා අද හුස්ම ගන්නේ ඔවුන් ගේ උපරිම කැපවීමට පින්සිදු වන්නට ය.රජයේ රෝහලක ඇති සේවාවේ වටිනාකම අමිල ය. මම ඒ මොහොතේ මේ තත්ත්වය වටහා ගතිමි. බෙහෙත්, සිරින්ජර්, සේලයින් බට රෝගීන්ට මිල දී ගැනීමට සිදු විය හැකි ය. මම ද ඒ තත්ත්වය අත්වින්දෙමි. එහෙත් ජීවිතය හා කිරා බලන කල ඒවා සුළු දේවල් ය. රජයේ රෝහලේ වෛද්‍ය සහ සෙසු කාර්ය මණ්ඩලවල විශිෂ්ට සේවාව හමුවේ ඒ සියල්ල අවශේෂ කාරණා බවට පත් වෙයි.උණ රෝගයකට ගොදුරු වී සිටින අයට මම මෙසේ කියමි. කෙළින් ම රජයේ රෝහලකට යන්න. වෛද්‍ය උපදෙස් අකුරට ම පිළිපදින්න. ඔබ සුවපත් වේවි. ඩෙංගු සුවපත් කර ගැනීමට වෙදකම මෙන් ම හෙදකම ද හරි හරියට අවශ්‍යය. ඒ දෙකේම උපරීම සේවාව මට ලැබිණි.රාගම මහ රෝහලේ දොළොස් වැනි වාට්ටුවේ ගීතා වෛද්‍යතුමියනි, වෛද්‍ය, හෙද හා සෙසු කාර්ය මණ්ඩල සාමාජිකයනි, මේ ලිපිය ලියන්නේ ඔබ හැමට උපහාර පිණිසයි. ඔබ සැමට යහපත සැලසේවා!පරිත්‍යාගශීලිනි, හැකි නම් ඔබට කිට්ටුම රජයේ රෝහලට සිරින්ජයක්, සේලයින් බටයක් පරිත්‍යාග කරන්න. එය තවත් ඩෙංගු රෝගියකු අවදානමෙන් ගොඩ ගැනීමට හේතු වේවි.  රාගම, බටුවත්තේ, ප්‍රසංගිකා පෙරේරා මෙනෙවිය විසින් යොමු කරන ලද ලිපියක් ඇසුරිනි.  හිට ගැනීමට දෙපා වාරු නැතිව දණ ගාමින් සිටි මැදිවියේ යුවළක් දැක මගේ පපුව ‘හෝස්’ ගා දා ගියේ ය.ඔවුන් දුටු කවුරුත් ‘අනේ අපොයි!’ කියනු ඇසිණ.මම ඔවුන් ගෙන් තොරතුරු විමසීමි.“අනේ මහත්තයො, ඇක්සිඩන්ට් එකක් වෙලා අපි දෙන්නගෙම කකුල් කැඩුණා! අපිට දැන් ඇවිදින්ඩ බෑ. අපේ දරුවො අපිව මෙතෙන්ට ගෙනත් දාලා ගියා. අපි දැන් අනුන්ට අත පානව“ ඔවුහු කීහ.මම අතේ තිබූ සුළු මුදලක් ඔවුනට දුනිමි.මේ යුවළ සිටින්නේ අලව්වේ බස් පොළ අසල ය.මේ ලිපිය ලීවේ මේ අහිංසක යුවළ කෙරෙහි රටේ අවධානය යොමු කරනු පිණිස ය.  බෙලිගල මැටියගනේ මනහර මහින්ද වෑකඩ මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=as10061310</link>
    <topic>දක්ෂයා කවුද?</topic>
    <author>සීලානි කරුණාරත්න විශ්‍රාමලත් මහාධිකරණ විනිසුරු</author>
    <content>දක්ෂයා කවුද?අපරාධ නඩුවක විත්තිකරුවකු වූ කුකුළු ගොවිපොළ හිමිකරුවෙක් නඩු දිනයට පෙර නීතිඥවරයකු හමු වී ඔහුගේ නඩුව පිළිබඳ සාකච්ඡා කළේය.එම නීතිඥවරයා කෙසේ හෝ ඔහු චෝදනාවෙන් නිදහස් කර දෙන බවට පොරොන්දු විය.”මම විනිශ්චයකාරතුමාට කුකුළන් දෙදෙනකු යැව්වොත් ඒ වැඩේ තවත් පහසු වෙනවා නේදැ”යි විත්තිකරු නීතිඥයාගෙන් ඇසුවේය.”අපොයි එපා! එහෙම කළොත් එය ඔබට අවාසි වේවි. ඒක අල්ලසක් හැටියට විනිසුරුතුමා සලකාවි” යැයි නීතිඥවරයා පිළිතුරු දුන්නේය.නඩු විභාගයෙන් පසු විත්තිකරු චෝදනාවෙන් නිදහස් විය. නීතිඥවරයා ඔහුට සුබ පතමින් “මම ඔබ කොහොම හරි නිදහස් කරගන්නවා කිව්වා නේද” යැයි ආඩම්බරයෙන් ඇසීය.”ඔව් මම ඒක දන්නවා” යැයි පැවසූ විත්තිකරු”මම පැමිණිලිකාරයාගේ නමින් විනිසුරුතුමාට කුකුළන් දෙන්නෙක් යැව්වා” යැයි කීවේය.තම පුත්‍රයා වෛද්‍යවරයකු බවට පත්වූ පසු නිවාඩුවක් ලබාගැනීමට අදහස් කළ පෞද්ගලික වෛද්‍යවරයෙක්, පුතාට ඔහුගේ වෛද්‍ය කටයුතු කිරීමට බාර දී සති කිහිපයක නිවාඩුවක් ගතකිරීම සඳහා ඈත ප්‍රදේශයකට ගියේය.නිවාඩුව සතුටින් ගත කර ආපසු පැමිණි වෛද්‍යවරයා”කොහොමද පුතා වැඩ කටයුතු හොඳින් කෙරුණද?” යි පුතාගෙන් ඇසීය.”තාත්තා සිල්වා මහත්මයයි, පෙරේරා නෝනායි දන්නවා නේද?”යැයි උද්‍යෝගිමත් ලෙස ඇසූ පුත්‍රයා “තාත්තා ඒ දෙන්නාට අවුරුදු ගණනාවක් තිස්සේ ප්‍රතිකාර කරලා සුව නොවුණු ලෙඩ මම සතියකින් සුව කළා” යැයි කීවේය.”ඇත්තටම?” යැයි ඇසූ පියා “එතකොට මේ අවුරුදු ගණනාවට පුතාගේ අධ්‍යාපන කටයුතුවලට ගිය වියදම් ගෙවුවේ කවුරු කියලා ද පුතා හිතන්නේ?” යැයි ප්‍රශ්න කෙළ්ය.සීලානි කරුණාරත්න විශ්‍රාමලත් මහාධිකරණ විනිසුරුමහා බ්‍රිතාන්‍යයේ ඉතා ජනප්‍රිය අගමැතිවරයකු වූ සර් වින්ස්ටන් චර්චිල් මහතා වරක් ඇමෙරිකාවේ නිල සංචාරයක යෙදී ධවල මන්දිරයේ කාමරයක නැවතී සිටියේය.එවකට ඇමෙරිකා ජනාධිපති වූයේ රූස්වෙල්ට් මහතා ය. උදෑසන තේ පානයෙන් පසු ජනාධිපති රූස්වෙල්ට් ට අවශ්‍ය වූයේ මෙම කීර්තිමත් රාජ්‍ය නායකයා සමඟ සුහද පිළිසඳරක යෙදීමටය. රූස්වෙල්ට් – චර්චිල් නැවැතී සිටි කාමරය වෙත සෙමින් සෙමින් පිය නැඟීය.කාමරයේ දොර බාගෙට ඇරී තිබිණි. පුංචි තට්ටුවක් දැමූ ජනාධිපතිවරයා කාමරයට ඇතුළු විය. ... ඔහු පුදුමයෙන් ගල් ගැසී ගියේය. එසේම දැඩි ලැජ්ජාවක් ද ඇතිවුණි... එවේලේ චර්චිල් මහතා නාමින් සිට නාන තටාකයෙන් ගොඩ වූවා පමණය. සම්පූර්ණයෙන් ම නිරුවතින්ය.මෙය දුටු ජනාධිපති රූස්වෙල්ට් බිම බලාගෙන මහත් අපහසුවෙන් පිටතට යෑමට සූදානම් විය. මේ දුටු චර්චිල් මහා හ¼ඩින් මෙසේ කීය.”හා.. හා ජනාධිපතිතුමා යන්න එපා. අමෙරිකානු ජනාධිපතිට හංගන්න තරම් දෙයක් බ්‍රිතාන්‍ය අගමැතිට නෑ”ප්‍රේමදාස රොඩ්රිගෝකළුතර</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=as10061311</link>
    <topic>රට පිට</topic>
    <author/>
    <content>රට පිටඅම්මේ, මෙහෙ පුංචි පන්සලක් තියෙනවා. අපේ ගමේ පන්සල තරම් විශාල එකක් නෙමෙයි. බෝ ගහක් එහෙම නැහැ. වෙසක් එකට මං පන්සල් ගියා. එදා ශ්‍රී ලංකාවෙන් ආපු හුඟ දෙනෙක් ඇවිල්ල හිටියා. දැන් මෙල්බර්න් නගරය හීතල වෙන්ඩ පටන් අරගෙන. හරිම එපාකරපු කාලයක් එන්නේ. එතකොට තමයි ගෙදර මතක් වෙන්නේ. පුංචි නංගි එවාපු වෙසක් කාඩ් එක ලැබුණා. මගේ් කාමරයේ පුංචි බුදු පිළිමයක් තිබෙනවා. ඒක මට දුන්නේ පන්සලේ හාමුදුරුවෝ. පුංචි නංගිගෙ වෙසක් කාඩ් එක මම ඒ බුදුපිළිමය ළඟින්ම තිබ්බා. තවත් යාළුවො තුන් හතර දෙනෙක් වෙසක් කාඩ් එවල තිබුණා. ඒ වගෙ වෙසක් කාඩ් මෙහෙ නැහැ. පන්සලේදි එකතුවෙලා අපි පන්සල සැරසුවා. අටපට්ටම් කූඩු විසිපහක් තිහක් හැදුවා. කාමරේ පත්තු කරන්ඩත් මං එකක් හැදුවා. මං දැන් ටිකක් වැඩිපුර පාඩම් කරනවා. සුපර් මාර්කට් එකේ පැයක් වැඩිපුර වැඩ හම්බ වුණා. සුපර්වයිසර් ඉන්නේ ඉන්දියානු ජාතිකයෙක්. ඒක හින්දා තමයි ඒ පැය හම්බවුණේ. කාලෙ හැටියට ලොකු දෙයක්. තව සති දෙකකින් විතර බ්‍රිස්බේන් යමු කියලා යාළුවො දෙන්නෙක් කිව්වා. ටිකක් සල්ලි යයි. කුරුල්ලො බලන්ඩ යමු කියලා කිව්වා. නවතින්ඩ තැනක් හොයාගන්නවා. යාළුවෙකුගෙ ගෙදරක්. එහෙම වුණොත් මම අම්මට කියල එවන්නම්.රේණුකා (වත්තල) මෙල්බර්න්නිවා යුද ගිනි දැයට සාමය පිදූ හෙළ දරුවනේ සදා කල්හිම ණයගැතියි දේශයම එඩි විරුවනේ මුදා අඳුරින් සැදූ අබිමන් උපන් බිම නමිනේ සුවා සූ මුනි බෙලෙන් සවිබල ඔබට දූ පුතුනේවිමලා වීරරත්න සාජා නුවරපුතේ මට නුඹ සිහිවි සිහිවී මෙහේ තවමත් අඬනවා රැයක් නෑ මට දවල් නෑ මට වැඩත් ඉවරම නෑ මෙහේ නුඹට කොහොමද සිතන විට නම් බයත් මසිතට දැනෙනවා ගතින් මං තව මෙහේ හිටියත් හිතත් නුඹ ළඟ තියෙනවාඅම්මා පාණදුරේ වසන්ති ප්‍රංශයේ සිටහිරුගේ කිරණ සමඟින් වැලි කන්නට පොර කන නිදි ගැට බිඳ හැර තව දිනක් උදා වුවද ජීවිතයේ තවත් එක් දිනක් පමණි මේ හුදෙකලා රටේ ගලපන්නට නොමැති පාළුව තනිකම කෙසේ මා ලියා තබන්නද කිසිවෙකුට කිසිදා නොවිසඳිය හැකි ඒ ජීවිතය දරා ගත යුතුය එසේ නොවිණි නම් මා පරාජය බාර ගත යුතුයඉන්දික ප්‍රසාද් ගමගේ දෝහ කටාර් රාජ්‍යයේ සේවය කළබෙංගාල බොක්කෙ සුළි කුණාටුව නිසා ලංකාවේ පළාත් ගණනාවකට මහ වැස්ස... මොර සූරන මේ වැස්ස දින ගණනාවක් පැවැති බව අපිත් විදෙස් ප්‍රවෘත්තිවලින් දැක්කා. නුවරඑළියේ ඉදල්ගස්හින්නෙ අපේ ගේ ළඟ කන්දක් නාය ගියාද? මහ කළුගල් කඳුමුදුන්වල සිට රූටා වැටුණු බවත් කීවා. ඇත්තටම දුවේ නාය ගියේ ඒ මහකන්ද නොවෙයි. මගේ දුප්පත් හිත. ඒ වේදනාබර ප්‍රවෘත්ති අහන්න බැරිව මං කඳුළු සලනවා දැකලා අපේ ‘බාබා’ (ගෙදර හාම්පුතා) රූපවාහිනිය වහලාත් දැම්මා. අවතැන් කඳවුරු කීපයකුත් පෙන්නුවා. මේ තරම් මහ වරුසාවක් මගෙ ජීවිතේට මං අහලා නෑ. ඒකට මේ කටාර් රාජ්ජේ පය ගහන වැල්ලත් ගිනි තැටියක් වගේ. වැස්සක් නැතිව අපි කොච්චර නම් දුක් වින්දද? මහපොළොවේ අහස දිහා බලාගෙන කට ඇරුණු ඒ කුහර දිහා බලාගෙන එදා මං හිස් අහස් කුසට වැන්දා වැසි බිඳක් ඉල්ලාගෙන. ඒත් වැසි ආවේ නෑ. මහපොළොවත් එක්ක හැප්පිලා කරකුට්ටන් වෙච්චි හදවත් අරගෙනයි මං මේ ගිනිකතරට ආවෙ. දැන්වත් ඒ කරකුට්ටන් හදවත සිසිල් වෙයි කියලා හිතුවට මේ වැස්සෙන් උඹලා නාය යනකොට මං කොහොම ඉන්නද? පුතේ, උඹලට කරදරයක් නෑ නේද? බත් නැතිදා අපේ බඩගින්න නිවපු ඒ කොස් ගහත් මහ වැස්සට වැටුණු බව දූ එවූ ලියමනේ තිබුණා. මේ පාරත් වගාව වතුරෙන් විනාශ වුණා. එදා නියඟයෙන් වැසි බිඳක් නැතිව විනාශ වුණා. ගංවතුරටත් කට්ටියක් අහුවුණා. නුවරඑළිය පැත්තට කොහොමටත් ගංවතුර තර්ජනයක් එන්නෙ නැහැනේ. ගම්පහ කිරිඳිවිට ලොකු තාත්තලගෙ ගේත් වතුරෙන් යටවුණා කියල දැනගන්නට ලැබුණා. පව්. ඒ මිනිහා තන්හාකාරයා වුණාට වනේ වන හතුරෙකුටවත් විපතක් වුණාම සතුටු වෙන්න හොඳ නෑ. පුතේ දැන් එළිවෙන්නත් ළඟයි. තව පැය බාගයකින් මේ පැදුරු කෑල්ලෙන් නැගිටලා මුළු ගේම “මොප්” කරන්ඩ ඕනෑ.මගෙ පුතාලට තුනුරුවන් සරණයි. පී.ඩබ්ලිව්.සෝමාවතී (ඉදල්ගස්හින්න) කටාර්.එපා දළු ලියලන්න ඉපල් විහිදුණු ගසේ කිම ද පැණි උරන්නෙ මල් පොකුරුවල මෙසේ කුරුල්ලනි නොගයන්න පෙම් ගීත පෙර ලෙසේ මගේ දිවියට අදින් වසන්තයෙ දොර වැසේ බමර තුඩු ළං වුව ද කටු ඉත්තක පිපි මලට සයුරු රළ ළං වුව ද සුදු වැල්ලෙ උණුහුමට කුමුදිනිය නෙතු සලා රහස් කීවද සඳට මගේ හද දොර කවුළු නොම ඇරේ යළි පෙමට නව බැඳුම් කුමකටද අබියසදි බිඳෙන බැමි ඔබට නොරිදෙන විලස ඉතින් මම සමුගනිමි පියවෙන්න පෙර දෙනෙත් ඔබෙන් වරයක් පතමි මගෙ සොහොන සදනු මැන ඔබ අතින් මට අහිමිහසිඳු ප්‍රභාෂණ ලොකුගේ ඔස්ට්‍රේලියාවේ සිඩ්නි නුවර සිට...පුතු නිදන යාමයට සුර සිහින පෙනීයන් නෙතු පියවි එනවිටදි අම්මාය කියාපන් දින ගණන් ගෙවී මුත් නොමැකීව සිටීයන් අද හෙටක් වීමටත් නුඹ ලොකුව සිටීයන්ගාල්ලේ සරෝජා - ඩුබායිඅපට උරුමව ඇත්තේ අභිමානවත් ඉතිහාසයකි ඒ ඉතිහාසය ලෙයින් කඳුළින් ජයගත් විරුවන්ගේ රණ ගොසින් ගිගුම් දිනි රුදුරු ත්‍රස්තවාදීන්ගෙන් මගේ මව්බිම විනාශ වෙද්දී අභීතව නැඟී සිට උන්ගේ විනාශය සටහන් කළ අපේ ජනපතිතුමනි ඔබටත් රණවිරුවන්ටත් එතෙර සිටින අපේ උපහාර මෙසේ පුදන්නම්ජෝර්දානයේ අමිලා සෙව්වන්දිසිහින් සෙතක් පහන් හදක් සුපෙම් හිතක් පුරා හඳක් සොමින් පිරුණු නිසංසලක් ගිමන් නිවී සොමිකිරණක් දුරු කතරක් තරග බිමක් ජීවිතයට නොවී සුවක් කාසි සොයා ආ ගමනක් හෙට වෙනුවෙන් කළ පැතුමක්මතුගම සෝමලතා පෙරේරා සවුදියේ සිටආදරණීය ආත්තම්මා වෙත, ඔබගේ සුවදුක් කෙසේද? මම දන්නවා ආත්තම්මාට මං නැතිව කොච්චර පාළුද? කියලා හිතාගන්න පුළුවන් ඔයා ගැන මට. ඒත් මට මේ ඉක්මණට ලංකාවට එන්න බැහැ. නිවාඩු කාලය මාස හයකට සැරයක් ලැබෙනවා. ඒ කාලෙදි මං බොන්සායි වගාව ක්‍රමය ගැන ඉගෙන ගන්නවා. ලංකාවෙ කෘෂිකාර්මික රටාවලට වඩා මෙහේ කෘෂිකාර්මික රටා ගොඩක් වෙනස්. මේ කාලෙ තමයි ජපානෙට සුන්දරම කාලෙ. සකුරා මල් පිපිලා මුළු පළාතම ලස්සනයි. මට ඒක වචනයෙන් විස්තර කරන්න බැහැ. ඇහැළ මල් පොකුරුවලට ආත්තම්මා ගොඩක් ආසයි නෙ. මං හිතන්නේ සකුරා මල් දැක්කොත් ඊටත් වඩා කැමැති වෙයි. සකුරා කියන්නෙ ජපානෙ අයගෙ සතුට සම්පත, සකුරා වෙනුවෙන් වෙනම උත්සව සංවිධානය වෙලයි තියෙන්නෙ, සකුරා මල් දෙයියන්ගෙන් ලැබුණ දායාදයක් ලෙස තමයි සලකන්නෙ. සකුරා මල් පිපෙන විශේෂ ප්‍රදේශ තියෙනවා. සෙන්ඩායි, නගෝයා, ටකයාමා කනහවා ඔසාකා, කියෝතෝ, වසාකා, හිරෝෂිමා. ආත්තම්මා මේ මල් දැක්කොත් ගොඩක් සතුටු වෙන්න පුළුවන්. මං හිතනවා ඔයාට ජපානයට ආවොත් ආයිත් තරුණ කාලයට යන්න හිතෙයි කියලා. ඒ තරමටම ජපානය ලස්සනයි. වෙලාවකට හිතෙනවා මමත් ජපනෙක් වුණා නම් හොඳයි කියලා. ඒක නෙවෙයි. මට දැන් හොඳට ජපන් කතා කරන්නත්, ලියන්නත් පුළුවන්. ඒක නෙවෙයි, තවත් දෙයක් කියන්න තියනවා. මම කිමෝනා එක තමයි මේ දවස්වල අඳින්නෙ. කැම්පස් එකේ නිවාඩු ලැබුණු මාස හයට මං විවිධ දේවල් ඉගෙන ගන්නවා. ඔරිගාම් ශිල්ප ක්‍රමය මගේ ජපන් යාළුවෙක් පුහුණු කළා. මේ ගොල්ලොත් එක්ක ඉන්න කොට මමත් කඩිසර වෙනවා. ගෙවී යන සෑම තත්පරයක්ම අලුත් දැනුමක් මගේ ජීවිතයට එකතු වෙනවා. ආත්තම් වගේ පොත් කියවන්න කැමැති ආත්තම්මා කෙනෙක් මගෙ ජපන් යාළුවාටත් ඉන්නවා. එයා දැක්කහම මට ඔයා මතක් වෙනවා. කියන්න මට තාමත් දිග පබළු මාල දාන්න ඔයා කැමැතිද? සීතලෙන් වෙවුල වෙවුලා ඇල්වතුරෙන් නාන්න කැමැතිද? මෙහේ හිම වැටෙන කාලයට මට ඔයා මතක් වෙනවා. සුදු පුළුන් වගේ හිමවලට ඔයා ගොඩක් ආසවේවි. හිම ක්‍රීඩා එහෙමත් මෙහේ තියනවා. පුංචි හිම වැස්සක් වහින්න වගේ අනේ මට සීතලයි. ආ... මට ඔයාගේ ලොකු කබාය මතක් වුණා. ළඟපාත හිටියා නම් ඉල්ල ගන්නවත් තිබුණා. (විහිළුවට කිව්වෙ) ඔයා ඒක නම් කවදාවත් මට දෙන එකක් නැහැ. ඒක ඔයාට දුන්නෙ ලොකු මාමනෙ. මං ලියුමත් එක්ක මං කිමෝනාව ඇඳලා ගත්ත පොටෝ එකක් එවනවා බලන්න ලස්සනද කියලා. ඉතින් දැන් නම් තවත් ලියන්න බැහැ. අත රිදෙන නිසා නෙවෙයි, මාව වෙවුලන නිසා.ඔබට දෙවි පිහිටයිමීට දුව කැලණියේ සඳුනි (ජපානයේ සිට)වෙසක් සඳ නිකෝෂියා අහසෙ ලස්සනට පිපිලා තිබුණා. තට්ටු හතරක ගොඩනැගිල්ලක උඩ ඉඳන් පහළට... පහළ ඉඳන් උඩට වීදුරු බිත්ති පිහදාන කටයුතු සියල්ල කරන මට මොන වෙසක් ද? ඒත් ඈත ආකහේ වලාකුලකට මං මගේ සිතිවිලි මුදා හැරියා. ඒ සිතිවිල්ලෙන්ම මං වෙසක් සඳටත් වැන්දා. ඔයා මගෙ කිරි සප්පයො ටික බලාන ඉන්න එක මට මොන තරම් සැනසිල්ලක් ද? එදා ගල්බෝරෙ පුපුරලා ඔයාගෙ දණහිස බිඳෙන කොට මං හිතුවා අපි ඉවරයි කියලා. ඒත් සයිප්‍රසෙ රස්සාව හරි ගියෙ නැත්නම් මගෙ කිරි සප්පයො ටික හාමතේ මැරිලා මෙලහකටත්. අපේ පුංචි ඉඩම් කෑල්ලෙ ඔයා ගෙයක් හදන එක ගැන ආඩම්බරයි. ලොකු දුව මද්දුමේට දැන් කලවයසත් එනවනේ. මං මෙහෙට ආවෙ මහමෙරක් වැනි බරක් සිතේ පුරවගෙන. දැන් ඒවා එකින් එක විසඳිලා. හොර මැරකම් කරලා නරක වැඩ කරලා ජීවත් වනවාට වැඩිය මෙහි වීදුරු පිහදාන එක ‘ටොයිලට්’ හෝදන එක නම්බුයි නේද? ලබන අවුරුද්දේ හරියටම වෙසක් මහට මට ගෙදර එන්න පුළුවන්. දැන් කොන්ත්‍රාත්තුවෙ වසර දෙකක් ඉවරයි. වෙසක් සඳ තාමත් අහසේ දිලිසෙනවා. ඒකෙ කලා දහසයම පිපිලා කියලා පහළ මාලෙ වැඩ කරන ඉන්දියාවෙන් ආපු ලක්ෂ්මි කිව්වා. වෙසක් සඳ පිපෙන්න කාලයක් ගියා වගේ අපේ නරක කල දසාවත් ටිකින් ටික මැකී යාවි. අපටත් ආලෝකය හමු වේවි. ලබන වෙසක් මහට ලොකු දුයි මද්දුමෙයි මායි ඔයයි කන්දේ විහාරයට ගිහින් සිල් ගනිමු. රා මෙර ගන්ඩ එපා. එතෙක් මගෙ පැටවු ටික බලා ගන්ඩ.ආදර පද්මා - සයිප්‍රසයේ සිටහීනෙන් ඇවිත් පොඩි දෝණී මගෙ ළඟට අම්මේ බඩගිනියි කියනව ඇසුණි මට ඇස් ඇර කාමරේ හැම තැන බලන විට කවුරුත් සිටියෙ නැත කිසිතැන පෙනෙන්නට මගෙ දුව අඬනවා ඇහුණා පෙර දිනක ඈ සිටිනවා වාගේ මේ හැම තැනක සිපගෙන උණුසුමක් ගන්නට තොත්තුවක හීනෙන්වත් එන්න ඇත්නම් ළඟ දිනකචන්ද්‍රා (ගාල්ල) – ඩුබායිමගේ සවන්පත් අතර ඔබේ හඬ නැඟෙයි නිරතුරා..... දෑස පිනවන ඔබේ රුවින් හදවත විවර නැත ඔබ මිස වෙන හදවතකට.... වැලිකතරේ ඔබේ මනාලිය එන්නම් හෙට දිනේ ඔබේ යහනට සිහින මනාලිය ලෙසින්....සුජීවා දිසානායක (බහරේන්)මොහොතකට මෙරට හැර පිටරට වෙසෙන ඔබටයිඔබේ සෙනෙහෙබර අම්මාට, තාත්තාට, ආදරය කළ බිරියට, සැමියාට, දයාබර දරුවන්ට ඔබේ සිතේ ඇතිවෙන හෘදයාංගම පැතුම්, සිතට දැනුණු හැඟීම් සිදුවුණු රසවත් සිදුවීම්, කෙටියෙන් පැහැදිලිව, නිර්මාණාත්මකව ලියා ඔබ වෙනුවෙන් ම වෙන්වූ සිළුමිණ ‘රට පිට’ වෙත එවන්න.සංස්කාරක ‘රටපිට’ සිළුමිණ ලේක්හවුස්, කොළඹ - 10, ශ්‍රී ලංකාව ෆැක්ස් - 242926 මේල් - editor @ silumina.lk</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av1006131</link>
    <topic>නොමැරෙන එක ම කලා මාධ්‍යය නාට්‍ය කලාවයි</topic>
    <author>ටානියා මෝසස්</author>
    <content>නොමැරෙන එක ම කලා මාධ්‍යය නාට්‍ය කලාවයිධර්මජිත් පුනර්ජීවධර්මජිත් පුනර්ජීව රැඩිකල්වාදී නාට්‍ය වේදියෙක් වගේම ලේඛකයෙක්. ‘ලිහිණි’, ‘ගාන්ධි’ සහ ‘සිංහබාහු’ වැනි ස්වතන්ත්‍ර, අනුවර්තන සහ පරිවර්තන නාට්‍ය හරහා විටෙක ඔහු සිංහල ප්‍රේක්ෂකයාටත්, විටෙක ඉංග්‍රීසි ප්‍රේක්ෂකයාටත් ආමන්ත්‍රණය කරයි.ඔහු නිර්මාණය කළ දාරියෝ ෆෝ ගේ ’Abducting Diana’ නවතම වේදිකා නාට්‍යයි. මේ කතා බහ ඒ වෙනුවෙනි.ඔබගේ නව නිර්මාණයක් පසුගිය දිනවල එළිදැක්වුණා.’දාරියෝ ෆෝ’ ගේ ’Abducting Diana’ නාට්‍යය වේදිකාගත වුණා.මෙවැනි නාට්‍යයක් නිර්මාණය කිරීමට සිතුණේ ඇයි?මෙහි තේමාව වුණේ ‘මාධ්‍යය’, මාධ්‍යය සතු වගකීම. මෙම කතා වස්තුව අපේ රටේ මාධ්‍ය කලාවට සම්බන්ධයි. රටක නිවැරැදි තොරතුරු හෙළි කිරීම මාධ්‍ය සතු වගකීමක්. ඔවුන් විනිවිද භාවයකින් කටයුතු කළ යුතුයි.මේ පණිවුඩයයි මා ප්‍රේක්ෂකයාට දීමට බලාපොරොත්තු වුණේ. දාරියෝ ෆෝ තවමත් ජීවතුන් අතර සිටින කලාකරුවෙක්. ඉතින් මෙම නාට්‍ය නිර්මාණයේදී මට සැලකිලිමත් වීමට සිදුවුණා.නාට්‍යයට ලැබුණු ප්‍රතිචාර කොහොමද?ඒ පිළිබඳ මගේ කනගාටුවක් තියෙන්නේ. මේ නාට්‍ය අසාර්ථකයි. එයට මූලික හේතුව වුණේ නාට්‍යයට සම්බන්ධ වුණු නළු නිළියන් ඔවුන්ගේ වගකීම හරියාකාරව තේරුම් ගෙන නෑ.ඔවුන් මෙයට සාධාරණයක් ඉෂ්ට කළේ නෑ. මට අවශ්‍ය වුණේ මෙම නාට්‍යයෙන් ගැඹුරු අර්ථකථනයක් දීමටයි. එහෙත් නළු නිළියන් එය තේරුම්ගන්නේ නෑ. මම ඒ දේ ප්‍රසිද්ධියේම ප්‍රකාශ කරනවා.‘Abducting Diana’ නැවත වේදිකාගත කිරීමට ඔබ බලාපොරොත්තු වෙනවාද?ඔව්. වෙනත් රංගන ශිල්පීන් සම්බන්ධ කරගෙන ඉදිරියේදී වේදිකාගත කරනවා.ඔබගේ අනික් නිර්මාණ පිළිබඳත් දැනගන්න කැමැතියි?නිර්මාණ 15 පමණ මා අතින් බිහිවී තිබෙනවා. මේ අතරින් ‘සිංහබාහු’ වේදිකා නාට්‍යය පිළිබඳ කතා කළ යුතුමයි. ‘සිංහබාහු’ ඉංග්‍රීසි භාෂාවෙන් වේදිකා ගත කෙරුණා. යම් යම් බාධක ආවත් ඉතාමත් සාර්ථක ලෙස එය පේ‍්‍රක්ෂකයන් අතරට ගියා.‘සිංහබාහු’ නිර්මාණය කිරීමේදී ලලිතා සරච්චන්ද්‍ර මහත්මිය මෙයට විරුද්ධව අධිකරණයට පවා ගියා. නමුත් එහිදී ඇගේ ඉල්ලීම ප්‍රතික්ෂේප වුණා. ගැටුම් නිරාකරණ කමිටුව මඟින් තවමත් මෙය විභාග වෙනවා.’සිංහබාහු’ නාට්‍යයට ලැබුණු ප්‍රතිචාර කොහොමද?අති සාර්ථකයි. සාර්ථකත්වය දරාගන්න බැරි තරමටම එය සාර්ථක වුණා. මා ප්‍රේක්ෂකයාගෙන් බලාපොරොත්තු වන්නේ මෙම නාට්‍ය නැරඹීමේදී අප තුළ තිබෙන සිංහල සංස්කෘතික බැමි ඉවත් කොටගෙන නරඹන ලෙසයි.සිංහබාහු’ නාට්‍යයෙන්’සිංහබාහු’ යනු අප රටේ බිහිවුණු සම්භාව්‍ය ගණයේ නාට්‍ය නිර්මාණයක්. මෙවැනි නිර්මාණයක් වෙනත් භාෂාවකින් කරළියට ගෙන ඒම අභියෝගයක් නේද?ඔව්. ‘සිංහබාහු’ කියන්නේ සිංහලයාගේ ප්‍රභවය ගැන කියැවෙන නිර්මාණයන්. වසර 50 පුරා ලාංකේය ප්‍රේක්ෂකයන් අතර ප්‍රචලිතයි. එහෙත් මට අවශ්‍ය වුණේ ඉංග්‍රීසි මාධ්‍යයෙන් සිංහලයාගේ අනන්‍යතාව ජාත්‍යන්තරයට ගෙනයෑමයි. මෙහිදී මුල් කෘතියට හානියක් නොවන පරිදි එහි ගුණය රැකගෙන නව ආරයකින් නිර්මාණය කිරීම විශාල අභියෝගයක්.මෙහිදී මට විශාල කැපකිරීමක් කිරීමට සිදු වුණා. නිදසුනක් ලෙස ‘සිංහබාහු’ නාට්‍යයේ ගීත 84 අඩංගු වෙනවා. මා ඒ සියල්ලම නව ස්වර මණ්ඩලවලට අනුව නිර්මාණය කළා. එය සරල දෙයක් නෙමෙයි.ඔබ නාට්‍ය පොත් කිහිපයක්ම එළිදක්වා තිබෙනවා නේද?ඔව්. මේ වනවිට පොත් තුනහතරක් මා අතින් ලියැවී තිබෙනවා. මේ කෘති සියල්ලම ලියැවී තිබෙන්නේ රංග කලාව මූලික කරගෙනයි. ලංකාවේ රංගන ශිල්පීන් බොහෝ දෙනෙක් මේ ක්‍ෂේත්‍රයේ නියැලී ඉන්නේ ඒ පිළිබඳ නිසි අවබෝධයක් නොමැතිවයි. ඉතින් ‘නළු කලා ශිල්ප’, ‘රූපණවේදය’ වැනි ග්‍රන්ථ තුළින් මට හැකි වී තිබෙනවා යම් තාක් දුරට හෝ ඔවුන්ට අවබෝධයක් ලබාදීමට.එය මට සතුටක්. මේ අතරතුර දැන් මට අවස්ථාවක් ලැබී තිබෙනවා. අපේ ‘සිනමා සක්විති’ ගාමිණී ෆොන්සේකාගේ රඟපෑම පිළිබඳව දක්වපු අදහස් අළලා ග්‍රන්ථයක් එළිදැක්වීමට. මේ වන විට ගාමිණී ෆොන්සේකා පදනමෙන් එයට අවසරය ලැබී තිබෙනවා.ලංකාවේ නාට්‍ය කලාව පිළිබඳ ඔබ දරන මතය දැනගන්නට කැමැතියි?නොමැරෙන එකම සජීවී කලා මාධ්‍යය, ‘නාට්‍ය කලාව‘ ලෙසයි මම දකින්නේ. නාට්‍ය කලාවට අද බොහෝ විට තරුණ පරපුරේ ජවසම්පන්න දායකත්වයක් ලැබෙනවා. එහෙත් ඔවුන් එහි නියැලෙන්නේ මුදල් බලාපොරොත්තුවකින් නම් නෙමෙයි.මෙහිදී මා විශේෂයෙන් සඳහන් කළ යුතු දෙයක් තිබෙනවා. නාට්‍ය අනු මණ්ඩලයේ සභාපති පැට්‍රික් රත්නායක විසින් ‘ජාතික නාට්‍ය උළෙල’ සම්බන්ධයෙන් ව්‍යවස්ථාවක් මේ වන විට එළිදක්වා තිබෙනවා.මෙම ව්‍යවස්ථාවට අනුව යම් නාට්‍යයක් හොඳම නාට්‍යයට නිර්දේශ වීමට නම් එය ස්වතන්ත්‍ර නිර්මාණයක් විය යුතුයි. ඔවුන්ගේ මෙම ප්‍රකාශය සුබවාදී නාට්‍ය කලාවට කෙරෙන අසාධාරණයක්.එවැනි ස්වතන්ත්‍ර නිර්මාණ බිහි කළ නාට්‍ය ශිල්පීන් ලංකාවේ සිටින්නේ ඉතා අතළොස්සයි. කේ.බී.හේරත් ඒ අතර වෙනවා. මගේ හැඟීම නම් ඔහු වුණත් මෙම ප්‍රතිපත්තියට අකැමැති වේවි.නාට්‍ය නිෂ්පාදනයත් පිටපතත් අතර දැවැන්ත පරතරයක් තිබෙනවා. අපි බලන්න ඕනේ නිර්මාණශීලී කුසලතාවයයි; පිටපත නොවේ. මා කාරුණිකව සභාපතිතුමාගෙන් ඉල්ලා සිටින්නේ තව දුරටත් මේ වගන්තිය පිළිබඳ හිතා බලන ලෙසයි.ඔබගේ ඉදිරි වැඩ කටයුතු පිළිබඳත් සඳහන් කළහොත්?මෙහිදී නාට්‍ය හා රංග කලාව වෙනුවෙන් මම අදහසක් ඉදිරිපත් කරන්න කැමැතියි. රංග කලාව කියන්නේ ශීඝ්‍රයෙන් දියුණු වෙමින් පවතින ක්‍ෂේත්‍රයක් හැටියට මේ කලාවට ජාතික ප්‍රතිපත්තියක් තිබිය යුතුයි යන්නයි.ඔබ ඇයි සිනමාව වගේ ක්ෂේත්‍රයකට නොපිවිසෙන්නේ?මම චිත්‍රපටයක් අධ්‍යක්ෂණය කරනවා. එහි නම ‘තිළිණි’. මෙය නිෂ්පාදනය කරන්නේ ‘ශිරාන් ටෙලිසිනේ’ අධිපති මාක් ප්‍රනාන්දු. මේ දිනවල එම චිත්‍රපටයේ පූර්ව නිෂ්පාදන කටයුතුවල නිරතව සිටිනවා.ටානියා මෝසස්</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av1006132</link>
    <topic>හුඟ දෙනකුට මාව තේරුම් ගන්න අමාරුයි</topic>
    <author>තුෂාරි වික්‍රමසිංහ</author>
    <content>හුඟ දෙනකුට මාව තේරුම් ගන්න අමාරුයියුරේනි නොෂිකාරංගනය හා නර්තනය සහජයෙන් ම උරුම කරගත් යුරේනි නොෂිකා කලා ක්ෂේත්‍රයේ දී බොහෝ දෙනා හඳුනාගත්තේ ‘කිදුරංගනා’ හි ‘සංජු’ ලෙසයි. දඟකාර, හැඩකාර යුරේනි මේ දවස්වල තරමක් කාර්ය බහුල වුවත් ‘රසඳුන’ සතුටු සාමීචිය රසඟන්වන්නට එක් වුණේ ඇගේ නවතම රංගන, නර්තන, දඟකාරකම් ඇතුළත් සිනමා නිර්මාණ සහ ටෙලිනාට්‍ය පිළිබඳව මෙන් ම ඇගේ ජීවිතයේ සොඳුරු ඉසව් ගැන ද කතා බහ කරමින්.ඉතින් යුරේනි මේ දවස්වල ඔයාගෙ අලුත්ම තොරතුරු මොනවාද?මේ දවස්වල අලුත්ම චිත්‍රපට කීපයක රඟපෑම් සඳහා දායක වෙනවා. දිනේෂ් ප්‍රියසාද් ගේ ‘ඇද්ද කොඩිය දැම්ම ලණුව‘ චිත්‍රපටයේ පළමු කොටසේ රූගත කිරීම් ‘ජයික් හිල්ටන්’ එකේදී සිදු වුණා. එහි දෙවන අදියරේ රූගත කිරිම් මේ දිනවල කොළඹ සහ ඒ අවට සිදුවෙනවා. එයට සහභාගි වෙනවා. ඒ වගේ ම ‘නිනෝ ඉන් ලව්’ කියන චිත්‍රපටයටත් මම රංගනයෙන් එක් වුණා.‘ඇද්ද ලණුව දැම්ම කොඩිය’ චිත්‍රපටයේ ඔබ රඟන චරිතය මොනවගේ ද?මම එහි ටෙනිසන් කුරේගේ පෙම්වතියගේ චරිතය රඟපානවා. එය ඉතාම කපටි චරිතයක්. මිනිසුන්ව අන්දන චරිතයක් කිව්වොත් හරි. හරිම විනෝදාත්මක චිත්‍රපටයක් එය. මම හිතනවා මෙය බොක්ස් ඔෆිස් වාර්තා බිඳියි කියලා. හොඳ කතා තේමාවක් තිබෙන හාස්‍ය මුසු වූ විනෝදාත්මක චිත්‍රපටයක් එය.වෙනත් රැකියාවක නොයෙදී ඔබ වෘත්තීමය වශයෙන් කලා ක්ෂේත්‍රයම තෝරාගත්තේ ඇයි?රංගනය කියන දේ මට අහම්බෙන් ලැබුණු දෙයක්. මම ගුවන් සේවිකාවක් ලෙස රැකියාව කරන්න ‘අබුඩාබි’ යන්න ඉන්න කොටයි මට නිළියක ලෙස රංගනයට පිවිසෙන්න වාසනාව උදා වුණේ. ඒ වෙනකොට මම නිරූපිකාවක් ලෙස කටයුතු කළා.මහරාජා ආයතනයෙන් නිෂ්පාදනය කළ ‘කිඳුරංගනා’ ටෙලිනාට්‍යයට ඔවුන් මාව දැකලා මට ආරාධනා කළා. මම ඒ ආරාධනාව සතුටින් පිළි අරගෙන රංගනයට අත්පොත් තැබුවා. ‘කිඳුරංගනා’ හි ‘සංජු’ කියන චරිතය අදටත් මගේ හිත ළඟම තිබෙන චරිතයක්.බොහෝ වෙලාවට ඔබව දකින්නේ දඟකාර යෞවනියක ලෙස රඟන චරිත හරහා. මේ දඟකාරකම සැබෑ ජීවිතේදීත් එලෙසම ද?ටිකක් විතර ඔව්.ඔබේ පවුලේ අය ඔබ අධ්‍යාපන කටයුතුවලින් ඉදිරියට යනවා දකින්න කැමැති වුණේ නැද්ද?එහෙම නැහැ. ඔවුන් මට මගේ නිදහස උපරිමයෙන් ම ලබාදී තිබෙනවා. ඔවුන් දන්නවා මට හොඳට මොළේ තිබෙනවා කියලා. මම වැරදි මාර්ගයේ යන කෙනෙක් නොවෙයි කියලා.ඒ නිසා ඔවුන් කවුරුත් මට බලපෑමක් කළේ නැහැ. නමුත් ඉදිරියටත් ඉගෙන ගත්තොත් හොඳයි කියන මතයේ ඔවුන් හිටියා.ඔබේ නර්තන අපි හැමදෙනාම දැක්කේ සිරස ‘ඩාන්සින් ස්ටාර්ස්’ හරහා ඔබේ නර්තන ගැන හිතන්නේ මොනවාද?මම අඩුම තරමේ නැටුම් පන්තියකටවත් ගිහින් නැහැ. මට සිරසින් ආරාධනාවක් ලැබුණා මේ රියැලිටි වැඩසටහනට සම්බන්ධ වෙන්න කියලා. මම ආරාධනාව පිළිගත්තා. මොකද කුඩා කාලෙ ඉදලම නර්තනය මගේ ඇඟේ තිබුණු දෙයක්.නමුත් වෘත්තීමය වශයෙන් මම නර්තනය හදාරලා නැහැ. මට එය අභියෝගයක් වුණා. මම මගේ සතුටට, විනෝදෙට මේ වැඩසටහනට සම්බන්ධ වුණා. තරගාවලියේ හය වැනියා වෙනතුරු මට ඉදිරියට එන්න ලැබුණා.යුරේනි යෞවනියක ලෙස ආදරේ දකින්නේ කොහොමද?ආදරේ කියන්නේ ඇත්තටම සුන්දර දෙයක්. ආදරේ ලබන්න ආදරේ කරන්න මම කැමැතියි.ඒ කියන්නෙ මේ වෙනකොට ඔයත් ආදරවන්තියක්?මම ආදරේ කරල තියෙනවා. නමුත් මේ වෙනකොට ඒ දේවල්වලින් මම තරමක් දුරස්වෙලා කියල හිතෙනවා. මොකද මේ ක්ෂේත්‍රයේ මා යායුතු මඟක් තිබෙනවා. මගේ ජීවිතේ සාර්ථක කර ගත යුතු අරමුණු තිබෙනවා. මේ අවස්ථාවේ ඒ කටයුතුත් එක්ක ආදරේ පටලව ගන්න මම සූදානම් නැහැ.ඔබ හිතන අන්දමට ඔබේ අනාගත සහකරු මොන විදිහේ කෙනෙක් විය යුතු ද?එහෙම බලාපොරොත්තු, මේ මේ දේවල් ඔහු තුළ තිබිය යුතුයි කියා මම හිතන්නේ නැහැ. ඔහු අනිවාර්යයෙන් ම, මාව තේරුම් ගත හැකි කෙනෙක් විය යුතුයි. මම හිතන්නේ හුඟක් දෙනෙකුට මාව තේරුම් ගන්න අමාරුයි කියලයි.මාත් එක්ක ඉන්න සියයට එකක්, දෙකක් වගේ තමයි මාව හොඳ හැටි තේරුම් අරගෙන තියෙන්නේ. මම කැමැති මගේ ප්‍රසිද්ධියට, බාහිර ඔපයට නැතිව මාව අගයන්න පුළුවන්, මාව තේරුම් ගන්න පුළුවන්, ආදරේ කරන කෙනෙක් මගේ අනාගත සහකරු වෙනවාට.කලා ක්ෂේත්‍රයේ ඔබේ ළඟම මිතුරියන් කවුද?මේ ක්ෂේත්‍රයේ මට ළඟම මිතුරියන් කිසි කෙනෙක් නැහැ. මම ක්ෂේත්‍රයේ කා සමඟත් සුහදශීලීව කටයුතු කරනවා විනා ඉතා සමීපව, ළ¼ඟින් ම ඉන්න කිසිම කෙනෙක් තෝරාගෙන නැහැ.කලා ක්ෂේත්‍රයේ ඔබ යා යුතු මඟ පිළිබඳව ගුරු හරුකම් දෙමින් ඔබ පසුපස ඉන්නේ කවුද?මම මේ ක්ෂේත්‍රයේ යා යුතු මඟ ගත යුතු තීරණ ඒ හැම දෙයක් පිළිබඳව තීරණ ගන්නේ මම මයි. මම කතෝලිකයෙක් විදිහට දෙවියන් වහන්සේව දැඩි ලෙස විශ්වාස කරනවා. උන්වහන්සේ ගේ මඟ පෙන්වීම මත තමයි මේ සා දුරක් මම ආවේ.මම හිතනවා හැමදාමත් උන්වහන්සේ මා යා යුතු මඟ, නිවැරදි මඟ මගේ පිටුපස සිටිමින් මට පෙන්නාවි කියලා. මම ආ ගමන් මඟ ගැන පිටුපස හැරිලා බැලුවොත් මම අවංකවම ආඩම්බර වෙන්න පුළුවන්.යුරේනිගේ ලිපිනය - නො. 95, දිවුල්පිටිය, බොරලැස්ගමුව.තුෂාරි වික්‍රමසිංහඡායාරූප - ටෙනිසන් එදිරිසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av1006133</link>
    <topic>ඇඟපත සෙලවීම නර්තනය නොවේ</topic>
    <author>තුෂාරි වික්‍රමසිංහ</author>
    <content>ඇඟපත සෙලවීම නර්තනය නොවේප්‍රීති ගණේගොඩභරත නර්තනාචාර්යවරියක, ගුරු උපදේශිකාවක ලෙස දහස් සංඛ්‍යාත සිසු පිරිසකට ශිල්ප ලබාදෙමින් දශක දෙකකට අධික කාලයක් නර්තන කලාව හා බැඳී සිටි නර්තනාචාරිණී ප්‍රීති ගණේගොඩ වසර දෙකක නිහැඬියාව බිඳ දමමින් තවත් ශිෂ්‍ය පරම්පරාවකට සිය ශිල්ප ඥානය ලබාදීමේ අරමුණෙන් නැවතත් නර්තන කලාවට අවතීර්ණව සිටින්නීය. මේ සංවාද සටහන ඒ නිමිත්තෙනි.ඔබ වසර දෙකකට ආසන්න කාලයක් කලා ක්ෂේත්‍රයේ නිහඬව සිටියා. කිසිම මාධ්‍යයකින් ඔබේ නර්තන කටයුතු පිළිබඳ කතාබහට ලක්වුණේ නැහැ. මෙයට විශේෂ හේතුවක් තිබුණා ද?වසර දෙකක් වගේ කාල සීමාවක් මට කලා ක්ෂේත්‍රයෙන් විශේෂයෙන් ම නර්තන කලාවෙන්, එය ඉගැන්වීමේ කටයුතුවලින් බැහැරව ඉන්න සිදුවුණා. එයට විශේෂයෙන් ම බලපෑවේ මගේ පෞද්ගලික හේතු කිහිපයක්.මම නර්තන ක්ෂේත්‍රයේ වසර 20 ක් පමණ රැඳී සිටියා. ඒ කාල වකවානුව තුළ මම විශේෂයෙන් ම භරත නර්තන කලාවට සුවිශේෂී වැඩ කොටසක් සිදු කළා.ඒ වගේ ම නර්තනයට දක්ෂතා ඇති ළමයින් රැසක් භරත නර්තන කලාවට දායාද කරන්න මට හැකි වුණා. එය නර්තන ගුරුවරියක ලෙස මට විශාල සතුටක්. යළිත් නර්තනය ඉගැන්වීම් කටයුතු නර්තනය හැදෑරීමට ඇල්මක් දක්වන සිසු දරුවන්ට ලබාදෙන්නට මම සූදානම්.ඔබ හිතන අන්දමට අද සමාජයේ නර්තන කලාව හැදෑරීමට ඇති ප්‍රවණතාව මොනවගේ ද?අද වනවිට නර්තනය හැදෑරීමට හොඳ ප්‍රවණතාවක් දරුවන් තුළ තිබෙනවා. අද හැම දේකටම නර්තනය වැදගත් වෙනවා. එය විශ්ව කලාවක්. නමුත් කනගාටුවකට වගේ ශාස්ත්‍රීය මට්ටමින් නර්තනය ප්‍රගුණ කිරීමට තිබෙන උනන්දුව අද සමාජයේ විරලයි.මම කිවයුතුම දෙයක් තමයි, නර්තනය හදාරන්න පිවිසෙන දරුවන් ශාස්ත්‍රීය මට්ටමින් නර්තනය හැදෑරීමට පෙලඹිය යුතුයි කියන එක.අද සමාජය දෙස බැලුවොත් නර්තනය හරහා විවිධ තරු බිහිවෙනවා. වෙලාවකට නර්තනය පිළිබඳව ඔවුන් ගේ ශාස්ත්‍ර දැනුමක් නොමැති තරම්.ඒ තත්ත්වය අවුරුදු ගාණක් මේ ක්ෂේත්‍රයේ රැඳී ඉදිමින් නර්තන කලාව පෝෂණය කළ අපිට අනුමත කරන්න බැහැ.එක අතකට අද සමාජයේ හුඟ දෙනෙක් නර්තන කලාවේ වසර ගාණක් රැඳී සිටි ප්‍රවීණයන් හඳුනන්නේ නැහැ. නමුත් එක රැයින් ජනප්‍රිය වෙන රියැලිටි වැඩසටහන්වල නර්තන තරු හඳුනනවා. මෙය ඇත්තටම අද සමාජයේ ඛේදවාචකයක්.ඔබ භරත නර්තනය පිළිබඳ බොහෝ හැදෑරීම් කළා. විවිධ පතපොත රචනා කළා. මේ ගැනත් කතා බහ කරමු.මම කුඩා කාලේ පටන් ම භරත නැටුම් ශාස්ත්‍රීය මට්ටමෙන් හැදෑරුවා.ඉන්පසුව 90 දශකයේ දී ඉන්දියාවට ගිහින් වැඩිදුරටත් නර්තනය ශාස්ත්‍රීය මට්ටමෙන් ප්‍රගුණ කළා. ඒ අනුව පසුව ලංකාවට ඇවිත් 1987 දී ‘ප්‍රේම පූජා’ නෘත්‍ය නාටකය නිර්මාණය කළා.ඉන්පසුව (නෘත්‍ය නමස්කාර්’, ‘නිම් නැති රාත්‍රිය’ මුද්‍රා නාට්‍ය නිර්මාණය කොට වේදිකා ගත කළා. මේ වගේ විශාල වැඩ කොටසක් මම ප්‍රගුණ කළ භරත නර්තන ශාස්ත්‍රය උපයෝගි කොට ගෙන මට සිදු කරන්න පුළුවන් වුණා.ඔබ භරත නර්තනය අළලා වටිනා ශාස්ත්‍රීය ග්‍රන්ථයක් රචනා කළා. ඒ ග්‍රන්ථයේ විශේෂත්වය කුමක්ද?මම ‘ඉන්දීය නර්තන ලාලිත්‍ය’ නමින් ග්‍රන්ථයක් රචනා කළා. එය ලංකාවේ ප්‍රථම වතාවට ඉන්දීය ශාස්ත්‍රිය නර්තන ශෛලීන් පිළිබඳව සිංහලෙන් ලියැවුණු ප්‍රථම විශාලතම ග්‍රන්ථය කියන්න පුළුවන්.මේ ග්‍රන්ථය භරත නාට්‍ය, කථක්, කථකලී, මණිපුරි හා සෙසු භාරතීය නර්තන සම්ප්‍රදායන් පිළිබඳවත් වටිනා දුර්ලභ ඡායාරූප රැසකින් සමන්විත වෙනවා.ඉන්දීය නර්තනය පිළිබඳ සිංහලෙන් ලියැවුණු ප්‍රථම සහ එකම විශ්ලේෂණාත්මක ග්‍රන්ථය මෙයයි. මේ ග්‍රන්ථය අද වනවිට භරත නර්තනය හදාරන සිසු දරුවන්ට ඉතා ප්‍රයෝජනවත් කෘතියක් බවට පත්වෙලා තිබෙනවා.වසර ගණනාවක් නර්තනය හා බැඳී සිටි ඔබ, අද රූපවාහිනි මාධ්‍ය හරහා ඉදිරිපත් වන නර්තන (රියැලිටි) වැඩසටහන් පිළිබඳව දක්වන්නේ මොනවගේ ආකල්පයක්ද?අද රූපවාහිනි මාධ්‍යයෙන් නොයෙක් ආකාරයේ නර්තනය පිළිබඳ රියැලිටි වැඩසටහන් ඉදිරිපත් කරනවා. මේවායින් එක රැයින් ජනප්‍රිය වෙන නර්තන තරු බිහිවෙනවා. විශේෂයෙන් ම දරුවන් අළලා ඉදිරිපත් කරන නර්තන වැඩසටහන් තුළ බොහෝ විට ගුණාත්මක දියුණුවක් දකින්න නැහැ.සමහර දරුවන් නර්තනයක් ලෙස ඉදිරිපත් කරන්නේ කිසියම් ගීතයකට ඇඟපත සොලවන එක විතරයි. කිසි ම නර්තනමය ශෛලියක් එහි දක්නට ලැබෙන්නේ නැහැ.ශාස්ත්‍රීය මට්ටමින් නර්තනය ප්‍රගුණ කරලා ඒ තරගයටම ඉදිරිපත්වන දරුවන් සමඟ අර විදිහට ඇඟපත පමණක් හොලවන දරුවන් තරගයට එවීම සුදුසු නැහැ. රියැලිටි තරග පවත්වන එක හොඳයි. නමුත් ඒවා යම්කිසි ප්‍රමිතියකට ඉදිරිපත් කළ යුතුයි කියන එකයි මගේ හැඟීම.ඔබ භරත නර්තනය පිළිබඳ පසුගිය දා පාඨමාලාවක් ඇරඹුවා. මේ ගැනත් තොරතුරු දැනගන්න කැමැතියි.ඔව්. මෙතෙක් කාලයක් දෙමළ බස කතා කරන අයට පමණක් සීමාවෙලා තිබුණු භරත නාට්‍ය සඳහා වුණු ‘දක්ෂිණ භාරතීය විශ්වවිද්‍යාල උපාධිය’ දැන් ඉංග්‍රීසි මාධ්‍යයෙන් කිරීමට දක්ෂිණ භාරතයෙහි භාරතී දාසන් විශ්ව විද්‍යාලයට අනුබද්ධ කලෙයි කාවේරි විද්‍යා පීඨයෙන් අපට අවස්ථාව ලබාදීලා තිබෙනවා.ඒ අනුව ඒ විෂය මාලාව BFA (Bachelor of Fine Arts) සහMFA (Master of Fine Arts) උපාධි සඳහා ඉංග්‍රීසි මාධ්‍යයෙන් උගන්වන්නට මම සැලැසුම් කර තිබෙනවා.මීට අමතරව උත්තර භාරතීය භාත්ඛණ්ඩ විශාරද විභාගය දක්වාත් ඉංග්‍රීසි මාධ්‍යයෙන් ඉගැන්වීමට මම කටයුතු කරනවා. මේ නර්තන පාඨමාලා පසුගිය සතියේ කොළඹ, බෞද්ධාලෝක මාවතේ පිහිටි බස්නාහිර පළාත් සෞන්දර්ය නිකේතනයේදී ආරම්භ කළා.අවුරුදු 4 සිට ඕනෑම අයෙකුට මෙයට සහභාගි වෙන්න පුළුවන්. ඒ වගේ ම භරත නර්තනය පිළිබඳ ශාස්ත්‍රීය මට්ටමෙන් දැනුම ලබාදීමට අමතරව නව නිර්මාණ කටයුතු සඳහාත් ශිෂ්‍ය ශිෂ්‍යාවන් සහභාගි කරවීමෙහි අදිටනින් ලබන ඔක්තෝබර් මස 01 වැනිදාට යෙදෙන ලෝක ළමා දිනය වෙනුවෙන් කොළඹදී නර්තන ප්‍රසංගයක් පැවැත්වීමටත් මම කටයුතු කරමින් සිටිනවා.තුෂාරි වික්‍රමසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av1006134</link>
    <topic>පිස්සු හැදෙන සඳ</topic>
    <author>එඩ්වඩ් චන්ද්‍රසිරි</author>
    <content>පිස්සු හැදෙන සඳඑය ළමා කිරිපිටි හිඟයක් තදින් බල පැවැත්වූ කාලයකි. කොළඹින් බැහැර කුඩා නගරයක වූ විශාල සිල්ලර කඩයකට පෙර දින ළමා කිරිපිටි තොගයක් ලැබුණු බවට කටින් කට පැතිර ගිය ආරංචිය අනුව මිනිසුන් මේ කඩය ඉදිරිපිට පෝලිම් ගැහුණේ පාන්දර සිට ය. ඉර එළිය වැටෙද්දී මේ කඩය ඉදිරිපිට ඉතා දිගු පෝලිමක් සෑදී තිබුණි.ඊට ටික වේලාවකට පසු පැමිණි පුරුෂයෙක් පෝලිමේ අගට එකතු නොවී, පෝලිමේ මුලට යනු දුටු මිනිස්සු කෝප වී ඔහු පෝලිමේ පසුපසට ඇද දැම්මේය. ඊළඟ මොහොතේ ඔහු නැවතත් ඉදිරියට එනු දුටු හැඩිදැඩි තරුණයෙක් ඔහු නැවතත් පසුපසට ඇද දැම්මේ නොසරුප් වදනක් ද දොඩමිනි.තුන්වෙනි වරට ද ඔහු ඉදිරියට ම එනවා දුටු පෝලිමේ අයට යකා නැංගේය. පෝලිමේ මුල සිටි හැඩිදැඩි අයකු ඔහු ඉදිරියට පැන්නේ අතක් උළුක් කරමිනි. පෝලිමේ මුලට ආ තැනැත්තා නැවතී පෝලිමේ සිට තමන්ට විරෝධය පාන්නන් දෙස බැලුවේ කෝපයෙනි.‘තමුසෙල මට අද කඩේ අරින්න දෙන්නෙම නැද්ද?’‘ඊයෙ නං සර්ට හොඳටම වැඩියි නේද?’ කොන්දොස්තර කොලුවා ඇසුවේ ජයතිස්ස උදේ බසයට ගොඩවෙද්දීය.‘ඒ මොකද තමුසෙ එහෙම ඇහැව්වේ?’ ජයතිස්ස ඇසුවේ පුදුම වෙමිනි.‘ඇයි සර්ට මතක නැද්ද, බස් එකට නැග්ග නෝනා කෙනෙකුට සර් නැගිටලා ඉඩ දුන්නා.’ කොලුවා ඇසුවේ සිනාසෙමිනි.‘ඉතින් ඕයි ඒක හොඳ වැඩක් නෙ.’ ජයතිස්ස කොලුවා දෙස බැලුවේ කෝපයෙනි.‘හොඳ වැඩක් තමයි. ඒත් ඒ වෙලාවේ බස් එකේ හිටියේ සර් විතර නෙ.’ කොලුවා කීය.සංගීත සංදර්ශනය සඳහා පැමිණි සංගීත ශිල්පීන් සහ ගායක ගායිකාවන් තේ මේසය වෙත කැඳවාගෙන ගිය සංවිධායක ධනපාල මහතා මෙසේ කීය. ‘දැනට ඔන්න තේ ලැහැස්ති කෙරුවා. හැබැයි රෑට මෙහෙම නෙමෙයි. රෑ කෑම මේසෙදි හැමෝටම නාන්ඩ දෙන්නං.’සංගීත සංදර්ශනය අවසන් වී සැවොම කෑම මේසයට වාඩි වූහ. කෑම මේසයේ මත්පැන් කිසිවක් නොමැති බව තබ්ලා කරු එක බැල්මකින් ම වටහා ගත්තේය.‘මිස්ටර් ධනපාල ඔහේ හවස කිව්වේ රෑට නාන්ඩ දෙන්නං කියලනෙ. නාන්ඩ නැතුවට කමක් නැහැ. අපිට මූණ සෝදා ගන්ඩ තරමට තිබුණොත් ඇති.’ සංවිධායක වෙත කිට්ටු වූ කරුණාරත්න කීය.එඩ්වඩ් චන්ද්‍රසිරි</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av1006135</link>
    <topic>ලොකු දුව එයාගේ අනාගතය ගැන තීරණයක් අරගෙන තියෙනවා</topic>
    <author>හේමාලි විජේරත්න</author>
    <content>ලොකු දුව එයාගේ අනාගතය ගැන තීරණයක් අරගෙන තියෙනවා- කුසුම් රේණු - ශ්‍රියන්ත මෙන්ඩිස්චම1006133ල්කිස්ස ටෙම්ප්ලර්ස් පාරේ මඳක් ඉදිරියට යන විට අපට හමුවෙන්නේ කලාපුරය. අපේ රටේ විවිධ කලා ක්‍ෂේත්‍රයන්ට අයත් ජනප්‍රිය පුද්ගලයන් රැසකගේ වාසස්ථාන කලාපුරය අවට තිබෙනවා.මේ පාරේ මඳ දුරක් ඉදිරියට ඇදෙන විට දකුණු පසින් දිස්වෙන තෙමහල් නිවෙසේ හිමිකරුවන් සොයාගෙනයි මෙවර අපි ගියේ. පුරා වසර ගණනාවක් මේ නිවෙසේ ගෘහමූලික යුවළම අපේ කලා ක්‍ෂේත්‍රයට විවිධ අයුරින් දායක වෙනවා. ශ්‍රියන්ත මෙන්ඩිස් - කුසුම් රේණු කැදැල්ලට තමයි මේ අපි ගොඩවැදුණේ.දැනට වසර දෙක තුනකට ඉහතදි තමයි ශ්‍රියන්තලා මේ නිවෙසේ වැඩ කටයුතු නිමකරගෙන පදිංචියට පැමිණියේ. ඉඩකඩේ හැටියට තෙමහල් නිවෙසක් හැටියට තමයි ශ්‍රියන්තත් ඔහුගේ බිරිඳත් මේ නිවෙස සැලසුම් කළේ.පහත මාලයේ විසිත්ත කාමරය, මුළුතැන්ගෙය හා කාමරයකින් ද, ගරාජයකින් ද යුක්තයි. දෙවැනි මහල තමයි ශ්‍රියන්ත –කුසුම් සහ දරු දෙදෙනාගේ වාසස්ථානය වෙන්නේ. තෙවැනි මහලට නැග්ගම මට දැනුණේ ඒක හරියට කලාගාරයක් වගේ කියලයි. මේ දෙන්නටම කලා ක්ෂේත්‍රයේදී විටින් විට ලැබුණු සම්මාන රැසක් හා විවිධ වර්ගයේ සංගීත භාණ්ඩ රැසක් ද ඉතා සුරක්ෂිත ලෙස මේ ස්ථානයේ තබා තිබෙනවා.මේ නිවෙසේ ඉතාම වැදගත් කොටස මුණගැසෙන්නේ තෙවැනි මහලෙන් තවත් පියගැටපෙළක් නැග්ග විටයි. මේ සියලු දෙනාටම ඉහළින් වැජඹෙන්නේ පවුලේ උදවියට ආගම් අදහන්නට තැනුණු කුඩා කුටිය.ශ්‍රියන්ත උපතින්ම කතෝලික බැතිමතෙක්. කුසුම් රේණු හොඳ බෞද්ධයෙක්. දෙන්නම ආගම අදහන්නේ ඒ වෙනුවෙන් තැනුණු කුටියේ. බුදුන් වහන්සේත් ජේසුස් වහන්සේත් දේව මෑණියෝත් මේ කුටියේ වැඩ ඉන්නවා.ඉස්සරලම අපේ කතාබහට එකතුවුණේ ශ්‍රියන්ත.’අපේ ගෙදර හැමදෙනාම කොයිතරම් රෑවෙලා නිදියගත්තත් පාන්දර පහට නැගිටිනවා. නැගිට්ට ගමන්ම ඇල්වතුර එකක් බොන්න අපි හැමදෙනාම පුරුදුවෙලා ඉන්නවා. ඊට පස්සෙ ඉතින් මූණකට හෝදගෙන මම කරන්නේ මගේ ආගම සිහිකරන්න යන එක. පවුලේ අනිත් අයත් ඒ අයට පහසු පහසු ආකාරයට තමන්ගේ ආගම සිහිකරනවා.ශ්‍රියන්තටත් කුසුම්ටත් ඉන්නේ දියණියන්ම දෙදෙනෙක්. මේ දෙන්නට කැමැති විදියට ආගම අදහන්න මව්පියන් නිදහස දීලා තිබෙනවා. ශ්‍රියන්ත කියන්නේ පුංචි දෝණි නම් වැඩිපුර පන්සලට යන්න කැමැතියි කියලයි. ශ්‍රියන්තගේ ලොකු දුව දැන් අධ්‍යාපනය හමාර කරලා රැකියාවක් බලාපොරොත්තුවෙන් මේ දිනවල ඉන්නේ. පොඩි දුව ශුද්ධ වූ පවුලේ කන්‍යාරාමයේ අ.පො.ස. සා.පෙළ හදාරනවා.”මේ ආගමික කටයුතුවලින් පස්සෙ තමයි අපේ ගෙදර හැමෝගෙම වැඩ ඇරඹෙන්නේ. පොඩි දුව ඉස්කෝලෙ යනවා. මමත් ඉස්කෝලෙට යනවා. කුසුම්ට රූගත කිරීමක් තිබුණොත් ඒකට යනවා.ශ්‍රියන්ත කලා ක්‍ෂේත්‍රයේ කොයිතරම් කාර්යබහුල වුණත් ඔහුගේ රැකියාවට ඔහු බෙහෙවින්ම ආදරෙයි. ගුරුවරයකු වශයෙන් පාසල් දරුවන්ගේ විෂය නිර්දේශ කෙසේ හෝ සම්පූර්ණ කරන්න ඔහු හැමවිටම උත්සාහ ගන්නවා. රාජගිරිය සිරිහද විද්‍යාලයේ තමයි ඔහු තවමත් සේවය කරන්නේ.මේ නිවෙසේ ගෘහ අධිපතිනිය කුසුම් රේණුත් බෙහෙවින්ම කාර්ය බහුල කාන්තාවක්. එහෙත් ඇගේ ජීවිතේ පළමු තැන හැමවිටම ඇය නිවෙසට, ස්වාමියාට දරුවන්ට වෙන්කර තබනවා. දෙදෙනාගේම කාර්ය බහුලත්වය අනුව නිවෙසේ කාර්යයන් බෙදාගෙන කරන්නත් ඔවුන් පුරුදු වෙලා ඉන්නවා.”ශ්‍රියන්ත කරලා ඉතුරුවෙන වැඩ ටික සේරම මගේ අතින් කරන්න මම කැපවෙලා ඉන්නවා. ගෙදර කෑම බීම පිළිබඳ හැමවිටම මම අවධානයෙන් ඉන්නේ. අපේ ගෙදර හැමෝම වැඩියෙන් කන්න කැමැති සලාද වර්ග. ඒ හින්දා උදේ හවස දෙකටම සලාද හදන්න බොහෝ විට යොමු වෙනවා.ගෙදර කටයුතුවලට ශ්‍රියන්තගේ සහයෝගය ගැන අහපුවම අපට දැනගන්න ලැබුණේ මෙහෙම කතාවක්.”මම තමයි හැම සතියෙම එළවළු ගේන්න පොළට යන්නේ. අපේ ගෙවල් ළඟම පොළක් තිබෙනවා. හැම සතියේම සෙනසුරාදාට මම පොළට යනවා. ඒක මට හරි විනෝදාස්වාදයක් ලබල දෙන දෙයක්. මම කැමතියි පොළේදි හමුවන විවිධ පුද්ගලයන්ට. පොළේදි මගේ ගෙදර ආහාරයට විවිධ දේ මගේ මල්ලට එකතුකර ගන්නවා වගේම මගේ රංග කාර්යයට අවශ්‍ය බොහෝ චරිතත් මම පොළේදි එකතු කර ගන්නවා.” ශ්‍රියන්ත කියනවා.ශ්‍රියන්ත – කුසුම් විවාහ වෙලා දැන් වසර 24 ක් ගෙවිලා ඉවරයි. හැබැයි ;ම් දෙන්නම කියන්නේ එදා ප්‍රේම කරල විවාහ වුණු අලුත වගේම දෙන්නා සතුටින් ඉන්නව කියලයි.”ප්‍රේමය කොයිතරම් දීර්ඝකාලීනයි ද කියලා හිතෙනවා”. ශ්‍රියන්ත කියන්නේ හිතේ පුරව ගත්ත සතුටකින්.ශ්‍රියන්තලගේ කැදැල්ලට මුලින්ම එකතුවුණු දියණිය නිපුනි. ඇය දැන් රැකියාවක් කිරීමට සූදානම්ව සිටින නව යොවුන් තරුණියක්. පුරා වසර කිහිපයක් ඇය ඉන්දියාවේ විශ්වවිද්‍යාලයක මෝස්තර නිර්මාණකරණය පිළිබඳ උපාධියක් හැදෑරුවා. උපාධිය නිමාකරල ඇය දැන් ලංකාවට පැමිණ සිටිනවා.”මට හරිම සතුටුයි. ලොකු දුව උපාධිය හිමිකරගත්තේ ප්‍රථම පන්ති සාමාර්ථයකුත් එක්ක”.කුසුම් කීවේ හිතේ පුරවගත්ත ආදරයකුත් ආඩම්බරයකුත් එක්ක. කොයි අම්මද කොයි තාත්ත ද තමන්ගේ දරුවන්ගේ දියුණුව දැකලා ආඩම්බර නොවන්නේ?.මේ දරුවන් දෙන්නාගේ ජීවන මාවත තෝරගන්න ශ්‍රියන්ත – කුසුම් දෙදෙනාම ඔවුන්ට පූර්ණ නිදහස දීලා තිබෙනවා. ඒ නිදහසෙන් උපරිම ඵල ප්‍රයෝජන ගන්න දරුවන් දෙන්නම දන්නවා. ඒ විතරක් නොවේ නව යොවුන් තරුණියක් හැටියට තමන්ගේ අනාගත සහකරු පිළිබඳ තීරණ ගන්නත් මේ දෙන්නාට නිදහස දීලා තිබෙනවා.”ලොකු දුව එයාගේ අනාගතේ ගැන තීරණයක් අරන් තිබෙනවා. එයාගේ තීරණේට අපි දෙන්නාගේ ආශිර්වාදය ලැබුණා. මටත් සතුටුයි කියන්න දැන් අපේ පවුලට තව පුතෙකුත් එකතු වෙලා තිබෙනවා. ඔහු අමන්ද. ටෙලිකොම් ඉංජිනේරුවරයෙක්. අපි මව්පියෝ හැටියට දරුවන්ගේ අනාගතය ගැනත් විමසිල්ලෙන් ඉඳලා නියමිත කාලයට ඒ දේවල් කරල දෙන්න ඕන” කුසුම් කියනවා.කුසුම්ගේ ගෙදර පවුලේ හතරදෙනාට අමතරව ඇගේ මවත් රැඳිලා ඉන්නවා. ගෙදර දොරේ උයන පිහින කටයුතුවලටත් පාසල ඇරී නිවෙසට පැමිණෙන දියණියගේ තනි නොතනියටත් ඇගෙන් ලැබෙන්නේ විශාල සහයෝගයක්. ඒ සමඟම කුසුම්ට අත් උදව්වට කෙනෙකුත් මේ නිවෙසේ ඉන්නවා. කුසුම් මේ හැමදෙනාගේම මානසික සුවය පිළිබඳ හුඟාක් දුරට හිතන කෙනෙක්. ඇය කියන්නේ මේ නිවෙසේ වෙසෙන හැම කෙනෙකුටම මෙතැන ඉතාම යහපත් පරිසරයක් විය යුතුයි කියලයි. කාගෙත් හිත නොරිදෙන විදියට කටයුතු කරන්න ඇය හැම මොහොතෙම පරිස්සම් වෙනවා.හේමාලි විජේරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av1006136</link>
    <topic>HOLLY WOOD පුරයෙන් ඇසෙන කතා</topic>
    <author>ටානියා මෝසස්</author>
    <content>HOLLY WOOD පුරයෙන් ඇසෙන කතාඇලීෂියා කයිස් හා ස්විස් බීට්ස් පසුගිය දා හදිසියේම විවාහ ගිවිසගෙන. මේ දෙදෙනාගේ ක්ෂණිකගිවිස ගැනීමට හේතුව වෙලා තියෙන්නේ ඇලීෂියා දැන් ගැබිනියක් වීම නිසයි.හැබැයි ඉතින් තාමත් ඇලීෂියා නම් ලොව පුරා යෙදෙන සංචාරවලදී භාවිතා කරන්නේ කයිස් මෙනෙවිය ලෙසයි. දරුවා බිහිකිරීමෙන් පසු පුංචිම පුංචි මඟුල් සාදයක් පවත්වා විවාහ වීමටයි මේ දෙපළගේ බලාපොරොත්තුව. ඇලීෂියා නම් මව් පදවිය ලබන්නේ පළවැනි වතාවටයි.එහෙත් ස්විස් නම් මේ වනවිටත් දරුවන් දෙදෙනකුගේ ම පියෙක්. ස්විස්ගේ පැරැණි සම්බන්ධකම් කෙසේ වුවත් ඇලීෂියා නම් ස්විස් සමඟ ඉන්නේ ඉතාමත් සතුටින්ලු.හොලිවුඩ් තරු බොහොමයක් ප්‍රසිද්ධිය සඳහා අමුතු තාලේ වැඩ කරනවා. තවත් සමහරු තමාගේ ප්‍රසිද්ධියෙන් අයුතු ප්‍රයෝජන ලබාගන්නවා. සමහර විට එරට පවතින නීති පවා තමාට අවශ්‍ය පරිදි වෙනස් කිරීමට උත්සාහ ගන්නවා.මෙවැනි සිදුවීමක් පසුගියදාක පැපරාසින්ගේ කැමරාවට හසුවුණා. ඇය වැනෙස්සා. “හයි ස්කූල් මියුසිකල්” චිත්‍රපට මාලාවේ සුරූපිනිය තමයි මෙදා පාර නීති කඩකරන්න ගොස් පැපරාසින්ගේ ඇසට හසුවුණේ.ලොස් ඇන්ජලීස් නුවර වාහන නැවැත්වීමට තහනම් යැයි පුවරු එල්ලා තිබූ තැනක වැනෙස්සා එහි තිබූ බාධක ඉවත් කර ඇගේ අලුත්ම අවුඩ් රථය එහි නවත්වලා. තමා කළ මේ හොර වැඩ දිහා තවත් අය ඇස් යොමාගෙන ඉන්න බව නම් වැනෙස්සා දැනන් ඉඳලා නැහැ.අද ඇරැඹී හෙට නැතිවී යන සබඳතා නම් හොලිවුඩ් පුරයේ සුලබයි. ඔස්කාර් සම්මානලාභිනි සැන්ඩ්‍රා බුලොක් හා ජෙස්සේ ජේම්ස් අතර සබඳතාවයටත් කණකොකා හඬලලා. මෙයට හේතුව නම් ජේම්ස් වෙනත් කාන්තාවන් කිහිප දෙනකු සම¼ඟ පවත්වන සබඳතා ප්‍රසිද්ධියට පත්වීමයි. මෙයින් කලකිරුණු සැන්ඩ්‍රා මේ වනවිටත් දික්කසාද නඩුවක් පවරා අවසන්.සැන්ඩ්‍රා මෙසේ ජේම්ස් ගෙන් වෙන් වුණාට මොකද පියකු වශයෙන් මේ දෙපළ හදා වඩා ගත් දරුවාට ඔහුගේ සහාය සහ ආදරය ඉදිරියටත් ඒ අයුරින් ම ඕනෑ වෙනවලු. ඇත්ත වශයෙන් ම ජේම්ස් හොඳ පියෙක් ලෙසයි සැන්ඩ්‍රා හඳුන්වන්නේ.ජේම්ස් ගේ මේ ගැහැනු හුටපටය ඔහුට මානසික අසහනයක් ගෙන එන තරමට ම දුර දිග ගිහින්. ඒ නිසා ම ජේම්ස් දැන් වෛද්‍ය සායනයකටත් එක් වී තිබෙනවා. තමාගේ හා ජේම්ස්ගේ දික්කසාදය පිළිබඳ සැන්ඩ්‍රා ‘ද ඩේලි ටෙලිග්‍රාෆ්’ සඟරාවට අදහස් දක්වා තිබුණේ මෙලෙසයි. “දැන් මට ජේම්ස් සමඟ තිබෙන්නේ වෙනස් සබඳතාවයක්. ඔහු හා ගත කළ කාලයේදී මා ලැබූ සොඳුරු සටහන් හා අඳුරු මතකයනුත් අසීමිතයි. මෙයින් මම වෙහෙසට පත්වෙලයි ඉන්නේ. කෙසේ නමුත් ඔහු වැටී සිටින මානසික අසහනයෙන් ඔහුව බේරාගත යුතුයි.මාගේ ඉදිරි ජීවිතය කාලයට බාර දෙන ගමන්ම පිය සෙනෙහස ජේම්ස්ගෙන් තම දරුවාට නොඅඩුව ලැබේ යැයි මා බලාපොරොත්තු වෙනවා’.මේ දිනවල හොලිවුඩ් පුරයේ වැඩිපුරම කතාබහට ලක්වෙන යුවළක් තමයි ‘ටුවයිලයට්’ චිත්‍රපට මාලාවේ පෙම්වතුන් වූ රොබට් පැටින්සන්ස් සහ ක්‍රිස්ටන් ස්වාට්ස්. චිත්‍රපටයේ ආදරවන්තයන් වූ මේ දෙපල සැබෑ ජීවිතයේදීත් ආදරවන්තයන් බවයි බොහෝදෙනා පවසන්නේ. ක්‍රිස්ටන්ට මේ සබඳකම ප්‍රසිද්ධියේ පිළිගැනීමට උවමනාව තිබුණත් රොබට් නම් මේ සම්බන්ධය විමසන සෑම විටම ආඳෙකු මෙන් ලිස්සා යන්න පටන් අරන්.මේ නිසාම ක්‍රිස්ටීන් කනස්සල්ලට පත්වී සිටි අතර ඇගේ මේ කනස්සල්ලට හේතු දත් රොබට් අප්‍රේල් නමවැනිදාට යෙදී තිබූ ක්‍රිස්ටන් ගේ 20 වැනි උපන් දිනය වෙනුවෙන් දැවැන්ත සාදයක් පැවැත්වීමට සැලසුම් කර තිබුණු අතර එයින් ක්‍රිස්ටන් මවිතයට පත්කිරීමටත් තමාගේ ආදරය පෙන්වීමටත් රොබට්ට මංපෑදුණා. මේ සාදය පැවැත්වුණේ බුඩාපේස්ට් හිදීය.බුඩාපේස්ට් හී සුන්දර සති අන්තයක් ගත කළ රොබට් – ක්‍රිස්ටන් යුවළ සාදයට පසුවදාම ලන්ඩනය බලා පිටත් වුණා. ක්‍රිස්ටන් හා සබඳකමක් නැතැයි රොබට් පැවසුවත් ඔහුගේ කල්ක්‍රියාවෙන් නම් පෙන්නුම් කරෙන්නේ ඔහු ක්‍රිස්ටන්ට වහ වැටී ඇති බව ඔහුගේ යහළුවන් පවසනවා. ක්‍රිස්ටනුත් මේ දිනවල ලොස් ඇන්ජලීස් නුවර නිවෙසක් මිලදී ගැනීමට වෙහෙසෙනවා. ඒ රොබට් හා පදිංචියට යෑමටයි.රොබට් – ක්‍රිස්ටන් ආදර අන්දරය මෙසේ වෙද්දී රොබට් පිළිබඳ තවත් ආරංචියක් හොලිවුඩය පුරා පැතිරුණා. ඒ හොලිවුඩ් නිළියක වන ලේටන් මෙස්ටර් හා රොබට් අතර ප්‍රේම සම්බන්ධයක් ගොඩනැඟී ඇති බවට. ලේටන් තම පෙම්වතා වූ සෙබස්ටියන්ගෙන් වෙන් වී ඇති අතර පසුගිය දිනෙක රොබට් ලේටන් ගේ නිවෙසට ගොස් ආපසු පැමිණ ඇත්තේ පසුදා පාන්දරයි.රොබට් නම් මේ කටකතාව තරයේ ප්‍රතික්ෂේප කරලා. එහෙත් ලේටන් නම් මේ කටකතාවට හාත්පසින්ම වෙනස් ප්‍රතිචාරයක් දක්වලා. ඇය පවසා ඇත්තේ රොබට් හා තමාගේ සබඳතාවයක් තිබෙන බවයි. රොබට් – ක්‍රිස්ටන්ගේ කැදැල්ල කඩා ඉහිරවා ක්‍රිස්ටන්ගේ පෙම්වතාව ලේටන් පැහැර ගනීවිදැයි රොබට් – ක්‍රිස්ටන් ගේ හිතමිතුරන් කුතුහලයෙන් බලා සිටිනවා.මේ දෙපළගේ මිතුරන් නම් පවසන්නේ ඔවුන්ගේ මීළඟ චිත්‍රපටය Eclipse එළිදක්වන දිනයේදී හෝ රොබට් – ක්‍රිස්ටන් ආදරය ප්‍රසිද්ධියේ ම ප්‍රකාශ කොට ඔවුන් දෙපළ විවාහ ගිවිස ගත යුතු බවයි. එසේ නොවුනහොත් චිත්‍රපටයට යොදා ඇති නමේ අර්ථය පරිදිම මේ දෙපලගේ ආදරය ද සූර්යග්‍රහණයකට හසුවනු ඇත. තමා පිළිබඳ පැතිරෙන කටකතාවලත් එක්තරා වින්දනයක් ලබන රොබට් මිතුරන්ගේ අවවාදය පිළිගනීවිද?ටානියා මෝසස්</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av1006137</link>
    <topic>අකිරා කුරසාවා හමුවීම මගේ ජීවිතේ ලද ලොකුම භාග්‍යයයි</topic>
    <author>ඉනෝකා පෙරේරා බණ්ඩාර</author>
    <content>අකිරා කුරසාවා හමුවීම මගේ ජීවිතේ ලද ලොකුම භාග්‍යයයිසුමිත්‍රා පීරිස්පරිණත සිනමාවේදිනියකට මොන තරම් නම් රාජකාරිද...දේශන – උත්සව - ආරාධනා - ගමන් බිමන් කෙළවරක් නැතිව.උදාවන බොහෝ දවස් සුමිත්‍ර ට මේ වගේ.ඒත් මේ, ඒ සියල්ල පසෙකලූ මොහොතක්.ඈ මතක ගබඩාව අවුස්සනව.ජීවිතයෙ හමුවූ ශ්‍රේෂ්ඨ මිනිසුන් ආවර්ජනය කරන්නට. අවුරුදු ගාණකට පස්සෙ වුණත් ඒ අත්දැකීම අපි එක්ක බෙදා ගන්නට.ඔය කාරණා දෙකම සිද්ධ වෙන්නෙ අපේ ඉල්ලීමට.මතකය රිදී හුයක් නම් ඒ හුය දිගේ ඈතට ඈතට යද්දී ඇගේ හිත ඉස්සරෝම නතර වෙන්නෙ සකුරාමල් පිපෙන රටේ. සුන්දර ජපානයෙ.මේ 1980 අවුරුද්ද.සුමිත්‍රා පීරිස්ගෙ ‘ගඟ අද්දර’ත්, ආචාර්ය ලෙස්ටර් ජේම්ස් පීරිස්ගෙ ‘බැද්දේගම’ ත් ටෝකියෝ සිනමා උළෙල නියෝජනය කරන්නට ජපානයෙන් ආරාධනා ලැබෙනව. පීරිස් යුවළ ජපානෙට යන්නෙ ඒ ආරාධනාවට.”සිනමා උළෙල එක දවසක, අග්‍රගණ්‍ය සිනමාකරු අකිරා කුරසාවා එක්ක අපිට තේ පැන් සංග්‍රහයක් තිබුණා.කුරසාවා ගැන මට තිබුණෙ ලොකු පැහැදීමක්. ගෞරවයක්.ස්විස්ටර්ලන්තයෙ මං සිනමාව ගැන ඉගෙන ගන්න කාලෙ ‘රෂෝමාන්’, ‘සෙවන් සමුරායි’ කිහිප විටක්ම බැලුවා. ඔහුගෙ චිත්‍රපටවල තියෙන විශිෂ්ට බව ඔස්සේ, ඔහු ගැන මගේ හිතේ මැවිල තිබුණෙ මහා විශාල ප්‍රතිරූපයක්.’ඇඟපතින් නම් කුරසාවා ඇත්තටම උසයි. අඩි 6 ක් තරම. ජපනුන් එතරම් නූස් අය වුණත් කුරසාවාගෙ උස ඔහුට ගෙනාවෙ කඩවසම් ගතියක්.හැබැයි ඔහු එතකොටත් සෑහෙන්න වයසයි.බිම වාඩිවුණේ හරිම අමාරුවෙන්. පැය දෙකක් විතර අපි කතා බහ කළා. ඔහු කතා කළේ ජපන් බසින්. පරිවර්තකයෙක් හිටියා අපි වෙනුවෙන්.’’මට මතකයි කෙනෙක් කුරසාවාගෙන් ඇහුවා, ඔබේ ‘සෙවන්ත් සමුරායි’ චිත්‍රපටයට අශ්වයින් 7 දෙනෙක්ම තෝරා ගත්තෙ ඇයි... ඒ ඔබේ වාසනාවන්ත අංකය ද කියලා...’’අපිත් බලාගෙන හිටියා, ඔහුගෙ උත්තරේ දිහා. බොහොම හේතු සාධක ඇතිව, විශිෂ්ට ගණයේ පිළිතුරක් ලැබෙයි කියල හැමෝම හිතුවෙ.කුරසාවා ටිකක් කල්පනා කරල දීපු උත්තරේ තමයි, ‘අශ්වයින් තව දාන්න තිබුණ නම් හොඳයි. ඒත් මගේ බජට් එක අනුව සල්ලි තිබුණෙ හත් දෙනෙකුට ගෙවන්න විතරයි...’ කියල.තව ප්‍රශ්න කිහිපයකටම දීපු උත්තර ඔය වගේ. ඒවා ඉතාම සරල, කවදාවත් ඔහු වගේ කෙනෙක් කියයි කියල නොහිතෙන විදියෙ උත්තර.සල්ලි නැතිව ‘කගෙමූෂා’ චිත්‍රපටිය කවදාවත් හදන්න බැරිවෙයි කියල හිතපු කාලෙක, ඔහු අපූරු වැඩක් කරල.ඒ, මුළු චිත්‍රපටයෙම දර්ශන රූප රාමු හැටියට එකින් එක චිත්‍රයට නඟල. ඒ චිත්‍ර සියල්ල ඔහු පසු කාලෙක පොතකට නඟලා. එදා කුරසාවා අත්සන් කරල ඒ පොතක් අපිටත් දුන්නා. ඒක නම් තවම තියෙනවා.’කොහොම වුණත්, කුරසාවා බොහොම ප්‍රසන්න - සරල පුද්ගලයෙක්. අපේ හිත්වල මැවෙන දැවැන්තයන් හැබෑවට මුණගැහුණමයි තේරෙන්නෙ ඒ අය කොයි තරම් සරල මිනිස්සුද කියල.එදා මට මතකයි පැය දෙකක් විතර තිබුණු ඒ තේ පැන් සංග්‍රහය ඉවර වෙලා කුරසාවා නැඟිටින්න හැදුවා. ඒත් ඔහුට අමාරුයි.”දැන් මගේ කකුල් ටිකක් ශක්තිමත් මදි. එක විදියට ඉන්න අමාරුයි...” ඔහු කිව්වා.එදා දවස නම් මගේ ජීවිතේ කවදාවත් අමතක නොවන දවසක්...”එහෙම මතක් කරන චරිත අතරින් ස්පාඤ්ඤ රජතුමා සහ නෙල්සන් මැන්ඩෙලාගේ හමුවීමත් සුමිත්‍රට සුවිශේෂයි..“ඒ මං ප්‍රංශයෙ තානාපති වෙලා හිටි කාලයෙ. එහෙ හිටපු දකුණු අපි‍්‍රකානු තානාපතිනියගෙ නිල නිවෙසට නෙල්සන් මැන්ඩෙලා ආවා. මටත් එදා ආරාධනාවක් ලැබුණා.ස්පාඤ්ඤ රජු මුණගැසීඅපි‍්‍රකානු තානාපතිවරිය, මාව හඳුන්වල දුන්නෙ, ශ්‍රී ලංකා තානාපතිනිය කියල.’ආ මිසිස් බණ්ඩර්නායක ....’ මැන්ඩෙලා ශ්‍රී ලංකාව කියපු ගමන් මතක් කළේ බණ්ඩාරනායක මැතිනියව. ප්‍රංශ තානාපතිනිය වුණාට මාව පත් කළේ ස්පාඤ්ඤයෙත් තානාපති තනතුරට එක්ක. මට අක්ත පත්‍ර බාර දෙන්න තිබුණෙ අශ්ව කරත්තෙකින් ගිහින්.’ඒ, රජ මාලිගාවට ප්‍රභූවරයෙක් යන සාම්ප්‍රදායික විදියටම. ලෙස්ටර් එක්කත් මට මාලිගාව ඇතුළෙ යන්න ලැබුණෙ ටික දුරකට විතරයි.’’එතැන ඉඳල රජ මාලිගාවෙ විශේෂ පුද්ගලයෙක් එක්ක තමයි ඇතුළට යන්නෙ. හැරි හැරී ගිහින් ගිහින් රජතුමා මුණගැහුණා.මං දැනගෙන හිටියා ඒ ‘කාග්ලොස්’ රජතුමා රුවල් නැව් - බෝට්ටු ගැන උනන්දුවක් දක්වන කෙනෙක් වග. මමත් හය මාසයක්ම අයියා එක්ක මට අවුරුදු 21 කාලෙ රුවල් නැවකින් සංචාරය කළා. අපි නැව් ගැනත් කතා කළා.අපේ හමුවීම මිනිත්තු 45 ක කාලයක්. මගේ අක්ත පත්‍ර බාර අරගෙන, තේ පැන් සංග්‍රහයක් එහෙම තියල, රජතුමා ඇහුවෙ මගේ රටේ විස්තර ගැන. රාජකීය ඇඳුම ඇඳපු කාග්ලෝස් රජතුමා හරි තේජවන්තයි. ඒ වගේම ප්‍රසන්නයි...”1966 අවුරුද්දෙ මෙක්සිකෝවේ පවත්වපු ‘අකපුල්කෝ’ සිනමා උළෙලට ගිය ගමනත් සුමිත්‍රාගෙ ජීවිතේ කවදාවත් අමතක නොවන දවස් ටිකක්. ඒ ‘ගම්පෙරළිය’ වෙනුවෙන් පිරිනමපු ’ට්ධතඤඥද ඩ්ඥචඤ ධට ර්‍ථචතඥදඳභඥ’රන් සම්මානය පිළිගන්න ගිය ගමන.”ලෙස්ටර් ඒ ගමනට මාව යැවුවා. ‘ගම්පෙරළියෙ’ ප්‍රධාන නළු නිළි යුවළ හෙන්රි ජයසේනත් පුණ්‍යා හීන්දෙණියත් මාත් තමයි එදා ගියේ.රායි ඇවිත් හිටියෙ එයාගෙ ‘චාරුලතා’ චිත්‍රපටයත් අරගෙන. ලෙස්ටර් එක්ක ලියුම් ගනුදෙනු කරල තිබුණට රායි මට කවදාවත් මුණගැහිල තිබුණෙ නැහැ. උළෙල වෙනුවෙන් ඒ හිටි දවස් දෙක තුනේම රායි හිටියෙ අපේ කණ්ඩායමත් එක්ක.මට මතකයි ලන්ඩන්වල මං සිනමාව ඉගෙන ගන්න කාලෙ ‘පාතර් පංචාලී’ ‘අපූරු සංසාර්’ දෙපාර දෙපාර බැලුවා. රායි ගැනත් මට ලොකු පැහැදීමක් ඇති වුණේ මේ චිත්‍රපට බැලුවට පස්සෙ. රායිත් හුඟක් උස කෙනෙක්. කඩවසම්. හරි ගම්භීර පෙනුමක්.ඔහු අපි එක්ක හිටි දවස් කිහිපයේ සිනමාව, සංස්කරණය වගේ විවිධ මාතෘකා පැය ගණන් කතා කළා. සිනමාවෙ දැවැන්තයෙක් විදියට හඳුනාගෙන හිටි රායි කොයි තරම් සරල – චාම් මනුස්සයෙක් ද කියල එදා මට හිතුණා...මට මහ රැජිනගෙ අම්මා මුණ ගැහුණෙ 1969 ශිෂ්‍යත්වයක් ලැබිල ප්‍රංශෙට ගිය කාලෙ.චිත්‍රපට අධ්‍යක්ෂ ලින්ඩ්සේ ඇන්ඩසන් මගේ යාළුවෙක්. එයා තමයි මාව ඒ ගමනට බ්‍රිතාන්‍යයට එක්ක ගියේ. ඒ මව් රැජින ඉදිරියේ ‘පොයෙට්‍රි රීඩීන්’ එකක් තිබුණා.මහා ගත්කරු මාර්ටින් වික්‍රමසිංහඅකිරා කුරසාවාහරියට සාහිත්‍ය සංගමයක් වගේ. ඒ ගමනත් මට කවදාවත් අමතක නොවන අත්දැකීමක්.ඉන්ධිරා ගාන්ධි මැතිනියත් මට අමතක නොවන චරිතයක්.ඒ මුණගැසීම සිද්ධ වුණේ අපි ‘ගෝඩ් කිං’ චිත්‍රපටය කරපු කාලෙ. ඉන්ධිරා එතකොට තොරතුරු අමාත්‍යවරිය. සත්‍යජිත් රායිගේ චිත්‍රපට සංගමයේ සභාපතිවරියත් ඈ. ඒක නිල උත්සවයකට සහභාගි වෙච්චි අවස්ථාවක්.අපි සිනමාව ගැන කතා කළා. ඒත් මට ඔය උත්සව හරි නීරසයි. හුඟ වෙලාවක් ඇඳල – පැලඳල එකම විදියට ඉන්න ඕනෙ හින්ද. මං ගාන්ධි මැතිනියගෙන් ඇහුවා, ඔබ තුමියට නම් එපා වෙලත් ඇති නේද කියල.”නැහැ. මිනිස්සු - ගැහැනු හරි විවිධයි. ඒ අය ඇවිදින හැටි – කතා බහ කරන හැටි කොටින්ම ඔවුන්ගෙ හැසිරීම මං බලාගෙන ඉන්නව. උත්සව වලදි මං වැඩිපුරම විඳින්නෙ මේ දේ... ඒ නිසා මට කම්මැලිකමක් නැහැ...” ඔන්න ගාන්ධි මැතිනියගෙ උත්තරේ.ජීවිතයේ විවිධ කාලවල මුණ ගැහුණු පුද්ගලයන් අතර මහගත්කරු මාර්ටින් වික්‍රමසිංහයන්ගේ හමුවීමත් සුමිත්‍රාට සුවිශේෂයි.”ඒ අපි ‘ගම්පෙරළිය’ චිත්‍රපටය කරන කාලේ. එයාගෙ පොතක් කවුරුවත් චිත්‍රපටයකට නගනවටවත් කැමති නැති වුණාට, ලෙස්ටර් ඒ දේ කරපු එක ගැන හරි සතුටු වුණා. එයා ලොකේෂන් එකට හැමදාම වගේ ආවා.ජිනදාසගෙ චරිතෙට ගාමිණි ෆොන්සේකා තෝරා ගත් එක ගැන මිස්ට වික්‍රමසිංහට එතරම් ප්‍රසාදයක් තිබුණෙ නැහැ. මොකද එයා ගාමිණිගෙ රඟපෑම් දැකලා තිබුණෙ නැති නිසා. නමුත් චිත්‍රපටිය බලපු දවසේ ලෙස්ටර්ටයි මටයි කිව්වා, මගේ පොතේ ජිනදාසට වැඩිය හොඳට ගාමිණි රඟපාලා තියෙනව කියල.එයාගෙ අන්තිම කාලෙ අපි හුඟක් ළඟින් ඇසුරු කළා. මං මිස්ට වික්‍රමසිංහ බලන්න ගිය හැම වෙලාවෙම, බැලුවා හෝ නොබැලුවා එයාගේ අතේ පත්තරයක්. නැතිනම් පොතක්.ඒ වෙනකොට එයාගෙ පෙනීමත් ටිකක් දුර්වලයි. නමුත් කියැවීමට තිබුණු උනÁදුව අඩුවෙලා තිබුණෙ නැහැ.බොහොම ගම්භීර කට හඬින්, ලෙස්ටර් කියන හැටි තවම මට ඇහෙනව වගේ. ලෙස්ටර් හැරුණුකොට අපේ රටේ මට හමුවූ සුවිශේෂීම පුද්ගලයා තමයි මිස්ට වික්‍රමසිංහ...”මේ විදියට මතක් කළොත් ඇයට හමුවූ සුන්දර - සුවිශේෂී පුද්ගලයන් ගණනාවක්.ඒත් ඒ හැම කෙනාම අතරින් ප්‍රබලව නැඟී හිඳින කෙනෙකුත් ඉන්නව.අදත් සැණෙකින් මතකයට නැඟෙන ඒ සුවිශේෂී පුද්ගලයා, කිසිදා මතකයෙන් ඈත් නොවන අකිරා කුරසාවා කියලයි සුමිත්‍රා කියන්නෙ.ඉනෝකා පෙරේරා බණ්ඩාරඡායාරූප - ගීත් ද මැල්</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av1006138</link>
    <topic>ලෝ පුරා පාපන්දු උණුසුම</topic>
    <author/>
    <content>ලෝ පුරා පාපන්දු උණුසුමපාපන්දු ලෝක කුසලානය ගැන කතා කරන විට එහි තරග පැවැත්වෙන ක්‍රීඩාංගණවලටද විශේෂ අවධානයක් හිමිවේ. එයට හේතුව ඉහළ ප්‍රේක්‍ෂක ආකර්ෂණ ලබා ගනිමින් අති විශාල ප්‍රේක්‍ෂක සංඛ්‍යාවකට තරග නැරඹීමට හැකි වන ලෙස නවීන තාක්‍ෂණය ක්‍රීඩාව සඳහා යොමු කිරීමට වසර ගණනාවක සිට මෙම ක්‍රීඩාංගණ නවීකරණ කර සකස් කිරීමයි.මෙවර ලෝක කුසලාන තරග දකුණු අපි‍්‍රකාවේ ප්‍රධාන නගර ආශි‍්‍රතව ඉදිකර ඇති ක්‍රීඩාංගණ 10 ක පැවැත්වේ.තරගාවලියේ සමාරම්භක තරගය පැවැත්වුණු සහ අවසාන තරගය පැවැත්වෙන (සොකර් සිටි) ක්‍රීඩාංගණය ඇතුළු මෙම ආකර්ෂණීය ක්‍රීඩාංගණ පිළිබඳ කෙටි සටහනකි මේ.*රෝයල් බැටකෙන්ග් ක්‍රීඩාංගණය. (රස්ටෙන්බර්ග්)ස්වභාව සෞන්දර්යයෙන් අනූන මකලිස්බර්ග් කඳු පාමුල සැවානා පරිසරයක පිහිටි රස්ටෙන්බර්ග් නගරයේ ඉදිකර ඇති රෝයල් බැටකෙන්ග් ක්‍රීඩාංගණය මෙවර ලෝක කුසලාන තරග පැවැත්වෙන ක්‍රීඩාංගණවලින් එකකි. මෙහි 44530 සඳහා ආසන පහසුකම් ඇත.*පීටර් මොකාබා ක්‍රීඩාංගණය (පොලොක්වනේ)මෙම ක්‍රීඩාංගණය 2010 ලෝක කුසලානය වෙනුවෙන්ම සෑදූ නවීනතම ක්‍රීඩාංගණයකි. මෙහි 45264 දෙනකුට තරග නැරඹීමේ පහසුකම් ඇත. පොලොක්වනේ නගරයේ උපත ලැබූ දකුණු අපි‍්‍රකාවේ සුවිශේෂී චරිතයක් වූ පීටර් මොකාබා නමින් නම් කර තිබේ.*සොකර් සිටි ක්‍රීඩාංගණය (ජොහැන්නස්බර්ග්)1987 වසරේ ගොඩනඟා ඇති මෙම ක්‍රීඩාංගණය 2010 ලෝක කුසලානය වෙනුවෙන්ම සුවිශේෂී නවීකරණ රැසකට භාජනය කර ඇති අතර 91141 තරම් වූ අති විශාල පිරිසකට තරග නැරඹීමේ පහසුකම් සහිතය.තරගාවලියේ ආරම්භක හා අවසාන තරග ඇතුළු තරග රාශියක් මෙම ක්‍රීඩාංගණයේ පැවැත්වේ. ’කලබාෂ්’ නම් අපි‍්‍රකානු මැටි බඳුනක හැඩයට දිස්වන මෙම ක්‍රීඩාංගණය අපි‍්‍රකානු මහාද්වීපය තුළ අති කලාත්මක අතින් ඉහළම ක්‍රීඩාංගණය ද වේ.මෙහි කලාත්මක සෞන්දර්යාත්මක බව ඉතා ඉහළින්ම දිස්වන්නේ රාත්‍රී කාලයටයි. එයට හේතුව මෙම ක්‍රීඩාංගණයේ නවීකරණය කර ඇති විශේෂ විදුලි ආලෝකකරණයයි.*මොසෙස් මැබිඩා ක්‍රීඩාංගණය - ඩර්බන්ඩර්බන් ක්‍රීඩාංගණය ලෙසින්ද හඳුන්වන මෙය මෙවර ලෝක කුසලානය සඳහාම ඉදිකළ නවීනතම ක්‍රීඩාංගණයකි. දකුණු අපි‍්‍රකානු ගෘහ නිර්මාණ ශිල්පයේ නවතම පියවරක් ලෙස හැඳින්විය හැකි මෙය නිර්මාණය කිරීම සඳහා දකුණු අපි‍්‍රකානු ජාතික ධජයේ ආභාසය ලබා ඇත. ප්‍රේක්‍ෂකයින් 70,000 ක් සඳහා ආසන පහසුකම් ඇති මෙම ක්‍රීඩාංගණයේ එක් අවසන් පූර්ව තරගයක් ද පැවැත්වේ.* ගී‍්‍රන් පොයින්ට් ක්‍රීඩාංගණය (කේප් ටවුන්)මෙවර ලෝක කුසලානය සඳහා අලුතින්ම ඉදිකළ මෙම ක්‍රීඩාංගණයේ ද අවසන් පූර්ව තරගයක් පැවැත්වෙන අතර මෙය අතිශයින්ම දර්ශනීය එකකි. 69070 සඳහා ආසන පහසුකම් ඇති මෙය මෙවර ලෝක කුසලාන තරග පැවැත්වෙන සුවිශේෂීම ක්‍රීඩාංගණයයි.එයට හේතුව පාපන්දු තරගවලට අමතරව සංගීත සංදර්ශන ඇතුළු විශේෂ අවස්ථ සඳහා ද යොදා ගත හැකි ලෙස දැවැන්ත වේදිකාවකින් ද සමන්විත වන අතර එක් පසෙකින් කඳු පෙළක් සහ අනෙක් පසින් මහමුහුද දිස්වන දර්ශනීය ස්වභාවික පසුතලයකින් ද සමන්විත වෙයි.*එලිස් පාක් ක්‍රීඩාංගණය (ජොහැන්නස්බර්ග්)1928 දී රග්බි ක්‍රීඩාංගණයක් ලෙස ඉදිවුණු මෙය 1982 දී පාපන්දු ක්‍රීඩාංගණයක් ලෙසින් නවීකරණය විය. 62567 ක් සඳහා ආසන පහසුකම් ඇති මෙම ක්‍රීඩාංගණයේ 2009 FIFA Confedaration කුසලාන අවසාන මහා තරගයද පැවැත්විණි.*ලොෆ්ටස් මර්ස්ටෙල්ඩ් ක්‍රීඩාංගණය (ප්‍රෙටෝරියා)1903 දී ක්‍රීඩා පිටියක් ලෙස ඉදිවී ඇති මෙය 1923 දී නවීකරණයට ලක්කර ඇත. දකුණු අපි‍්‍රකානු ජාතික පාපන්දු කණ්ඩායම යුරෝපීය පාපන්දු කණ්ඩායමකට එරෙහිව පළමු ජයග්‍රහණය වාර්තා කර ඇත්තේ ස්වීඩනයට එරෙහිව ගෝල 1-0 ලෙස මෙම ක්‍රීඩාංගණයේදීය. මෙහි 51760 දෙනකුට ආසන පහසුකම් ඇත.*නෙල්සන් මැන්ඩෙලා බේ ක්‍රීඩාංගණය - පෝට් එලිසබෙත්මම ක්‍රීඩාංගණයද 2010 ලෝක කුසලානය වෙනුවෙන්ම සෑදූ ක්‍රීඩාංගණයකි. දකුණු අපි‍්‍රකාවේ තවමත් ජීවත් වන සුවිශේෂී රාජ්‍ය නායකයකු වන නෙල්සන් මැන්ඩෙලා නමින් නම් කර ඇති මෙහි 48000 ක් සඳහා ආසන පහසුකම් ඇත. ලෝක කුසලාන තරගාවලියේ තුන්වැනි ස්ථානය තෝරා ගැනීම සඳහා පැවැත්වෙන තරගය ඇතුළු තරග 8 ක් පැවැත්වීමට සැලසුම් කර ඇත.නෙත් වසඟ කරන වහළ නිර්මාණයකින් සමන්විත මෙය අවට පරිසරයද අති සුන්දර වීම නිසා මෙවර ලෝක කුසලාන තරගාවලියේ කැපී පෙනෙන ක්‍රීඩාංගණයක් ලෙසින් හැඳින්විය හැකිය.*ෆීස්ටේට් ක්‍රීඩාංගණය – (බ්ලොයෙම් ෆොන්ටෙයින්)1952 ඉදිකර ඇති පැරැණිතම ක්‍රීඩාංගණයක් වන මෙය 2010 ලෝක කුසලාන තරග සඳහා නවීකරණය කර ඇති අතර 48,000 ක් සඳහා ආසන පහසුකම් තිබේ.*බොම්බෙලා ක්‍රීඩාංගණය (නෙල්ස් ප්‍රට්)මෙම ක්‍රීඩාංගණයද 2010 ලෝක කුසලානය සඳහා අලුතින්ම ඉදිකරනු ලැබූ ක්‍රීඩාංගණයකි. 43 589 දෙනකු සඳහා ආසන පහසුකම් ඇති මෙහි මූලික වටයේ තරග පැවැත්වේ. ‘බොම්බෙලා’ යන වචනය ‘සිස්වාටි’ නම් භාෂාවට අනුව අර්ථය වන්නේ ‘කුඩා අවකාශයක් තුළ විශාල පිරිසක් එකමුතුව සිටීම’ යන්නයි.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av1006139</link>
    <topic>ශූරතා ජය සංකේතයේ ඉතිහාසය</topic>
    <author>ඉඳුනිල් වීරරත්න</author>
    <content>ශූරතා ජය සංකේතයේ ඉතිහාසයFifa පාපන්දු ලෝක කුසලාන ශූරතාවලියේ ජයග්‍රාහකයින් සඳහා පිරිනැමෙන ජය සංකේතය හෙවත් ශූරතා කුසලානයට අපූරු ඉතිහාසයක් තිබේ. පාපන්දු ලෝක කුසලාන තරගාවලියක් මුලින්ම පැවැත්වූයේ 1930 වසරේ වන අතර මේ සඳහා පිරිනැමුණු කුසලානය හැඳින්වූයේ ‘ජූල්ස් රිමෙට් කුසලානය’ (Jules Rimet Trophy) නමිනි.Abel lafleur තනි රනින් නිර්මාණය කළ මෙම කුසලානය සෙ.මී.35 ක් (අඟල් 14ක) උස වූ අතර කි.ග්‍රෑම් 3.8ක (රාත්තල් 8.4) බරකින් යුක්ත වූ මෙම ජූල්ස් රිමෙට් කුසලානය මුලින්ම හඳුන්වා ඇත්තේ ජයග්‍රහණයට අධිපති ග්‍රීක දෙවඟනක වූ ‘වික්ටරි’ නමිනි. එහෙත් පසුව 1946 දී ෆීෆා ආරම්භක සභාපතිවරයා වූ දිවංගත ජූල්ස් රිමෙට් මහතා නමින් එය නම් කෙරුණි.1930 පළමු ලෝක කුසලාන පාපන්දු තරගාවලියේ ජයග්‍රාහකයින් වූ උරුගුවේ රාජ්‍යය මුලින්ම හිමිකරගත් මෙම කුසලානය 1934 වසරේ ඉතාලිය දිනාගත් අතර යළිත් 1938 වසරේ දී ද පිට පිට දෙවැනි වරටත් ඉතාලිය විසින්ම දිනාගන්නා ලදී.ඉන්පසු ඇතිවුණු දෙවැනි ලෝක මහා යුද්ධ සමයේදී එවකට ෆීෆා උප සභාපතිවරයා වූ ඔටෝරිනෝ බරාසි (Ottorino Barassi) මහතා බැංකුවේ තැන්පත් කර තිබූ මෙම කුසලානය හොර රහසේ ගෙන ගොස් සපත්තු පෙට්ටියක දමා ඔහුගේ නිදන ඇඳයට සඟවා තබා නාසීන් රැගෙන යාමෙන් වළක්වා ආරක්ෂා කරගෙන තිබේ.1966 වසරේ එංගලන්තයේ පැවැති ලෝක කුසලාන තරගාවලියට මාසයකට පෙර (1966 මාර්තු 20) වෙස්මිනිස්ටර් මධ්‍යම ශාලාවේදී මහජන ප්‍රදර්ශනයට තබා තිබියදී මෙම කුසලානය සොරකම් කරන ලද අතර, ඉන් දින හතකට පසුව පික්ලස් (Pickles) නම් පොලිස් සුනඛයා දකුණු ලන්ඩනයේ ඉහළ නෝර්වුඩ්හි උද්‍යානයක පත්තර පිටුවක ඔතා සඟවා තිබියදී සොයා ගැනුණි.ඉන්පසු මෙහි ආරක්ෂාව සඳහා පාපන්දු සම්මේලනය ඉතා රහසිගතව කුසලානයේ අනුරුවක් සෑදූ අතර තරගයට පෙර පැවැත්වෙන උත්සව අවස්ථා සඳහා එය භාවිතයට ගැනිණි.1983 දී බ්‍රසීලයේ රියෝ ද ජැනයිරෝ නුවර බ්‍රසීල පාපන්දු මූලස්ථානයේ ප්‍රදර්ශනය සඳහා තබා තිබියදී යළිත් වරක් සොරකම් කරන ලද අතර ඉන්පසු කිසි දිනක එය සොයාගැනීමට නොහැකි වී ඇත.වර්තමානයේ භාවිතා කරන Fifa කුසලානය 1974 ලෝක කුසලාන තරගාවලිය සඳහා මුලින්ම භාවිතා කළ අතර, බටහිර ජර්මනිය විසින් එය මුලින්ම දිනාගන්නා ලදී. ලෝකය දෑතින් උසුලා සිටින මිනිස් රූප දෙකක් පිළිබිඹු වන ලෙස සෙ.මී. 36.5 (14.4 අඟල්) උසින් සහ කිලෝ ග්‍රෑම් 6.175ක බරින් යුක්තව කැරට් 18 තනි රත්තරනින් යුතුව ඉතාලි ජාතික චිත්‍රශිල්පී සිල්වියෝ ගැසනිගා (Silvio Gazzaniga) මෙය නිර්මාණය කර තිබේ.මෙම කුසලානයේ පතුලේ තරගාවලිය පැවැති වර්ෂය සහ රට ඉංග්‍රීසියෙන් කොටා සලකුණු කරන අතර එය කුසලානය සිටුවා තැබීමේදී දර්ශනය නොවේ.2006 වසර වන විට ජයග්‍රාහී රටවල් 9ක නම් එහි සලකුණු කොට තිබේ.2038 වසරේ ලෝක කුසලානය තරගාවලිය වන විට මෙම නම් සලකුණු පුවරුව පිරී යන අතර ඉන්පසු අලුත් කුසලානයක් කලඑළියට එනු ඇත.බ්‍රසීලය ජූල්ස් රිමෙට් කුසලානය තෙවරක් සහ ෆීෆා කුසලානය දෙවරක් ද, ඉතාලිය ජූල්ස් රිමෙට් කුසලානය දෙවරක් සහ ෆීෆා කුසලානය දෙවරක් ද, ජර්මනිය ජූල්ස් රිමෙට් කුසලානය එක් වරක් සහ ෆීෆා කුසලානය දෙවරක් ද, ආර්ජෙන්ටිනාව ෆීෆා කුසලානය දෙවරක් ද, උරුගුවේ ජූල්ස් රිමෙට් කුසලානය දෙවරක් ද, එංගලන්තය ජූල්ස් රිමෙට් කුසලානය එක් වරක් ද, ප්‍රංශය ෆීෆා කුසලානය එක් වරක් ද ලෙස මෙම කුසලාන දෙක වරින් වර දිනාගෙන ඇත.ලෝකයේ පාපන්දු ක්‍රීඩාකරන රටවල් සිය ගණනක් අතරින් මෙතෙක් පැවැති තරගමාලා 18 දී ශූරතාව රටවල් 5 ක් අතර බෙදී ගොස් ඇත.යම් හෙයකින් වෙනත් රටක් එය දිනාගත හොත් ලෝක ක්‍රීඩා ඉතිහාසයේ එය සුවිශේෂී පෙරළියක් ලෙසින් සටහන් වනු ඇත.ඉඳුනිල් වීරරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av10061310</link>
    <topic>වේවින් ෆ්ලෑග් ගීතය නිර්මාතෘ කානන්</topic>
    <author/>
    <content>වේවින් ෆ්ලෑග් ගීතය නිර්මාතෘ කානන්2010ලෝක කුසලාන පාපන්දු තරගාවලියේ තේමා ගීතය වන්නේ ‘වේවින් ෆ්ලෑග්’ Wavin Flag ගීතයයි.මෙම ගීතයේ නිර්මාතෘවරයා වන්නේ සෝමාලියාවේ උපත ලද කැනේඩියානු ජාතික කෙයිනන් අබ්ඩි වෝසෙම් (Keinan Abdi Warsame) නමැති ජනප්‍රිය පොප් ගායකයායි. ඔහු සංගීත ලෝකයේ වඩාත් ජනප්‍රිය වී ඇත්තේ කානන් (K’naan) නමිනි. කවියෙක්, ගීත රචකයෙක්, ගායකයෙක්, රැප් ශිල්පියෙක් මෙන්ම සංගීතඥයකු ලෙස සිය හැකියාවන් ප්‍රදර්ශනය කර ඇති කානන්, මෙම ගීතය දකුණු අප්‍රිකාවේ පැවැත්වෙන 2010 ෆීෆා ලෝක කුසලාන තරගමාලාවේ ප්‍රබෝධය වැඩිකිරීම සඳහා යළි සංගීත සංයෝජනය කරමින් පටිගත කිරීමට කටයුතු කළේය.කානන් සමඟ මේ ගීතයට ගායනයෙන් සහාය වන්නේ ස්පාඤ්ඤ ජාතික ඩේවිඩ් බිස්බාල් නමැති පොප් ගායකයායි. ඔහු ලතින් ග්‍රැමී සම්මානයෙන් පිදුම් ලැබූ අතිශයින් ජනප්‍රියම ගායකයෙකි.මෙම ගීතයේ සංගීත හඬපටය සමස්ත තරගාවලිය පුරාම ප්‍රධාන අංගයක් ලෙසින් වාදනය කරන අතර 2010 ලෝක කුසලාන තරගාවලිය ජනප්‍රිය කරවීම සඳහා ලොව පුරා විකාශය කෙරෙන රූපවාහිනී වැඩසටහන්, වෙළෙඳ දැන්වීම් සඳහා මෙහි වීඩියෝ පටය විකාශය කෙරෙන අතර ලොව පුරා පාපන්දු ලෝලීන්ගේ මුවග මිමිණෙන ගීතයක් බවට පත්ව ඇත.Wavin’ Flag by K’naan to be FIFA World Cup 2010 theme Song Ooooo .... Wooo ... hoo..කානන්ඩේවිඩ් බිස්බාල්Give me freedom, give me fire, give you reason, take me higher See the Champions, take the field now, you define us, make us feel proud in the streets are exaliftin loser in ambition Celebration, its around us, every nations, all around usSingin forever young, Singin Songs Underneath that sunLets rejoice in the beautiful game And together at the end of the day. WE ALL SAYWhen I get older I will be stronger They’ll Call me freedom just like a Wavin’ Flag And then it goes back And then it goes back And then it goes backWhen I get older I will be stronger They’ll Call me freedom just like a Wavin’ Flag And then it goes back And then it goes back And then it goes backOoooo .... Wooo ... hoo..Give you freedom, give you fire, give you reason, take you higher See the Champions, take the field now, you define us, make us feel proud in the streets are exaliftin loser in ambition Celebration, its around us, every nations, all around usSingin forever young, Singin Songs Underneath that sun lets rejoice in the beautiful game And together at the end of the day.WE ALL SAY When I get older, I will be stronger Wooo.... ohohoho.... OOOoooh Woooo WE ALL SAY When I get older ..... Wooo hoooo hohoho ooo... And everybody will be singinit Woooooohohohoo ....oo.. And We are all singinit </content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av10061311</link>
    <topic>පුළුවන්නම් දැල එළාගන්න බලපන් මස්සිනා...</topic>
    <author/>
    <content>පුළුවන්නම් දැල එළාගන්න බලපන් මස්සිනා...ලියන්නේ නිව්ටන් ගුණසේකර අඳින්නේ හර්ෂ ගුණවර්ධනවිවිධ හැඩතල ඔස්සේ ගන්නා ලද කලාත්මක සේයා රූ එකින් එක බිත්ති මත එල්ලෙද්දී කලාගාරය අමුතුම ලස්සන හැඩයක් ගත්තේය. සඳුන්ගේ කාර්යාලීය මිතුරන් කීපදෙනා ඒ කාර්යය ඉටු කළේ ඉන් නොමද ආශ්වාදයක් ලබමිනි. සඳුන් වැඩිපුර සිය කැමරාවට හසු කරගෙන තිබුණේ සුරූපී ළඳුන්ගේ විවිධ භාව ලීලා ප්‍රකාශිත කලාත්මක ඡායාරූපයන්ය. මිතුරන් ඒ ගැන කතාබස් කළේ ඉන් උපරිම විනෝදයක් ලබමිනි.”මොකද මචං... උඹ ගැහැනුන්ගෙම ෆොටෝ ග්‍රාෆ්ස් වලින්ම මේ එක්්ෂිබිෂන් එක කරන්න හිතුවෙ? මොකක්ද මෙතන තියෙන විශේෂත්වය””ඒක හොඳ ප්‍රශ්නයක්..? මේ ෆොටෝග්‍රාප් හැම එකකම පොඩි විශේෂත්වයක් තියෙනවා විජේ. හැබැයි ඒක ඇස් දෙකට අල්ලගන්න එක තමයි ටිකක් අමාරු. මේක අවුරුදු අසූවක විතර සිල්ගත්තු ආච්චි අම්මා කෙනෙකුගෙ පින්තූරයක්.. ඒ වුණාට මෙතන වැඩි හරියක් තියෙන්නෙ නම් තරුණියන්ගෙ ෆොටෝස්... හැබැයි විවිධ ඉරියව්... මේ බබෙක් ලැබෙන්න ඉන්න මගෙ යාළුවෙකුගෙ වයිෆ් කෙනෙක්... අනුපමා කියලා” මිතුරාගේ ප්‍රශ්නයට දිගු පිළිතුරක් දෙමින් සඳුන් මදහස පෑවේය.”එතකොට මේ ෆොටෝ ග්‍රාප් එක...? මචං.. මන් මේ ගර්ල්ව හොඳට දන්නවා” අනන්ත සාගරය දෙසට දෑස යොමාගෙන සිටින තිසරානිගේ මනරම් ඡායාරූපය අතට ගනිමින් සුරනිමල දෑස් වකුටු කළේය. සඳුන්ගේ හිතට එකවර දැනුණේ විස්මයකි. මිතුරගේ ප්‍රකාශය ඔහුට අදහා ගන්නට බැරි තරම් විය.”ඒක නම් වෙන්න බැහැ සුරේන්... මගෙ හිතේ උඹට වැරදිලාද කොහෙද?””මොකද වෙන්න බැරි මචං.. මේ අර බීච් රෝඩ් එකේ ඉන්න ඩග්ලස් දැරණියගලගෙ එකම දුවනෙ. කාලයක් මන් මිනිහගෙ ‘වර්ක් සයිට්’ එහෙකත් වැඩ කළා... ගෙදරටත් ගිහින් තියෙනවා.. මාර හයිය අත්තක් මචං..? ඒක නෙමේ කොහොමද උඹ මේ පින්තූරෙ ගත්තෙ?””දවසක් බීච් එකට ඇවිත් හිටියා.. ෆොටෝ එකක් ගමුද කියලා ඇහැව්වා. ‘හා’ කිව්වා... ඉතින් ගත්තා...” සඳුන් ඒ වචන ටික කියාගෙන ගියේ දෑසේ සතුට උතුරවමිනි.”පුළුවන් නම් දැල එලාගන්න බලපන් මස්සිනා..” සුරනිමල ඔහුගේ පිටට තට්ටු කරමින් උස් හඬින් සිනාසුණේය.”ට්‍රයි එකක් දාලා බලන්න ඕනැ සුරේන්...””කෙල්ල ලස්සනයි... පීනන්න වස්තුව තියෙනවා.. සෙට් කරගත්තොත් උඹේ කල්ල මරේ..”සුරනිමලගේ කතාවට මිතුරෝ් තිදෙනාම කොක්හඬ තලමින් සිනාසුණහ.මාරසිංහ එදින හවස්වරුවේ ඩග්ලස් දැරණියගලගේ සුවිසල් නිවසට පැමිණියේ තරුණ චිත්‍රපට අධ්‍යක්‍ෂවරයෙක් වූ වංශනාථ ජයවීර ද කැටිවය. චිත්‍රපටයක් නිෂ්පාදනය කිරීම සඳහා කෙසේ හෝ ඩග්ලස් පොලඹවා ගැනීම මාරසිංහගේ එකම අභිප්‍රාය විය. ඒ හරහා නොයෙකුත් ප්‍රතිලාභ ලබා ගැනීමට ඔහු ශූරයෙක් විය. කතා බහෙන් ඔහු බොහෝදෙනෙකුගේ හිත දිනා ගත්තේය.ඔවුන්ගේ පැමිණීම කල් ඇතිව දැනුම් දී තිබුණ බැවින් ඩග්ලස් ද ඊට සූදානම්ව නිවසේ රැඳී සිටියේය. ඉර බැස යන්නට ආසන්නව තිබියදී ඔවුහු දෙදෙනා ‘පැජරෝ’ රථයකින් ඩග්ලස්ගේ නිවසට සේන්දු වූහ.”මේ ඉන්නෙ එදා මම කියාපු අපේ ෆිල්ම් ඩිරෙක්ටර්.. මිස්ටර් වංශනාථ ජයවීර...” තම චිත්‍රපට මිත්‍රයාව ඩග්ලස්ට හඳුන්වා දෙමින් මාරසිංහ මදහස පෑවේය.”ඔයා ගැන එදා මාරසිංහ මට විස්තර කිව්වා. බොහොම සන්තෝසයි අඳුන ගන්න ලැබීම ගැන..” වංශනාථට අතට අත දෙමින් ඩග්ලස් ද කටපුරා සිනාසුණේය.”මිස්ටර් දැරණියගල කිසිදේකට බයවෙන්න එපා.. මෙයා නොම්මර එකට ෆිල්ම් එක කරලා දේවි... මට ඒක සීයට සීයක් ෂුවර්..” වංශනාථව මුරුංගා අත්තේ තබමින් මාරසිංහ කතා කළේය.”ඔයා මීට කලින් චිත්‍රපට කරලා තියෙනවද..?””මම ෆිල්ම්ස් දෙකක්ම “ඩිරෙක්ට්” කරලා තියෙනවා. එකක් ලව් ස්ටෝරි එකක්. අනිත් එක නම් “කොමඩි” එකක්.. හැබැයි දෙකම තාම රිලීස් වුණේ නැහැ..””මං තමා ඒ දෙකේම ‘ප්‍රඩක්ෂන් මැනේජර්’ හැටියට වැඩ කළේ. කියලා වැඩක් නැහැ.. පැල් බැඳගෙන දුවයි. එක ෆිල්ම් එකක් “සබන් බෝල”.. අනිත් එක “හතර වරං..” දෙකම කොමර්ෂල්.. සින්දු... ඩාන්ස්.. ෆයිට් පිරිලා..”මම තව අලුත් ෆිල්ම් එහෙකට කතා කරලත් තියෙනවා... ඒත් මේ මාරෙගෙ වචනෙ අහක දාන්න බැරි හින්දයි මං මේ වැඩේ බාරගන්න කැමැති වුණේ.. මිස්ටර් දැරණියගල””මට තියෙන ප්‍රශ්නෙ අපි හදන චිත්‍රපටිය මිනිසුන්ට අල්ලලා යයිද කියන එක? එහෙම නොවුණොත් ඉතින් මම යට කරපු සල්ලි සේරම වතුරෙ තමයි.. ඒකයි මන් මේ තාම දෙගිඩියාවෙන් ඉන්නෙ..” ඩග්ලස් නිකට කසමින් චිත්‍රපට අධ්‍යක්‍ෂවරයා දෙස බැලුවේය.”එහෙම නම් වෙන්නෙ නැහැ මිස්ටර්.. මන් හැම වෙලාවෙම උත්සාහ කරන්නෙ ‘ප්‍රොඩියුසර්ව‘ ගොඩදාන්නයි. ඔයාලා වගෙ උදවිය තමයි “ෆිල්ම් ඉන්ඩස්ට්‍රි” එක ආරක්ෂා කරගන්න ඕනැ.. අපි වැඩේ කරමු.. බය වෙන්න එපා..””චිත්‍රපටයක කතාවයි.. සින්දු ටිකයි.. තමා නියමෙට තියෙන්න ඕනැ.. අපි තරුණ කාලෙ බලපු “බයිස්කෝප්” තාමත් මට මතකයි. “ඥාන සවුන්දරී ගුලේබකාවලී, නීල මලෙයි තිරුඩන්.. එතකොට මධුමතී.. ඒක් පුල් දෝ මාලි... දෝස්ති... චින්තාමනී.. ඒවා කොච්චර ලස්සන චිත්‍රපටිද?”එදා රිදී තිරය බැබලවූ හින්දි හා දෙමළ චිත්‍රපට වැලකගේම නම් ඩග්ලස් කියාගෙන ගියේය.”මිස්ටර් දැරණියගලත් හොඳ චිත්‍රපට රසිකයෙක් විත්තිය මට පේනවා. එහෙම කෙනෙක් එක්ක වැඩ කරන්න මාත් හුඟක් කැමතියි.””මාව වරදවා තේරුම් ගන්නෙ නැත්නම් මන් තවත් කාරණයක් බොස්ට කියන්නම්...” වටපිටාවේ කව්රුත් නැති බව වටහාගත් මාරසිංහ හෙමින් සීරුවේ ඩග්ලස්ට කිට්ටු විය.”ඒ මොකක්ද?””බොස් ආසා කරන ෆිල්ම්ස්ටාර් කෙනෙක් ඉන්නවද? මං කියන්නෙ ඔය අපේ නිළියක් එහෙම?””අපොයි මොකද නැත්තෙ. තුන් හතර දෙනෙක්ම ඉන්නවා.””අපි එයින් එක්කෙනෙක්.. දෙන්නෙක්වත් අපේ ෆිල්ම් එකට ගම්මු.. ඉතුරු ටික මන් ලස්සනට කරලා දෙන්නම්... මට ඕවා හරි සිම්පල් වැඩ.”මට තේරුණේ නැහැ..?””කොහොමටත් අපිට ෂූටින්වලට ඔය බණ්ඩාරවෙල.. නුවරඑළිය වාගෙ දුරඈත ලස්සන පළාත්වලට යන්න වෙනවනෙ? අන්න ඒ වගේ අවස්ථාවක බොස්ටත් පුළුවන් අපිත් එක්ක ඒ හොටෙල් එකේ නතර වෙන්න.””හරි.. ඊට පස්සෙ?””බොස් ආසා කරන නිළියව මං රෑට රූම් එකට එවන්නම්, එච්චරයිනෙ?”මාරසිංහගේ ඒ වචන ටික ඩග්ලස්ගේ පපුව සීතල කරගෙන හිත පතුලට කිඳා බැස්සේය.”ඕවා කවදා කෙරෙන වැඩද මාරෙ...?” ඔහු හිස සලමින් නළල රැළි කළේය.”ඔයිට වඩා ලොකු වැඩ චිත්‍රපටි ලෝකෙ සිද්ධ වෙනවා මිස්ටර් දැරණියගල.. උඩින් පේන ඔය සුන්දර ලෝකය ඒකෙ යට නැහැ.. තේරුණාද? මන්දන්න හින්දයි කියන්නෙ.””මේ මනුස්සයා කියන කතා ඇත්තද මිස්ටර්?” එවර ඔහු වංශනාථ දෙසට හැරෙමින් දෑස් විවර කළේය.”ඇත්ත.. මිස්ටර් දැරණියගල ඔය ඕන නිළියක් අද සල්ලිවලට ගන්න පුළුවන්..””හැබෑට...?””අපි ඉක්මන් කරලා වැඩේට බහිමුකො.. ටූ වීක්ස්වලින් මම සේරම වැඩටික ප්ලෑන් කරන්නම්.. බොස්ට තියෙන්නෙ සල්ලි දාන්න විතරයි.. අපි හදමු නොම්මර එකේ චිත්‍රපටයක්.”ඩග්ලස් දැරණියගල ඒ වන විට සිටියේ මාරසිංහගේ කයිවාරුවලට හොඳටම දැපෙන වැටීය. සිතබැඳුණු රූමත් නිළියක් සමඟ රැයක් පහන් කරන්නට අවස්ථාවක් උදාවන්නේ නම් එය කෙතරම් අසිරියක්දැයි ඔහු කල්පනා කළේය.”ඒක නෙමේ කෝ අපේ මැඩම්..? අපිත් එක්ක තරහවෙලාවත්ද? පේන්න නැත්තෙ?””සේරා පැන්ට්‍රිඑක ඇතුළෙ බරටම වැඩ.. මාරෙ. මගෙ හිතේ ඔයාලට කටගැස්මක් හදනවද කොහෙද..? මට ඊයෙ අනුරාධපුරේ යාළුවෙකුගෙන් “වයිල්ඩ්බෝ” ටිකක් හම්බවුණා.”කෝ එතකොට දුව..?””තිසරු.. මගෙ හිතේ බැල්කනියට වෙලා පොතක් කියවනවද කොහෙද? එයාගෙ ලෝකෙ ඉතින් පොත් තමයි..””අපි දුවවත් ජොයින් කර ගනිමු ෆිල්ම් එකට... බොස්..””එයානම් මේ වගේ වැඩවලට ඒ හැටි “ඉන්ටර්ස්ට්” එකක් නැහැ මාරෙ... අපි එහෙනම් පොඩි ඩ්‍රිරින්ක් එකක් ගමු නේද..? ඉන්න මන් ට්‍රොලිය අරන් එන්නම්.” කියමින් ඩග්ලස් හුනස්සෙන් නැගිට අඩියට දෙකට ගේ තුළට දිව ගියේය.මාරසිංහ හොරහින් වටපිට බලා හෙමින් වංශනාථගේ අත මිරිකුවේය.”කොහොමද වංශෙ මන් දාපු සීනි බෝලෙ වැඩ කරපු හැටි. දැක්කා නේද? මිනිහා දැන් දැපෙනෙ වැටිලා ඉන්නෙ. අපිට තියෙන්නෙ ඒකෙන් ප්‍රයෝජනය ගන්න විතරයි..””මං නම් හිතන්නෙ මෑන් අද හෙටම ෆිල්ම් එක පටන් ගනියි.. නිළිය ගැන කිව්වා විතරයි මෑන් පිස්සු වැටුණා..” වංශනාථ සෝපාස හඬින් සිනාසුණේය.විවිධ වර්‍ගවල රටබීම වලින් පිරුණ ට්‍රොලිය තල්ලු කරගෙන ඩග්ලස් සාලය දෙසට එත්ම මිතුරෝ් දෙදෙනා කට පියා ගත්හ. මුළු විසිත්ත කාමරයම වායු සමනය කොට තිබූ නිසා කාගේවත් ඇඟපතට දාහය දැම්මේ නැත. විස්කි සහ බ්‍රැන්ඩි බෝතල් දෙකට අමතරව සෝඩා බෝතලයක් හා අයිස් කැට බහාලූ බඳුන්ද ‘ට්‍රොලිය’ මත විය.”මං නම් ඉතින් වැඩිපුරම බොන්නෙ ගල්..?” කියමින් මාරසිංහ “බ්ලැක් ලේබල්” විස්කි බෝතලය අතට ගත්තේ කට ඇද කරමිනි.”අද වගෙ දවසක කව්ද ගල් බොන්නෙ.. නැද්ද මිස්ටර් දැරණියගල?” වංශනාථ සිය මිතුරාට විහිළුවක් කරමින් වීදුරුවක් අතට ගත්තේය. ඩග්ලස් විස්කි පිරුණ වීදුරුවලට සීතල අයිස් කැට එක් කළේය. වීදුරු තුන ‘සලාං’ හ¼ඩින් එකට ගැටුණේ ‘චියර්ස්’ හඬද සමඟිනි. සේරා දුම් දමන ලද ඩෙවල් මස් පිඟානද රැගෙන විගස සාලය වෙතට පිය නඟුවාය.”අපේ බොස් කරන්න යන ෆිල්ම් එක ගැන මැඩම්ට විස්තර කියන්න ඇතිනෙ..?””කිව්වා... කිව්වා.. මාරසිංහ දෙස බලමින් සේරා දෑස් පොපියා සිනාසුණාය.”අපි මැඩම්ටත් දෙන්නම් රෝල් එකක්.. ආසා ඇතිනෙ රඟපාන්න..?””මොකද ආසා නැත්තෙ..? හැබැයි මට ඕනැ මේන් රෝල් එක..?”සේරා ඇස්දෙක නටවමින් කොමල හඬින් සිනාසුණාය.ලබන සතියට...</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av10061313</link>
    <topic>කවුළු දොරින්</topic>
    <author>හිරුණි</author>
    <content>කවුළු දොරින්අපේ රට ජාත්‍යන්තර අවධානයට වැඩි වැඩියෙන් යොමු කරවමින් ජාත්‍යන්තර ඉන්දියානු සිනමා ඇකඩමිය මෙහෙයවූ ‘අයිෆා’ සම්මාන උලෙළ පසුගියදා අවසන් වුණා. සිනමා උලෙළට සමගාමීව පැවැත්වුණු අයිෆා සති අන්තය වෙනුවෙන් ක්‍රිකට් තරගාවලියක් ද පැවැත්වුණා. ඉන්දියානු සුපිරි නළුවන් වන රිතික් රෝෂන්. සුනිල් ෂෙට්ටි ඇතුළු නළුවන් පිරිසක් මේ සඳහා සහභාගි වුණා.මෙම ක්‍රිකට් තරගාවලි සජීවීව ජාතික නාලිකාවෙන් විකාශය වූ අතර එහිදී නරඹන ප්‍රේක්ෂකයන් ගෙන් සහ සුපිරි ක්‍රීඩකයන්ගෙන් අදහස් විමසීම සඳහා තෝරාගෙන තිබුණේ අපේ ජනප්‍රිය නිළි අනර්කලී ආකර්ෂාය.කොළඹ එස්.එස්.සී. ක්‍රීඩාංගණයේදී පැවැත්වුණු මෙම ක්‍රිකට් තරගාවලිය සඳහා අනර්කලී නිවේදිකාවක වශයෙන් තෝරාගෙන තිබුණේ මීට ප්‍රථම ඇය ලෝක ප්‍රසිද්ධ ක්‍රීඩා නාලිකාවකට ඇගේ දායකත්වය පිරිනැමූ නිසා බව අනර්කලී පැවසුවා ය.“ඇත්තටම මට ගොඩාක් සතුටුයි. ඒ දුර්ලභ අවස්ථාව මට හිමි වුණු එක ගැන. ඉන්දීය සුපිරි නළු නිළියන් රැසක් සමඟ මට කතා බහ කරන්න අවස්ථාව එතනදී ලැබුණා. ඒ නළු නිළියන් බොහෝ දෙනෙක් පැවසුවේ චිත්‍රපට කරන්න ඉදිරියේදී ලංකාවට එන්න බලාපොරොත්තුවෙන් සිටින බවයි.ඒ එක්කම අයිෆා සම්මාන උලෙළ නැරඹීම පිණිස ඇයට ආරාධනයක් තිබුණත් ඒ සඳහා සහභාගි වීමට ඇයට ඒ තරම් උනන්දුවක් නොතිබුණු බව ද පැවසුවා.මගේ හිතේ වැඩිපුරම රජ කරන්නේ සරසවිය සිනමා සම්මාන උලෙළ. මම ඉන්දීය නළු නිළියන්ට අකැමැතිව නොවෙයි. නමුත් අයිෆාට වැඩිය සරසවිය මගේ ළඟින් තියාගන්න මම කැමැතියි.මේ සමඟම දකුණු පළාත් සභාවේ මන්ත්‍රීවරියක් වශයෙන් පසුගිය කාලයේම අනර්කලී කාර්ය බහුල වුණා. ඒකට හේතුව ජල ගැලීම නිසා විපතට පත්වූවන් පිළිබඳ සොයා බැලීම සඳහා ය. ඒ සමඟම ඉදිරි කාලය අපේ රටේ සංචාරක කර්මාන්තයට සුබ කාලයක් වන බැවින් දකුණු පළාතේ සංචාරක අවධානය දිනාගන්නා ස්ථාන පිළිබඳව අවධානය යොමු කරමින් ඒ පිළිබඳව කටයුතු කිරීමට මේ දිනවල ඇය වෙහෙසෙනවා.අපේ සිනමාවේ ප්‍රවීණ නළුවෙකු වන සනත් ගුණතිලකයන් පසුගිය සති දෙකක කාලයක් චීනයේ සංචාරයක නියුතු වුණා. අපේ සිනමාවේ ඉදිරි අනාගතය පිළිබඳ සුබ පෙර නිමිති මේ සංචාරයෙන් උදාවෙතැයි කියලා අපි විශ්වාස කරනවා. චීන සංචාරය නිම කළ වහාම සනත්ට ‘අයිෆා’ සම්මාන උලෙළ වැඩකටයුතු සඳහා සහභාගිවීමට ලද ආරාධනය පිළිගැනීමට සිදු වුණා. මෙහිදී විශේෂයෙන් ම ඔහුගේ අවධානය යොමු වූයේ අයිෆා සති අන්තය වෙනුවෙන් පැවති සිනමා වැඩමුළුව පිළිබඳව ය. ඒ සඳහා සනත් ගුණතිලක, රවීන්ද්‍ර රන්දෙනිය සහ ජැක්සන් ඇන්තනීට ප්‍රධාන කාර්ය බාරයක් නිම වී තිබුණි.‘අයිෆා’ වෙනුවෙන් තිබුණු සිනමා වැඩමුළුව අදියර දෙකකින් සමන්විත වුණා. පළවැනි කොටස වෙන්වුණේ අපේ රටේ සිනමාව පිළිබඳ උනන්දුවක්, ආසාවක්, ආදරයක් ඇති අයට විශ්ව විද්‍යාල සිසු සිසුවියන්ට ආදීන්ට මේ සඳහා ඉන්දියාවෙන් පැමිණි ‘අනුපම් කේර්’ පැය දෙකක දේශනයක් පැවැත්වූ ඒ විතරක් නොවෙයි, එම අවස්ථාවට පැමිණ සිටි ආධුනිකයෙකු ඉදිරියට කැඳවා ඔහු ලවා රඟපා පෙන්වීමේ ක්‍රියාකාරකමකුත් කළා. එතැනට පැමිණ සිටි බොහෝ දෙනෙකුගේ ප්‍රසාදය දිනාගත්තා ඒ ක්‍රියාකාරකම.උලෙළ අතරතුරම ඉන්දියාවෙන් පැමිණි මේ කලාකරුවන් සඳහා තේ පැන් සංග්‍රහයක් පැවැත්වීමට ගරු ජනාධිපතිතුමා ඔවුන්ව ජනාධිපති මන්දිරයට කැඳවූයේ ය. මේ සඳහා අනිල් කපූර් අනුපම් කේර් ජැකලයින් ෆර්ඩිනැන්ඩස් ඇතුළු පිරිසක් සහභාගි වූහ. ලාංකේය නළු නිළියන් අතර මාලිනි ෆොන්සේකා, සනත්, ජැක්සන් ඇන්තනී, රවින්ද්‍ර රන්දෙනිය වැන්නෝ ද වූහ.මේ අවස්ථාවේ ජනාධිපතිතුමා හමුවූ අනුපම් කේර් කියා සිටියේ සිනමාවට ආදරයක් ඇති උනන්දුවක් ඇති පිරිසක් මේ රටේ සිටින බව අද තමා දැනගත් බවත් ඒ වෙනුවෙන් තමා ඉතාමත්ම සතුටු වන බවත් ය.මේ මොහොතේ ජනාධිපතිතුමන් එතැනට පැමිණ සිටි රවීන්ද්‍ර රන්දෙනියට සහ ජාතික රූපවාහිනියේ සභාපති සරත් කෝන්ගහගේට කතා කොට ඒ පිළිබඳව විමසිලිමත් වන ලෙස ද පැවසීය.සිනමා වැඩමුළුවේ දෙවැනි අදියර වෙන්වූයේ සිනමාවට සම්බන්ධ විවිධ වෘත්තිකයන් වෙනුවෙනි. මේ අවස්ථාව සඳහා ඉන්දියාවේ සුපිරි ගණයේ සිනමා අධ්‍යක්ෂවරු, නිෂ්පාදකවරු, බෙදාහරින්නන්, රසායනාගාර අධිපතිවරුන් රැසක් සහභාගි වූහ. මේ සඳහා අපේ රටේ සිනමාවට සම්බන්ධ නළු නිළියෝ, අධ්‍යක්ෂවරුන්, නිෂ්පාදකවරු රැසක් සහභාගි වී සිටියහ.ඉන්දීය සිනමාව සියලු ආකාරයෙන් නියෝජනය කරන ‘මන්මෝහන් සෙට්ටි’ කතා කරමින් පැවසුවේ ලංකාවේ අතිසුන්දර බවට සහ ආගන්තුක සත්කාරය පිළිබඳ තමන් අතිශයින් ම සතුටට පත්වන බවයි.“මම දකුණෙන් ආපු කෙනෙක්. අපි ලංකාවට එනවට දකුණේ සහෝදරයෝ හරියට විරුද්ධ වුණා. නමුත් ඒ විරෝධතා නොතකා අපි ආවා. අපේ අයත් සමඟ ඉදිරි ගණුදෙනුව අපට බලාගන්න පුළුවන්. නමුත් ඔය අයත්, අපේ දකුණේ අයත් අතර සිත් බිදීමක් තිබෙනවා නම් ඒක හදාගන්න. එහෙම වුණොත් අපිට දිගු ගමනක් යා හැකියැ’යි පැවසුවේය.මෙහිදී අපේ රටේ ඇති දේවල් සහ අපට අවශ්‍ය දේ පිළිබඳ පැහැදිලි කිරීමකට ජාතික චිත්‍රපට සංස්ථාවේ සභාපති කුමාර් අබේසිංහ එක් වූ අතර ටෙලි සිනමා ගම්මානය පිළිබඳ පැහැදිලි කිරීමකට රවීන්ද්‍ර රන්දෙනිය එක් විය.අයිෆා උණුසුම මෙසේ නිමවී යද්දී අපේ මතකය මීට තෙමසකට පෙරදි අපෙන් සදහටම වියෝ වූ ප්‍රවීණ ගායන ශිල්පී අබේවර්ධන බාලසූරිය වෙත යොමු වුණා. මාස කිහිපයක් රෝගාතුරව සිට අභාවප්‍රාප්ත වන්නට යෙදුණු අබේවර්ධන බාලසූරිය ගේ තුන් මස සිහි කිරීම යෙදී ඇත්තේ මෙම මස 27 වැනිදාට ය. අපේ සංගීත ක්ෂේත්‍රයට අමරණීය නිර්මාණ රැසක් දායක කළ ඔහු වැනි පුද්ගලයෙක් මිය ගියත්, ඔහුගේ හඬ සවන් වැකෙන මොහොතක් මොහොතක් පාසා ඔහු සදා ජීවත්වෙනවා.ඔහු මියගොස් තුන් මසක් පිරෙන 27 වැනිදාට ඔහුගේ නිවෙසේ ධර්ම දේශනාවක් පවත්වා පසුදා දහවල් සංඝගත දක්ෂිණාවක් පිරි නැමීමට මේ වනවිටත් කටයුතු සූදානම් කරමින් පවතිනවා. ඒ සමඟම 26 වැනිදා මහරගම පිළිකා රෝහලේ වැඩිහිටි නිවාසයට දානයක් පිරිනැමීමට ද නිරංජලා බලාපොරොත්තු වේ.හිරුණි</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av10061314</link>
    <topic>හද පුදසුන</topic>
    <author>යමුනා මාලිනී පෙරේරා</author>
    <content>හද පුදසුනමනුෂ්‍යයන් වූ අපටම උරුම වන්නා වූ අපූර්වතම දෙයක් ලෙසින් කඳුළ හැඳින්විය හැකි යැයි ඔබටත් සිතෙනු ඇත. මේ තරම් කඳුළු කොහේ තිබුණේදැයි සිතාගන්නට බැරි තරමට ඇතැම්විට කඳුළු එන්නේය. කඳුළුවලට ආරාධනා අවශ්‍ය නැත. නිරායාස කඳුළ සදා අනාරාධිතය. ඇතැම් වෙලාවක සතුටක් දරාගන්නට බැරිවූ මොහොතකත් මේ අනාරාධිත කඳුළ එයි. හිමිවීම් – අහිමිවීම්, ලැබීම් - නොලැබීම්, හමුවීම් - වෙන්වීම් මේ හැම විටෙකදීම කඳුළ ගලා එයි.අනුන්ට පෙනෙන්නට කඳුළු සලන අයද කඳුළු සඟවාගෙන ජීවත්වන අයද අප අතර ඇත. ලෝකෙට පෙනන්ට කඳුළු සලන අයට වඩා තමන්ගේ කඳුළ සඟවාගෙන, අනුන්ගේ කඳුළු පිසගන්නට උදව් වෙන අය උත්තම ගණයේ මිනිසුන් යැයි මම සිතමි.හැබෑ කලාකරුවකු අතින් මේ උත්තම ව්‍යායාමය ක්‍රියාත්මක වෙනවා ඔබද දකිනවා ඇත. මේ අතර සාහිත්‍ය රස ගංගාව මත කඳුළු හැමදාමත් රළනඟමින් ගලාබසියි. එය ගංපතුලේ කිඳී බිඳී සිඳී යන්නේ නැත. තුරුපත් මත ලැග ඇති පිනි බිංදුව කවියන්ට නම් කඳුළකි. මලක කෙමියක හෝ ඇරෙන පෙති මත ඇති සිහින් පිනිබිඳු කලින් දා පැමිණි සමනලයෙකුගේ කඳුළු යැයි කවියෙක් කියාවි. එවැනි කියමන් කිව හැක්කේ කවියන්ටම විතරය.කඳුළුවලට ආරාධනා කරන්ටත් කඳුළුවලට නොඑන ලෙස තහංචි පනවන්නටත් හැක්කේ කවියන්ට විතරමය. මක්නිසාදයත් කවියන්ගේ කාල්පනික ලෝකයේ දිග පළල- ගැඹුර ගණිත මිණිතවලට හසුනොවන බැවිනි. විෂයාතික්‍රාන්ත වූ කවියන්ගේ කාල්පනික ලෝකයේ දකින දේවල් භෞතික ලෝකයේ විද්‍යා ඥානයේ මානයන්ට හසුවෙන ඒවා නොවේ. ඉතින්... කඳුළ අමතා කතාකරන මේ ගීතය ඔබට මතක ඇති.  සිතින් මා නො සැලී හිඳිද්දීකඳුළ නුඹ අවුදින්නිමා දැමු ඒ සිතේ පීඩානොබිඳිනූ මැනවීතනිව මා ගයනා වෙලාවේසැලි සැලී සිතේවැටුණ මහ වරුසා මතක් වේනුඹ රැඳී දෑසේතවම මා නුදුටූ සිනා කැන්හමු නොවූ යාමේකඳුළ මට කරුණා කරන්නැයිඅයැදිමී නිබඳේ.  පද රචනය - ප්‍රේමකීර්ති ද අල්විස්සංගීතය - ස්ටැන්ලි පීරිස්ගායනය - ටී.එම්.ජයරත්නහැත්තෑව දශකයේ අගභාගයේ දී මා ඇසූ මේ ගීතය තුළ රැඳී ඇති චමත්කාරය අදටත් නැවුම්ව දැනෙයි. ඒ එහි ඉතා ප්‍රබලව නැඟුණු ස්වර රටාව නිසාදැයි මට යළිත් සිතෙයි. මේ ගීය රචනා කළේ අපට සිටි ප්‍රවීණතම ගේය පද රචකයකු වන ප්‍රේමකීර්ති ද අල්විස්ය. සැබැවින් ම ඔහු ලියූ ගීතවලින් ජන කවි ගැමි ආර මිශ්‍රිත අපූරු වාග් සංකලනයක් රසිකයා වෙත ලබා දී ඇත. ඇතැම් ගීත ඔහු ලියන්නේ ක්ෂණයකින් යැයි මා අසා ඇත. කතා කර කර සිටිනා අතරේ ද ගීත ලියා දෙන තරමට දක්ෂයකු බව ද ඇසීමු.’සිතින් මා නොසැලී හිඳිමි. ඒ මා මින් පෙර සිතින් සැලී තිබුණු නිසා ය. යටගිය දවස ඒ දුක් පීඩා මම නිවා දමා ඇත. නමුත් කඳුළ නුඹ ආයෙමත් ඇවිත් ඒ පීඩා බිඳ නොදමනු මැනවි...’ ඒ කඳුළට කැරෙන ආයාචනාවක්.’තවම මා සිනාව දැක නැත. නමුත් ඒ සිනාව හමුවන ලකුණක් මා නෙත ගැටෙන නිසා කරුණාකර එබිකම් නොකර ඉන්නැයි කඳුළට කියමි. හුදෙකලා තනිකම් සීතල තුළ තැවි තැවී සිටිය කාලයක් තිබුණා. එවකට වැටුණු කඳුළු වරුසා මට අමතක නැත. එනිසා කඳුළ මම ඔබට කියන්නෙමි නෑවිත් සිටින ලෙස...’රචකයා කඳුළ අමතා කියන්නේ නෑවිත් සිටින ලෙසය. ඒ වචනවල අර්ථය ග්‍රහණය කරගත් සංගීතඥයා සැබැවින්ම එම වාග් චිත්‍ර අභිබවා යන තරම් ස්වර රූපක මවා ඇතැයි මට සිතෙයි. ඒ, මේ ගීතය පණගැන්වූ භාවපූර්ණ සංගීත රටාව ගැන විමසිලිමත් වෙද්දීය.ස්ටැන්ලි පීරිස් සංගීතවේදියාණන් මේ ගීතය මඟින් කියැවෙන දේ රසික හෘද ස්පන්දනය හා සමපාත කරන්නට යොදාගෙන ඇති ස්වර රූපක වඩ වඩාත් කැපී පෙනේ; ඉස්මතුව එයි. මේ ගීතය වරක් ඇසුවොත් දෙතුන් වරක්වත් එහි ස්වර මාලාව හදවතෙහි ප්‍රතිරාවය වෙනාකාරය ඔබ ද විඳින්නට ඇත. එසේම ඒ ස්වරමාලාව උද්දීපනය කරවාදෙන හැඟීම් දහන්ව ඔබ සවන් දෝතින් හදවතට පෙරා දෙන්නට ටී.එම්.ජයරත්න ගායන වේදියාණන්ගේ හැඟීම්බර ගායනා විලාසය ඉවහල් වන්නට ඇත.”මේ ගීතය ප්‍රේමකීර්තිගෙම අදහසක්. හැත්තෑව දශකයේ අගදී ‘තරංගා’ ලේබලය යටතේ බිහිවූ මුල්ම කැසට් පටයේ අඩංගු වුණේ. ස්ටැන්ලි පීරිස් ගේ මනා සංගීත සංයෝජනය හැඟීම් තීව්‍ර කරන්ට රුකුලක් වුණා..”ටී.එම්.ජයරත්නයන් ගීතය ගැන එසේ පැවසුවා. ගී නිර්මාපකයා සහ සංගීතඥයා අද අප අතර නැතත් මට නැවතත් හැඟෙන්නේ සංගීත සංයෝජනය සහ ස්වර රටාවම පමණක් වුවත් රසික හදවත් තුළ මේ ගීතය සදා මුල් අද්දවන්නට සමත් බවයි. ගීත රචකයා යනු ගීතයේ අම්මාය. පීතෘ පාර්ශ්වයට අයත් වන්නේ සංගීතය හා ගායනයයි. බිහිවන දරුවා ‘ගීතය’යි. තමාට වඩා ඉහළ තැනක තම දරුවා සිටිනවා දකින්ට අකැමැති අම්මා කවුද? ගීත රචකයා හැමදාම නිහඬව ද අදෘශ්‍යමානව ද සිට මේ ප්‍රාර්ථනය ආස්වාදනය කරන්නේය.යමුනා මාලිනී පෙරේරා</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av10061315</link>
    <topic>හදවතක වේදනා</topic>
    <author>ඉඳුනිල් වීරරත්න</author>
    <content>හදවතක වේදනාපසුගිය දිනෙක රසඳුන කර්තෘ මණ්ඩලයට දුරකතන ඇමතුමක් ලැබුණා. කතා කළේ තවමත් සොයාගත නොහැකි රෝගයක් නිසා වසර 15 ක් තිස්සේ දැඩි ලෙස දුක්පීඩා විඳින ඔහු සිය තාරුණ්‍යයේ සියලු බලාපොරොත්තු සිඳී බිඳී යාම නිසා දැඩි මානසික පීඩනයකට ලක්ව ඉතා දුක්බර ලෙස ජීවිතය ගෙවන ඔහු ’රසඳුන’ කියවන ලක්ෂ සංඛ්‍යාත පාඨක ඔබට කියා ඔහුට යළිත් ජීවිතය ලබා දෙන්නැයි ‘හදවතක වේදනා’ තීරයට ලියන්න යැයි බැගෑපත්ව ආයාචනා කළා.අපගේ අරැයුමෙන් ඉන් දින කිහිපයකට පසුව රෝද පුටුවක් මත තාරුණ්‍යය දියවී ගිය, හෙටක් ගැන කිසිම බලාපොරොත්තුවත් නැති, වෛද්‍ය විද්‍යාව මෙතරම් දියුණු යැයි කියන ලෝකයේ ඉන් සුවකළ නොහැකි යැයි කියන රෝගයකින් පෙළෙන තම හදවතේ හිරවී තිබුණු ඒ වේදනාබර සිතුවිලි අකුරු බවට පෙරළා ඔහු අපට එවා තිබුණා.මෙතැන් සිට ආනන්ද අපට ලියා එවූ කතාව ඔහුගේම වචනවලින් කියවන්නැයි මම ඔබට ආරාධනා කරමි.”සුවකළ නොහැකි රෝගයක් නිසා අද මා කායිකව හා මානසිකව විඳින වේදනාව ඔබ හමුවේ තබා ඔබෙන් පිහිටක් පතමි. ඊට පෙර මගේ කතාව ඔබට කියන්නම්. මගේ ගම වරකාපොළ මාහේනගමයි. වසය 40යි. මීට අවුරුදු 15කට පමණ පෙරදී අඩි 3 ක් පමණ උස පඩි පෙළකින් පැනීමේ දී මගේ වම් කකුල පාලනයෙන් තොරවී බිම ඇද වැටුණි. ඊට පසුව පඩිපෙළක් කන්දක් නැඟීමේ අපහසුතාවය ඇතිවිය. ක්‍රම ක්‍රමයෙන් ඇවිදීමේ අපහසුතාව වැඩිවිය. කොළඹ නුවර මහ රෝහල්වල නැවතී මේ රෝගය සඳහා ප්‍රතිකාර සෙවූ මුත් නොලැබුණි. ආයුර්වේද රෝහල්වලද නැවතී ප්‍රතිකාර ගත්ත ද සුවයක් නොලැබුණි.95 දී මහ රෝහලේ (කොළඹ) නැවතී යළි ප්‍රතිකාර සඳහා පරීක්ෂණ කළා. එහිදී මගේ වම් කකුලේ බත්කෙණ්ඩෙන් මස් කැබලි කපා පරීක්ෂණ කළා. එහිදී වෛද්‍යවරු පැවසුවේ මස් දියවීමේ රෝගය වැළඳී ඇති බවයි. මෙයට ප්‍රතිකාර නැති බව ඔවුන් පවසයි. මස් දිය වෙනවා නම් මා අවුරුදු 15 ක් ජීවත්වන්නේ කොහොමද? මගේ රෝගය තාමත් හඳුනාගෙන නැති බව මට හැඟේ. මා රෝහලේ සිටියදිම මගේ මව මිය ගියේය. ඊට පසු ප්‍රතිකාර සෙවීම ද නැවතුණි.මේ ලෝකෙ කොහේහරි මාව හොඳ කරන්න හැකි වෛද්‍යවරයෙක්, වෙද මහත්තයෙක්, ජීවකතුමෙක් හෝ ඉසිවරයෙක් ඇත්නම් මට දන්වන්න. මාව මේ කරුම ලෙඩෙන් ගොඩගන්න. මට නැවත ඇවිදින්න ඕනෙ නෑ. හිටගන්නයි ඉඳගන්නයි හොඳ කළොත් ඇති. මට ප්‍රතිකාර ලැබුණත් ඒ සඳහා යන වියදම් දරන්න මට ශක්තියක් නෑ. මා වෙනුවෙන් වියදම් දරන්න කෙනෙකුත් නෑ.මම උපතින් ආබාධිතයෙක් නොවෙයි. නමුත් මා උපතින්ම විවිධ කුසලතාවයන් ගෙනත් තියෙනවා. චිත්‍ර ඇඳීම, මූර්ති නෙළීම, කැටයම් කැපීම, කොණ්ඩා කැපීම, මඟුල් පෝරු, තොරණ් ආදී විවිධ නිර්මාණ කරන්න පුළුවන්. නමුත් මගේම නිවෙසේ හිරවෙලා ඉන්න මට මේවායින් වැඩක් නෑ. ඉතින් මං අවසාන වතාවටත් ඉල්ලන්නෙ මාව හොඳ කරන්න පුළුවන් පින්වතෙක්, පින්වතියක් මේ ලිපිය බලා මට කතා කරන්න.මා ආනන්ද සුමනසිරි”අනුනට බරක් නොවී තමාටත්, පවුලටත් රටටත් සේවය කරන්නට අවශ්‍ය හැකියාව, ධෛර්යය ඇති ආනන්දට ඒ සඳහා අවශ්‍ය නීරෝගී ශක්තිය ලබාදෙන්නට හැකියාව ඇති අය අප අතර සිටින්නට පුළුවන.නො.102 මාහේනගම, වරකාපොල ලිපිනයට ලිවීමෙන් හෝ 0726361091 සහ 0354922342දුරකතන අංකවලට ඇමතීමෙන් හෝ ආනන්දට පිහිටක් වෙන්න ඔබටත් හැකිනම් එය ‘රසඳුන’ අපටත් විශාල පිනක්ම වේවි.ඉඳුනිල් වීරරත්නමොරටුව ලුනාවේ ලූෂන් සිල්වා මාවතේ අංක 85/1 හි පදිංචි ලොරින්ටා ෂේවියන් මේ ආදරණීය මෑණියන්ට වයස අවුරුදු 65 ක්. මේ වෙනකොට දුවෙකුගේ හා පුතෙකුගේ සෙනෙහසට මැදිව මෙතුවක් කල් ජීවිතය සුවසේ විඳි ෂේවියන් අම්මා ලෙඩ ඇඳට වැටුණේ මීට වසර දහයකට කලින්. ඒ සෙනෙහස දෝරේ ගලා ගිය හදවත අකාරුණික විදිහට ලෙඩ කරමින්. මේ නිසා ම ලොරින්ටා මෑණියන් වගේම ජේම්ස් ලුවිස් ෂේවියන් ඇයගේ සැමියත් දරුවන් දෙදෙනාත් හිටි ගමන් ම අසරණ කමේ අගාධයට ඇද වැටුණා.අද අපි මේ කතාව මෙතනින් නිමා නොකර තීරණාත්මක මොහොතක් කරා ඔබව රැගෙන යනවා. ඒ කතාව මෙතැන් සිට අපි ඔබට කියන්නම්.“මීට අවුරුදු දහයකට කලිනුයි මට හදවතේ සැත්කමක් කළේ. එතැන ඉඳන් ම බෙහෙත්වලින් තමයි මම හිටියේ. ඒත් පහුවෙනකොට පපුවේ වේදනාව වැඩිවෙන්න ගත්තා. අතපය පවා හොලවන්න බැරිවුණා මට. ඊට පසුවයි හෘද රෝග ඒකකයේ රුවන් ඒකනායක වෛද්‍ය තුමන් හමුවී බෙහෙත් කළේ. එවිටයි මම දැනගත්තේ මගේ හෘදය තුළ තවත් ආබාධයක් තියෙන බව.”ඒත් මේ වෙනකොට මේ ආදරණීය මෑණියන් තමන්ගේ රෝගී තත්ත්වය නිසා නොවිඳිනා දුක් විඳිනවා. ඒ වගේ ම තම සන්තකේ තිබූ හැම සේසතම මේ ලෙඩේට දියවෙලා. ඒත් ඉන්පසුව මේ ආදරණීය අම්මට ආයෙත් තීරණාත්මක මොහොතට මුහුණ දෙන්න සිද්ධ වෙලා.“මම පුළුවන් හැමදේම කරලා ආයේ පරික්ෂණයකට මුහුණ දුන්නා. එතනදි තමයි දැනගත්තේ මගේ හදවතට රුධිරය සැපයෙන රුධිර නාලය ගොඩක් දුර්වල වෙලා කියලා. දැන් අපි ලොකු අර්බුදයකට මුහුණ දීලා ඉන්නේ.සත්තකින් ම ඔබ අපි වගේ ම මේ අම්මත් ජීවිතේ ගැන බලාපොරොත්තු පොදි බැඳගෙන. ඒත් තමන්ට කරන බයිෆාස් සැත්කම වෙනුවෙන් ආයෙත් රුපියල් ලක්ෂ පහක මුදලක් හොයාගන්න මේ අසරණ පවුලට දැන් සිද්ධවෙලා. හරි හමන් රැකියාවක් නොමැති මේ පවුලේ උදවිය අද ඉන්නේ ගොඩක් අසරණ අඩියක. අද හෙට ම මේ සැත්කම ජයගන්න පුළුවන් නම් ෂේවියන් අම්මගේ හෙට දවසට බලාපොරොත්තුවක් එක් කරන්න පුළුවන් කියලයි වෛද්‍යවරුන් දැන් කියන්නේ.දයාබර පින් සිත් ඇති ඔබට ඔබේ අම්මා තාත්තාගේ නාමයෙන් මේ අසරණ මෑණියන්ට සරණක් විය හැකි නම් ඒක මේ පවුලට ලොකු අස්වැසිල්ලක් වේවි. හෙට දවසෙදි ලක්ෂ පහක මුදලින් මේ අම්මගේ හදවත ආයෙත් ජීවය ලබාවි. එහෙම වුණොත් ජේම්ස් ලුවිස් දයාබර සැමියා වගේ ම දුවත් පුතත් මේ අම්මත් සැනසුම් සුසුම් හෙළාවි. එහෙම වුණොත් ඒක ලොකු පිනක් නේද?ගිණුම් අංකය - 0640 02395312 101, සෙලාන් බැංකුව,කොටුව ශාඛාව, කොළඹ – 11.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av10061316</link>
    <topic>බොලිවුඩ් සිනමාවට ගැළපෙන පරිසරයක් අපේ රටේ තිබෙනවා</topic>
    <author>සුජීව තේවහෙට්ටිගේ</author>
    <content>බොලිවුඩ් සිනමාවට ගැළපෙන පරිසරයක් අපේ රටේ තිබෙනවා‘අයිෆා’ හෙවත් ඉන්දියානු සිනමා ඇකඩමි සම්මාන උළෙල පසුගියදා නිමාවට පත් වුණත් තවමත් එහි උණුසුම සිනමා රසික රසිකාවියන්ගේ සිත්වලින් ඈත්වෙලා නැහැ. මේ ජගත් සිනමා උළෙලේදී අපේ රටේ උපන් යොවුන් රංගන ශිල්පිනියකටත් සම්මානයක් හිමිවීම විශේෂත්වයක්.‘අයිෆා’ වැනි ප්‍රකට සිනමා උළෙලකදී සම්මානයක් ලැබීමේ විරල වාසනාව ලද ඇය තමයි, ජැකලයින් ෆර්නැන්ඩස්. 2006 දී ‘මිස් ශ්‍රී ලංකා’ (ශ්‍රී ලංකා අවිවාහක රූ රැජන) කිරුළ පැලඳූ ඇය එම වසරේදී පැවැති ලෝක රූ රැජන තරගයට සහභාගි වෙමින් ශ්‍රී ලංකාව නියෝජනය කළා.ජැකලයින් බොලිවුඩ් සිනමාවට එක්වූයේ ‘ඇලඩින්’ චිත්‍රපටයෙන්. එම චිත්‍රපටයේ ඇය, අමිතාබ් භච්චන් සහ රිටීල් දේශ්මුබ් ඇතුළු තවත් ජනප්‍රිය බොලිවුඩ් නළු නිළියන් සමඟ රඟපෑවා. ජැකලයින්ට අයිෆා සම්මානය හිමිවූයේ ‘ඇලඩින්’ චිත්‍රපටයේ රංගනය වෙනුවෙන්. ඇය බොලිවුඩ් සිනමාවේ නැඟී එන නවක නිළිය ලෙස ‘අයිෆා’ සම්මානය දිනාගත්තා.11 වැනි වරටත් පැවැත්වුණු ‘අයිෆා’ සම්මාන උළෙලට සමගාමීව තවත් විශේෂාංග ද ඊට එක් වූ බව ඔබ දන්නවා ඇති. ජූනි 3 දා ඇරඹුණු ‘අයිෆා’ ඇඳුම් මෝස්තර සංදර්ශනය එවැනි එක් අංගයක් මේ සඳහා බොලිවුඩ් නළු නිළියන් සමඟ ජැකලයින් ද පෙනී සිටියා. මේ සඳහා ශ්‍රී ලාංකික ක්‍රිකට් ක්‍රීඩකයන් කිහිප දෙනෙකු ද එක් වී සිටියා. මෙම ඇඳුම් මෝස්තර නිරූපණය මෙහෙයවූයේ ඉන්දියාවේ ප්‍රවීණ ඇඳුම් නිර්මාණ ශිල්පියෙකු වන මනිෂ් මල් හොත්‍රා යි.ජැකලයින් මෙම ඇඳුම් මෝස්තර නිරූපණයට හැඳ සිටියේ තද රතු පැහැති අලංකාර ලෙහෙන්ගා සාරියක්. (මෙය පාරම්පරික ඉන්දීය සාරි විශේෂයක්) ඇය වේදිකාවට පිවිසෙද්දී ප්‍රේක්ෂකාගාරය ඇසිපිය නොහෙළා ඈ දෙස බලා සිටියා. බොහෝ දෙනෙකු පැවසුවේ ජැකලයින් එම මෝස්තර නිරූපණයේදී වඩාත් කැපී පෙනුණු බොලිවුඩ් තාරකාව වූ බවයි. ඇය සමඟ ක්‍රිකට් ක්‍රීඩක කුමාර් සංගක්කාර ද වේදිකාවේ ගමන් කළා. ජැකලයින්ගේ අලංකාරවත් ඇඳුම නිර්මාණය කර තිබුණේ ශ්‍රී ලාංකික ඇඳුම් නිර්මාණ ශිල්පිනියක වන යොලන්ඩා යි.ශ්‍රී ලාංකිකයන් බොහෝ දෙනෙකු ‘අයිෆා’ සම්මාන උළෙලේදී බලාපොරොත්තු වූයේ ජැකලයින්ගේ මනරම් රැඟුම් නරඹන්නටයි. ඇතැම් අය සිතුවේ ඇය, ‘ඇලඩින්’ චිත්‍රපටයේ ඉදිරිපත් කළ ගීතමය ජවනිකාව නැවතත් ‘අයිෆා’ වේදිකාවේදී නිරූපණය කරනු ඇත කියලයි. නමුත් ඇය වඩාත් කැමැත්තක් දැක්වූයේ ශ්‍රී ලාංකික නර්තන ශිල්පීන් සහ ශිල්පිනියන් සමඟ රඟන්නටයි.“මට මෙවර අයිෆා සම්මාන උළෙලේ විශේෂත්වයක් තියෙනවා. මගේ රටේදීම මේ සම්මාන උළෙල පැවැත්වීමයි, ඒ විශේෂත්වය හැටියට හඳුන්වන්න පුළුවන් වෙන්නේ. මම ගොඩක් ම කැමැති, අපේ රටේ ශිල්පීන්, ශිල්පිනියන් එක්ක නටන්නයි. ඒ නිසයි, ‘ඇලඩින්’ චිත්‍රපටයේ ගීතමය ජවනිකාවක් තෝරා ගත්තෙ නැත්තේ” ජැකලයින් පැවසුවා.තෙදිනක ‘අයිෆා’ සිනමා සමය ඇරඹෙන්නට කලින් දිනයේදී ජැකලයින් බොලිවුඩ් සිනමාවේ සුපිරි නළු සල්මන් ඛාන් සමඟ යුද්ධයෙන් අනාථ වූ දරුවන් පිරිසකගේ දුක සැප විමසන්නටත් ගියා. මේ දරුවන් එල්.ටී.ටී.ඊ. සංවිධානයේ ළමා සොල්දාදුවන් ලෙස බැඳී සිටි පිරිසක්.අද ඔවුන් අසරණ තත්ත්වයට පත් වෙලා. මේ දරුවන් වෙනුවෙන් සහ දශක තුනක යුද්ධයෙන් අසරණව සිටින තවත් දරුවන් පිරිසක් වෙනුවෙන් නිවාස තනා දීමට ‘අයිෆා’ සංවිධායකයන්ගේ අවධානය යොමු වී තිබෙන බවයි අන්තර්ජාල ප්‍රවෘත්ති සේවාවන් හි සටහන් වී තිබුණේ. ඒ පිළිබඳව සොයා බලන්නටත් සල්මන් සහ ජැකලයින් පසුබට වුණේ නැහැ.මෙම චාරිකාවේ දී අදහස් දැක්වූ ජැකලයින් පසුබට වුණේ නැහැ. මෙම චාරිකාවේදී අදහස් දැක්වූ ජැකලයින් පැවසුවේ බොලිවුඩ් චිත්‍රපට සඳහා හොඳින් ගැළපෙන එකිනෙකට වෙනස් වූ පරිසරයක් ශ්‍රී ලංකාව තුළ තිබෙන බවයි.මේ වගේ ලස්සන පරිසරයක් බොලිවුඩ් චිත්‍රපට වලට හොඳින් ම ගැළපෙනවා. මං හිතන්නේ ඉදිරියේදී බොලිවුඩ් චිත්‍රපට වැඩි ප්‍රමාණයක් ශ්‍රී ලංකාවේ රූපගත වේවි. අපේ රට පුංචි රටක් වුණත් එහි පරිසරයෙන් උපරිම ප්‍රයෝජන ලබන්න පුළුවන්. මුහුදු වෙරළක දර්ශනයක් රූපගත කරලා, ඊට පැය කිහිපයකට පස්සෙ උස් කඳුකරයක දර්ශනයක් රූපගත කරන්නත් අපහසුවක් නැහැ” ජැකලයින් තවදුරටත් පැවසුවා.තමන් අනුගමනය කරමින් තවත් නළු නිළියන් කිහිප දෙනෙකු හෝ බොලිවුඩ් සිනමාව තුළ රංගන කුසලතා ප්‍රකට කරන්නේ නම් එය අගය කළ හැකි කාරණයක් බවයි, ඇය පැවසුවේ.ජැකලයින් ‘ඇලඩින්’ චිත්‍රපටයේ රඟපෑවේ ජෙනී නම් වූ යුවතියකගේ චරිතයක්. ඇය මේ වසරේ තිරගත වීමට නියමිත ‘ජානේ කහාන් සෙ ආයිහේ’ චිත්‍රපටයේ රඟපාන්නේ ආදරය සොයා ගෙන සිකුරු ලොවින් මෙලොවට පැමිණෙන යුවතියකගේ චරිතයක්.ජැකලයින්, ‘අයිෆා’ ක්‍රිකට් තරගයට එක් වුණේ නැහැ. “මම ඒ ක්‍රිකට් තරගයට උදව් කළා. විශේෂයෙන් ම ශ්‍රී ලංකා ක්‍රිකට් නායක කුමාර් සංගක්කාරගේ කණ්ඩායමට තමයි මම උදව් කළේ. කුමාර් මගේ හිතවතෙක්” ජැකලයින් පැවසුවා.සුජීව තේවහෙට්ටිගේ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av10061317</link>
    <topic>පියඹා එන බියකරු මාරයා ඩෙංගු</topic>
    <author>ගාමිණී සුසන්ත</author>
    <content>පියඹා එන බියකරු මාරයා ඩෙංගුඩෙංගු රෝගය ගැන මේ දිනවල වැඩියෙන් කතාබහ වෙනවා. ඒ; මේ දිනවල පවතින වර්ෂාව සහිත කාලගුණය ඩෙංගු ව්‍යාප්ත වීමට මහත් රුකුලක් වන නිසයි. ඩෙංගු වැළඳීම නිසා දිනෙන් දින මිය යන්නේ අපේම දරු දැරියන්, හිතවතුන්, හිතවතියන්. ඒ නිසා අප අදහස් කළා ඩෙංගු පිළිබඳව නවතම තොරතුරු විමසා බලන්න.ඒ සඳහා අප හමුවුණේ සෞඛ්‍ය අමාත්‍යාංශයේ වසංගත රෝග විද්‍යා අංශයේ වෛද්‍ය නිලධාරිනී තුෂාන්ති විජේසිංහ මහත්මියයි.වෛද්‍යතුමියනි, ඩෙංගු රෝගයේ ස්වභාවය කුමක්ද?සෞඛ්‍ය අමාත්‍යාංශයේවසංගත රෝග විද්‍යා අංශයේවෛද්‍ය නිලධාරිනීතුෂාන්ති විජේසිංහඩෙංගු වෛරසයක් මඟින් ඇතිවන රෝගයක්. මේ වෛරසය රෝගී පුද්ගලයකු වෙතින් නිරෝගී පුද්ගලයකු වෙත ගෙන යන්නේ ඊඩිස් ඊජිප්ටයි සහ ඊඩිස් ඇල්බොපික්ටස් යන මදුරුවන් විසින්. මනුෂ්‍යයින්ට දෂ්ඨ කරමින් ඩෙංගු රෝගය බෝකරන්නේ මෙම මදුරුවන්ගේ ගැහැනු සතුන් පමණයි. පිරිමි සතුන් ජීවත් වන්නේ ශාකවල යුෂ උරා බීමෙන්. ගැහැනු සතුන් මිනිසුන්ට දෂ්ඨ කරන්නේ ඌගේ ශරීරයේ තිබෙන මදුරු බිත්තර මේරීමට රුධිරමය ආහාරයක් අවශ්‍ය නිසයි. ඩෙංගු වෛරසයේ ප්‍රභේද කීපයක්ම තිබෙනවා. ඒ ඩෙංගු I, ඩෙංගු II ඩෙංගු III සහ ඩෙංගුIV වෛරසය වශයෙන්.ඒ නිසා ජීවිත කාලය තුළ යම්කිසි පුද්ගලයකුට ඩෙංගු රෝගය හතරවරක් වැළඳීමේ හැකියාව තිබෙනවා. ඩෙංගු I වෛරසයට කිසියම් පුද්ගලයකු ගොදුරු වුවහොත් එම පුද්ගලයාගේ ශරීරයේ ප්‍රතිශක්තිකරණයක් ඇති වන්නේ ඩෙංගු රෝගය සඳහා පමණයි. එමනිසා යම් කිසි පුද්ගලයකුට ඩෙංගු රෝගය වැළඳුණහොත් ඔහුට නැවත ඩෙංගු රෝගය වැළඳෙන්නේ නැතැයි කිව නොහැකියි.ඇතැම් රටවල මෙම වෛරස ප්‍රභේද 4 ම නොතිබුණත් වර්තමානය වන විට ශ්‍රී ලංකාවේ මෙම වෛරස ප්‍රභේද 4 ම තිබෙනවා. ඒ නිසයි, අප රටේ දැන් ඩෙංගු ව්‍යසනයක් වී තිබෙන්නේ. මෙහිදී සඳහන් කළ යුතු වැදගත් කරුණක් තිබෙනවා.ඒ; යම් අයකු එක් ඩෙංගු වෛරස ප්‍රභේදයකට ගොදුරු වී සුවය ලැබුවා යැයි සිතන්න. එවිට එම වෛරස ප්‍රභේදයට අයත් ”ප්‍රතිදේහ” එම පුද්ගලයාගේ ශරීරයේ තිබෙනවා. එම අවස්ථාවේදී වෙනත් ඩෙංගු ප්‍රභේදයකට අයත් වෛරසයක් එම පුද්ගලයාගේ ශරීරයට ඇතුළු වූවොත් තත්ත්වය තරමක් භයානකයි.ඒ; මුල් ඩෙංගු ප්‍රභේදය වැළඳීම නිසා ශරීරයේ ඇතිවූ ප්‍රතිදේහ මඟින්, දෙවැනි වර ශරීරයට ඇතුළු වූ වෛරසයට විරුද්ධව සිදුවන ප්‍රතිදේහ නිපදවීමේ ක්‍රියාවලියට බාධා ඇති කිරීමයි. ඒ නිසයි එක්වරකට වඩා ඩෙංගු රෝගයට ගොදුරු වූ පුද්ගලයින්ගේ තත්ත්වය අවදානම් සහගත වන්නේ. ඩෙංගු වැඩියෙන් තිබෙන්නේ නාගරික ප්‍රදේශවලද?ඩෙංගු බෝ කරන ඊඩිස් වර්ගයේ මදුරුවන් බහුලව සිටින්නේ නාගරික ප්‍රදේශවල. එහෙත් පසුගිය කාලයේදී අප රටේ ඩෙංගු ව්‍යාප්තිය පිළිබඳව කරුණු සොයා බලනවිට පෙනී යන්නේ මෙම මදුරුවන් දැන් දැන් ග්‍රාමීය ප්‍රදේශවලද බහුලව ව්‍යාප්ත වී ඇති බවයි. ඒ නිසා වර්තමානයේදී ශශ්‍රී ලංකාවේ මෙම ප්‍රදේශවල ඩෙංගු ව්‍යාප්තිය වැඩි යැයිද, මෙම ප්‍රදේශවල ඩෙංගු ව්‍යාප්තිය අඩු යැයිද ප්‍රකාශ කළ නොහැකියි. ශ්‍රී ලංකාව පුරාම දැන් ඩෙංගු වෛරසය සහිත මදුරුවන් සිටිනවා.මෙම මදුරුවා තම බිත්තර දැමීමට පි‍්‍රයතාවයක් දක්වන්නේ පිරිසිදු සහ පැහැදිලි (නොකැළතෙන) ජලයේ. මෙම මදුරුවාට බිත්තර දැමීමට විශාල ජල ප්‍රමාණයක් අවශ්‍ය වන්නේ නෑ. ඒ සඳහා ටොෆි කොළයක, බිත්තර කටුවක, කොස් කොළයක රැඳී තිබෙන ජල ප්‍රමාණය ප්‍රමාණවත්. ඩෙංගු ව්‍යාප්ත වීමට එයත් හේතුවක් වී තිබෙනවා. එමෙන්ම මෙම මදුරුවා ජල භාජනවල බිත්තර දැමීමට විශේෂ පි‍්‍රයතාවයක් දක්වන බවත් හෙළිවී තිබෙනවා. ඩෙංගු මදුරුවා බිත්තර දමන්නේ එම භාජනවල තිබෙන ජලය මතුපිට නොවේ.භාජනයේ ජල පෘෂ්ඨය අවසන් වන ස්ථානයේ මිලිමීටර් කීපයක් ඉහළින් ඇති භාජනයේ බිත්තියේ. එවිට භාජනයේ ජල පෘෂ්ඨයට ඉහළින් බිත්තියේ මදුරු බිත්තර ඇලී තිබෙනවා. මෙම බිත්තර ජල පෘෂ්ඨයේ පාවෙමින් පවතින්නේ නෑ. බිත්තර පුපුරා කීටයා පිටතට පැමිණෙන තෙක් එලෙස භාජන බිත්තියේ තිබෙනවා. මෙම තත්ත්වය ජල භාජන තුළ මදුරු බිත්තර විනාශ නොවී පැවතීමට රුකුලක්.විවිධ දැනුම්වත් කිරීම් නිසා දින 7 කට වරක් තම නිවෙසේ ඇති භාජනවල ජලය ඉවත් කර නැවත පිරිසිදු ජලය පිරවීමට මහජනතාව පෙලඹී සිටිනවා. එසේ කිරීම ඉතා නුවණැති ක්‍රියාවක් වුවත් භාජනයේ තිබෙන ජලය “නිකම්ම” එළියට වීසිකොට නැවත ජලය පිරවීම අප්‍රයෝජනවත් ක්‍රියාවක්. ඉහත සඳහන් කළ ආකාරයෙන් භාජනයේ පෘෂ්ඨයේ මදුරු බිත්තර ඇලී තිබී නැවත පිරිසිදු ජලය පිරවූ විට මදුරුවාගේ ජීවන චක්‍රය සම්පූර්ණ වී ඉතා පහසුවෙන් මදුරුවන් එළියට එනවා.මේ නිසා අප නිවෙසේ තිබෙන ජල භාජන දින 7 කට වරක් පිරිසිදු කළ යුතු වන්නේ භාජනයේ ඇතුළත පෘෂ්ඨය හොඳින් අතුල්ලා පිරිසිදු කිරීමෙන්. එවිට භාජනයේ පෘෂ්ඨයේ තිබෙන මදුරු බිත්තර විනාශ වෙනවා. මෙය ඉතාම වැදගත් ක්‍රියාවක්. ඩෙගු මදුරු බිත්තර වියළි කාලගුණයක් යටතේ වුවත් වසරක පමණ කාලයක් නොනැසී පැවතීමේ හැකියාව තිබෙනවා.ඩෙංගු මදුරුවකුගේ ශරීරය තුළට වෛරසය ඇතුළු වූ විට එම මදුරුවා මිය යන තෙක්ම වෛරසය මදුරුවාගේ ශරීරයේ තිබෙනවා. එමෙන්ම එම මදුරුවාගේ ජීවිත කාලය තුළ දමනු ලබන බිත්තරවලින් බිහිවන්නේ ඩෙංගු වෛරසය සහිත මදුරුවනුයි. මේ හේතු නිසයි මෙම රෝගය මෙතරම් වේගයෙන් ව්‍යාප්ත වන්නේ.ඩෙංගු මදුරුවා දෂ්ඨ කරන නියමිත වේලාවක් තිබෙනවාද?ඕනෑම මදුරු විශේෂයක් මිනිසුනට දෂ්ඨ කරනු ලබන, දෂ්ඨ කිරීමට පි‍්‍රය කරන වේලාවක් තිබෙනවා. ඒ; එම මදුරුවන් ආහාර සොයා යාමට පි‍්‍රය කරන වේලාව. මදුරුවන් එළියට බසින්නේ අපගේ සම්මත වේලාවට වඩා පරිසරයේ පවතින ආලෝක තත්ත්වය අනුව යැයි මෙහිදී පැවසීම වඩාත් නිවැරදියි. ඩෙංගු මදුරුවන් ආහාර සොයා යන්නේ සාමාන්‍ය දිනක වේලාවෙන් සවස 5 ත් 6 ත් අතර කාලයේදී; එම වේලාවට පරිසරයේ ඇති ආලෝකය පවතින අවස්ථාවේදී.යම් දිනෙක මෙම ආලෝක තත්ත්වය දහවල් 12.00 ට ඇති වුවත් එම අවස්ථාවේදීත් ඩෙංගු මදුරුවන් අපට දෂ්ඨ කළ හැකියි. ඒ නිසා සුළු අඳුරක් ඇති අවස්ථාවල ඩෙංගු මදුරුවන් පරිසරයේ බහුලයි. සාමාන්‍යයෙන් අනෙක් මදුරුවන්ට වඩා දිවා කාලයේදී ඩෙංගු මදුරුවන් දෂ්ඨ කරනවා යැයි කීම නිවැරදියි. රාත්‍රී 7, 8 වන විට ඩෙංගු මදුරුවන් දෂ්ඨ කරන්නේ නැතැයි කියා එයින් අදහස් වන්නේ නෑ. එහෙත් මෙම මදුරුවන් ආහාර සොයා යන්නේ මඳ අඳුරක් පවතින දිවා කාලයේදී.ඒ නිසා පාසල් දරුවන්, රැකියාවලට නිවෙසින් පිටවන්නන් ඩෙංගු රෝගයට ගොදුරු වනවා වැඩියි. ඒ නිසා වෙනත් මදුරුවන්ගෙන් ආරක්ෂා වීමට අප යොදා ගන්නා මදුරු කොයිල්, මදුරු දැල් ආදියෙන් ඩෙංගු රෝගයෙන් මිදිය නොහැකියි.ඩෙංගු රෝගයේ රෝග ලක්‍ෂණ මොනවාද?මෙහි මූලික ලක්‍ෂණ වන්නේ අධික උණ, තද හිසරදය, දෑස් ඉහළින් අධික වේදනාව මෙන්ම ශරීරයේ අත්පා අස්ථිවල එන අධික වේදනාව, කෑම අරුචිය වැනි ලක්‍ෂණ.ඩෙංගු රෝගය හඳුන්වන්නේ ඉළ ඇට කැඩී ඇති ආකාරයෙන් ඇතිවන අධික වේදනාවක් සහිත උණ (Break bone fever) යනුවෙන්.කිසිඳු වෛද්‍යවරයකුට මූලික අවස්ථාවේදී මෙම රෝගය හඳුනාගැනීමේ හැකියාවක් ඇත්තේ නෑ. ඩෙංගු රෝගය වැළඳුණු 75% ක් පමණ පුද්ගලයින්ගේ කිසිඳු රෝග ලක්‍ෂණයක් නොපෙන්වා රෝගය සුවවී යනවා. එසේ වුවත් එම පුද්ගලයාගේ ශරීරයේ වෛරසය තිබෙන කාලයේදී වෙනත් පුද්ගලයකු වෙත මදුරුවකු මගින් බෝකිරීමේ හැකියාව තිබෙනවා. ඉහත දැක්වූ ඩෙංගු රෝගයේ මූලික ලක්‍ෂණ පෙන්නුම් කිරීමට අමතරව රෝගය උග්‍රවීම නිසා සංකූලතා ඇතිවීමේ අවස්ථාවට පත්වීමට ඉඩ තිබෙනවා.එහිදී ශරීරයේ කිසියම් ස්ථානයක රුධිර වහනයක් සිදුවිය හැකියි. ශරීරයේ සමේ තැනින් තැන රුධිර ලප ඇතිවිය හැකියි. එමෙන්ම විදුරුමසින්, දත් අතරින් හෝ මුඛයේ වෙනත් ස්ථානයකින් රුධිර වහනයක් සිදුවිය හැකියි. එන්නතක් හෝ සේලයින් දියරය ශරීරයට දීමට සම සිදුරු කරන විට රුධිර වහනයක් විය හැකියි. එහෙන්ම මළ පහ, මුත්‍රා සමඟද රුධිරය යා හැකියි. ඒ නිසා තදින් උණ ගැනී ඇති අයකුගේ මළ කළු පැහැයෙන් හෝ රුධිරය මිශ්‍රවී යන්නේ ද, මුත්‍රා තද පැහැයෙන් පහවන්නේද කියා සොයා බැලීම වැදගත්.මෙහි ඇති විශේෂත්වය වන්නේ ඇතැම්විට බාහිර හෝ අභ්‍යන්තර රුධිර වහනයක් නොවීම, ඩෙංගු රෝගියකු අසාධ්‍ය තත්ත්වයට පත්වීමට හැකිවීමයි. ඩෙංගු රෝගයේ භයානකම අවස්ථාව වන්නේ ශරීරයේ තරල ශරීරයෙන් පිටතට ගොස් තරල ප්‍රමාණය අඩුවන අවස්ථාවයි. මෙම අවස්ථාවේදී ශරීරයෙන් ඉවත්වන තරල ප්‍රමාණය බාහිරව ශරීරයට ලබාදීම වැදගත්. එහිදී විවිධ දියර වර්ග මෙන්ම ජීවනී ලබාදීමද සුදුසුයි.ඩෙංගුවලට බේත් නැතිද?වෛරස් ආසාදනවලට ඖෂධ නොමැති නිසා ඩෙංගු රෝගයෙන් මිදීමට ඖෂධ ඇත්තේ නෑ. මෙහිදී ඇතැමෙකුට ගැටලුවක් මතුවිය හැකියි, ඖෂධ නැති නම් රෝහල් ගතවන්නේ කුමකටදැයි කියා. රෝහල් ගත විය යුත්තේ ඩෙංගු රෝගය නිසා ඇතිවන සංකූලතාවලට ගොදුරු නොවී සිටීමටයි.ඩෙංගුවලදි අධික උණක් ඇත්නම් පැරසිටමෝල් ලබා දෙනවා. ශරීරයෙන් තරල පිටවී ඇත්නම් භාහිරව තරල ලබා දෙනවා. රුධිරයේ රුධිර පට්ටිකා අඩු නම් ඒවා ලබා දෙනවා. රුධිර වහනයක් සිදුවී ඇත්නම් සම්පූර්ණ රුධිරය ලබා දෙනවා.ඒ අතරේ ඩෙංගු නිසා ඇතිවන වෙනත් සංකූලතාවලට ප්‍රතිකාර කිරීමයි රෝහලේදී සිදුවන්නේ. මේවා වෛද්‍ය උපදෙස් සහ අධීක්‍ෂණය යටතේ සිදුවිය යුතුයි. ඒ නිසයි ඩෙංගු රෝගයේදී වහා රෝහල්ගත විය යුත්තේ. මෙහිදී ඇතිවන සංකූලතා හෘදය, අක්මාව, වකුගඩු, ආමාශය වැනි අවයවයන්ට බලපෑ හැකියි.ඒ නිසයි, ඩෙංගු වැළඳුණු අයකුට විවේකය අත්‍යාවශ්‍ය වන්නේ. ඒ නිසා මේ දිනවල දිනක් දෙකක් උණ පවතී නම් පැරසිටමෝල් බිබී රැකියාවට යාම සුදුසු වන්නේ නෑ.මෙහිදී සඳහන් කළ යුතු වැදගත් කරුණක් තිබෙනවා. ඩෙංගු රෝගියකුට වෛද්‍යවරු ප්‍රතිකාර කරන අතරතුර එම රෝගියාගේ ශරීරයෙන් පිටවන මුත්‍රා ප්‍රමාණය නිවැරදි ලෙස මනින ලෙස වෛද්‍යවරු උපදෙස් දෙනවා. ඒ පිටවන තරල ප්‍රමාණයට සමාන ප්‍රමාණයක් පිටතින් ලබා දිය යුතු නිසයි.රෝගියා බලාගන්නා උදවිය එම දත්ත නිවැරදිව ලබාදීම ඉතා වැදගත්. එසේ නොවුනහොත් සිදුවන්නේ වැරදි සහගත තරල ප්‍රමාණයක් රෝගියකුට ලබාදීමයි. එය රෝගය උත්සන්නවීමට හේතු විය හැකියි.අප මොකද කළ යුත්තේමේ දිනවල දින 3 කට වැඩියෙන් උණ ඇත්නම් වහාම වෛද්‍යවරයකු හමුවිය යුතුයි. එහිදී කරුනු ලබන සම්පූර්ණ රුධිර පරීක්‍ෂාවකින් වැළඳී ඇත්තේ වෛරස් උණක්දැයි හඳුනාගත හැකියි. ඊට පසුව දිනපතා කරනු ලබන රුධිර පරීක්‍ෂා මඟින් රෝගියාගේ තත්ත්වය හඳුනාගත හැකි වෙනවා. එහිදී නිසි ප්‍රතිකාර කිරීමෙන් සුව අතට හැරීමේ හැකියාව ලැබෙනවා. රෝගයෙන් මිදී වෛද්‍ය උපදෙස් අනුව විවේක ගැනීමත් ඉතා වැදගත්. එමෙන්ම උණ අඩුකර ගැනීම සඳහා පැරසිටමෝල් වර්ගයේ ඖෂධ හැර ඇස්පි‍්‍රන් වර්ගයේ ඖෂධ ලබානොදීමට වග බලා ගත යුතුයි.ඩෙංගු උවදුරෙන් මිදීමට හැකි සෑම දෙයක්ම කිරීම අප සැමගේ වගකීමක්. ඒ නිසා සෑම දින 7 කට වරක්ම අප අවට පරිසරය සම්පූර්ණයෙන්ම පිරිසිදු කළ යුතුයි. එය දින 8 ක් නොවීමට වගබලා ගත යුතුයි. ඒ; දින 7 කින් මදුරුවාගේ ජීවන චක්‍රය සම්පූර්ණ වන නිසයි.ගාමිණී සුසන්ත</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av10061318</link>
    <topic>ඔහු නැති පාඩුව අද වඩාත් දැනෙනවා</topic>
    <author>ඉසවි</author>
    <content>ඔහු නැති පාඩුව අද වඩාත් දැනෙනවා- මහාචාර්ය සනත් නන්දසිරිපණ්ඩිත විමල් අභයසුන්දර අභාවප්‍රාප්ත වී ඊයේට (12) දෙවසරක් පිරිණි. මේ ලිපිය පළවන්නේ ඒ නිමිත්තෙනි.විමල් අබේසුන්දරයන් විසින් රචනා කරන ලද ජනප්‍රියම ගීතයක් වන මෙය 40 දශකයේ ග්‍රැමෆෝන් තැටියකට මුලින් ම ගායනා කර ඇත්තේ වසන්තා සන්දනායක ය. එදා සිට මේ අද දක්වා ම මේ ගීතයේ ජනප්‍රියත්වයේ නම් අඩුවක් දකින්න ලැබුණේ නැත. එදා වසන්තා සන්දනායක ගැයූ මේ ගීතය මේ දශක ගණනාව පුරා විවිධ ගායන ශිල්පීන් විසින් ගායනා කරනු ලැබ ඇත. කල්‍යාණි අබේසුන්දර, විශාරද නන්දාමාලිනි, සුප්‍රියා අබේසේකර, ජිප්සීස් නායක සුනිල් පෙරේරා, රොනි ලීච් ආදීන් ද මේ ගීතය නොයෙක් අවස්ථාවන්හිදී ගායනා කර ඇත.දොළ ළඟ ගුරු පාර දිගේ ඒවීසිනහ පපා ටිකිරි නඟාදිය නාගෙන කුඹුකේ ළිඳේ නං ගෝසුදට සුදේ වන මල් ගසාල හිසේනැළවී නැළැවී සීතේ ගී තාලෙන්මේ යන්නේ කොහි දෝ කැලෑ මඟේසිනහ පපා ටිකිරි නඟාසැන්දෑවේ සිරියාවේ පීනා නඟේනීල වලා පාවී සිනාරෑබෝවී එන්නේ මේ සුදු මැණිකේ දැන්ඇයි දෝ තාම වෙලේ ගෙදර නොයාඒවී සිනහ පපා ටිකිටි නඟාඇයි නෑවේ සීත සැදෑ යාමේතෙත කොණ්ඩේ බේරේ දිය බින්දු පුරාඉතිරේ කිරිවීදේ සිරියාවෙන්සිරියාවී ගමේ ඒවීසිනහ පපා ටිකිරි නඟාපණ්ඩිත විමල් අභයසුන්දරයන් වඩාත් ළඟින් ඇසුරු කළාවූ මහාචාර්ය, සංගීත් නිපුන් සංගීත විශාරද සනත් නන්දසිරි මහතා විමල් අභයසුන්දරයන් පිළිබඳ අතීතය සිහිපත් කරමින් අප හා දැක්වූ අදහස් බිඳකි මේ.ඔබ පණ්ඩිත විමල් අභයසුන්දරයන් හඳුනාගනු ලැබුවේ කොයි කාලයේද?මට විමල් අභයසුන්දරව මුලින්ම හමුවූයේ ශ්‍රී ලංකා ගුවන්විදුලි සංස්ථාවේදී. එවකට ඔහු ගුවන් විදුලියේ සිංහල අංශයේ නිෂ්පාදකයකු ලෙස කටයුතු කරමින් සිටියේ. ඒ කාලේ තමයි මම භාරතයේ ඉඳලා පැමිණියේ. මට මතක හැටියට ඒ 1966 අවුරුද්ද. ඔහු ‘නවදැලිහේන’ නමින් ගීත නාටකයක් නිෂ්පාදනය කළා.අනපේක්ෂිත මොහොතක මාව එහි ගායනයට සම්බන්ධ කරගත්තා. එම ගීත නාටකයේ සංගීතය සැපයුවේ එවකට ශ්‍රී ලංකා ගුවන්විදුලි සංස්ථාවේ සංගීත අධ්‍යක්‍ෂවරයකුව සිටි සංගීත විශාරද පී. ඩන්ස්ටන් ද සිල්වා. ඔහු විමල් අභයසුන්දරයන්ගේ බොහෝ ගීත පදමාලාවලට ස්වර රචනා නිර්මාණය කළ කෙනෙක්. මා එහිදී ගැයූ ගීයක් තමයි “නයන බෘංගී හාස භංසී පීන පයෝදර කුර යුග උන්නත’ කියන ගීතය.කෙසේ හෝ ගුවන් විදුලියේදි දැන හඳුනාගත් විමල් අභයසුන්දරයන් හා අප අතර ඉතාම සමීප සම්බන්‍ධතාවක් තිබුණා. පවුල් දෙක අතර විශාල බැඳීමක් තිබුණා කිව්වොත් නිවැරදියි.ඔබ ඔහුගේ නිර්මාණයන්හී දකින විශේෂත්වය කුමක්ද?පණ්ඩිත විමල් අභයසුන්දරයන් කියන්නේ පුදුමාකාර දැනීමක් තිබූ කෙනෙක්. ඔහු භාෂා කිහිපයක්ම හොඳින් දන්නවා. සිංහල වගේම ඉංගී‍්‍රසි භාෂාව පිළිබඳවත් හොඳ දැනීමක් තිබූ කෙනෙක්. මා ‘නවදැලි හේන’ ගීත නාටකයට ගැයූ ‘නයන බෘංගි හාස භංසි කියන’ ප්‍රේම ගීතය භජන් ශෛලිය ආශ්‍රය කරගෙන ලියැවුණු එකක්. ඒ මුළු ගීතය පුරාම ඇසෙන්නේ සංස්කෘත තත්සම මිශ්‍ර වචන මාලාවක්. ඒ වචනවල හැම එකකම අර්ථයක් තිබෙනවා.මේවායින් පැහැදිලි වෙන්නේ අභයසුන්දරයන්ගේ මහා පාණ්ඩිත්‍යය හා වාග් විශාරදÀවයයි. විමල් අභයසුන්දරයන් හා පී. ඩන්ස්ටන් ද සිල්වා යන දෙදෙනා එක්ව නිපැයූ ගීත අතර ‘ධර්ම දීපනි ලංකා බරණි’ නම් වූ දේශාභිමානි ගීතය එදා වගේම අදත් ජනපි‍්‍රයයි. එමෙන්ම එතුමා ලියූ මුල්ම ගීතය ‘දොළ ළඟ ගුරු පාර දිගේ’ ගීය දශක ගණනාවක් ගියත් අදත් රසිකයා ආදරයෙන් ඇද බැඳගන්න ගීයක්. මම ඔහුගේ නිර්මාණවල දකින තවත් දෙයක් තමයි ඔහුගේ නිර්මාණ විශේෂ ගීතවලට පමණක් සීමා වුණේ නැහැ.ඔහු නවමංපෙත් සොයා ගිය අයෙක්. වෙසක්, පොසොන් උත්සවය, අවුරුදු උත්සවය, නිදහස් සමරුව, වීර දිනය ආදි විශේෂ අවස්ථාවල ගායනා කරනු ලබන ගී බොහෝමයක් අභයසුන්දරයන් රචනා කර තිබෙනවා.ඔහුගේ නිර්මාණවලට ඔබෙන් ලැබුණු දායකත්වය කෙබඳුද?මට අවස්ථාව ලැබිලා තිබෙනවා විමල් අභයසුන්දරයන් ලියූ ගී බොහෝමයක් ගායනා කිරීමට. ඒ වගේ ඔහුගේ පද රචනාවලට සංගීත නිර්මාණය කිරීමට අවස්ථාව ලැබිලා තියෙනවා. මා එය විශාල භාග්‍යයක් ලෙසයි සලකන්නේ. ඔහු අභාවප්‍රාප්ත වීමට පෙර දෙදහස් පන්සිය පනහේ බුද්ධ ජයන්තිය වෙනුවෙන් ලියූ ගීතයක් තිබෙනවා. සමස්ත ලංකා බෞද්ධ සම්මේලනය පැවැත්වූ බුද්ධ ජයන්ති මහෝත්සවයේදී මා එය ගායනා කළා. ස්වර රචනය කළෙත් මම.අනෙක් ගීතය බුද්ධ ජයන්ති මහ උලෙළ නිමිත්තෙන් කොළඹ නාලන්දා මහා විද්‍යාලයේ බෞද්ධ ශිෂ්‍ය සංගමය නිෂ්පාදනය කොට නිකුත් කළ කැසට්පටය හා සී.ඩී. තැටියට මා ගැයූ ගීය. මේ ගීතය විමල් අභයසුන්දර පඬිවරයාගේ රචනා කෞශල්‍යයේ අනන්‍යතා ලක්‍ෂයක් ලෙසයි මම දකින්නේ.ඔබ ඔහු තුළ දුටු විශේෂ ගුණාංග මොනවද?සත්තකින්ම විමල් අභයසුන්දරයන් කියන්නේ අපට ඉතාම සමීප කෙනෙක්. ඔහු බොහෝ නිවුණු ගතිගුණ තිබූ ඉතා හොඳ මනුෂ්‍යයෙක්. උගත්කම, බහුශ්‍රැතකම තිබුණ කියලා ඒවා පෙන්නගෙන සමාජයේ දගලන්න ගිය කෙනෙක් නෙමෙයි. එමෙන්ම දක්‍ෂතා තිබෙන අයට ඉදිරියට එන්න බොහෝ උදව් කළ කෙනෙක්. ඉංගි‍්‍රසි, සිංහල, සංස්කෘත, පාලි ආදි භාෂා පිළිබඳව මනා දැනුමක් තිබූ විශ්ව කෝෂයක් කිව්වොත් නිවැරදියි. ඒ වගේම සංගීතය පිළිබඳව සිද්ධාන්ත දන්න කෙනෙක්.අපේ පවුල් දෙක අතර තිබූ සමීප සම්බන්ධතාව අදටත් එලෙසම තිබෙනවා. විශේෂයෙන්ම මගේ බිරිඳ මල්කාන්තිත් දූ අනුරාධාත් අභයසුන්දරයන්ගේ පුත් ආචාර්ය ප්‍රණීත් අභයසුන්දර හා අප අතර සම්බන්ධතාවත් තිබෙනවා. ඔහු ලියූ ගී බොහෝමයක් අප ගයා තිබෙනවා. අනෙක් පුතු අර්ජුන සිටින්නේ විදේශයක. බාල පුතු පුලස්ති හොඳ රසකාමියෙක්. ඔහු තමයි පියාගේ පොත්පත් නිර්මාණ සියල්ල ආරක්‍ෂා කිරීමට වෙහෙසෙන්නේ.අභයසුන්දරයන්ගේ දියණිය ඇතුළු සියලු දෙනාම අපේ හිතවතුන්. 1966 දි හඳුනාගත් පණ්ඩිත අභයසුන්දරයන් මියයන තුරුම අප හා සමීපව ඇසුරු කළා. ඔහුගේ අගය එදාටත් වඩා ඉතා තදින් දැනෙන්නේ දැන්.ඉසවි</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=av10061319</link>
    <topic>බොලිවුඩ් පුරයෙන්</topic>
    <author/>
    <content>බොලිවුඩ් පුරයෙන්දීපිකා පදුකෝන්, පාසල් වියෙහි පටන්ම මලල ක්‍රීඩාවලට දක්ෂතා දැක්වූවා. මේ නිසා ඇයට චිත්‍රපට රූපගත කිරීම් වලදී නිරූපණය කිරීමට සිදුවන ත්‍රාසජනක අවස්ථාවන්ට නොබියව මුහුණ දීමටත් හැකියාව ලැබී තිබෙනවා.එවැනි එක් අවස්ථාවකට ඇයට මුහුණ දීමට සිදුවූයේ ‘බ්‍රේක් කි බාද්’ නම් වූ චිත්‍රපටයේ රූපගත කිරීම්වලට සහභාගි වෙද්දීයි. මේ චිත්‍රපටයේ රූපගත කිරීම් කිහිපයක් පසුගිය සතියේ මුරිසි දිවයිනේදී සිදුවුණා.එහි රූපගත කළ දර්ශනවලට දීපිකාත් සමග ඉම්රාන් ඛාන් ද එක්වී සිටියා. එහිදී ඇයට සිදුවුණේ දිය යට කිමිදෙමින් ගමන් කරන අවස්ථා කිහිපයක් නිරූපණය කරන්නටයි. මේ පිළිබඳව දීපිකා කතා කළේ දැඩි සතුටකින්.“මටත් ඕනැ වෙලා තිබුණා මේ වගේ අත්දැකීමක් ලබන්නයි. කොහොමත් මම ක්‍රීඩාවලට යොමුවෙලා හිටිය නිසා දිය යට කිමිදෙන අවස්ථා නිරූපණය කිරීම අමාරු දෙයක් වුණේ නැහැ. ඉස්සර මම පීනන්නත් පුරුදු වුණා.මං හිතන්නෙ මට ලැබුණු මේ අත්දැකීම මීට කලින් කිසිම නිළියකට ලැබුණේ නැහැ කියලයි.පීනන්න හැකියාවක් තිබුණත් ඒ දර්ශනය රූප ගත කරන්න කලින් වෘත්තීය කිමිදෙන්නෙකුගේ උපදෙස් ලබාගන්න අවස්ථාවත් මට ලැබුණා.දිය යට ගමන් කරන කොට මට නම් හරිම සතුටක් ලැබෙනවා. මං හිතන්නෙ මට හොඳින් පීනන්න පුළුවන් කියලයි. හැබැයි, මම තරමක් දිය යටට යනකොට පොඩි බයකුත් හිතුණා.කොහොම වෙතත් මේ වගේ අත්දැකීම් අපි ලබන්න ඕනෙ. අපේ ජීවිතේට කොච්චර දේවල් එකතු කර ගන්න පුළුවන් ද කියලා මේ අත්දැකීම් ලැබෙන කොට මට හිතුණා.”දීපිකා මීළඟට සැරසෙන්නේ පැරෂුටයෙන් ගමන් කිරීම පුහුණු වෙන්නලු.“මම මුරිසි දිවයිනේ මාසයක් විතර ගත කරනවා. ඒ කාලයේදී පැරෂුට්වලින් ගමන් කිරීම පුහුණු වෙන්නත් ඕනෙ. ඒත් චිත්‍රපටයේ අධ්‍යක්ෂවරයා මට කිව්වෙ පැරෂුට්වලින් යන්න ඉස්සෙල්ලා චිත්‍රපටයේ රඟපාල ඉවර කරන්න කියලයි.” දීපිකා සිනාසී පැවසුවා.සුසැන් රෝෂන්, රිතික් රෝෂන්ගෙ ආදරණීය බිරිඳයි. පසුගිය සතියේ ඇය තරමක නොසන්සුන් සිතින් යුතුවයි කාලය ගත කළේ’ ඇය සහ ඇගේ සැමියා පිළිබඳව ඉන්දීය පුවත්පත්, සඟරා සහ වෙබ් අඩවිවල පළවූ විවිධාකාර පුවත් නිසයි ඇය නොසතුටට පත්වී සිටියේ.මෙවැනි පුවත් පළ කිරීමට පෙර ඒවායෙහි සත්‍ය අසත්‍යතාව පිළිබඳව තමන්ගෙන් කිසිවක් නොවිමසීම ගැනත් සුසැන් කනස්සල්ලට පත්ව සිටියා.සුසැන් ගේ විනෝදාංශය තමයි, අභ්‍යන්තර ගෘහ අලංකරණ කටයුතුවල යෙදීම. මෑතක සිට ඇය මේ විනෝදාංශය වෘත්තියක් හැටියටත් කරගෙන යනවා. මීට සතියකට පමණ පෙර අභ්‍යන්තර ගෘහ අලංකරණ කටයුතු සිදුකරන තමන්ගේම ආයතනයක් බන්ද්‍රා ප්‍රදේශයේදී ඇය ආරම්භ කළා.මෙම ආයතනය විවෘත කරන්නට පැමිණියේ ශාරුක් ඛාන්. කෙසේ වුවත් මෙහි ව්‍යාපාරික කටයුතු පුළුල්ව සිදු කරන්නට ඇය අදහස් කරගෙන සිටින්නේ ලබන ඔක්තෝබර් මාසයේදීයි. ඉන් පසුව මේ ආයතනයට ගැළපෙන නමක් යොදන්නටත් සුසැන් බලාපොරොත්තු වෙනව.සුසැන්ගේ මේ ආයතනය විවෘත කරන්නට ශාරුක් ඛාන් පැමිණීමෙහි විශේෂත්වයක් තිබෙනවා. ශාරුක් සහ ගෞරි යුවළ රිතික් සහ සුසැන් යුවළ සමග සමීපව ඇසුරු කරනවා. වෘත්තියක් ලෙස අභ්‍යන්තර ගෘහ අලංකරණ කටයුතු ආරම්භ කරන්නට පෙර, සුසැන් එම කාර්යයන් ශාරුක් සහ ගෞරී වෙනුවෙන් නොමිලයේ ඉටු කර දී තිබෙනවා. බොහෝ විට ශාරුක් ලා ගේ නිවසෙහි ඇතුළත ඉතා වටිනා දොර රෙදි වලින් නවීන පන්නයට හැඩ කළේ සුසැන්.ඒ නිසයි ඇය, තමන්ගේම ආයතනය විවෘත කරන්නට ශාරුක්ට ඇරයුම් කළේ. මාධ්‍යවේදියකු මේ කාරණය සුසැන්ගෙන් විමසූ විට ඇය ප්‍රකාශ කර තිබුණේ ඒ කතාවෙහි කිසිදු සත්‍යයක් නැති බවයි.“මේ කාරණය විතරක් නෙමෙයි. තව ගොඩක් බොරු ආරංචි පහුගිය දවස්වල පැතිරිලා ගිහින් තිබුණා. මට නම් තේරුම් ගන්න බැහැ මේ පත්තර, සඟරා අපි ගැන මේ තරම් බොරු පතුරුවන්නෙ ඇයි කියලා. මගේම ආයතනයක් විවෘත කළ බව නම් ඇත්ත. නමුත් මම කවදාවත් ශාරුක්ලාගෙ ගේ ඇතුළ අලංකාර කරන්න නම් ගියේ නැහැ. එයාලාගෙ ගේ ලස්සන කළේ ගෞරියි.ඒ ගෞරවය හිමිවෙන්න ඕනෙ එයාටයි. මේ වගේ කට කතා පතුරුවන අය ඒවා නිර්මාණය කරනවා. ඒ අයගෙ හිතට එන දේවල් තමයි ලියන්නෙ. ආවාට ගියාට ලියන්නෙ නැතුව, මොනව හරි දෙයක් දැන ගත්තාම ඉස්සෙල්ලාම කරන්න ඕනෙ, ඒකෙ ඇත්ත නැත්ත හොයන එකයි. බොරු ලියන්න හොඳ නෑ.” සුසැන් එහෙම කිව්වේ තරමක කෝපයකින්.සුසැන්ගේ මේ කෝපයට තවත් ප්‍රධාන පෙළේ ඕපාදූපයකුත් හේතු වී තිබෙනවා. ඒ, රිතික් සහ බාබරා මෝරි (‘කයිට්ස්’ චිත්‍රපටයේ ප්‍රධාන නිළිය) අතර පවතිනවා යැයි පැවසෙන පෙම් සබඳකමක් පිළිබඳ පුවතයි. මේ කටකතාවත් පතුරුවා හැරීමත් මාධ්‍යයන්ට දොස් නැගීමට සුසැන්ට හේතුවක් වෙන්න ඇති.</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=am1006131</link>
    <topic>පස්සෙන් ඇවිත් අනින ලැජ්ජාකාරයා</topic>
    <author>අරුණි මුතුමලී</author>
    <content>පස්සෙන් ඇවිත් අනින ලැජ්ජාකාරයා“ඩෙංගු රෝගයට බිය නැති පිරිසක් ලෝකයේ සිටිත්ද?” “ඔව්.” “ඒ කවුද?” “ශ්‍රී ලාංකිකයන්” “ඒ ඇයි?” “අපේ රටේ මිනිසුන්ට ඕනෑම දෙයක් ඉක්මනින් ම අමතක වන නිසා, ඒ වගේම නොසැලකිලිමත්කම පුරුද්දට ගොස් ඇති නිසා.”අපි ගැන කවුරුන් හෝ දෙන මේ පිළිතුර පිළිබඳ කිසිඳු අහිතක් සිතිය නොහැකිය. මන්ද කොතරම් බියෙන් පෙළුණත්, අවබෝධය ලබා දුන්නත් මේ වසරේ ගෙවුණු දින 159 ට පමණක් ඩෙංගු රෝගීන් 15588 ක් ද මරණ 95 ක් ද වාර්තා වී ඇති නිසාය. සාමාන්‍යයක් ලෙස ගත් කල දිනකට ඩෙංගුවලට ගොදුරු වන්නන් සංඛ්‍යාව 9 කි. ඒ නව දෙනා අනුන්ය. ඒ නිසා අපට හිත හදාගෙන මදුරු දැලක් තුළට වී සුව නින්දක් ලැබිය හැකිය.එහෙත් හෙට උදේ 6.00 ට සිට 9.00 දක්වා හෝ සවස 3.00 පමණ සිට 6.00 දක්වා හෝ ඩෙංගු මාරයා අත වනන්නේ ඔබට ද මට ද කියා නිශ්චිතවම කිව හැක්කේ කාට ද? ඉතින් රාත්‍රිය මදුරු දැලින් ආවරණය වී සිටියා ට, මදුරු දඟර දැවුවාට ඵලක් වේද?මේ කරුණු ඔබට පුනපුනා කීමෙන් සුගතියක් නොවේ. ඒ හේතු දෙකක් නිසාය. එකක් නම් ඩෙංගු යනු මාරාන්තික රෝගයක් බව බහතෝරන වියේ දරුවාගේ සිට යන්තම් පණනල ගැහෙන මහල්ලා දක්වා ඉතා පැහැදිලිවම දන්නා බැවිනි. දෙවැනි කාරණය නම් එහි රෝග ලක්‍ෂණ, මදුරුවාගේ හැසිරීම, මදුරු රාජකාරි ක්‍රමයේ ස්වභාවය ආදී වූ බොහෝ කරුණු කාරණා ඔබ ඉතා හොඳින් මතකයේ තබාගෙන අන් අයට උපදෙස් දීමට තරම් අවබෝධයකින් සිටින නිසාය.එහෙත් සිහි ගැන්විය යුතු එක කරුණක් ඇත. එනම් මේ වන විටත් ඔබ ඩෙංගු ගොදුරක් වී ඇත්ද යන වග ඔබවත් නොදන්නා බවය. හේතුව ඩෙංගු මදුරුවා වෙන මදුරුවන් මෙන් ඔබ ළඟ සිටිනා බව හඟවන මදුරුවෙකු නොවීමය.මහනුවර දිස්ත්‍රික් සෞඛ්‍ය සේවා හිටපු අධ්‍යක්‍ෂ වෛද්‍ය එස්.ඒ.කේ. ගමගේ මහතාගේ වචනයෙන් කිවහොත් මේ ලැජ්ජාශීලී මදුරුවා අපට පිටුපසින් පැමිණ දෂ්ට කරන්නේ අපේ කනට උන්ගේ කටුක “කීං” ශබ්දයෙන් පීඩාවක් ඇති නොවන පරිදිය. අපේ සුළු සෙලවීමකින් පවා කලබල වන ඌ වාර කීපයක් දෂ්ට කරන්නට හැකි අතර පිටුපසින් පැමිණ වැඩිපුරම බෙල්ලටත් කකුල්වලටත් විදීමට රුචියක් දක්වයි.ලේ උරා නොබීවද ශරීරයට විදීමෙන් පමණක් වුව රෝගය අපේ ශරීරගත වේ.තවත් සුවිශේෂී ලක්‍ෂණයක් නම් ඩෙංගු මදුරුවාගේ බිත්තරය යම් තැනක ඇලී එතැන යම් හෙයකින් ජලය නැති වුවහොත් මාස 6 සිට අවුරුද්දක් දක්වා වුවද මදුරු බිත්තරය නොනැසී පැවතිය හැකිය. යම් මොහොතක ජලය බිඳුවක් වැටුණු සැණින් බිත්තරය පුපුරා මදුරු ජීවන චක්‍රය යළි ක්‍රියාත්මක වීමට ද පුළුවන.ලෝකයේ රටවල් සියයක පමණ ඩෙංගු තිබුණ ද ආසියාකරයේ වැඩිම අවදානමක් ඇති රට ශ්‍රී ලංකාව බව ලෝක සෞඛ්‍ය සංවිධානය ප්‍රකාශ කරන්නේ අපේ ජනතාව ඩෙංගු මදුරුවන්ගේ ජීවන චක්‍රය හොඳින් පවත්වා ගැනීමට දක්වන විශාල අනුග්‍රහය නිසාය.ටින්, බෙලෙක්ක, යෝගට් කෝප්ප, සිලි බෑග්, ටයර්, මල් පෝච්චි පමණක් නොව වතුර ටැංකිවල වැඩිපුර වතුර එළියට යන බට වැහි පීලි, වතුර රැඳුණු කොන්ක්‍රීට් ස්ලැබ් ඉහත කියූ බිත්තර අලවා තැබීමට කදිම තැන්ය. ඒ බව දැන දැනත් අපි කිරි පැකැට්ටුව බී වාහනයෙන් එළියට විසි කරන්නට මැළි නොවෙමු. සිලිසිලි බෑග් ඔහේ විසිකර දමමු. අපේ නිවසේ ජලය පාරට එක්කරමු. ඒ අපේ මාහැඟි පුරුද්ද නිසාය. එහි වැරැද්ද කවුරුන් හෝ පෙන්වා දුන් විට සිදුවන අපහාසය නිසා ඔහුට බැණවැදීම මිස වැරැද්ද නිවැරැදි කර ගැනීමට හිතන්නේ කීයෙන් කීදෙනාද? එහි ප්‍රතිඵලය කුමක්ද? ඔබේ වට පිටාව ද ඩෙංගු රජදහනක් වීමය.වරකට බිත්තර 50 සිට 200 දක්වා දමන ඩෙංගු මදුරුවා ගේ පියාසර කිරීමේ දුර තීරණය වන්නේ බිත්තර දැමීමට සුදුසු තැනක් සොයාගැනීම තෙක් පමණි. එවැනි සුදුසු ස්ථානයක් නැති විට උගේ ජීවිත කාලය ඉන් අවසන් වේ. මෙවැනි සරල පිළිතුරක් තිබියදීත් අපට ඩෙංගු මර්දනය මෙතරම් අපහසුවී ඇත්තේ මන්ද?අපි ඒ ගැන වසංගත රෝග නිවාරණ ඒකකයේ අධ්‍යක්ෂිකා වෛද්‍ය පබා පලිහවඩන මහත්මියගෙන් විමසුවෙමු.”හේතුව පළාත් පාලන ආයතනවලින් නිසි පරිදි නීතිය ක්‍රියාත්මක නොවීමය.”ඇයගේ සෘජු කෙටි පිළිතුර එය විය. එහෙත් එයට හේතු දීර්ඝ වශයෙන් ඇය මෙසේ විග්‍රහ කළාය.”මෙතැනදී මාධ්‍යවලට වගේම ජනතාවටත් වගකීමක් තිබෙනවා. රථවාහන අනතුරු හෘදයාබාධවලින් මිනිස්සු මැරෙන්නේ නැද්ද? නමුත් සමහර මාධ්‍යවලින් ඩෙංගු මරණයක් වුණු තැනක වේදනාවෙන් සිටින මිනිස්සුන්ට මයික් එක දිගු කරලා ප්‍රශ්න ඇහුවම ඒ අයත් ආවේගශීලී පිළිතුරු දෙනවා. ඒක නෙමෙයි සැබෑ වගකීම. මේ ඩෙංගු මර්දනය කරන්න ජනතාව එක වගේ පෙළ ගැස්විය යුතුයි. එය රජයේ මෙන්ම මාධ්‍යවලත් අනෙක් සියලු දෙනාගේත් වගකීමයි.වසංගත රෝග නිවාරණඒකකයේ අධ්‍යක්ෂිකාවෛද්‍ය පබා පලිහවඩනඩෙංගුවල ප්‍රධානම ප්‍රශ්නය තමයි එයට බෙහෙතක් සොයාගෙන නැතිවීම. ඒ නිසා අනිවාර්යයෙන්ම රෝගය බෝවීමෙන් වැළකීම තමයි හොඳම විසඳුම. නාගරීකරණයයි, වේගවත් ජනගහන වර්ධනයයි, අපේ ජීවන රටාවේ ක්ෂණික ආහාර පාන ආදියට හුරුවීමයි නිසා අනවශ්‍ය තරම් පොලිතින් ප්ලාස්ටික් ආදී අපද්‍රව්‍ය පරිසරයට මුදා හරිනවා.නිසි අයුරින් ගන අපද්‍රව්‍ය කළමනාකරණ ව්‍යාපෘතියක් නැති නිසා අපි විසින්ම මදුරුවන් බෝවීමට සුදුසු පරිසරය සකසා දී,මදුරු ගහණය වැඩි වුණාම එය අපටම පාලනය කරගන්න බැරි වෙනවා. මේ ප්‍රශ්නය පිළිබඳ පළාත් පාලන ආයතනවලත් නියම දැක්මක් නැහැ. සෞඛ්‍යයට ප්‍රදේශයේ රෝග නිවාරණයට ප්‍රතිපාදන වෙන් වෙනවා අඩුයි.”වෛද්‍ය පබා පලිහවඩන මහත්මියගේ කරුණු දැක්වීම සත්‍යය. එහෙත් එවැනි කරුණු නිසා මිනිස් ජීවිත ඩෙංගු මාරයාට බිලි දී නිහඬව සිටිය හැකිද? මෙයට රජයේ, සෞඛ්‍ය අමාත්‍යංශයේ අවධානය මෙන්ම අනෙකුත් වගකිව යුතු ආයතනවල අවධානය යොමු විය යුත්තේ කෙසේද? යළිත් පැනය වෛද්‍ය තුමියටයි.”මම කියන්නම ඕන අපි පාසල් ළමයින් කෙතරම් දැනුවත් කළත් දරුවන්ට ගෙවල්වලට ඒ පණිවුඩය ගෙන යන්න වේලාවක් නැහැ. පාසල ඇරුණු පසු විවිධ බාහිර වැඩවලට දුවනවා. ඒ නිසා ඩෙංගු මර්දන ජනාධිපති කාර්ය සාධක බළකායට අධ්‍යාපන අමාත්‍යංශයත් ඇතුළත් කරගෙන කරන මේ වැඩසටහන මඟින් දරුවන්ට තම නිවසේදී ඩෙංගු මර්දන ක්‍රියාකාරකම් කිරීමට සලස්වා ඒවා ගුරුවරුන් විසින් අධීක්ෂණය කළ යුතු වෙනවා. එවිට දරුවන් මේ පණිවුඩය තම නිවෙසට ගෙනයනවා.ඒ වගේම පරිසර, රාජ්‍ය පරිපාලන, ආපදා කළමනාකරණ , ජනමාධ්‍ය හා තොරතුරු, ආරක්ෂක ආදී අමාත්‍යංශවලටත් විශේෂයෙන් පළාත් සභාව හා පළාත් පාලන හා පළාත් සභා අමාත්‍යංශයටත් අන්තර් අමාත්‍යංශ සහයෝගීතාවයේදී විශේෂ වගකීම් පැවරී තිබෙනවා.ජාතික, පළාත්, දිස්ත්‍රික්, ප්‍රාදේශීය ලේකම් කොට්ඨාස හා ග්‍රාම සේවා වසම් මට්ටමින් මේ වැඩසටහන ක්‍රියාත්මක කිරීමටයි සැලසුම් කර තිබෙන්නේ. මේ මට්ටම්වල විවිධ ක්‍රියාකාරකම් ලෝක පරිසර දිනය යෙදුණු ජූනි 5 වැනිදා සිට අගෝස්තු 31 දක්වා ඩෙංගු රෝග මර්දන වැඩසටහන් සහ මහජනතාව අතර රෝග නිවාරණය පිළිබඳ දැනුවත් කිරීම් ලෙස ක්‍රියාත්මක වෙනවා.”ඇය පවසන අයුරින් එසේ මහජනතාව කොතෙක් දැනුවත් කළ ද ඇතැම් පිරිස් ඒවා පිළි පදින්නට මැළිකමක් හෝ අකමැත්තක් හෝ වගකීම් විරහිතබවක් හෝ දක්වනු මේ කාලය පුරාම අපි දැක ඇත්තෙමු. අප රටේ ඇතැම් පිරිසකට කෙතරම් යහපත් චේතනාවෙන් කරුණක් කීවද එය පිළිගැනීම මදිකමක් සේ ගෙන කටයුතු කරනු අත්දකින්නෙමු. මේ ආකල්පමය ප්‍රශ්නය විසඳන්නට මගක් සොයා ගත යුතුය.වෛද්‍යතුමිය යළි කරුණු දක්වයි.”ඔව් අපි ඒකටත් මගක් ගෙන තිබෙනවා. ඊට හොඳම නිදසුන තමයි ප්‍රාදේශීය සභා ප්‍රදේශය තුළ මදුරුවන් සහ රෝග කාරක කෘමීන් විනාශ කිරීම පිළිබඳ අතුරු ව්‍යවස්ථාවක් සැකසීම. ඒ අතුරු ව්‍යවස්ථා අනුව අඩුම ගානේ දිය පරඬැල්, පෙඳපාසිවත් දිය මාර්ගයක් දිගේ පාවීමට ඉඩ හැරීම තහනම්. සියලුම ගල්වලවල්, මැණික් පතල්, මැටි වලවල් හෝ වෙනත් ඕනෑම එවැනි වලක් වතුර එකතුවීම වළක්වන අයුරින් පවත්වාගෙන යා යුතුයි. එවැනි කරුණු විශාල සංඛ්‍යාවක් අතුරු ව්‍යවස්ථාවට ඇතුළත් වී තිබෙනවා. ඒවා උල්ලංඝනය වන අයුරින් කටයුතු කරන අයට විරුද්ධව මහේස්ත්‍රාත් අධිකරණයේ නඩු පවරන්න පුළුවන්. වරදකරු වුවහොත් දඩ හෝ දඬුවම් ලබාදිය හැකියි. මෙය ප්‍රාදේශීය සභා පනතේ වගේම මදුරුවන් බෝවීම වැළැක්වීමේ පනත යටතේත් කළ හැකි දඬුවමක්. නමුත් ඊට කලින් අවස්ථා කීපයකදීම නොතිසි ලබාදී අදාළ අයව දැනුවත් කිරීම අත්‍යවශ්‍යයි.තවත් දෙයක් කිව යුතුයි. එනම් ජනවාරි සිට මේ දක්වා ගත්විට ඩෙංගු පැතිරීම කොපමණ වේගයෙන් සිදුවේ ද කිවහොත් යුද්ධය අවසන් වීම නිසා උතුරට ගිය දේශීය සංචාරකයන් වැඩිවීමත් ඔවුන්ගේ විනය රහිත හැසිරීම නිසා පොලිතින්, ප්ලාස්ටික් ආදී දේ තැන තැන විසි කිරීමෙන් යාපනය ජනවාරි, පෙබරවාරිවල වැඩිම ඩෙංගු රෝගීන් වාර්තා කරන තත්ත්වයට පත්වුණා. අප්‍රේල් වැස්ස නිසා රත්නපුරය පළමුවැනි තැනටත් මැයි සිට යළි කොළඹ පළමු ස්ථානයටත් පත් වී තිබෙනවා. ගම්පහ, රත්නපුර සහ කළුතර අනෙක් දරුණුම ප්‍රදේශයි. ප්‍රසිද්ධ ස්ථාන, ඓතිහාසික ස්ථාන, නරඹන්න යන්න ඕනැ තමයි. නමුත් ඒ එක්කම තමන්ගේ හැසිරීම ඒ පරිසරයට හානිකර අයුරින් නොවීමටත් වගබලා ගත යුතුමයි.”මේ සියල්ල සමඟ ඩෙංගු මර්දන ජනාධිපති කාර්ය සාධක බළකාය මඟින් ජාතික වැඩසටහන් ක්‍රියාත්මක කරනුයේ අරමුණු රැසක් ඉටු කර ගැනීම සඳහාය. ඉන් එකක් නම් දීප ව්‍යාප්තව පළාත් හා ප්‍රාදේශීය මට්ටමින් සැලසුමක් අනුව ඩෙංගු මර්දන වැඩසටහන් ක්‍රියාත්මක කර නියමිත වකවානුවක් තුළ ඩෙංගු රෝගීන් හා මරණ සංඛ්‍යාව අවම කිරීමය.තවද වාහක මර්දන කටයුතු සෑම නිවෙසකම, ආයතනයකම හා පාසලකම සාර්ථකව ක්‍රියාත්මක කර මදුරු ගණත්වය අවම කිරීමට සෑම පුද්ගලයෙකු තුළම පුරුද්දක් ඇති කිරීමය. කැළි කසළ බැහැරලීම විධිමත් කිරීමෙන් මදුරුවන් බෝවන ස්ථාන අවම කිරීමත් නාගරික කාණු පද්ධති, පොදු කාණු පද්ධති, ඇළ මාර්ග පවිත්‍රව තබා ගැනීම ද අරමුණකි. රෝහල්වල ඩෙංගු රෝගීන් සඳහා සේවා වැඩිදියුණු කිරීමත්, මර්දනයට අදාල දැනුවත් කිරීම් මහජනතාවට නිරන්තර සන්නිවේදනය කිරීමත් මඟින් අඛණ්ඩව ක්‍රියාත්මක වීමේ පුරුද්දක් ඇති කිරීම ද මෙහි අරමුණකි.මේ සියලු කරුණු දෙස බැලූවිට ඒ කිසිවක් තනි රජයකට, ආයතනයකට, සෞඛ්‍ය අමාත්‍යංශයට හෝ පුද්ගලයෙකුට පමණක් ක්‍රියාවේ යෙදවිය හැකි කරුණු නොවන බව පැහැදිලිය. එසේම වගකීම් සහ බලතල බෙදී යාම නිසා මහජන සෞඛ්‍ය නිලධාරීට හෝ වෙනත් නිලධාරියෙකුට තනිව ක්‍රියාත්මක කළ හැකි විසඳුමක් ද නොවන බව ප්‍රායෝගිකව සිතන ඕනෑම අයෙකුට අවබෝධ වේ.පිළිගත යුතු සත්‍යය නම් ඩෙංගු වේගයෙන් පැතිරෙන බවය. අපේ සුළු නොසැලකිලිමත්කමක් නිසා අපේම ජීවිත ඩෙංගු මදුරුවාට බිලිවෙන බවය. එසේ නම් තමන්ගේත්, තම ආදරණීයයන්ගේත් ඉරණම තීරණය කිරීමේ පාප කර්මයට සම්මාදන් නොවීමට මෙතැන් සිට අදිටන් කර ගනිමු. රජයත්, පෞද්ගලික අංශයත්, අනෙකුත් ආයතනත් කොපමණ උත්සාහ කළ ද ඔබත්, මමත් අපේ ආකල්ප, ජීවන රටාවේ අලස පුරුදු, පරිසර හිතකාමී නොවන ඇවතුම් පැවතුම් වෙනස් නොකරනතාක් කල් ඩෙංගු මදුරුවා පසුපසින් පැමිණ අපට පහර දෙනු ඇත.එනිසා මෙතැන් සිට ඔබේ ජීවිතය ගැන ඔබම මොහොතක් සිතන්න. ඩෙංගු මඬින සටනට එක්වන්න. සතියකට ඔබ සතු පැය 168 න් පැය භාගයක් වැය කර ඔබේම ජීවිතය ඩෙංගු මාරයාගෙන් බේරාගන්න.අරුණි මුතුමලී</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=am1006132</link>
    <topic>ඕනෑකමින් ලෙඩ වන අය බලාගැනීම රටට බරක්</topic>
    <author>සාගරිකා දිසානායක ජයසිංහ</author>
    <content>ඕනෑකමින් ලෙඩ වන අය බලාගැනීම රටට බරක්මේ පෝෂණ මාසයයිසෞඛ්‍ය ආරක්ෂණ හා පෝෂණ අමාත්‍යංශය 2010 ජූනි මාසය පෝෂණ මාසය යනුවෙන් නම් කොට තිබේ. දැයේ දරුවන් ගේ පෝෂණය වර්ධනය කොට නිරෝගී අනාගත පරපුරක් බිහිකිරීමේ අරමුණ පෙරදැරි කොටගෙන මෙවර පෝෂණ මාසය නම් කොට තිබේ. සෞඛ්‍ය අමාත්‍යංශයේ පොෂණ සම්බන්ධීකරණ අංශයේ අධ්‍යක්ෂිකා වෛද්‍ය ශාන්ති ගුණවර්ධන මහත්මිය පවසන්නේ ජූනි මාසය පෝෂණ මාසය ලෙස නම් කිරීමෙන් පමණක් රටෙහි දරුවන්ගේ පෝෂණ තත්ත්වය නංවා ලිය නොහැකි බවත් සාමාන්‍ය ජනතාව තුළ පෝෂණ දැනුම වර්ධනය කිරීමත්, පෝෂණය පිළිබඳ නිවැරැදි මෙන්ම නව දැනුම ජනතාව වෙත ලබා දීමත් පෝෂණ මාසයක් නම් කිරීමට හේතුවූ බවය.පෝෂණය පිළිබඳ ජනතාව, විශේෂයෙන්ම ගෘහණියන් හා මවුවරුන් දැනුවත් කිරීම සඳහා විවිධ වැඩමුළු, සම්මන්ත්‍රණ හා දේශන සෑම සෞඛ්‍ය වෛද්‍ය නිලධාරි කොට්ඨාසයකම ක්‍රියාත්මක කිරීමටත් පෝෂණය පිළිබඳ පාසල් වැඩසටහන්, රචනා, චිත්‍ර හා පෝස්ටර් තරග පැවැත්වීමත්, පෝෂ්‍යදායී අලුත් ආහාර වට්ටෝරු ඉදිරිපත් කිරීම සඳහා විවෘත තරග පැවැත්වීමත් වැනි වැඩසටහන් රැසක් ජූනි මාසය තුළ ක්‍රියාත්මක කර තිබේ.පෝෂණය යනු පුද්ගලයකු ගේ උපතේ පටන් මරණය දක්වා අඛණ්ඩව බැඳී පවත්නා කාරණාවක් මිස මාසයක් හෝ දිනයකට සීමා කළ හැක්කක් නොවේ. එහෙයින් පෝෂණ මාසය තුළ පාසල් දරුවන්, ගෘහනියන්, මව්වරුන් ඇතුළු ජනතාව ලබන නව දැනුම දිවිය පුරා ප්‍රයෝජනයට ගැනීමේ වගකීම ඔවුනොවුන් වෙත රඳා පවතී.පෝෂණය පිළිබඳ වර්තමානයෙහි වෙනදාට වැඩි අවධානයක් යොමු වී ඇත්තේ කවර හේතු නිසාද යන්න සලකා බැලීම වටී. අතීතයේ මිනිසා හුරු පුරුදු වී සිටි සම්ප්‍රදායික ආහාර පරිභෝජන රටාව, කාර්මිකකරණය හෝ විද්‍යාවේ දියුණුවත් සමඟ ක්‍රමයෙන් වෙනස් වී තිබීම මිනිසා විවිධ ලෙඩ රෝගවලට ගොදුරුවීමටත්, ආයු කාලය කෙටි වීමටත් සෘජුව බලපා තිබේ. සම්ප්‍රදායික ආහාර පාන වෙනුවට අධි පෝෂණයෙන් යුත් ආහාර පාන පරිභෝජනයට මිනිසා හුරු වීමත් සමඟ මෙතෙක් ලෝකයේ රෝගාබාධ ඇති වෙමින් පැවැති ආකාරය ද පැහැදිලි වෙනසකට බඳුන් වී තිබේ.අදින් දශක කිහිපයකට පෙර ලෝකයේ ජනතාව වැඩි වශයෙන් බෝවන රෝගවලට ගොදුරු වීමේ අවදානමක් පැවැති අතර නවීන වෛද්‍ය විද්‍යාවේ පිහිටෙන් එකී අවදානම ක්‍රමයෙන් අඩුවෙමින් පවතී. ඒ වෙනුවට වර්තමාන ජනතාව ඉතා ශීඝ්‍ර ලෙස බෝ නොවන රෝගවලට ගොදුරු වීමේ අවදානම ඉහළ යමින් පවතී. දියවැඩියාව අධික රුධිර පීඩනය, ස්ථුලතාව, හෘද රෝග, වකුගඩු ආශ්‍රිත රෝග සහ පිළිකාවලට ගොදුරුවීමේ අවධානම ඉතා ඉහළ ගොස් තිබේ.මේ රෝග හේතුකොටගෙන රටක ජනතාව රෝගී පිරිසක් බවට පත්වීමත් ඔවුන් නඩත්තුව සෞඛ්‍ය අංශවලට විශාල බරක් වීමත්, රෝගී ජනතාවකගෙන් රටක ඵලදායීතාව කෙරෙහි එල්ල වන අහිතකර බලපෑමත් විශාලය. අවාසනාවන්ත ප්‍රතිඵල අත්කර දෙන බෝ නොවන රෝගවලට මිනිසා ගොදුරු වීමට සෘජුවම බලපාන සාධකය පෝෂණයයි.මන්ද පෝෂණය මෙන්ම අධි පෝෂණය ද රටක ජනතාව රෝගීන් බවට පත්කිරීම සඳහා හේතුකාරක වෙයි. පෝෂණය පිළිබඳ අපේ රටේ ද විශේෂ අවධානයක් යොමු වී ඇත්තේ දැනටමත් අපේ රටේ ජනතාවගෙන් සැලකිය යුතු පිරිසක් උක්ත රෝගාබාධවලට ගොදුරු වී ඇති හෙයිනි.පුද්ගලයකු ගේ පෝෂණ තත්ත්වය මිනිස් ජීවිතයේ සෑම අවස්ථාවක් සමඟම බැඳී පවතී. උපතේ පටන් මරණය දක්වාම පෝෂණ අවශ්‍යතා එකසේ සම්පූර්ණ විය යුතු වුවද බොහෝ දෙනා ගේ අවධානය යොමුවන්නේ ළදරු පෝෂණය හා ළමා වියේ පෝෂණය පිළිබඳවය. දරුවකු පිළිසිඳ ගත්දා සිටම ගර්භණී මවට නිසි පෝෂණ උපදෙස් ලැබෙයි.දරුවා උපන් පසුව ළදරු සායන හෝ රෝහල් මඟින් ළදරු පෝෂණය පිළිබඳ උපදෙස් ද දැනුම ද ලැබෙයි. නිසි පරිදි ඒ උපදෙස් පිළිපදින මවුවරු නිරෝගී ළමා පරපුරක් බිහිකර දෙති. එහෙත් දරුවාට අවුරුදු දහයක් පමණ ලැබූ පසු ඒ දරුවාගේ පෝෂණ අවශ්‍යතා පිළිබඳ මවුපිය වැඩිහිටි අවධානය ක්‍රමයෙන් ගිලිහී යයි. එවිට වැඩි වශයෙන් අවධානය යොමු වන්නේ බාල දරුවන් කෙරෙහිය.වයස දහය සම්පූර්ණ කළ දරුවකු තනිවම ආහාර පාන ලබා ගන්නා හෙයින් ඔහු හෝ ඇය ගේ පෝෂණ අවශ්‍යතා පිළිබඳ වැඩිහිටි අවධානය ක්‍රමයෙන් ගිලිහී යයි. සැබැවින්ම අවුරුදු දහයේ සිට දහනවය දක්වා වූ නව යොවුන් විය පුද්ගලයකු ගේ ජීවිතයෙහි බොහෝ ශාරීරික, ජීව රසායනික බුද්ධිමය හා මානසික වර්ධනය මෙන්ම සමාජයීය වෙනස්වීම් ද සිදුවන වැදගත් කාලයකි.වැඩිහිටි අවධානය වැඩි වශයෙන්ම යොමු විය යුතු නව යොවුන්වියේ දරුවන් ගේ පෝෂණ අවශ්‍යතා මෙන්ම මානසික ශාරීරික හා සමාජයීය අවශ්‍යතා හොඳින් හඳුනා ගෙන ඒවා සපුරාදීමට කටයුතු නොකිරීම වත්මන් තරුණ පරපුර මුහුණපාන බොහෝ ගැටලුවලට හේතු වී තිබේ. කවර පුද්ගලයකුට වුවත් ප්‍රශස්ථ ජීවන මට්ටමක් ලබා ගැනීම සඳහා නව යොවුන් වියේදී යහපත් පෝෂණයක් ලැබීම අත්‍යවශ්‍ය වේ.නව යෙවුන්වියේ ගැහැනු ළමයින්ගේ පෝෂණ තත්ත්වය පිළිබඳ විශේෂ අවධානයක් යොමු කළ යුතු වන්නේ අනාගතයේ මාතෘ පෝෂණ මට්ටම මෙන්ම බිහිවන දරුවන්ගේ පෝෂණ මට්ටම උසස් තත්ත්වයේ පවත්වා ගැනීම සඳහා යොවුන් වියේ දැරියන් අද ලබන පෝෂණය ඉවහල් වන හෙයිනි. නව යොවුන් වියේ දැරියන්ගේ පෝෂණ තත්ත්වය දුර්වල වූ විට එය පූර්ව ගර්භණි පෝෂණ මට්ටම දුර්වල වීමට හේතු වෙයි. එමඟින් ගැබිනි සමයේ පෝෂණ තත්ත්වය පහත හෙළමින් අවසානයේදී ගැබ තුළදීම දරුවා මන්ද පෝෂණයට ලක්කර අඩු බර සහිත දුර්වල දරු උපත් ඇති වීමට හේතු වේ.2009 පෝෂණ මාසයේ දත්තවලට අනුව මෙරට නව යොවුන් පිරිමි දරුවන්ගෙන් 32% ක් සහ ගැහැණු දරුවන්ගෙන් 25% ක් උසට සරිලන බර නැතිව කෘෂ තත්ත්වයේ පසුවෙති.2001 සෞඛ්‍ය පර්යේෂණායතනයෙහි දත්තවලට අනුව මෙරට නව යොවුන් දරුවන්ගෙන් 22.3% ක් නීරක්තියෙන් (ලේ අඩුකම) පෙළෙති. පිරිමි දරුවන් 18.1% ක්ද ගැහැනු දරුවන් 25.7% ක්ද නිරක්තියෙන් පෙළෙති. මෙම විසම පෝෂණ තත්ත්වයන් වැඩිහිටි අවධිය දක්වාම පැතිර පවතී. වයස අවුරුදු 15 – 49 අතර වයස් කාණ්ඩයට අයත් කතුන්ගෙන් 16.2% ක් අඩු ශරීර ස්කන්‍ධ අනුපාතයකින් යුතුය. අඩු බර සහිත දරු උපත් සංඛ්‍යාව 16.6% ක් බව 2006/2007 ජන ව්‍යාප්ති හා සෞඛ්‍ය සමීක්‍ෂණයෙන් හඳුනාගෙන තිබේ.සාගරිකා දිසානායක ජයසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>06</month>
      <day>13</day>
    </date>
    <link>http://www.silumina.lk/2010/06/13/_art.asp?fn=ay1006131</link>
    <topic>අම්මාගේ තනියට පන්සල් ගිය මං හැම පෝයකටම සිල් ගන්න පුරුදු වුණා</topic>
    <author>සාගරිකා දිසානායක ජයසිංහ</author>
    <content>පුංචි කාලේ තොරතුරු සිහි කරමින් මෙවර අප හා එක් වුණේ ප්‍රවීණ නගර සැලසුම් ශිල්පියෙක්. ලංකාවේ නගර නිර්මාණයට හා සැලසුම්කරණයට විදේශයන්ගෙන් උපදෙස් ගත යුතු යුගයක, විද්‍යෝදය විශ්ව විද්‍යාලයෙන් ආරම්භ කරන ලද ප්‍රථම නගර නිර්මාණ සැලසුම් ශිල්පීන් සඳහා වූ පශ්චාත් උපාධි පාඨමාලාව හදාරා සැලසුම්කරණ ක්ෂේත්‍රයට පිවිසුණු ඔහු එල්. ඩී. ඩික්මන්.මහ කොළඹ ආර්ථික කොමිසම ආරම්භයේදීම එහි මහා පරිමාණ ආයෝජන ව්‍යාපෘති හා ඒ ආශි‍්‍රත නගර නිර්මාණ සැලසුම්කරුවා ලෙස වෘත්තීය ඇරැඹු ඩික්මන් මහතා පසුව ශ්‍රී ලංකා ආයෝජන මණ්ඩලයේ අධ්‍යක්ෂවරයකු විධායක අධ්‍යක්ෂවරයකු මෙන්ම යටිතල පහසුකම් පිළිබඳ නියෝජ්‍ය අධ්‍යක්ෂ ජනරාල්වරයා ලෙස ද දශක තුනක් මුළුල්ලේ සේවය කොට විශ්‍රාම ලබා සිටිනවා.1983 දී ශ්‍රී‍්‍ර ලංකා නගර නිර්මාණ ශිල්පීන්ගේ ආයතනය පිහිටුවීමට මුල් වී කටයුතු කළ ඩික්මන් මහතා ශ්‍රී ලංකා නගර නිර්මාණ ශිල්පීන්ගේ ආයතනයේ වර්තමාන සභාපතිවරයා ලෙසත් චීන රජය හා ශ්‍රී ලංකාව ඒකාබද්ධව ක්‍රියාත්මක කැරෙන චීන - ශ්‍රී ලංකා මීරිගම විශේෂිත ආර්ථික කලාප පෞද්ගලික සමාගමේ සාමාන්‍යාධිකාරීවරයා ලෙසත් කටයුතු කරනවා.“මම ඉපැදුණේ 1947 අපේ‍්‍රල් මාසෙ පළමු වැනිදා. අපේ‍්‍රල් පළමු වැනිදා මෝඩයන්ගේ දවස කිව්වට, අපේ පවුලෙන් ඉහළටම ඉගෙන ගත්තෙ මමයි.” ඩික්මන් මහත්තය පුංචි කාලෙ මතකය අවදි කරමින් අප හා පිළිසඳරට එක් වුණා. ඔහු උපන්නෙ පාණදුරේ. කෝවිල ගොඩැල්ලෙ. ඔහුගේ අම්මගේ මහ ගෙදරදි. “ලමප්පුලාගේ දොන් ඩික්මන්”. ඒ ඔහුගේ සම්පූර්ණ නම. ඩික්මන්ගේ පියා ලමප්පුලාගේ දොන් එඩ්වින්. වෘත්තියෙන් දුම්රිය ස්ථානාධිපතිවරයෙක්. අම්මා එමිනෝනා. ගෘහනියක්.ඩික්මන්ගේ පවුලෙ සහෝදර සහෝදරියො හත් දෙනෙක්. ඔහු පවුලෙ පස්වැනියා. වැඩිමල් අයියලා දෙන්නයි. අක්කල දෙන්නයි. ඉන් පස්සේ ඩික්මන්. ඉන් පස්සෙ මල්ලියි නංගියි. තාත්තා දුම්රිය ස්ථානාධිපතිවරයෙක් වූ නිසාම රැකියා ස්ථාන මාරුවීම් ලැබෙන කොට ඔවුන් රටේ විවිධ පළාත්වල පදිංචියට ගියා. ඩික්මන් උපදින කොට තාත්ත ලංකාවේ උසම ස්ථානය වූ පට්ටිපොළ දුම්රියපොළ භාරව වැඩ කළා.ඩික්මන් උපන්නෙ හත් මාසෙන්. ඒ කාලෙ හත් මාසෙන් උපන් දරුවෙකු හොඳින් හදා වඩා ගැනීම අසීරු අභියෝගයක්. බොහොම දිරිමත් මවක වූ එමිනෝනා ඒ අභියෝගයට අපූරුවට මුහුණ දුන්නා. දරුවා ශක්තිමත් කරගන්නට ඈ මවුකිරි වගේම එළු කිරිත් දුන්නා. ඩික්මන්ට එළු කිරි පොවන්න තාත්තා එළිච්චියො ගෙනාවේ පට්ටිපොළින්. අම්මගේ උණුසුමත් රැකබලා ගැනීමත් නිසාම ඩික්මන් පවුලෙ අනෙක් දරුවන් වගේම නිරෝගීව වැඩුණා. ඔහුට පුංචි කාලෙ ඉඳලම මුඛරි කටක් තිබුණා.අයියලා අක්කලා පාණදුරේ ශාන්ත ජෝශප් වගේ ඉංගී‍්‍රසි මාධ්‍ය පාසල්වල ඉගනුම ලැබුවා. ඩික්මන් පාසල් යන වයසට එළැඹෙන විට පාණදුරේ විශාල බෞද්ධ ප්‍රබෝධයක් ඇතිවෙලා. අලුතින්ම බෞද්ධ පාසලක් ඇරියා. ඒ පාණදුරේ උපාධ්‍යාය බෞද්ධ මිශ්‍ර පාසල. ඩික්මන් ඒ පාසලට ඇතුල් කළා. ඔහු ඉගෙනුමට හපන්. කාගේවත් බල කිරීමකින් තොරවමම උනන්දුවෙන් පොත පතේ වැඩ කළා.පහේ පන්තියේ උගන්වපු ඥානවතී ඉස්කෝලේ හාමිනේ ඩික්මන් ගෙ හැකියාවන් අඳුනගෙන ඒවා වැඩිදියුණු කරගන්න ඔහු උනන්දු කළා. පුංචි කාලේ පාසලේ ක්‍රීඩා නොකළත් ඔහු පාසලේ නිර්මාණය කළ නාට්‍යවල රඟපෑවා. වැඩියෙන්ම කැමැත්තක් දැක්වූයේ ඉංගී‍්‍රසි භාෂාවට. ඊට හේතු වුණේ පාණදුරේ රන්කොත් විහාරයේ වැඩ විසූ පාණදුරේ සංඝරතන හාමුදුරුවන් පවත්වාපු රාත්‍රී ඉංගී‍්‍රසි පන්තියට ගිය නිසයි.දරුවො හත් දෙනා බලා කියාගෙන ගේ දොර වැඩපළ කරගෙන ඩික්මන්ලගේ අම්මා බොහොම ඉවසිල්ලෙන් කටයුතු කළා. ඈ දරුවන්ට බොහෝම කරුණාවයි. සැර වැර කළේ නෑ. ඩික්මන්ට විශේෂයෙන් ආදරෙයි. ඒ නිසාම ඔහු ‘අම්මගේ හුරතලා’ යනුවෙන් පවුලෙ අනෙක් සහෝදර සහෝදරියො හැඳින්නුවා. තාත්තා බොහොම නීතිකාරයා. කොහේ ගියත් ඇඳිරි වැටෙන්න කලින් ඩික්මන්ලා ගෙදර ආවෙ තාත්තගේ වචනෙ කඩ නොකර. පාණදුරේ මුහුද අද්දරට වෙන්න පිහිටි ගෙවත්තේ වගේම මුහුදු වෙරළෙත් ඔවුන් ක්‍රිකට් ක්‍රීඩා කළා. ගෙදර හිටපු බලු සුරතලුන් සමඟ මූදෙ පීනලා නෑවා. යාළුවො එක්ක සරුංගල් ඇරියා. මොනව කළත් තාත්ත එන්න කලින් ගෙදරට සේන්දු වුණා.පුංචි කාලේ ඉඳලම ඩික්මන් පොත් පත් කියවන්න කැමැතියි. පාසලේ සාමාන්‍ය පෙළ විභාගෙ හොඳින් සමත් වුණා. රසවාහිනිය, නවයුගය, සාහිත්‍ය සඟරාව වැනි ප්‍රකාශන හොයාගෙන කියෙව්වෙ ලොකු උනන්දුවකින්. තාත්ත උදේට පාසලට ගෙනියන්න දීපු කාසි කිහිපය එකතු කරලා ඩික්මන් පොත් ගත්තා. යොවුන් වියේ මිතුරන් සමඟ එක් වෙලා ඒ කාලෙ රටේ පිබිදීමක් ඇතිවූ වාමාංශික දේශපාලනය ගැන කතාබහ කළා.ඒ කාලේ තිබුණේ ගුවන් විදුලිය විතරයි. ගුවන් විදුලියෙ ප්‍රවෘත්ති අහපු පුරුද්දට අදටත් ඔහු ගුවන් විදුලි ප්‍රවෘත්ති ගැන උනන්දුයි. රවිලාල් විමලධර්ම මහත්තය හින්දි ගී තනු විචාරයත් සමඟ රාත්‍රියට ඉදිරිපත් කළ හින්දි ගී වැඩසටහන ඔහු නොකඩවාම අහනවා.උසස් පෙළ කලා විෂය ධාරාව සඳහා ඔහු තෝරා ගත්තෙ ආර්ථික විද්‍යාව, භූගෝලය, සහ බටහිර ඉතිහාසය. ඒ කාලේ උසස් පෙළ හොඳම ප්‍රතිඵල පෙන්වාපු පාණදුරේ ශ්‍රී සද්ධර්මාකර පිරිවෙණට ඩික්මන් ඇතුල් වුණේ උසස් පෙළ කරන්න. ඒ කාලේ ඔහු වාමාංශික දේශපාලනය ගැනත් උනන්දු වුණා. වාමාංශික දේශපාලනෙත් පිල් දෙකකට බෙදිලා. රුසියන් පිල සහ පීකිං පිල යනුවෙන්. ඩික්මන් යොමු වුණේ මාක්ස් වාදී ෂන්මුගදාසම් ගේ චීන පීකිං පිලට. දේශපාලනය ගැන පොත් පත් කියවන්න, අදහස් හුවමාරු කරගන්න ඔහු තුළ ලොකු උනන්දුවක් ඇති වුණා.ඒ අතරේ අම්මා බණ අහන්න රන්කොත් විහාරෙට යනකොට තනියට පන්සල් ගිය ඩික්මන් බෞද්ධ ධර්මය කෙරෙහිත් විශේෂයෙන් හොයන්න බලන්න පෙලඹුණා. බුද්ධ දර්ශනය ගැඹුරින් හදාරන්නට, බුදු දහම හා මාක්ස්වාදය අතර සබඳතාවක් ඇත්දැයි හොයන්නට ඔහු බොහොම පොත පත කියෙව්වා. අම්මත් එක්ක සිල් සමාදන් වෙන්න පුරුදු වූ ඔහු පසුව අම්මා සිල් නොගත්තත් වසරේ පෝය දොළහටම සිල් සමාදන් වූ අවස්ථාත් තිබුණා.උසස් පෙළ විභාගෙ සමත් වෙලා 1967 දී ඔහු විද්‍යොදය විශ්ව විද්‍යාලයට ඇතුළත් වුණා. ප්‍රථම වසර විභාගෙන් පස්සෙ ව්‍යාපාර පරිපාලන විශේෂ උපාධිය සඳහා සූදානම් වුණා. අද වගේ අමානුෂික නොවුණත් ඒ කාලෙත් නවක වදය තිබුණා. ඒ 1971 කැරැල්ල කාලෙත් ඔහු විශ්ව විද්‍යාලෙ. විශ්ව විද්‍යාලෙදිත් ඔහු වැඩ කළේ පීකිං පිලට.ඔහු සමඟ දේශපාලන කටයුතු වල නියැලුණු ජ්‍යෙෂ්ඨයෙක් මහින්ද විජේසේකර වත්මන් ජනාධිපතිතුමා මහින්ද රාජපක්ෂ මහත්තයත් ඒ කාලේ විද්‍යෝදයේ හිටියා. විශ්ව විද්‍යාලයේ කටයුතු කඩින් කඩ සිදු වුණේ දේශපාලන කලබලය නිසා. ඒ කාලෙ විශ්ව විද්‍යාලෙ දරුවෙකු හිටපු හැම දෙමව්පියකු වගේ ම ඔහුගෙ දෙමව්පියොත් ඔහුගැන බිය වුණා. විශ්ව විද්‍යාලෙ වරින් වර වැහුවා. වසරක් විතර කොළඹ බෞද්ධාලෝක මාවතේ දැන් අල්ලස් හා දූෂණ කොමිසම තිබෙන ගොඩනැගිල්ලේ දේශන තිබ්බා.නවසිය හැත්තෑදෙකේදී ඩික්මන් විශ්ව විද්‍යාලෙන් පිටවෙලා පර්යේෂණ සහකාර නිලධාරියකු ලෙස මාර්ග ආයතනයේ සේවයට එක් වුණා. එහිදී ශ්‍රී ලංකාවේ ස්වයං රැකියා පිළිබඳ පර්යේෂණ කරන්නට ඔවුන් ලංකාවේ විවිධ පළාත්වලට ගියා. පර්යේෂණ සමාලෝචන කමිටුවලදී නිර්භයව ස්වාධීන අදහස් ප්‍රකාශ කළ ඩික්මන්ට ඉක්මනින් ම උසස් වීමක් ලැබුණා. කටුබැද්ද විශ්ව විද්‍යාලයට ප්‍රථම වතාවට නගර හා ග්‍රාම සංවර්ධන සැළසුම් ශිල්පය පිළිබඳ පශ්චාත් උපාධි පාඨමාලාවක් ඇරඹුවා. ඒ සඳහා ලංකාවේ විවිධ පළාත්වලින් ඉංජිනේරු, ගෘහ නිර්මාණශිල්පී, භූගෝල විද්‍යාව, සමාජ විද්‍යාව හා කළමනාකරණය වැනි විෂයයන් ගෙන් උපාධිලත් උපාධිධාරීන් දහතුන් දෙනෙක් බඳවා ගත්තා.ඒ දහතුන් දෙනා අතරේ ඩික්මන් හිටියා. ඉන් පෙර නගර සංවර්ධන සැලසුම් ශිල්පය හැදෑරූ ප්‍රවීණයන් එංගලන්තයෙන් උපාධි ලබා පැමිණි ආචාර්ය මහාචාර්යවරුන්. ඉංග්‍රීසි ජාතික මහාචාර්ය ස්ලින්ස් බී. වගේ ම ලංකාවෙන් මහාචාර්ය විලී මෙන්ඩිස් මහාචාර්ය නෙවිල් ගුණවර්ධන වැනි ආචාර්යවරු මෙම පශ්චාත් උපාධි පාඨමාලාව මෙරට අරඹා එතැනින් ලංකාවට අවශ්‍ය නාගරික හා ග්‍රාම සංවර්ධන සැලසුම් සකස් කිරිමට අවශ්‍ය දැනුමෙන් පොහොසත් නගර සැලසුම් ශිල්පීන් පිරිසක් මෙරට බිහි කරන්නට පුරෝගාමීව කටයුතු කළා.දෑවුරුදු පශ්චාත් උපාධි පාඨමාලාව සාර්ථකව නිම කළ ඩික්මන් එක්සත් ජාතීන්ගේ සංවර්ධන පදනමේ අනුග්‍රහයෙන් කොළඹ නගරය සඳහා එවකට යෝජනා කොට ක්‍රියාත්මක කරන ලද සැලසුම් ව්‍යාපෘතියට සම්බන්ධ වුණා. එංගලන්තය, පින්ලන්තය, චෙකොස්ලොවැකියාව හා ඇමෙරිකාවෙන් පැමිණි නගර ස නිර්මාණ හා සැලසුම් ශිල්පී විශේෂඥයන් සමඟ සහය සැලසුම් ශිල්පියකු ලෙස ඩික්මන් වසර දෙකක් සේවය කළා.නවසිය හැත්තෑ හතේ සිදු වූ දේශපාලන පෙරළියත් සමඟම මෙරට සංවර්ධන ව්‍යාපෘති රැසක් ක්‍රියාවට නැංවීමට පත්වූ රජය කටයුතු කළා.ඒ අනුව එතෙර වෙළෙඳසල් කිහිපයකින් පාර්ලිමේන්තුව හා රජයේ ගොඩනැඟිල්ල ඇතුළු පැරැණි ගොඩනැගිලි කිහිපයකින් යුක්ත වූ කොළඹ කොටුව ආශ්‍රිත ප්‍රදේශයත්, තදාසන්න ප්‍රදේශයත් සංවර්ධනය කිරීම මූලික කොටගත් ව්‍යාපෘතිය ප්‍රධාන තැනක් ගත්තා. නිදහස් වෙළෙඳ කලාප බිහිකිරීම, ගම් උදා ව, කම්හල් දෙසීයේ වැඩසටහන වැනි ව්‍යාපෘති රැසක් කඩිනම්ව නිම කිරීමට රජය සැරසුණා. ඒ අදහස් පෙරදැරි කොටගෙන බිහි කළ මහ කොළඹ ආර්ථික කොමිසම සඳහා 1979 දී නගර නිර්මාණ හා සැළසුම් ශිල්පියකු සඳහා ඉල්ලුම්පත් කැඳවා තිබුණා. ඩික්මන් ඉල්ලුම්පතක් යැව්වා. සම්මුඛ පරික්ෂණයෙන් තේරුණා.එහෙත් ඔහු අපේක්ෂා කළ වැටුප දීමට එකඟ නොවූයෙන් ඔහු ඒ තනතුර භාර ගත්තේ නෑ. ඉන් හය මාසයකට පමණ පසු ඔහුට යළිත් එම තනතුර සඳහා කැඳවීමක් ලැබුණා. එවර ඔහු තනතුර බාර ගත්තා. 1979 අගෝස්තු මාසේ මහ කොළඹ ආර්ථික කොමිසමේ ප්‍රථම නගර නිර්මාණ සැලසුම් කළමනාකාරවරයා ලෙස ඩික්මන් වැඩ බාර ගත්තා. ඔවුන් කළ ව්‍යාපෘති අතර කටුනායක නිදහස් කලාපයට මුල් තැනක් හිමිවෙනවා. වෙළෙඳ කලාපයක් නිර්මාණය කිරීමේ දී ඒ අවට ග්‍රාම සහ නගර ආශ්‍රිතව විශාල වශයෙන් සංවර්ධන සැලසුම් ක්‍රියාත්මක කළ යුතු වෙනවා.වෙළෙඳ කලාප හෝ ආර්ථික මධ්‍යස්ථාන ඇති කිරීමෙන් අරමුණු කෙරෙන තිරසාර සංවර්ධනය සඳහා මෙම සැලසුම් මහෝපකාරී වෙනවා. ආයෝජන මණ්ඩලය යටතේ බිහිවූ කලාප හා ඒ අවට ග්‍රාම හා නගර නිර්මාණ සැලසුම් යටිතල පහසුකම් අංශයේ අධ්‍යක්ෂවරයකු, විධායක අධ්‍යක්ෂකවරයකු මෙන් ම නියෝජ්‍ය අධ්‍යක්ෂ ජනරාල්වරයකු දක්වා ක්‍රමයෙන් උසස් වීම් ලබමින් පුරා වසර තිහකට අධික කාලයක් ඩික්මන් මහතා ශ්‍රී ලංකා ආයෝජන මණ්ඩලයේ සේවය කළා.1972 දී ශ්‍රී ජයවර්ධනපුර විශ්ව විද්‍යාලය දේපල පරිපාලනය හා තක්සේරු කළමනාකරණය ණය පිළිබඳ උපාධි පාඨමාලාව අරඹන විට ඩික්මන් මහතාට එහි බාහිර කථිකාචාර්යවරයකු ලෙස කටයුතු කරන මෙන් ඇරයුමක් ලැබුණා. සේවයෙන් පසුව සන්ධ්‍යා භාගයේ බස් රථයෙන් ම විශ් විද්‍යාලයට ගොස් දේශන පැවැත්වූ ඩික්මන් කථිකාචාර්යතුමා ගේ හර බර දේශන විශ්ව විද්‍යාලයීය විද්‍යාර්ථීන් අතර බෙහෙවින් ජනප්‍රිය වුණා.සිසුන් අතර ජනප්‍රියතම දේශකයකු බවට පත් වූ ඩික්මන් ගෙන් නිතරම ප්‍රශ්න අහපු උද්‍යෝගශීලී සිසුවියක් පුෂ්පා ගමගේ. මේ වනවිට විවාපත් විය යුතු කල වයසත් හරි ගිය ඩික්මන්ට පියා විවාහ යෝජනා ගෙන එමින් තිබුණා. ඔහු තම හිත ගිය සිසුවිය පිළිබඳ අදහස පියා වෙත ඉදිරිපත් කළා. දෙපසේ ම ආශිර්වාද මධ්‍යයේ 1980 දී ඩික්මන් පුෂ්පා සමඟ විවාපත් වුණා.1981 ජනවාරි 14 වැනිදා ඔවුන්ගේ කුළුඳුල් පුතා බිනුක ගයන්ත ඉපැදුණා. බිනුක දැන් විවාපත් වෙලා. තොරතුරු තාක්ෂණ ඉංජිනේරුවකු ලෙස පුද්ගලික ආයතනයක සේවය කරනවා. පුතා උපන් දවසෙම දුවෙකුත් ඉපැදෙනවා නම් යැයි ඩික්මන් ගේ හිතේ තිබුණු හීනෙ බොහෝ දුරට සැබෑ කරමින් 1984 ජනවාරි 13 වැනිදා ඔවුන්ට ලැබුණු දියණිය පබා පංචලී ත් දැන් තොරතුරු තාක්ෂණ ඉංජිනේරුවරියක ලෙස කටයුතු කරනවා.ඩික්මන් මහතා 2009 දෙසැම්බර් මාසෙ ශ්‍රී ලංකා ආයෝජන මණ්ඩලයේ සේවයෙන් විශ්‍රාම ගත්තා. සිය සේවා කාලය තුළ තමන්ගේ වගකීම් හා යුතුකම් කොටස කැපවීමෙන් ඉටු කළ අතරෙම තමා යටතේ සේවය කළ පිරිස හැම විටම ආරක්ෂා කළ බවත්, ඔවුන්ගේ අධ්‍යාපනය, හැකියාව හෝ සේවා පළපුරුද්ද වර්ධනය කර ගැනීම සඳහා ලබා දිය හැකි උපරිම සහය ලබා දීමට කටයුතු කළ බවත් ඔහු පවසන්නෙ සතුටින්.විශ්‍රාම යන්නටත් පෙර සිටම ඔහු ශ්‍රී ලංකා ග්‍රාම හා නගර නිර්මාණශිල්පීන් ගේ ආයතනය පිහිටුවීමට මූලික ව කටයුතු කළා. 2009 වසරේදී එම ආයතනයේ සභාපති ධූරයට පත්වූ ඩික්මන් මහතා තවමත් එම ධූරයේ කටයුතු කරනවා.ගෙදර වැඩ ගෙදරටත් කාර්යාලයේ වැඩ කාර්යාලයටත් සීමා කොට ඇති ඔහු හින්දි ගීත රසිකයෙක්. පැරැණි හින්දි ගීත අසන්නට බොහෝ ප්‍රිය කරන ඔහු මිතුරන් සමඟ එක්ව ගීත ගයා විනෝද වීමටත් පැදුරු සාජ්ජ වැනි සංගීත සන්ධ්‍යාවකට සහභාගි වෙන්නටත් තමන්ගේ විවේක කාලය යොදවන්නෙ ඉතා සතුටින්.සාගරිකා දිසානායක ජයසිංහඡායාරූපය – විමල් කරුණාතිලක</content>
  </post></root>