<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=n13070110</link>
    <topic>දක්ෂිණ අධිවේගී මාර්ගයේ මාතර සිට ගොඩගම දක්වා ඉදිකිරීමට මිලියන 640ක්</topic>
    <author/>
    <content>දක්ෂිණ අධිවේගී මාර්ගයේ මාතර සිට ගොඩගම දක්වා, පිව්සුම් මාර්ගය ඉදිකිරීමට රුපියල් මිලියන 640ක් වැය කෙරේ. මේ සඳහා ඉඩම් පවරා ගැනීමට පුද්ගලයින් 420 දෙනෙකුට රුපියල් මිලියන 437ක මුදලක් වන්දි ලෙස ලබා දී ඇත.මාතර දිස්ත්‍රික්කයේ කි‍ලෝමීටර් 404 ක මාර්ග ප‍්‍රමාණයක් මහා මාර්ග අමාත්‍යාංශය සතුව ඇත. මෙයින් කි‍්ලෝමීටර් 72ක් හැරෙන්නට අනෙක් සියළු ම මාවත් කාපර්ට් අතුරා සංවර්ධනය කිරිමට නියමිත. ඉදිරි මාස 4 ඇතුලත දී ඉතිරි ව ඇති කි‍ලෝමීටර් 72 ක මාර්ග පද්ධතිය සංවර්ධනයකිරිමට නියමිත.විශේෂයෙන් මාතර නගරයේ ඇති මහානාම පාලම අවහිර වීමෙන් ඒ හරහා ගමන් කිරීම ඇති බාධා මග හරවා ලීමට එයට සමාන්තර වෙනත් විකල්ප මාර්ගයක් සකස් කිරිම නියමිතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=n13070111</link>
    <topic>පුද්ගලයකුට පහරදී ඝාතනය කළැයි සැක හිමිනම ඇතුලූ තරුණයන් දෙදෙනාට වැඩ වරදී</topic>
    <author>ලංකින්ද නානායක්කාර ඉමදුව සමුහ</author>
    <content>පුද්ගලයකුට පහරදී ඝාතනය කළැයි සැකපිට ගාල්ල ලබුදුවේ විජයාරාම විහාරස්ථානයේ හිමිනමක් ඇතුලූ ගිහි තරුණයන් දෙදෙනෙක් 29 දින අත්අඩංගුවට ගත් බව අක්මීමණ පොලීසිය පවසයි. යක්කලමුල්ල ප‍්‍රදේශයේ 44 හැවිරිදි පුද්ගලයකු මෙලෙස මියගොස් තිබේ.පොලීසිය පවසන්නේ ඔහු පසුගිය 27 දා රාත‍්‍රී හිමියන් සමඟ ඇතිවූ බහින්බස් වීමකදී පහර කෑමට ලක්ව ඇති බවයි. තුවාල ලබා සිටි ඔහු කරාපිටිය රෝහලට ඇතුළත් කළ ද අනවසරයෙන් රෝහලින් පිටව සිය නිවසට ගොස් තිබේ.නිවැසියන් විසින් යළි ඔහු උඩුගම රෝහලට ඇතුළත් කැර ඇත. ඔහු යළි 28 දා දහවල් උඩුගම රෝහලින් කරාපිටිය රෝහලට මාරුකැර එවීමෙන් අනතුරුව මියගොස් ඇති බව පොලීසිය පවසයි.ඉකුත් 27 වන දින විහාරස්ථානයේ දී ඇති වු බහින් බස්වීමක් දුරදිග ගොස් හිමිනම හා හිමිනව සමඟ සිටිබව කියන දායක තරුණයන් එක්ව ක‍්‍රිකට් බැට් එකකින් හා ගඩොල්වලින් මෙම මිය ගිය පුද්ගලයාට පහරදී ඇති බව පොලිසිය පවසයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=n13070112</link>
    <topic>කසිප්පු පෙරූ සරසවි සිසුවා අත්අඩංගුවට</topic>
    <author>ලංකින්ද නානායක්කාර ඉමදූව සමූහ</author>
    <content>ගාල්ල පියදිගම ප්‍රදේශයේ ගෑස් උපයෝගිකරගෙන කසිප්පු පෙරූ විශ්වවිද්‍යාල සිසුවෙකු ගාල්ල මත්ද්‍රව්‍ය දුෂණ මාර්දන අංශය මගින් අත්අඩංගුවට ගෙන තිබෙන බව ගාල්ල පොලිසිය පවසයි. මෙම වැටලීම සිදු කර ඇත්තේ ඉකුත් 29 වන දින දීය.හෙතෙම කළමණාකාරන පීඨයේ ඉගෙනුම ලබන සිසුවෙක් බවද පොලිස් පර්ක්ෂණවල දී අනාවරණය වී තිබේ. සැකකරු සතුව තිබූ කසිප්පු ගෝඩා ග්‍රෑමිස් දෙදහස් විස්සක්ද, කසිප්පු ග්‍රෑම්ස් පනස් හතරක්ද,ඇතුලූව කසිප්පු පෙරීමේ උපකරණ තොගයක්ද ගෑස් ටැංකි හා තවත් උපකරණ තොගයක්ද අත්අඩංගුවට ගෙන තිබේ.දැනට ගාල්ල පොලිසියේ රඳවා ඇති සැකකාර මෙම විශ්වවිද්‍යාල සිසුවා ගාල්ල අධිකරණයට ඉදිරිපත් කිරීමට නියමිත බව ගාල්ල මුලස්ථාන පොලිසිය පවසයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=n13070113</link>
    <topic>වළක් කපද්දී ඇටසැකිලිතොගයක් හමු වෙලා</topic>
    <author>අනුරාධපුර - මධ්‍යම විශේෂ මිහින්තලේ සමූහ</author>
    <content>නිවසක වැසිකිළිවළක් ඉදිකිරීම සඳහා පොළව හාරමින් සිටියදී මියගිය පුද්ගලයෙකුගේ බවට සැකකෙරෙන මිනිස් අස්ථි කොටස් විශාල ප්‍රමාණයක් එම වළේ තිබී මිහින්තලය පොලිසියේ අපරාධ විමර්ශන අංශයේ නිලධාරීන් විසින් 29 වනදා සොයාගෙන ඇත.28 වනදා රාත්‍රියේ පොලිස් හදිසි ඇමැතුම් ඒකකයට (119) රාත්‍රී 8.00ට පමණ ලැබුණු ඇමතුමකට අනුව යාය 1 වම් ඉවුර මහකනදරාව මිහින්තලය ප්‍රදේශයේ පදිංචි සෙනවිරත්න මුදියන්සේලාගේ නිමලසිරි සෙනවිරත්න මහතාගේ නිවසේ හාරමින් සිටී වැසිකිළි වලේ තිබී මෙම අස්ථි කොටස් හමුවී ඇත.සොයා ගනු ලැබූ අස්ථි කොටස් නිශ්චිත වශයෙන්ම මනුෂ්‍ය අස්ථි කොටස් යන්න අනාරවණය කර ගෙන නැත. මෙම නිවසේ හිමිකරු 1964 වර්ෂයේ මෙම ප්‍රදේශයේ පදිංචියට පැමිණ ඇති බවද පොලීසිය පවසයි.ඔවුන් අලුතින් ඉදිකළ වැසිකිළිය සඳහා වළක් කපමින් සිටියදී අඩි 4 1/2ක් පමණ පොළව යටින් බෙනයක් මතුවී ඒ තුළ මෙම අස්ථි කොටස් තිබූ බවත් එම අස්ථි කොටස් වසර ගණනාවක් පැරණි බවත් ඒවායේ බර කිලෝ ග්‍රෑම් 02ක් පමණ වන බවද පොලිසිය සඳහන් කරයි.නිවසේ වැසිකිළිවළෙන් අස්ථි කොටස් මතුවීම සම්බන්ධයෙන් පරීක්ෂණ පවත්වන පොලීසිය අනුරාධපුර වැඩබලන මහේස්ත්‍රාත් අමරසිරි හෙට්ටිගේ මහතාට ඒ සම්බන්ධයෙන් දැන්වීමෙන් අනතුරුව ඒ මහතා අදාළ ස්ථානයට ගොස් පරීක්ෂා කර අස්ථි කොටස් ඒ මහතා ඉදිරියේදී ගොඩට ගන්නා ලෙසම නියෝග කළේය.ගොඩට ගත් අස්ථි කොටස් මනුෂ්‍ය අස්ථි කොටස් ද යන්න තහවුරු කර ගැනීම සඳහා අනුරාධපුර ශික්ෂණ රෝහලේ විශේෂඥ අධිකරණ වෛද්‍ය ඩී.එල්. වෛද්‍යරත්න මහතා වෙත යොමු කර පරීක්ෂණ සිදුකරන ලෙසද නියෝග කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=n13070114</link>
    <topic>කරුණු විකෘති කර ජනතාව නොමග යැවීම උදයන් පුවත්පත ජනතාවට කරන අවැඩක්</topic>
    <author> රක්ෂණ ශ්‍රියන්ත</author>
    <content>“දෙමළ ජනතාවට බලය නොලැබිය යුතුය ඔවුන් හිස ඔසවා ආත්මාභභිමානයෙන් ජීවත් නොවිය යුතුය යන හඬ සිංහල ජාතිවාදීන් විසින් හඬනගමින් සිටිතියි” යනුවෙන් උදයන් පසුගියදා ජාතිවාදය ඇවිස්සෙන සුළු පුවතක් පළකර තිබුණි.මෙසේ හඬනගන ඔවුහු පළාත් සභාවල බලය අඩුකිරීමටත් පළාත් සභා සම්පූර්ණයෙන්ම අහෝසි කිරීමේ උත්සාහයකත් නිරතව සිටින අතර, විටින් විට පවත්වනු ලබන රැස්වීම්වලදී මෙම සිංහල ජාතිවාදී අන්තවාදීන් බියගන්වන සුළු කතා පවත්වමින් රට බෙදීම වැළැක්වීම සඳහා යැයි කියමින් ආණ්ඩුක්‍රම ව්‍යවස්ථාව සංශෝධන කිරීමට වෙර දරති, යනුවෙන් එකී ලිපියෙහි සඳහන්ව තිබේ.දිනමිණ මේ සම්බන්ධව අදහස් විමසුවේ ධර්මපුරම් පුරවැසි කමිටුවේ සභාපති වන්නි මුරුගේසු මහතාගෙනි. ඒ මහතා අදහස් පළකරමින් කියා සිටියේ.....සමාජයක විවිධ මත දරන පුද්ලයන් සිටිය හැකිය. නමුත් ඔවුන් දක්වන මත රජයේ මත ලෙස හෝ බහුතර සිංහල ජනතාවගේ මතය ලෙස හුවා දැක්වීම වැරදිය.ආණ්ඩුක්‍රම ව්‍යවස්ථාව සංශෝධනය කිරීම සඳහා දැනටමත් රජය විසින් තේරීම් කාරක සභාවක් පත්කොට තිබේ.ඒ අනුව සියලු පක්ෂයන්ට දෙමළ පක්ෂද ඇතුළුව වාර්ගික ගැටලුව සඳහා වන විසදුම වෙනුවෙන් ආණ්ඩුක්‍රම ව්‍යවස්ථාව සංශෝධන කිරීම පිළිබඳව පුළුල් සංවාදයකට ඉඩ සලසා ඇත.එසේ කරන ලද්දේ වාර්ගික අර්බුදයට ස්ථිර සාර විසඳුමක් ලබාදීම සඳහාත් ද්‍රවිඩ ජනතාවට ආත්මාභිමානයෙන් ජීවත්වීම සඳහාත්ය.මේ ගැන අවධානය යොමු නොකොට දෙමළ අන්තවාදීන් ලෙස මෙවැනි ලිපි උදයන් පුණත්පතෙහි පළකිරීමෙන් සිංහල ජනතාවගේ මනස සහ ;හාඳහිත පළුදු කිරීමට වෙර දැරීම ප්‍රඥාගෝචර නොවේ.එසේම ඉතා සාමකාමීව තම ජීවිත යළි ගොඩනගා ගැනීමට වෙහෙස මහන්සිව කටයුතු කරන උතුරේ හා නැෙඟනහිර දෙමළ ජනතාව සිංහල අන්තවාදී ජාතිවාදීන්ගේ බියගන්වන සුළු කතා යැයි උළුප්පා දක්වමින් ඔවුන් තුළ සැකයක් අවිශ්වාසයක් පැළපදියම් කිරීම වඩාත් භයානයක.නිදහසින් පසු සිංහල බහුතර ජනතාවගේ දේශපාලන හැසිරීම සලකා බලන විට පෙනී යන්නේ, අති ධාවනකාරී සහ අන්තවාදී ජාතිවාදී මත කරපින්නාගත් කණ්ඩායම්වලට සහ පක්ෂවලට මැතිවරණවලදී හොඳ පාඩම් උගන්වා ඇත.ඊට අමතරව දෙමළ ජනතාවට දේශපාලන විසදුමක් ලබාදිය යුතුද නැද්ද යන්න පිළිබඳව විවිධ පර්යේෂකයන් විසින් පවත්වන ලද පර්යේෂණවල නිගමනය වන්නේ එබඳු දේශපාලන නිගමනයක් ලබාදීම වෙනුවෙන් බහුතර සිංහල ජනතාව සිය කැමත්ත පළකොට ඇති බවයි.උදයන් පුවත්පතෙහි පළ කරන ලද ලිපියෙන් සිංහල ජාතිවාදී අන්තවාදීන් යැයි පවසමින් ඔවුන් දෙමළ ජනතාවට බලයක් ලැබීම පිළිබඳව හා ආත්මාභිමානයෙන් ජීවත්වීම පිළිබඳව කැමැත්තක් නොදක්වන්නේ යැයි සඳහන් කොට තිබීම කණගාටුදායකය. කරුණු විකෘති කිරීමක්ය.දැනටමත් මේ රටේ බොහෝ සිංහල දේශපාලනඥයින් සහ බහුජන සංවිධාන ඔවුන්ගේ අයිතිවාසිකම් ගැන ඉතා සාධාරණත්වයෙන් යුතුව හඬනගන ආකාරය උතුරේ දෙමළ ජනතාව විසින් නිරීක්ෂණය කළ යුතුව ඇත. එම හැසිරීම ගැඹුරින් නිරීක්ෂණය කරන්නේ නම් උදයන් පුවත්පතෙහි ලිපියෙහි සඳහන් කරුණු සාවද්‍ය බව ඔවුන් තේරුම් ගනු ඇත.එම ලිපියෙහි යොදා ඇති සිරස්තලය සැලකිල්ලට ගන්නේ නම් එමඟින් කියවෙන්නේ රාජ්‍ය පාලනය ඇතුළු සියලු කටයුතුවලදී දෙමළ ජනතාවගේ සහභාගීත්වය ලබා ගත යුතු බවයි.යුද්ධය අවසන්වූ පසුව කඩිමුඩියේම උතුරු හා නැගෙනහිර පළාත්වල ප්‍රාදේශීය සභා මැතිවරණ පැවැත්වූ බව අප සියලුදෙනාම දන්නා කරුණකි. දැනටමත් නැගෙනහිර පළාත් සභාවටද පිහිටුවා හමාරය. උතුරු පළාත් සභා මැතිවරණය පවත්වන බවට ප්‍රකාශයක්ද නිකුත් කර තිබේ.මෙයින් අපේක්ෂා කරන්නේ කුමක්ද? අවුරුදු 30කට අධික කාළයක් පාලනයට සක්‍රීය ලෙස සහභාගී වීම තුවක්කුවෙන් නවතා තිබීම වෙනුවට ඔවුන්ගේ ජනතා නියෝජිතයින් පත්කර ගැනීමට හැකියාව ලැබෙද්දී සිය ප්‍රජාතන්ත්‍රවාදී අයිතීන් ශක්තිමත් කොට ඇති බවයි.එපමණක් නොව දෙමළ ජනතාවගේ විවිධ දේශපාලන පක්ෂ වලට නිදහසේ කටයුතු කිරීමට අවකාශ සලසා තිබේ. ත්‍රස්තවාදී යුද සමයේ මෙන් ඔවුන්ගේ ජීවිතවලට දැන් හානියක් නැත. ජනතා ප්‍රශ්න පිළිබඳව හඬනැගීමටත් උතුරු ප්‍රදේශවල සත්‍යග්‍රහ, වර්ජන ව්‍යාපාර, පිකටින් ආදිය කිරීමටත් දැන් අවකාශ තිබේ. මේ සියල්ලෙන්ම පෙනී යන්නේ ප්‍රජාතන්ත්‍රවාදී ක්‍රමය යටතේ සිය බලය පාවිච්චි කිරීමටත් සිය නියෝජිතයන් මගින් පාලනයේ පංගුකාරයන් වීමටත්, තීරණ ගැනීමේ ක්‍රියාවලියට සක්‍රීය දායකත්වයක් ලබාගැනීමටත් දෙමළ ජනතාවට දැන් කිසිදු බාධාවක් නැති බවයි.අනෙක් අතට උතුරේ හා නැඟෙනහිර පිහිටි දෙමළ ජනතාවගේ පූජනීය ස්ථාන පිළිසකර කොට තම ආගමික වතාවත් සහ සංස්කෘතික ක්‍රියාදාමයන්ට අවශ්‍ය පසුබිමද සකසා දී තිබේ. මේ හැමටම වඩා විවිධ ක්ෂේත්‍රයන් අලළා සැකසුණු දැවැන්ත සංවර්ධන ව්‍යාපෘති මගින් උතුරු ජනතාවට අවශ්‍ය යටිතළ පහසුකම් සහ එදිනෙදා රැකි රක්ෂා කටයුතු කර ගැනීමට අවශ්‍ය පහසුකම් දකුණේ ජනතාවටත් වඩා මහින්ද රාජපක්ෂ ආණ්ඩුව සලසා දී ඇති බව කවරෙකුට වුවුද උතුරේ සහ නැගෙනහිර නිරීක්ෂණය කරන්නෙකුට පෙනී යනු ඇත.ඔවුන්ගේ අයිතිවාසිකම් හා ආරක්ෂාව සැලසීම සඳහා මෙන්ම නීතිය හා සාමය රැකීම සඳහා පොලීසිය අධිකරණ පද්ධතිය හා සිවිල් පාලනය දැන් ශක්තිමත් කොට තිබේ.මේ ගැන සලකා බලන විට පෙනී යන්නේ රජය විසින් දෙමළ ජනතාවගේ තත්ත්වය පාලන බලතල සහිත ආත්මාභිමානයෙන් යුක්ත සමාජයක් හැටියට නැඟී සිටීමේ පුළුල් පසුබිමක් හා වාතාවරණයක් රජය විසින් සකස්කොට දී ඇති බවයි.‍ෙමවන් තත්ත්වයක දිවි ගෙවන දෙමළ ජනතාව උසිගැන්වීමටත් එම ප්‍රදේශවල ව්‍යාකූල තත්ත්වයක් ඇති කිරීමටත් හේතුවන ආකාරයේ මෙවන් උත්සාහයන් අතිශයින්ම භයානකය. දෙමළ ජනතාව කෙරෙහි ආදරය ඇති කිසිවකුත් මෙබඳු ද්‍රෝහී වැඩකටයුතු නොකරනු ඇත.සිංහල ජාතිවාදීන් හෝ අන්තවාදීන් දෙමළ ජනතාව කෙරෙහි මෙසේ ක්‍රියාත්මක වෙන්නේ යැයි ලිපි පළ කරන මොවුන් කරන්නේ කුමක්ද? ඔවුන්ද දෙමළ ජාතිවාදීන් හා අන්තවාදීන් ලෙස කරුණු විකෘති කොට ජනතාව නොමග යවමින් යළිත් අරාජික තත්ත්වයකට දෙමළ ජනතාව දක්කා ගෙන යාමට වෙර දරති.එහෙත් එබඳු ව්‍යාකූල තත්ත්වයකින් බරපතළ ලෙස පීඩා විඳි දෙමළ ජනතාව නම් ඔවුන්ගේ මෙම උප්පරවැට්ටියට කිසිදිනක නොරැවටෙනු ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=r1307011</link>
    <topic>කළුතර හීන් ඇළ අවහිර වීමෙන්අවට වැසියන් ගැටලු රැසකට මැදිවෙලා</topic>
    <author>කටුකුරුන්ද සමූහ කපිල කුලසිංහ</author>
    <content>කළුතර හීනටියන්ගල පාරේ වික්‍රමසිංහ පෙදෙස ආසන්නයෙන් ගලා බසිනා හීන් ඇළ අවහිර වීම නිසා ගැටලු රැසක් පැන නැඟීී ඇතැයි ප්‍රදේශවාසීහු පවසති. ඇළ මාර්ගය නියමිත පරිදි ශුද්ධ පවිත්‍ර නොකිරීම නිසා වසර ගණනාවක සිට මේ ගැටලුවෙන් තමන් පීඩා විඳීන බවද ඔව්හු පවසති.වැසි දිනවලදී ජලය බැස නොයාම නිසා අපවිත්‍ර ජලය තම නිවෙස්වලට පැමිණෙන බවත් මැසි මදුරු උවදුර දැඩිව පවතින බවත් නිවැසියෝ කියති.ආර් . පී. රොෂාන්විටින් විට ඇමැතිවරු මේ ඇළ ශුද්ධ පවිත්‍ර කරන්න මුදල් වෙන්කර තිබුණා.ඒත් කොන්ත්‍රාත්කරුවෝ හරියට කළේ නැහැ. පාර හරහා දැම්ම බෝක්කුවේ ප්‍රමාණය මදි. ඒකෙන් වතුර වැඩිදාට වතුර බහින්නේ නැහැ. අවට ඉඩම් යටවෙනවා.ඇළ මාර්ගයේ ඇළ කණ්ඩි උස මදි. වතුර අපද්‍රව්‍ය එක්ක ගෙවල්වලට එනවා. පොඩි ළමයින්ට විවිධ රෝග හැදෙනවා. අපි ඉල්ලන්නෙ මේ ඇළ ක්‍රමවත් ලෙස සකස් කරන්න.විවිධ අවස්ථා තුලදී ඇළ මාර්ගය යම් යම් ප්‍රතිසංස්කරණ වලට ලක් වී ඇතත් එය ක්‍රමානුකූලව සිදු නොවීම නිසා අපේක්ෂිත අරමුණු මෙතෙක් ඉටු වී නැත. මේ නිසා නිවාස දහ අටක පමණ ජනතාව මහත් සේ පීඩා විඳීති. අප ද්‍රව්‍ය පිරි ජලය නිවෙස්වලට පැමිණෙන නිසා ඇතැමුන් තම නිවාස ගොඩකර නැවත සාදා ඇත.අපද්‍රව්‍ය එක් රැස් වී ඉන් නිකුත් වන ගඳ ප්‍රදේශය පුරා ව්‍යාප්ත වීම අනාරක්ෂිත සෞඛ්‍ය තත්ත්වයන් ඇති කිරීමටද හේතු වී ඇත. මේ පිළිබඳව සෞඛ්‍ය බලධාරීන්ගේ අවධානය යොමු කරන ලෙස ප්‍රදේශවාසීහු ඉල්ලති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=r1307012</link>
    <topic>කිරිබත්ගොඩ - වලහේන බෝක්කුව කඩාවැටෙන්නඔන්න-මෙන්න</topic>
    <author>බියගම විශේෂ - රංජිත් අම්පිටියාවත්ත</author>
    <content>කිරිබත්ගොඩ - මාබිම පාරේ වලහේන හන්දිය අසල පුළුල් බෝක්කුව (පාලම් බෝක්කුව) ඉතාම අබලන් තත්ත්වයෙහි පවතින බැවින් කඩිනමින් ප්‍රතිසංස්කරණය නොකළහොත් කඩා වැටීමට ඉඩ ඇතැයි ප්‍රදේශවාසීහු පවසති.තාවකාලික ප්‍රතිශක්තියක් මෙන් හිස් තාර බැරල්වලට වැලි ගල් පුරවා හේත්තු කර තිබෙන අතර ජලයට සේදී එම බැරල් ද වැටෙන්නට ඉඩ තිබේ.සවිකර ඇති කෙටි යකඩ වැටද බිමට වැටුනහොත් අනතුරු සිදුවිය හැකි බව මගීහු පවසති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=r1307013</link>
    <topic>මතුගම මිරිස්වත්ත යකඩපාලම අබලන්</topic>
    <author/>
    <content>මතුගම අවිත්තාව මිරිස්වත්ත ගමට යන යකඩ පාලම ගමන්කළ නොහැකි තරමට අබලන් වී ඇත. මේ පාලමේ දරා ගත හැකි බර සඳහන්වන දැන්වීම් පුවරුවක් ප්‍රදර්ශනය කර ඇතත් අධික බර පැටවූ ලොරි රථ පවා ගමන් කරන බව ප්‍රදේශවාසීහු කියති.පාලමේ දෙපස ඇඳි ද ඇද වී ඇති අතර කොහිලවෙල මාර්ගයේ විශාල වළවල් සෑදී තිබීම නිසා වැසි දිනවල දී ගමන් කළ නොහැකි තත්ත්වයට පත් වේ. අදාළ වගකිව යුත්තන්ගේ අවධානය යොමුකර මාර්ගය පිළිසකර කරන ලෙස ප්‍රදේශවාසීහු ඉල්ලති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=r1307014</link>
    <topic>අත්තනගල්ල කම්කරුවන්ගේවැටුප් ඉහළට</topic>
    <author>අත්තනගල්ල විශේෂ ජයවීර සුගතපාල</author>
    <content>අත්තනගල්ල ප්‍රාදේශීය සභාව මඟින් ක්‍රියාත්මක වන රන්පොකුණගම කොම්පෝස්ට් පොහොර නිෂ්පාදනාගාරයේ කසළ තෝරන කම්කරුවන්ට දැනට ගෙවනු ලබන රු.500ක දීමනාව රු.700ක් දක්වා වැඩිකිරීමට අත්තනගල්ල ප්‍රාදේශීය සභාව තීරණය කර ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=r1307015</link>
    <topic>අනුරාධපුරයට විශේෂ බස් සේවාවක්</topic>
    <author>හොරණ සමූහ</author>
    <content>වාර්ෂිකව අනුරාධපුර පුණ්‍ය භූමියේ පැවැත්වෙන පිච්ච මල් පූජාවට හොරණ ප්‍රදේශයෙන් සහභාගී වන බැතිමතුන් සඳහා ලංගම විශේෂ බස් රථ සේවාවක් හොරණ ලංගම ඩිපෝව මඟින් සංවිධානය කර ඇත.ජුලි 06 වැනි දින උදේ 6.00ට හොරණ බස්නැවතුම් පොළෙන් පිටත්වන මේ බස් රථ සේවාව හොරණ, මීපේ, හංවැල්ල, කුරුණෑගල, දඹුල්ල හරහා අනුරාධපුරයට ගොස් එදින රාත්‍රි 10 ට ඒ මාර්ගයෙන්ම ආපසු පිටත්වේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=r1307016</link>
    <topic>අඹදෙණිය පාසල් සිසුන්ට ගමන් පහසුව</topic>
    <author>අලුත්නුවර සමූහ - ඒ. ඇම් ටිකිරි බණ්ඩාර</author>
    <content>වසර 7 කට පසුව මාවනැල්ල ඩිපෝවෙන් ධාවනය කරන ලද පාසල් බස් රථය දෙවන පාසල් වාරයේ සිට දොර දෙකේ බස්රථයක් පාසල් ගමන්වාරය සඳහා ලබා දී ඇත.මේ පාසල් බස් රථය සැමදිනකම අඹදෙණියේ සිට පෙරවරු 6.25 ට මාවනැල්ල බලා ධාවනය කෙරේ. මේ නිසා අඹදෙණිය, මීපිටිය, මාගම, රුක්මලේ, අරකොටවැල්ල, බලවත්ගම, කුඹල්ගම, රුකුලගම, පරණගම දෙවනගල ගම් ප්‍රදේශ වල මගී ජනතාවට මහත් සෙතක් සැලසී ඇත.මාවනැල්ල අඹදෙණිය අතර ගමන් වාර කීපයක් ධාවනය කර සවස 6.10ට මාවනැල්ලේ සිට අඹදෙණිය දක්වා අවසන් ගමන් වාරය ධාවනය කෙරේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=r1307017</link>
    <topic>ප්‍රසිද්ධියේ සූර්වෙලාකතක් දඩ කයි</topic>
    <author>ගම්පහ සංචාරක</author>
    <content>ජනතාව ගැවසෙන පොදු ස්ථානයකදී මත්පැන් පානය කළ කාන්තාවක් ගම්පහ අධිකරණයේදී චෝදනාවට වරද පිළිගත් හෙයින් රුපියල් 2000/- ක දඩ මුදලක් ගම්පහ අතිරේක මහේස්ත්‍රාත් හේශාන්ත ද මෙල් මහතා නියම කෙළේය.පැමිණිල්ල ගම්පහ පොලිසියේ දූෂණ මර්ධන අංශයේ නිලධාරීන් ඉදිරිපත් කළහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=r1307018</link>
    <topic>වයඹ රෝහල්වලට අමු ආහාරසැපයීමට මිලියන 21ක්</topic>
    <author>කුරුණෑගල දකුණ සමූහ</author>
    <content>2012 වර්ෂයේදී වයඹ පළාතේ රෝහල්වලට අමු ආහාර සැපයීම සඳහා වයඹ පළාත් සභාව මගින් රුපියල් මිලියන 21.05 ක මුදලක් වැයකර ඇති බව වයඹ පළාත් සෞඛ්‍ය හා දේශීය වෛද්‍ය ඇමැති අශෝක වඩිගමංගාව මහතා පවසයි.ටෙන්ඩර්කරුවන් මගින් මෙම ආහාර සැපයීම සිදුකර තිබේ. කුරුණෑගල දිස්ත්‍රික්කයේ රෝහල් සඳහා රුපියල් මිලියන 16.5 ක මුදලක් ද, පුත්තලම දිස්ත්‍රික්කයේ රෝහල් සඳහා රුපියල් මිලියන 4.45ක මුදලක් ද වැයකර තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=r1307019</link>
    <topic>හල්කඳවිල බස් රියක් ලබාදෙයි</topic>
    <author>කටුකුරුන්ද සමූහ</author>
    <content>හල්කඳවිල සිංහගම හා යොවුන්ගම දුෂ්කර ප්‍රදේශවල ජනතාවගේ ගමන් පහසුව සඳහා බස් රථයක් ලබාදීමට ප්‍රවාහන ඇමැති කුමාර වෙල්ගම මහතා කටයුතු කරයි.අලුත්ගම, බේරුවල හා කළුතර නගර කරා යෑම සඳහා කිලෝමීටර් හතරක් පමණ පා ගමනින් ගමන් කළ එම ප්‍රදේශවාසීන්ට බස් රථය ලැබීම මහත් අස්වැසිල්ලක් බව ප්‍රදේශවාසීහු පවසති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=r13070110</link>
    <topic>වේයන්ගොඩ ප්‍රජා ශාලාව රඟහලක් වෙයි</topic>
    <author>අත්තනගල්ල විශේෂ – ජයවීර සුගතපාල</author>
    <content>රු. ලක්‍ෂ 40ක් වැය කර අඩක් පමණක් ඉදිකර භූමියේ අයිතිය පිළිබඳ ගැටලුවක් නිසා ඉදිකිරීම් කටයුතු අතරමඟ නවතා තිබූ වේයන්ගොඩ ප්‍රජා ශාලාව, රංග ශාලාවක් ලෙස නවීකරණය කිරීමට රජය තීරණය කර ඇත.දුම්රිය දෙපාර්තමේන්තුවට අයත්ව තිබූ මෙම ඉඩම ජනාධිපති මහින්ද රාජපක්‍ෂ මහතාගේ නියෝගයක් අනුව දැන් අත්තනගල්ල ප්‍රාදේශීය සභාවට පවරා ඇතැයි ද, ඒ අනුව මෙම ගොඩනැගිල්ල නවීන තාක්ෂණික අංගෝපාංගයන්ගෙන් සමන්විත වායුසමීකරණයෙන් යුත් අංගසම්පූර්ණ රංග ශාලාවක් ලෙස නවීකරණය කිරීමට අත්තනගල්ල ප්‍රාදේශීය සභාව තීරණය කොට ඇතැයි ප්‍රාදේශීය සභා මන්ත්‍රී ආර්. ඒ. පුංචිහේවා මහතා පැවසීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=r13070111</link>
    <topic>කෑගල්ලේ උග්‍ර ඉඩම් හිඟයක්</topic>
    <author>කෑගල්ල සමූහ පී. එම්. පී. පොල්වත්ත</author>
    <content>කෑගල්ල දිස්ත්‍රික්කයේ වැඩිවන ජනගහනය අනුව අඩු තරමින් නිවාස නායගිය පවුලකට ඉඩම් කැබැල්ලක්වත් ලබා දීමට නොහැකි උග්‍ර ඉඩම් හිඟයක් ඇති බව කෑගල්ල දිසාපති තුසිත පී. වනිගසිංහ මහතා පැවැසීය. දිස්ත්‍රික්කයේ භූ®මි ප්‍රමාණය වර්ග කිලෝමීටර් 169ක් පමණ වෙයි.ජනගහනය 2011 වර්ෂය වනවිට 8336603 දෙනෙක් පමණ වෙයි.ජනගහනය වර්ග කිලෝ මීටරයකට පුද්ගලයන් 497ක් පමණ වෙයි. ජනගහන වර්ධන අනුපාතය 0.16ක් පමණ වෙයි.ග්‍රාම නිලධාරී වසම් 373කි. ගම්මාන 1677කි. පවුල් සංඛ්‍යාව 218508කි. එයින් සමෘද්ධි පවුල් 73273ක් පමණ වෙයි.කෑගල්ල බුලත්කොහුපිටිය, යටියන්තොට, ගලිගමුව, දැරණියගල, අරණායක යන ප්‍රාදේශීය ලේකම් කොට්ඨාසවල පසුගිය කාලයේ නිවාස නාය යෑමට ලක්වූ පවුල් 1000කට ආසන්න සංඛ්‍යාවක් වෙයි.එහෙත් මෙම පවුල්වලින් ඉතාමත් සුළු සංඛ්‍යාවකට නිවෙසක් ඉදිකර ගැනීමට ඉඩම් කැබැල්ලක් ලබා දීමට හැකි වී ඇත.මෙම දිස්ත්‍රික්කයේ විශාල ඉඩම් ප්‍රමාණයක් රාජ්‍ය වැවිලි සංස්ථාව අයත් වී තිබීම නිසා ඒවායේ තේ රබර් පොල් වැනි වගාවන් කර තිබේ.ඉතිරි ඉඩම් කඳු සහිතය. වැඩිවන ජනගහනය අනුව කඳුකරයේ වැසිකිළි හා ගෙපළ කැපීමට, ගස් කොළං කපා කැලෑ එළි පෙහෙළි කිරීම නිසා කඳුකරයේ නායයෑම් සිදුවීමට පටන්ගෙන ඇති බව ආපදා කළමනාකරණ මධ්‍යස්ථානයේ නිලධාරීහු පවසති.මේ පිළිබඳව කෑගල්ල දිස්ත්‍රික් පාර්ලිමේන්තු මන්ත්‍රී වයි. ජී. පද්මසිරි මහතා මෙසේ පැවසීය.දැනට මෙම දිස්ත්‍රික්කයේ නිවාස නැයෑම්වලට ලක් වී ඇති පවුල්වලට කඩිනමින් ඉඩම් ලබා දීමට වැවිලි සංස්ථා සමාගම්වලට අයත් ඉඩම්වල බිම් කොටස් ලබා ගැනීමට කඩිනමින් නීති රීති සකස් කළ යුතු බව කීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=s1307011</link>
    <topic>කාල්ටන් සෙවන්ස් ශූරතාව සදර්න් ෂාක්ස්ට</topic>
    <author>ෆවුස් මොහොමඩ් නුවරඑළියේ සිට...</author>
    <content>සීතල නුවරඑළිය උණුසුම් කරමින් දෙදිනක් පුරා තුරඟ තරග පිටියේ පැවැති කාල්ටන් සෙවන්ස් දේශීය රගර් තරගාවලියේ පළමු අදියරේ ශූරතාව අත්කර ගැනීමට සදර්න් ෂාක්ස් කණ්ඩායම ඊයේ සමත්විය. නෝර්ත් සෙන්ට්‍රල් ටයිපූන්ස් කණ්ඩායම සමග පැවැති අවසන් මහා තරගයේ දී ලකුණු 28-26ක් ලෙස ජය ලැබීමට සදර්න් ෂාක්ස් පිලට හැකිවිය.තරගයේ පළමු භාගයේ දී ලකුණු 14-12ක් ලෙස ඉදිරියෙන් සිටි සදර්න් ෂාක්ස් පිල ගෝල 4ක් වාර්තා කළ අතර නෝර්ත් සෙන්ට්‍රල් ටයිපූන්ස් පිල ගෝල් 3ක් හා උත්සාහක දිනුමක් ලබා ගත්තේය. ඒ අනුව ටයිපූන්ස් පිල අනුශූරයන් බවට පත්විය.තරගාවලියේ තුන්වැනි ස්ථානය සඳහා ඊස්ටර්න් ඊගල්ස් හා නෝදර්න් ග්ලැඩියේටර්ස් කණ්ඩායම් අතර පැවැති තරගයෙන් ලකුණු 31-12ක ජයක් වාර්තා කිරීමට නෝදර්න් ග්ලැඩියේටර්ස් පිල සමත්විය.ඊයේ පස්වරුවේ ආරම්භ වූ අවසන් තරග වටයේ දී සජිත් සාරංගගේ නායකත්වයෙන් යුතු ජැෆ්නා චැලෙන්ජර්ස් පිලට එරෙහිව ලකුණු 29-5ක විශිෂ්ට ජයක් වාර්තා කළ රෝහිත රාජපක්ෂගේ නායකත්වයෙන් යුතු සබරගමුව ස්ටැලියොන්ස් පිල තරගාවලියේ නවවැනි ස්ථානය හිමිකර ගත්තේය.ජැෆ්නා චැලෙන්ජර්ස් පිලට හිමිවූයේ දසවැනි ස්ථානයයි. ගයාන් වීරරත්න නායකත්වය දරන නෝර්ත් වෙස්ටර්න් බ්ලැක්ස් කණ්ඩායම ලකුණු 29-12ක් ලෙස සෙන්ට්‍රල් කිංග්ස් පිල පරදවමින් හත්වැනි තැන ලබාගත්තේය. ලකුණු 28-0කින් ඌව වයිපර්ස් පිල පැරද වූ යෝෂිත රාජපක්ෂගේ නායකත්වයෙන් යුතු වෙස්ටර්න් වොරියර්ස් කණ්ඩායම පස්වැනි ස්ථානය හිමිකර ගැනීමට සමත්විය.තරගාවලියේ පළමු දිනය වූ පෙරේදා (29) පැවැති මූලික තරග වටයේ දී වැඩි ගෞරව දිනාගත්තේ ප්‍රදීප් ලියනගේ නායකත්වය දරන නෝර්ත් සෙන්ට්‍රල් ටයිපූන්ස් සහ ෆසීල් මරිජාගේ නායකත්වයෙන් යුත් නෝදර්න් ග්ලැඩියේටර්ස් කණ්ඩායම්ය. දෙපිලම ඔවුන් සහභාගි වූ තරග 4ම ජය ගත්හ. ඒ අනුව ඊයේ තරගාවලිය ආරම්භ වනවිට නෝර්ත් සෙන්ට්‍රල් ටයිපූන්ස් පිල ‘ඒ’කාණ්ඩයේ පෙරමුණ ගත් අතර නෝදර්න් ග්ලැඩියේටර්ස් පිල ‘බී’කාණ්ඩයේ පෙරමුණ ගෙන සිටියේය.එහෙත් ඊයේ පස්වරුවේ පැවැති අවසන් පූර්ව තරග වටයේ දී තියුණු තරගයකින් පසුව ග්ලැඩියේටර්ස් පිල පරාජය කරමින් අවසන් තරගයට සුදුසුකම් ලැබීමට සදර්න් ෂාක්ස් පිල සමත්විය. තරගයේ නියමිත කාලයේ දී දෙපිලම ලකුණු 12බැගින් රැස් කළ අතර ලබා දුන් අතිරේක කාලයේ දී සෂාන් මොහොමඩ් විශිෂ්ට උත්සාහක දිනුමක් වාර්තා කරමින් සදර්න් ෂාක්ස් පිලට ජය අත්කර දුන්නේය.නෝර්ත් සෙන්ට්‍රල් ටයිපූන්ස් පිල අවසන් තරගයට සුදුසුකම් ලැබුවේ ඊස්ටර්න් ඊගල්ස් කණ්ඩායම ලකුණු 28-14ක් ලෙස පරාජයට පත් කරමිනි.ඊයේ පෙරවරුවේ පැවැති අර්ධ අවසන් පූර්ව වටයේ දක්නට ලැබුණු විශේෂ සිදුවීම වූයේ ජැෆ්නා චැලෙන්ජර්ස් පිල සමග පැවැති තරගයේ දී ලකුණු 40-5ක ජයක් වාර්තා කළ ග්ලැඩියේටර්ස් පිලේ නායක මරිජා උත්සාහක දිනුම් ත්‍රිත්වයක් වාර්තා කිරීමය.අර්ධ අවසන් පූර්ව වටයේ දී සබරගමුව ස්ටැලියොන්ස් පිල පරාජය කිරීමට නෝර්ත් සෙන්ට්‍රල් ටයිපූන්ස් කණ්ඩායමත්, නෝර්ත් වෙස්ටර්න් බ්ලැක්ස් පිල පරාජය කිරීමට ඊස්ටර්න් ඊගල්ස් කණ්ඩායමත් සමත් වූ අතර සෙන්ට්‍රල් කිංග්ස් පිල පරාජය කිරීමට සදර්න් ෂාක්ස් කණ්ඩායම සමත්විය.ශූරතාව තරගාවලිය නැරඹීමට ජනාධිපති ආර්යා ශිරන්ති රාජපක්ෂ මැතිනිය සමග නවීන් දිසානායක, සී.බි.රත්නායක යන ඇමැතිවරුන්ද, තාරුණ්‍යයට හෙටක් සංවිධානයේ සභාපති පාර්ලිමේන්තු මන්ත්‍රී නාමල් රාජපක්ෂ මහතා ද එක්වී සිටියහ.නුවරඑළිය නගරයේ රගර් තරගාවලියක් පැවැත්වූ පළමු අවස්ථාව මෙය වූ අතර අතිවිශාල ප්‍රේක්ෂක සංඛ්‍යාවක් තරගාවලිය නැරැඹීමට තුරඟ තරග පිටියට එක්රොක්වූ සිටියහ. කාල්ටන් ක්‍රීඩා සමාජය හා ශ්‍රී ලංකා රගර් සංගමය සමග එක්ව මේ තරගාවලිය මෙහෙයවනු ලැබුවේ තාරුණ්‍යයට හෙටක් සංවිධානය විසිනි. තරගාවලියේ දෙවැනි අදියර ලබන 6-7දෙදින නාවලපිටිය ජයතිලක ක්‍රීඩාංගණයේදී පැවැත්වේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=s1307017</link>
    <topic>කොදෙව් පිලට කඩුලූ 1 ක තියුණු ජයක්</topic>
    <author/>
    <content>බටහිර ඉන්දීය දූපත් සමූහයේදී පැවැත්වෙන තුන්කොන් කි‍්‍රකට් තරගාවලියේ දෙවැනි තරගයේදී ඉන්දියාව පරදවා කඩුලූ 1 ක තියුණු ජයක් ලබාගැනීමට බටහිර ඉන්දීය කොදෙව් පිල සමත් විය.කොදෙව් පිල පන්දු 14 ක් ඉතිරිව තිබියදී කඩුලූ 9 ක් දැවී ලකුණු 230 ක් ලබාගත්තේය. පන්දු 100 කදී හතරේ පහර 8 ක් සහ හයේ පහර 4 ක් සමගින් ලකුණු 97 ක් ලබාගත් ආරම්භක පිතිකරු ජොන්සන් චාල්ස් කොදෙව් ජයග‍්‍රහණයේ නියමුවා විය.ලකුණු 230 ක ඉලක්කයක් හඹා ගිය කොදෙව් පිලේ ඉදිරි පෙළ කඩුලූ 3 ක්ම ලකුණු 26 කට බිඳ වැටුණ නමුත් සිවුවැනි කඩුල්ල වෙනුවෙන් ලකුණු 116 ක් එක්කළ ජොන්සන් චාල්ස් සහ ඩැරන් බ‍්‍රාවෝ තම පිලට ජය මාවත විවර කර දුන්හ.බ‍්‍රාවෝ පන්දු 78 කදී ලකුණු 55 ක් ලබාගත්තේ හතරේ පහර 5 ක් සමගිනි.ඉන්දියාව ඕවර 50 කදී කඩුලූ 7ක් දැවී 229 රෝහිත් ශර්මා 60, සුරේෂ් රයිනා 44, මහේන්ද්‍ර සිං දෝනි 27 , කෙමාර් රෝචි 41/2, ටිනෝ බෙස්ට් 54/2, ඩැරන් සැමී 41/2බටහිර ඉන්දිය කොදෙව් ඕවර 47.4 කදී කඩුලූ 9ක් දැවී 230 ජොන්සන් චාල්ස් 97,ඩැරන් බ‍්‍රාවෝ 55,ඩැරන් සැමී 29, උමේෂ් යාදව් 43/3, ඉෂාන්ත් ශර්මා 51/2, රවිචන්ද්‍රන් අශ්වින් 44/2(2013-06-30 23:50pm) බටහිර ඉන්දීය දූපත් සමූහයේදී පැවැත්වෙන තුන්කොන් කි‍්‍රකට් තරගාවලියේ දෙවැනි තරගයේදී කොදෙව් පිලට එරෙහිව පළමුවෙන් පන්දුවට පහර දුන් ඉන්දීය කණ්ඩායම ඕවර 50 ක් අවසානයේදී කඩුලූ 7 ක් දැවී ලකුණු 229 ක් ලබා ගත්තේය.ඩැරන් සැමී කඩුලූ දෙකක් දවාගත් අතර කෙමර් රෝච් සහ මාලන් සැමුවෙල්ස් කඩුල්ලක් බැගින් දවාගත්හ.කාසියේ වාසිය දිනාගත් කොදෙව් පිලේ තාවකාලික නායක කරන් පොලාර්ඞ් පළමුවෙන් පන්දුවට පහර දීම සඳහා ඉන්දීය පිලට ආරාධනා කළේය.කොදෙව් එක්දින කණ්ඩායමේ නිත්‍ය නායක ඞ්වේන් බ‍්‍රාවෝ සහ රවී රාම්පෝල් තුවාල ලබා සිටීම හේතුවෙන් මෙම තරගයට සහභාගි නොවූ අතර කරන් පොලාර්ඞ් කොදෙව් පිල මෙහෙයවූ පළමු අවස්ථාවද මෙයයි.ඉන්දියාව ඕවර 50 කදී කඩුලූ 7ක් දැවී 229 රෝහිත් ශර්මා 60, සුරේෂ් රයිනා 44, මහේන්ද්‍ර සිං දෝනි 27 , කෙමාර් රෝචි 41/2, ටිනෝ බෙස්ට් 54/2, ඩැරන් සැමී 41/2.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=s1307012</link>
    <topic>බස්නාහිර පළාත කතරගම දී රන් පදක්කම් 5ක් දිනයි</topic>
    <author>ප්‍රින්ස් ගුණසේකර</author>
    <content>ජාතික මහා ක්‍රීඩා උළෙලේ මැරතන්, තරග ඇවිදීම හා පාපැදි පිරිමි-කාන්තා ඉසව් හයෙන් රන් පදක්කම් 5ක් බස්නාහිර පළාතට හිමිවිය.කතරගමදී ඊයේ නිමාවට පත්වු කාන්තා මැරතන් තරගයේ රන් පදක්කම මධ්‍යම පළාත දිනාගත්තේය.ජාතික මහා ක්‍රීඩා ක්‍රීඩා උළෙලේ මැරතන් ආධිපත්‍ය පතුරුවා සිටි අජිත් බණ්ඩාර මීටර් 37ක් පමණ දුර පැමිණ සිටියදී කොන්දේ ඇතිවු ආබාධයක් හේතුවෙන් තරගය නිමා කිරීමට නොහැකි විය. ඔහු ගිලන්රථයකින් රෝහල වෙත රැගෙන යෑමට සංවිධායකයෝ පියවර ගත්හ.අජිත් බණ්ඩාර වසර 2000 සිට ජාතික මහ ක්‍රීඩා උළෙල 10කදී රන් පදක්කම් දිනා ඇති අතර 2010සිට අඛන්ඩව රන් පදක්කම් 3ක් දිනා තිබුණි. මෙවර ජාතික මහා ක්‍රීඩා උළෙලේ සියලු තරග ඉසව් නියමිත වේලාවටම ආරම්භ කිරීමට සංවිධායකයෝ කටයුතු කර තිබුණි. මේ හේතුවෙන් සියලු තරග ඉසව් සාර්ථක කර ගැනීමට හැකිවු බව නියෝජ්‍ය ක්‍රීඩා අධ්‍යක්ෂ සජිත් ජයලාල් මහතා පැවැසීය.තරග ප්‍රතිඵල මෙසේය.මැරතන් පිරිමි1.ජි.කේ.කේ.එස්.ටී.ගුණසේකර පැ.2:26.39 (බස්නාහිර), 2.අජිත් රත්නායක පැ.2:28.50 (වයඹ), 3.චතුරංග ප්‍රනාන්දු පැ.2:29.56 (වයඹ), 4.කේ.ඒ.එස්.රත්නායක පැ.2:31.15 (සබරගමුව), 5.ලක්ෂිත සිරිමාන්න පැ.2:31.57 (බස්නාහිර)මැරතන් කාන්තා1.ඩී.එල්.අනුරාධී පැ.2:58.03 (මධ්‍යම), 2.ඩී.ඒ.ඉනෝකා පැ.2:58.42 (මධ්‍යම), 3.එම්.එස්.ටී.එන්.පෙරේරා ප.3:01.36 (බස්නාහිර), 4.රුවිනා දීපානි පැ.3:06.43 (දකුණ), 5.කේ.එකම්.එස්.එම්.වික්‍රමසූරිය පැ.3:09.35 (මධ්‍යම)පාපැදි පිරිමි1.ජීවන් ජයසිංහ පැ‍.4:11‍.53 (බස්නාහිර), 2.බුද්ධික වර්ණකුලසූරිය පැ.4:11‍.53 (වයඹ), 3.නලින්ද අමිල කුමාර පැ.4:11.53 (උතුරු මැද), 4.දර්ශන ප්‍රසාද් පැ.4:11‍‍.53 (වයඹ), 5.ස්ටෙපාන් නුගේරා පැ.4:13‍‍.34 (බස්නාහිර), 6.සරත් කුමාර පැ.4:13.43 (බස්නාහිර), 7.බී.ඩබ්ලිව්.පුෂ්පකුමාර පැ.4:14.09 (උතුරු මැද), 8.ඩී.දනුෂ්ක පැ.4:14.09 (බස්නාහිර), 9.බි.ජේ.කේ.කරුණාරත්න පැ.4:14.09 (උතුරු මැද), 10.ජනක ‍හේමන්ත පැ.4:15.32 (බස්නාහිර)පාපැදි කාන්තා1.නිලුකා ශ්‍යාමලී පැ.1:4‍4.59 (බස්නාහිර), 2.ශ්‍රීයාලතා වික්‍රමසිංහ (උතුරු මැද), 3.දිනේෂා දිල්රුක්ෂි (වයඹ), 4.සුදාරිකා ප්‍රියදර්ශනී (වයඹ), 5.ප්‍රසාදිකා ද සිල්වා පැ.1:45.11 (බස්නාහිර), 6.එච්.ඒ.ඩී.අයි.රණසිංහ පැ.1:45.27 (උතුරු මැද), 7.මනෝමී කුමාරි පැ.1:48.29 (නැ‍ඟෙනහිර), 8.ඩබ්ලිව්.කේ.පුෂ්පරාණි පැ.1:50.36 (දකුණ), 9.එම්.ආර්.එම්.රූපවතී (නැ‍ඟෙනහිර), 10.එස්.එච්.ඊ.සෙනෙවිරත්න පැ.1:51.19 (උතුරු මැද)ඇවිදීම පිරිමි1.අකිල චන්න ප්‍රනාන්දු පැ.1:36.02 (බස්නාහිර), 2.නිරෝෂන් අප්පුහාමි පැ.1:37.07 (බස්නාහිර), 3.සමීර අංජන කුමාරතුංග පැ.1:37.53 (දකුණ), 4.එම්.ඩී.සම්පත් පැ.1:41.37 (දකුණ), 5.ආර්.එම්.එම්.රණවීර පැ.1:41.49 (මධ්‍යම), 6.දමිත් බෝධිපක්ෂ පැ.1:42.53 (දකුණ), 7.සම්පත් ප්‍රනාන්දු පැ.1:43.20 (බස්නාහිර), 8.චින්තක ප්‍රේමරත්න පැ.1:44.44 (වයඹ), 9.එස්.එස්.සේනසිංහ ප.1:45.27 (වයඹ), 10.ආර්.එම්.ජී.රත්නායක පැ.1:48.8 (ඌව)ඇවිදීම කාන්තා1.ගීතා නන්දනී පැ.1:55.29 (බස්නාහිර), 2.දිනුෂා ඩිලානි පැ.1:56.37 (දකුණ), 3.කල්හාරි මධුරිකා පැ.1:56.45 (දකුණ), 4.එම්.ඩී.දමයන්ති පැ.1:56.55 (ඌව), 5.එල්.එම්.එම්.එස්.ජයරත්න පැ.1:56.55 (ඌව), 6.ලක්ෂ්මී කල්යානි පැ.2:03.02 (දකුණ), 7.තිළිණි මධුෂිකා පැ.2:04.04 (දකුණ), 8.අවන්ති ජයරුක්ෂි පැ.2:05.12 (වයඹ), 9‍.මල්කි නවෝද්‍යා පැ.2:05.54 (දකුණ), 10.ඒ.එම්.අයි.ප්‍රියදර්ශනී පැ:2.06.17 (ඌව).</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=s1307013</link>
    <topic>මධ්‍යම පාසල් ක්‍රීඩා අද ඇරැඹේ</topic>
    <author>මාතලේ දිසා විශේෂ</author>
    <content>මධ්‍යම පළාත් අධ්‍යාපන දෙපාර්තමේන්තුව සංවිධාන කරන මධ්‍යම පළාත් අන්තර් පාසල් මලල ක්‍රීඩා උළෙල අද (1) සිට 5වැනිදා දක්වා මහනුවර බෝගම්බර ක්‍රීඩාංගණයේදී පැවැත්වේ.මේ ක්‍රීඩා උළෙලට මධ්‍යම පළාතේ අධ්‍යාපන කලාප 15 නියෝජනය කරමින් පාසල් ක්‍රීඩක ක්‍රීඩිකාවෝ පන්දහසක් පමණ සහභාගී වෙති.ක්‍රීඩා උළෙලේ ඔලිම්පික් පහන දැල්වීම සඳහා ගිනිසිළුව රංගිරි දඹුලු රජමහා විහාරයේ සිට පාසල් දරුවන් රැගෙන එම විශේෂත්වයකි. අද පෙරවරුවේ මහනුවර බෝගම්බර පිටියේදී ඔලිම්පික් පහන දැල්වීම මධ්‍යම පළාතෙන් බිහිවු දක්ෂ පාසල් ක්‍රීඩකයකු වන රණබිම රාජකීය විදුහලේ සුපුන් විරාජ් රන්දෙණිය සහ වලල ඒ රත්නායක ම.ම විදුහලෙන් බිහිවු දක්ෂ ක්‍රීඩිකාවක වන සු‍භෝධනී කුමාරි අතින් සිදු කෙරේ.මේ තරගාවලියේ සමාප්ති උළෙල හා ජය සංකේත ප්‍රදානය මධ්‍යම පළාත් ආණ්ඩුකාර ටිකිරි කොබ්බෑකඩුව, ක්‍රීඩා ඇමැති මහින්දානන්ද අලුත්ගමගේ සහ මධ්‍යම පළාත් ප්‍රධාන ඇමැති සරත් ඒකනායක යන මහත්වරුන්ගේ ප්‍රධානත්වයෙන් සිදු කිරීමට නියමිතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=s1307014</link>
    <topic>ජනාධිපති කුසලාන රගර් හෙට සිට</topic>
    <author>ෆවුස් මොහොමඩ්</author>
    <content>ජනාධිපති කුසලාන මයිලෝ අන්තර් පාසල් අවුරුදු 20න් පහළ රගර් තරගමාලාව හෙට ( 2) ආරම්භ වේ. ජනාධිපති කුසලාන, අගමැති කුසලාන හා සභාපති කුසලාන වශයෙන් තරගාවලි 3ක් මීට ඇතුළත්ය.අන්තර් පාසල් ලීග් රගර් තරගාවලියේ පළමු කොටසින් තරග වැදුණු පාසල් කණ්ඩායම් 23ක් මේ තරගමාලාවට එක්වෙති. පළමු කොටසේ ‘ඒ’කාණ්ඩයේ ශූරතාව දිනූ මහනුවර ධර්මරාජ, අනුශූරතාව දිනූ ත්‍රිත්ව විදුහල් ඇතුලුව එම කාණ්ඩයේ අවසන් ප්‍රතිඵල සටහනේ පළමු කණ්ඩායම් 6ත් ‘බී’කාණ්ඩයේ අනුශූරතාව දිනූ ඩී.එස්.සේනානායක විදුහල හා තෙවැනි ස්ථානයට පත්වූ සී.ඩබ්.ඩබ්.කන්නන්ගර විදුහල් පිලත් ජනාධිපති කුසලාන තරගාවලියට සහභාගි වෙති.සී.ඩබ්.ඩබ්.කන්නන්ගර විදුහල ජනාධිපති කුසලාන තරගාවලියට එක්වන්නේ පළමු වරට වීම විශේෂත්වයකි. ඔවුන්ට එම අවස්ථාව හිමිවූයේ ‘බී’කාණ්ඩයේ ශූරතාව දිනූ ගල්කිස්ස සාන්ත තෝමස් විදුහල මෙවර පිළිමලුන් පිටුදැකීමේ තරගමාලාවෙන් ඉවත්වීම හේතුවෙනි.අගමැති කුසලාන තරගාවලියට ආනන්ද, වේල්ස්කුමර, මහනාම, නාලන්දා, සාන්ත සිල්වෙස්තර සමග ‘සී’කාණ්ඩයේ ශූරතාව දිනූ පිළියන්දල මැදි විදුහල හා කොටහේන සාන්ත බෙනඩික්ට් විදුහල් කණ්ඩායම් ඇතුළත් වෙති. නුගේගොඩ සාන්ත ජෝන්, මලියදේව, පානදුර රාජකීය, පන්නිපිටිය ධර්මපාල, කේරී, සහිරා හා ගාල්ල සාන්ත ඇලෝසියස් විදුහල් පිල සභාපති කුසලාන තරගාවලිය නියෝජනය කරති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=s1307015</link>
    <topic>ආසියානු බොක්සිං අද</topic>
    <author>ෆවුස් මොහොමඩ්</author>
    <content>ලෝක බොක්සිං සංගමයේ ආසියානු කලාපය සංවිධානය කරන 27වැනි ආසියානු පිරිමි බොක්සිං ශූරතාවලිය අද (1) ජෝර්දානයේ අම්මාන් නුවර දී ආරම්භ වෙයි. ශ්‍රී ලංකාව නියෝජනය කරමින් ක්‍රීඩකයන් තිදෙනකු මේ ශූරතාවලියට සහභාගි වෙති.කිලෝග්‍රෑම් 64 බර පන්තිය සඳහා ගුවන් හමුදාවේ මොහොමඩ් ඩිල්ෂාන්, කිලෝග්‍රෑම් 46 බර පන්තිය සඳහා ලීනියා ක්ලෝතින් බොක්සිං සමාජයේ මලිත් ප්‍රභාෂ්වර හා කිලෝග්‍රෑම් 75 බර පන්තිය සඳහා යුද හමුදාවේ දිවාරත්න අද තරග බිමට පිවිසෙති.ශ්‍රී ලංකා කණ්ඩායමේ කළමනාකරු ලෙස ගුවන් හමුදාවේ ස්කොඩ්‍රන් ලීඩර් එම්.ඒ.කේ. සෆ්රාස් මහතා ද, පුහුණුකරු ලෙස ගුවන් හමුදා බොක්සිං කණ්ඩායමේ පුහුණුකරු සුසන්ත කරුණාරත්න මහතා ද කටයුතු කරති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=s1307016</link>
    <topic>ආසියානු මලල ක්‍රීඩා මුල් පුටුවටඉන්දියාව-කටාර් උණුසුම් සටන අද</topic>
    <author>ප්‍රින්ස් ගුණසේකර</author>
    <content>වසර 13ක් ආසියානු මලල ක්‍රීඩා සම්මේලනයේ සභාපති ලෙස කටයුතු කරන ඉන්දියාවේ සුරේෂ් කල්මාඩි මහතාගේ තනතුරට ප්‍රබල අභියෝගයක් එල්ල කිරීමට කටාර්හී දහලාන් අල් හමාඩ් මහතා අද සුදානම් වෙයි.ඔලිම්පික් ක්‍රීඩා උළෙලට සමගාමීව ජගත් ඔලිම්පික් නිලවරණය පැවැත්වෙන ආකාරයටම ආසියානු මලල ක්‍රීඩා ශූරතාවලියට දින දෙකකට කලින් ආසියානු මලල ක්‍රීඩා නිලවරණය සුදානම් කෙරේ.එහෙයින් ආසියාවේ මලල ක්‍රීඩා පරිපාලනයේ නව නිල මඩුල්ල පත්කර ගැනීමට එම සම්මේලනයට අයත් රටවල් 45ක නියෝජිතයන්ට අද අවස්ථාව උදාවේ.පුනේ හි පැවැත්වෙන ආසියානු මලල ක්‍රීඩා සම්මේලනයේ සභාපති තනතුරට තරග කරන ඉන්දියාවේ සුරේෂ් කල්මාඩි හා කටාර්හි දහලාන් අල් හමාඩ් යන මහත්වරු අතර උණුසුම් ඡන්ද සටනක් ඇතැයි පැවැසේ.නවදිල්ලි පොදු රාජ්‍ය මණ්ඩලීය ක්‍රීඩා උළෙලේ සංවිධායක කමිටු සභාපති ලෙස කටයුතු කර දුෂණ චෝදනාවලට බන්ධනාගාර ගතවු සුරේෂ් කල්මාඩි මහතාට එයින් නිදහස ලැබීමට වඩා කටාර් අපේක්ෂකයාට එරෙහිව ජය ගැනීම ප්‍රබල ප්‍රශ්නයක් බව විචාරක මතයවී තිබේ. එයට හේතුව පසුගිය කාලයේ කල්මාඩි මහතා මුහුණදුන් ප්‍රශ්න ඉදිරියේ ඔහුගේ ජනප්‍රියත්වය හීනවීම බව පැවැසේ.පොදු රාජ්‍ය මණ්ඩලීය ක්‍රීඩා දුෂණ-වංචා හේතුවෙන් කල්මඩි මහතා මාස 10ක පමණ කාලයක් රිමාන්ඩ් බන්ධනාගාර ගතවු අතර ඔහු විසින් සියලු චෝදනා ප්‍රතික්ෂේප කරන ලදි. කෙසේ වුවද කල්මාඩි මහතා පවසන්නේ ආසියානු මලල ක්‍රීඩා මුල් පුටුවට නැවැත පැමිණීමේ හැකියාව තමා සතු බවයි.වසර 2000දී ජාකාර්තාහිදී පැවැති ආසියානු මලල ක්‍රීඩා සම්මේලන නිලවරණයේදී කල්මාඩි මහතා සභාපති තනතුරට පත්වුයේ වසර 9ක් සභාපති ලෙස කටයුතු කල ඉන්දුනිසියාවේ මොහොමඩ් හසන් මහතා ඡන්ද 4කින් පරාජය කරමිනි.කල්මාඩි මහතා සමග තරග කරන දහලාන් අල් හමාඩ් මහතා ජාත්‍යන්තර ඔලිම්පික් කමිටුවේ උප සභාපති මෙන්ම ආසියානු මලල ක්‍රීඩා ජ්‍යෙෂ්ඨ උප සභාපතිවරයෙකුද වෙයි. කටාර් මලල ක්‍රීඩා සංගමයේ සභාපති ලෙස කටයුතු කරන ඒ මහතා බ්‍රිගේඩියර් වරයෙකි.ශ්‍රී ලංකාවෙන් 3ක්ආසියානු මලල ක්‍රීඩා සම්මේලනයේ විධායක සභාවට ශ්‍රී ලංකා මලල ක්‍රීඩා ලේකම් ප්‍රේමා පින්නවල මහතා තරග කරන අතර ඔලිම්පික් ශූරී සුසන්තිකා ජයසිංහ මහත්මිය කාන්තා කමිටුවට හා ජී.එල්.එස්.පෙරේරා මහතා රට හරහා දිවීමේ හා මාර්ග ධාවන කමිටුවට තරග වදිති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>01</day>
    </date>
    <link>http://www.dinamina.lk/2013/07/01/_art.asp?fn=f1307011</link>
    <topic>තාක්ෂණ උපාධියක් තිබුණොත්ජීවිතේ ගොඩ!</topic>
    <author>සාකච්ඡා කළේ චන්දන ජයවීර</author>
    <content>බ්‍රිතාන්‍ය යටත් විජිත යුගයේ සිට මේ දක්වා ශ්‍රී ලංකාවේ අධ්‍යාපනයේ විප්ලවීය අවස්ථා තුනක් සිදුව ඇති බව දක්වන අධ්‍යාපන ඇමැති බන්දුල ගුණවර්ධන බෞද්ධ පාසල් පද්ධතියක් නිර්මාණය කිරීම, නිදහස් අධ්‍යාපනය ඇති කිරීම, පෞද්ගලික පාසල් රජයට පවරා ගැනීම යන අවස්ථා සේම තාක්‍ෂණවේදය උ.පෙළ සඳහා හඳුන්වා දීම ද අධ්‍යාපනයේ හැරවුම් ලක්‍ෂයක් බව මෙසේ සඳහන් කරයි.* ඇමැතිතුමා, වසරකට කොපමණ ශිෂ්‍යයන් පිරිසක් විද්‍යා / ගණිත හා වාණිජ විෂය ධාරාවන්ගෙන් උසස් පෙළට පෙනී සිටිනවා ද?සාමාන්‍ය පෙළ සමත් දරුවන්ගෙන් විද්‍යාව හා ගණිතය හදාරන්නේ 103,000 යි. ප්‍රතිශතයක් විදිහට කිව්වොත් සියයට 22 යි. වාණිජ අංශයෙන් 1,22,000ක් පෙනී සිටිනවා. ප්‍රතිශතය සියයට 27 යි.* එතකොට කලා අංශයෙන් පෙනී සිටින පිරිස කොපමණ ද?හැම අවුරුද්දෙම දෙලක්‍ෂ තිස් පන්දාහක් කලා අංශයෙන් උසස් පෙළට පෙනී සිටිනවා. ඒ පිරිස සියයට 51ක් පමණ වෙනවා.* ඔවුන්ගෙන් කොපමණ පිරිසක් විශ්වවිද්‍යාල සඳහා ඇතුළත් කර ගන්නව ද?අවුරුද්දකට ඒ දරුවන් ගෙන් විශ්වවිද්‍යාලයට ගන්නේ 8,000ක් පමණයි.* එතකොට ඉතිරි පිරිසට වෙන්නේ කුමක් ද?ඉතිරි දෙලක්‍ෂ විසිපන්දාහට කලා අංශයෙන් ඉගෙන ගෙන ජීවිතය ගොඩ නඟා ගන්න රස්සාවක් නැති ප්‍රශ්නයට මුහුණ දෙන්න සිදුව තිබෙනවා.ඒ විතරක් නෙවෙයි, අද කලා උපාධිධාරියෙක්ටත් රස්සාවක් හොයා ගන්න අමාරුයි. මේ නිසා ඔවුන් සමාජයෙන් කොන් කළ පිරිසක් බවට පත්ව තිබෙනවා. දශක තුනක් අපේ රටේ ඉතිහාසය ලේවලින් ලියන පසු බිමක් සකස් වුණේ මේ අධ්‍යාපන ක්‍රමයේ තිබුණ වැරැද්ද නිසයි.* අලුතින් හඳුන්වා දෙන තාක්‍ෂණවේදය විෂය ධාරාව මඟින් ශ්‍රම වෙ‍ෙළඳ පළට ගැළපෙන මානව සම්පතක් නිර්මාණය වෙනව ද?ලෝකයේ සෑම රටක්ම දියුණු වුණේ තාක්‍ෂණ අධ්‍යාපනය නිසයි. ජර්මනිය, එංගලන්තය, කොරියාව, ජපානය වගේ දියුණු වෙච්ච හැම රටකම ප්‍රාථමික අංශයේ සිට තාක්‍ෂණය උගන්වනවා.මේක අවුරුදු විස්සකට කලින් කරන්න ඕන වැඩක්. අධ්‍යාපනයේ ඛේදවාචකය නැති කිරීමට ගත්ත මේ උත්සාහයට දිරි දීමක් හැටියට තාක්‍ෂණ අධ්‍යාපනය දියුණු කරන්න ලෝක බැංකුව අපිට ඇමෙරිකන් ඩොලර් මිලියන 200ක ණය ආධාරයක් ලබා දී තිබෙනවා. මේ මුදල් යොදවන්නේ තාක්‍ෂණ ගුරුවරු පුහුණු කරන්න, ගොඩනැගිලි ඉදි කරන්න හා තාක්‍ෂණ උපකරණ මිලදී ගන්නයි.* තාක්‍ෂණවේදය විෂය ධාරාවට අයත් විෂය මොනවා ද?මේ විෂයන් සකස් කර තිබෙන්නේ විශ්වවිද්‍යාල ප්‍රතිපාදන කොමිසන් සභාව, විශ්වවිද්‍යාල ආචාර්යවරු, මහාචාර්යවරු, ජාතික අධ්‍යාපන ආයතනය එකතු වෙලා. ශිෂ්‍යයාගේ දක්‍ෂතාව අනුව තාක්‍ෂණ විෂය ධාරාවේ ඉංජිනේරු තාක්‍ෂණවේදය හා ජෛව පද්ධති තාක්‍ෂණවේදය කියන අතුරු මාවත් දෙකෙන් එකක් තෝරා ගත හැකියි. ඉංජිනේරු තාක්‍ෂණවේදය විෂයට සිවිල්, යාන්ත්‍රික හා විදුලි ඉංජිනේරු තාක්‍ෂණය පිළිබඳ මූලධර්ම හා පුහුණුව ඇතුළත්.ජෛව පද්ධති තාක්‍ෂණවේදයට ආහාර, පසු අස්වනු, කෘෂි, ජෛව සම්පත් තාක්‍ෂණ මූලධර්ම හා පුහුණුව අයත් වෙනවා. මේ දෙකින් එකක් උසස් පෙළ සඳහා තාක්‍ෂණ විෂය ධාරාවේ පළමු විෂය ලෙස තෝරා ගත් පසු දෙවෙනි විෂයට තාක්‍ෂණය සඳහා විද්‍යාව යන උප වර්ගය යටතේ ගැනෙන විෂයක් තෝරා ගත හැකියි. එයට රසායන, භෞතික, ජීව විද්‍යා හා ගණිතය ආශ්‍රිත විෂයන්ගෙන් එකක් තෝරා ගත යුතු වෙනවා.* උසස් පෙළට තාක්‍ෂණවිද්‍යාව විෂය ධාරාව කරන්න අවශ්‍යය සුදුසුකම් මොනවා ද?අ.පො.ස (සා/පෙළ) ගණිතය හා විද්‍යාව ඇතුළුව විෂයන් හයක් ඕනෑම විෂය තුනක් සඳහා සම්මාන එක්ක සමත් වුණොත් උ. පෙළට තාක්‍ෂණවේදය තෝරා ගන්න පුළුවන්.* තාක්‍ෂණ විෂය ධාරාව සමත්වන සිසුන්ට එන්.වී.කිව් – 3 සහතිකය ලබා දීමට අදහස් කරනවා ද?සමත් වෙන අයට පමණක් නෙවෙයි, අවුරුදු දෙකේ පාඨමාලාව කරන සියලු දෙනාටම එන්.වී.කිව් – 3 දෙනවා.* අසමත් වෙන සිසුන්ටත් සහතිකය දෙන්නේ ඇයි?මේ විෂය ධාරාව හදාරන දරුවෙක්ට න්‍යායික දැනුමට අමතරව පුහුණුවක් ලැබෙනවා. එයට ලකුණු 25ක් හිමි වෙනවා.* විශ්වවිද්‍යාල මට්ටමින් මානව ශාස්ත්‍ර අධ්‍යාපනය හෑල්ලු කිරීමේ උත්සාහයක නිරතව සිටින බවට රජයට එරෙහිව නැඟෙන චෝදනාවට මෙම වෙනස්කම සමඟ තවත් තල්ලුවක් ලැබෙනවා නේද?උසස් පෙළ කලා අංශයෙන් කරලා කිසිම රැකියාවක් හොයා ගන්න බැරිව සිය දිවි නසා ගන්න අය කොපමණ ඉන්නවද? කලා අංශය සෞන්දර්ය අධ්‍යාපනය නඟා සිටුවන්න මේ ආණ්ඩුව තරම් වැඩ කරපු රජයක් නැහැ. සෞන්දර්ය ගුරුවරු 3154කට රස්සා දුන්නේ අපියි.පාසල් පද්ධතියෙන් අයින් කර තිබුණු ඉතිහාසයට, කලාව, සෞන්දර්ය, ආගම, සංස්කෘත විෂයන් නැවත ගෙනාවෙ අපි. අපේ ඉලක්කය 2016 දී උසස් පෙළ විද්‍යා, ගණිත, තාක්‍ෂණ විෂය ධාරාවන්ගේ අනුපාතය සියයට 40 දක්වා වැඩි කරන්න. වාණිජ අංශය 35% වැඩි කරන්න. කලා අංශය උසස් පෙළ කරන ළමයින්ගෙන් හතරෙන් එකක් කරන්න. එතකොට කලා කප්පාදුවක් කරනවයි කියන්න බැහැ.මේ විෂය ධාරාව නිසා ශාස්ත්‍ර අධ්‍යාපනය කප්පාදු වෙනවා කියන කතාව අමූලික බොරුවක්. අලුත් වටිනාකමක් ලැබෙනවා. තාක්‍ෂණවේදය ඉගෙන ගන්න දරුවෝ තුන්වෙනි විෂයට කලා විෂයයක් ඉගෙන ගන්න නිසා මානව ශාස්ත්‍ර විෂයන් ඉගෙන ගන්න පිරිස තවත් වැඩි වෙනවා.* අධ්‍යාපන ධාරාවේ වරින් වර ඇති කරන වෙනස්කම් නිසා ශිෂ්‍ය ජීවිත අමාරුවේ වැටුණු අවස්ථා තිබෙනවා. ශිෂ්‍යයාට ඔබට දෙන්න තිබෙන සහතිකය කුමක් ද?මේවා ආවාට ගියාට කරන දේවල් නෙවෙයි. අනිත් එක එක අමාත්‍යාංශයක් කරන දෙයක් නෙවෙයි. අධ්‍යාපන අමාත්‍යාංශය හා විශ්වවිද්‍යාල ප්‍රතිපාදන කොමිසම අතර මේ ගැන අවබෝධතා ගිවිසුමක් ඇති කර තිබෙනවා. ඒ නිසා කුමන රජයක් යටතේ වුවත් මේ ක්‍රමය ඉදිරියට යනවා.2016 දී අධ්‍යාපනයේ විප්ලවීය වෙනසක් වෙනවා. විශ්වවිද්‍යාලවල විද්‍යා පීඨ, විද්‍යා හා තාක්‍ෂණ පීඨය වෙනවා. එයට ළමයින් 1000 කට වඩා ගන්නවා. ඔවුන්ට තාක්‍ෂණවේදී කියලා උපාධියක් දෙනවා.දැන් හෝමාගම අක්කර 53ක නැනෝ තාක්‍ෂණික උද්‍යානය හා විශ්වවිද්‍යාලය හදනවා. එයට ළමයින් ගන්නේ මේ විෂය ධාරාව කරන අයගෙන්. ඊළඟට මේ සිසුන් විද්‍යා පීඨයට, ජර්මන් ටෙක් එකට, ඔරුගොඩවත්ත තාක්‍ෂණ අභ්‍යාස ආයතනයට ගන්නවා. ඒ විතරක් නෙවෙයි විශ්වවිද්‍යාල විද්‍යායතන 25ක් ඇති කරනවා. මේ විෂය කරන සිසුන්ගෙන් 7500ක් ඒ සඳහා බඳවා ගන්නවා.* දැනට ලංකාවේ එක විශ්වවිද්‍යාල විද්‍යායතනයක්වත් නැහැ. එහෙම තිබියදී 2016 දී මේ පිරිස විශ්වවිද්‍යාල විද්‍යාතනයන්ට යොමු කරනවා කියන්නේ ‍ෙකාහොම ද?ජාතියක අධ්‍යාපනය නව මාවතකට හරවන කොට ඒක තනි අමාත්‍යාංශයකට කරන්න බැහැ. විශ්වවිද්‍යාල විද්‍යායතන හදන්නේ අපි නෙවෙයි, වෘත්තීය පුහුණු හා නිපුණතා සංවර්ධන අමාත්‍යාංශයයි. ඔවුන් මේ වසර අවසන් වන විට විශ්වවිද්‍යාල විද්‍යායතන 9ක් පිහිටුවනවා. අක්කර 53ක නැනෝ තාක්‍ෂණ විශ්වවිද්‍යාලයක් හදනවයි කියලා දැන් කවුරුවත් දන්නේ නැහැනේ. ඒක මේ ඔක්තෝම්බර්වල විවෘත කරනවා.* තාක්‍ෂණවේදය හදාරන සිසුන්ගේ අනාගතය කලා විෂය ධාරාව හදාරන සිසුන්ගේ අනාගතයට වඩා සුබදායි වන බව කියන්නේ කොහොම ද?ඇයි? වෘත්තීය තාක්‍ෂණ විශ්වවිද්‍යාලයට 300යි. අනෙක් විශ්වවිද්‍යාලවලට 1000යි. විද්‍යා පීඨවලට 200 යි. විශ්වවිද්‍යාල විද්‍යායතනවලට 7500 යි. ජර්මන් ටෙක් එකට, උසස් තාක්‍ෂණ ඩිප්ලෝමාවලට යනාදී විදිහට කී දාහක් ගොඩ යනවද. ළමයින්ට ජීවිතය හම්බ වෙන්නේ මේ විෂය ධාරාවෙන්.* අධ්‍යාපන වෙනස්කම් ඇති කිරීමට රජයට මඟ පෙන්වන්නේ ලෝක බැංකුව ද?සී. ඩබ්. ඩබ්. කන්නන්ගර මැතිතුමා මධ්‍ය මහා විද්‍යාල හදන කොට තාක්‍ෂණ අධ්‍යාපනය පාසලට ගෙනාවා. පහුකාලයක දී මෝඩ මිනිස්සු ඒවා නැති කර ගත්තා. මේ රටේ හිටිය බටහිර කේන්ද්‍රිය මිනිස්සුයි මේවා නැති කළේ.* ජාතික අධ්‍යාපන ප්‍රතිපත්තිය කෙටුම්පත් කර තිබියදී එය සම්මත කිරීමට කටයුතු නොකරන්නේ ඇයි කියලා කිව්වොත්?එය සම්මත කිරීමට ක්‍රියා කරනවා. අපි ජාතික අධ්‍යාපන ප්‍රතිපත්තිය හැදෙනකම් බලාගෙන ඉන්නෙ නැහැ. කැබිනට් මණ්ඩලයේ අනුමැතිය මත අධ්‍යාපන අමාත්‍යාංශය, ජාතික අධ්‍යාපන කොමිසම, විශ්වවිද්‍යාල ප්‍රතිපාදන කොමිසම වැනි ආයතන හරහා කරන්න පුළුවන් දේවල් කරනවා. ප්‍රතිපත්තිය එනකම් ඉන්න ගියොත් කාලය යනවා. අධ්‍යාපනය එහෙම කල් දාන්න පුළුවන් දෙයක් නෙවෙයි. දැන් මේ පාඨමාලාව ආරම්භ කරලත් උපාධිධාරියා බිහි කරගන්න 2020 වෙන තුරු ඉන්න ඕනෑ.* පසුගියදා ආණ්ඩුව අධ්‍යාපනය ලැබීමේ අනිවාර්ය වයස් කාණ්ඩය අවුරුදු 14 සිට 16 දක්වා ඉහළ දැම්මා. එයට හේතුව කුමක් ද?අනිවාර්ය වයස 14 තිබීම නිසා සාමාන්‍ය පෙළට කලින් දරුවන් පිරිසක් අධ්‍යාපනයෙන් ඉවත් වෙනවා. මේ නිසා අනිවාර්යයෙන්ම සා/පෙළ දක්වා අධ්‍යාපනය ලැබීම අනිවාර්ය වෙනවා.* ඒ අතරම ග්‍රාමීය පාසල් වැසී යාමේ ප්‍රවණතාවයක් තිබෙනවා. එයටත් පිළිතුරක් තිබේ ද?2016 දී ආර්ථික සංවර්ධන අමාත්‍යාංශයේ මූලිකත්වයෙන් ග්‍රාමීය පාසල් 7000 කට වැසිකිලි, කැසිකිළි පහසුකම් ඉදි කර දුන්නා. මේ වන විට ග්‍රාමීය ප්‍රාථමික පාසල් ‘ළමා මිතුරු’ පාසල් ලෙස හඳුනාගෙන ඒවාට ලක්‍ෂ 5 බැගින් ලබා දී තිබෙනවා. ඉතිහාසයේ කිසිම ආණ්ඩුවක් එහෙම ප්‍රදානයක් කරලා නැහැ. ඒ පොඩි පාසල්වල ළමයින්ට උඩට එන්න මහින්දෝදය පාසල් 1000ක් හදනවා. සෑම ප්‍රාදේශීය ලේකම් කොට්ඨාසයකටම මේ විදිහට සියලුම පහසුකම් තිබෙන පාසල් තුනක් හදනවා. ඒ විදිහට මහින්දෝදය තාක්‍ෂණික විද්‍යාගාර 409ක් දැනට හදලා තිබෙනවා. මේ අවුරුද්ද ඉවර වෙන්න කළින් 1000ම හදනවා.* මෙරට සංස්කෘතිය අනුව ගුරුවරයා සැලකෙන්නේ උත්තම පුරුෂයෙක් හැටියට යි. එය පළුදු වන සිදුවීම් මෑතක සිට සිදුවනවා නේද?එක සිදුවීමක් දෙකක් වෙන්න පුළුවන්. 1988 – 89 කාලේ ගුරුවරු, විදුහල්පතිවරු, ආචාර්යවරු, මහාචාර්යවරු මරණවා කියලා ලංකාවේ සංස්කෘතියක් තිබ්බා. ඒක ඇති කළේ ජේ. වී. පිය. දැන් එහෙම තත්ත්වයක් නැහැ. කාටවත් නීතිය අතට ගන්න බැහැ.ඒ මන්ත්‍රීවරයා විරුද්ධව නඩුවක් යනවා. ඔහු ඉල්ලා අස්වුණා. අසූ ගණන්වල විදුහල්පතිවරු ජේ. වී. පිය ඝාතනය කරන කොට කවුරුවත් උද්ඝෝෂණ කළේ නැහැ. මොකද ඒ අයවත් ඔවුන් මරලා දැම්මා. හුඟ දෙනෙකුට ඒ අතීතය මතක නැහැ.* පෙර වසරේ ගෙන ඒමට උත්සාහ කර අතහැර දැමු අ.පො.ස (සා.පෙළ) හා (උ.පෙළ) වැනි විභාග පැවැත්වීමට දින 05 කට පෙර උපකාරක සම්මන්ත්‍රණ නැවැත්වීමේ තීරණය යළි මෙම වසරේ ක්‍රියාත්මක කළේ ඇයි?ගිය සැරේ අපි නීතියක් ගේන්න උත්සාහ කළා. ඒ වෙලාවේ විරුද්ධ වෙච්ච අය තමයි ප්‍රශ්න පත්‍ර හොරකම් කරලා සම්මන්ත්‍රණ තිබ්බේ. අවසාන කාලේ සම්මන්ත්‍රණ පැවැත්වීම තහනම් කිරීමෙන් ප්‍රශ්න පත්‍ර වංචාවලට වැට බැඳෙනවා..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n1307021</link>
    <topic>ටංගරයෙන් හෙළිදරව් කර ගනී</topic>
    <author>විජයානි එදිරිසිංහ</author>
    <content>රජයට සහ රජයෙන් පත් කළ අධ්‍යක්ෂ මණ්ඩලයේ ඇස් වසා 'මිල්කෝ' ආයතනය වසා දැමීමේ දැවැන්ත කුමන්ත්‍රණයක් සිදු වෙයි. දූෂණ වංචා පිළිබඳ තොරතුරු සොයා හෙළිදරව් කරන ටංගරය නමැති ආයතනය මේ කුමන්ත්‍රණය හා සම්බන්ධ තොරතුරු මාධ්‍යය වෙත ගෙන හැර දැක්වූයේ කොළඹ නිපෝන් හෝටලයේ ඊයේ (01) පැවැති මාධ්‍ය සාකච්ඡාවකදීය.මිලියන 286ක පාඩු විඳින මිල්කෝ ආයතනය ඩෙන්මාර්කයේ බැංකුවකින් රුපියල් කෝටි 600ක ණය මුදලක් අයදුම් කර තිබේ.මේ ණය මුදල සඳහා විශාල පොලියක්ද ගෙවිය යුතු අතර මේ මුදල ගෙවීමට තරම් මිල්කෝ ආයතනයට වත්කමක් නොමැත.ආයතනයේ ගොඩනැගිලි අලුත්වැඩියා කිරීම සහ අලුතින් ඉදිකිරීම සඳහා එම ණය මුදල අයදුම් කර තිබේ. රජය, රජයේ භාණ්ඩාගාරය අමාත්‍ය මණ්ඩල සහ එම ආයතනයේ අධ්‍යක්ෂ මණ්ඩලවල අනුමැතිය නොමැතිව මේ ණය මුදල අයදුම් කර ලබාගැනීමට කටයුතු කර ඇත්තේ එහි සභාපතිවරයාගේ තීරණයකට අනුවය.මේ ණය මුදලේ තුනෙන් එකක ප්‍රථම කොටස ඊයේ (01) ලබාගැනීමට සැලසුම් කර තිබුණි.මිල්කෝ ආයතනයේ සභාපතිවරයා ඕස්ට්‍රේලියාවේ ප්‍රසිද්ධ මෙරටට කිරි පිටි ආනයනය කරන සමාගමක ශ්‍රී ලාංකික නේවාසික කළමනාකාර බවද ඔහු ඕස්ට්‍රේලියාවේ පදිංචිය ඇති පුද්ගලයකු බවද ටංගරය පෙන්වා දෙයි.මිල්කෝ සමාගම මීට මාස ගණනාවකට පෙර එම ආයතනයට අවශ්‍ය යන්ත්‍ර උපකරණ කීපයක් ගෙන්වීමට රුපියල් මිලියන 700ක් වියදම් වූ බව සඳහන් කර ඇත. එහෙත් ඒ සඳහා වියදම් කර ඇත්තේ රුපියල් මිලියන 220කි.මේ අතර පසුගියදා රුපියල් කෝටි එකහමාරක වටිනාකමකින් යුත් උකු කිරි කල් ඉකුත් වන තෙක් සිට විනාශ කර දමා තිබේ. විශාල වශයෙන් ලාබ ලැබූ මිල්කෝ ආයතනය පසුගිය වසර 2 - 3 තුළ විශාල වශයෙන් පාඩු සිදු වෙන්නේ එහි පරිපාලනයේ දුර්වලතා සහ ඔවුන් විසින් මේ ආයතනය වසා දැමීමට කර ගෙන යන කුමන්ත්‍රණයේ කොටසක් වශයෙන් බව ටංගරය පෙන්වා දෙයි.ටංගරය විවිධ ආයතන පුද්ගලයන් සිදු කරන දූෂණ වංචා සාක්ෂි සහිතව හෙළිකරගෙන ඒ පිළිබඳ රජය දැනුවත් කිරීමට නීතිඥවරුන් පිරිසකගේ එකමුතුවෙන් පිහිටුවාගත් ආයතනයකි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n1307022</link>
    <topic>ඩෙන්මාර්කයෙන් ණය ග‍න්නේ යන්ත්‍ර සූත්‍ර අලුත්වැඩියාවටයි</topic>
    <author>රක්ෂණ ශ්‍රියන්ත</author>
    <content>මිල්කෝ සමාගමේ කර්මාන්ත ශාලා නවීකරණ කටයුතු සඳහා මහා භාණ්ඩාගාරයේ අධීක්ෂණය මත ඩෙන්මාර්කයේ බැංකුවකින් යුරෝ මිලියන 33.4ක ණය මුදලක් ලබා ගැනීමට නියමිත බව මිල්කෝ සභාපති සුනිල් වික්‍රමසිංහ මහතා දිනමිණට පැවසීය.මෙම ආධාර මුදල ලබාගැනීමට සැලසුම් සකස් කර ඇත්තේ 2008 වසරේ බවත් මේ සඳහා අවශ්‍ය ණය ගිවිසුම් මෙතෙක් අස්සන් තබා නොමැති බවත් සභාපතිවරයා අවධාරණය කරයි.මිල්කෝ ආයතනයේ ඇති වසර 50කට වඩා ඉපැරණි යන්ත්‍රෝපකරණ නිසා නිෂ්පාදන කටයුතු අඛණ්ඩව කරගෙන යා නොහැකි තත්ත්වයකට පත්ව ඇති බව පෙන්වා දෙන සභාපතිවරයා මෙම මුදලින් නවීන යන්ත්‍රෝපකරණ මිලදී ගැනීම ඇතුළු නවීකරණ කටයුතු කිරීමට බලාපොරොත්තු වන බවද පවසයි.මෙම ණය මුදල මහා භාණ්ඩාගාරයට ලැබෙන බවත් මහා භාණ්ඩාගාරයේ අධීක්ෂණය මත මිල්කෝ ආයතනයට ලැබීමට නියමිත බවද සභාපතිවරයා කියයි.මෙම මස අගදී හෝ අගෝස්තු මසදී මෙම මුදල් ලැබීම අපේක්ෂා කරන බවත් ඒ සමඟම කඩිනමින් නවීකරණ කටයුතු සිදු කිරීමට සැලසුම් කර ඇතැයිද සභාපතිවරයා පවසයි.ලබාගන්නා මුදල් කොටස් වශයෙන් ගෙවීම සිදු කරනු ලබන්නේ මිල්කෝ ආයතනය විසින් බවද මිල්කෝ සභාපතිවරයා වැඩිදුරටත් කීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n1307023</link>
    <topic>මුදල් අමාත්‍යාංශයේ ලේකම් - ආදායම් බදු කොමසාරිස් සාක්කි දීමට කැඳවයි</topic>
    <author>කුමුදු හෙට්ටිආරච්චි</author>
    <content>දකුණු ආසියාවේ විශාලම වැට් බදු වංචාව ලෙස සැලකෙන දේශීය ආදායම් බදු දෙපාර්තමේන්තුවේ සිදු වූ රුපියල් කෝටි 357කට අධික වැට් බදු වංචා කිරීමේ නඩුවේ විත්තිය වෙනුවෙන් සාක්කිදීමට ලබන 23 වැනිදාට අධිකරණයේ පෙනී සිටින ලෙස දන්වමින් මුදල් අමාත්‍යාංශ ලේකම්වරයාට හා දේශීය ආදායම් බදු කොමසාරිස් ජනරාල්වරයාට කොළඹ ප්‍රධාන මහාධිකරණ විනිසුරු කුමුදුනී වික්‍රමසිංහ මහත්මිය ඊයේ (01) සිතාසි නිකුත් කළාය.සාක්කි ලේඛන ලෙසට විත්තියෙන් නම් කර ඇති සියලු ලේඛනද එදිනට අධිකරණයට රැගෙන ඒමට පියවර ගන්නා ලෙසට විනිසුරුවරිය විත්තියේ සාක්කිකරුවන් දෙදෙනාට වැඩිදුරටත් දන්වා සිටියාය.තවද විත්තිය වෙනුවෙන් සාක්කිදීමට ලබන 24 වැනිදා අධිකරණය හමුවේ පෙනී සිටින ලෙස දන්වා විශ්‍රාමික දේශීය ආදායම් බදු කොමසාරිස් ජනරාල් වි‍ජේපාල හා දේශීය ආදායම් බදු දෙපාර්තමේන්තුවේ විශ්‍රාමික නියෝජ්‍ය කොමසාරිස්වරයෙක් වූ කළුආරච්චි යන මහත්වරුන්ට විනිසුරුවරිය විසින් ඊයේ (01) සිතාසි නිකුත් කරන ලදී.විත්තියෙන් පළමු සාක්කිකරු ලෙස නම් කොට ඇති මුදල් අමාත්‍යාංශයේ ලේකම් ආචාර්ය පී.බී. ජයසුන්දර මහතාට හා දෙවන සාක්කිකරු ලෙස නම් කර ඇති දේශීය ආදායම් බදු කොමසාරිස් ජනරාල්වරයාට ලබන 23 වැනිදා අධිකරණය ‍හමුවේ පෙනී සිටීමට එසේ සිතාසි නිකුත් කෙරුණි.තවද පැමිණිල්ල වෙනුවෙන් පෙනී සිටින නියෝජ්‍ය සොලිසිටර් ‍ජනරාල් බුවනෙක අළුවිහාරේ මහතා ඊයේ (01) අධිකරණයෙන් කළ ඉල්ලීම මත පැමිණිල්ලේ 228 වන සාක්කිකරු වූ තිස්ස චන්ද්‍රසිරි පෙරේරා මහතාටද ලබන 23 වැනිදා කොළඹ මහාධිකරණය හමුවේ පෙනී සිටින ලෙසට දන්වා විනිසුරුවරිය විසින් සිතාසි නිකුත් කරන ලදී.නඩුව ඊයේ (01) අධිකරණය හමුවේ ‍කැඳවූ අවස්ථාවේ මීට පෙර අධිකරණය මඟින් නිකුත් කළ සිතාසි මත මුදල් අමාත්‍යාංශ ලේකම්වරයා වෙනුවෙන් නියෝජිතයෙක් අධිකරණය හමුවේ පෙනී සිටියේය.නඩුවේ පළමු විත්තිකරු වන දේශීය ආදායම් බදු දෙපාර්තමේන්තුවේ නියෝජ්‍ය ආදායම් බදු කොමසාරිස් ඥානසිරි ද සොයිසා ජයතිලක බන්ධනාගාරය මඟින් ඊයේ (01) අධිකරණයට ඉදිරිපත් කර තිබුණි.මුදල් අමාත්‍යාංශයේ ලේකම්වරයා නියෝජනය කරමින් විත්තිය වෙනුවෙන් සාක්කිදීම සඳහා නියෝජිතයෙක් පැමිණ සිටියත් ආචාර්ය පී.බී. ජයසුන්දර මහතා හැර එම නියෝජිතයාගෙන් ප්‍රශ්න ඇසීම බල රහිත කරුණක් බව විත්තිකරු වෙනුවෙන් පෙනී සිටි ජනාධිපති නීතිඥ තිලක් මාරපන මහතා ඊයේ (01) අධිකරණයට දන්වා සිටියේය.ජනාධිපති නීතිඥ තිලක් මාරපන මහතාගේ එම කරුණු දැක්වීම සලකා බැලූ විනිසුරුවරිය මුදල් අමාත්‍යාංශයේ ලේකම්වරයාට පෞද්ගලිකව අධිකරණය හමුවේ පෙනී සිටීමට එසේ සිතාසි නිකුත් කළාය.විත්තිකරුට එරෙහිව ඇති අධි‍ චෝදනා සම්බන්ධව වරද පිළිගෙන කෙටි මාර්ගයකින් මෙම නඩුව අවසන් කර ගැනීමට සූදානම් දැයි විනිසුරුවරිය ඊයේ (01) විත්තියේ නීතිඥවරයාගෙන් විමසීමක් කළ අතර විත්තිකරු දැනට වරද පිළිගැනීමක් සිදු නොකරන බව විත්තියේ නීතිඥවරයා අධිකරණයට දන්වා සිටියේය.2006 මාර්තු මස 15 වැනිදා මහා භාණ්ඩාගාර ලේකම්වරයා විසින් කරන ලද පැමිණිල්ලක් අනුව පරීක්ෂණ සිදු කළ රහස් පොලිසියේ පොලිස් පරීක්ෂක පී. විශ්වනාදන් මහතා ඇතුළු නිලධාරීන් කණ්ඩායමක් මෙම වැට් බදු වංචාව පිළිබඳ සියලු තොරතුරු වසරක් වැනි කෙටි කලක් තුළදී අනාවරණය කර ගැනීමට සමත්ව තිබුණි.2002.11.15 හා 2004.12.15 අතර කාලයේදී කේ. ධර්මදාස මත්තලගෙදර නැමැත්තා ඇතුළු පැමිණිල්ල නොදත් තවත් අය හා එක්ව දේශීය ආදායම් බදු දෙපාර්තමේන්තුවට අයත් මුදල් සාවද්‍ය ලෙස පරිහරණය කිරීම හා ආධාර අනුබලදීම එකී වංචාව සඳහා එකතුවීම හා වංචා කිරීමේ පොදු අරමුණු ඇතිව එක්ව ක්‍රියා කිරීම, එමගින් රජයට අයත් රුපියල් 399,60,8152.55ක් වංචා කිරීම ඇතුළු චෝදනා මත විත්තිකරුවන් 13 දෙනෙකුට එරෙහිව නීතිපතිවරයා විසින් මෙම නඩුව පවරා තිබුණි.නඩුවේ විත්තිකරුවන් හත්දෙනෙක් නොමැතිව විත්තිකරුවන් 6 දෙනෙකුට එරෙහිව මෙම නඩුව විභාගයට ගැනුණි.නඩුවේ පැමිණිල්ලේ සාක්කි අවසන් කර විත්තියේ සාක්කි ආරම්භ කිරීමට තිබියදී නඩුවේ විත්තිකරුවෙක් වූ දේශීය ආදායම් බදු දෙපාර්තමේන්තුවේ සහකාර කොමසාරිස්වරයෙක් ඇතුළු විත්තිකරුවන් පස්දෙනෙක් අවස්ථා දෙකකදී වරද පිළිගන්නා ලදී.ඒ අනුව එම විත්තිකරුවනට අධිකරණය මඟින් සිර දඬුවම්, දඩ මුදල් හා රජයේ සිදුවූ අලාභයෙන් කොටසක් ඔවුන්ගේ රාජ සන්තක වූ දේපළ විකුණා ගෙවීමට අධිකරණය මඟින් නියෝග කරන ලදී.නඩුව විභාගයට ගැනීම විනිසුරුවරිය විසින් ලබන 23, 24 දිනයන්ට කල් තබන ලදී..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n1307024</link>
    <topic>රාජ්‍යයන් අතර සබඳතා පළුදු වීමට හේතුව ආත්මාර්ථකාමී බව හා බල අරගලයයි</topic>
    <author/>
    <content>රාජ්‍යයන්ගේ ආත්මාර්ථකාමී බව හා බලඅරගලය හේතුවෙන් නූතන අන්තර්ජාතික සබඳතා කිලිටි වී ඇතැයි ජනාධිපති මහින්ද රාජපක්ෂ මහතා සීෂෙල්ස් පාර්ලිමේන්තුවේ අතිවිශේෂ සැසියක් අමතමින් පැවසීය.දශක කිහිපයකට පෙර අප සටන් කොට පරාජය කළ අධිරාජ්‍යයවාදය වත්මන් ගෝලීය සන්දර්භය තුළ වෙනස් ආකාරයකින් මතුව තිබෙන බව පැවසූ ජනාධිපතිතුමා නව බල කඳවුරු බිහි වෙමින් තිබෙන බව ප්‍රකාශ කළේය.රාජ්‍යයන් තම බලය උපයෝගී කර ගෙන වෙනත් රටවල අභ්‍යන්තර කටයුතුවලට මැදිහත් වන බව පෙන්වා දෙමින් ජනාධිපතිවරයා කියා සිටියේ අතීතය නැවත පැමිණෙමින් සිටී යනුවෙනි.අප‍්‍රිකාව හා ශ‍්‍රී ලංකාව දශක ගණනාවකට පෙර අධිරාජ්‍යවාදයේ යදමින් ගිලිහුණි. අපගේ නිදහස කරා වූ ගමන බොහෝ බාධකවලින් පිරුණු එකකැයි ජනාධිපතිවරයා කීවේය.අතීතය දෙස හැරී බැලීමේදී අධිරාජ්‍යවාදයට එරෙහි සටනේ දී අප එක්සත්ව සිටි බවත්, අප අතර පවත්නා ප‍්‍රාමාණික, දේශපාලනමය, ආර්ථිකමය හා හමුදාමය ශක්තීන්ගේ වෙනස්කම් මධ්‍යයේ අපි එක් පොදු අරමුණක් වෙනුවෙන් එක්සත්ව සිටියෙමු යැයිද ජනාධිපතිවරයා පැවසීය.සීෂෙල්ස් පාර්ලිමේන්තු කථානායක ආචාර්ය පැට්රික් හර්මිනි මහතා පිළිගැනීමේ කථාව කළ අතර ජනාධිපතිතුමාගේ දේශනයෙන් අනතුරුව සීෂෙල්ස් විපක්‍ෂ නායකතුමා ද විශේෂ සැසිවාරය ඇමතීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n1307025</link>
    <topic>ටොන් එකක් බර අධි බලැති බෝම්බයක් අවිස්සාවේල්ලේ හංගලා</topic>
    <author>සිරන්ජනී කුමාරි</author>
    <content>එල්.ටී.ටී.ඊ. සංවිධානය කොළඹ හා තදාසන්න ප්‍රදේශවල විනාශයක් කිරීමට ගෙන්වා ඇති මෙතෙක් හමු නොවූ ටොන් එකක් බරැති අධිබල බෝම්බය අවිස්සාවේල්ල ප්‍රදේශයේ සඟවා ඇති බවට කොටි බුද්ධි අංශ නායකයකු තොරතුරු අනාවරණය කළ බවට කොළඹ ත්‍රස්ත විමර්ශන අංශය ඊයේ (1) අධිකරණයට කරුණු දැක්වීය.එල්.ටී.ටී.ඊ. බුද්ධි අංශ නායක පොට්ටු අම්මාන්ගේ අනුදැනුම මත මේ අධිබලැති බෝම්බය සැඟවූ බවට වවුනියා පදිංචි රාජේන්ද්‍ර කුමාර් නැමැත්තා තොරතුරු හෙළි කර ඇති අතර දැනට රක්ෂිත බන්ධනාගාර ගත කර සිටින සැකකරු ත්‍රස්ත විමර්ශන අංශය වෙත දින 3කට ලබාදෙන ලෙසට මහේස්ත්‍රාත් නිරෝෂා ප්‍රනාන්දු මහත්මිය බන්ධනාගාර අධිකාරිට නියෝගයක්ද නිකුත් කළාය.ගිනි අවි 19, ටී 56 උණ්ඩ 3500ක්, LMG ගිනි අවි 3, රුපියල් ලක්ෂ 100 මුදල් හා ලක්ෂ 80 ක් වටිනා චොක්ලට් බණ්ඩල් දෙක ටොන් එකේ බෝම්බයට අමතරව එහි සඟවා තිබෙන බවට තොරතුරු අනාවරණය වේ.‍ගම්පහ, අත්තනගල්ල අධිකරණවල පවතින නඩු 4කට සම්බන්ධ මේ සැකකරු දැනට කොළඹ මැගසින් බන්ධනාගාරගතව සිටී.කොටි සංවිධානය ක්‍රියාත්මකව පැවැති කාලයේ එහි බුද්ධි අංශයේ ක්‍රියාකාරී සාමාජිකයෙකු වන මොහු දැනුවත්ව ආයුධ පුපුරන ද්‍රව්‍ය හා මුදල් කොළඹට ගෙනැවිත් සැඟවූ බවත් එම ස්ථාන පිළිබඳව තොරතුරු පොලිසිය වෙත ලබාදීමට සැකකරු ස්වේච්ඡාවෙන් ඉදිරිපත් වී තිබේ.බන්ධනාගාර අධිකාරී මේ පිළිබඳව කොළඹ ත්‍රස්ත විමර්ශන අංශයට කරන ලද පැමිණිල්ලකට අනුව පොලිසිය විමර්ශන පැවැත්වීම ආරම්භ කොට ඇත.අපරාධ නඩු විධාන සංග්‍රහ පනතේ 115 වගන්ති ප්‍රකාරව ඉකුත් 6 වන දින මෙම සැකකරු බන්ධනාගාර ආරක්ෂාව යටතේ ත්‍රස්ත විමර්ශනය වෙත ගෙන ගියද එකී විමර්ශන අවසන් කිරීමට නොහැකි වූ බවට වාර්තාවක් මෝසමක් මගින් අධිකරණයට ගොනු කළ පොලිසිය පවසා සිටියේ සැකකරුවන් නැවත දින 3කට අවශ්‍ය බවය.අදාළ කරුණු සලකා බැලූ මහේස්ත්‍රාත්වරිය සැකකරුවන් දෙදෙනා බන්ධනාගාර ආරක්ෂාව යටතේ අවිස්සාවේල්ල ප්‍රදේශයට රැගෙන යාමට ත්‍රස්ත විමර්ශන අංශය වෙත අවසර ලබා දුන්නේය.රාජේන්ද්‍ර කුමාර් හා යෝගරාජා නි‍රෝෂන් නැමැති කොටි සාමාජිකයන් මෙසේ බන්ධනාගාරය මගින් ත්‍රස්ත විමර්ශන ඒකකයට ලබාදීමට නියෝග කෙරිණ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n1307026</link>
    <topic>දෙමළ ජනතාවට තුවක්කුව වෙනුවට ඡන්ද වරම දුන්නේත්මැතිවරණවලට ඉදිරිපත් වන්න ඉඩ දුන්නේත් මේ ආණ්ඩුවයි</topic>
    <author>රක්ෂණ ශ්‍රියන්ත</author>
    <content>උදයන් පුවත්පත පසුගියදා සිය කතුවැකියෙක් උතුරු - නැඟෙනහිර පලාත්වල ජනයාගේ සුවදුක් බැලීමට එහි සංචාරය කළ කතෝලික දූත පිරිසේ සාමාජික පුජකවරයකු සහ හිටපු විනිසුරුවරයකු විසින් කරන ලද ප්‍රකාශ හුවාදක්වමින් රජය උතුරේ ජනතාවගේ ප්‍රශ්න සහ අයිතීන් යටපත් කරන ‍බව දක්වා තිබේ.එම පූජක උතුමන් සහ විනිසුරුතුමන් යුද්ධය අවසන් වූවත් උතුරේ දෙමළ ජනතාවගේ සිත් තුළ අන්‍යෝන්‍ය සැකය හා නීතිය රජ කරන බවත් ඔවුන්ගේ අයිතීන් සහ වරප්‍රසාද යටපත් කොට ඇති බවත් එම ජනතාවගේ වාසභූමි පැවැති ප්‍රදේශවල විශාල වශයෙන් හමුදාව ස්ථානගත වී ඇති බවත් රජය උතුරු පළාත් සභා මැතිවරණය පවත්වන බවට ජාත්‍යන්තර වෙත කෑ මොර දෙමින් මේ කරන්නේ කූට වැඩපිළිවෙළක් බවත් ප්‍රකාශ කර ඇති බව පැවසෙන ලෙස ජාතිවාදී පුවතක් පළ කර තිබේ.'දිනමිණ' මේ සම්බන්ධ මුලතිව් දිස්ත්‍රික්කයේ හිටපු ශ්‍රී ලංකා නිදහස් පක්ෂ පාර්ලිමේන්තු මන්ත්‍රී එස්. කනකරත්න මහතාගෙන් විමසීමක් කළේය. ඒ මහතා ‍ඊට දුන් පිළිතුරුය මේ.බොහෝ විට උතුරු - නැඟෙනහිර පළාත් නිරීක්ෂණය කරමින් පක්ෂග්‍රාහී ලෙස අදහස් දක්වන්නා වුන් කියා සිටින්නේ එහි වෙසෙන ජනතාවට අයිතීන් සහ වරප්‍රසාද අහිමිව ඇති බවකි.ඔවුන් පවසන්නේ හමුදාව වැඩි වශයෙන් එහි ස්ථානගතව සිටින බැවින් සිවිල් ජනතාවගේ නිදහස සීමාවී ඇති බවයි. එහෙත් අප ඔවුන්ගෙන් අසා සිටින ප්‍රශ්නයක් තිබෙනවා. මැයි 19 වෙනි දිනට පෙර යුද්ධය පැවැති සමයේ උතුරු - නැඟෙනහිර පළාත්වල විසූ ජනතාවගේ තත්ත්වය පුනරාවර්ජනය කර බලන ලෙස ඔවුන්ගෙන් ඉල්ලනවා.කොටි නිල ඇඳුම්ලාගත් සෙබළුන් ඔවුන්ගේ දුවා දරුවන් බලහත්කාරයෙන් පැහැරගෙන ගියා. පෑන් පැන්සල් පොත් පරිහරණය කළ යුතු අත්වලට ටී 56 සහ සයනයිඩ් කරල දුන්නා.දුක් මහන්සියෙන් හම්බ කර ගත් මුදලින් මිලට ගත් රන් බඩු සිය ව්‍යාපාරයට බලහත්කාරයෙන්ම ලබා ගත්තා. එදිනෙදා ජීවිතය ගෙනයාමට අවශ්‍ය හාල් පොල්, ලුණු, මිරිස් ලබාගැනීම නැවැත්වුවා. තමන් ඡන්දය දී බලයට පත් කළ තමන්ගේ නියෝජිතයන් කෲර ලෙස මරා දැම්මා. දේශපාලන පක්ෂ අත්තනෝමතික ලෙස තහනම් කළා. තම ව්‍යාපාරයට එරෙහිව අදහස් දැක්වූවන්ට මරණය හෝ වධකාගාර තෝරාගත යුතු වුණා.නොඑසේනම් දරුවන් ඉදිරියේ පියා මරණය වැළඳගන්නා ආකාරය බිරියට බලා සිටීමට සිදු වුණා. තුවක්කු බටයෙන් පාලනය කරනු ලැබූ ඔවුන්ට බැලිය හැකි වූයේ ඈත අහස හෝ පය ගසා සිටින පොළව පමණයි. මේ සිතුවම අමතක කරන මේ පිරිස මැරී ඉපදී කතා කරන්නවුන් ලෙස පෙනෙනවා.පටු ජාතිවාදියෙන් හා ආගම්වාදයෙන් අන්ද වූ මේ පිරිස් දක්වන අදහස් ගැන දෙමළ ජනතාව නම් හාස්‍යයෙන් යුතුව සිනාසේවි.යුද්ධය අවසන් වූ පසුව තුවක්කුව වෙනුවට තම ඡන්දය පාවිච්චි කිරීමේ වරම දෙමළ ජනතාවට ලබා දුන්නේද එම මැතිවරණ වලට නිදහසේ ඉදිරිපත් වීමට අවකාශය ලබා දුන්නේද ප්‍රභාකරන් නොව මේ රජය බව මතක තබා ගත යුතුයි.තම ඡන්ද බලය පාවිච්චි කොට තමන් කැමති නියෝජිතයකු නිදහසේ තෝරා ගැනීමට අවකාශය ලබාදීම තරම් නිදහසක් තව කොහේ තිබේදැයි අප විමසා සිටිනවා.උතුරේ අවතැන් වූ ජනතාව ගැන තවමත් කිඹුල් කඳුළු හෙළන මොවුන් ඔවුන්ගේ වගකීම ඉටු කර ඇතිදැයි අප ප්‍රශ්න කර සිටිනවා.උතුරේ ස්ථානගතව සිටින හමුදාව අවශ්‍ය ප්‍රමාණයට හැර ඉතිරි සංඛ්‍යාව දැනටමත් අඩු කර තිබෙනවා.දැන් එහි සිටින හමුදාව කරන්නේ අවතැන් වූ ජනතාවගේ මූලික අවශ්‍යතා ඉටු කිරීම මෙන්ම දැවැන්ත සංවර්ධන ව්‍යාපෘතිවලට උරදීමයි. තිස් වසරක් යුද්ධය පැවැති සුනු විසුණු වී ගිය ප්‍රදේශ ජාත්‍යන්තර නිරීක්ෂකයින්ට පවා විස්මය උපදවන ලෙස මේ තරම් ඉක්මනට ගොඩනැගීමට හැකි වූයේ මේ රණවිරුවන්ගේ අප්‍රතිහත ධෛර්යය නිසාය.උතුරේ ජනතාවගේ පෝෂණ ඌණතා වෙනත් රටවල සරණාගතයන්ට වඩා ඉතා ඉක්මනින් ශ්‍රී ලංකාවේ විසඳා තිබීම ගැන ජාත්‍යන්තර සංවිධාන රැසක් මේ මෑතකදී ප්‍රශංසා මුඛයෙන් එවන ලද වාර්තා කියවා බලන්නැයි අප මොවුන්ගෙන් ඉල්ලා සිටිමු.සත්‍ය දේ විකෘති කොට සංහිඳියාවෙන් දිවි ගෙවන ජනතාව වෛරී ජනතාවක් බවට පත් කරලීමේ මනෝ ව්‍යාධියකින් පෙළෙන්නන් කිසිදා නිවැරැදි කළ නොහැකි අතර ඔවුන්ට අනුකම්පා කිරීම හැර වෙනත් කළ හැකි කිසිම දෙයක් නැත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n1307027</link>
    <topic>ස්වස්තික පොකුණේ අඩි 3ක් හාරා නිදන් වස්තු පැහැරගෙන</topic>
    <author>ගාමිණී ඔබේසේකර - පොළොන්නරුව විශේෂ</author>
    <content>පොළොන්නරුවේ ඓතිහාසික රන්කොත්වෙහෙර සහ කිරි වෙහෙර ආශ්‍රිත ප්‍රදේශයේ පිහිටි ආලාහණ පිරිවෙන් භූමි‍යට අයත් 'ස්වස්තික පොකුණ' නිධන් සොරුන් විසින් හාරා විනාශයට පත් කොට තිබේ.මෙතෙක් කිසිදු ආරක්ෂිත වැඩපිළිවෙළක් නොමැතිව වනගතව තිබූ මෙම පොකුණ නිධන් සොරුන් විසින් අඩි 3ක් පමණ ගැඹුරට හාරා පැරැණි ගඩොල් ඉවත් කොට එහි තිබූ නිධන් වස්තු පැහැරගන්නට ඇතැයි විශ්වාස කෙරේ.මෙම සිද්ධිය පොලිසියට පැමිණිලි කොට ඇත්තේ සිද්ධියෙන් පසු දින කිහිපයක් ගතවීමෙන් අනතුරුව බව පැවැසේ.පරාක්‍රමබාහු නිරිඳුන් විසින් එකල වැඩ විසූ භික්ෂූන් වහන්සේට රෝගාතුර අවස්ථාවලදී ප්‍රතිකාර ලබාදීම පිණිස මෙම ආලාහන පිරිවෙන භූමියේ රෝහලක් ඉදි කර තිබුණි.මෙම පිරිවෙනේ වැඩවසන භික්ෂූන් වහන්සේලාට පැන් දෝවනය පිණිස මෙම 'ස්වස්තික පොකුණ' නිර්මාණය කරන ලදැයි පුරාවිද්‍යා මතය වේ.පොළොන්නරුව සොළොස්මස්ථාන භූමියේ දිගින් දිගටම සිදුවන පුරාවස්තු විනාශය පිළිබඳව සොළොස්මස්ථානාධිපති වේඩරුවේ උපාලි හිමියෝ මෙසේ අදහස් දැක්වූහ.බොහෝ කලක සිට පොළොන්නරුව පූජා භූමියේ පු‍රාවස්තු විනාශ කිරීමේ වැඩපිළිවෙළක් ක්‍රියාත්මක වෙනවා. පුරාවිද්‍යා දෙපාර්තමේන්තුව හා සංස්කෘතික ත්‍රිකෝණ ව්‍යාපෘතිය මඟින් මෙහි ආරක්ෂාව පිණිස නිලධාරීන් විශාල පිරිසක් යොදවා තිබෙනවා.නමුත් මේ ආරක්ෂක නිලධාරීන් රාජකාරියේ යොදවා සිටින්නේ වන්දනාකරුවන් ඇතුළුවන පිටවන ගේට්ටුවල පමණයි.සිද්ධස්ථානවල ආරක්ෂාවට ආරක්ෂක භටයින් යොදවා නැහැ. මේ අතර පූජා භූමියේ පොලිස් මුරපොළක්ද තිබෙනවා. ආරක්ෂාවට භටයින් විශාල පිරිසක් යොදවා තිබුණත් පුරාවස්තු රැකබලා ගැනීමක් සිදු වන්නේ නැහැ.පොළොන්නරුව පූජා භූමියේ සිද්ධස්ථාන රැකබලා ගැනීමට වගකිවයුතු අංශ නොයෙකුත් වර දැනුවත් කරන නමුත් පුරාවස්තු විනාශය දිනෙන් දින වැඩිවන බව ඉතාමත් සංවේගයෙන් යුතුව ප්‍රකාශ කරන බව උන්වහන්සේ සඳහන් කළහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n1307028</link>
    <topic>සිසුවකුට පොලු පහරදී බරපතළ තුවාල කළ තවත් සිසුවකු ඇප මත මුදා හරී</topic>
    <author>අනුරාධපුර මධ්‍යම විශේෂ</author>
    <content>රජරට වෛද්‍ය පීඨයේ සිසුන් දෙපිරිසක් අතර පැවැත්වූ දැල් පන්දු තරඟාවලියක් අතරතුර සිදු වූ බහින් බස්වීමක් දුර දිග ගොස් වෛද්‍ය පීඨ සිසුවකුට පොල්ලකින් හිසට පහරදී බරපතළ තවාල සිදු කළ තවත් වෛද්‍ය සිසුවකු අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව රුපියල් ලක්ෂය බැගින් වූ ශරීර ඇප දෙකක් මත මුදා හරින ලෙස අනුරාධපුර වැඩබලන මහේස්ත්‍රාත් අමරසිරි හෙට්ටිගේ මහතා ඉකුත් 29 වනදා නියෝග කළේය.මෙසේ ඇප මත මුදා හැරුණේ අනුරාධපුර වෛද්‍ය පීඨයේ 04 වන ‍වසරේ ඉගෙනුම ලබන උණගොල්ල කිවුල බිබිල ලිපිනයේ පදිංචි සිටිසේකර මුදියන්සේලාගේ චතුරංග ජයවර්ධන සිසුවායි.ඔහුගේ පහර කෑමට ලක්ව ඇත්තේ පොළොන්නරුව පදිංචි අනුරාධපුර වෛද්‍ය පීඨයේ 3වන වසරේ ඉගෙනුම ලබන ඩබ්.ඩබ්. අමිල කසුන් ජයරත්න බණ්ඩා වික්‍රමසිංහ සිසුවායි.සැකකාර වෛද්‍ය සිසුවාට ඇප ලබාදුනහොත් දෙපාර්ශ්වය අතර නැවතත් ගැටුම් ඇතිවීමට ඉඩ ඇති නිසා සැකකාර වෛද්‍ය සිසුවා මේ මස 12 වන දින දක්වා රක්ෂිත බන්ධනාගාරගත කරන ලෙස පොලිසිය අධිකරණයෙන් ඉල්ලා සිටියත් සැකකරුට තරයේ අවවාද කළ මහේස්ත්‍රාත්වරයා ඔහු ඇප මත මුදා හැරීමට නියෝග ‍කළේය.නැවතත් සැප්තැම්බර් මස 02 වන දින අධිකරණය හමුවේ පෙනී සිටින ලෙසද නියෝග කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n1307029</link>
    <topic>ශ්‍රී ලංකා-සීෂෙල්ස් ගිවිසුම් තුනක්</topic>
    <author/>
    <content>ශ්‍රී ලංකාව සහ සීෂෙල්ස් රාජ්‍ය අතර පවතින සහයෝගීතාව තවදුරටත් ශක්තිමත් කර ගනිමින් දෙර‍ට අතර සහයෝගිතා ගිවිසුම් තුනකට අත්සන් තබයි.සීෂෙල්ස් හි දෙදින නිල චාරිකාවක නිරත ජනාධිපති මහින්ද රාජපක්‍ෂ මහතා පෙරේදා (30) එරට ජනාධිපති ජෙම්ස් මිෂෙල් මහතා සමඟ කළ ද්විපාර්ශ්වික සාකච්ඡාවලින් අනතුරුව දෙරට අතර සහයෝගිතාගිවිසුම් 3 කට අත්සන් කළ බව ජනාධිපති මාධ්‍ය අංශය සදහන් කරයි.දෙරටට වැදගත්වන ගිවිසුම් තුනකට මෙහිදී අත්සන්කර තිබෙන අතර ද්විපාර්ශ්වික ගුවන් සේවා ගිවිසුම, වෘත්තීය පුහුණුව සහ තරුණ සංවර්ධනය සඳහා අවබෝධතා සම්මුතිය මෙන්ම ආරක්ෂක සහයෝගිතාව සම්බන්ධයෙන් වන අවබෝධතා ගිවිසුම ඒ අතර වෙයි.රාජ්‍ය නායකයන් දෙදෙනා අතර ද්විපාර්ශ්වික සාකච්ඡා සීෂෙල්ස් හි රාජ්‍ය මන්දිරයේ දී පැවැති අතර මෙහිදී වැදගත් ක්ෂේත්‍රයන් රැසක් සම්බන්ධයෙන් අවධානය යොමු කෙරිණි.මෙහිදී අදහස් දැක්වූ සීෂෙල්ස් ජනාධිපතිවරයා සදහන් කළේ "අප අතර හවුල්කාරීත්වය ලෝකයට ආදර්ශයක් වේවා. අප දෙරට දිවයින් රාජ්‍යයන්. එබැවින් අපේ හඬ ලෝකයට ඇසෙන්නට සැලැස්විය යුතුයි. දැනටමත් අප කාලගුණික විපර්යාස සම්බන්ධයෙන් ආදර්ශයක් දී තිබෙනවා. ලෝකයට ආදර්ශයක් වන්න අපට පිළිවන්" යනුවෙනි.ශ්‍රී ලංකා ජනාධිපති මහින්ද රාජපක්ෂ මහතා‍ගේ චාරිකාවෙන් දෙරට අතර සබඳතාවනට ස්ථිර අඩිතාලමක් වැටුණු බව කී සීෂෙල්ස් ජනාධිපතිවරයා රාජපක්‍ෂ මහතාගේ නායකත්වය ආදර්ශවත් එකක් යැයිද පැවැසීය. රාජපක්‍ෂ මහතාගේ නායකත්වය යටතේ ශ්‍රී ලංකාව සමඟි සන්ධාන මඟගට පිවිස සිටීම ගැන ප්‍රසාදය පළකළ ඒ මහතා අප්‍රිකාව නැගීඑන වත්මන් අවදියේ දෙරට අතර ආර්ථික හා වෙළෙඳ සහයෝගිතාවට පුළුල් ඉඩකඩ විවර වී ඇතැයිද සඳහන් කළේය.සීෂෙල්ස් ජනාධිපතිවරයා ශ්‍රී ලංකාවේ කළ චාරිකාව ද්විපාර්ශ්වික සබඳතාවන් හි කඩඉමක් සලකුණ කළ බව පැවැසු මහින්ද රාජපක්‍ෂ මහතා සීෂෙල්ස් වෙත පැමිණි ප්‍රථම ශ්‍රී ලංකා රාජ්‍ය නායකයා වන්නට ලැබීම ගෞරවයක් බවද කීවේය. දකුණු - දකුණු සහයෝගිතාව තවත් ශක්තිමත් කිරීමට මෙවැනි චාරිකා ඉවහල් වන බවද දෙරට අතර වෙළෙඳාමේ යහපත් වර්ධනයක් දක්නට ඇතැයිද සඳහන් කළ ජනාධිපතිවරයා ලංකා බැංකුව සීෂෙල්ස් හි සිය ශාඛාවක් විවෘත කරන බවද දැනුම් දුන්නේය.දෙරට අතර ඍජු ගුවන් ගමන් පටන් ගැනීම වඩා වැදගත් වනුයේ ජනතාව අතර මිත්‍රත්වය තහවුරු වීමට ඉවහල් වන බැවින් යැයි හෙතෙම පැවැසීය.ශ්‍රී ලංකා ජනාධිපති මහින්ද රාජපක්ෂ මහතා ශ්‍රී ලංකාවේ වත්මන් තත්ත්වය පැහැදිලි කරමින් සදහන් කළේ "දැන් තිස් වසරක යුද්ධය අවසන්. ශ්‍රී ලංකාව අද දිගු කාලීන සාමය හා ස්ථාවරත්වය භුක්ති විදිමින් සිටිනවා" යනුවෙනි. ගැටුම් අවසන් විමෙන් පසු අවතැන් වූවන් යළි පදිංචි කිරීම, විනාශ කළ යටිතල පහසුකම් යළි ගොඩනැගීම, සටන්කරුවන් පුනරුත්ථාපනය කොට සමාජගත කිරීම, යුද්ධය අවසන් වී මසකට පසු ළමා සොල්දාදුවන් නිදහස් කිරීම සහ විවිධ සංවර්ධන ව්‍යපෘති ක්‍රියාත්මක කිරීම වැනි ක්‍රියාකාරකම් සම්බන්ධයෙන්ද ඒ මහතා සීෂෙල්ස් ජනාධිපතිවරයාට විස්තර කළේ ය.උගත් පාඩම් සහ ප්‍රතිසන්ධාන කොමිසමේ නිර්දේශ ක්‍රියාත්මක කිරීමේ ප්‍රගතියද මෙහිදී පැහැදිලි කෙරිණ. උතුරේ සංවර්ධනය සඳහා පමණක් මේ දක්වා ඩොලර් කෝටි 300 ක් වැයකර ඇතැයි ඒ මහතා "උතුරු පළාත් සභා මැතිවරණය මේ වසරේ පැවැත් වෙනවා. ඒ සඳහා මම අන්තර්ජාතික ප්‍රජාවට නොව ජනතාවට ප්‍රතිඥා දී තිබෙනවා" යැයිද ප්‍රකාශ කළේය.ද්විපාර්ශ්වික සාකච්ඡාවේදී දෙරට අතර සහයෝගීතාව තවත් වර්ධනය කළ හැකි ක්‍ෂේත්‍ර ගණනාවක් හඳුනා ගනු ලැබීය. ධීවර කර්මාන්තය, සාගර සුරක්‍ෂිතතාව, අධ්‍යාපනය, සංස්කෘතිය, සංචාරක ව්‍යාපාරය, සෞඛ්‍යය සහ පුනර්ජනනීය බල ශක්තිය ඒ අතර වෙයි. ගුරුවරුන් බඳවා ගැනීමට ශ්‍රී ලංකාවෙන් ලැබෙන සහාය අගය කළ මිෂෙල් මහතා ශ්‍රී ලංකාව "විශිෂ්ට ගුරුවරුන්" සපයන බවද පැවසීය.ශ්‍රී ලංකාවේ පැවැත්වෙන පොදු රාජ්‍ය මණ්ඩලීය නායක සමුළුවට සීෂෙල්ස් හි සහභාගිත්වය අපේක්‍ෂා කරන බව ශ්‍රී ලංකා ජනාධිපතිවරයා පැවසූ අවස්ථාවේදී ශ්‍රී ලංකාව සැබෑ අවංක මිතුරෙක්. අන්තර්ජාතික වේදිකාවලදී අපේ අඛණ්ඩ සහාය ඔබට ලැබෙනවා යැයි මිෂෙල් මහතා පිළිතුරු දුන්නේ ය.සීෂෙල්ස් උප ජනාධිපති ඩැනි ෆවුරේ මහතා ප්‍රමුඛ ඇමතිවරු කිහිප දෙනෙක් සහ ශ්‍රී ලංකා පාර්ශ්වයෙන් විදේශ කටයුතු ඇමැති මහාචාර්ය ජී.එල්. පීරිස්, ක්‍රීඩා ඇමැති මහින්දානන්ද අලුත්ගමගේ, මහජන සම්බන්ධතා හා මහජන කටයුතු ඇමැති මර්වින් සිල්වා, විදේශ අමාත්‍යාංශයේ අධීක්‍ෂණ මන්ත්‍රී සජින් ද වාස් ගුණවර්ධන, පාර්ලිමේන්තු මන්ත්‍රීවරුන් වන ලොහාන් රත්වත්තේ, ලක්‍ෂ්මන් වසන්ත පෙරේරා, ජනාධිපති ලේකම් ලලිත් වීරතුංග සහ මහ බැංකු අධිපති අජිත් නිවාඩ් කබ්රාල් මහත්වරුද මෙම ද්විපාර්ශ්වික සාකච්ඡාවලට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n13070210</link>
    <topic>ජනපති මහින්ද මැතිසබයට පැමිණීම විශේෂ ගෞරවයක්</topic>
    <author/>
    <content>නිදහසේ, සාමයේ හා ස්ථාවරත්වයේ ජයග්‍රාහකයකු ලෙස ප්‍රකට ජනාධිපති මහින්ද රාජපක්‍ෂ මහතාගේ පැමිණීම සීෂෙල්ස් පාර්ලිමේන්තුවට විශේෂ ගෞරවයක් බව සීෂෙල්ස් පාර්ලිමේන්තු කතානායක ආචාර්ය පැට්‍රික් හර්මිනි මහතා පැවසීය.ශ්‍රී ලංකාවේ ඒකීයභාවය හා භෞමික අඛණ්ඩතාව සුරැකීමේ දී ජනාධිපතිවරයා දැක්වූ දේශපාලන පරිණතභාවය, ධෛර්යය හා අධිෂ්ඨානය හර්මිනි මහතාගේ පැසසුමට ලක් විය.ජනාධිපති මහින්ද රාජපක්‍ෂ මහතා සිය සීෂෙල්ස් ජනරජ රාජ්‍ය චාරිකාවෙහි අවසන් දිනය වූ ඊයේ (1) ශ්‍රී ලංකා - සීෂෙල්ස් ව්‍යාපාරික සංසදයට සහභාගී විය.කෙම්පින්ස්කි සීෂෙල්ස් නිකේතනයේ පැවැති සංසදයට පැමිණි ජනාධිපතිතුමා පිළිගන්නා ලද්දේ සීෂෙල්ස් විදේශ කටයුතු අමාත්‍ය ජීන් පෝල් ඇඩම්, මුදල්, වෙළෙඳ හා ආයෝජන ප්‍රධාන ලේකම් ස්ටීව් ෆැනී, සීෂෙල්ස් වාණිජ හා කර්මාන්ත මණ්ඩල සභාපති මාර්කෝ ෆ‍්‍රැන්සිස් මහත්වරුන් විසිනි.විදේශ අමාත්‍ය මහාචාර්ය ජී.එල්. පීරිස් මහතා සිය ආරම්භක දේශනයෙන් අනතුරුව ශ්‍රී ලංකා නියෝජිත කණ්ඩායම හඳුන්වා දුන්නේ ය.මහ බැංකු අධිපති අජිත් නිවාඩ් කබ්රාල්, විනිමය සුරැකුම්පත් කොමිසමේ සභාපති නාලක ගොඩහේවා යන මහත්වරු විෂයයට අදාළ සංක්‍ෂිප්ත සටහන් ඉදිරිපත් කළහ.මුදල්, වෙළෙඳ හා ආයෝජන ප්‍රධාන ලේකම් ස්ටීව් ෆැනී හා සීෂෙල්ස් වාණිජ හා කර්මාන්ත මණ්ඩල සභාපති මාර්කෝ ෆ‍්‍රැන්සිස් යන මහත්වරු සීෂෙල්ස් රාජ්‍යය වෙනුවෙන් අදහස් දැක්වූහ.සංසදයට සහභාගී වීමෙන් අනතුරුව ජනාධිපතිතුමා සීෂෙල්ස් හි ජෛව විවිධත්ව මධ්‍යස්ථානය නැරඹීමට ගියේය. ජනාධිපතිතුමා කැටුව යන ලද්දේ පරිසර හා බලශක්ති අමාත්‍ය මහාචාර්ය රොල්ෆ් ෆයට් මහතා විසිනි.පරිසර සංරක්‍ෂණ ක්ෂේත්‍රයෙහි හා රාජ්‍ය නොවන සංවිධානවල ජ්‍යෙෂ්ඨ සාමාජිකයන් පිරිසක් ද සහභාගී වූ මෙම චාරිකාව සිහිවීම සඳහා ජෛව විවිධත්ව මධ්‍යස්ථානයෙහි ජනාධිපතිතුමා පැලයක් රෝපණය කළේය.මේ අතර සීෂෙල්ස් ජනාධිපති ජෙම්ස් මිෂෙල් මහතා ජනාධිපති මන්දිරයේ දී පවත්වන ලද ජනාධිපති රාජපක්‍ෂ මැතිතුමා ප්‍රධාන දූත පිරිස වෙනුවෙන් රාත්‍රී භෝජන සංග්‍රහයක් කළේය.ආචාර්ය පැට්‍රික් හර්මිනි මහතා මෙසේ ප්‍රකාශ කළේ සීෂේල්ස් හි නිල සංචාරයක නිරත ජනාධිපතිතුමා සීෂේල්ස් පාර්ලිමේන්තුව ඇමතීමට පෙරේදා (30) පැමිණි අවස්ථාවේදීය.2012 දී තමා ශ්‍රී ලංකාවට පැමිණි අවස්ථාවේ දී රටේ සිදුවන ශීඝ්‍ර සංවර්ධනය විශේෂයෙන් ගැටුම් හේතුවෙන් විනාශයට පත් ශ්‍රී ලංකාවේ නැගෙනහිර ප්‍රදේශයේ සිව් වසරකට පසුව ඇති වී තිබෙන දැවැන්ත වෙනස්කම් සියැසින් දුටු බව හා ඒ පිළිබඳව පුදුමයට පත් වූ බව ද සීෂෙල්ස් කතානායකවරයා පැවසීය.පසුගිය වසරේ 58 වන පොදු රාජ්‍ය මණ්ඩලයීය පාර්ලිමේන්තු සංගම් සම්මන්ත‍්‍රණය සඳහා ශ්‍රී ලංකාවේ කළ සංචාරය සිහිපත් කළ සීෂෙල්ස් පාර්ලිමේන්තු විපක්‍ෂ නායක ඩේවිඩ් පියරේ මහතා තමා ශ්‍රී ලංකාවේ සුන්දරත්වයෙන් පමණක් නොව රටේ ජනතාවගේ ජීවන තත්ත්වයෙන් හා ප්‍රජාතන්ත්‍රවාදය ඉහළ නැංවීමට ශ්‍රී ලංකා රජය හා රාජපක්‍ෂ ජනාධිපතිතුමා පෞද්ගලිකව දක්වන දැඩි කැපවීම දැකීමෙන් විශ්මයට පත් වූ බව පැවසීය.අද ලෝකයට සාමය සෞභාග්‍යය අවශ්‍යයි. ශ්‍රී ලංකාව එහිදී තම වැඩ කොටස ඉටුකරමින් සිටී යැයි ද පියරේ මහතා කීය. දකුණු ආසියාවේ පැරණිම ප්‍රජාතන්ත‍්‍රවාදී රාජ්‍යයක් වන ශ්‍රී ලංකාවේ ප්‍රජාතන්ත‍්‍රවාදය පිළිබඳ අත්දැකීම් පූර්ණ ප්‍රජාතන්ත‍්‍රවාදී රාජ්‍යයක් කරා යන ගමනට සීෂෙල්ස් රාජ්‍යයට මහත් සේ උපකාරී වනු ඇති බව හෙතෙම වැඩිදුරටත් ප්‍රකාශ කළේය.1955 දී පැවැති අප්‍රිකා-ආසියානු සමුළුව හෙවත් බැන්ග්දුන්ග් සමුළුව ශ්‍රී ලංකාව හා අප්‍රිකා මහද්වීපය අතර නූතන සබඳතාවන්හි කඩඉමක් සනිටුහන් කළ බව මෙහිදී ප්‍රකාශ කළ ජනාධිපති මහින්ද රාජපක්ෂ මහතා 2005 දී තමන් ජනාධිපති ධූරයට පත් වූ පසු ශ්‍රී ලංකාවේ විදේශ ප්‍රතිපත්තිය නව දිශාවකට යොමු වූ බව කීය.එතුළින් අප්‍රිකාව සමඟ වූ පැරණි මිතුදම හා සබඳතා පණගැන්වුණු අතර, තමා මෙම සම්භාවනීය සමුළුව ඇමතීම විදේශ ප්‍රතිපත්තියේ දිශානතිය කාලෝචිතව හැඩගැස්වීම පිළිබඳ පැහැදිලි සාක්‍ෂියක් බව ද ඒ මහතා අවධාරණය කළේය.අධිරාජ්‍යවාදයට එරෙහි අප්‍රිකාවේ නිර්භීත සටන සහ ඊට උරදුන් විශිෂ්ට නායකයන් ශ්‍රී ලාංකීය ජනතාවගේ හදවත් තුළ නොමැකෙන ලෙස සටහන් වී ඇත.එය ශ්‍රී ලංකාවේ දේශපාලන සිතියම හා චින්තනය හැඩගැස්වීමෙහිලා ලබාදුන් දායකත්වය සුළුපටු නොවේ යැයි රාජපක්ෂ මහතා සඳහන් කළේය.තිස් අවුරුදු ත්‍රස්තවාදය පරාජය කිරීමෙන් අනතුරුව ශ්‍රී ලංකාව ලබා ගෙන ඇති වත්මන් ප්‍රගතිය පිළිබඳ ජනාධිපතිවරයා සීෂෙල්ස් පාර්ලිමේන්තුව දැනුවත් කරමින් මෙසේ කීවේය.සීෂෙල්ස් හි සම්භාවනීය නීති සම්පාදකයන් හමුවේ මගේ රටේ වත්මන් තත්ත්වය පිළිබඳ කරුණු ස්වල්පයක් ගෙනහැරපෑමට මම කැමතියි.මගේ රටේ ජනතාව මත වසර 30 ක කාලයක් මුදාහල තිරිසන් බෙදුම්වාදී ත්‍රස්තවාදීන්ට එරෙහිව දීර්ඝකාලීන යුද්දයකින් අනතුරුව අප දැන් ත්‍රස්තවාදී තර්ජනයෙන් මිදී ස්ථාවර සාමය හා දේශපාලන ස්ථාවරභාවය අත්කර ගැනීමට අප සමත් වුණා.ජාතික සංහිඳියා වැඩපිළිවෙළ තීව‍්‍ර කිරීමේ අරමුණින් උගත් පාඩම් හා ප්‍රතිසන්ධාන කොමිෂමේ නිර්දේශ ක්‍රියාත්මක කිරීමට ස්ථිර අඩිතාලමක් දමා අවසන්.ජාතික සැලැස්මකට අනුව උගත් පාඩම් හා ප්‍රතිසන්ධාන කොමිසම් වාර්තා ක්‍රියාත්මක කිරීම සඳහා අවශ්‍ය මුල්‍ය පහසුකම් රජය මගින් අයවැය හරහා වෙන් කර දී තිබෙනවා.ගැටුම් අවසන් වීමත් සමඟ අපේ රටේ ජනතාවට එහි ප්‍රතිලාභ භුක්තිවීඳීම සදහා මහාපරිමාණ යටිතල පහසුකම් සංවර්ධන ව්‍යාපෘති ආරම්භ කෙරුණා.අපේ අරමුණ ශ්‍රී ලංකාව කලාපයේ දැනුම්, වානිජ්‍ය, වෙළෙඳ හා නාවික, ගුවන් හා බලශක්ති කේන්ද්‍රය බවට පත් කිරීමයි. අපේ රජයේ ප්‍රතිපත්ති ප්‍රකාශය වන මහින්ද චින්තන ඉදිරි දැක්මේ ද මෙම පංච බල කෙන්ද්‍රය බවට ශී‍්‍ර ලංකාව පත්කිරීම පැහැදිලිව පෙන්වා දී තිබෙනවා. පශ්චාත් යුද ප්‍රතිසංස්කරණ අභියෝග ජයගනිමින් අප ජාතික ප්‍රතිසන්ධානය හා ආර්ථික සමෘද්ධිය ඇති කිරීමට කි‍්‍රයා කරමින් සිටින මේ මොහොතේ ත්‍රස්තවාදයට එරෙහි අපගේ ජයග්‍රහණය අවමානයට පත්කරමින් ජාත්‍යන්තර ක්ෂේත්‍රයේ දී අප පීඩාවට හසු කිරීමටත්, අපට එරෙහිව ක්‍රියා කිරීමටත් ඇතැම් පිරිස් උත්සාහ දරනවා.මේ නිසා සීෂෙල්ස් වැනි අප අවබෝධ කරගත් මිත්‍රශීලී රාජ්‍යන්ගේ ඉතා වැදගත් අඛණ්ඩ සහාය අපට දිගින් දිගටම අවශ්‍යයයි. මේ ප්‍රයත්නයේ දී ජාත්‍යන්තර ප්‍රජාවට ශ්‍රී ලංකාව වෙනුවෙන් දිය හැකි හොඳම සහාය සැබෑ ප්‍රතිසන්ධාන ක්‍රියාවලියක් සඳහා අවශ්‍ය කාලය, ඉඩ අවකාශය හා ධෛර්යය ලබා දීම යි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n13070211</link>
    <topic>උසස් පෙළට සිසුන් ගන්න නව චක්‍රලේඛයක් එයි</topic>
    <author/>
    <content>අතිදුෂ්කර ග්‍රාමීය පාසල්වලින් උසස් ලෙස අ.පො.ස (සා පෙළ) සමත් වූ සිසුන් උසස් පෙළට ඇතුළත් කිරීමෙන් පසු තවදුරටත් පුරප්පාඩු පවතින පාසල්වලට (ඒ – 9) හා (ඒ - 8 ) සාමාර්ථ ලබාගත් සිසුන් ඇතුළත් කිරීම සඳහා වන නව චක්‍රලේඛනයක් අධ්‍යාපන අමාත්‍යාංශය විසින් ඉදිරිපත් කර ඇත.තාක්ෂණවේදය විෂය ධාරාව සඳහා අදාළ පාසලේ පහසුකම් නොමැති අවස්ථාවේදී තාක්ෂණවේදය විෂය තිබෙන පාසලකට ඇතුළත්වීමට ද මෙමගින් සිසුන්ට අවස්ථාව ලබා දී ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n13070212</link>
    <topic>ව්‍යවස්ථා සංශෝධනයට පත්කළ තේරීම් කාරක සභාව 9දා රැස්වෙයි</topic>
    <author>අසේල කුරුළුවංශ හා ඉන්දික පොල්කොටුව</author>
    <content>දහතුන්වන ආණ්ඩුක්‍රම ව්‍යවස්ථා සංශෝධනයෙන් පළාත් සභාවලට ලබාදී ඇති බලතල යළි සංශෝධනය කිරීම කොයි ආකාරයට සිදුවිය යුතු ද යන්න සාකච්ඡා කැර පොදු එකඟතාවකට පැමිණීමේ අරමුණින් පත්කළ පාර්ලිමේන්තු තේරීම් කාරක සභාව මෙම මස 9 දින රැස්වීමට නියමිතය.එහි සාමාජික පාර්ලිමේන්තු මන්ත්‍රිනී සුදර්ශනී ප්‍රනාන්දුපුල්ලේ මහත්මිය ඊයේ (1) පොල්ගොල්ල සැලවන බෝධි විහාරයේදී උඩරට අමරපුර මහා නිකායේ වයඹ මධ්‍යම දෙදිසාවේ උප ප්‍රධාන සංඝනායක යටිරාවන ශීලානන්ද නාහිමියන් බැහැදුටු අවස්ථාවේ මේ බව කීය.එජාපය, ජවිපෙ හා ද්‍රවිඩ සන්ධානය මෙම තේරීම් කාරක සභාවට පැමිණ ඔවුන්ගේ යෝජනා ඉදිරිපත් කරන්නේ නම් සියලු පක්ෂවල එකඟතාව ඇතිව වඩා හොඳ තීරණ ගෙන අවශ්‍ය සංශෝධන සිදුකළ හැකි බව මෙහිදී මන්ත්‍රීවරිය කීවාය.එක්සත් ජනතා නිදහස් සන්ධානය පක්ෂ ගණනාවක එකතුවක් බැවින් ඒ තුළ විවිධ මතවාද පැවතිය හැකි බවත් ශ්‍රී ලංකා නිදහස් පක්ෂය පළාත් සභා මුළුමනින් අහෝසි නොකර පළාත් සභා දෙකක් ඒකාබද්ධවීම වැළැක්වීම පොලිස් සහ ඉඩම් බලතල අහෝසි කිරීම යන පදනමේ පිහිටා ක්‍රියා කරන බවත් ඇය ප්‍රකාශ කළාය. අදාළ ගැටලුවේදී ජනපති ප්‍රමුඛ ශ්‍රී. ල.නි.ප.යේ මතය මෙරට ජනතාවගෙන් 80%ක් පමණ අනුමත කරන බව යටිරාවන ශීලානන්ද හිමියෝ පැවසූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n13070213</link>
    <topic>සෞදි පොදු සමාව හෙටින් අවසන්</topic>
    <author>මහින්ද අලුත්ගෙදර</author>
    <content>සෞදි අරාබියාවේ රැදී සිටින අනවසරික සංක්‍රමණිකයන් ඉවත් කිරීම සඳහා එරට රජය ප්‍රකාශයට පත්කළ පොදු සමාකාලය අවසන් වුවද එම කාලය තුළ ලියාපදිංචි වූ සියලුම ශ්‍රී ලාංකිකයන්ට කිසිඳු බාධාවකින් තොරව මෙරටට පැමිණීමේ හැකියාව තිබෙන බව ශ්‍රී ලංකා විදේශ සේවා නියුක්ති කාර්යාංශය අවධාරණය කරයි.අනවසර සංක්‍රමණිකයන් ඉවත් කිරීම සඳහා ‍සෞදි අරාබියානු රජය විසින් පසුගිය අප්‍රේල් මස 03 දා පොදු සමා කාලයක් ප්‍රකාශයට පත්කරන ලද අතර එය හෙට (03) අවසන් වෙයි. මේ පොදු සමාකාලයේදී ශ්‍රී ලාංකිකයන් 2,400 පමණ මේ වනවිට ශ්‍රී ලංකාවට පැමිණ තිබෙන බවද ශ්‍රී ලංකා විදේශ සේවා නියුක්ති කාර්යාංශයේ නියෝජ්‍ය සාමාන්‍යාධිකාරී මංගල රන්දෙනිය මහතා "දිනමිණ" ට පැවසීය.අනවසරයෙන් සෞදි අරාබියාවේ රැදී සිටින 14,000ක් පමණ වන ශ්‍රී ලාංකිකයන්ගෙන් සියයට 99ක් පමණ මේ වනවිට ශ්‍රී ලංකාවට පැමිණීමේ අපේක්ෂාවෙන් සෞදි අරාබියාවේ ශ්‍රී ලංකා තානාපති කාර්යාලයේ ලියාපදිංචි වී සිටින බව පෙන්වාදුන් ඒ මහතා පොදු සමාකාලය තුළ ලියාපදිංචි වීම හේතුවෙන් මොවුන් ගෙන්වා ගැනීමට කිසිඳු බාධාවක් නැතැයිද සදහන් කළේය.අනවසර ශ්‍රී ලාංකිකයන් මුලින්ම රියාද් නුවර පිහිටි ශ්‍රී ලංකා තානාපති කාර්යාලය වෙත ගොස් අදාළ ලියකියවිලි ඉදිරිපත් කොට ලියාපදිංචි වියයුතු අතර එයින් අනතුරුව සෞදි අරාබියෙන් පිටවීම සදහා එරට රජයේ බලයලත් ආයතනය වන ජවසාද් වෙත ගොස් තාවකාලික අවසර පත්‍රය ලබාගත යුතු වෙයි.මේ දක්වා ශ්‍රී ලංකාවට පැමිණීමේ අපේක්ෂාවෙන් සිටියද ශ්‍රී ලාංකිකයන් විශාල පිරිසකට පැමිණීමට නොහැකි වී තිබෙන්නේ ජවසාද් ආයතනය මඟින් තාවකාලික බලපත්‍රය නිකුත් කිරීමේ ප්‍රමාදය බව පෙන්වාදුන් නියෝජ්‍ය සාමාන්‍යාධිකාරීවරයා පොදු සමා කාලය අවසන් වුවද ඔවුන්ට ඉදිරියේදී කිසිඳු බාධාවකින් තොරව ශ්‍රී ලංකාවට පැමිණීමේ හැකියාව තිබෙන බව ප්‍රකාශ කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n13070214</link>
    <topic>අවුරුද්දට අඩු දරුවන්ට සරම්ප බෝවීමේ අවදානමක්</topic>
    <author>සන්ධ්‍යා කරුණාරත්න</author>
    <content>මාස 6 ත් 12 ත් අතර වයස් කාණ්ඩයට අයත් දරුවන් අතර සරම්ප රෝගය පැතිර යාමේ අවදානමක් මතුව ඇති නිසා අතිරේක සරම්ප එන්නත් මාත්‍රාවක් ලබාදීමට සෞඛ්‍ය අමාත්‍යාංශය තීරණය කරයි.අඳාළ වයස් කාණ්ඩයට අයත් දරුවන්ට පසුගිය ජනවාරි මාසයේ සිට මේ දක්වා කාලය තුළ සරම්ප රෝගය වැළඳීමේ ප්‍රවනතාව ඉහළ ගොස් ඇති බවත් රෝගයට ගොදුරු නොවීම සඳහා කුඩා දරුවන් තුළ ප්‍රතිශක්තිකරණය ඇති කිරීමේ අරමුණෙන් මේ අතිරේක සරම්ප මාත්‍රාව ලබාදෙන බවත් සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා පැවැසුවේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n13070215</link>
    <topic>දහතුනේ ඇති සිදුරු වහන්න සෑම පක්ෂයක්ම සහාය දිය යුතුයි</topic>
    <author>අසේල කුරුළුවංශ</author>
    <content>ඊළමට පාර කපන දහතුන්වන ව්‍යවස්ථා සංශෝධනයේ ඇති සියලු සිදුරු වසා දැමිය යුතු බවත් කේවල් නොකර සෑම පක්ෂයක්ම මෙම අවස්ථාවේ ඊට සහාය දිය යුතු බවත් ශ්‍රී ලංකා රාමඤ්ඤ මහා නිකායේ මහානායක අග්ගමහා පණ්ඩිත අතිපූජ්‍ය නාපාන පේමසිරි හිමියෝ පවසති.අද ඒ සඳහා ක්‍රියාමාර්ග නොගතහොත් අනාගතයේදී ඒ පිළිබඳ පසුතැවීමට සිදුවනු ඇති බව ද උන්වහන්සේ කීහ.බහුතර ජනතා කැමැත්තෙන් පත්වූ රජය සතුව ඕනෑම වෙලාවක අරින්න වහන්න යතුර තිබිය යුතු බවත් කුමන්ත්‍රණ කාරී බලවේගවල උවමනාවට යතුරු කැරැල්ලම දුන්නොත් අවසානයේ සිදුවන්නේ ගෙයින් දොට්ට බැසීමට බවත් මහානාහිමියෝ ප්‍රකාශ කළහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n13070216</link>
    <topic>පස්නිවුන් දරුවන්ගෙන් එක් අයෙක් මිය ගිහින්</topic>
    <author>අසේල කුරුළුවංශ</author>
    <content>මහනුවර මහ රෝහලේ දී පසුගියදා උපත ලද පස්නිවුන් දරුවන් අතරින් එක් දරුවකු ඊයේ (1) මියගොස් ඇත.පේරාදෙණිය සිරිමාවෝ බණ්ඩාරනායක ළමා රෝහලේ නොමේරූ ළදරු ඒකකයේ සිටියදී මේ දරුවා මියගොස් තිබේ. පිරිමි දරුවකු වන මේ දරුවාගේ අවසන් කටයුතු මඩවල ජුම්මා පල්ලියේදී ඊයේ (01) පස්වරුවෙම සිදුකෙරුණි. මේ වන විට දරුවන් තිදෙනෙකු මහනුවර මහ රෝහලේ නොමේරූ ළදරු ඒකකයේද එක් දරුවෙකු පේරාදෙණිය ශික්ෂණ රෝහලේ නොමේරූ ළදරු ඒකකයේ ද ප්‍රතිකාර ලබමින් සිටිති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n13070217</link>
    <topic>වසරකට ඒඩ්ස් මරණ 40ක්</topic>
    <author>සන්ධ්‍යා කරුණාරත්න</author>
    <content>එච්.අයි.වී. ඒඩ්ස් වෛරසය ශරීරගත වූ පුද්ගලයන්ගෙන් 40 දෙනකු වාර්ෂිකව මරණයට පත් වන බව ජාතික ලිංගාශ්‍රිත රෝග හා ඒඩ්ස් මර්දන වැඩසටහන පවසයි.එච්.අයි.වී. ඒඩ්ස් වෛරසය ශරීරගත වූවන් නිසි ප්‍රතිකාර ලබා ගැනීමෙන් සිදු වන මරණවලින් සියයට 30 ක් අඩු කර ගත හැකි බව ජාතික ලිංගාශ්‍රිත රෝග හා ඒඩ්ස් මර්දන වැඩසටහනේ අධ්‍යක්ෂ වෛද්‍ය සිසිර ලියනගේ මහතා ප්‍රකාශ කරයි.වසරකට 200 ක් පමණ රෝගීන් වාර්තා වන බවත් මර්දන වැඩසටහන මඟින් මෙරට පුද්ගලයන් 600 ක් පමණ සිටින බවට ඇස්තමේන්තු කර ඇති බවත් ඒ මහතා කීය.අනාරක්ෂිත ලිංගික කටයුතුවල යෙදෙන පුද්ගලයන් ජාතික ලිංගාශ්‍රිත රෝග හා ඒඩ්ස් මර්දන වැඩසටහනට සහභාගී වී රුධිර පරීක්ෂණයක් සිදු කර තමාට වෛරසය ශරීරගතව ඇත් නම් නිසි ප්‍රතිකාර සඳහා යොමු විය යුතු යැයි ද අධ්‍යක්ෂවරයා පැවැසීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=n13070218</link>
    <topic>බෝඩ් ලෑලි අල්ලාගෙන කාන්තා අයිතිවාසිකම් දිනාගැනීමට උත්සාහ කරන අයට කුසුමා ගුණවර්ධන ආදර්ශයක්</topic>
    <author>මැදකොළඹ සමූහවයිමන් හෙට්ටිආරච්චි</author>
    <content>කාන්තාවන්ගේ අයිතීන් දිනාගැනීම උදෙසා බෝඩ් අල්ලාගෙන උද්ඝෝෂණ කරන කාන්තාවන්ට කුසුමා ගුණවර්ධන මැතිනියගේ දේශපාලන ජීවිතයේ බොහෝ පාඩම් ඉගෙන ගැනීමට හැකි බව ශ්‍රී ලංකා පාර්ලිමේන්තුවේ කථානායක චමල් රාජපක්‍ෂ මහතා පැවසීය.ඒ මහතා එම අදහස් පළකළේ 1948 පළමු පාර්ලිමේන්තුවේ සිට 1960 දක්වා මන්ත්‍රීවරියක ලෙස අඛණ්ඩව කිරිඇල්ල හා අවිස්සාවේල්ල ආසන නියෝජනය කළ කුසුමා ගුණවර්ධන මහත්මියගේ දේශපාලන ජීවිතය අලළා ලක්මලී ගුණවර්ධන මහත්මිය විසින් රචිත “කුසුමා, වාමාංශික දේශපාලන ජීවිතයක්” කෘතිය එළිදැක්වීමේ උත්සවයට ප්‍රධාන ආරාධිත ලෙස සහභාගිවෙමිනි. එම කෘතිය එළි දැක්වීම කොළඹ 07 ලක්ෂ්මන් කදිරගාමර් ජාත්‍යන්තර සබඳතා හා ක්‍රමෝපාය අධ්‍යන ආයතනයේදී පැවැත්විණි. එහිදී වැඩිදුරටත් අදහස් දැක්වූ චමල් රාජපක්‍ෂ මහතා,“ගිරුවාපත්තුවේ රුහුණේ තංගල්ලේ උපන් කුසුමා ගුණවර්ධන මැතිනිය අනුස්මරණය කරන මේ උත්සව සභාවට මා ආරාධනයක් නොමැතිව වුවත් සහභාගිවිය යුතුයි. කුසුමා ගුණවර්ධන මැතිනිය ලංකා ඉතිහාසයේ නිතරගයෙන් පාර්ලිමේන්තුවට පත්වූ පළමු මන්ත්‍රීවරියයි. එසේම සිංහල භාෂාවෙන් පාර්ලිමේන්තුවේ කතා කළ පළමු මන්ත්‍රීවරිය ද වන්නේ කුසුමා ගුණවර්ධන මැතිනියයි.මා කුඩා කාලයේ කුසුමා ගුණවර්ධන මැතිනිය දැක තිබුණේ මගේ පියා සමඟ පිලිප් ගුණවර්ධන මහතාගේ තුම්මුල්ලේ නිවසට ගිය අවස්ථාවලදීය. එදා වාමාංශික නායකයන් ගුණවර්ධන පවුල හා රාජපක්‍ෂ පවුල අතර සමීප සබඳතාවයක් පැවැත්වූවා. අදත් ඒක එහෙමමයි. 1960දී මාගේ ආදරණීය පියාණන් වූ ඩී. ඒ. රාජපක්‍ෂ තරග කළේ පිලිප් ගුණවර්ධන මහතා යටතේයි. එදා පිලිප් ගුණවර්ධන මහතාට බොරළුගොඩ සිංහයා කියනකොට අපේ පියාට රුහුණේ සිංහයා කියලයි කිව්වේ. ගොවියාට වී මලු දෙක තුනක් දීලා ඉඩම් හිමියා වී ටික අරගෙන ගිය යුගය නැති කළේ පිලිප් ගුණවර්ධන මැතිතුමා හඳුන්වා දුන් කුඹුරු පනතයි. මේ පනත ගේන්න අධිරාජ්‍යවාදීන්ට විරුද්ධව සටන් කිරීමට කුසුමා ගුණවර්ධන මැතිනිය පිලිප් ගුණවර්ධනයන්ට විශාල ශක්තියක් වුණා. වරාය ජනසතු කිරීමේදීත් එවැනිම ශක්තියක් ලබා දුන්නා. පාර්ලිමේන්තු මන්ත්‍රීවරියක් වගේම බිරිඳක් සහ මවක් ලෙස කුසුමා ගුණවර්ධන මහත්මිය තම වගකීම් නිවැරදිව ඉටු කළා. ඔවුන් හැමවිටම කටයුතු කළේ තම දේපළ ගැන හිතමින් නෙමෙයි. ජනතාවට සේවය කිරීමේ උතුම් අරමුණෙනි. ගුණවර්ධන පවුලේ අයට එම අභීත ව්‍යායාමය ඉදිරියට ගෙන යාමට පිලිප් ගුණවර්ධනයන්ගේ බිරිය - කුසුමා ගුණවර්ධන මහත්මිය යෝධ ශක්තියක් ගෙන දුන්නා.පීඩා විඳින ජනතාව පීඩනයෙන් මුදාලීම සඳහාත් අධිරාජ්‍යවාදී ග්‍රහණයෙන් මෙරට මුදා ගැනීම සඳහාත් උදාරවූත් එඩිතර වූත් විමුක්තිකාමී අරගල මෙම ගුණවර්ධන සහෝදරයින්ට මෙහෙයවීමට කුසුමා මහත්මිය අනුබල දුන්නා පමණක් නොව එම ගමන් මගේ ඇයද පෙරමුණෙන් ගමන් කළ බවද හේ කීය. එබඳු දිරිය මාතාවකගේ ජන්ම ශත සංවත්සරය වෙනුවෙන් වටිනා පොතක් සකස්කර මෙබඳු උපහාර උත්සවයක් පැවැත්වීම අතිශයින්ම අගය කළ යුතු වෙනවා.ප්‍රධාන දේශනය පැවැත්වූ මහාචාර්ය නිමල් ද සිල්වා මහතා, මෙම පොත සම්පාදනය කිරීම පැසසිය යුතු ක්‍රියාදාමයක් ලෙස පැවසීය. අනාගතය හොඳින් සැලසුම් කරගන්නට නම් වර්තමානය හොඳින් අවබෝධ කරගත යුතුයි. අද එළිදැක් වූ කුසුමා ගුණවර්ධන චරිතාපදානයෙන් එවකට රටේ පැවති තත්ත්වය පිළිබඳ හොඳ වැටහීමක් ලබාගන්නට පුළුවන. කුසුමා ගුණවර්ධන චරිතයෙන් මේ රටේ දේශපාලනයට පිවිසෙන බොහෝ දෙනාට ආදර්ශයට ගත හැකි බොහෝ දෑ තිබෙනවා. අභියෝග හමුවේ නොසැලෙමින් එක් අරමුණක් වෙනුවෙන් ගමන් කිරීම වගේම ඍජු අදහස් ප්‍රකාශ කිරීමටත් එතුමිය හැමවිටම උත්සහ කළා.මෙහිදී අදහස් දැක්වූ 1956 පාර්ලිමේන්තුවේ පළමු භාෂා පාරිවර්තක ලෙස කටයුතු කළ ජ්‍යෙෂ්ඨ මාධ්‍යවේදී එස්. පියසේන මහතා, “කුසුමා ගුණවර්ධන මහත්මිය හැමවිටම තමා නියෝජනය කරන ප්‍රදේශයේ ජනතාවගේ අවශ්‍යතාවන් නොපැකිලිව හා ඍජුව පාර්ලිමේන්තුවේ කතා කළා. විශේෂයෙන් කැලණි මිටියාවත ගංවතුරෙන් යටවීම පිළිබඳ, දුෂ්කර පාසල් අධ්‍යාපනය නඟාසිටවීම පිළිබඳ, ග්‍රාමීය රෝහල්වල සෞඛ්‍ය පහසුකම් නඟාසිටවීම පිළිබඳ, එතුමිය අවධානය යොමු කළා. චීන ශ්‍රී ලංකා මිත්‍රත්ව සංගමයේ පළමු සභාපතිනිය ලෙස එතුමිය දෙරටේ මිත්‍රත්වය වෙනුවෙන් විශාල කාර්යභාරයක් ඉටුකළා.මේ අවස්ථාවට සෞඛ්‍ය ඇමැති මෛත්‍රීපාල සිරිසේන මහතා, ආපදා කළමනාකරණ ඇමැති මහින්ද අමරවීර මහතා, පාර්ලිමේන්තු කටයුතු ඇමැති සුමේධා ජී. ජයසේන මහත්මිය, නියෝජ්‍ය ඇමැති පණ්ඩු බණ්ඩාරනායක මහතා සහ පාර්ලිමේන්තු මන්ත්‍රීවරුන් හා මන්ත්‍රීවරියන් විශාල පිරිසක් ද ශ්‍රී ලංකාවේ කියුබානු තානාපතිනි ඉන්දිරා ලෝපේස් මැතිනිය ද, ජලසම්පාදන ඇමැති දිනේෂ් ගුණවර්ධන මහතා, සිවිල් ගුවන් සේවා නියෝජ්‍ය ඇමැති ගීතාංජන ගුණවර්ධන මහතා ඇතුළු පවුලේ ඥාතීහු විශාල පිරිසක් ද ජනමාධ්‍ය අමාත්‍යංශයේ ලේකම් චරිත හේරත් මහතා ඇතුළු නිලධාරීහු විශාල පිරිසක් ද 1956 පාර්ලිමේන්තුවේ කුසුමා ගුණවර්ධන මැතිනිය සමඟ කටයුතු කළ හිටපු පාර්ලිමේන්තු මන්ත්‍රී එම්. එස්. තේමිස් මහතා ඇතුළු වාමාංශීය දේශපාලනයේ බොහෝ පිරිසක් මේ අවස්ථාවට එක්විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=r1307021</link>
    <topic>‘ගල් කෝපි’ හදන්න වලස්මුල්ලේ කම්හලක ගංජ කිලෝ 702ක්</topic>
    <author>බන්දුල ගුණසේකර, මාතර සමූහ ඩබ්ලිව්. පී. ධර්මරත්න සහ ගන්දර සමූහ ජයසිරි පේදුරුආරච්චි</author>
    <content>දේශීය ඖෂධ සාදන මුවාවෙන් “ගල් කෝපි” සෑදීමට ගංජා කුඩුකර දිවයිනේ විවිධ ප්‍රදේශවලට බෙදාහරින කර්මාන්ත ශාලාවක් වටලා රුපියල් අසූහතර ලක්ෂ විසිහතර දහසක් වටිනා (රු.84,24,000/=) ගංජා කුඩු කිලෝ 702ක් සමඟ 32 හැවිරිදි පුද්ගලයෙක් මාතර කොට්ඨාස අපරාධ විමර්ශන අංශය විසින් අත්අඩංගුවට ගෙන ඇත. මෙය මාතරින් අල්ලන ලද විශාලම ගංජා ප්‍රමාණය බව වාර්තාවේ.පසුගිය 01 දින රාත්‍රී 1.00ට පමණ වලස්මුල්ල ඕකවෙල නිවෙසක් වටලා මේ ගංජා කුඩු තොගය පොලිසිය විසින් අත්අඩංගුවට ගෙන ඇත.දීර්ඝ කාලයක් තිස්සේ පවත්වාගෙන ගිය මේ මත්කුඩු ජාවාරම සම්බන්ධයෙන් පොලිසියට ලැබුණු ඔත්තුවක් අනුව දකුණු පළාත් ජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්න, මාතර ජ්‍යෙෂ්ඨ පොලිස් අධිකාරී දේශබන්දු තෙන්නකෝන් මහත්වරුන්ගේ උපදෙස් පරිදි මාතර කොට්ඨාස අපරාධ විමර්ශන අංශයේ ප්‍රධාන පොලිස් පරීක්ෂක ධම්මික හපුගොඩ මහතාගේ මෙහෙයවීමෙන් මේ මෙහෙයුම සිදුකර ඇත.සැකකරු පාරම්පරික පියාගේ වෙදකම කරන අතර අනුරාධපුර තලාව ප්‍රදේශයේ චීවරධාරියකුට අයත් බලපත්‍රයක් අයුතු ලෙස උපයෝගී කරගෙන මේ ජාවාරම සිදුකර ඇත.ලියාපදිංචි දේශීය වෛද්‍යවරයකුට ඖෂධ සෑදීම සඳහා දේශීය වෛද්‍ය දෙපාර්තමේන්තුව විසින් වසරකට ගංජා කිලෝ 10ක් පමණක් භාවිත කිරීමට පමණක් අවසරය දී තිබියදී ගංජා කිලෝ 702ක් භාවිත කරමින් මොහු සිදුකර ඇත්තේ ගංජා කෝපි හෙවත් ‘ගල් කෝපි’ සෑදීම සඳහා කිලෝ1ක් රුපියල් 12000/=කට යාපනය, මඩකළපුව, අම්පාර ප්‍රදේශවලට අලෙවි කිරීමයි.මාතර කොට්ඨාසයේ ගංජා මත්ද්‍රව්‍ය තුරන් කිරීමේ මෙහෙයුම් ක්‍රියාත්මකව පවතින නිසා ගංජා ප්‍රවාහනය සිදුකළොත් පොලිසියට හසුවෙන බව දත් සැකකරු පොලිස් ඇසට වැලිගැසීම සඳහා ගංජා කුඩු කර මිනිසුන් “සූර්” කිරීමේ අලුත් ජාවාරමක් ආරම්භ කර තිබේ. සැකකරු සහ ගංජා ඊයේ (01) මාතර මහේස්ත්‍රාත් අධිකරණයට ඉදිරිපත් කිරීමට නියමිතව තිබªුණි.ප්‍රධාන පොලිස් පරීක්ෂක ධම්මික හපුගොඩ මහතාගේ මෙහෙයවීමෙන් පො.ප. පී. එස්. සී. සංජීව, පො.ප. ජයරත්න, උ.පො.ප. දමින්ද, පො.සැ. 43091 පතිරත්න, 666 අතුල, 13056 ගමගේ, 56209 ජයලත්, 28523 කපිල, 8367 නන්ද, 55870 ෂෙල්ටන්, 2798 ලලින්ද, 24833 රත්නසිරි, පො.කො. 45455 සුජිත්, 36312 අජිත්, 84855 රොෂාන්, 55974 කමල් නිලධාරීහු මේ වැටලීම සිදු කළහ.අල්ලන ලද ගංජා කුඩු ගෝනි අධිකරණයට ගෙනයාම සඳහා සූදානම් කර තිබූ අවස්ථාවේ වැටලීම මෙහෙය වූ ප්‍රධාන පොලිස් පරීක්ෂක ධම්මික හපුගොඩ මහතා ඇතුළු නිලධාරින්ගේ පරීක්ෂාවට ලක්වී ඇති අයුරු සහ වාහනයට ගංජා කුඩු ගෝනි ප්‍රවාහනය කර තිබූ අයුරු..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=r1307022</link>
    <topic>ඉතින් සහෘදයනි... මෙතැන් සිට අත්වැල් බැඳන් විශ්වය ජයගමු</topic>
    <author/>
    <content>ප්‍රදේශයේ පාසල් රැසකින් උසස් පෙළ හැදෑරීමට අම්බලන්ගොඩ කුලරත්න විදුහලට පැමිණි නවක සිසුන් විදුහලේ සිසුන් විසින් ඉතා සුහදව පිළිගන්නා ලදී. ඉකුත්(24)දා කලා, වාණිජ සහ ජීවවිද්‍යා අංශයන්ගෙන් උසස් පෙළ හැදෑරීමට පැමිණි සිසුන් විදුහලේ දොරටුව අසලදී රෝසමල් දී විදුහලේ සිසුන් පිළිගනු ලැබීය.විවිධ පාසල්වලින් උසස් පෙළ හැදෑරීමට පැමිණි සිසුන් අතර ගැටුම් ඇතිවීම් වැළැක්වීම සඳහා සිසුන් අතර සහෝදරත්වය ඇති කිරීමට විදුහල්පතිවරයා ඇතුළු ආචාර්ය මණ්ඩලය මෙය සංවිධානය කර තිබුණි.විදුහලේ සිසුන් විසින්ම නව පාසලට පැමිණි සහෝදර සිසුන් පිළිගෙන තූර්යවාදක කණ්ඩායම පෙරටු කරගෙන ප්‍රධාන ශාලාවට කැඳවාගෙන ගොස් නවක සිසුන්ට සංග්‍රහ කිරීමෙන් ඇති වූ සුහදත්වයෙන් පැමිණි නවක සිසුන්ට සතුටින් අධ්‍යාපන කටයුතු කරගැනීමට හැකි වී තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=r1307023</link>
    <topic>සූර්වී මෝටර් සයිකලේ පැද සිසුන් 4ක් යටකර දාලා</topic>
    <author>ඉන්දික පොල්කොටුව</author>
    <content>බීමතින් යතුරු පැදියක් ධාවනය කර ලග්ගල දාස්ගිරිය ප්‍රදේශයේ දී දොළොස් හැවිරිදි පාසල් සිසුන් සිවු දෙනකු අනතුරට ලක්කළ යතුරු පැදිකරුවකු ලග්ගල පොලිසිය මඟින් අත්අඩංගුවට ගනු ලැබ ඇත.මේ සිසුන් සිවු දෙනා උපකාරක පන්ති ගොස් එමින් සිටියදී අනතුරට ලක්ව ඇති අතර, ඉන් තුවාල ලබා ලග්ගල හත්තොට අමුණ රෝහලට ඇතුළත් කර තිබේ.සැකකරු මත්පැන් පානය කර යතුරුපැදි ධාවනයේ යෙදී සිටියදී අදාළ සිසුන් සිවු දෙනා උපකාරක පන්ති සඳහා ගොස් එමින් සිට ඇති අතර එහිදී ඔහු අපරීක්ෂාකාරී ලෙස යතුරු පැදිය ධාවනය කරමින් සිසුන් සිවුදෙනාම අනතුරට ලක්කැර ඇත.මාතලේ කොට්ඨාස භාර ජ්‍යෙෂ්ඨ පොලිස් අධිකාරී සංජීව මැදවත්ත මහාතාගේ උපදෙස් මත ලග්ගල වැඩබලන ස්ථානාධිපති උපුල් ගුණවර්ධන මහතා ඇතුළු නිලධාරීහු පිරිසක් මෙහි වැඩිදුර පරීක්ෂණ පවත්වති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=r1307024</link>
    <topic>කොල්ලො 3ක් දොරත් කඩන් ගාලු කුමාරිගේ වැසිකිළි වළේ</topic>
    <author>මාතර සමූහඩබ්ලිව් . පී. ධර්මසේන</author>
    <content>දුම්රියේ වැසිකිළියට ගිය වයසක අයකු පෙරළාගෙන මගීන් තිදෙනකු වැසිකිළියට ඇදවැටීමේ හාස්‍යජනක සිද්ධියක් පසුගිය දින ගාලු කුමාරි දුම්රියේදී දැකගන්නට හැකිවිය.දිනය පසුගිය 29 දින සෙනසුරාදා ප.ව 3.25ට පමණ විය. කොළඹ සිට මාතර බලා ධාවනය වූ ගාලු කුමාරි දුම්රිය උතුරු කළුතර දුම්රිය ස්ථානයට ළඟා වන විටත් සෙනඟ පිරි පාපුවරුවේද මඟීන් ගමන් කරමින් සිටි අවස්ථාවක් විය.මේ දුම්රිය උතුරු කළුතර දුම්රිය ස්ථානයේ නතර කරවිට බොහෝ පිරිසක් එකම දුම්රිය මැදිරියකට ගොඩවීම නිසා දුම්රිය ඇතුළත අධික තදබදයක් විය. කළුතර දුම්රිය ස්ථානයෙන් දුම්රිය පිටත් වී විනාඩි කිහිපයක් යන විට දුම්රියේ වැසිකිළියේ සිටි වයසක තැනැත්තකු එකවිටම වැසිකිළියේ දොර ඇරීමත් සමඟ දොරට වැරෙන් අත තබාගෙන සිටි තරුණයන් තිදෙනකු වැසිකිළියේ සිටි වයසක පුද්ගලයාද පෙරළාගෙන ඇද වැටුණේ සියලුම දෙනා සිනහවට ලක් කරමිනි.මේ අවස්ථාවේ දඩි බිඩි ගා නැඟී සිටි තරණයින් අංකල් බලාගෙන එපාය දොර අරින්න කී විට මට උඹල කියන්නේ මේක ඇතුළට වෙලා ඉන්නැයි කියලයි. නිදහසේ කරන්න තියෙන්නේ වැසිකිළි යාම පමණයි, ඒකටත් ඉඩක් නැහැ. අපරාදේ මගේ සූට් එකම ජරා කරා කියමින් මඩ සහ වතුර ගැටී තිබුණ සුදු සරම කැසපට ගසාගෙන ඉතා අසීරුවෙන් මඟීන් අතරින් සීයා ගමන් කළේ මගීන්ගේ උසළු විසුළු මධ්‍යයේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=r1307025</link>
    <topic>මෙවර මහ කන්නයේදී කුරුණෑගලින් මෙට්රික් ටොන් ලක්ෂ 7ක වී අස්වනු</topic>
    <author>පොල්ගහවෙල සමූහ එල්. පී. තිලකරත්න</author>
    <content>2013 මහ කන්නයේදී කුරුණෑගල දිස්ත්‍රික්කයෙන් මෙට්රික් ටොන් 7ක වී අස්වැන්නක් ලැබුණු බව කුරුණෑගල නියෝජ්‍ය කෘෂිකර්ම අධ්‍යක්ෂ එච්. එම්. සිරිමෙවන් හේරත් මහතා සඳහන් කරයි.2013 මහ කන්නයේදී විශාල වාරි ව්‍යාපෘති යටතේ කුඹුරු හෙක්ටයාර් 29,426ක් ද, සුළු වාරික්‍රම යටතේ කුඹුරු හෙක්ටයාර් 29885ක් ද, වර්ෂා පෝෂිත යටතේ කුඹුරු හෙක්ටයාර් 68,012ක් ද වශයෙන් හෙක්ටයාර් 68,012ක් වගා කර තිබිණි.යළ කන්නයේ දී කුඹුරු හෙක්ටයාර් 66,906ක් වගා කිරීම ඉලක්ක කර ඇති අතර, වී මෙට්රික් ටොන් 212,547ක අස්වැන්නක් අපේක්ෂා කරන බව කෘෂිකර්ම නියෝජ්‍ය අධ්‍යක්ෂවරයා පැවැසීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=r1307026</link>
    <topic>අපරාධ සහ චිත්ත පීඩා නිවාරණය පිළිබඳ මදුරාවල වැඩමුළුව</topic>
    <author>ඉංගිරිය මධ්‍යම සමූහ ප්‍රියදර්ශනී කහවල</author>
    <content>පානදුර පොලිස් අධිකාරි කොට්ඨාසයේ සුළු පැමිණිලි අපරාධ, ළමා හා කාන්තා පැමිණිලි විභාග කිරීමේ අංශයන්හි පොලිස් නිලධාරීන් වෙනුවෙන් පවත්වන ලද “අපරාධ සහ චිත්ත පීඩා නිවාරණය පිළිබඳ උපදේශන වැඩසටහනක් පසුගියදා මදුරාවල ප්‍රාදේශීය සභා ශ්‍රවණාගාරයේ දී පැවැත්විණි.සමාජ සේවා අමාත්‍යාංශයේ ප්‍රතිපාදන මත පවත්වන්නට යෙදුණු මෙම වැඩසටහන සංවිධානය කර තිබුණේ මදුරාවල ප්‍රාදේශීය ලේකම් කාර්යාලයේ උපදේශක සහකාර සඳමාලා අබේවික්‍රම මහත්මිය විසිනි.මෙහිදී මනෝ ව්‍යාධීන් නිසා පුද්ගල චර්යාවේ ඇතිවන ගැටලු ස්වභාවයන් සහ ඒවා අවම කර ගැනීමට පොලිස් නිලධාරියකුට ගත හැකි ක්‍රියාමාර්ග පිළිබඳව පුළුල් ලෙස සාකච්ඡාවට බඳුන් වූ අතර, දින දෙකක් පුරාවට මෙම වැඩසටහන පවත්වන්නට යෙදුණි.ජාතික මානසික සෞඛ්‍ය විද්‍යායතනයේ මනෝ වෛද්‍ය විශේෂඥ නීල් ප්‍රනාන්දු, කොළඹ විශ්වවිද්‍යාලයේ මානව සම්පත් අභිවර්ධන ආයතනයේ උපදේශනය සහ අසාමාන්‍ය මනෝ විද්‍යාව පිළිබඳ කථිකාචාර්ය ප්‍රසන්න කමල්සිරි පෙරේරා, කැලණිය විශ්ව විද්‍යාලයේ පාලි හා බෞද්ධ උපාධි ආයතනයේ ජ්‍යෙෂ්ඨ කථිකාචාර්ය ආචාර්ය වසන්ත ප්‍රියදර්ශන සහ ප්‍රවීණ රංගන ශිල්පී නිශ්ශංක දිද්දෙණිය මහත්වරුන් දේශන පැවැත්වීමෙන් සිය දායකත්වය ලබා දුන් අතර, පානදුර පොලිස් කොට්ඨාසය නියෝජනය කරමින් පොලිස් නිලධාරීන් විශාල පිරිසක් ද සමථ මණ්ඩල හා ග්‍රාම නිලධාරි මහත්ම මහත්මීහු රැසක් ද මෙම අවස්ථාවට සහභාගි වූහ.සමාජ සේවා අමාත්‍යාංශයේ ප්‍රතිපාදන මත පවත්වන්නට යෙදුණු මෙම වැඩසටහන සංවිධානය කර තිබුණේ මදුරාවල ප්‍රාදේශීය ලේකම් කාර්යාලයේ උපදේශක සහකාර සඳමාලා අබේවික්‍රම මහත්මිය විසිනි.මෙහිදී මනෝ ව්‍යාධීන් නිසා පුද්ගල චර්යාවේ ඇතිවන ගැටලු ස්වභාවයන් සහ ඒවා අවම කර ගැනීමට පොලිස් නිලධාරියකුට ගත හැකි ක්‍රියාමාර්ග පිළිබඳව පුළුල් ලෙස සාකච්ඡාවට බඳුන් වූ අතර, දින දෙකක් පුරාවට මෙම වැඩසටහන පවත්වන්නට යෙදුණි.ජාතික මානසික සෞඛ්‍ය විද්‍යායතනයේ මනෝ වෛද්‍ය විශේෂඥ නීල් ප්‍රනාන්දු, කොළඹ විශ්වවිද්‍යාලයේ මානව සම්පත් අභිවර්ධන ආයතනයේ උපදේශනය සහ අසාමාන්‍ය මනෝ විද්‍යාව පිළිබඳ කථිකාචාර්ය ප්‍රසන්න කමල්සිරි පෙරේරා, කැලණිය විශ්ව විද්‍යාලයේ පාලි හා බෞද්ධ උපාධි ආයතනයේ ජ්‍යෙෂ්ඨ කථිකාචාර්ය ආචාර්ය වසන්ත ප්‍රියදර්ශන සහ ප්‍රවීණ රංගන ශිල්පී නිශ්ශංක දිද්දෙණිය මහත්වරුන් දේශන පැවැත්වීමෙන් සිය දායකත්වය ලබා දුන් අතර, පානදුර පොලිස් කොට්ඨාසය නියෝජනය කරමින් පොලිස් නිලධාරීන් විශාල පිරිසක් ද සමථ මණ්ඩල හා ග්‍රාම නිලධාරි මහත්ම මහත්මීහු රැසක් ද මෙම අවස්ථාවට සහභාගි වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=r1307027</link>
    <topic>පෙර පාසල් දරුවන්ට කසළ බහාලන්න පුරුදු පුහුණු කිරීමේ වැඩපිළිවෙළක්</topic>
    <author>කොළොන්නාව සමූහ - ඒ. සුමනසේන</author>
    <content>පරිසරයට හානිදායක නොවන අයුරින් වර්ගීකරණයකින් යුතුව කසළ බැහැර කිරීමේ පුරුද්ද පෙර පාසල් වියේ පටන් දරුදැරියන්ට කියා දීමේ වැඩපිළිවෙළක් කොටිකාවත්ත මුල්ලේරියාව ප්‍රාදේශීය සභාව මගින් ආරම්භ කොට ඇත.ඊට අවශ්‍ය කසළ බහාලන බඳුන් පෙරපාසල්වලට බෙදා දීමක් එම ප්‍රාදේශීය සභා සභාපති ප්‍රසන්න ගුණසිංහ සෝලංග ආරච්චි මහතාගේ ප්‍රධානත්වයෙන් පසුගිය දා අංගොඩ ටී.බී ඉලංගරත්න ක්‍රීඩාගණයේ දී පැවැත්විණි.එම අවස්ථාවට විශේෂ ආරාධිතයා ලෙස වැඩමකොට සිටි පූර්ව ළමාවිය සංවර්ධන කටයුතු පිළිබඳ ජනාධිපති උපදේශක ආචාර්ය බඳගිරියේ සෝමවංශ හිමි ඇතුළු පිරිස එහිදී එම බඳුන් පෙරපාසල්වලට බෙදා දීම සිදු කළේය.බස්නාහිර පළාත් සභා මන්ත්‍රීනි අසෝක ලංකාතිලක, කොටිකාවත්ත මුල්ලේරියාව ප්‍රාදේශීය සභාවේ විපක්ෂනායක ඉන්දික කුරුප්පු ආරච්චි හා එම ප්‍රාදේශීය සභා, මන්ත්‍රී විපුල නානායක්කාර අජිත් රණසිංහ යන මහත්ම මහත්මීහු ද මේ අවස්ථාවට සහභාගී වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=s1307021</link>
    <topic>ඉන්දියාවේ සුරේෂ් කල්මාඩි පරදා කටාර්හී අල් හමාඩ් ආසියානු මලල ක්‍රීඩා මුල් පුටුවට වැඩි ජන්දෙන් එයි</topic>
    <author>ප්‍රින්ස් ගුණසේකර ඉන්දියාවේ පූනේ සිට</author>
    <content>නවදිල්ලි පොදු රාජ්‍ය මණ්ඩලීය ක්‍රීඩා උළෙලේදී දුෂණ චෝදනාවලින් අපකීර්තියට පත් ඉන්දියාවේ සුරේෂ් කල්මාඩි මහතා ඡන්ද දෙකකින් පරාජයට පත්කළ කටාර් හී දහලාන් අල් හමාඩ් මහතා ආසියානු මලල ක්‍රීඩා සම්මේලනයේ නව සභාපතිවරයා ලෙස ඊයේ තේරී පත්විය.අල් හමාඩ් මහතා ඡන්ද 20ක් ලබාගත් අතර සුරේෂ් කල්මාඩි මහතාට ඡන්ද 18ක් හිමිවිය. ආසියාවේ රටවල් 45ක නියෝජිතයන් ඡන්ද ප්‍රකාශ කිරීමට පැමිණ සිටි අතර ඡන්ද 7ක් ප්‍රතික්ෂේප විය.ඉන්දියාවේ මහාරාෂ්ඨ ප්‍රාන්තයේ පුනේහිදී පැවැති මේ නිලවරණයේදී ආසියානු මලල ක්‍රීඩා සම්මේලනයේ විධායක කමිටු සාමාජික තනතුරට තරග කළ ශ්‍රී ලංකා මලල ක්‍රීඩා සංගමයේ ලේකම් ප්‍රේමා පින්නවල මහතා පරාජයට පත්විය. ඒ මහතා වසර ගණනාවක් විධායක කමිටු සාමාජිකයෙකු ලෙස කටයුතු කළද මෙවර එම තනතුරට අවශ්‍ය ඡන්ද ප්‍රමාණය නොලැබුණි.ජන්ද දායකයන් 45කින් පින්නවල මහතාට ජන්ද 19ක් ලැබී තිබුණි.ශ්‍රී ලංකාව නියෝජනය කරමින් ආසියානු මලල ක්‍රීඩා කාන්තා කමිටුවට තරග කළ ඔලිම්පික් ශූරී සුසන්තිකා ජයසිංහද රට හරහා දිවීමේ හා මාර්ග ධාවන කමිටුවට තරග කළ ජී.එල්.එස් පෙරේරා යන මහත්ම මහත්මීහූ එම කමිටු වලට තේරී පත් වූහ.සුසන්තිකා මුල්වරට එම තනතුරට පත්වූ අතර පෙරේරා මහතා දෙවැනි වරට එම තනතුරට සුදුසුකම් ලැබීය.අන්තර්ජාතික මලල ක්‍රීඩා සම්මේලනයේ සභාපති සෙනගාලයේ ලැමීන් ඩියැක් මහතාගේ ප්‍රධානත්වයෙන් පැවැති මේ නිලවරණයේදී සභාපති ලෙස ජය ලැබු කටාර්හී අල් හමාඩ් මහතා මෙයට කලින් ආසියානු මලල ක්‍රීඩා සම්මේලනයේ ජ්‍යෙෂ්ඨ උප සභාපතිවරයා ලෙස කටයුතු කළේය.ඒ මහතා අන්තර්ජාතික මලල ක්‍රීඩා සම්මේලනයේ උප සභාපතිවරයෙකුද වේ.මෙවරත් ආසියානු මලල ක්‍රීඩා සම්මේලනයේ ලේකම් තනතුරට සිංගප්පූරුවේ මොරිස් නිකලස් මහතා තේරීපත් වීමද වි‍ශේෂත්වයකි. සුරේෂ් කල්මාඩි මහතා වසර 13ක් අඛණ්ඩව ආසියානු මලල ක්‍රීඩා මුල් පුටුව හෙබවු අතර 2010 පොදු රාජ්‍ය මණ්ඩලීය ක්‍රීඩා උළෙලේ ඉදිකිරීම් හා භාණ්ඩ කුලියට ගැනීමේදී දුෂණ චෝදනා එල්ලවී මාස 10ක් රිමාන්ඩ් බන්ධනාගාරගතවී සිටියේය. කල්මාඩි මහතා පුනේහී පාර්ලිමේන්තු මන්ත්‍රීවරයෙකු ලෙසද කටයුතු කරයි.20 වැනි ආසියානු මලල ක්‍රීඩා ශූරතාවලියේ සමාරම්භය මහරාෂ්ඨ ප්‍රාන්තයේ ප්‍රධාන ඇමැති ප්‍රීති විරාජ් චවාන් මහතාගේ ප්‍රධානත්වයෙන් අද පස්වරු 5.00ට පූනේ ශිව චත්‍රාපති ක්‍රීඩා සංකීර්ණයේදී ආරම්භ වේ.රටවල් 43ක ක්‍රීඩක ක්‍රීඩිකාවෝ 650ක් පමණ සහභාගීත්වයෙන් මේ සමාරම්භක උළෙල ඉතා උත්සවශ්‍රීයෙන් පැවැත්වීමට කටයුතු සංවිධානය වී ඇත. ආසියානු මලල ක්‍රීඩා සම්මේලනයට වසර 40ක් සම්පූර්ණ වීම හේතුවෙන් සමාරම්භක උළෙලට විශේෂ අංග එක්කර ඇතැයි සංවිධායකයෝ පවසති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=s1307022</link>
    <topic>ඉන්දියාව කොදෙව්වන්ට පරදී</topic>
    <author/>
    <content>ඉන්දියාව සමග ජැමෙයිකාවේ සබීනාපාක් ක්‍රීඩාංගණයේදී පෙරේදා පැවැති තුන්කොන් එක්දින ක්‍රිකට් තරගාවලියේ දෙවැනි තරගයෙන් ඉනිම නිමවීමට පන්දු 14ක් ඉතිරිව තිබියදී එක් කඩුල්ලක තියුණු ජයක් හිමිකර ගැනීමට කොදෙව් පිල සමත්විය.ඉන්දීය පිලෙන් හිමිවු ලකුණු 230ක ඉලක්කය හඹාගිය කොදෙව් පිල ඕවර 47.4කදී කඩුලු 9ක් දැවී තරගයේ ජය හිමිකර ගත්තේය.පිළිතුරු ඉනිම ඇරඹු කොදෙව් පිලේ පළමු කඩුල්ල ලෙස ක්‍රිස්‍ ගේල් ලකුණු 11ක් ලබාසිටියදී දවාගැනීමට උමේෂ් යාදව්ගේ පන්දුවකට උඩපන්දුවක් රැකගත් සුරේෂ් රයිනා සමත්විය.ලකුණු 26කට කඩුලු 3ක් බිඳ වැටී තිබියදී ජෝන්සන් චාර්ලස් සමග එක්වු ඩැරන් බ්‍රාවෝ ලකුණු 116ක සබඳතාවක් පිහිටුවීය.මුළු ලකුණු 142දී සිවුවැනි කඩුල්ල ලෙස ඩැරන් බ්‍රාවෝ ලකුණු 55ක් ලබාසිටියදී දැවී ගියේ රවිචන්ද්‍රන් අශ්වින්ගේ පන්දුවක් හමුවේය.බ්‍රාවෝ පන්දු 78කදී හතරේ පහර 5ක් සහ එක් හයේ පහරක් එල්ලකර තිබිණි. 41වැනි ඕවර ක්‍රියාත්මක කළ උමේෂ් යාදව්ගේ දෙවැනි පන්දුවට ඉෂාන්ට් ශර්මා උඩ පන්දුවක් රැක ගැනීමෙන් චාර්ලස්ගේ ඉනිම අවසන් විය. 8වැනි කඩුල්ල ලෙස ඔහු දැවී යන විට මුළු ලකුණු සංඛ්‍යාව 211ක් ලෙස සටහන් විය.තරගයේ වීරයා ලෙස නම් කළ චාර්ලස් පන්දු 100කදී හතරේ පහර 8ක් සහ හයේ පහර 4ක් සමගින් ලකුණු 97ක් රැස් කළේය. උමේෂ් යාදව් ලකුණු 42කට කඩුලු 3ක් දවාගත්තේය.කාසියේ වාසිය දිනාගත් කොදෙව් පිලේ ආරාධනයෙන් පළමුව පන්දුවට පහරදුන් ඉන්දියාවට ඕවර 50 අවසානයේ කඩුලු 7ක් දැවී ලබාගත හැකිවුයේ ලකුණු 229ක් පමණි.මුළු ලකුණු 25ක් වෙද්දී පන්දු යැවු කෙමාර් රොච් උඩ පන්දුවක් රැක ගැනී‍මෙන් චැම්පියන්ස් කුසලාන තරගාවලියේ සාර්ථකම පිතිකරුවු ශිකර් ධාවන් ලකුණු 11කට දැවී ගිය අතර ලකුණු 39දී විරාට් කෝලී (11) දැවී ගියේය.තෙවැනි කඩුල්ලට ‍‍රෝහිත් ශර්මා සමග එක්වු දිනේෂ් කාර්තික් ලකුණු 59ක් එක් කළේය.රෝහිත් ශර්මා ලකුණු 60ක් රැස්කළ අතර පන්දු 89කට මුහුණදී තිබිණි. ඊට හතරේ පහර 4ක් හා හයේ පහරක් ඇතුළත් විය. පස්වැනි කඩුල්ලට සුරේෂ් රයිනා සමග එක්වු නායක මහේන්ද්‍ර සිං ‍දෝනි (27) මුළු ලකුණු ප්‍රමාණය ඉහළට ගෙන යෑමට උත්සහ කළද ඔවුන්ට එක් කළ හැකිවුයේ ලකුණු 58ක් පමණි.ලකුණු 182දී රයිනා පස්වැනි කඩුල්ල ලෙස ලකුණු 44කට දැවී ගියේය.පන්දු යැවීමේදී කෙමාර් රොච්, ටීනෝ බෙස්ට් සහ ඩැරන් සැමී කඩුලු දෙක බැගින් දවාගත්තේය.තරගාවලියේ තෙවැනි තරග අද (02) ඉන්දියාව සහ ශ්‍රී ලංකාව අතර කිංග්ස්ටන් හිදී පැවැත්වේ.ඉන්දියාව-229/7 (ඕවර 50) රෝහිත් ශර්මා 60, සුරේෂ් රයිනා 44කොදෙව්-230/9 (ඕවර 47.4) ජොන්සන් චාර්ලස් 97, ඩැරන් බ්‍රාවෝ 55 (උමේෂ් යාදව් 42/3).</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=s1307023</link>
    <topic>ජගත් පාපන්දු සම්මේලන කුසලානය බ්‍රසීලයට</topic>
    <author/>
    <content>ජගත් පාපන්දු සම්මේලන කුසලානය බ්‍රසීලයට හිමිවිය. සිවුවතාවක් මේ කුසලානය දිනාගත් බ්‍රසීලය පිට පිට තෙවැනි ජයග්‍රහණය සටහන් කළේය.බ්‍රසීලය හා ස්පාඤ්ඤය අතර පැවැති අවසන් මහා තරගයේදී බ්‍රසීලය ගෝල් 3-0ක පහසු ජයක් වාර්තා කිරීම කැපී පෙනුණි. රන් පාපන්දු සම්මානය අවසන් තරගයේ ගෝලයක් ලැබු 21හැවිරිදි බ්‍රසීලයේ නේමාර්ට හිමිවු අතර රන් සපත්තුව තරගාවලියේ වැඩිම ගෝල්ලාභී ස්පාඤ්ඤයේ ‍ෆ්‍රනැන්ඩ්‍ර ටොරස් දිනාගත්තේය. රිදී පාපන්දු සම්මානය අවසන් තරගයේ ගෝල් 2ක් ලැබු බ්‍රසීලයේ ෆ්‍රෙඩ්ට හිමිවිය.මේ තරගාවලියේ තෙවැනි ස්ථානය දඩුවම් පහර 3-2කින් ඌරුගුවේ පරදා ඉතාලිය දිනා ගත්තේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=s1307024</link>
    <topic>අන්තර් පාසල් පළමු‍‍ කොටසේ රගර් කිරුළ ධර්මරාජයට</topic>
    <author>උපනන්ද ජයසුන්දරමහනුවර ක්‍රීඩා විශේෂ</author>
    <content>ශ්‍රී ලංකා පාසල් රගර් සංගමය මෙහෙයවූ අන්තර් පාසල් අවුරුදු 20න් පහළ ලීග් රගර් තරගාවලියේ පළමු කොටසේ ශූරතාව දිනා ගැනීමට මහනුවර ධර්මරාජ විදුහල සමත්විය. ‍පාසල් ලීග් රගර් තරගාවලියේ පළමු කොටසේ තරගාවලියට එක්වූ මුල් වසරේ දීම ශූරතාව දිනා ගැනීමට ධර්මරාජ විදුහලට හැකිවීම විශේෂ සිදුවීමකි. ඔවුන් මෙවර ශූරතාවට හිමිකම් කීවේ තවත් තරගයක් ඉතිරිව තිබියදීමය. එම තරගයද ලකුණු සම වීමෙන් ජය පරාජයෙන් තොරව අවසන් කර ගැනීමට ධර්මරාජය සමත්විය.මෙවර පළමු කොටසේ තරගාවලියේ එකම අපරාජිත කණ්ඩායම වන ධර්මරාජය පැවැති තරග 9න් තරග 7ක ජය වාර්තා කළ අතර ත්‍රිත්ව සහ රාජකීය සමග පැවැති තරග ජයපරාජයෙන් තොරව නිමාවට පත්විය.රෝචන හෙට්ටිආරච්චිගේ නායකත්වයෙන් යුත් ජයග්‍රාහී ධර්මරාජ විදුහල් කණ්ඩායමට චාරක බණ්ඩාර, මංජු කෞටිල්‍ය, රශ්මික කරුණාතිලක, මනුෂ්ක කුමාර, ඉසංක විමලසූරිය, තිළිණ විජේසිංහ, ලෝචන ප්‍රනාන්දු, බුවනෙක උඩංගමුව, පසන් බණ්ඩාර, එස්.ප්‍රදීප්, ගිහාන් ජයසිංහ, විරන්ත මධුසංක, තරිඳු කුලවංශ, දිරන්ත හියරපිටිය, හේෂාන් පිලපිටිය, එස්.හෙට්ටිආරච්චි, විහඟ නාවලගේ, අමිල වීරකෝන්, ශාරුන්ද කාලිංග, තිළිණ සම්පත්, එම්.දක්ෂිණ, ජනක විජේසිංහ හා එස්.අධිකාරී ඇතුලත් වෙති. කණ්ඩායමේ පුහුණුකරු ලෙස රදික හෙට්ටිආරච්චි මහතා කටයුතු කරන අතර එස්.කලුපේ මහතා සහාය පුහුණුකරු ලෙස කටයුතු කරයි. ශාරිරික යෝග්‍යතා පරික්ෂක ලෙස එස්.හේරත් මහතා කටයුතු කරයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=s1307025</link>
    <topic>ජනක රණවක පාපන්දු කුසලාන අවසන් තරගයට ඔබේසේකරපුර-කෝට්ටේ නගර සභා කණ්ඩායම් එති</topic>
    <author>නන්ද ඒකනායකකෝට්ටේ මධ්‍යම සමූහ</author>
    <content>කෝට්ටේ පාපන්දු ලීගය ශ්‍රී ජයවර්ධනපුර කෝට්ටේ මහ නගර සභාවේ අනුග්‍රහයෙන් සංවිධාන කරන නගරාධිපති ජනක රණවක අභි‍යෝගතා කුසලාන පාපන්දු අවසන් මහ තරගයට ඔබේසේකරපුර පිල සහ කෝට්ටේ මහ නගර සභා පිල සුදුසුකම් ලැබ සිටිති.මේ තරගාවලිය සඳහා කොළඹ දිස්ත්‍රික්කයේ පාපන්දු කණ්ඩායම් 29ක් සහභාගිවුහ.ප්‍රථම අර්ධ අවසන් පූර්ව තරගය මත්තේගොඩ පාපන්දු ක්‍රීඩා සමාජය හා ඔබේසේකරපුර එක්සත් ක්‍රීඩා සමාජය අතර ඔබේසේකරපුර මොරගස්මුල්ල නරග සභා ක්‍රීඩාංගණයේදී පැවැති අතර එහිදී ගෝල් 4-0ක පහසු ජයක් ‍ඔබේසේකරපුර කණ්ඩායමට හිමිවිය. එම පිලේ මදුශංක, වීරකෝන්, තරිඳු සහ ලක්මාල් එක් ගෝලය බැගින් වර්තා කළේය.‍කෝට්ටේ නරග සභා පිල සහ බණ්ඩාරනායකපුර නිම්සරසී පිල අතර තරගාවලියේ දෙවැනි අවසන් පූර්ව තරගය පැවැත්විණි. නියමිත කාලයේදී දෙපිලම සම ගෝල් ලබාසිටි බැවින් ජයග්‍රහණය දඩුවම් පහර මගින් ලබාදීමට තිරණය විය. ඒ අනුව දඩුවම් පහර 6-5ක ජයක් සමගින් අවසන් තරගයට සුදුසුකම් ලබාගැනීමට කෝට්ටේ මහ නගර සභා පිලට හැකිවිය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=s1307026</link>
    <topic>මහින්දානන්ද පාපන්දු කුසලානය</topic>
    <author>නාවලපිටිය විශේෂගඟ ඉහළ සමූහ</author>
    <content>ශ්‍රී ලංකා පාපන්දු සම්මේලනය මෙහෙයවීමෙන් පසුගියදා නාවලපිටිය ජයතිලක ක්‍රීඩාංගණයේදී පැවැති වෙළඳ ‍සේවා සත්සාමාජික පාපන්දු තරගාවලියේ මහින්දානන්ද අලුත්ගමගේ ශූරතා කුසලානය දිනාගැනීමට අමානාතකාෆුල් කණ්ඩායම සමත්විය.අවසන් මහා තරගයේදී එල්.බී.ෆිනෑන්ස් කණ්ඩායම ගෝල් 5-4ක් ලෙස පරාජය කිරීමට අමානාතකාෆුල් කණ්ඩායමට හැකිවිය. රංජිත් රුද්‍රිගු අනුශූරතා කුසලානය එල්.බී‍.ෆිනෑන්ස් කණ්ඩායමට හිමිවිය.තරගාවලියේ දක්ෂතම ක්‍රීඩකයා ලෙස අමානාතකාෆුල් කණඩායමේ එම්.එන්.එම්.ෆසල් ද දක්ෂතම දැල් රකින්නා ලෙස එම කණ්ඩායමේ ජහුපර් සදික් ද සම්මාන දිනාගත් අතර එල්.බී.ෆිනෑන්ස් කණ්ඩායමේ එස්.සංජීව (ගෝල් 6) වැඩිම ගෝල්ලාභියා විය. එල්.බී.ෆිනෑන්ස් කණ්ඩායම තරගාවලියේ විනීතම කණ්ඩායම ලෙස නම් කෙරිණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>02</day>
    </date>
    <link>http://www.dinamina.lk/2013/07/02/_art.asp?fn=f1307021</link>
    <topic>ජනමතය උරගා බලන්න අපිට කිසිදු චකිතයක් නැහැ</topic>
    <author/>
    <content>වර්තමාන දේශපාලන සමාජ වාතාවරණය හා ආර්ථික කරුණු පිළිබඳව ඇමැති රංජිත්සියඹලාපිටිය මහතා සමඟ සිදුකළ සාකච්ඡාවකි මේ.මහ බැංකු වාර්තාවක් කියන්නේ දේශපාලන ලියවිල්ලක්වත් පක්ෂපාති දෙයක්වත් නොවෙයි. ඉතාමත් ස්වාධීන හා මැදහත් ලියවිල්ලක්. එවැනි මැදහත් ලියැවිල්ලකට දේශපාලන අර්ථකථන එකතු කිරීම හොඳ දෙයක් නොවෙයි. ඒත් අද විපක්ෂය උත්සාහ කරන්නේ මහ බැංකු වාර්තාව වැනි ස්වාධින ආයතන වාර්තා ද පක්ෂපාති වාර්තා ලෙස අර්ථ ගන්වා ස්වාධින ආයතනවල කීර්තිය විනාශ කිරීමටයි. මෙය කිසිසේත ම හොඳ දෙයක් නොවෙයි. ඒ තරම් පහත් හා බංකො­‍ෙළත් තත්ත්වයකට විපක්ෂය ඇද වැටීම ගැන අපට විශාල කනගාටුවක් තිබෙනවා. එදා සිටම මහ බැංකුවේ ක්‍රියාකාරිත්වය හා ඉදිරිපත් කළ වාර්තා ඉතාමත් ස්වාධීනයි.මහ බැංකුවේ වාර්තාවෙන් නොවෙයි අපට සාමාන්‍ය සමාජයට ගියත් විශාල සංවර්ධනයක් දක්නට තිබෙනවා. 2005 දි මේ ආණ්ඩුව භාර ගනිද්දි තිබූ තත්ත්වයට වඩා විශාල වර්ධනයක් සමාජයේ ස්ථාවර භාවයක් දක්නට තිබෙනවා. ඒ ගැන දැනෙන්න දකින්න මහ බැංකුවේ වාර්තාවක් ඕනෑ නැහැ. සාමාන්‍ය වැසියකුට වුණත් මේ වර්ධනය දක්නට තිබෙනවා. එහෙම වර්ධනීය තත්ත්වයක් තිබියදි තමයි විපක්ෂයේ ඇතැමුන් මහ බැංකු වාර්තාව බොරු යැයි අතිශයෝක්ති සහගතයැයි කියන්නේ. ඇත්තෙන්ම මහ බැංකු වාර්තාව මෙරට සංවර්ධනයේ හා ආර්ථික වර්ධනයේ ප්‍රතිභිම්බයක් විදිහට තමයි හඳුන්වන්නට පුළුවන්කම තිබෙන්නේ.මේ තර්කය සම්පූර්ණයෙන්ම ඉවත දැමිය යුතු හා පදනම් විරහිත දෙයක්. එවැනි දෙයක් ගැන වැඩිදුර කතා කිරීමෙන් ඵලක් නැහැ. ආණ්ඩුව ගෙන යන යහපත් වැඩපිළිවෙළේ ප්‍රතිඵල ප්‍රතිලාභ විශාල ප්‍රමාණයක් ලැබි තිබෙන්නේ මෙරට පොදු ජනතාවටයි.රටක් සංවර්ධනය වීමට නම්, රටේ ආර්ථිකය ස්ථාවර වීමටනම් ගම් මට්ටමේ, නගර මට්ටමේ ප්‍රබල සංවර්ධනයක් අවශ්‍ය නම් මේ විදිහේ විශාල පරිමාණයේ සංවර්ධන ව්‍යාපෘති අවශ්‍ය කරනවා. මේ හැම සංවර්ධන ව්‍යාපෘතියකම ප්‍රතිලාභය හිමිවන්නේ මෙරට ජනතාවටයි. ආණ්ඩු බිහිවෙන්න පුළුවන්. බිඳවැටෙන්න පුළුවන්.එය එහෙම වුණා කියලා සංවර්ධනය අඩාල කළ යුතු නැහැ. මෙරට ඇතිවන හැම සංවර්ධන ව්‍යාපෘතියකම ප්‍රතිලාභ ඍජු ලෙස හෝ වක්‍ර ලෙස ලැබෙන්නේ මෙරට ජනතාවටයි. එතැනදි දේශපාලන පක්ෂය මොකක්ද මනාපය දුන්නේ කාටද කියන එක සලකා බලන්නේ නැහැ.අවුරුදු තිහක යුද්ධයකින් පීඩා විඳ කෙටි කලකට ඉහතදී සාමාන්‍යකරණය වූ රටක් සංවර්ධනය වෙත ගමන් කිරීමට විශාල කාර්යභාරයක් තිබෙනවා. එය ඉෂ්ට කිරීමට මේ ආණ්ඩුවට විශාල කාර්යභාරයක් වගේම සැලැසුමක් තිබෙනවා. මේ සැලැසුම් ඉෂ්ට කිරීමේදී ඇතැම් දේශපාලන බලවේග කුහක පිළිවෙත් අනුගමනය කරනවා. ඒ අය තමයි මේ විදිහේ චෝදනා එල්ල කරමින් ආණ්ඩුව සිදු කරන සංවර්ධනය හෑල්ලු කිරීමට උත්සාහ කරන්නේ. මේක ඉතාමත් වැරැදි සහගත දෙයක් විදිහට හඳුන්වන්න පුළුවන්.මේ විදිහේ ප්‍රශ්න ගැන අප ඉතාමත් විමර්ශනාත්මකවත්, මැදහත්වත් බැලිය යුතුයි. අද අත්‍යවශ්‍ය භාණ්ඩවල මිල පාලනය කිරීමට අපට පුළුවන් වෙලා තිබෙනවා.සාමාන්‍යයෙන් විවෘත ආර්ථිකය ක්‍රියාත්මක වෙද්දි පාලන මිලක් ක්‍රියාත්මක කරන්නේ නැහැ. ඒත් අපි සහල් මිල සම්බන්ධයෙන් පාලන මිලක් ඇති කළා. ඒ නිසා සහල් මිල පාලනය කර ගැනීමට අපට පුළුවන් වුණා. ඒ මම සඳහන් කළේ එක් දෙයක් පමණයි. අනෙක් බොහෝ අංශවලිනුත් මිල ඉහළ යාම පාලනය කිරීමට පුළුවන්කම ලැබී තිබෙනවා. ඒත් ආණ්ඩුවකට වුණත් අත්‍යවශ්‍ය භාණ්ඩ මිල ඉහළ යාම සම්පූර්ණයෙන්ම පාලනය කිරීම දුෂ්කර දෙයක්.ඒ ඒ කාලවල ඇතිවන දේශගුණ තත්ත්ව, ජාත්‍යන්තර වෙළෙඳ පොළේ සිදුවන අඩුවැඩිවීම් යන සියලු අංශ අත්‍යවශ්‍ය භාණ්ඩ මිල ඉහළ පහළ යාමට බලපානවා. මේ තත්ත්වය නිවැරැදිව තේරුම් නොගත් අය තමයි විවිධ චෝදනා එල්ල කරන්නේ. තවත් පිරිසක් ඉන්නවා ඔවුන් බඩු මිල ඉහළ යාමේ පහළ යාමේ යථාර්ථය තේරුම් අරන් හිටියත් ඒක ප්‍රසිද්ධියේ කියන්නේ නැහැ. ජනමාධ්‍ය ඉදිරියට ඇවිත් දේශපාලන වේදිකාවලට ගොඩවී ජනතාව මුළා කිරීමට උත්සාහ කරනවා.සමස්තයක් විදිහට ගත්තොත් මෙවැනි දේවල් මා කිසිසේත් පිළිගන්නේ නැහැ. මෙවැනි ක්‍රියා අනුමත කරන්නෙත් නැහැ. ඒත් මේ විදිහේ ගැටලුවලදී දෙපැත්තම කල්පනා කළ යුතුයි. දේශපාලනඥයන් අතර පමණක් නොවෙයි නීතිඥයන්, වෛද්‍යවරු, ජනමාධ්‍යවේදින් අතරත් වැරැදි සහ විනය විරෝධි වැඩවල නියැළෙන අය ඉන්නවා.සියයක් මිනිස්සු හොඳ දේවල් කරද්දි වැරැදි දේවල් කරන පුද්ගලයෝ එක්කෙනෙක් සිටින්න පුළුවන්. හැම ක්‍ෂේත්‍රයකම තත්ත්වය ගත්තත් එහෙමයි. දේශපාලනඥයන් අතරත් වැරැදි කරන විනය කඩන අය ඉන්න පුළුවන්. ඔබගේ ප්‍රශ්නයේදී ඔබ මගෙන් විමසුවේ මේ ගැන විය යුතුයි. මෙතැනදි දේශපාලනඥයන් ගැන සමාජයේ වගේම ජනමාධ්‍යයේ විශේෂ අවධානයක් හොමු වෙනවා. ඒ නිසා දේශපාලනඥයාත් ඉතාමත් කල්පනාකාරිව සමාජය ඉදිරියට යා යුතුයි.සමස්තයක් විදිහට ගත්තාම දේශපාලනඥයාගේ පමණක් නොවෙයි වෙනත් වෘත්තියවල නියැළෙන අයගේත් වැරැදි සහගත දේවල් තියෙනවා නම් හෙළා දැකිය යුතුයි.මෙහි ආරම්භක කටයුතු දැනටමත් සැලසුම් කර තිබෙනවා. මේ පළාත්වලට මෙතෙක් ළඟාකර ගැනීමට නොහැකි වූ සංවර්ධන වැඩ රාශියක් ආරම්භ කර තිබෙනවා. ආණ්ඩුවේ ඉලක්කය වී තිබෙන්නේ මේ ප්‍රදේශ සංවර්ධන ඉලක්ක වෙත යොමු කිරීමයි. දැයට කිරුළ ඒ සඳහා මනා පිටිවහලක් සපයන අවස්ථාවක් විදිහට හඳුන්වන්න පුළුවන්.වයඹ හා මධ්‍යම මැතිවරණවලට මෙන්ම උතුරු පළාත් මැතිවරණයට මුහුණ දීමටත් එක්සත් ජනතා නිදහස් සන්ධානය විදිහට අපට හැකියාවක් හා ශක්තියක් තිබෙනවා. අප ජනතාව ඉදිරියට යන්නේ නිකම්ම නොවෙයි. ඒ පළාත්වලට විශාල සේවයක් ඉටු කිරීමෙන් පසුවයි. ඒ නිසා අපට ජනමතය උරගා බැලීමට කිසිදු චකිතයක් නැහැ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n1307031</link>
    <topic>සියලුම දුම්රිය හරස් මාර්ගවලට ආරක්ෂිත ගේට්ටු වහාම හදන්න</topic>
    <author>ධනුෂ්ක ගොඩකුඹුර, මහින්ද අලුත්ගෙදර</author>
    <content>ආරක්ෂිත ගේට්ටු නොමැති දුම්රිය හරස් මාර්ගයන්හි සිදුවන අනතුරු වළක්වා ගැනීම වෙනුවෙන් ගේට්ටු සවිකොට ආරකෂිත වැඩපිළිවෙළක් වහාම සකසන්නැයි ජනාධීපති මහින්ද රාජපක්ෂ මහතා අදාළ නිලධාරීන්ට උපදෙස් දෙයි.අනාරක්ෂිත දුම්රිය හරස් මාර්ගවල සිදුවන අනතුරු වළක්වා ගැනීම සඳහා ක්‍රියාත්මක කළයුතු වැඩපිළිවෙළ සම්බන්ධයෙන් ක්‍රියාත්මක වීම සදහා අරලියගහ මන්දිරයේදී ඊයේ (02) පැවැති විශේෂ සාකච්ඡාවේදී ජනාධිපති මහින්ද රාජපක්ෂ මහතා මේ බව සදහන් කළේය.සිවිල් ආරක්ෂක කමිටු, පොලීසිය හරහා සම්බන්ධීකරණය කිරීම තුළින් මේ වැඩපිළිවෙළ සාර්ථකව ක්‍රියාත්මක කිරීමට හැකිවන අතර ඒ තුළින් ප්‍රදේශයේ ජනතාව වැඩපිළිවෙළකට දායක කරගත හැකි බවද ජනාධිපතිවරයා පෙන්වා දුන්නේය.දුම්රිය හරස් මාර්ග 1083 ක් දැනට ඇති අතර එයින් 327 ක් සදහා ආරක්ෂිත පද්ධති සවිකර තිබෙන බවද 754 ක් අනාරක්ෂිත තත්ත්වයේ පවතින බවද ප්‍රවාහන ඇමැති කුමාර වෙල්ගම මහතා මෙහිදී සදහන් කළේය. මෙයින් 168 ක් මුහුදුබඩ මාර්ගයේ පවතින බවද ඒ මහතා පෙන්වා දුන්නේය.මෙහිදී ජනාධිපති මහින්ද රාජපක්ෂ මහතා සදහන් කළේ අනාරක්ෂිත ස්ථාන පවතින ප්‍රදේශවල කාර්මික ශිල්පීන් දායකකර ගනිමින් ගේට්ටු ඉදිකිරීම තුළින් වඩා කෙටි කාලයක් තුළ ඉලක්කගත සියලු ප්‍රදේශවල ගේට්ටු සවිකිරීම සදහා අවස්ථාව ලැබෙන බවයි.එහිදී පැවතිය යුතු තත්ත්වය හා ඉදිකිරීම් ක්‍රියාත්මක කළයුතු සැළැස්ම සකස්කර කඩිනමින් ලබාදෙන ලෙසද ජනාධීපතිවරයා සදහන් කළේය. වැඩිම අනාරක්ෂිත දුම්රිය හරස් මාර්ග ප්‍රමාණයක් අඩුම දුර ප්‍රමාණයක් තුළ පවතින මුහුදුබඩ දුම්රිය මාර්ගය සඳහා ආරක්ෂිත ගේට්ටු ඉදිකිරීම ඉතා ඉක්මණින් සිදුකළ යුතු බවද මෙහිදී අනාවරණය විය.ජනාධිපති ලේකම් ලලිත් වීරතුංග, ආරක්ෂක ලේකම් ගොඨාභය රාජපක්ෂ මහත්වරුද මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n1307032</link>
    <topic>බැංකුවලින් ඩොලර් මිටි ගණන් උස්සන සයිබර් අපරාධ කල්ලියක්</topic>
    <author>විජයානි එදිරිසිංහ</author>
    <content>ලෝකයේ රටවල් ගණනාවක බැංකු වලින් පැය කිහිපයක් තුළ එකවර ඩොලර් මිලියන ගණනක මුදල් පැහැර ගන්නා දැවැන්ත සයිබර් අපරාධ මාෆියා කල්ලියක් පිළිබඳ තොරතුරු හෙළිකර ගෙන ඇති ජාත්‍යන්තර බුද්ධි අංශය එම කල්ලිය පිළිබඳ සෙසු රටවලට අනතුරු හඟවා තිබේ.මේ අපරාධ කල්ලියේ නායකයා ජපන් හෝ අමෙරිකානු ජාතිකයකු විය හැකි බවට විශ්වාස කරන අතර ඔහුගේ සයිබර් අපරාධ කල්ලියට ලෝකයේ රටවල් ගණනාවකින් එකතු කරගත් සාමාජිකයෝ දහසකට වැඩි පිරිසක් සිටින බවට තොරතුරු හෙළි වී තිබේ.පාතාල කල්ලි සාමාජිකයන්, පරිගණක අන්තර්ජාලය පිළිබඳ සුවිශේෂී දැනුම් ඇති විශේෂඥයන් ඇතුළු විශාල පිරිස‍කගෙන් එම කල්ලිය සමන්විත වෙයි. ඔවුන්ගේ සබඳතාද පරිගණක ජාලය හරහාම සිදුවෙයි.අන්තර්ජාලය නව තාක්ෂණය හරහා ඉතා සියුම් ලෙස යොදාගත් උපක්‍රම ක්‍රියාත්මක කරමින් මොවුන් සිදු කරන මෙම දැවැන්ත අපරාධ හරහා එකවර බැංකු දහසකින් මුදල් පැහැර ගත් අවස්ථා ගණනාවක් හෙළිදරව් කරගෙන තිබේ.විශේෂයෙන් බැංකුවලට සම්බන්ධ ඒ.ටී.එම්. යන්ත්‍ර හරහා මුදල් පැහැර ගැනීම සිදු වෙයි. ඒ අනුව මෙම කල්ලිය මීට මාස ගණනාවකට පෙර ලෝකයේ රටවල් ගණනාවක පිහිටි ඒ.ටී.එම්. යන්ත්‍ර දහසකින් පැය කිහිපයක් තුළ එකවර ඩොලර් මිලියන 45ක මුදලක් පැහැරගෙන ඇත.නිව්යෝක් නගරයේ පමණක් පිහිටි ඒ.ටී.එම්. ටෙලර් යන්ත්‍ර 2400කින් එක් පැයක් තුළ ඩොලර් මිලියන දෙකයි දශම හතරක (2.4) මුදලක් පැහැරගෙන තිබේ.ඒ.ටී.එම්. යන්ත්‍ර වලින් මුදල් පැහැර ගැනීමට අමතරව වීසා, ඩෙබිට්, ආදි‍ ක්‍රෙඩිට් කාඩ් හරහාද වංචා සිදු කරගෙන යයි.එම කාඩ් භාවිත කරන්නන්ගේ අනන්‍යතා තොරතුරු මේ කල්ලිය මගින් සූක්ෂ්ම ලෙස සොයාගෙන ඇත්තේ අන්තර්ජාලය සියුම් උපක්‍රම හරහා භාවිතා කරමින් බව එම ජාත්‍යන්තර බුද්ධි අංශ පෙන්වා දී ඇත.මේ කල්ලිය සිදු කළ සයිබර් අපරාධ අතරින් ප්‍රබලම එකක් වෙන්නේ ඕමාන්හි මස්කට් බැංකුවෙන් නිකුත් කළ ගිණුම් අංක 12ක තොරතුරු ලබාගෙන පස්වරු 3.00 වන විට ගනුදෙනු තිස්හය දහසකින් ඩොලර් මිලියන 40ක් පැහැර ගැනීමේ සිද්ධියයි.මේ අපරාධ කල්ලියට ඒ.ටී.එම්. යන්ත්‍රවලින් ඩොලර් මිලියන ගණනක් එකවර පැහැර ගැනීමට හැකිවී තිබෙන්නේ ලෝකයේ බොහෝ රටවල් වල ඒ.ටී.එම්. යන්ත්‍රවලින් එක්වරකට ඩොලර් මිලියන 10ක් වැනි විශාල මුදලක් ලබාගැනීමේ පහසුකම් සලසා තිබීම වෙයි.ජපානය, අමෙරිකාව, එංගලන්තය වැනි රටවල්වල මෙම සයිබර් අපරාධ මාෆියා කල්ලියේ ක්‍රියාකාරකම් විශාල වශයෙන් සිදු වෙයි.මේ කල්ලියේ සාමාජිකයන් අතරින් වැඩි පිරිසක් එම රටවල් වලින්ම තෝරාගත් අපරාධකරුවෝ වෙති.මේ කල්ලිය පිළිබඳව මෙරට සියලුම බැංකුද දැනුවත් කර ඇත.ඒ අතර මෙරට බැංකු මෙම අපරාධ කල්ලි වලින් ආරක්ෂාවීම සඳහා සුවිශේෂී ආරක්ෂක විධිවිධානද යොදා තිබේ.මෙම දැවැන්ත සයිබර් අපරාධ කල්ලිය පිළිබඳව ද නිව්යෝක් ටයිම්ස් පුවත්පතද වාර්තාවක් පළ කර තිබිණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n1307033</link>
    <topic>60%ක් මදුරුවන් බෝවන්නේ යෝගට් කෝප්ප හා පොලිතින් මගින්</topic>
    <author/>
    <content>සියයට හැටක්ම මදුරුවන් බෝවන්නේ ඉවතලන පොලිතින් හා යෝගට් කෝප්ප නිසා බව මධ්‍යම පරිසර අධිකාරියේ අධ්‍යක්ෂ ජනරාල් වෛද්‍ය ‍සාරංග අලහප්පෙරුම මහතා පැවසීය.මේ වන විට දිනකට පොලිතින් බෑග් වර්ග මිලියන 20ක්, ලන්ච් ෂීට් මිලියන 15ක්, සෂේ පැකට් වර්ග දස ලක්ෂයක්, යෝගට් කෝප්ප ලක්ෂ 07ක් පරිසරයට මුදා හරින බවද ඒ මහතා අනාවරණය කළේය.මදුරුවන් බෝවන ස්ථානවලින් සියයට 60ක්ම ඉවතලන එම ද්‍රව්‍ය නිසා බවද කීවේය. එමෙන්ම ජලගැලීම්වලට හේතු වන්නේද එම ද්‍රව්‍ය බවද හෙතෙම සඳහන් කළේය.ප්ලාස්ටික්, පොලිතින් ප්‍රතිචක්‍රීකරණ වැඩසටහනක් මඟින් සියයට 40ක්ම මෙම ද්‍රව්‍ය ප්‍රතිචක්‍රීකරණය සිදු කරන බවද කීවේය.මේ පිළිබඳව ජනතාවගේ සහයෝගය ඇත්නම් මෙම අපද්‍රව්‍ය පරිසරයට මුදා හැරීම වළකාලන්නේ නම් ආපදා අඩු කර ගත හැකි බවද මේ වන විට නිෂ්පාදන සමාගම් සමඟ සාකච්ඡා කර විශේෂ වැඩපිළිවෙළක් සැකසීමට කටයුතු යොදා ඇති බවද අලහප්පෙරුම මහතා පැවසීය.ඒ පිළිබඳව පරිසර හා පුනර්ජනනීය බලශක්ති ඇමැති සුසිල් ප්‍රේමජයන්ත මහතා මධ්‍යම පරිසර අධිකාරියට උපදෙස් ලබා ඇති බවද කීවේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n13070316</link>
    <topic>පොදු රද සමුළුවේ සාර්ථකත්වයට පූර්ණ සහයෝගය ලබාදෙනවා</topic>
    <author>මහින්ද අලුත්ගෙදර</author>
    <content>ශ්‍රී ලංකාවේදී පැවැත්වීමට නියමිත පොදුරාජ්‍ය මණ්ඩලීය රාජ්‍ය නායක සමුළුවේ සාර්ථකත්වය වෙනුවෙන් පූර්ණ සහයෝගය ලබාදෙන බව පොදුරාජ්‍ය මණ්ඩලීය පළාත් පාලන සංසඳය පවසයි.දශක තුනකට ආසන්න කාලයක් පැවැති යුද්ධය සාර්ථකව නිමා කොට සාමයේ දිගු ගමනක් ආරම්භ කොට ඇති ශ‍්‍රී ලංකාවට ඵලදායී විවේචන මෙන්ම කි‍්‍රයාකාරී සහායක් අවශ්‍ය බවද පොදුරාජ්‍ය මණ්ඩලීය පළාත් පාලන සංසඳයේ මහලේකම් කාල් රයිට් මහතා පෙන්වාදෙයි.බි‍්‍රතාන්‍යයේ මාධ්‍ය වෙත ලිපියක් යොමු කරමින් මහලේකම්වරයා මේ බව ප‍්‍රකාශ කර ඇතැයි වාර්තා වෙයි.ශ‍්‍රී ලංකාවේ පශ්චාත් යුද ප‍්‍රජාතන්ත‍්‍රවාදී ව්‍යුහයන් ගොඩනැංවීම සඳහා පොදුරාජ්‍ය මණ්ඩලය සහාය විය යුතු බව පෙන්වාදී තිබෙන කාල් රයිට් මහතා මේ වසරේ නොවැම්බර් මාසයේ කොළඹදී පැවැත්වෙන සමුළුව පොදුරාජ්‍ය මණ්ඩලීය රාජ්‍ය නායකයන්ගේ හමුවක් පමණක්ම නොව බිම් මට්ටමේ කි‍්‍රයාකාරීන්ගේ සහ සිවිල් සමාජයේ එකමුතුවක් වියයුතු බවද සදහන්කර තිබේ.බි‍්‍රතාන්‍යය කේන්ද්‍ර කොටගත් පොදුරාජ්‍ය මණ්ඩලීය පළාත් පාලන සංසදය, එහි මහලේකම් කාර්යාලය සමඟ එක්ව කටයුතු කරන බව සදහන්කර තිබෙන මහ ලේකම්වරයා සාම අවධියේ දුෂ්කර අභියෝගයන්ට මුහුණ දෙන රටවලට සහාය වීමේ පියවර අනුව ඔවුන් ශ‍්‍රී ලංකාවේද වැඩපිළිවෙල රැසක් ආරම්භ කර තිබෙන බව සිහිපත්කර ඇත.ශ‍්‍රී ලංකාවේ මානව හිමිකම් තත්ත්වය පිළිබඳ විවේචන එල්ල කළ හැකි නමුදු කොළඹ රාජ්‍ය නායක සමුළුව වර්ජනය කිරීම ගැටලුවට විසඳුමක් නොවන බවද කාල් රයිට් මහතා අවධාරණය කර තිබේ. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n1307034</link>
    <topic>ශ්‍රී ලංකාවේදී විදේශිකයන්ට ලිංගික අපරාධ නැහැ</topic>
    <author>මහින්ද අලුත්ගෙදර</author>
    <content>ශ්‍රී ලංකාවේ සංචාරය කිරීමේදී අවධානයෙන් පසුවන ලෙසට අමෙරිකා එක්සත් ජනපදය නිකුත්කර තිබෙන උපදේශනයන් සම්බන්ධයෙන් ශ්‍රී ලංකා විදේශ කටයුතු අමාත්‍යාංශයේ විශේෂ අවධානය යොමුකර තිබේ.විදේශිකයන් ඉලක්ක කරගත් අපරාධ මෙන්ම ලිංගික අපරාධ ඉහළ ගොස් තිබෙන බව පවසමින් ශ‍්‍රී ලංකාවේ සංචාරය කිරීමේදී අවධානයෙන් කටයුතු කරන ලෙසට එක්සත් ජනපද රාජ්‍ය දෙපාර්තමේන්තුව අමෙරිකානුවන්ගෙන් ඉල්ලීමක් කර තිබෙන අතර මෙවැනි උපදේශයක් පැනවීම අසාධාරණ බවද විදේශ කටයුතු අමාත්‍යාංශය පවසයි.මේ සම්බන්ධයෙන් අමෙරිකානු රජයේ විශේෂ අවධානය යොමු කරනු පිණිස විශේෂ සාකච්ඡාවක් ශ්‍රී ලංකා විදේශ කටයුතු අමාත්‍යාංශයේ සහ ශ්‍රී ලංකාවේ අමෙරිකානු තානාපති කාර්යාලයේ ජ්‍යෙෂ්ඨ නිලධාරීන් අතර විශේෂ සාකච්ඡාවක් ඊයේ පැවැති අතර එහිදී මේ සම්බන්ධයෙන් දීර්ඝ ලෙස සාකච්ඡා කෙරිණි.විශේෂයෙන්ම වත්මන් ශ්‍රී ලංකාවේ යහපත් වාතාවරණය සම්බන්ධයෙන් අවධානය යොමුකළ මේ සාකච්ඡාවේදී මෙවැනි උපදේශනයක් ශ්‍රී ලංකාව සම්බන්ධයෙන් නිකුත් කිරීම අසාධාරණය බවට පෙන්වා දෙන ලදී.කලාපයේ සෙසු රටවල මෙවැනි ලිංගික අපරාධ සිදුවන බව පෙන්වාදෙන විදේශ කටයුතු අමාත්‍යාංශය මෙවැනි අපරාධ ශ්‍රී ලංකාවේදී සිදුවූ බවට පිළිගත හැකි කිසිඳු සාක්කියක් නොමැති බවද මේ සම්බන්ධයෙන් ශ්‍රී ලංකාවේ අමෙරිකානු තානාපති කාර්යාලය සහ අමෙරිකාවේ ශ්‍රී ලංකා‍ තානාපති කාර්යාලය හරහා එ රට බලධාරීන් දැනුවත් කිරීමට පියවර ගන්නා බවද කියාසිටී.ශ‍්‍රී ලංකාව පිළිබඳ සංචාරක උපදේශන නියෝගය යාවත්කාලීන කරමින් අමෙරිකානු රාජ්‍ය දෙපාර්තමේන්තුව පවසා ඇත්තේ ලිංගික අපරාධ දේශීය ජන ප‍්‍රජාව අතර පැවතුණ ද ඒ සඳහා විදේශිකයන් ඉලක්කකර ගැනීම මෑතක සිට ඉහළ ගොස් ඇති බවයි.මෙවැනි අපරාධවලට වගකිව යුතු පුද්ගලයන්ට එරෙහි නීතිමය ක්‍රියාමාර්ග සෙමින් සිදුවන බවද රාජ්‍ය දෙපාර්තමේන්තුව ප්‍රකාශ කර තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n1307035</link>
    <topic>ආර්ථික වාසි රැසක් සමඟින් ජනපතිටැංසානියා සහ සීෂෙල්ස් චාරිකාව නිම කරයි</topic>
    <author>ධනුෂ්ක ගොඩකුඹුර, මහින්ද අලුත්ගෙදර</author>
    <content>ටැංසානියාවේ සහ සීෂෙල්ස් රාජ්‍යයේ නිල සංචාරයක නිරත වූ ජනාධිපති මහින්ද රාජපක්ෂ මහතා ශ්‍රී ලංකාවට ආර්ථික වාසි රැසක් අත්කර දෙමින් සිය නිල චාරිකාව සාර්ථකව නිමාවට පත්කරයි. පසුගිය 27 දා ටැංසානියාව බලාගිය ජනාධිපතිවරයා සිය නිල සංචාරය නිමාවට පත්කොට ඊයේ (02) යළි මවුබිමට පැමිණියේය.ටැංසානියානු ජනාධිපති ජකායා රිෂෝ කික්වෙතේ මහතාගේ ආරාධනයකට අනුව ටැංසානියාව බලාගිය ජනාධිපති මහින්ද රාජපක්ෂ මහතා ටැංසානියාවට ගිය පළමු ශ්‍රී ලාංකික රාජ්‍ය නායකයා වශයෙන් ඉතිහාසයට එක්විය.ශ්‍රී ලංකාව සමඟ පවත්නා ද්වීපාර්ශවික සබඳතා ශක්තිමත් කරගනිමින් එරට ජනාධිපතිවරයා සමඟ ද්වීපාර්ශවික සාකච්ඡාවක නිරත වූ අතර අනතුරුව දාර් එස් සලාම් නුවර පැවැති අන්තර්ජාතික සහයෝගීතා සංවාදයටද සහභාගී විය.මෙහිදී පැවැති ද්වීපාර්ශවික සාකච්ඡාවේදී ආර්ථික, ආයෝජන, වෙළෙඳ, තාක්‍ෂණ හා සංචාරක ක්ෂේත්‍රවල අන්‍යෝන්‍ය සහයෝගීතාව සම්බන්ධයෙන් විශේෂ අවධානය යොමු කෙරිණි.ටැංසානියානු සංචාරය නිමා කළ ජනාධිපති මහින්ද රාජපක්ෂ මහතා එයින් පසුව සීෂෙල්ස් රාජ්‍යයේ ජනාධිපති ජෙම්ස් මිෂෙල් මහතාගේ ආරාධනයකට අනුව සීෂෙල්ස් රාජ්‍යය බලා පිටත්ව ගියේය.එරට ජනාධිපතිවරයා සමඟ ද්වීපාර්ශවික සාකච්ඡාවක නිරත වූ රාජපක්ෂ මහතා ශ්‍රී ලංකාව සහ සීෂෙල්ස් රාජ්‍ය අතර පවතින සහයෝගීතාව තවදුරටත් ශක්තිමත්කර ගනිමින් දෙර‍ට අතර සහයෝගිතා ගිවිසුම් තුනකට අත්සන් කිරීමේ අවස්ථාවටද සහභාගි විය.ද්විපාර්ශ්වික ගුවන් සේවා ගිවිසුම, වෘත්තීය පුහුණුව සහ තරුණ සංවර්ධනය සඳහා අවබෝධතා සම්මුතිය මෙන්ම ආරක්ෂක සහයෝගිතාව සම්බන්ධයෙන් වන අවබෝධතා ගිවිසුම ඒ අතර වෙයි.මේ අතර සීෂෙල්ස් පාර්ලිමේන්තුවේ අතිවිශේෂ සැසියක් ඇමතූ මහින්ද රාජපක්ෂ මහතා කෙම්පින්ස්කි සීෂෙල්ස් නිකේතනයේ පැවැති ශ්‍රී ලංකා - සීෂෙල්ස් ව්‍යාපාරික සංසදයටද සහභාගී විය. ඊට අමතරව සීෂෙල්ස් ජෛව විවිධත්ව මධ්‍යස්ථානය නැරැඹීමට සහ මේ ඵෙතිහාසික චාරිකාව සනිටුහන් කරමින් පැළයක් රෝපනය කිරීමටද ඒ මහතා එක්විය.විදේශ කටයුතු ඇමැති මහාචාර්ය ජී.එල්. පීරිස්, ක‍්‍රීඩා ඇමැති මහින්දානන්ද අලූත්ගමගේ, මහජන සම්බන්ධතා හා මහජන කටයුතු ඇමැති මර්වින් සිල්වා, විදේශ අමාත්‍යාංශයේ අධීක්‍ෂණ මන්ත‍්‍රී සජින් ද වාස් ගුණවර්ධන, පාර්ලිමේන්තු මන්ත‍්‍රීවරුන් වන ලොහාන් රත්වත්තේ, ලක්‍ෂ්මන් වසන්ත පෙරේරා, ජනාධිපති ලේකම් ලලිත් වීරතුංග සහ ශ්‍රී ලංකා මහ බැංකුවේ අධිපති අජිත් නිවාඞ් කබ්රාල් මහත්වරුන්ද මේ චාරිකාවට එක්වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n13070314</link>
    <topic>විත්තිකරුවන් හඳුනා ගන්නසාක්කිකරු අසමත් වෙයි</topic>
    <author>සිරන්ජනි කුමාරි</author>
    <content>භාරත ලක්ෂ්මන් ඝාතනය සිදු වූ ස්ථානයේ පිස්තෝල හා ටී 56 ගිනි අවි දරා සිටි පුද්ගලයන් විවෘත අධිකරණයේ සිටි විත්තිකරුවන් අතර නොමැති බවට විශේෂ කාර්ය බලකායේ කොස්තාපල්වරයෙකු ඊයේ (02) කොළඹ අතිරේක මහේස්ත්‍රාත් පි‍්‍රයන්ත ලියනගේ මහතා හමුවේ සාක්කි දෙමින් පැවසීය.මෙහිදී විත්තිකරුවන් 13 දෙනාගෙන් පාර්ලිමේන්තු මන්ත්‍රී දුමින්ද සිල්වා මහතා පමණක් 11 වන විත්තිකරු ලෙස සාක්කිකරු හඳුනා ගත්තේය.ලඝු නොවන මහේස්ත්‍රාත් නඩු විභාගයේ ප්‍රථම සාක්කිකරු වූ කොස්තාපල් දමිත් සුරංග නැමැත්තා රහස් පොලිසිය වෙත දුන් ප්‍රකාශය විවෘත අධිකරණය තුළ නැවත කියවා විත්තිකරුවන් හඳුනා ගැනීම සම්බන්ධයෙන් ඔහුගෙන් මහේස්ත්‍රාත්වරයා කළ ප්‍රශ්න කිරීමේ දී සාක්කිකරු විත්තිකරුවන් හඳුනා ගැනීමට අසමත් විය.ඔහුගේ ප්‍රකාශ එකින් එක කියවමින් එම සිද්ධිය වූ ස්ථානයේ සිටි විත්තිකරුවන් සම්බන්ධයෙන් මෙසේ ප්‍රශ්න ඉදිරිපත් කළ ද එවැනි කිසිවෙකුත් මෙම විත්තිකරුවන් අතර නැති බවට ඔහු ප්‍රකාශ කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n1307036</link>
    <topic>දියවැඩියා රෝගීන්ට දෙන කිරි පිටිවලකල් ඉකුත් වූ දිනය වෙනස් කරලා</topic>
    <author>විජයානි එදිරිසිංහ</author>
    <content>දියවැඩියා රෝගීන් සඳහා ලබා දෙන කිරි පිටි වර්ගයක කල් ඉකුත් වූ දිනය වසරකින් දීර්ඝ කර ව්‍යාජ දින යොදා අලෙවි කළ ෆාමසි කිහිපයක් සහ ඒවා ගබඩා කර තිබූ ස්ථානයක්ද පාරිභෝගික අධිකාරිය මඟින් වටලා තිබේ.සමුපකාර හා අභ්‍යන්තර වෙළෙඳ කටයුතු පිළිබඳ ඇමැති ජොන්ස්ටන් ප්‍රනාන්දු මහතාට ලැබුණු තොරතුරක් මත වැටලීම් සිදු කෙරුණි.පාරිභෝගික අධිකාරියේ යාපනය දිස්ත්‍රික් අධිකාරී නිලධාරියා විසින් වැටලීම් සිදු කරන අවස්ථාවකදී මෙසේ ලේබල් වෙනස් කරන ලද කිරිපිටි වර්ගය පිළිබඳව තොරුතරු හෙළි කරගෙන පසුව අමාත්‍යවරයාට දැනුම් දීමෙන් පසු කොළඹ 12 ස්පෙන්ඩර් වීදියේ පිහිටි කිරිපිටි ගබඩා කර තිබූ ස්ථානය සහ වැල්ලවත්තේ පිහිටි ෆාමසියක්ද සොයා ගෙන තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n1307037</link>
    <topic>මාගම්පුර වරායෙන් තෙල් ගොඩ බෑම ඇරැඹේ</topic>
    <author/>
    <content>මාගම්පුර මහින්ද රජපක්ෂ ජාත්‍යන්තර වරායේ ඉන්ධන ටැංකි වලට ඉන්ධන නිකුත් කිරීම ඊයේ (02) උදෑසන සුබ මොහොතින් සිදු කෙරිණි.ශ්‍රී ලංකා වරාය අධිකාරියේ සභාපති ප්‍රියාත් බන්දු වික්‍රම මහතා ඇතුළු විධායක නිලධාරීහු රැසක් මේ අවස්ථාවට සහභාගී වූහ. ඉන්ධන රැගෙන මාගම්පුර වරායට සේන්දු වූ පැනමා නෞකාවයි මේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n13070315</link>
    <topic>සුළි කුණාටු හානිවලටවන්දි ගෙවන්න රජයෙන් මි. 73.2ක්</topic>
    <author>බුද්ධිකා ඉඹුලාන</author>
    <content>පසුගියදා ඇතිවූ දරුණු සුළි කුණාටුව හේතුවෙන් මියගිය ධීවරයන්ට, විනාශ වූ ධීවර යාත්‍රාවලට වන්දි ගෙවීම සඳහා රුපියල් මිලියන 73.2ක් රජය මඟින් වෙන්කර ඇත.මේ සම්බන්ධයෙන් ධීවර හා ජලජ සම්පත් සංවර්ධන ඇමැති වෛද්‍ය රාජිත සේනාරත්න මහතා ඉදිරිපත් කළ අමාත්‍ය මණ්ඩල සංදේශයට අනුමැතිය හිමිවී තිබේ.විනාශ වූ ධීවර යාත්‍රා සහ ආම්පන්න අලුතින් ලබාදීමත්, අර්ධහානි වූ යාත්‍රාවලට 50% ආධාර මුදලක් ලබාදීමත් මෙමඟින් සිදු කෙරෙනු ඇත.ධීවරයන්ගේ අනන්‍යතාවය, යාත්‍රාවල විස්තර ඇතුළු දත්ත සියල්ල ලැබුණු වහාම එකී වන්දි මුදල් කඩිනමින් පිරිනමන බව ධීවර හා ජලජ සම්පත් සංවර්ධන ඇමැති වෛද්‍ය රාජිත සේනාරත්න මහතා පවසයි.මෙම සුළි සුළඟ නිසා ධීවරයන් 51 මියගොස්, ධීවරයන් 08ක් අතුරුදන්ව ඇති අතර ධීවර යාත්‍රා 84ක් සම්පූර්ණයෙන්ම විනාශ වී ඇත. අර්ධ වශයෙන් විනාශ වූ ධීවර යාත්‍රා සංඛ්‍යාව 76කි.බේරුවල ආසනයේ ධීවරයන් 11ක් මියගොස් තිදෙනෙකු අතුරුදන්ව ඇති අතර බලපිටියේ ධීවරයන් 26ක්ද, රත්මලාන ධීවරයන් 05ක්ද, මොරටුවේ ධීවරයන් 05ක්ද, බෙන්තර 02 හා මීගමුව ප්‍රදේශයේ එක් ධීවරයකුද මියගිය අය අතර වෙයි. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n1307038</link>
    <topic>නිධානයකින් ලබාගත් බුදු පිළිමයක්කිලෝවක මැණිකක් අත්අඩංගුවට</topic>
    <author>චන්ද්‍රිකා පෙරේරා</author>
    <content>නිධානයකින් ලබාගත් බුදු පිළිමයක් හා කිලෝවකට අධික බරකින් යුතු මැණිකක් බවට විශ්වාස කරන ගලක් සමඟ කැකිරාවේදි පොලිසිය අත්අඩංගුවට ගත් පනස් හත් හැවරිදි සැකකරුවෙකු කැකිරාව අධිකරණය වෙත ඉදිරිපත් කිරීමෙන් පසු ලබන 15 දා දක්වා රක්ෂිත බන්ධනගාර ගතකර තිබේ.අත් අඩංගුවට පත් අය ඉහළ අඹතලේ ලබුනොරුව ප්‍රදේශයේ පදිංචිකරුවෙක් බව පොලිසිය පවසයි.මෙසේ සොයාගෙන ඇති බුදු පිළිමය කිරි පැහැයෙන් යුතු එකක් වන අතර මැණිකක් බවට සැක ගල අඟල් පහක් පමණ උස බව පොලිසිය කීය.ප්‍රදේශයේ පෞරාණික ස්ථානයක් කැණ මේවා සොයා ගන්නට ඇති බවට විශ්වාස කෙරේ. සිද්ධිය පිළිබඳ කැකිරාය පොලිසිය පරීක්ෂණ පවත්වයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n1307039</link>
    <topic>වකුගඩු රෝගී තරුණයාටඔබේ පිහිට ඕනෑ</topic>
    <author/>
    <content>කැලණියේ ගෝනවල අංක 697/ 2, බී නිවසේ පදිංචි ඩී. ඇස්. රොම්ලස් ඉන්දික තරුණයා (අවු. 35) දරුණු වකුගඩු රෝගයෙන් පසුවේ.දැනට ජාතික රෝහලේ ප්‍රතිකාර ලබන ඔහුට බී හෝ ඕ පොසිටිව් වකුගඩුවක් බද්ධ කිරීමට අවශ්‍ය බව වෛද්‍ය ඒ. එල්. එම්. නසාර් මහතා පවසයි.මේ සඳහා ඔබගේ වකුගඩුවක් ලබා දීමට කැමති අයකු කාරුණිකව පහත සඳහන් දුරකථනයට හෝ ඉහත ලිපිනයට දන්වන මෙන් ඉල්ලා සිටිමු. 0775402599, 0773966954..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n13070310</link>
    <topic>කාලගුණ විපර්යාස කල්තියා හඳුනාගැනීමට තායිලන්තයෙන් තාක්ෂණික සහාය</topic>
    <author/>
    <content>ශ්‍රී ලංකාව සහ තායිලන්තයේ කාලගුණ සහ දේශගුණ තත්ත්වයන් සමාන බැවින්, අනපේක්ෂිත ලෙස සිදු වන දේශගුණ විපර්යාසයන් කල් තබා හඳුනා ගනිමින් ඒ සඳහා අවශ්‍ය විකල්ප ක්‍රියාමාර්ග ගැනීමට අවශ්‍ය තාක්ෂණික සහයෝගිතාවය ලබාදීමට තායිලන්තයේ විද්‍යාඥයින් එකඟතාව දැක් වූ බව වාරිමාර්ග හා ජලසම්පත් කළමනාකරණ ඇමැති නිමල් සිරිපාල ද සිල්වා මහතා පවසයි.තායිලන්තයේ කෙසෙස්ටාර්ස් විශ්වවිද්‍යාලයේ විශේෂ ආරාධනාවක් අනුව ශ්‍රී ලංකාවේ ජල කළමනාකරණය සහ දේශගුණික විපර්යාස පිළිබඳ අධ්‍යයන සම්මන්ත්‍රණයකට මේ දිනවල සහභාගී වී සිටින ඇමැතිවරයා එහි දී දේශගුණික විපර්යාස හමුවේ මෙරට ජල කළමනාකරණයේ දී ගත් ක්‍රියාමාර්ග පිළිබඳ පැවැත් වූ දේශනයට අනතුරුව පැවති විද්වත් හමුවේ දී තායිලන්තයේ ජල කළමනාකරණ විද්‍යාඥයින් ඉහත එකඟතාව දැක් වූ බව ඇමැතිවරයා පවසයි.විශේෂයෙන් ශ්‍රී ලංකාවේ සාම්ප්‍රදායික ජල කළමනාකරණ ක්‍රමවේදයන් සහ කාලගුණ තත්ත්වයන් හඳුනාගැනීම පිළිබඳ පවතින සාම්ප්‍රදායික දැනුම පිළිබඳ ඇමැතිවරයා මෙහි දී එම විශ්වවිද්‍යාලයේ සිසුන් හා ආරාධිත විද්වතුන් දැනුවත් කරමින් එම විශේෂ දේශනය පවත්වන ලදි.තායිලන්තයේ සහ ශ්‍රී ලංකාවේ කෘෂිකාර්මික ක්ෂේත්‍රයේ පවතින සමාන තත්ත්වයන් සැලකිල්ලට ගනිමින් දෙරටේ වාරිමාර්ග, කෘෂිකර්ම, ජල කළමනාකරණ උපාය මාර්ග පිළිබඳ දැනුම හුවමාරු කර ගැනීමට මෙහි දී එකඟතාවය පළ වී ඇත. එසේම ශ්‍රී ලංකාවේ වර්තමාන ආර්ථික හා දේශපාලන ප්‍රතිපත්ති පිළිබඳ ද ඇමැතිවරයා මෙහි දී පැමිණි පිරිස හා මාධ්‍ය දැනුවත් කළ බව වාර්තා වේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n13070311</link>
    <topic>ලිඳුල සිංහල මහ විදුහලේ ගුරු හිඟයට පිළියම් කෝ</topic>
    <author>නුවරඑළිය මධ්‍යම එරික් තිලකරත්න</author>
    <content>නුවරඑළියේ - ලිඳුල සිංහල මහ විද්‍යාලයයේ, කලෙක සිට පවතින උග්‍ර ගුරු හිඟය හේතුවෙන් එහි ඉගැනුම ලබන සිසු දරු දැරියනට තම අධ්‍යාපන කටයුතු කරගෙන යාමට, මහත් බාධා පැමිණ තිබෙන බව, එහි දෙගුරුන් දැඩි කනස්සල්ල පළ කරති.තුන් සියයකට ආසන්න දරු පිරිසක් ඉගැනුම ලබන, අ.පො.ස.උසස් පෙළ දක්වා පන්ති පැවැත්වෙන, මෙම විදුහලෙහි පවත්වාගෙන යන පන්ති සංඛ්‍යාවට අනුකූල වන පරිදි හා එහි උගන්වන විෂයන්ට අනුකූල වන පරිදි නියමිත ගුරු පිරිසක් නොමැතිකම, මෙම තත්ත්වයට හේතුවී තිබේ.විද්‍යාව, ගණිතය, ඉංග්‍රීසි, ප්‍රාථමික පුහුණු හා සෞන්දර්ය විෂයන් සඳහා මේ ගුරු හිඟය පවතින බව, මොවුහු අනාවරණ කරති.මෙහි ඇතිවී තිබෙන මේ ගුරු හිඟිය නිසා, මෙහි ඉගැනුම ලබමින් සිටින, ඇතැම් දරුවන්, තම අධ්‍යාපනය කඩාකප්පල් වේ යැයි බිය සැක පල කරමින් මෙම විදුහලෙන් ඉවත්ව වෙනත් පාසල් කරා යන්නට පටන් ගෙන ඇති බවක් පෙන්වා දෙන මෙහි මාපියන්, මේ නිසා මෙකී විදුහලෙහි සිසු සංඛ්‍යාව ශීඝ්‍ර ලෙස අඩුවෙන්නට පටන්ගෙන ඇති බවද කියයි.තත්ත්වය මෙසේ වුවද, විදුහලෙහි අධ්‍යාපන කටයුතු හා එහි සංවර්ධන කටයුතු කිසිඳු පසු බෑමකට ලක්වෙන්නට ඉඩ නොතබා මෙහි විදුහල්පතිවරයා හා එහි සිටින සීමිත ගුරු පිරිස මහත් වෙහෙසක් දරමින් තම යුතුකම් හා වගකීම් ඉටු කිරීම අගේ කළ යුතු බව ප්‍රකාශ කරන මෙහි මාපියන්, ගුරු භවතුන්ගේ එම කැපවීම හෝ නොමැත්තේ නම්, මේ වන විටත් මෙකී පාසල වසා දැමීමේ එලිපත්තට පැමිණීම කිසිවෙකුට වැළැක්විය නොහැකි බවද කියයි.මධ්‍යම පළාත් අධ්‍යාපන අමාත්‍යංශයේ නුවරඑළිය කලාප අධ්‍යාපන කාර්යාලය යටතේ පාලනය වන මෙම විදුහලෙහි ගුරු හිඟය පිළිබඳව අවධානය යොමු කිරීම අදාල බලධාරින්ගේ වගකීමක් නොවන්නේදැයි මෙහි සිටින කාහටත් ප්‍රශ්නයක් වී ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n13070312</link>
    <topic>ජීප්-ත්‍රිරෝද රථ ගැටී පුද්ගලයෙක් මරුට</topic>
    <author>මාතර සමූහ ඩබ්ලිව්.පී.ධර්මසේන</author>
    <content>පසුගිය 01 දින පෙ.ව. 5.20 ට පමණ මාතර දුම්රිය පොළ අසල ප්‍රධාන මාර්ගයේදී ජීප් රථයක් සහ ත්‍රීවිලර් රථයක් මුහුණට මුහුණලා ගැටීමෙන් එක් අයකු මියගොස් ඇත.මෙසේ මිය ගොස් ඇත්තේ මාතර නූපේ නො.06 ලිපිනයේ පදිංචි රතුබඳුගේ සේමලතා නැමති 54 හැවිරිදි තැනැත්තියකි.සිද්ධියට අදාළ ජීප් රථයේ රියදුරා වන හම්බන්තොට විල්මට් වීදියේ පදිංචි පුද්ගලයකු මාතර මහේස්ත්‍රාත් අධිකරණයට ඉදිරිපත් කිරීමෙන් පසු රුපියල් ලක්ෂ 02ක ශරීර ඇපමත මුදාහැර ඇත. සිද්ධිය පිළිබඳ මාතර රථවාහන පොලිසිය වැඩිදුර පරීක්ෂණ පවත්වයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=n13070313</link>
    <topic>ගාල්ලට කෘත්‍රිම මුහුදු වෙරළවල්</topic>
    <author>දකුණු පළාත් සංචාරක</author>
    <content>මුහුදු කෑම වැළැක්වීම සඳහා වෙරළ තීරයේ ගල් වැටි ඉදි කිරීම වෙනුවට මුහුදු ඛාදනය සිදුවන ස්ථානවල කෘත්‍රිම මුහුදු වෙරළ ඉදි කිරීමේ වැඩපිළිවෙළ යටතේ ගාල්ල දිසාව තුළ කෘත්‍රිම මුහුදු වෙරළ කීපයක් ඉදිකරන බව වෙරළ සංරක්ෂණ දෙපාර්තමේන්තුවේ අධ්‍යක්ෂ ජනරාල් අනිල් පේමරත්න මහතා පැවසීය.මේ අනුව ගාල්ල මහමෝදර සිට සමනල පාලම දක්වා කෘතිම වෙරළක් ඉදි කෙරේ. මුහුදේ ගැඹුරු ස්ථානවලින් ගොඩබිමට වැලි පොම්ප කර එම වැලි අතුරා කෘත්‍රිම වෙරළ ඉදි කරනු ඇත.එහෙත් උනවටුනේ ඉදිකිරීමට සැලසුම් කර ඇති කෘත්‍රිම වෙරළට ගැඹුරු මුහුදෙන් වැලි පොම්ප නොකොට වැලි පිටතින් ගෙන ඒමට සිදු වී තිබේ.උනවටුන ගැඹුරු මුහුදෙන් වැලි ගොඩබිමට පොම්ප කිරීමේ දී උනවටුන වෙරළ තීරුවේ පිහිටි හිරිගල් තට්ටුවට හානි සිදුවීම වැලැක්වීම සඳහා පිටතින් වැලි ගෙනෙවිත් එහි කෘත්‍රිම වෙරළ ඉදි කරන බවද අනිල් පේමරත්න මහතා කීය.සංචාරකයින්ගේ සිත් ගන්නා පරිදි කෘතිම වෙරළ ඉදිකරන අතර ඔවුන්ට අවශ්‍ය පහසුකම් ද කෘතිම වෙරළ තීරුවේ ආරම්භ කිරීමට ද වෙරළ සංරක්ෂණ දෙපාර්තමේන්තුව තීරණය කර ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=r1307031</link>
    <topic>ප්‍රමිතියෙන් බාල තේ පැළකළුතර අලෙවි සල්වල</topic>
    <author>කළුතර මධ්‍යම සමූහ</author>
    <content>වැවිලි කර්මාන්ත අමාත්‍යාංශයේ හෝ කුඩා තේ වතු සංවර්ධන අධිකාරියේ උපදෙස් නොතකා තත්වයෙන් බාල තේ පැළ මතුගම,අගලවත්ත, හොරණ,බුලත්සිංහල,වලල්ලාවිට හා පාලින්දනුවර යන ප්‍රදේශවල අලෙවි කෙරෙන බව කළුතර දිස්ත්‍රික් කෘෂිකර්ම කමිටුවේදී අනාවරණය විය.ප්‍රමිතියෙන් තොර තේ පැළ වෙළෙඳ පොළේ ඇති හෙයින් ඉදිරියේදී තේ වගාව විනාශ වීමට ඉඩ ඇතැයි මතුගම ප්‍රාදේශීය ලේකම් සුජානි මහේෂා සිල්වා මහත්මිය ප්‍රකාශ කළාය.ප්‍රමිතියෙන් තොර තේ පැළ අලෙවි කෙරෙන්නේ නම් ඒ පිළිබඳව සොයා බලා කඩිනම් පියවර ගන්නා ලෙස කුඩා තේ වතු සංවර්ධන අධිකාරියේ ප්‍රාදේශීය කළමනාකාර ජී.ජී. සෝමසිරි මහතාට උපදෙස් දුන් කළුතර දිසා ලේකම් යූ.ඩී.සී.ජයලාල් මහතා තේ පැළවල ඇති මූලික ප්‍රමිතීන් පිළිබඳ වාර්තාවක් කඩිනමින් ලබා දෙන ලෙසත් ඒ අනුව බාල තේ පැළ අලෙවි කරන්නන් අත්අඩංගුවට ගැනීමට පාරිභෝගික අධිකාරියට දැන්විය හැකි බවට ප්‍රකාශ කළේය.මේ අතර ව්‍යාජ තරාදි මගින් කුඩා තේ වතු හිමියන්ගේ තේ දළු හොරට කිරන කණ්ඩායම් සිටින බවද මෙහිදී අනාවරණය විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=r1307032</link>
    <topic>කොළඹ නිකරුණේ ගැවසෙනපිරිස් වැඩි වෙලා</topic>
    <author>උතුරු කොළඹ සමූහ ඒ.මදුරවීරන්</author>
    <content>කොළඹ මහ නගර සභා බල ප්‍රදේශයේ, විහාර මහා දේවි උද්‍යානය හා ඇලෙක්සැන්ඩ්‍රා පෙදෙස් ආශ්‍රිත ස්ථානවල නිකරුණේ ගැවසෙන ස්ත්‍රී පුරුෂ සංඛ්‍යාව වැඩි වෙන්නට පටන්ගෙන තිබේ.මොවුන්ගේ එදිනෙදා සෑම කටයුත්තක්ම මේ තැන්වල කෙරීම නිසා පරිසරය දූෂිත වීමට ද හේතුවී තිබේ. නිදා ගැනීම, රෙදිපිළි වේලීම, කෑම ගැනීම, කාඩ් ගැසීම ඇතුළු කුඩා ළමයින් සෙල්ලම් කිරීමද මෙතැන සිදු කෙරේ. මෙනිසා පදිකයනට නොයෙකුත් අසීරුතාවයනට මුහුණ පාන්නට සිදුව ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=r1307033</link>
    <topic>දෙනුවර පාසල් 2ක්සංවර්ධනය කරයි</topic>
    <author>මධ්‍යම පළාත් සංචාරක එල්.එස්. එගොඩවිට</author>
    <content>දෙනුවර අධ්‍යාපන කොට්ඨාසයේ පාසල් දෙකක් සංවර්ධනය කර නැවත නම් කිරීමට යටිනුවර ශ්‍රී.ල.නි.ප. ප්‍රධාන සංවිධායක වැවිලි කර්මාන්ත නියෝජ්‍ය ඇමැති අර්ල් ගුණසේකර මහතා කටයුතු යොදා ඇත.මේ අනුව කාලයක් තිස්සේ වසා දමා ඒ අසල විහාරස්ථානයකට පවරා දී තිබූ කුබල්වතුමුල්ල විද්‍යාලය නැවත ආපසු පවරාගෙන විද්‍යාලය දියුණු තත්ත්වයනට පත්කර ඇත.මෙම විද්‍යාලය මධ්‍යම පළාත් ආණ්ඩුකාර ටිකිරි කොබ්බෑකඩුව මහතාගේ ඉල්ලීමක් මත එවකට යටිනුවර කොට්ඨාසය නියෝජනය කළ හිටපු කෘෂිකර්ම හා ඉඩම් ඇමැතිවරයෙකු වූ හෙක්ටර් කොබ්බෑකඩුව විද්‍යාලය නමින් නම් කිරීමට පියවර ගෙන ඇත.මේ අතර පිලිමතලාව දන්තුරේ මහා විද්‍යාලය දන්තුරේ රණවිරු විද්‍යාලය නමින් නම් කිරීමට යටිනුවර ප්‍රාදේශීය ලේකම් කාර්යාලයේදී පැවති සම්බන්ධීකරණ කමිටු රැස්වීමේදී තීරණය විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=r1307034</link>
    <topic>කැලණිය වසම් 15ම සෝදිසියට</topic>
    <author>කැලණිය සමූහ - එඩ්වඩ් වීරසිංහ</author>
    <content>කැලණිය ප්‍රාදේශීය සභා බල ප්‍රදේශයේ ඩෙංගු මර්දන වැඩ සටහන් සතියක් ජූලි මස 01 වැනි දින සිට 07 වැනි දින දක්වා ක්‍රියාත්මක කෙරෙන බව කැලණිය ප්‍රාදේශීය සභාවේ සභාපති ප්‍රසන්න රණවීර මහතා ‘දිනමිණ’ට පැවසීය.ඩෙංගු මර්දන සතිය තුළදී ග්‍රාම නිලධාරි වසම් 15 තුළ සෝදිසි කිරීම් සිදුකෙරෙන අතර අවසන් දිනයේදී මහජන සෞඛ්‍ය පරීක්ෂකවරුන් හා කීට විද්‍යා පරීක්ෂකවරුන් ද යුද හමුදා සහ පොලිසියේ ද සහාය මත නිවාස හා සෙසු සියලු ස්ථාන පරීක්‍ෂා කිරීමේ කටයුතු සිදුකෙරේ.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=r1307035</link>
    <topic>සිසුන් දෙදෙනාගේමවකගෙන් කප්පම් ඉල්ලලා</topic>
    <author>පාණදුර සමූහ කපිල සෝමරත්න</author>
    <content>පාණදුර මහේස්ත්‍රාත් අධිකරණයේ විභාගවන නඩුවක බාලවයස්කාර ශිෂ්‍යන් දෙදෙනකුගේ මවකගෙන් රුපියල් ලක්ෂ පහක කප්පම් මුදලක් ඉල්ලීමේ සිද්ධියක් සම්බන්ධයෙන් පාණදුර ප්‍රධාන මහේස්ත්‍රාත් රුචිර වැලිවත්ත මහතාගේ උපදෙස් මත පාණදුර පොලිසියේ අපරාධ අංශය පරීක්ෂණ අරඹා ඇත.කප්පම් මුදල දුරකථන පණිවිඩයකින් ඉල්ලා ඇත්තේ ශිෂ්‍යයන් දෙදෙනාට විරුද්ධව අධිකරණයේ පවතින නඩුවෙන් නිදහස් කර දීමට යැයි පැවසේ.මෙම සිද්ධිය සම්බන්ධයෙන් සැකපිට කොළඹ තොටළඟ කාන්තාවක් පොලිස් අත්අඩංගුවට ගෙන අධිකරණයට ඉදිරිපත් කෙරිණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=r1307036</link>
    <topic>චීවරධාරියකු ලෙස පෙනී සිටිමින් විහාරස්ථාන කොල්ලකෑ හිටපු ප්‍රාදේශීය සභා මන්ත්‍රී රිමාන්ඩ්</topic>
    <author>පානදුර සමූහ කපිල සෝමරත්න</author>
    <content>අපේ රටේ භික්ෂුන් වහන්සේ බුදු දහම අනුව විනයානුකූලව පැවිදි ජීවිත ගත කරනතාක් බුදු දහම අප රටේ සුරක්ෂිතව පවතිනවා. භික්ෂුන් වහන්සේලා ලෙස වෙස්වලාගෙන බුදු දහමට නිගරු කරමින් කොල්ලකෑම් සහ වෙනත් අපරාධ සිදුකරන පුද්ගලයන් ගැන නීතිඥවරු අධිකරණය හමුවේ දැක්වූ කරුණු අධිකරණයේ අවධානයට යොමුවුනා යැයි පානදුර ප්‍රධාන මහේස්ත්‍රාත් රුචිර වැලිවත්ත මහතා විවෘත අධිකරණයේ දී පැවසීය.මහේස්ත්‍රාත්වරයා එසේ පැවැසුවේ පානදුරේ හොරේතුඩුවේ විහාරස්ථානයකින් රුපියල් 21000ක මුදලක් කොල්ලකෑවේ යැයි කියන බෝකුත්පිටියේ නාගතිස්ස නැමැති චීවරධාරියකු අද (3) දක්වා රක්ෂිත බන්ධනාගාර ගත කරමිනි.සැකකරු විවිධ නම් පහකින් පෙනී සිටින පුද්ගලයෙකි. ඉකුත්දා ඔහුව ප්‍රථමයෙන්ම සැකපිට අත්අඩංගුවට ගෙන ඇත්තේ බෝම්බුවල ප්‍රදේශයේදීය.ඔහු මතුගම ප්‍රාදේශීය සභාවේ මන්ත්‍රීවරයෙක් වූ අතර ලංකා සිමෙන්ති සංස්ථාවේ අධ්‍යක්ෂවරයෙකි.ඔහු මහණ වී සිටිනවා. ඔහු මංකොල්ල ගණනාවක් දිවයිනේ විවිධ විහාරස්ථාන වලදී සිදු කර ඇති බව පොලිසිය පවසනවා.මේ චීවරධාරියා ප්‍රාදේශීය සභාවේ මන්ත්‍රීවරයකු ලෙස මතුගම ප්‍රදේශයට විශාල සේවයක් කර තිබෙනවා. ඔහුට ඇප ලබාදෙන ලෙස නීතිඥ කසුන් ජයරත්න මහතා අධිකරණයෙන් ඉල්ලා සිටියේය.අගතියට පත් විහාරාධිපති වෙනුවෙන් කරුණු දැක්වූ නීතිඥ අරුණ දීපාල් මහතා මෙසේ කීවේය.බුද්ධ ශාසනය විනාශ කරමින් විවිධ හොර මැර සහ කොල්ලකෑම් සිදු කරමින් සමහරු චීවරධාරීන් ලෙස පෙනී සිටිනවා. අධිකරණයට ඉදිරිපත් කර ඇති චීවරධාරියා විවිධ ප්‍රදේශවල විහාරස්ථානවලට ගොස් විහාරාධිපතිවරු සමඟ මිත්‍රවී විහාරස්ථානවල ලැගුම්ගෙන සිටිය දී මුදල් සහ වෙනත් භාණ්ඩ සොරකම් කර ඇති බවට පොලිසිවලට පැමිණිලි ලැබී තිබෙනවා.ඔහුට විරුද්ධව කොළඹ මහේස්ත්‍රාත් අධිකරණයේ නඩු දෙකක් පවරා තිබෙනවා. ඇප මත ඔහුව නිදහස් කළොත් සොයා ගන්න බැහැ. නම් පහකින් ඔහු පෙනී සිටිනවා. ඇප දෙනවාට විරුද්ධත්වය දක්වනවා යැයි නීතිඥවරයා පැවැසීය.පානදුර උතුරු පොලිසියේ සැරයන් ධර්මපාල මහතා අධිකරණයට පැමිණිල්ල ඉදිරිපත් කෙළේය.දෙපාර්ශවයෙන්ම දැක්වූ කරුණු ගැන අධිකරණයේ අවධානය යොමු කර අප රටේ භික්ෂුන් වහන්සේ බුද්ධ ධර්මය අනුව විනයගරුකව ජීවත්වනවා නම් අපවාදවලට ගොදුරුවන්නේ නැහැ. භික්ෂුන් වහන්සේලා විනයගරුකව ජීවත්වන තාක් බුද්ධ ශාසනය සුරක්ෂිතව පවතිනවා යැයි පානදුර ප්‍රධාන මහේස්ත්‍රාත්වරයා පැවැසීය.සැකකාර චීවරධාරියා ගැන පොලිස් පරීක්ෂණ පැවැත්වෙන නිසා අද (3) දක්වා බන්ධනාගාර ගත කෙරුණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=r1307037</link>
    <topic>කෙරවලපිටිය මාර්ග ඉදිකිරීම්චීන සමාගමකට</topic>
    <author>කැළණිය සමූහ එඩ්වඩ් වීරසිංහ</author>
    <content>කොළඹ පිටත වටරවුම් මාර්ග ව්‍යාපෘතියේ කඩවත සිට කෙරවලපිටිය දක්වා වන තුන්වන අදියරේ ඉදිකිරීම් කටයුතු චීන සමාගමකට පැවරීමට රජය තීරණය කර ඇත.කඩවත සිට කෙරවලපිටිය දක්වා කොටසේ දිග කි.මි.9.32ක් වන අතර එහි ඉදිකිරීම් කොන්ත්‍රාත්තුව රුපියල් කොටි 6, 669ක මුදලකට චීන සමාගමකට පවරා ඇත.කොළඹ පිටත වටරවුම් ඔස්සේ කි. මි. 29,22ක් වන අතර එහි ඉදිකිරීම් කටයුතු අදියර තුනක් යටතේ සිදුකෙරේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=r1307038</link>
    <topic>මිල්ලනිය  ප්‍රාදේශීය ලේකම් කාර්යාලයටනව දෙමහල් ගොඩනැගිල්ලක්</topic>
    <author>හොරණ මධ්‍යම විශේෂ චන්ද්‍රා ශ්‍රී පෙරේරා</author>
    <content>රාජ්‍ය පරිපාලන හා සමෘද්ධි කටයුතු අමාත්‍යාංශයේ මූල්‍ය ප්‍රතිපාදන රුපියල් ලක්ෂ 52ක් වැය කරමින් මිල්ලනිය ප්‍රාදේශීය ලේකම් කාර්යාලයේ අතිරේක නව දෙමහල් ගොඩනැගිල්ල පසුගියදා රාජ්‍ය පරිපාලන හා ස්වදේශ කටයුතු ඇමැති ජෝන් සෙනවිරත්න මහතාගේ අතින් විවෘත විය.මේ අවස්ථාවට සමගාමීව, ගල්පාත, දොඩගොඩ රණවිරු ගම්මානයේ පදිංචි රණවිරුවන්ට නිවාස සහ ඉඩම් ඔප්පු පිරිනැමීම, බණ්ඩාරගම ආසනයේ අභ්‍යාසලාභි උපාධිධාරීන්ට නිත්‍ය පත්වීම් ලිපි ප්‍රදානය, ස්වයං රැකියා සඳහා අඩු ආදායම්ලාභීන් ට පාපැදි ප්‍රදානය කිරීමද සිදු කරනු ලැබීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=r1307039</link>
    <topic>දරුවන් බලන්න මවටඉඩ නොදුන්නැයි පැමිණිලි</topic>
    <author>ගම්පහ සංචාරක – නිමල් ජයසිංහ</author>
    <content>එකම නිවෙසේ උඩුමහලේ සහ යටි මහලේ පදිංචි දරුවන් 10ක් සිටින මවට එම නිවසේම පදිංචි එක් දියණියක් පීඩාකාරී අයුරින් හැසිරෙමින් ඇගේ අනෙක් සහෝදරියන්ට මව බැලීමට එන්න ඉඩ නොදෙන්නේ යැයි කරන ලද පැමිණිල්ලක් මත එම දියණිය සහ මව ඇතුළු පවුලේ කිහිපදෙනෙකු ගම්පහ අධිකරණයට කැඳවා තිබුණි.පැමිණිල්ල ඉදිරිපත්කළ වැලිවේරිය පොලිසිය පැවසුවේ මේ පවුලේ ගැටුම නිසා වැලිවේරිය පොලිසියට එම මවත්, දියණියත් විටින්විට පැමිණිලි කරන බවයි. සාමයට බාධාවක් බැවින් අධිකරණයට යොමුකළ බවයි. දෙපාර්ශ්වයටම අවවාද කළ ගම්පහ අතිරේක මහේස්ත්‍රාත් හේසාන්ත ද මෙල් මහතා දෙපාර්ශ්වයටම සාමයෙන් සිටින ලෙසද අවවාද කෙළේය.එකම පවුලේ මවත්, දියණියත් අතර ප්‍රශ්නයක් බැවින් ඇප නියම නොකරන බවත්, සාමයෙන් සිටීමට නොහැකි බවට හේතු ඇතොත් ඒවා දැන්වීමට නැවත මේ මස 11 දින දෙපාර්ශ්වයම අධිකරණයේ පෙනී සිටින ලෙස නියෝග කෙළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=r13070310</link>
    <topic>දඩගමුව රජ මහා විහාරයේබිතුසිතුවම් විනාශ මුඛයේ</topic>
    <author>ජයවීර සුගතපාල අත්තනගල්ල විශේෂ</author>
    <content>ගම්පහ දිස්ත්‍රික්කයේ පැරණිතම විහාරය වශයෙන් සැලකෙන දඩගමුව රජ මහා විහාරයේ බිතුසිතුවම් පතුරු ගැලැවී යමින් පවතී.මේ විහාරස්ථානයේ ඓතිහාසික පසුබිම දෙවනපෑතිස් රජ සමය දක්වා දිවයන්නකි.එම රජුගේ ප්‍රදේශ භාර ඇමැතිවරයෙකු වූ සුමිත්ත නම් ඇමැතිවරයා විසින් කරවන ලද නිසා මේ විහාරස්ථානය සුමිත්ත ශ්‍රී සුන්දරාරාම රජ මහා විහාරය වශයෙන් හැඳින්වේ.මෙහි වටදාගෙය පැහැදිලි වශයෙන් යුග දෙකකට අයත් ගෘහ නිර්මාණ අවශේෂයන්ගෙන් සමන්විත වේ. නුවර යුගයේදී දාගැබක් හා ඊට ආවරණයක් ලෙස ගෘහයක් තනා ඇත.පැරැණි විහාර නාමාවලියක් වන ‘නම්පොතෙහි’ද මේ ස්ථානය ගැන සඳහන් වේ.පුරාවිද්‍යා දෙපාර්තමේන්තුව මගින් රක්ෂිත ස්ථානයක් බවට ප්‍රකාශ කර ඇති මේ රජ මහා විහාරයේ බිතු සිතුවම් මතු පරපුර වෙනුවෙන් සංරක්ෂණය කරන්නැයි ප්‍රාදේශවාසීහු වගකිව යුත්තන්ගෙන් ඉල්ලති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=s1307039</link>
    <topic>ශී‍්‍ර ලංකාවට විශිෂ්ඨ ජයක්</topic>
    <author/>
    <content>(2013-07-03 06:30am) බටහිර ඉන්දීය කොදෙව් දූපත් සමූහයේදී පැවැත්වෙන සෙල්කොන් කුසලාන තුන්කොන් තරගාවලියේ ඉන්දියාව  හා ශී‍්‍ර ලංකාව අතර තරඟයෙන් ලකුණු 161 ක විශිෂ්ඨ ජයක්  ශී‍්‍ර ලංකාව හිමිකර ගත්තේය. ඊයේ (2 වැනිදා) කිංග්ස්ටන්හි සබීනා පිටියේදී පැවැති තරගයේදී පළමුවෙන් පන්දුවට පහර දුන්  ශී‍්‍ර ලංකා කණ්ඩායම ඕවර 50 අවසානයේදී කඩුල්ලක් දැවී ලකුණු 348 ක් ලබා ගත්තේය. එයට පිළිතුරු ලෙස ඉන්දියාවට ලබා ගැනීමට හැකි වු යේ ඕවර 44.5 කදී සියලු දෙනාම දැවී ලකුණු 187ක් පමණි. උපුල් තරංග තරඟයේ වීරයා ලෙස සම්මාන ලැබීය.(2013-07-03 00:02am) බටහිර ඉන්දීය කොදෙව් සමූහයේදී පැවැත්වෙන සෙල්කොන් කුසලාන තුන්කොන් තරගාවලියේදී ඉන්දියාවට එරෙහිව අද (2 වැනිදා) කිංග්ස්ටන්හි සබීනා පිටියේදී පැවැත්වෙන තරගයේදී පළමුවෙන් පන්දුවට පහර දෙන ශී‍්‍ර ලංකා කණ්ඩායම ඕවර 50 අවසානයේදී කඩුල්ලක් දැවී ලකුණු 348 ක් ලබා ගත්තේය.මහේල පන්දු 112 කට මුහුණ දෙමින් අලංකාර හයේ පහර දෙකක් සහ හතරේ පහර 9 ක් සමඟින් ලකුණු 107 ලබා ගත්තේය.කලකට පසුව කණ්ඩායමේ ස්ථානය හිමිකරගත් උපුල් තරංග, පන්දු 159 කට මුහුණ දෙමින් අගනා ලකුණු 174 ක් ලබා සිටියේය.මොවුන් දෙදෙනා එක්ව පළමු කඩුල්ල සදහා අගනා ලකුණු 213 සබදතාවක් පැවත්වුයේයශී‍්‍ර ලංකා කණ්ඩායම වෙනස්කම් දෙකක් සමගින් මෙම තරගයට පිවිස සිටී. තුන් ඉරියව් කී‍්‍රඩක ජීවන් මෙන්ඩිස් සහ අජන්ත මෙන්ඩිස් අද තරගය සඳහා කී‍්‍රඩා නොකරන අතර ඒ වෙනුවට කුසල් ජනිත් පෙරේරා සහ සචිත‍්‍ර සේනානායක ශී‍්‍ර ලංකා පිලට එක්ව සිටිති.ඉන්දීය නායක මහේන්ද්‍ර සිං දෝනි තුවාල ලැබීම නිසා මෙම තරගයට කී‍්‍රඩා නොකරන හෙයින් ඔහුගේ ස්ථානයට මුරලි විජේ කී‍්‍රඩා කරයි.ශී‍්‍ර ලංකා ඕවර 50 අවසානයේදි කඩුලූ 1ක් දැවී ලකුණු 348 උපුල් තරංග - නොදැවී 174,මහේල ජයවර්ධන 107,ඇන්ජලෝ මැතිව්ස් නොදැවී 44,රවිචන්ද්‍රන් අශ්වින් 67/1    .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=s1307031</link>
    <topic>ආසියානු මලල ක්‍රීඩා ශූරතාවලිය ඇරැඹෙයි</topic>
    <author>ප්‍රින්ස් ගුණසේකර ඉන්දියාවේ පූනේ සිට</author>
    <content>ආසියානු මලල ක්‍රීඩා ශූරතාවලියේ ශ්‍රී ලංකාවේ පදක්කම් බලාපොරොත්තුවක් බවට පත්ව සිටින මීටර් 400 ක්‍රීඩිකා චන්ද්‍රිකා සුභාෂිණී අද තරග බිමට පිවිසේ. එමෙන්ම මීටර් 100 මූලික වටයේ තරගයට ජානි චතුරාංගනී ද සිල්වා, මීටර් 400 මූලික වටයේ තරගයට අංජන මධුෂාන් ගුණරත්න හා දිලාන් ආලෝක අද තරග බිමට පිවිසෙති.පූනේ ශිව චාත්‍රාපති ක්‍රීඩා සංකීර්ණයේදී ශ්‍රී ලංකා වේලාවෙන් පෙරවරු 9.20ට මූලික වටයේ තරගයට පිවිසෙන චන්ද්‍රිකා සුභාෂිණී, එයින් ජය ගෙන පස්වරු 6.25ට අවසන් පූර්ව තරගයට පිවිසෙනු ඇතැයි අපේක්ෂා කෙරේ. අවසන් වරට කෝබේ හී පැවැති ආසියානු මලල ක්‍රීඩා ශූරතාවලියේදී මීටර් 400 තත්පර 53.35කින් නිමකර රිදී පදක්කම දිනා ශ්‍රී ලංකාවට කීර්තියක් අත්කරදුන් ඇය කෙරෙහි බොහෝ දෙනෙකුගේ අවධානය යොමුව පවතී.නිමාවූ ආසියානු ග්‍රොන් ප්‍රී පළමු අධියරේදී රිදී පදක්කමක් දිනාගත් පසු ඩෙංගු රොගය වැලදී මාස කිහිපයක විවේකයකින් පසුව චන්ද්‍රිකා සුභාෂිණී නැවැත තරග බිමට පිවිසෙන්නේ අද දිනයේදීය. චන්ද්‍රිකා සුභාෂිණී මීටර් 400 ඉසව්වේ පෞද්ගලික හොදම කාලය ලෙස තත්පර 52.36ක් සටහන් කර ඇත.මීටර් 400 කාන්තා තරග ඉසව්වට අද තරග කරන ක්‍රීඩිකාවන් අතුරින් හොඳම පෞද්ගලික දක්ෂතාවක් පෙන්වා ඇත්තේ චන්ද්‍රිකා සුභාෂිණී වන අතර ඇයට පසුව චීනයේ ෂාඕ තත්පර 52.62ක් හා ඉන්දියාවේ රාජු පූවම්මා තත්පර 52.75ක් ලෙස පෞද්ගලික දක්ෂතා පෙන්වා සිටිති.ආසියානු මලල ක්‍රීඩා සංගමයට 40 වසරක් පිරුණු ඊයේ දිනයේ ඇරැඹි 20 වැනි ආසියානු මලල ක්‍රීඩා ශූරතාවලියේ සමාරම්භය විචිත්‍රවත් ලෙස පැවැත්වීමට කටයුතු කර තිබුණි.මහරාෂ්ඨ ප්‍රාන්තයේ ප්‍රධාන ඇමැති ප්‍රීති විරාජ් චවාන් මහතා ඇතුලු සම්භාවනීය පිරිසකගේ ප්‍රධානත්වයෙන් ඊයේ පස්වරු 5.00ට ආරම්භ වූ සංස්කෘතිකාංග වලින් සපිරි සමාරම්භක උළෙල පැය 3ක පමණ කාලයක් පැවැත්වුණි. එය නැරැඹීමට මහා වැසි නොතකා විශාල පිරිසක් පැමිණ සිටීම විශේෂත්වයකි.ඊයේ පෙරවරුවේ සිට පූනේ ශිව චාත්‍රාපති ක්‍රීඩා සංකීර්ණය අවට ප්‍රදේශය අවට වරින් වර වර්ෂාව පතිත වීම සමාරම්භක උළෙලට තරමක බාධාවක් විය.තරග ඉසව් 42කට රටවල් 43ක ක්‍රීඩක ක්‍රීඩිකාවෝ 580ක් ආසියානු මලල ක්‍රීඩා ශූරතාවලියට සහභාගීවීමේ අපේක්ෂාවෙන් පූනේ වෙත පැමිණ සිටිති.ඉන්දියාවට මෙම තරගාවලියේ සත්කාරකත්වය හිමිවූ දෙවැනි අවස්ථාව මෙය වූ අතර මෙයට පෙර 1989දී නවදිල්ලියේදී ආසියානු මලල ක්‍රීඩා ශූරතාවලිය පැවැත්වුණී..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=s1307032</link>
    <topic>සෙරීනාට අනපේක්ෂිත පරාජයක්</topic>
    <author/>
    <content>ලෝක ‍කාන්තා ටෙනිස් ශ්‍රේණිගත කිරීම්වල පෙරමුණේ පසුවන අමෙරිකාවේ සුපිරි ටෙනිස් ක්‍රීඩිකා සෙරීනා විලියම්ස්ගේ විම්බල්ඩන් සිහිනය බොඳ කර දැමීමට ජර්මනියේ සබීනා ලිසිකි සමත්වූවාය.ලන්ඩන් නුවර පැවැත්වෙන සුප්‍රකට විම්බල්ඩන් ශූරතාවලියේ සිවුවැනි වටයේ දී ලකුණු 6-2ක්, 1-6ක් සහ 6-4ක් ලෙස සෙරීනා පරාජය කරමින් ටෙනිස් පිටිය කැළඹීමට ලිසිකි සමත්වූවාය.23හැවිරිදි ලිසිකි ලැබූ මේ ජයග්‍රහණය ටෙනිස් ක්ෂේත්‍රයේ දැඩි විමතියට ලක්විය.විම්බල්ඩන් ශූරතා 5ක් දිනූ කාන්තා ටෙනිස් පිටියේ වඩාත්ම භයානක ක්‍රීඩිකාව වන 31හැවිරිදි සෙරීනා හා තරග වැදුණු පැය 2කුත්, මිනිත්තු 4ක කාලය තමාට කිසිදාක අමතක ‍කළ නොහැකි බව ලිසිකි පසුව පැවැසුවාය. ‍මේ පරාජයත් සමග ලෝක ටෙනිස් පිටියේ දෙවැනි තැන සිටින වික්ටෝරියා ඇසරෙන්කා හා තුන්වැනි තැන පසුවන මරියා ෂරපෝවා සමග සෙරීනා විලියම්ස් ද විම්බල්ඩන් ශූරතාවලියෙන් ඉවතට විසිවී සිටිති. ඒ අනුව මෙවර තරගාවලියේ ශූරතාව අත්කර ගැනීමට ලිසිකි වැනි යොවුන් ක්‍රීඩිකාවන්ට වැඩි ඉඩකඩක් නිර්මාණය වී ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=s1307033</link>
    <topic>සිවිල් ආරක්ෂක සේවා ක්‍රිකට්-වොලිබෝල් 27දා</topic>
    <author/>
    <content>ශ්‍රී ලංකා කාර්මික ආරක්ෂක පදනම 11වැනි වරටත් සංවිධාන කරන සය සාමාජික ක්‍රිකට් සහ වොලිබෝල් තරගාවලිය මේ මස 27වැනිදා නාරාහේන්පිට ශාලිකා ක්‍රීඩාංගණයේදී පැවැත්වේ.වානිජ හා කර්මාන්ත (සිවිල්) ආරක්ෂක සේවා වෘත්තියේ යෙදෙන රාජ්‍ය හා පෞද්ගලික අංශයන්හි ක්‍රිකට් කණ්ඩායම් 35ක් සහ වොලිබෝල් කණ්ඩායම් 10ක් එක්විය හැකි තරගාවලියේදී ක්‍රිකට් තරග පිළිමළුන් පිටු දැකීමේ ක්‍රමයටත් වොලිබෝල් තරග ලීග් ක්‍රමයටත් පැවැත්වීමට නියමිතය.තරගාවලියේ ජයග්‍රහණ සඳහා අයි.එස්.ෆ්.අභියෝගතා කුසලානය, සහතිකපත්‍ර, කණ්ඩායම් ත්‍යාග සහ මුදල් ත්‍යාග පිරිනැමෙන බව සංවිධායකයෝ පවසති. තරගාවලිය සඳහා අයැදුම්පත් කාර්මික ආරක්ෂක පදනමේ ක්‍රීඩා ලේකම් වෙතින් ලබාගත හැකි අතර වැඩි විස්තර දු.ක 0717551575 (ප්‍රදීප් කන්නන්ගර) ලබාගත හැකිය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=s1307034</link>
    <topic>හොඳම ක්‍රීඩකයා සුමීර ක්‍රීඩිකාව අනුරාධා</topic>
    <author>ෆවුස් මොහොමඩ්</author>
    <content>මාස් ඉන්ටිමේට්ස් අනුබද්ධ ලීනියා ක්ලෝතිං බොක්සිං ක්‍රීඩා සමාජය මෙහෙයවනු ලැබූ මාස් බොක්සිං ශූරතාවලියේ හොඳම ක්‍රීඩකයා සම්මානය දිනා ගැනීමට ලීනියා බොක්සිං සමාජයේ සුමීර ප්‍රනාන්දු (කි.ග්‍රෑ.60)සමත්වූ අතර හොදම ක්‍රීඩිකාවට හිමි සම්මානය තුරුලී බොක්සිං සමාජයේ අනුරාධා ජයසිංහ (කි.ග්‍රෑ.48)දිනා ගත්තාය.හොඳම පරාජිත ක්‍රීඩකයා ලෙස ලීනියා බොක්සිං කණ්ඩායමේ නීල් හෙට්ටිආරච්චි සම්මාන දිනුවේය. ස්ලිම්ලයින් බොක්සිං සමාජයේ නිල්මිණී කෝසලා හොඳම පරාජිත ක්‍රීඩිකාවට හිමි සම්මාන දිනා ගත්තාය.පල්ලෙකැලේ ලීනියා ජිම්නාස්ටික් ශාලාවේ දී පසුගියදා පැවැති මේ තරගාවලියට ලීනියා ක්ලෝතිං, බියගම සිලුවෙටා, පන්නල ස්ලිම්ලයින්, තුල්හිරියේ තුරුලී, මාවතගම කැෂුවලයින්, පානදුර හා කොග්ගල යුනිචෙලා කණ්ඩායම් සහභාගි වූහ.පිරිමි තරග අංශයේ බර පන්ති 9ක් හා කාන්තා තරග අංශයේ බර පන්ති 6ක් තරගාවලියට ඇතුලත් විය. තරගාවලියේ ත්‍යාග ප්‍රදානෝත්සවය මාස් ඉන්ටිමේට්ස් කළමනාකාර අධ්‍යක්ෂ ඩයන් ගෝමස් මහතාගේ ප්‍රධානත්වයෙන් පැවැත්විණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=s1307035</link>
    <topic>ඔස්ට්‍රේලියානු මෙල්බර්න් ක්‍රිකට් කණ්ඩායම පරදා උතුරු නැ‍ඟෙනහිර කණ්ඩායම ජයගනී</topic>
    <author>බන්දුල සෙනෙවිරත්න වවුනියාව උතුර</author>
    <content>සංචාරක ඔස්ට්‍රේලියානු මෙල්බර්න් ෆන්ට්‍රි ගලී දිස්ත්‍රික් ක්‍රීඩා සංගමයේ අවු.18න් පහළ ක්‍රිකට් කණ්ඩාම සමග කිලිනොච්චි මධ්‍ය මහා විද්‍යාල ක්‍රීඩාංගණයේදී පැවැති විස්සයි 20 ක්‍රිකට් තරගයෙන් ලකුණු 52ක ජයක් හිමිකර ගැනීමට උතුරු-නැ‍ඟෙනහිර ඒකාබද්ධ අවු.18න් පහළ ක්‍රිකට් කණ්ඩායම සමත්විය.කිලිනොච්චි ආරක්ෂක සේනා ආඥාපති මේජර් ජෙනරාල් උදය පෙරේරා මහතාගේ උපදේශකත්වයෙන් ආරක්ෂක සේනා මූලස්ථාන 57 සේනාංකයේ සංවිධානයෙන් පැවැති තරගයේ කාසියේ වාසිය දිනු උතුරු-නැ‍ඟෙනහිර කණ්ඩායම ඕවර 20 තුළදී කඩුලු 7ක් දැවී ලකුණු 174ක් රැස් කළේය.එස්.නිශාන්ත ලකුණු 51ක් වාර්තා කිරීමට සමත්විය. පිළිතුරු ලෙස ඔස්ට්‍රේලියානු මෙල්බර්න් කණ්ඩායමට ඕවර 17කදී සියල්ලන් දැවී ලබාගත හැකිවුයේ ලකුණු 117ක් පමණි. තරගයේ වීරයා ලෙස එස්.නිශාන්ත (ත්‍රිකුණාමලය සිංහල මහා විද්‍යාලය) නම් කෙරිණි.කිලිනොච්චි ආරක්ෂක සේනා ආඥාපති මේජර් ජෙනරාල් උදය පෙරේරා, කිලිනොච්චි දිස්ත්‍රික් ලේකම් රූපවතී කේදීශ්වරන්, ගුණ ජය සතුට පදනමේ සභාපති කුසල් ගුණසේකර සහ කිලිනොච්චි 57 සේනාංකාධිපති ‍බ්‍රිගේඩියර් සුරාජ් බංසජයා යන මහත්ම මහත්මින්ගේ ප්‍රධානත්වයෙන් තරගාවලිය පැවැත්විණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=s1307036</link>
    <topic>ජාතික රගර් තේරීම් කමිටුවේනව සභාපතිධුරය නිරන්ජන්ට</topic>
    <author/>
    <content>ජාතික රගර් තේරීම් කමිටුවේ නව සභාපතිවරයා ලෙස හිටපු ක්‍රීඩක නිරන්ජන් අබේවර්ධන මහතා පත්ව සිටියි. ලුම්බිණි විදුහලේ ආදි සිසුවකු වන ඒ මහතා 1984 වස‍රේ හැව්ලොක්ස් ක්‍රීඩා සමාජයෙන් අන්තර් සමාජ රගර් තරග බිමට පිවිසියේය.පසුව ඔහු 1986වසරේ සිට 1996වසර දක්වා පොලිස් ක්‍රීඩා සමාජය නියෝජනය කළේය. මේ වනවිට ප්‍රධාන පොලිස් පරික්ෂකවරයකු ලෙස සේවය කරන නිරන්ජන් මහතා 1986 සිට 1996වසර දක්වා ජාතික කණ්ඩායම නියෝජනය කරමින් විදේශීය තරග රැසකට සහභාගි තිබේ.ලබන අගෝස්තු මස චීනයේ පැවැත්වීමට නියමිත අවුරුදු 18න් පහළ ආසියානු යොවුන් සත් සාමාජික රගර් තරගාවලිය සඳහා ශ්‍රී ලංකා සංචිතය තෝරාගැනීම නව තේරීම් කමිටුවේ මුල්ම කාර්යය වනු ඇත. නිරන්ජන් මහතා සමග අරුණ උදුවෙලගෙදර, නසීම් මොහොමඩ්, ජූඩ් පිල්ලේ හා පවිත්‍ර ප්‍රනාන්දු මහත්වරු නව තේරීම් කමිටුවේ සාමාජිකයන් ලෙස කටයුතු කරති. - ෆවුස්.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=s1307037</link>
    <topic>ආනන්දයට කඩුලු 8ක ජයක්</topic>
    <author/>
    <content>අන්තර් පාසල් අවුරුදු 15න් පහළ තරගයෙන් පන්නිපිටිය ධර්මාපල විදුහල පරදවා කඩුලු 8ක ජයක් වාර්තා කිරීමට ආනන්ද විදුහල සමත්විය.ආනන්ද විදුහල් පිටියේ පැවැති තරගයේ පළමුව පන්දුවට පහරදුන් ධර්මපාල පිල ඕවර 48.2කදී ලකුණු 159කට දැවී ගිය අතර ජයග්‍රාහී ඉලක්කය ඕවර 27.5කදී කඩුලු 2ක් පමණක් දැවී සපුරාලීමට ආනන්ද විදුහලට හැකිවිය.ධර්මපාල-159 සියල්ලන් දැවී (ඕවර 48.2) චමත් සදීප 45 (දමින්ද රොෂන 36/4, ශෙහාන් දිල්සර 16/2)ආනන්ද-160/2 (ඕවර 27.5) ගීෂාන් විශ්වජිත් නොදැවී 61, දමිත් විජේරත්න 38.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=s1307038</link>
    <topic>යුද හමුදා වෙරළ වොලිබෝල් පිරිමි ශූරතාව සේවා බළකායට</topic>
    <author>මංජුල හිරිපිටිය ‍හෝමාගම සංචාරක</author>
    <content>යුද හමුදා අන්තර් රෙජිමේන්තු වෙරළ වොලිබෝල් තරගාවලියේ සුපිරි ලීග් තරගයේ පිරිමි ශූරතාව දිනාගැනීමට යුද හමුදා සේවා බළකාය සමත්වු අතර කාන්තා ශූරතාව දෙවන කාන්තා බළකායට හිමිවිය. පිරිමි/කාන්තා දෙඅංශයේම අනුශූරතා පොදු සේවා බළකාය හිමිකර ගත්තේය.මේ තරගයේ දක්ෂතම ක්‍රීඩකයා ලෙස සේවා බළකායේ ඒ.එස්.එම්.ප්‍රනාන්දු නම් කළ අතර දක්ෂතම ක්‍රීඩිකාව ලෙස 2වන කාන්තා බළකායේ හර්ෂණි සේනාරත්න සම්මාන දිනාගත්තාය.ආධුනික පිරිමි තරග ඉසව්වේ ශූරයන් බවට ගජබා රෙජිමේන්තුව පත්වු අතර එම ඉසව්වේද අනුශූරයන් බවට පොදු සේවා බළකාය පත්විය. ගජබා රෙජිමේන්තුවේ ඒ.එස්.පී.පතිරණ ආධුනික තරගයේ දක්ෂතම ක්‍රීඩකයා ලෙස නම් කෙරිණි.තරගාවලිය පසුගියදා හෝමාගම පනාගොඩ යුද හමුදා පොදු සේවා බළකා රෙජිමේන්තු මධ්‍යස්ථාන පිටියේදී පැවැති අතර ජය සංකේත ප්‍රදානය යුද හමුදා ‍ස්වේච්ඡා බලසේනා විධායක මේජර් ජෙනරාල් ක්‍රිෂාන්ත ද සිල්වා, ‍බ්‍රිගේඩියර් සුනිල් වන්නිආරච්චි, බ්‍රේගේඩියර් ලාල් පත්මකුමාර යන මහත්වරුන‍්ගේ ප්‍රධානත්වයෙන් පැවැත්විණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=f1307031</link>
    <topic>රනිල්ගේ ආණ්ඩුක්‍රම යෝජනා පොඩි එකාගේ රචනාව වගේ</topic>
    <author>සාකච්ඡා කෙළේ උදිත ගුණවර්ධන ඡායාරූප තමරසිරි විජේසේකර</author>
    <content>වර්තමාන දේශපාලන සමාජ ප්‍රවණතා පිළිබඳවත් දහතුන සංශෝධනය ගැන මතුව ඇති සමාජ කතාබහ පිළිබඳත් දකුණු පළාත් සභාවේ මහ ඇමැති ශාන් විජයලාල් ද සිල්වා මහතා සමඟ සිදුකළ සාකච්ඡාවකි මේ.* දහතුන්වෙනි ආණ්ඩුක්‍රම ව්‍යවස්ථා සංශෝධනය ගැන මතුව ඇති සමාජ කතිකාවත පිළිබඳව ඔබට තිබෙන්නේ කුමන ආකාරයේ අදහසක්ද?මෙය අද මුළු රටටම නීතියක් වෙලා තිබෙන්නේ. ඇත්තෙන්ම මීට අවුරුදු විසිපහකට පෙරත් පළාත් සභා ක්‍රමය ඇති කරද්දීත් මේ විදිහෙම සමාජ කතිකාවතක් ඇති වුණා.අවුරුදු විසිපහක පළාත් සභා ඉතිහාස පිළිබඳ ආපසු හැරී බලද්දි මේ ක්‍රමයේ පැහැදිලි ප්‍රබලතා වගේම දුබලතාත් තිබෙනවා. අපි දකිනවා මෙහි වෙනස්කම් කළ යුතු ලක්ෂණ තිබෙන බව. ඒ දුර්වල ලක්ෂණ පළාත් සභා ක්‍රමයෙන් ඉවත් කළ යුතුයි. ඒ වගේම පළාත් සභා ක්‍රමය මඟින් ප්‍රාදේශීය මට්ටමේ සංවර්ධනයට විශාල දායකත්වයක් ලැබී තිබෙනවා.ඒ වගේම දුර්වලතාත් තිබෙනවා.ඒ නිසා අවුරුදු විසිපහක් ගෙවුණු තැන නැවත සාකච්ඡා කර බලා පළාත් සභා ක්‍රමයේ ඇති දුර්වලතා අඩුලුහුඬුකම් සලකා බැලීමටත් ඒවා නිවැරැදි කිරීමටත් අවස්ථාව උදාවෙලා තිබෙනවා.බලය විමධ්‍යගත කළ යුත්තේ ජාතිය, ආගම පදනම් කරගෙන නොවෙයි. රටේ පරිපාලනය හා සංවර්ධනය පහසුවන ආකාරයටයි. බලය විමධ්‍යගත කිරීමේ ප්‍රතිඵල ලබා ගැනීමට පුළුවන් වෙන්නේ මේ ආකාරයටයි.මෙහිදී රටේ ස්වාධීනත්වය, නිදහස, ඒකාබද්ධතාවට ප්‍රශ්නයක් මතු වෙනවානම් මා එවැනි බලතල ඉල්ලන්නේ නැහැ.අපට මූලික වශයෙන් වැදගත් වන්නේ රට මිසක් බලතල නොවෙයි.පළාත් දෙකක් හෝ කිහිපයක් එකතුවිය යුතුයි කියන වගන්තිය ඉවත් කළ යුතුයි කියා ස්ථාවරයේයි අප සිටින්නේ. පළාත් සභාව ප්‍රාදේශීය සංවර්ධනයට මඟ කියන ඒ ආශ්‍රිත ක්‍රියාකාරකම්වලට මනා පිටිවහලක් ලබාදෙන ආයතනයක් බවට පත්කර ගත හැකියි.පළාත් සභා ක්‍රමයේ ඇති යහපත් අයහපත් ලක්ෂණ එකිනෙකට ගලපා අයහපත් ලක්ෂණ ඉවත් කිරීම තමයි සිදුවිය යුතු දේ වන්නේ.* දකුණු පළාත් සභාව තුළ මේ පළාත් සභා ක්‍රමයේ සංශෝධන පිළිබඳව මොන විදිහේ තීන්දු තීරණවලටද එළැඹ තිබෙන්නේ?පළාත් සභා කිහිපයක් එකට එක්වීම හා එක හා බහුතර පළාත් සභාවල තීන්දු බහුතර මතය විදියට සලකා ක්‍රියාත්මක කිරීම යන කරුණු අපේ පළාත් සභාවේදීද බහුතර ඡන්දයෙන් සම්මත වුණා.* පළාත් සභා ක්‍රමය පිළිබඳ ආණ්ඩුව නියෝජනය කරන දේශපාලන පක්ෂ එක් එක් මත පළ කරනවා. මේ ගැන කතා කරන විපක්ෂය කියන්නේ ආණ්ඩුව තුළ අර්බුදකාරි තත්ත්වයක් නිර්මාණයවී ඇති බවයි. මේ ගැන ඔබේ අදහස පැහැදිලි කළ හැකිද?මේ ආණ්ඩුව නිර්මාණය වෙලා තිබෙන්නේ පක්ෂ ගණනාවක් එකතු වීමෙන්. ඒ නිසා ඒ දේශපාලන පක්ෂවලට විවිධ ප්‍රතිපත්ති දර්ශන තිබෙනවා. ඒ විදිහේ විවිධ මත තිබෙන අය තමයි ආණ්ඩුව තුළ ගොනුවෙලා සිටින්නේ.රටේ ජාතික ප්‍රශ්නවලදි මේ අයට විවිධ අදහස් ප්‍රතිපත්ති පැහැදිලි කළ හැකිව තිබෙනවා. ඒක ඔවුන්ගේ ප්‍රජාතන්ත්‍රවාදි අයිතියක්. එහෙත් අවසානයේදී එක්සත් ජනතා නිදහස් සන්ධානය විදිහට තමයි අප තීන්දු තීරණ ගන්නේ. මෙතැනදිත් අපට විශාල විශ්වාසයක් තිබෙනවා. මේ ප්‍රශ්නයෙදිත් සියලු දෙනාම එකට එක්ව තීන්දු තීරණ ගැනීමට පුළුවන්කම ලැබේවි කියලා.අපේ සන්ධානය තුළ තිබෙන ප්‍රජාතන්ත්‍රවාදි පසුබිම ගැන වරදවා වටහා ගැනීම නිසා තමයි එක්සත් ජාතික පක්ෂය ඇතුළු විපක්ෂය ආණ්ඩුව ඇතුළත අර්බුද ඇතැයි ගැටුම්කාරි තත්ත්වයක් ඇතැයි මතයක් සමාජගත කිරීමට උත්සාහ කරන්නේ. ඒත් මේ වනවිටත් ඔවුන්ගේ එම සැලැසුම් අසාර්ථක වෙලා තිබෙනවා.* බලය බෙදීම හා 13 වෙනි සංශෝධනය පිළිබඳ විදේශීය බලපෑම් එල්ලවන බවක් පෙනෙනවා. මේ ගැන ඔබේ අදහස පැහැදිලි කර ගත හැකිද?ඉතිහාසයේ ඉඳලාම අපේ රටේ ප්‍රශ්නවලට විවිධ අවස්ථාවල විදේශීය රටවල් විශේෂයෙන් ඉන්දියාව මැදහත් වුණා. පළාත් සභා ක්‍රමය ඇතිවුණේ ජේ.ආර්.ජයවර්ධන මහතාට එල්ල වූ බලපෑම් නිසයි. එක්සත් ජාතික පක්ෂ පාලන කාලය තුළ මේ බලපෑම් එල්ල වීම් ප්‍රබල වුණා. ඒත් මහින්ද රාජපක්ෂ මහතාගේ පාලන කාලය තුළ නිදහස් නිවහල් රාජ්‍යයක් ලෙස අපට ඉදිරියට යාමට අවශ්‍ය ශක්තිය ලැබී තිබෙනවා වගේම අප රටට විශාල දියුණුවක් අත්පත්කර ගැනීමට පුළුවන්කම ලැබී තිබෙනවා.ජනාධිපතිතුමා කිසිදු විටෙක ජාත්‍යන්තර බලවේග ඉදිරියේ දණ නමා කටයුතු කළේ නැහැ. ඔහු වගකියන්නේ මෙරට දෙකෝටියකට අධික පොදුජනතාවට පමණයි. ජනමතයට කන්දෙන ජනතාවාදි තීන්දු තීරණ ගන්න නායකයෙක් අපේ ජනාධිපතිතුමා විදිහට සිටින නිසා අපට විශ්වාසයි ජාත්‍යන්තරය ඉදිරියේ නිවට නියාලු නොවී ඔහු නිවැරැදි තීන්දුවක් ගනීවි කියලා.* ඉදිරියේදී පැවැත්වීමට නියමිත පළාත් සභා මැතිවරණ සඳහා මුහුණදීමට ආණ්ඩුවේ සූදානම හා සැලැසුම් පැහැදිලි කළ හැකිද?වයඹ හා මධ්‍යම පළාත් සභා මැතිවරණ ජයග්‍රහණය කිරීම ගැන අපට විශාල විශ්වාසයක් තිබෙනවා. ඒ විශ්වාසය අප නිකම්ම ඇති කරගත් දෙයක් නොවෙයි. මේ ප්‍රදේශවලට විශාල සේවයක් ඉටුකර තිබෙනවා. සංවර්ධනය ගත්තත් විශාලයි. මෙවැනි විශාල සංවර්ධනයක් සිදුවීම තුළ මහජන මතය අප වෙත ආකර්ෂණය වීම වැළැක්වීම කිසිවකුට නොහැකියි. වයඹ පළාත් සභාව, මධ්‍යම පළාත් සභාව ගත්තාම මේ සංවර්ධනයේ ප්‍රතිලාභ විශාල ප්‍රමාණයක් ලැබී තිබෙනවා.උතුරු පළාත් සභාවේ ජනතාව පළාත් සභා මැතිවරණයකට ඡන්දය පාවිච්චි කිරීමට ඡන්ද පොළට යන්නේ දශක දෙක හමාරකට පසුවයි. ඔවුන් ගන්න තීන්දුව කුමක් වුවත් අප සතුටු වෙනවා. මොකද ගිනිඅවිය කෙරේ විශ්වාස කළ පිරිසක් ගිනි අවියට යටත් වෙලා සිටි පිරිසක් මැතිවරණ ක්‍රියාදාමයකට යොමුවෙලා ඔවුන්ගේ මහජන නියෝජිතයන් පත්කර ගැනීමට හැකිව තිබෙනවා. මේදේ පමණක් වුණත් විශේෂ ජයග්‍රහණයක් විදිහට හඳුන්වන්න පුළුවන්.උතුරේ ජනතාවත් ප්‍රජාතන්ත්‍රවාදයටත් ජනසම්මතවාදයටත් එක්වීම අගය කළ යුතු දෙයක් මෙන්ම වැදගත් දෙයක් විදිහටත් හඳුන්වන්න පුළුවන්.* වයඹ, මධ්‍යම හා උතුරේ මැතිවරණයෙන් පසු දකුණේ පළාත් සභා නිල කාලයත් නිමාවට පත්වීමට නියමිතයි. මේ මැතිවරණය සඳහා ඔබේ සූදානම මොන වගේද?දකුණු පළාත් සභා මැතිවරණයේදිත් අපට විශ්වාසයි යළිත් අප වෙත ජනතා කැමැත්ත ලැබෙයි කියලා. පළාත් සභාව විදිහට අපත් මධ්‍යම රජයත් විශාල කාර්යභාරයක් ඉටුකර තිබෙනවා සංවර්ධන කාර්යභාරයක් ඉෂ්ටකර තිබෙනවා. ඒ නිසා අපට දකුණේ ජනවරම කාටද කියලා අමුතුවෙන් සිතා බැලිය යුතු නැහැ.1993,1994,1999,2004 හා 2009 මැතිවරණවලදි අපට පිට පිට පස්වතාවක් ජයග්‍රහණය කිරීමට පුළුවන් වුණා. හෙට නැඟෙනහිරෙන් යම් සේ හිරු පායනවාද ඒ තරමටම අපට දකුණු පළාත් සභාවේ එක්සත් ජනතා නිදහස් සන්ධානයේ ජයග්‍රහණය ස්ථිරයි ඒ නිසා අපට අමුතුවෙන් සූදානම් වීමක් අවශ්‍ය වෙන්නේ නැහැ.* එක්සත් ජාතික පක්ෂය විසින් ඉදිරිපත් කර ඇති ආණ්ඩුක්‍රම ව්‍යවස්ථා යෝජනාවලිය පිළිබඳව ඔබේ අදහස පැහැදිලි කළ හැකිද?මේ යෝජනාවලිය තුළ විවිධ දේවල් ලොකුවට කතාකර තිබෙනවා. මා හිතන්නේ විපක්ෂ නායකතුමා රාජ්‍ය නායකත්වය අපේක්ෂා නොකරන නිසා ප්‍රායෝගිකව ඉෂ්ට කළ නොහැකි දේවල් මේ ලියැවිල්ලට ඉදිරිපත් කර තිබෙනවා.මම පාසලේ පහේ පන්තියේ සිටියදී රචනාවක් ලියන්න ලැබුණා. “මා රටේ අගමැති වුණොත්” කියලා, මට එදා බැරෑරුම් කමක් තේරුණේ නැහැ ඒ ගැන. ඒ නිසා මා ප්‍රායෝගික නොවන දේවල් ගොඩක් මේ රචනාවට ඇතුළත් කළා. අද එජාපය ඉදිරිපත් කර තිබෙන ව්‍යවස්ථා යෝජනා ලියැවිල්ලත් එවැනිම දෙයක් විදිහට තමයි හඳුන්වා දීමට පුළුවන්කම තිබෙන්නේ.ඒ වගේම එක්සත් ජාතික පක්ෂයට අද එක් දෙයක් ගැනවත් එක් මතයක් එක් අදහසක් නැහැ. මෙවැනි පිරිසකට සාර්ථක දේශපාලන ගමනක් ඉදිරියට යාමට පුළුවන්කමක් නැහැ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=f1307032</link>
    <topic/>
    <author>සංවාදය කාංචනා අමිලානි</author>
    <content>ප්‍රකට කෙටිකතාකරුවකු,සම්මානලාභී නවකතාකරුවෙකු නාට්‍ය රචකයකු,ගීත රචකයකු මෙන්ම ගමන් විත්ති රචකයකු වන කපිල කුමාර කාලිංගයන්ගේ අභිනව නවකතාව ‘කන්දේ වීදියයි’. බ්‍රිතාන්‍ය යටත් විජිත යුගයේ අවසානය පසුතල කරගත් ‘කන්දේ වීදිය’ නවකතාව මුල්කරගෙන ජනාධිපති නීතීඥ චන්ද්‍රසිරි සෙනෙවිරත්න හා නීතීඥ ශනින්ද්‍රා ඊරියගම ප්‍රධානත්වයෙන් ජූලි 06 වැනිදා කැන්ඩි සිටි සෙන්ටර් හි සංවාදයක් ද පැවැත්වීමට නියමිත ය. මේ හෘද සංවාදය ඒ සියලු නිමිති මුල් කරගෙන ය.* ප්‍රේම වෘතාන්තයක් යැයි හඳුන්වාදෙන ‘කන්දේ වීදිය’ ඓතිහාසික නවකතාවක් නොවන්නේ මන්ද?ඓතිහාසික නවකතා කිව්ව ගමන් අපේ මතකෙට එන්නෙ විජයබා කොල්ලය,දෛවයෝගය,රෝහිණී වගේ ඈත අතීතයේ රජවරු සහ කුමාරවරු පසුබිම් කරගත්ත ප්‍රබන්ධයි. ප්‍රසිද්ධ ඓතිහාසික නවකතාකරු වෝල්ටර් ස්කොට්ගේ නිර්වචනයට අනුව නම්, ඓතිහාසික නවකතාව, රචකයාට පරම්පරා දෙකක්වත් අතීතයට යා යුතුයි. ඒ අර්ථයෙන් ගත්තොත් ‘කන්දෙ වීදිය'ත් එක්තරා විදිහකින් ඓතිහාසික නවකතාවක් තමයි.ඒත් මේ නවකතාවෙදි මම කළේ ලංකාව, බ්‍රිතාන්‍ය යටත්විජිත යුගයේ අවසාන කාලයේ මහනුවර නගරය පසුතලය විදිහට යොදාගෙන, ලොයිඩ් කියන නීතීඥවරයකුගේ චරිතය ගොඩනැංවීමයි. මෙතනදී මගේ කතා සන්දර්භය සකස් වුණේ ඔහුගෙ ප්‍රේම සම්බන්ධකම් තුනක් මුල් කරගෙනයි. එමඟින් ප්‍රේක්ෂකයා විඳින්නේ අනපේක්ෂිත, අවිනිශ්චිත, ගැටලු සහගත, සංකීර්ණ ජිවිත ස්වාභාවය පිළිබඳ අත්දැකීමක්.මේ යුගයේ සමාජ,දේශපාලන යථාර්ථය මෙහි පසුබිමින් ගලාගෙන ගියත්, කතා නායකයා වුණ ලොයිඩ්ගේ ප්‍රේමයෙන් ඔහුගේ ජීවිතය හසුරුවන ආකාරය ගැන මං වැඩිපුර අවධානය යොමු කළා. ඒ නිසා ම කන්දෙ වීදිය පෙම් කතාවක් විදිහට හඳුන්වන්නයි මං වැඩිපුරම කැමැති.රහසිගත ප්‍රේමයක් ගැන, කිසියම් ලේඛකයකු තමන්ගෙ පරිකල්පනය මෙහෙයවමින් නවකතාවක් ලිව්වොත් ඒක අයිති වෙන්නෙ ඓතිහාසික නවකතා ශානරයටද? ප්‍රේම කතා ශානරයටද? නමුත් ෂාජහන්ගේ හරි අක්බාර් රජ්ජුරුවන්ගේ හරි ප්‍රේමය ගැන ලිව්වම ඒක නිසැකවම ඓතිහාසික නවකතාවක් වෙනවා.එක්තරා විචාරකයෙක් ‘කන්දෙ වීදිය’, යුගාන්තයේ දෙවැනි කොටසක් වගේ කියලා කිව්වා. ඒත් යුගාන්තය ඓතිහාසික නවකතා ගණයෙහිලා සැලකෙන්නක් නෙවෙයි.* නවකතාව පුරා සැරිසරන කිවිඳිය සැබෑ චරිතයක්ද? මෙහි ඇති චරිත බොහොමයක් ගැන හුරුපුරුදු ගතියක් අපට දැනෙන්නේ මන්ද?ලොයිඩ් ද සිල්වාගේ චරිතය ගොඩනැ‍ඟෙන්නේ නිදහසට ආසන්න කාලයේත්, ඉන් පසුවත් මහනුවර ජීවත් වුණ ප්‍රකට චරිත කීපයක් ආශ්‍රයෙනුයි. මේ අයගේ විශේෂත්වය වුණේ ඔවුන් උඩ‍රැටියන් නොවීමත්,දකුණට විහිදුණු මුල් ඇති අය වීමත් යන කරුණු දෙකයි. සමහර අය ක‍තෝලික හරි ක්‍රිස්තියානි ආගම වැලඳ ගත්ත අය. උගත්තු වගේම ධනවතුන් වෙච්ච මේ පහත‍රැටියන් ඔවුන් ඉදිරියේ තියෙන අභියෝග ජයග්‍රහණය කරමින් මහනුවර නගරයේ දේශපාලනය හා සමාජ ජීවිතය තුළ ප්‍රමුඛ ස්ථානයකට පත් වෙනවා. මගේ නවකතාවෙ පසුබිම් චිත්‍රය එයයි.ඉතිහාසය තුළට ගමන් කිරීම,නාදුනන රටකට යාමක් වගෙයි. එහිදී නොයෙක් අපූර්ව, විචිත්‍ර දේවල් දැකගන්න පුළුවන්. කන්දේ වීදියේ සැරිසරන ‘සරෝජිනී’ ඒ වගේ අපූර්ව චරිතයක්. ඈ තුළින් ඔබට භාරත කවි කෝකිලාව වන සරෝජිනී නායිදු මැවිලා පේන බව මම දන්නවා. සරෝජිනී නායිදු කිවිඳිය, නිවාඩුවකට ලංකාවට ආපු වෙලාවක මහනුවර ප්‍රභූවරයෙකුගේ නි‍ෙවසක නතර වෙලා හිටිය බව ඇත්තක්. ‘කන්දේ වීදිය’ට සරෝජිනී චරිතය එක් වන්නේ ඒ සැබෑව තුළින් වුණත්, මා ඈ හසුරුවන්නේ මගේ පරිකල්පන ශක්තියෙන්.* ඔබේ දෙවැනි නව කතාව ලිවීමට ඉක්මන් වූවා වැඩි නැතිද?මං මේ අවුරුද්දේ තවත් නවකතා දෙකක් පළ කළා කියලා හිතමු. ඒකෙන් අදහස් වෙන්නෙ නෑ මං ඒ නවකතා පහුගිය මාස කීපය තුළ ලියූ බවක්. විශේෂයෙන්ම කන්දේ වීදිය වගේ නවකතාවක් ලිවීමට පෘථුල වූ තොරතුරු සම්භාරයක් ලේඛකයා සතුවෙලා තියෙන්නේ ඕනා. ඒක කාලයක් ගත වෙන පර්යේෂණයක් වගෙයි. මා, මහනුවර ඉපදිලා එහිම ජීවත් වෙන්නෙක් නිසා බොහෝ තොරතුරු ලැබිලා තිබුණා. නවකතාව ලිවීමෙදී ඉන් අර්ථාන්විත හා නාටකීය අවස්ථා විතරක් ‍තෝර ගත්තා. මොකද මා තුළම කුතුහලයක් නූපදවන දෙයක් මං පාඨකයාට දෙන්නෙ නෑ.‘චරිතය දිහා විවිධ පැතිවලින් දකින්න මම පටන් ගත්තේ මීට දශක දෙක තුනකට කලිනුයි.මුලින්ම මං ඒ ඇසුරින් තිර නාටකයක් (දේව සංහිඳ) ලියූවත්, ඒක නිෂ්පාදනය වුණේ නෑ. දිග කාලයක් තිස්සේ හෙමිහිට හිතේ ගොඩනැ‍ඟෙන කතා, ලේඛනගත කරන්න මට වැඩි කාලයක් ගත නොවෙන්නෙ ස්වාභාවයෙන්ම මං වේගයෙන් ලියන ලේඛකයෙක් නිසයි.කොහොමත් මං නවකතා ලියන්න හදිස්සි වුණ කෙනෙක් නෙවෙයි. ඒ සඳහා මං ජීවිතයෙන් හරි අඩකටත් වඩා ගතවෙන තුරු ඉවසීමෙන් හිටියා. ජීවිතාවබෝධයකින් තොරව නවකතා ලිවීම කරන්න බැහැ. දැන් මට ඔබට කියන්න බොහෝ දේවල් තියෙනවා. ඒ නිසාම නවකතා ලියන්න මේ පෙර සැඳෑ සමය සුදුසුයි කියලා මට හිතෙනවා.* කන්දේ වීදිය ඔබේ උත්කර්ෂවත් භාෂා ශෛලිය මඟ හැර ලියැවුණු එකක් යැයි මම චෝදනා කළොත්?කන්දේ වීදිය බොහෝ ඈත ඉතිහාසයකට දිවගියේ නැතත්, මා ඇසුරු කරන සමයේ මහනුවර වැසියන්ගේ කතාබහ රටාව මං මෙහිදී යොදා ගත්තා. මගේ මුල් නවකතාව ‘පියැසි කවුළුවේ’ දී මං භාවිත කළේ අධි තාත්වික කතාවකට අවශ්‍ය භාෂාවක් සහ වර්ණනා ක්‍රමවේදයක්. කන්දේ වීදිය තාත්වික නවකතාවක්. ඉසියුම් භාවයන් ප්‍රකාශ කරන්න පහසු, ව්‍යංගාර්ථවත් කාව්‍යමය භාෂාවක් භාවිත කරන්න මම උත්සාහ කළා. පරිච්ඡේදයකින් කියන්න ඕන සංකල්පනා කාව්‍යමය සංවාදයක් පාවිච්චි කරලා කුඩා ඡේදයකට සීමා කරන්න පුළුවන්.* ඔබ ඊළඟට ලියන්නේ කවි පොතක්ද? චාරිකා සටහන් පොතක්ද? කෙටි කතාවක්ද? එසේත් නැතිනම් තවත් නවකතාවක්ද?මගේ තුන් වැනි ගමන් විත්ති එකතුව මේ දිනවල සකස් කරමින් ඉන්නවා. ඊට අමතරව මා ලියූ වේදිකා නාට්‍ය පහක පිටපත් සංහිඳ ප්‍රකාශන මඟින් ළඟදීම පළ කරනවා. දැනට වසර පහක විතර ඉදන් ලියමින් ඉන්න නවකතාවක් තවමත් අවසාන කරලා නැහැ. මට ඒ නවකතාව ඉවර කරගන්න පුළුවන් වුණොත් මං කැමතියි මගේ තුන්වැනි නවකතාවත් මේ සැප්තැම්බරයේ ප්‍රකාශයට පත් කරලා ඔබ මවිතයට පත් කරන්න. මේ කාර්යයේදී මාව දිරිමත් කරන මගේ ප්‍රකාශකයා ධර්මරත්න පෙරේරාවත් මතක් කරන්න ඕනා..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>03</day>
    </date>
    <link>http://www.dinamina.lk/2013/07/03/_art.asp?fn=f1307033</link>
    <topic>සම්මාන දෙනව නම්; මෙන්න නවකතා!</topic>
    <author/>
    <content>දීර්ඝ කාලයකට පසු; සිංහලෙන් රචනා වූ පරිපූර්ණ නවකාතවක රස - භාව විඳින්නට ලැබිණි. පරිපූර්ණ යන්නෙන් මා අදහස් කරනුයේ එහි අන්තර්ගතයේ වැදගත්කම හා ශිල්පීය පක්ෂයෙහි සාධනීය භාවය යි. මේ අංශ දෙක ම තුලනාත්මක ලෙස සලකා ප්‍රබන්ධය රචනා වී ඇත.නවකතාව “පර්ජන්‍යා” නම් වේ. ඒ නම පවා විවිධාර්ථවත් ය. කතුවරයා කැලණිය විශ්වවිද්‍යාලයයෙහි සිංහල අංශයෙහි මහාචාර්ය සුසන්ත මහඋල්පත ය. ඔහු මේ කෘතියෙහි ප්‍රබන්ධකරණය සඳහා දීර්ඝ පර්යේෂණයක නිරත වී ඇති බව ද, බරපතළ නිර්මාණ අභ්‍යාසයක යෙදී ඇති බව ද, ඒ සඳහා සැලැකිය යුතු කාලයක් මිඩංගු කර ඇති බව ද පෙනී යයි.ඓතිහාසික නවකතා ගණයෙහි ලා සැලැකිය හැකි මේ ප්‍රබන්ධය එම ක්ෂේත්‍රයට හඳුන්වා දිය හැකි නියාමන කෘතියක් සේ හැඳීන්වීම යුක්ති සහගත ය. මා එසේ කියනුයේ තර්ක දෙකක් මුල්කරගෙන ය. පළමුවන්න ඓතිහාසික සංසිද්ධි ප්‍රතිනිර්මාණය සඳහා සුසන්ත මහඋල්පත තෝරාගෙන ඇති නිවැරැදි ක්‍රමවේදය යි. ඔහු ඉතිහාසය විකෘති කරන්නේ නැත. ඓතිහාසික චරිතවල ගෞරවය, විශ්වාසය හා අනන්‍යතාව බිඳ දමන්නේ ද නැත. දෙවන්න නව ප්‍රබන්ධයක ඇති ප්‍රහර්ෂය උපරිම ලෙස තහවුරු කිරීමට කතුවරයා සමත්වීම ය.මෙය දුෂ්කර ව්‍යායාමයෙකි. ඉතිහාසයේ කථාන්දරවලට යටවීමෙන් නවකතාවේ අංගප්‍රත්‍යංග බිඳී යා හැකි ය. නවකතාවේ ශිල්පීය අංශයට යට වීමෙන් ඓතිහාසික සංසිද්ධි විකෘති ලෙස නිරූපණය විය හැකි ය. මේ ද්වි ගැටුමට මැදි ව සාර්ථක ප්‍රබන්ධයක් ගෙතීමට මහඋල්පත සමත් වේ. එය බරපතළ ජයග්‍රහණයක් සේ සලකන්නට පුළුවන.ඓතිහාසික කතා වස්තු මුල්කොට මෑතක දී පළ කරන ලද බොහෝ නවකතා පල්හෑලි ලෙස සලකා ඉවත දැමිය යුතු ය. එම පොත්ගෙඩි විසින් ඓතිහාසික සංසිද්ධි අමු -අමුවේ විකෘති කරනු ලැබේ. එලෙස ම අපගේ අභිමානයට හා වීරත්වයට හේතු වූ බලසම්පන්න චරිත විහිළුකාරයන් හා රූකඩ බවට පත් කරනු ලැබේ. මේ වනාහී අපරාධයෙකි. එම කතුවරුනට එරෙහි ව නඩු පැවරීම වුව යුක්ති සහගත ය. සුසන්ත මහඋල්පත මෙබඳු සන්දර්භයක් තුළ සිය නිර්මාණය ඉදිරිපත් කරන බැවින් එහි අගය තීව්‍ර වන බව කිව යුතු ය.කථා වින්‍යාස ගොඩනැඟීම, සිද්ධි නිරූපණය, චරිත නිරූපණය. සංකේත භාවිතය, භාෂා පරිහරණය බඳු ශිල්පීය අංශ මනාව ගළපමින් දේශීය සිංහල කියැවීම් රටාවට උචිත ආඛ්‍යානයක් පෙළගැස්වීමට මහඋල්පත සමත් වේ. එම ආඛ්‍යානයට අවශ්‍ය පදනම උකහාගෙන ඇත්තේ සම්භාව්‍ය ගද්‍ය සාහිත්‍යයෙනි. අපට හැඟෙන පරිදි ඓතිහාසික නවකතාවට ගැළපෙන නිර්මාණාත්මක භාෂාවට හා සංයමයට කදිම ආදර්ශයක් ලෙස “පර්ජන්‍යා” නවකතාව පෙන්වා දිය හැකි ය.“මහා භාරතය නමින් හඳුන්වනු ලබන මේ සුවිශේෂී වූ දේශයේ උතුරින් මහා ආරක්ෂක පවුරු වළල්ල ලෙසින් තුංග හිමාල කඳුවැටිය විරාජමාන වෙයි. එයින් උපත ලබන ශුද්ධ ජලභාරයන් ගෙන යනු ලබන ගංගා - යමුනා දෙගංගාවෝ දෙපස තැනිතලාවන් සශශ්‍රීක කරමින් සුවිශාල භූමි භාගයක සාංස්කෘතික පරිස්ථිතිය ද පෝෂණය කරති. උතුරින් හිමාලය ද, දකුණින් වින්ධ්‍යා කඳුවැටිය ද හිම්කොට ගන්නා උත්තරාපථය, ඊසාන දෙසින් ගාන්ධාරය දක්වා ම දිව යයි. බටහිර සීමාව පන්ජාබයේ ඈත කෙළවර දක්වා විහිදෙයි”(නීල ධම්මිල්ල - 1 පරිච්ඡේදය)නවකතාව ආරම්භ වන්නේ ජවසම්පන්න වර්ණනාවක් සමඟ ය. මහා භාරතය හෙවත් ඉන්දියාව පිළිබඳ පුළුල් හා ගැඹුරු චිත්‍රයක් මේ ඔස්සේ මැවී යයි. එතෙකින් නොනැවතී කතා විකාශනයට අවශ්‍ය කුහුල හා ප්‍රහර්ෂය ද මේ මගින් ඇති කරනු ලැබේ. මෙහි යටි පෙළ වන්නේ මතුවට එන අන්තර්ගතයෙහි ගැඹුරද සංකේතවත් ව ඉදිරිපත් කිරීම ය.නවකතාවට පාදක කරගත් ඓතිහාසික පුවත වන්නේ දන්ත ධාතූන් වහන්සේ ශ්‍රී ලංකාද්වීපයට වැඩම කරවීම ය. බුදුන් පිරිනිවීමෙන් ඉක්බිති බ්‍රහ්මදත්ත රජුගේ පූජා භාණ්ඩයක් සේ වන්දනාමානයට ලක් වූ දළදාව, පසු ව කාලිංග වංශික ගුහසීව රජු භාරයට පත් වේ. ධාතූන් මුල්කොට කාලිංග හා පාණ්ඩ්‍ය පෙළපත් අතර මතුවන ගැටුම් හේතුකොට එහි මතු ආරක්ෂාව පතා ශ්‍රී ලංකාවට වැඩම කරනු ලැබේ. සුදන්ත කුමරු හා හේමමාලා කුමරිය ධාතූන් ප්‍රවාහනයට මුල් වූහ. මේ සිදුවීම පිළිබඳ විවිධ කියැවීම් බෞද්ධයා සතු ය. මහා වංශය, පූජාවලිය, දීඝ නිකාය, දළදා පූජාවලිය, දාඨාවංශය, සුළු රාජාවලිය, එළුඅත්තනගලුවංශය එකී මූලාශ්‍රවලින් කිහිපයකි.කතුවරයා මේ සියලු කියැවීම්වල සම්පිණ්ඩනයක් ගෙන නිවැරැදි අවස්ථා නිරූපණයක නිරතවේ. වඩාත් වැදගත් වන්නේ එදා භාරතය ගැනත්; එදා ශ්‍රී ලංකාව ගැනත් විචිත්‍ර පසුබිමක් කතුවරයා අතින් ප්‍රති නිර්මාණය වීමය. මේ මූලික සිදුවීම පසුපසින් ඇති සමාජ ආර්ථික සාධක මෙන් ම දාර්ශනික පසුතල ද කතුවරයා විසින් මැනැවින් නිරූපණය කරනු ලැබේ. ඉතිහාසකාරයා නොදුටු මනුෂ්‍යත්වය නවකතාකරුවා ග්‍රහණයකොට තිබේ. ඒ හැරෙන්නට මනුෂ්‍ය ජීවිතය හා ආත්මය පිළිබඳ දාර්ශනික කියැවීමක් ද නවකතාවට ඇතුළත් ය.එම දාර්ශනික කියැවීම නිරූපණය කැරෙනුයේ පජ්ජුන්න හා මේඝභාරා යන චරිත ඔස්සේ ය.“සිහිවටනයක් සේ ඔබේ තනි භාරයට දිය නොහැකි එක ම දෙයක් පමණයි මේ කාලිංග දේශයේ තිබෙන්නේද”කුමරිය වහා පිළිතුරු දුන්නා ය. ඇගේ ව්‍යංගාලාපය පරමෝත්කෘෂ්ට අනුපමයන් පිළිබඳ ව බව කුමරාට අනුමාන කොට ගත හැකි විය.“පිය රජතුමන්ට අනු දන්වා හෝ ලබාගත නොහැකිවේ ද කුමරිය?”“මා අදහස් කරන වස්තුව නම් නො හැකියි”“ඔබ අදහස් කරන කාරණය නො වේ. නො වටිනා ලෙසින් ඔහේ දමා ඇති දෙයක්”කුමරාගේ අදහස තේරුම්ගත නොහැකි ව ඇය හාත්පස බැලුවා ය.“ඔබේ පාමුල දමා ඇති දෙයක්”කුමරා ඇයට සහාය විය.කාරණය අවබෝධ කරගත් කුමරියගේ වතෙහි ප්‍රියංකර සිනහවක් පැතිර ගියේ ය.“ගැහැනියකගේ නො වටිනා කෙස් කළඹක් ඔබට කුමට ද?”සැබවින් ම ගැහැනියක ගේ වරලසක් තමාට නිෂ්ප්‍රයෝජන ය. ඇය හමුවේ එවැනි ප්‍රකාශයක් කිරීම තමාට තරම් නො වේ.“කුමරිය සමාවන්න, නභෝ ගර්භයේ නීල වලාවක් වර්ෂාව ලෙසින් බිම පතිත විය හැකි ය. මේත් එවැනි ක්‍රියාදාමයක් ද?(7 පරිච්ඡේදය - 161 - 162 පිටු)මෙහි එන පජ්ජුන්න යනු අප දන්නා සුදන්ත කුමරු ය. මේඝභාරා යනු හේමමාලා කුමරිය යි. දෙදෙනා අතර ඇත්තේ අධ්‍යාත්මික ප්‍රේමයෙකි. ඔවුන්ගේ අරමුණු හා ඉලක්ක ඇත්තේ හුදු ජීවිත මානයෙන් ඔබ්බෙහි ය. එහෙත් වරින් - වර නැගී - බිඳෙන මනුෂ්‍ය හැඟීම් - දැනීම් මේ කතුවරයා අතින් නිරූපණය වනුයේ අතිශය චමත්කාර ලෙස ය. ඉහත සංවාදය භාවපූර්ණ ද? එය කෙතරම් සංයමයකින් ඉදිරිපත් කෙරේ ද?“මේඝභාරා පෙනුමෙන් අටළොස් වියැති කුමරියක සේ පෙනේ. මෙතරම් කලක් ඇය සරණබන්ධනයක නොගොසින් සිිටියේ මන්දැ’යි යන්න කුමරා වටහාගෙන සිටියේ ය. ඇය ද තමා මෙන් ම තුනුරුවන කෙරෙහි සරණ ගිය නිසා ය.”(7 - පරිච්ඡේදය -177 පිටුව)රාගයෙන් තොර ආදරයක් කොහිදැ’යි යන මෝඩ ප්‍රශ්නය මේ පසුබිමට අදාළ නො වේ. භගවත්ගීතාවෙහි ඊට අදාළ පාඨයක් මෙසේ ය.“කෙනකුට සමාජයේ ඕනෑම තත්ත්වයක සිට ක්‍රියා කළ හැකි ය. නමුත් ඔහු තත්ත්වයට ගැළපෙන නීති හා රෙගුලාසි අනුගමනය කරන්නේ නම්; තම පැවැත්ම පිරිසුදු කර ගැනීමේ ක්‍රමානුකූල ප්‍රගතියක් ඔහුට ඇතිකර ගත හැකි ය. නමුත් යෝගියකු ලෙස ප්‍රදර්ශනය වෙමින් ඇත්තෙන් ම ඉන්ද්‍රියයන් පිනවීමේ දේවල් ගැන සොයන අයෙකු මහා වංචනිකයකු ලෙස හැඳින් වේ.”(ගීතෝපනිෂද් – භගවත්ගීතා – සිංහල පරිවර්තනය - ආචාර්ය කේ. ගුණරත්න - පිටුව - 127)පර්ජන්‍යා කෘතිය ප්‍රධාන කියැවීම් ධාරා දෙකක් ඔස්සේ පරිහරණය කළ හැකි ය. එක් ධාරාවක් වන්නේ භාරතීය දර්ශනය, ඉතිහාසය හා එම සංස්කෘතික හැදෑරීම් ඔස්සේ මේ කෘතිය ආස්වාදය කිරීම ය. අනෙක් ධාරාව වන්නේ ප්‍රබන්ධ කථාවේ හුදු ශිල්පීය අංශ කෙරෙහි අවධානය යොදමින් සරල කතා රසයක් විඳීම ය. මේ කොයි ධාරාව දිගේ ගමන් කළ ද පර්ජන්‍යා අපූරු නවකතාවකි. එහෙත් පර්ජන්‍යාහි මුළු සාරය උරා ගැනීමට නම්; පළමු ධාරාවෙහි ශික්ෂණයකින් යුතුව ගමන් කළ යුතු ය. පර්ජන්‍යා නැවත-නැවත කියවන විට අලුත් අලුත් අර්ථ ප්‍රකාශ වේ.හර්මන් හෙසගේ සිද්ධාර්ථ කියවන කල ද, ගාමිණී සුමනසේකරගේ වඳිමි සිදුහත් කියවන කල ද, ජීවිතය හා ආත්මය පිළිබඳ අලුත් අර්ථකථනවලින් අපේ මනස පිරීයයි. ‘ඇනා කැරනිනා” කියවන කල ද (ටොල්ස්ටෝයි) ‘සන් ඔල්සෝ රයිසස්” කියවන කල ද ප්‍රේමය පිළිබඳ නව නිර්වචන අපේ සිතට ගලා එයි. ජාතක පොත, මහා භාරතය වැනි කෘති කියවන කල ජීවිතය පිළිබඳ මහා ගැඹුරක් අප සිතට නැඟී එයි. එබඳු කියැවීම් ලතාවක් පර්ජන්‍යා ඔස්සේ ද ගොඩනඟා ගත හැකිය. මේ කෘතිය යළි - යළිත් වින්දනය කළ හැකි ය. එක් අතෙකින් එය ජීවිතය හා පරමාශ්වාදය පිළිබඳ අලුත් අත්හදාබැලීමක් සේ ගත හැකි ය.කතුවරයා කියන ලෙස මේ කතාවේ ආරම්මණය වන්න් උදයභද්ද ජාතකයයි. සුරන්ද නම් නුවර කසී රජුගේ පුත්‍ර උදයභද්ද කුමරාගේ හා උදයභද්‍රා කුමරියගේ කතාව ඊට ඇතුළත් ය. දෙදෙනා වෛවාහික ජීවිතයට ඇතුළුවන්නේ වුව; ඔවුන’තර කායික බැඳීමක් හෝ සන්තර්පණයක් හෝ නැත. ඔවුන්ගේ අරමුණු ජීවිත සීමාවෙන් ඔබ්බට ගොසිනි. අවුරුදු හත්සියයකට පසු කුමරා මිය ගොස් ශාක්‍රයාව උපදී. පසුව උදයභද්‍ර කුමරියගේ බ්‍රහ්මචාරී බව පරීක්‍ෂා කරනු වස් ශක්‍ර දෙවිඳු වෙනත් වේෂයක් මවාගෙන රන් මසු ද ගෙන කුමරිය මුණ ගැසේ.ඇය ළඟ රාගනිඃශ්‍රිත බැල්මක්වත් නැත. නැවත - නැවත පරීක්‍ෂා කළ ද ප්‍රතිඵලය එක ම වේ. මේ කතාවේ වැදගත් ම නිරූපණය වන්නේ ජීවිතයේ අනිත්‍ය බව හා නිස්සාරත්වය සංකේතාත්මකව ඉදිරිපත් කිරීම ය. උදයභද්ද ජාතකයේ මෙන් ම පර්ජන්‍යා නවකතාවේ යටිපෙළ වන්නේ ද අප ගෙවන භෞතික ජීවිතයේ යථාර්ථය පසක් කිරීම ය. පර්ජන්‍යා ධාතු වැඩමවීමේ සංසිද්ධියට ඔබ්බෙන් තැබිය හැක්කේ ඒ නිසා ය.“කෂාය වස්ත්‍රධාරී වීම මේඝ භාරාගේ සිතට කිසිදා නො පැමිණි අදහසකි. තමා බොහෝ සේ ඇලුම් කරන ශ්වේත වස්ත්‍රය විමුක්ති මාර්ගය ආවරණය කරන්නකැ’යි ඇයට නොසිතේ.”“කීරවැල්ලේ පදිංචියෙන් පසු පජ්ජුන්න වැඩි වශයෙන් ගත කරනු ඇත්තේ විවේකී ලෙන් කුටියේ බව සිතාගත හැකි ය. ඔහුගේ අරමුණ සාක්ෂාත් කිරීම වෙනුවෙන් පුර්ණ සහයෝගය ලබාදීමට මේඝභාරා අදිටන් කොටගෙන සිටියි. උදයභද්දාවට මෙන් දිව්‍ය ලෝකයට යෑමේ වුවමනාවක් ඇයට නැත. බුදුන් දේශනා කළ සදාකාලික දුකින් මිදීමේ මාර්ගයක් දිව්‍ය ලෝකයේ නැති බව ඇය දනී.(20 -පරිච්ඡේදය, සන්සිඳීම - 463 පිටුව)කතුවරයා සිය පාඨක සමුහයා සෙමෙන් සෙමෙන් රැගෙන යන්නේ එක් නිශ්චිත අරමුණක් වෙත ය. එය බෞද්ධ දර්ශනයට එකඟ ය. අපගේ ජන විශ්වාසයට උචිත ය.මේ කතාව කියැවීමෙන් විශාල මානසික අස්වැසිල්ලක් ද ලැබේ. පර්ජන්‍යා යනු කලකට පසු සිංහලෙන් පළ වු ප්‍රශස්ත නවකතාවකි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n13070411</link>
    <topic>පොලිස් ඉඩම් බලතල දුන්නොත්රට අවුල් ජාලාවක් වෙනවා</topic>
    <author>ගාමිණී ජයලත්</author>
    <content>13වන ව්‍යවස්ථා සංශෝධනයට අනුව පොලිස් බලතල ලබා දුනහොත් ප්‍රධාන අමාත්‍යවරුන් විසින් පාලනය කරන පළාත් පොලිසි 9ක් බිහි වෙනු ඇතැයි ආරක්ෂක ලේකම්වරයා කියා සිටී. මෙම පොලිස් ස්ථානවල ඍජු පාලනය පොලිස්පතිවරයාගෙන් ගිලිහී යනු ඇත. ප්‍රධාන අමාත්‍යවරයා යටතේ නියෝජ්‍ය පොලිස්පතිවරයෙකු විසින් එහි ප්‍රධානත්වය උසුලයි.බඳවා ගැනීම් පළාත තුළින්ම සිදු කිරීමද මෙම පොලිස් බලතලවලට ඇතුළත්ය. එමඟින් ජාතීන් අනුව සැදුම්ලත් පොලිස් ස්ථාන බිහි වීමේ භයානකත්වයක්ද ඇත.ඒ තුළින් බෙදුම්වාදී තත්ත්වයක් ඇති වීමේ භයානකත්වය ද ආරක්ෂක ලේකම් ගෝඨාභය රාජපක්ෂ මහතා පෙන්වා දෙයි. යම්කිසි පළාත් පොලිස් ස්ථානයක අදාළ ප්‍රධානියා එනම් නියෝජ්‍ය පොලිස්පතිවරයා යම් වරදක් සිදු කළහොත් මිනීමැරුම් චෝදනාවකට වුව ලක්වුවහොත් එය විභාග කිරීම සඳහා පොලිස්පතිවරයාද ප්‍රධාන අමාත්‍යවරයාගෙන් අවසර ලබා ගත යුතුය.එය විභාග කිරීම සහ නොකිරීමේ අභිමතය ද ප්‍රධාන අමාත්‍යවරයා සතුවන බව රාජපක්ෂ මහතා කියා සිටී. ඒ තුළින් පොලිසියක සතු විනය සහ නීතිය සුරැකීමේ ප්‍රධානියා වන පොලිස්පතිවරයා ද බල ශූන්‍ය පුද්ගලයෙකු බවට පත්වීමේ ඉඩ ප්‍රස්ථාව ඇත.පළාත් සභාවට පොලිස් බලතල ලබාදීමෙන් ජාතික පොලිස් සේවය කොටස් නවයකට පෙදී වෙන්වන බව පෙන්වා දුන් රාජපක්ෂ මහතා 75,000ක් වන පොලිස් නිලධාරීන්මෙසේ බෙදී වෙන් වුවහොත් පොලිස් මූලස්ථානයට ඉතිරි වන්නේ පොලිස් නිලධාරීන් 600ක් බවද කීවේය.පොලිසිය ආයුධ සන්නද්ධ වීම තුළින් වෙනම පළාත් රාජ්‍යයන් උදෙසා සන්නද්ධ ක්‍රියාදාමයකට යෑමේ අවදානමක් ද පවතී.පොලිස් බලතල ලබා දීමක් සිදුවුවහොත් රට යළි අරාජික වීමක් තුළින් යුදමය වාතාවරණයක් ඇති විය හැකි බවටද ආරක්ෂක ලේකම් ගෝඨාභය රාජපක්ෂ මහතා 13 ඇති පොලිස් බලතල වල භයානකත්වය ගැන හෙළි කරමින් කියා සිටී. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n1307041</link>
    <topic>කොටි සාමාජිකයාට ATM වංචාවකට වරෙන්තු</topic>
    <author>සිරන්ජනී කුමාරි</author>
    <content>එංගලන්ත 'කාඩිෆ්' ක්‍රීඩාංගණයේ පසුගිය ජූනි 20 වැනි දින පැවැති ශ්‍රී ලංකා ඉන්දියා ක්‍රිකට් තරගයේදී ඊළාම් ධජය රැගෙන ක්‍රීඩා පිටියට පැමිණ ශ්‍රී ලාංකික ක්‍රීඩකයන්ට බාධා කිරීමට උත්සාහ කළ කොටි සාමාජිකයා ATM වංචාවකට සම්බන්ධ යැයි ජාත්‍යන්තර පොලිසිය මඟින් අත්අඩංගුවට ගැනීමට කොළඹ ප්‍රධාන මහේස්ත්‍රාත් ගිහාන් පිලපිටිය මහතා ඊයේ (03) විවෘත වරෙන්තු නිකුත් කළේය.ජාත්‍යන්තර පොලිසිය හරහා සැකකරු අත්අඩංගුවට ගැනීමට අවශ්‍ය ඇති බව සඳහන් කරමින් සැකකරුට එරෙහිව රතු නිවේදනයක් ලබා ගැනීම සඳහා ඉංග්‍රීසි භාෂාවෙන් විවෘත වරෙන්තුවක් නිකුත් කරන ලෙසට රහස් පොලිසිය කරනු ලැබූ ඉල්ලීම සලකා බලමින් මහේස්ත්‍රාත්වරයා මෙම නියෝගය කළේය.යෝගෙෂ්වරන් මනිමාරන් නොහොත් මොහාන් රාජ් නමැති මොහු ඌරන් ජනපදය, වැල්වටිතුරේ පදිංචිකරුවෙකි. විදෙස් ජාතිකයන්ට අයත් බැංකු ගිණුම් සඳහා ව්‍යාජ විද්‍යුත් කාඩ්පත් සකස් කොට ශ්‍රී ලංකාව තුළ ඇති ස්වයංක්‍රීය යන්ත්‍ර මඟින් මුදල් ලබා ගැනීමේ සංවිධානාත්මක අපරාධ කල්ලියක සාමාජිකයෙකු බවට තොරතුරු අනාවරණය වී තිබේ.මෙසේ ලබාගන්නා ලද කෝටි තුනකට ආසන්න මුදලක් ත්‍රස්තවාදී ක්‍රියාකාරකම් සඳහා හා එම සංවිධානය ප්‍රවර්ධනය කිරීමේ කටයුතුවල නියැළී සිටිමින් ත්‍රස්තවාදීන්ට මුදල් සපයන බවට ද තොරතුරු අනාවරණය වී ඇති බවට රහස් පොලිසිය අධිකරණයට දන්වා සිටියේය.මොහු නමින් මෙරට ගුවන් ගමන් බලපත්‍රයක් ද නිකුත් කර නොමැති බවත් මොහු බ්‍රිතාන්‍ය පුරවැසිභාවය ලබා සිටින අයෙක් බවටත් රහස් පොලිසිය වැඩිදුරටත් සඳහන් කළේය. ගුවන් ගමන් බලපත්‍ර කිහිපයක්ම භාවිතා කර ඇති මොහු කොටහේන පෞද්ගලික බැංකුවක ගිණුමක් පවත්වාගෙන යන බවත් එකි ගිණුම අත්හිටුවන ලෙසට රහත් පොලිසිය අධිකරණයෙන් ඉල්ලීමක් කළේය.මොහු විසින් 2006 අංක 30 දරන ගෙවීම් උපක්‍රම වංචා පිළිබඳ පනතේ 3 වන වගන්තිය හා 2006 අංක 5 දරන මුදල් විශුද්ධිකරණ වැළැක්වීමේ පනත 3 වගන්ති ප්‍රකාරව වරදවල් සිදු කර ඇති බවට රහස් පොලිසිය සිය වාර්තාවෙන් වැඩිදුරටත් අධිකරණයට කරුණු අනාවරණය කර තිබිණ.අදාළ ක්‍රිකට් තරගාවලියේදී පිටියට ඊළාම් ධජය රැගෙන ආ පුද්ගලයා මෙම වරදවල් සම්බන්ධයෙන් අවශ්‍යව සිටි සැකකරු බවට විද්‍යුත් මාධ්‍යවල පළ වූ ඡායාරූප අනුව හා මෙම විමර්ශනයට අදාළ වංචනික ගනුදෙනුවලට අදාළ වූ ස්වයංක්‍රීය මුදල් ලබා ගැනීමේ තුළ වූ ආවේක්ෂණ කැමරා දර්ශන මඟින් හඳුනාගත් බවට රහස් පොලිසිය අධිකරණයට කරුණු වාර්තා කොට තිබිණ.මෙම වංචනික ක්‍රියාවට සම්බන්ධ තවත් ද්‍රවිඩ සැකකරුවන් දෙදෙනෙකු රහස් පොලිසිය විසින් අත්අඩංගුවට ගෙන තිබිණ.පිරුමන්දනාරු, දර්මපුරම් පදිංචි ආනන්ද රුබන් කුලදීපන් හා ඩෙෆිල්ඩ් පාර කොටහේන පදිංචි බාලසුබ්‍රමනියම් උදයදාස් නැමැති සැකකරුවන් මෙසේ රැඳවුම් නියෝග මත රහස් පොලිසියේ රඳවා ප්‍රශ්න කෙරේ.මෙම සැකකරුවන් විසින් කටාර් කොමර්ෂල් බැංකුව විසින් එක්සත් එමිල් රාජ්‍යයේ එස්.එච්. සුල්තාන් ජස්මිස් අල්හානි නැමැත්තාට නිකුත් කළ විද්‍යුත් කාඩ් පත් 4ක දත්ත සොරා ගෙන ලංකාවේ පුද්ගලික බැංකුවක ස්වයංක්‍රීය යන්ත්‍ර 28ක් මඟින් 2012 / 5 / 20 වන දින පැය 9ක‍ කාලයක් තුළ දී රුපියල් 32871000 මුදලක් වංචා කොට තිබේ.එම පුද්ගලික බැංකුවේ ණය කාඩ්පත් මධ්‍යස්ථානයේ ප්‍රධාන කළමනාකරු එච්.එල්.අයි. ඇලපාත මහතා 2012 / 5 / 29 රහස් පොලිසිය වෙත පැමිණිලි කොට තිබේ.කාඩ්පතක දත්ත උපයෝගී කර ගනිමින් පුද්ගලයන් කණ්ඩායමක් සංවිධානාත්මකව මෙහෙයවන මෙම වංචාවට ප්‍රංශය, කැනඩා යන විදෙස් රටවල නිකුත් කරන ලද විද්‍යුත් කාඩ් දත්ත උපයෝගී කර ගනිමින් මෙරට එකි පුද්ගලික බැංකුවෙන් 85,000 /- හා 3,42000 /- මුදලක් ද ලබා ගැනීමට 2013 / 4 / 24 දින උත්සහ කළ බවට විධායක නිලධාරී මාධව රාජපක්ෂ මහතා ද පැමිණිල්ලක් රහස් පොලිසිය වෙත ඉදිරිපත් කොට තිබේ.සැකකරුවන් විදෙස් ජාතිකයින්ට අයත් බැංකු ගිණුම් සඳහා ව්‍යාජ විද්‍යුත් කාඩ්පත් සකස් කර ශ්‍රී ලංකාව තුළ ඇති ස්වයංක්‍රීය මුදල් ලබාගැනීමේ යන්ත්‍ර හරහා එකි මුදල් ලබා ගන්නා සංවිධානාත්මක අපරාධ කල්ලියක සාමාජිකයන් බවට අධිකරණය හමුවේ රහස් පොලිසිය කරුණු දක්වා තිබිණ.තවද ත්‍රස්තවාදී ක්‍රියාකාරකම් ප්‍රවර්ධනය කිරීමේ නියැළෙමින් සිටින මොවුන් ත්‍රස්තවාදීන්ට මුදල් සැපයීම සිදු කරන්නේද යන්න හා මහජනතාවගේ යහපැවැත්ම හා ජන ජීවිතයට අත්‍යවශ්‍ය පහසුකම් සේවා පවත්වාගෙන යාමට අහිතකර අන්දමින් ක්‍රියා කරන්නේද යන්න පිළිබඳව වැඩිදුර විමර්ශනය කරන බව පැවසූ රහස් පොලිසිය මෙම මුදල් ත්‍රස්තවාදී කණ්ඩායමකට පත්වූවාද යන්න හා රජය අපහසුතාවයට ලක් කිරීමේ අවශ්‍යතාවය මත යම් යම් රාජ්‍ය විරෝධී ත්‍රස්තවාදී කණ්ඩායමක අවශ්‍යතාවය මත මෙම අපරාධය සිදු වූයේද පිළිබඳව විමර්ශනය කිරීමට සැකකරුවන් 1979 අංක 48 ත්‍රස්තවාදී වැළැක්වීමේ පනතේ වගන්ති 9 (1) යටතේ සැකකරුවන් රහස් පොලිසිය භාරයේ රඳවා ප්‍රශ්න කිරීමට රැඳවුම් නියෝග දීර්ඝ කරන ලෙසට ද ඉල්ලීමක් කළේය.අදාළ කරුණු සලකා බැලූ මහේස්ත්‍රාත්වරයා ඉල්ලීම සාධාරණ බව පවසමින් පළමු හා දෙවන සැකකරුවන් රැඳවුම් භාරයේ තැබීමට රහස් පොලිසියට අවසර දෙමින් තුන්වන සැකකරු අත්අඩංගුවට ගැනීම සඳහා ජාත්‍යන්තර පොලිසිය මඟින් වරෙන්තුවක් නිකුත් කළේය.රහස් පොලිසියේ ව්‍යාජ මුදල් විමර්ශන අංශයේ ස්ථානාධිපති පොලිස් පරීක්ෂක ප්‍රියදර්ශන නඩු මෙහෙයුම් අංශයේ ස්ථානාධිපති ධම්මික සේනාධීර හා පොලිස් කොස්තාපල් 18706 ජයකොඩි යන අය අධිකරණයට කරුණු දැක්වීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n1307042</link>
    <topic>P H I වරුන්ගේ ගැටලුවලටකඩිනමින් විසඳුම්</topic>
    <author>මහින්ද අලුත්ගෙදර</author>
    <content>ශ්‍රී ලංකාව පුරා විසිරී සිටින සෞඛ්‍ය පරික්ෂකවරුන්ගේ ගැටලු විසදීමට සූදානම් බව රජය අවධාරණය කරයි.මහජනතාවගේ යහපත වෙනුවෙන් තම ජීවිතය පිළිබඳ ද තැකීමක් නොකර ජනතා සේවයෙහි නිරත මහජන සෞඛ්‍ය පරීක්‍ෂකවරුන්ගේ සෑම ගැටලුවකටම විසදුමක් ලබාදීම සහ ඔවුන්ට අවශ්‍ය ශක්තිය මෙන්ම දිරිගැන්වීම ලබාදීමට රජය ක්‍රියාකරන බව ආර්ථික සංවර්ධන ඇමැති බැසිල් රාජපක්‍ෂ මහතා ප්‍රකාශ කරයි.ඇමැතිවරයා මේ බව සදහන් කළේ මහජන සෞඛ්‍ය පරික්ෂකවරුන්ගේ සංගමයේ 78 වන සංවත්සරය සදහා ප්‍රධාන ආරාධිතයා වශයෙන් සහභාගි වෙමිනි. මහජන සෞඛ්‍ය පරීක්‍ෂකවරුන්ගේ සේවාවට වසර සියයක් පිරීමද මීට සමඟාමීව පැවැත්විණි.සනීපාරක්‍ෂක පරීක්‍ෂකවරුන් ලෙසින් හදුන්වනු ලැබූ මහජන සෞඛ්‍ය පරීක්‍ෂක සේවාව 1913 වසරේදී ආරම්භ කරනු ලැබූවක් වන අතර 1954 දී එම නාමය මහජන සෞඛ්‍ය පරීක්‍ෂක ලෙස වෙනස් කර තිබේ.එවකට සනීපාරක්‍ෂක පරීක්‍ෂකවරුන් පුහුණුකර ඇත්තේ ලන්ඩන් රාජකීය සනීපාරක්‍ෂක ආයතනය විසිනි. මේ වනවිට මහජන සෞඛ්‍ය පරීක්‍ෂකවරුන් 1950 ක් පමණ රටපුරා සේවය කරන අතර ඒ අතරින් සියයට 95 ක් පමණ මෙම සංගමයේ සාමාජිකත්වය ලබා ඇත.රටතුළ බෝවන රෝග පාලනය කිරීම, ආහාර සෞඛ්‍ය සුරැකීම, පරිසර සෞඛ්‍ය සුරැකීම, පාසැල් සෞඛ්‍ය සුරැකීම, වෘත්තීය සෞඛ්‍ය සුරැකීම, සෞඛ්‍ය අධ්‍යාපන වැඩසටහන් පැවැත්වීම මහජන සෞඛ්‍ය පරීක්‍ෂකවරුන්ගේ ප්‍රධාන කාර්ය භාරයන් වේ.මෙම කාර්යයන් සඳහා වැඩසටහන් පැවැත්වීම, පරීක්‍ෂණ පැවැත්වීම සහ නඩු පැවරීම යන කටයුතු මහජන සෞඛ්‍ය පරීක්‍ෂකවරුන් විසින් සිදුකරනු ලැබේ.ජනතා සුභ සිද්ධිය වෙනුවෙන් බෝවන රෝග මර්දනය කිරීම, පරිසරය සුරකීම ආදී කාර්යයන් බොහොමයක් සඳහා නීති ක්‍රියාත්මක කරමින් ඇප කැප වී කටයුතු කරන මහජන සෞඛ්‍ය පරීක්‍ෂකවරුන් එදා මෙන්ම අදත් සමාජයේ කැපී පෙනෙන පිරිසක් බවද ඔවුන්ගේ සේවාව ක්‍රියාත්මක කිරීමේදී ඇතැම් අවස්ථාවලදී විවිධ ගැටලුවලට මුහුණපෑමට සිදුව ඇති අවස්ථා වාර්තාවී ඇති බවද ආර්ථීක සංවර්ධන ඇමැති බැසිල් රාජපක්ෂ මහතා පැවසීය. ඒ පිළිබඳව තම කණගාටුව ප්‍රකාශ කරන බව සදහන් කළ ඇමැතිවරයා ඔවුන්ගේ වසර සියයක සේවා කාලය තුළ ඉතා සතුටුවිය හැකි සේවාවක් සමාජයට තිළිණ කළ බවද සිහිපත් කළේය.සෞඛ්‍ය අමාත්‍ය මෛත්‍රීපාල සිරිසේන, බස්නාහිර පළාත් සෞඛ්‍ය ඇමැති ජගත් අංගගේ, සෞඛ්‍ය අමාත්‍යාංශයේ ලේකම් වෛද්‍ය නිහාල් ජයතිලක, සෞඛ්‍ය අමාත්‍යාංශයේ අධ්‍යක්‍ෂ ජනරාල් වෛද්‍ය පාලිත මහීපාල, නියෝජ්‍ය සෞඛ්‍ය සේවා අධ්‍යක්‍ෂ ජනරාල් වෛද්‍ය සරත් අමුණුගම මහත්වරුන් ඇතුළු විශාල පිරිසක් මේ අවස්ථාවට සහභාගී වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n13070410</link>
    <topic>හිල්ටන් හෝටලයටවාර්තාගත ලාබයක්</topic>
    <author/>
    <content>කොළඹ හිල්ටන් හෝටලය ‍හිමි හොටෙල් ඩෙවලොපර්ස් ලංකා සමාගම මෙවර අතිවිශාල ලාබයක් ලබමින් එම සමාගම් ඉතිහාසයේ පළමු වරට රජයෙන් ලබාගත් ණයෙන් කොටසක් ගෙවීමට සමත්ව තිබේ.මේ අනුව රජයෙන් ලබාගෙන ඇති දිගුකාලීන රුපියල් බිලියන 3 ක ණය මුදලින් රුපියල් බිලියනයක මුදලක් පසුගිය සතියේ භාණ්ඩාගාරයට ආපසු ගෙවා ඇත. ඊට අදාළ චෙක්පත මුදල් හා ක්‍රමසම්පාදන අමාත්‍යාංශයේ ලේකම් ආචාර්ය පී. බී ජයසුන්දර මහතාට බාරදෙනලදී .ලබා ගත් රාජ්‍ය ණයෙන් කොටසක් මෙසේ ආපසු ගෙවීමට හැකිව ඇත්තේ 2013 මාර්තු 31 න් අවසන්වූ මුදල් වර්ෂය සඳහා සමාගම ලත් විගණනය නොකළ වාර්තාගත රුපියල් මිලියන712 ක ප්‍රතිලාභය නිසා බව හොටෙල් ඩෙවලොපර්ස් ලංකා සමාගමේ සභාපති තිරුකුමාර් නඩේසන් මහතා ප්‍රකාශ කර තිබේ. මෙය පොලී හා බදු ගෙවීමෙන් පසු ලත් ප්‍රතිලාභය වන අතර පූර්ව 2012 වසරේදී රුපියල් මිලියන958 ක් පාඩුවක් අත් විඳ තිබියදී මෙවන් ප්‍රතිලාභයට හිමිකම් කීමටහැකිවීම විශේෂ සිද්ධියක් බවද නඩේසන් මහතා පෙන්වා දී තිබේ. මේ තත්ත්වය ලඟාකර ගැන්මට සමාගම විසින් අරඹන ලද ශේෂපත්‍ර ප්‍රතිව්‍යුහ කරණ වැඩසටහන මෙන්ම රජයෙන් ලත් සහයෝගයද ඉවහල්වූ බව ඔහු වැඩිදුරටත් පවසා තිබේ.රාජ්‍ය ණයෙන් 80% ක් වත්කම් බවට පෙරළීමෙන් පොලී වශයෙන් ගෙවන රුපියල් මිලියන 1100 ක මුදලක් ඉතිරි කරගැන්මට හැකිව ඇති අතර හිල්ටන් ඉන්ටර්නැෂනල් මැනේජ්මන්ට් කෝපරේෂන් ආයතනය සමග ඇතිකරගත් නව කළමනාකාරිත්ව ගිවිසුම අනුව ගෙවිය යුතු කළමනාකාරිත්ව ගාස්තු 33% සිට 11.75% දක්වා අඩුකර ගැන්මට හැකිවීමද මෙවන් ප්‍රතිලාභයක් අත්පත්කරගැන්මට මුල් වු බව පවසන නඩේසන් මහතා මේ අනුව වාර්ෂිකව රුපියල් මිලියන250 ක පමණ මුදලක් ප්‍රතිලාබ යට එක්වනු ඇතැයි පවසා තිබේ.තවද දෙවසරකදී සමාගමට නවජීවයක් ලබා දෙමින් එහි කාර්යක්ෂමතාව බලාපොරොත්තු වූවාටත් වඩා වර්ධනය කරගැන්මට හැකිව ඇති බවත් රජ‍යේ පශ්චාත් යුද සංචාරක ව්‍යාපාර ප්‍රවර්ධන ක්‍රියාවලියට අනුගත වන පරිද්දෙන් මේ වසර අවසානයට වන විට ඩොලර් මිලයන 30 ක පිරිවැයක් යටතේ හිල්ටන් හෝටලය ප්‍රතිසංස්කරණ වැඩපිළිවෙළක් අරඹන බවත් නඩේසන් මහතා ප්‍රකාශ කර ඇත.මෙය 1987 හෝටලය ඇරඹීමෙන් පසු එහි ප්‍රතිසංස්කරණයක් සිදු කරන පළමු අවස්ථාව බවත් ඊටත් කලින් පොදු රාජ්‍ය මණ්ඩලීය රාජ්‍ය නායක සමුළුවට මත්තෙන් ලබන මාසයේ සිට මූලික අලුත්වැඩියාවන් අරඹන බවත් ඔහු කියා ඇත.අදාළ සමුළු නියෝජිතයන්ගේ සත්කාරක හෝටලය ලෙස හිල්ටන් හෝටලය රජය නිල වශයෙන් නම් කිරීම මහත් ආඩම්බරයක් බවත් ප්‍රතිසංස්කරණ ක්‍රියාවලිය යටතේ දැනට පවත්නා කාමර සංඛ්‍යාව වැඩිකිරීම ඒවායේ තත්ත්වය ගුණාත්මකව උසස් කිරීම සිදුකරන බවත් ‍ඔහු වැ‍‍‍ඩිදුරටත් පවසා තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n1307048</link>
    <topic>එජාප මන්ත්‍රී රවීගෙන් පැමිණිලිකරු වන්දි ඉල්ලයි</topic>
    <author>මානෙල් පුෂ්ප කුමාරි</author>
    <content>එක්සත් ජාතික පක්ෂ සම්බන්ධීකරණ ලේකම්වරයෙකුගේ වැටුප් ලබා නොදෙමින් රැකියාවද අහිමි කිරීමේ සිද්ධිය සම්බන්ධයෙන් එක්සත් ජාතික පක්ෂ පාර්ලිමේන්තු මන්ත්‍රී රවි කරුණානායක මහතාට එරෙහිව කම්කරු උසාවියේ ඊයේ (03) පැවැති නඩු විභාගයේදී පැමිණිලිකාර පාර්ශවය විසින් තමාට හිමි සේවා නියුක්තිකයින්ගේ භාරකාර අරමුදල , සේවක අර්ථ සාධක මුදල , පාරිතෝෂික දීමනා ඇතුළු වන්දි මුදලක් ලබා දෙන ලෙස ඉල්ලා සිටියේ ය.විදේශ විනිමය වංචා සිද්ධියක් සම්බන්ධයෙන් තුන්වන විත්තිකරු ලෙස රවි කරුණානායක මහතාට එරෙහිව මහාධිකරණයේ දැනට පවතින නඩුවේ , කරුණාපාල ද සිල්වා මහතා රුපියල් ලක්ෂයක ඇප ලබා දී තිබේ. එය අද දින පැවැති නඩු විභාගයේදී විත්තිකාර පාර්ශවය විසින් පිළිගැණින.රවි කරුණානායක මහතාට එවා තිබූ ඇඳුම් සහිත පාර්සලයක් පැමිණිලිකරු විසින් ඔහුට ලබාදීම හේතුවෙන් මෙසේ රැකියාවෙන් දොට්ට දැමූ බව එජාප දේශපාලන සම්බන්ධීකාරක කරුණාපාල ද සිල්වා මහතා කම්කරු උසාවිය හමුවේ මේ නඩුව ගොනු කර තිබේ.වර්ෂ 2012 ඔක්තෝබර් මස 27 වැනි දින ග්‍රෑන්ඩ්පාස් එජාප කාර්යාලයට රවි කරුණානායක මහතාගේ නමින් ලැබී ඇති මේ පාර්සලය ඔහුට ලබා දීමෙන් පසු එය විවෘත කර බලා කෝපවී තමාව සේවයෙන් පලවා හැරි බව පැමිණිලිකරු අධිකරණයට දැනුම් දී ඇත.වගඋත්තරකාර එජාප පාර්ලිමේන්තු මන්ත්‍රී රවි කරුණානායක මහතා ඊයේ (03) කම්කරු අධිකරණය හමුවේ පෙනී නොසිටි අතර ඔහු වෙනුවෙන් එජාප දේශපාලන කාර්යාලයේ ලේකම් ආනන්ද සිල්වා මහතා ඉදිරිපත්වී සිටියේ ය. එම පාර්ශවය වෙනුවෙන් නීතීඥ නදී කරුණාරත්න මහතා පෙනී සිටි අතර පැමිණිලිකාර පාර්ශවය වෙනුවෙන් නීතීඥ බර්නාඩ් දිසානායක මහතා පෙනී සිටියේ ය.මේ නඩුව වැඩිදුර විභාගය මේ මස 30 වැනි දිනට කම්කරු විනිශ්චය සභාවේ සභාපති අතිරේක මහෙස්ත්‍රාත් ඩී. ඊ. ලියනපතිරණ මහතා විසින් කල් තැබීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n1307043</link>
    <topic>මාස 6-12 අතර දරුවන්ටඅතිරේක සරම්ප එන්නත හෙට රට පුරා සායනවලින්</topic>
    <author>සන්ධ්‍යා කරුණාරත්න</author>
    <content>මාස 6 ත් 12 ත් අතර වයස් කාණ්ඩයට අයත් දරුවන්ට අතිරේක සරම්ප එන්නත් මාත්‍රාවක් ලබාදීම රට පුරා සියලුම ප්‍රතිශක්තිකරණ සායනවලින් හෙට (05) සිදුකෙරේ. මෙදිනට සරම්ප ‍එන්නත ලබා ගැනීමට නොහැකි මාපියන්ට 06, 13, 20, 27 දිනවල දී ප්‍රදේශයේ සෞඛ්‍ය වෛද්‍ය නිලධාරී කාර්යාලයෙන් ලබා ගත හැකි බව වසංගත රෝග විද්‍යා අංශය පවසයි.අඳාළ වයස් කාණ්ඩයට අයත් දරුවන්ට පසුගිය ජනවාරි මාසයේ සිට මේ දක්වා කාලය තුළ සරම්ප රෝගය වැළඳීමේ ප්‍රවනතාව ඉහළ ගොස් ඇති බවත් රෝගයට ගොදුරු නොවීම සඳහා කුඩා දරුවන් තුළ ප්‍රතිශක්තිකරණය ඇති කිරීමේ අරමුණෙන් මේ අතිරේක සරම්ප මාත්‍රාව ලබාදෙන බවත් සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා පැවැසුවේය.තම ප්‍රදේශයේ පවුල් සෞඛ්‍ය සේවා නිලධාරිනිය හමු වී නියමිත සෞඛ්‍ය සායනවලින් මේ එන්නත අනිවාර්යයෙන්ම ලබාගන්නා ලෙස සෞඛ්‍ය අමාත්‍යාංශය දෙමාපියන්ගෙන් ඉල්ලීමක් කරයි.පසුගිය මාස හය තුළදී රෝගයට ගොදුරු වූ දරුවන් 550 කට අධික සංඛ්‍යාවක් වාර්තා වී තිබේ. සරම්ප රෝගය වැළඳී ඇති දරුවන් සඳහා ද මේ එන්නත ලබාදීම අත්‍යාවශ්‍ය වේ. කුඩා දරුවන් අතර සරම්ප රෝගය පැතිරීම වැළැක්වීමේ අරමුණෙන් මේ විශේෂ සරම්ප එන්නත්කරණ වැඩසටහන ක්‍රියාත්මක කෙරේ.සෙම්ප්‍රතිශ්‍යයාව, කැස්ස, ඇස් රතු වීම රෝග ලක්ෂණ වන අතර ස්වසන රෝගයක් ලෙස වෛරසයක් මඟින් රෝගය දරුවන්ට වැළඳේ. රෝගය වැළඳී උග්‍ර වු‍වහොත් නියුමෝනියාව, අන්ධභාවය, බිහිරිභාවය, මොළයට හානි, පාචනය, මන්දපෝෂණය යනාදී තත්ත්ව ඇති විය හැකි බව වසංගත රෝග විද්‍යා අංශයේ අධ්‍යක්ෂිකා වසංගත රෝග විශේෂඥ වෛද්‍ය පබා පළිහවඩන මහත්මිය ප්‍රකාශ කළාය. දරුවන්ට අවුරු‍ද්දේදී සහ අවුරුදු තුනේදී ලබාදෙන MMR එන්නත් මාත්‍රාවට අමතරව මේ මාත්‍රාව ලබාදීම සිදු කරන බවත් රෝගයට එරෙහිව ක්‍රියා කිරීමේ ප්‍රතිශක්තිය දරුවාට මෙමඟින් ලැබෙන බවත් ඇය පැවැසුවාය. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n1307044</link>
    <topic>හෙරොයින් ජාවාරම් කළපාකිස්තාන ජාතිකයාඅට වසරකට හිරේ සහ දඩ</topic>
    <author>කුමුදු හෙට්ටිආරච්චි</author>
    <content>හෙරොයින් සම්බන්ධ චෝදනා හතරකට වරද පිළිගත් පකිස්තාන ජාතිකයකුට වසර අටක බරපතළ වැඩ සහිත සිරදඬුවමක් හා රුපියල් පනස් දහසක දඩ මුදලක් ගෙවීමට කොළඹ ප්‍රධාන මහාධිකරණ විනිසුරු කුමුදුනී වික්‍රමසිංහ මහත්මිය ඊයේ (03) නියෝග කළාය.ග්‍රෑම් එකකට අඩු හෙරොයින් ප්‍රමාණයක් ජාවාරම් කිරීම, සන්තකයේ තබා ගැනීම ඇතුළු චෝදනා 4ක් ඔහුට එල්ලවී තිබුණු අතර දඬුවමෙන් පසු විත්තිකාර පාකිස්තාන ජාතිකයා රටින් පිටුවහල් කිරීමට ද මහාධිකරණ විනිසුරුවරිය නියම කළාය.රමසාන් මොහොමඩ් අබ්දුල් කරීම් යන මෙම විත්තිකරුට නියම කළ සිරදඬුවම වසර දහයකට අත්හිටවූ විනිසුරුවරිය විත්තිකරු රටින් පිටුවහල් කළ පසු නැවත කිසි දිනක ලංකාවට පැමිණීම වළකන ලෙසට ආගමන විගමන පාලකවරයාට ඊයේ (03) දැනුම් දුන්නාය.පොලිස් මත්ද්‍රව්‍ය නාශක කාර්යාංශයට ලද තොරතුරක් මත පරීක්ෂා කැර හෙරොයින් ද සමඟ දෙහිවලදී මෙම විත්තිකරු අත්අඩංගුවට ගෙන තිබුණි. 2009 සැප්තැම්බර් මස 4 වැනිදා හෝ ඊට ආසන්න දිනකදී දෙහිවලදී හෙරොයින් ග්‍රෑම් එකකට අඩු ප්‍රමාණයක් සන්තකයේ තබා ගැනීම, ජාවාරම් කිරීම ඇතුළු අධිචෝදනා හතරක් යටතේ නීතිපතිවරයා විසින් විත්තිකරුට එරෙහිව චෝදනා නඟා තිබුණි.නඩුව ඊයේ (03) කැඳවූ අවස්ථාවේ විත්තිකරු වරද පිළිගැනීමට සූදානම් බව විත්තිකරු වෙනුවෙන් පෙනී සිටි නීතිඥ මහතා අධිකරණයට දන්වා සිටියේය. ඒ අනුව සියලු ‍චෝදනාවන්ට විත්තිකරු වරද පිළිගැනීම මත එම චෝදනාවනට විත්තිකරු වරදකරු කළ විනිසුරුවරිය වසර අටක බරපතළ වැඩ සහිත සිරදඬුවමක් නියම කැර එම දඬුවම දස වසරකට අත්හිටවූවාය.ඊට අමතරව පළමු හා දෙවන චෝදනාවන්ට රුපියල් පහළොස් දහස බැගින්ද තුන්වන හා සිව්වන ‍චෝදනාවන්ට රුපියල් දස දහස බැගින් ද දඩ මුදල් ගෙවීමට නියම කළ විනිසුරුවරිය දඩ මුදල් නොගෙවන්නේ නම් තවත් වසරක බරපතළ වැඩ සහිත සිරදඬුවමක් ද නියම කළාය.පැමිණිල්ල වෙනුවෙන් රජයේ නීතිඥ දමිතිනී ද සිල්වා මහත්මිය පෙනී සිටියාය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n1307045</link>
    <topic>දෙවැනි යොවුන් පාර්ලිමේන්තුවේ දෙවැනි සැසිය හෙට සහ අනිද්දා</topic>
    <author>චමීර ඇල්ලදෙණිය</author>
    <content>ජාතික තරුණ සේවා සභාව සහ යෞවන කටයුතු හා නිපුණතා සංවර්ධන අමාත්‍යාංශය එක්ව සංවිධාන කරනු ලබන ශ්‍රී ලංකා යූත් දෙවැනි පාර්ලිමේන්තුවේ දෙවැනි සැසි වාරය හෙට (05) සහ අනිද්දා (06) දෙදින පෙරවරු 10.00 ට මහරගම ශ්‍රී ලංකා යූත් ප්‍රධාන ශාලාවේ ඉදි කළ විශේෂ පාර්ලිමේන්තු සභා ගර්භයේ දී පැවැත්වේ.ශ්‍රී ලංකා යූත් පාර්ලිමේන්තුවේ කථානායක චානක හසිත් ප්‍රනාන්දු මහතාගේ ප්‍රධානත්වයෙන් පැවැත්වෙන මෙවර සැසිවාර‍යේ දී ජාතික තරුණ ප්‍රතිපත්ති කෙටුම්පත පිළිබඳ විවාදයට ගැනීමට නියමිතය.ශ්‍රී ලංකා යූත් පාර්ලිමේන්තු සැසියේ ප්‍රථම ආරාධිත දේශනය මෙදින පස්වරු 5.00 සිට 5.30 දක්වා“විරුද්ධ පක්ෂයේ වගකීම” යන මැයෙන් පාර්ලිමේන්තු මන්ත්‍රී ජෝන් අමරතුංග මහතා විසින් පවත්වනු ලබන අතර, පස්වරු 5.30 සිට 6.00 දක්වා වන දෙවැනි දේශනය “ ආණ්ඩු පක්ෂයේ වගවීම” යන මැයෙන් සභානායක, වාරිමාර්ග හා ජල කළමනාකරණ ඇමැති නිමල් සිරිපාල ද සිල්වා මහතා විසින් පවත්වනු ලබයි.යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම, එම අමාත්‍යාංශයේ අධීක්ෂණ මන්ත්‍රී මොහාන් ලාල් ග්‍රේරු, කොළඹ දිස්ත්‍රික් පාර්ලිමේන්තු මන්ත්‍රී තිලංග සුමතිපාල මැති ඇමතිවරුන් , යෞවන කටයුතු හා නිපුණතා සංවර්ධන අමාත්‍යාංශයේ ලේකම් කේ.ඒ.තිලකරත්න, ජාතික තරුණ සේවා සභාවේ සභාපති අධ්‍යක්ෂ ජනරාල් නීතිඥ ලලිත් පියුම් පෙරේරා මහත්වරු ද මේ අවස්ථාවට සහභාගී විමට නියමිතය.06 දා පැවැත්වෙන පාර්ලිමේන්තු සැසියේ ප්‍රධාන දේශනය එදින පෙරවරු. 10.00 ට එක්සත් ජාතීන්ගේ සංවිධානයේ මහ ලේකම් බෑන් කී මූන් මහතාගේ තරුණ කටයුතු පිළිබඳ නියෝජිත අහමඩ් අල්හෙන්දාවි මහතා විසින් පවත්වනු ලබයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n1307046</link>
    <topic>සෝමාවතී වන්දනා නඩයේරියැදුරු-සහායක දියේ ගිලී නසිති</topic>
    <author>පොලොන්නරුව විශේෂ ගාමිණි ඔබේසේකර, සහහිරක්ගොඩ විශේෂ</author>
    <content>හෝමාගම ප්‍රදේශයේ සිට පොලොන්නරුව ඓතිහාසික සෝමාවතිය චෛත්‍ය වැද පුදා ගැනීමට පැමිණි පිරිසක් ආපසු යන අතර මින්නේරිය ජලා‍ශයේ දිය නෑමට ගොස් සිටියදී බස් රථයේ රියැදුරු හා කොන්දොස්තරවරයා දියේ ගිලී මිය ගොස් ඇත.මේ අනතුරින් මිය ගොස් ඇත්තේ හෝමාගම තලගල පදිංචි ලසන්ත කුමාර (31) සහ චන්දික සුදසිංහ (22) නැමැති අය බව මි‍න්නේරිය පොලිසිය කියයි. දියේ ගිලීමෙන් පසු අතුරුදන් ව සිටි මේ දෙදෙනා ගොඩගැනීමට පැය දෙකකට අධික කාලයක් ගතවිය. මළසිරුරු ඊයේ (03) හවස පොලොන්නරුව මහ රෝහල මෙත ගෙන එනු ලැබීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n1307047</link>
    <topic>නිදන් හෑරීමට මැදිරිගිරියට ගියචීවරධාරියා ඇතුළු 15ක් දැලේ</topic>
    <author>ගාමිණී ඔබේසේකර පොළොන්නරුව විශේෂ</author>
    <content>මැදිරිගිරිය විහාරගම ප්‍රදේශයේ නිධානයක් ගොඩගැනීමට පැමිණි පහළොස් දෙනෙකුගෙන් සමන්විත පිරිසක් එම ස්ථානයේදීම පොලිස් අත්අඩංගුවට පත්ව තිබේ.කොළඹ ප්‍රදේශයේ විදුහලක සේවය කරන චීවරධාරියකු ඇතුළු පුද්ගලයන් 15 දෙනෙකු පොලිස් අත්අඩංගුවට ගෙන ඇති අතර ඔවුන් පැමිණි වෑන් රථ දෙකක්ද පොලිස් භාරයට ගෙන තිබේ.විහාරගම ප්‍රදේශයේ ගල් තලාවක ඇතැයි කියන නිධානය ගොඩගැනීමට මේ පිරිස 2දා රාත්‍රි කාලයේ පූජාවක් පවත්වන විට පොලිස් වැටලීම සිදු කර ඇත.පොළොන්නරුව පොලිස් විශේෂ කාර්යාංශයේ මෙහෙයවීමෙන් පොලිස් කණ්ඩායමක් මේ වැටලීම සිදු කළහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n1307049</link>
    <topic>අනතුරු රහිත රේල් ගේට්ටුවට රු. ලක්ෂ 10ක තෑගි</topic>
    <author>සමන්මලී ප්‍රියශාන්ති</author>
    <content>රේල් ගේට්ටු සඳහා හොඳම විසදුම ඉදිරිපත් කරන විද්‍යාර්ථියාට, පර්යේෂකයාට හෝ ‍විශ්වවිද්‍යාල ආචාර්ය, මහාචාර්යවරයාට හෝ කණ්ඩායමට හෝ මුදලින් රුපියල් ලක්ෂ 10ක් පිරිනැමීමට උසස් අධ්‍යාපන අමාත්‍යාංශය කටයුතු යොදා තිබේ.මහාමාර්ග හරහා විධිමත් හා ආරක්ෂිත ‍රේල් ගේට්ටු නොමැතිකම නිසා මේ වන විට අහිමි වු ජීවිත සංඛ්‍යාව ගැන සැලකිල්ල යොමු කරමින් මේ සඳහා විශ්වවිද්‍යාල ප්‍රජාවගේ දායකත්වය ලබා ගැනීම මෙන්ම විශ්වවිද්‍යාල ප්‍රජාවගේ කුසලතා දිරි ගැන්වීම වෙනුවෙන් මේ තීරණයට එළැඹි බව ලේකම් ආචාර්ය සුනිල් ජයන්ත නවරත්න මහතා ප්‍රකාශ කළේය.මේ වන විට ජාතික වශයෙන් ජනතාව මුහුණ දෙන තේ දළු නෙලීම, රබර් කැපීම සහ පොල් කැඩීම වැනි කාර්යයන් සඳහා ද අඩු පිරිවැයෙන් සාර්ථක විසඳුම් ඉදිරිපත් කරන්නාට වටිනා මුදල් ත්‍යාගයක් පිරිනැමීමට ද නියමිත බව ලේකම්වරයා කීවේය.මේ පිළිබඳ යෝජනා අංක 18, වෝඩ් පෙදෙස, කොළඹ 7 ලිපිනයට හෝ sec@mohe.lk වෙත එවන ලෙස ඉල්ලීමක් කෙරේ. වැඩි විස්තර 0112696679 අංකයෙන් ලබා ගත හැකිය. යෝජනා ජුලි 25 ට පෙර ඉදිරිපත් කළ යුතුයි.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n13070412</link>
    <topic>අන්තරේ හා පෙරටුගාමීන්ගේඋද්ඝෝෂණ පා ගමනකින් හයිලෙවල්මාර්ගයේ වාහන තදබදයක්</topic>
    <author>සමන්මලී පි‍්‍රයශාන්ති</author>
    <content>අන්තර් විශ්වවිද්‍යාල ශිෂ්‍ය බල මණ්ඩලය පෙරටුගාමී පක්ෂ නියෝජිතයින් හා ජනතා විමුක්ති පෙරමුණ සමඟ එක්ව ඊයේ (03) සංවිධානය කර තිබූ උද්ඝෝෂණයක් හා පා ගමනක් හේතුවෙන් හයිලෙවල්, ටවුන් හෝල් හා කොළඹ විශ්වවිද්‍යාලය ඉදිරිපිට මාර්ගවල දැඩි රථවාහන තදබදයක් ඇතිවිය.ශ්‍රී ජයවර්ධනපුර විශ්වවිද්‍යාලයෙන් දහවල් 12.45ට පමණ ආරම්භ කර ඇති මේ පා ගමන වෝඩ් පෙදෙසේ විශ්වවිද්‍යාල ප්‍රතිපාදන කොමිෂන් සභාව ඉදිරිපිටට පැමිණෙන විට පස්වරු පහ පමණ වී තිබෙන අතර එම කාලය අතරතුර මහජනතාව බරපතළ ලෙස පීඩාවට පත්ව තිබේ. රජය ශිෂ්‍ය මර්දනය ක්‍රියාත්මක කරන බවට පවසමින්, විශ්වවිද්‍යාලවල නවක සිසුන් සහභාගි කරවා ගනිමින් පැවැති මෙම උද්ඝෝෂණය හා පා ගමනට මොරටුව හා ඌව වෙල්ලස්ස විශ්වවිද්‍යාල හැර සෙසු විශ්වවිද්‍යාල වලින් සිසුන් බහුතරය රැගෙන විත් ඇත්තේ බලහත්කාරයෙන් බවට තොරතුරු හෙළිව ඇත.උද්ඝෝෂකයින් පිරිස විශ්වවිද්‍යාල ප්‍රතිපාදන කොමිසම ඉදිරිපිටට පැමිණ උසස් අධ්‍යාපන ඇමැතිවරයා සම¼ඟ සාකච්ඡාවක් ඉල්ලා ඇති නමුත් ඇමැතිවරයා ඒ අවස්ථාවේ අමාත්‍යාංශයේ සිට නැත.විශ්වවිද්‍යාල ප්‍රතිපාදන කොමිෂන් සභාවේ සභාපතිනිය සමඟ සාකච්ඡාවක් ලබාදීමට එහි නිලධාරීන් උත්සාහ කළද සිසුන් එය ප්‍රතික්ෂේප කර තිබේ.මේ උද්ඝෝෂණය පිළිබඳව උසස් අධ්‍යාපන ඇමැතිවරයා පසුගිය දා අනතුරු ඇඟවීමක් කරමින් ප්‍රකාශ කළේ රජය අපහසුතාවයට පත්කර දේශපාලන වාසි ගැනීමේ උවමනාවෙන් අන්තරය හා පෙරටුගාමින් එක්ව විශ්වවිද්‍යාල පාරට ගැනීමේ කුමන්ත්‍රණයක් තිබෙන බවය.මේ කුමන්ත්‍රණයට හසු නොවන ලෙස ඇමැතිවරයා සිසුන්ගෙන් ඉල්ලීමක් කළ අතර දරුවන් දරුණු නවකවදයේ කොටස්කරුවන් නොකරන ලෙස ද මව්පියන්ගෙන් ඉල්ලීමක් කළහ.කෙසේ වෙතත් මෙම උද්ඝෝෂණයට සිසුන් 3000 – 4000ක් අතර සංඛ්‍යාවක් සහභාගි වී ඇති නමුත් සමස්ත විශ්වවිද්‍යාල ශිෂ්‍යයින් පාරට ගැනීමට අන්තරයට හෝ පෙරටුගාමින්ට හැකියාවක් ලැබී නැත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n13070413</link>
    <topic>කසළ තේ කිලෝ 30000ක් සමඟ සැක දෙදෙනෙක් අත්අඩංගුවේ</topic>
    <author>චන්‍ද්‍රිකා පෙරේරා</author>
    <content>තත්ත්ව සහතික ලබා ඇති තේ කොළ ලෙස වෙළඳපොළ වෙත විකිණීමට උත්සහ කළ කසළ තේ කිලෝ තිස්දහසක් සැකකරුවන් දෙදෙනෙක් ද සමඟ විශේෂ කාර්ය බළකාය මගින් පසුගියදා (01) සවස අත්අඩංගුවට ගෙන තිබේ.ජාඇළ ඒකල ප්‍රදේශයේ ගබඩාවක රහසිගත ලෙස සඟවා තිබියදී ‍මෙම තොගය සොය ගත් බව විශේෂ කාර්ය බළකාය පවසයි.ඉවතලන කසළ ලෙස තිබෙන මෙම තේ කොළ තොගයට කාබියිට් යොදා අළුත් තේ ලෙස දුඹුරු ගන්වා චොකලට් රස කාරක යොදා සුවඳ සහ රසකර හෝටල්වලට විකිණීමට මොවුන් උත්සහ කර ඇති බවට තොරතුරු ලැබී තිබේ.මේවා ඇසිරීම සඳහා සකස් කර තිබූ ඉ‍ටි බෑග් 294ක් තේ ප්‍රවාහනයට යොදා ගත් ලොරියක් ද සකකරුවන් සමඟ අත්අඩංගුවට ගත් ‍බව එම බළකාය කීය.කසළ තේ කිලෝ 26940ක් ඇසුරුම්වලින් ඉවත්කර බිම ගොඩගසා තිබී ඇති අතර අනෙක් තොගය පෙට්ටිවල අසුරා තිබී ඇත. විශේෂ කාර්ය බළකා බුද්ධි අංශයට ලැබුණු තොරතුරු මත එම බළකායේ අණ දෙන නිලධාරී නියෝජ්‍ය පොලිස්පති චන්ද්‍රසිරි රණවන මහතාගේ උපදෙස් මත වැටලීම සිදුකර ඇති අතර අත්අඩංගුවට ගත් සැකකරුවන්, තේ ඇතුළු ද්‍රව්‍ය වැඩිදුර පරීක්ෂණ සඳහා ජාඇළ පොලිසියට බාර දී තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n13070414</link>
    <topic>ඉන්දුනීසියා භූ කම්පනයෙන්ශ්‍රී ලාංකික කිසිවකුටත් අනතුරක් නෑ</topic>
    <author>මහින්ද අලුත්ගෙදර</author>
    <content>ඉන්දුනීසියාවේ අචේ ප්‍රාන්තය ඇති වූ භූ කම්පනයෙන් ශ්‍රී ලාංකිකයන් කිසිවෙකුටත් අනතුරක් නැතැයි විදේශ කටයුතු අමාත්‍යාංශය පවසයි. සුමාත්‍රා දිවයිනට ආසන්නයේ සිදුවූ මේ භූ කම්පන තත්ත්වය හේතුවෙන් පුද්ගලයන් 22 දෙනකු මියගොස් තවත් 200 දෙනකු පමණ තුවාල ලබා තිබෙන බව වාර්තා වෙයි.මේ භූකම්පනය රික්ටර් පරිමාණයේ ඒකක 6.1ක් වශයෙන් සටහන් වී තිබෙන බවද එමඟින් ගොඩනැඟිලි රැසකට බරපතළ හානි සිදුව තිබෙන බවද එම වාර්තා සඳහන් කරයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n13070415</link>
    <topic>හෙරොයින් කිලෝ 3 1/2ක් ළඟ තබාගත්මුස්ලිම් ජාතිකයා හා මාලදිවයින් කත නිදහස්</topic>
    <author>කුමුදු හෙට්ටිආරච්චි</author>
    <content>හෙරොයින් කිලෝග්‍රෑම් තුනහමාරකට වැඩි ප්‍රමාණයක් ජාවාරම් කිරීම හා සන්තකයේ තබා ගැනීම සම්බන්ධව චෝදනා ලැබ සිටි මුස්ලිම් ජාතිකයකුට හා මාලදිවයින් ජාතික කාන්තාවක් කොළඹ මහාධිකරණ විනිසුරු ලලිත් ජයසූරිය මහතා විසින් ඊයේ (03) නිදහස් කරන ලදී.විත්තිකරුට හා විත්තිකාරියට එරෙහි චෝදනා නීතිපතිවරයා විසින් ඉල්ලා අස්කැර ගැනීම මත විනිසුරුවරයා විසින් එසේ ඔවුන් නිදහස් කරන ලදී.විත්තිකරුවන් සන්තකයේ තිබී සොයාගත් හෙරොයින් කිලෝ 3 1/2ක් අඩංගු බෑගය තුළ තවත් හෙරොයින් ප්‍රමාණයක් තිබූ බව රස පරීක්ෂකවරයා විසින් වාර්තා කිරීම නිසා මේ නඩුව ඉදිරියට ගෙනයා නොහැකි බව රජයේ නීතිඥ ඉන්දිකා මහත්මිය කළ ඉල්ලීමකට අනුව විනිසුරුවරයා විසින් එසේ විත්තිකරුවන් නිදහස් කරන ලදී.මොහොමඩ් නිෂාබ්දීන් මොහොමඩ් පයිසාල් සහ මාලදිවයින් ජාතික කාන්තාවක වූ මානිකේ මාරියන් නමැති විත්තිකරුවන්ව එසේ නිදහස් කෙරුණි.2010 ජනවාරි මස 19 වැනිදා හෝ ඊට ආසන්න දිනක දී දෙහිවල දී හෙරොයින් කිලෝ ග්‍රෑම් 3.5795ක් ජාවාරම් කිරීම හා ඉන් කිලෝග්‍රෑම් 2.3348ක් ළඟ තබාගෙන සිටි බවට පළමු විත්තිකරුට එරෙහිවද, ඉතිරි කිලෝග්‍රෑම් 1.2447 ළඟ තබා ගෙන සිටි බවට දෙවැනි විත්තිකාරියට එරෙහිව ද නීතිපතිවරයා විසින් චෝදනා නඟා තිබුණි.හෙරොයින් අත්අඩංගුවට ගැනීමට වැටලීම් සිදු කළ පොලිස් නිලධාරීන්ගෙන් විත්තිය වෙනුවෙන් පෙනී සිටි ජනාධිපති නීතිඥ අනිල් සිල්වා මහතා ඇසූ හරස් ප්‍රශ්නවලදී මෙවැනි වැටලීමක් සිදු නොවූ බව හෙළිවිය.ඉදිරිපත් වූ සාක්කි අනුව ප්‍රබල නඩුවක් ඉදිරිපත් වී නොමැති හෙයින් මේ චෝදනා ඉල්ලා අස්කරගන්නා බව රජයේ නීතිඥ ඉන්දිකා මහත්මිය ඊයේ (03) අධිකරණයට දන්වා සිටියාය.මෙවැනි විශාල කුඩු ප්‍රමාණයක් අත්අඩංගුවට ගත්තද චෝදනා ඔප්පු කැරගත නොහැකිව ඇත්තේ නිලධාරීන්ගේ දුර්වලතා නිසා යැයි අධිකරණය අමතමින් විනිසුරුවරයා ඊයේ (03) ප්‍රකාශ කෙළේය.ඒ අනුව විනිසුරුවරයා විසින් විත්තිකරුවන් නිදහස් කරන ලදී.විත්තිකරුවන් වෙනුවෙන් නීතිඥ වසන්ත පිටිගල මහතා සමඟ ජනාධිපති නීතිඥ අනිල් සිල්වා මහතා පෙනී සිටියේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=n13070416</link>
    <topic>නිදහස් අධ්‍යාපනයෙන් බිහිවන වෛද්‍යවරු වසර 5ක් වත් මෙරට සේවය කළ යුතුයි</topic>
    <author>සමන්මලී ප්‍රියශාන්ති</author>
    <content>නිදහස් අධ්‍යාපනය තුළින් බිහි වන වෛද්‍යවරු අඩු තරමින් වසර 5ක් වත් ශ්‍රී ලංකාවේ සේවය කිරීමට යම් එකඟතාවයකට පැමිණිය යුතු බව සෞඛ්‍ය ඇමැති මෛත්‍රීපාල සිරිසේන මහතා ප්‍රකාශ කළේය.මහජන මුදල්වලින් නිදහස් අධ්‍යාපනය ලබන වෛද්‍යවරුන්ට පත්වීම් ලිපි ලබා දීමට සොයා බලන විට ඔවුන් බොහෝ දෙනා රට හැර ගොස් වෙනත් රටවල්වල සේවය කරන බව දැනගන්නට ලැබෙන බවත් ඇමැතිවරයා කීවේය.මෙරට සෞඛ්‍ය සේවාවේ ගුණාත්මකභාවය, ප්‍රමිතිය හා සංවර්ධනය ගැන ජාත්‍යන්තරයේ ප්‍රශංසාව පළ වෙන මෙවන් අවස්ථාවක වෛද්‍යවරු රට හැර යාමෙන් එම ප්‍රශංසාවට ගැටලු මතු විය හැකි යැයි ද ඒ මහතා පැවසීය.ඇමැතිවරයා මේ අදහස් පළ කළේ ‍කොළඹ ජාතික රෝහල් පරිශ්‍රයේ අලුතින් ඉදිකරන ලද සායනික වෛද්‍ය අධ්‍යයන සහ පර්යේෂණ ආයතනයේ පස්මහල් ගොඩනැඟිල්ල විවෘත කිරීමේ අවස්ථාවට එක් වෙමිනි.උසස් අධ්‍යාපන අමාත්‍යාංශයේ මුල්‍ය ප්‍රතිපාදන යටතේ ඉදිකරන ලද මේ ගොඩනැඟිල්ල සඳහා රුපියල් මිලියන 200 ක් වැය කර තිබේ. මෙය විද්‍යාර්ථින් සහ පර්යේෂකයන් සඳහා නවීන පහසුකම් සහිතව ඉදිකරන ලද්දකි.එහිදි ඇමැතිවරයා මෙසේද කීවේය.අපේ රටේ තිබෙන සෞඛ්‍ය සේවයේ ප්‍රගතිය, ගුණාත්මකභාවය, සංවර්ධනය පිළිබඳව අප සියලු දෙනාට සතුටු විය හැකියි. අපේ විශේෂඥ වෛද්‍යවරුන්ගේ දැනුම, ප්‍රමිතිය රටට විශාල ගෞරවයක්. එය අපේ රටට වගේම මුලු මහත් ආසියාවටම ආඩම්බරයක්. ලෝකයේ බොහෝ රටවල් අපේ රටේ නිදහස් සෞඛ්‍ය සේවය හා නිදහස් අධ්‍යාපනය ගැන අගය කරනවා. මේ ගොඩනැඟිල්ල ඉදිකිරීමට අපි වැය කළේ දේශීය මුදල්. මෙවැනි විශාල ආයෝජන කරමින් පසුගිය මාස 6ක් තුළ රුපියල් බිලියන 200ත්300ත් අතර මුදලක් යොදවා අපි සංවර්ධන කාර්යයන් ඉටු කළා.ජන අනුපාතයට අනුව වෛද්‍ය හිඟය දැඩිව තිබෙන බව කවුරුත් දන්නවා. ග්‍රාමීය පළාත්වල රෝහල්වලට වෛද්‍යවරු යවන්න අපහසුයි. එය මේ රටේ දැඩි ව මතු වන ප්‍රශ්නයක්. අප රටේ පමණක් නොවෙයි. එය ලෝකයේ බොහෝ රටවල්වල තිබෙන ගැටලුවක්. මේ රටේ සියලු ජනතාවට එක හා සමානව වෛද්‍ය සේවාව ලබා දිය යුතු වෙනවා. ඒ සම්බන්ධයෙන් විශේෂ කැපවීමක් කරන්න අවශ්‍යයි.අපේ සමහර රෝහල් වෛද්‍යවරු නැතිව කඩින් කඩ වහන්න වෙනවා.මේ වෛද්‍ය ක්ෂේත්‍රයේ සිටින උගතුන් තුළ තිබෙන අසමගිය ගැන මට හරිම පුදුමයි. ඉහළම උගත් අය මේ සෞඛ්‍ය අමාත්‍යාංශයට බඳවා ගන්නේ. මේ අසමගිය මුලු රටටම අපකීර්තියක්. අපට තිබෙන ජාත්‍යන්තර පිළිගැනීම, ප්‍රමිතිය තත්ත්වය අපි ආරක්ෂා කර ගත යුතු වෙනවා. මේ නිසා මා වෛද්‍යවරුන්ගෙන් ඉල්ලීමක් කරනවා. සෑබෑ මානවවාදී විශිෂ්ටයන් ලෙස වෛද්‍ය සේවාව ලබා දීමේදී යුක්ති සහගතව කටයුතු කරන ලෙස.උසස් අධ්‍යාපන ඇමැති එස්.බී.දිසානායක මහතා, සෞඛ්‍ය අමාත්‍යාංශයේ ලේකම් වෛද්‍ය නිහාල් ජයතිලක, කොළඹ විශ්වවිද්‍යාලයේ උපකුලපති මහාචාර්ය කුමාර හිරිඹුරේගම මහත්වරු ඇතු ළු පිරිසක් මේ අවස්ථාවට සහභාගී වුහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=r1307041</link>
    <topic>කෝට්ටේ බල ප්‍රදේශයේ අනවසරපදිංචිකරුවන්ට තට්ටු ගෙවල්</topic>
    <author>කෝට්ටේ මධ්‍යම සමූහ - නන්ද ඒකනායක</author>
    <content>ශ්‍රී ජයවර්ධනපුර - කෝට්ටේ මහ නගර සභා බල ප්‍රදේශයේ ඉදිකර ඇති අනවසර නිවාස වෙනුවට, උසස් ජීව තත්ත්වයකට සරිලන නිවාස ලබාදීම සඳහා දෙමහල් තට්ටු නිවාස ව්‍යපෘති 10ක් ක්‍රියාත්මක කිරීමට සැලසුම් කර තිබේ.නාගරික සංවර්ධන අධිකාරිය ජාතික නිවාස සංවර්ධන අධිකාරිය හා කෝට්ටේ මහ නගර සභාව ඒකාබද්ධව මේ නිවාස ව්‍යාපෘති ක්‍රියාත්මක කිරීම ඉදිරි වසර දෙක තුළදී සිදුකරන බව, කෝට්ටේ මහනගර සභාවේ නගරාධිපති ජනක රණවක මහතා නගරාධිපති කාර්යාලයේ පැවැති මාධ්‍ය සාකච්ඡාවකදී හෙළිකර සිටියේය.සෑම නිවාසයක්ම වර්ග අඩි 450 හා 500කින් යුක්තවන අතර සෞඛ්‍ය පහසුකම් හා ජල පහසුකම් ද මේ නිවාසවලට ලැබේ.දැනට හඳුනාගෙන ඇති ප්‍රදේශවල මේ නිවාස යෝජනා ක්‍රම ඉදිකෙරෙන අතර, දැනට පදිංචිකරුවන්ට නිවාස ලබාදීමේදී ප්‍රමුඛත්වය හිමිවේ.මාසික කුලී පදනමක් මත වසර කිහිපයකින් පසු මෙ නිවාස පදිංචිකරුවන්ට හිමිවේ.ඔබේසේකරපුර අරුනෝදය මාවත, ඇතුල්කෝට්ටේ මාලිගාව පාර, පිටකෝට්ටේ මෙටලින්වත්ත, රාජගිරියේ වේලුපුල්ල වත්ත, බැද්දගාන දෙමළවත්ත, කුඩාබණ්ඩාරනායකපුර අනවසර නිවාස, අංගම්පිටිය නගර සභා නිවාස, පැඟිරිවත්ත (ඉඩම් පවරාගැනිමෙන් පසු) නාවල පල්ලිය පටුමග, නුගේගොඩ සිට උඩහමුල්ල දක්වා දුම්රිය රක්ෂිත ප්‍රදේශයන්හි අනවසර නිවාස, යන ප්‍රදේශවල මේනිවාස යෝජනාව ක්‍රියාත්මක කෙරේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=r1307042</link>
    <topic>පෙරහරමෙවරත් උත්කර්ෂවත් අන්දමින්</topic>
    <author>කොළඹ දකුණ සමූහ, බොරලැස්ගමුව සමූහ</author>
    <content>වාර්ෂීකව සිදුකැරෙන බෙල්ලන්විල රාජ මහා විහාරස්ථ ඇසළ පුණ්‍යොත්සවය 63 වැනි වරටත් උත්කර්ෂවත් අන්දමින් පැවැත්වීමට මෙවරද දෙහිවල - ගල්කිස්ස මහ නගර සභාව පූර්ණ සහයෝගය ලබාදෙන බැව් පෙරහර කොමිටියේ ලේකම්, දෙහිවල - ගල්කිස්ස නියෝජ්‍ය නගරාධිපති කේසරලාල් ගුණසේකර මහතා පැවැසීය.බෙල්ලන්විල ඇසළ උත්සවය අගෝස්තු මස 15 වැනි දින ආරම්භ කර සැප්තැම්බර් මස 1 දින අවසන් කෙරේ.දෙහිවල වෙසක් කලාපයෙන් ඉතිරිවූ රුපියල් දෙලක්ෂයකට ආසන්න මුදලක් බෙල්ලන්විල පෙරහරට පරිත්‍යාග කිරීමට ධනසිරි අමරතුංග පදනම කටයුතු යොදා ඇති බැව් නගරාධිපති ධනසිරි අමරතුංග මහතා පවසයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=r1307043</link>
    <topic>ත්‍රිරෝද රථ රියැදුරන්පැති කණ්ණාඩියෙන් සෙල්ලමක්</topic>
    <author>මතුගම සංචාරක</author>
    <content>මතුගම පොලිස් බලප්‍රදේශයේ ත්‍රිරෝද රථවල රියැදුරු අසුන අසල පැති කණ්ණාඩි සවිකර එම ත්‍රිරෝද රථවල ගමන් යන කාන්තාවන්ගේ අඟපසඟ නරඹන රියැදුරන් හතළිහක් පමණ මතුගම පොලිසිය අත්අඩංගුවට ගෙන ඇත.මේ ත්‍රිරෝද රථ රියැදුරන් විසි දෙනකු මතුගම අධිකරණයට ඉදිරිපත් කිරීමට පියවර ගෙන ඇත.මේ ත්‍රිරෝද රථවල සවිකර තිබුණ පැති කණ්ණාඩි තිහක් පොලිසිය භාරයට ගෙන ඇත.ත්‍රිරෝද රථවල කොට ගවුම් ඇඳ ගමන්කරන කාන්තාවන්ගේ අඟපසඟ මේ කණ්ණාඩිවලින් නරඹන බවට පොලිසියට තොරතුරු ලැබී ඇත.මේවා දෙස බලමින් ගොස් ත්‍රී රෝද පාරෙන් ඉවතට ගිය අවස්ථා ද වාර්තා වේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=r1307044</link>
    <topic>දුෂ්කර හා අඩු පහසුකම් ඇති පාසල් 52ක් වැඩි දියුණුවට</topic>
    <author/>
    <content>ඇමැතිවරයා මෙසේ පැවසුවේ පසුගිය දා කුරුණෑගල දිස්ත්‍රික් ලේකම් කාර්යාලයේ පැවැති අධ්‍යාපන නිලධාරීන්ගේ හමුවකට එක්වෙමිනි.වැඩිදුරටත් කතා කළ ඇමැතිවරයා විදුලි සංදේශ, තොරතුරු තාක්ෂණ අමාත්‍යාංශය අධ්‍යාපන අමාත්‍යාංශය එක් ව කුරුණෑගල දිස්ත්‍රික්කයේ පහසුකම් අඩු තෝරාගන්නා ලද පාසල් 52 පහසුකම් සහිත පාසල් වල දායකත්වය යටතේ සංවර්ධනය කිරීමට පියවර ගන්නවායි කීය.පාසල්වල ද්වි ශිල්පාගාර වැඩසටහන යටතේ වයඹ පළාතේ පාසල් 542 ක් ආරම්භ කිරීමට තෝරාගෙන ඇති අතර දැනට පාසල් 251 ක වැඩ 90% ක් නිම කර ඇති බවත් ඇමැතිවරයා පැවැසීය.දුෂ්කර පහසුකම් අඩු පාසල් සඳහා පරිගණක තාක්ෂණය දියුණු කර අධ්‍යාපන විෂමතාවන් අවම කිරීම අරමුණ බවත් පැවැසීය.මේ අවස්ථාවට ඇමැති ජොන්ස්ටන් ප්‍රනාන්දු වයඹ ප්‍රධාන ලේකම් විජයන්ත විජේරත්න, කුරුණෑගල දිස්ත්‍රික් ලේකම් එච්. එම්. පී හිටිසේකර හා පළාත් අධ්‍යාපන අධ්‍යක්ෂ ජේ. ජී. එන්. තිලකරත්න යන මහත්වරුද සහභාගී වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=r1307045</link>
    <topic>ලක්ෂ 80ක් වටිනා ගිලන් රියක්මහ දිවුල්වැව ග්‍රාමීය රෝහලට</topic>
    <author>ත්‍රිකුණාමලය විශේෂඒ . ටී. එම් . ගුණානන්ද</author>
    <content>ලංකා ඉන්දියානු තෙල් සමාගම ( අයි.ඕ. සී ) මෙරට ස්ථාපිත කර දස වසරක් පිරීම නිමිත්තෙන් දියත් කළ ප්‍රතිසත්කාරයන් අතර ත්‍රිකුණාමලයේ දුෂ්කර රෝහලක් වන මහ දිවුල්වැව ග්‍රාමීය රෝහලට ගිලන් රථයක් පරිත්‍යාග කරනු ලැබීය.මොරවැව ග්‍රාමීය රෝහලේ වෛද්‍ය ගාමිණී ගුණතුංග මහතා විසින් කරන ලද ඉල්ලීමක් මත රුපියල් ලක්ෂ 80ක් වටිනා මේ ගිලන් රථය පරිත්‍යාග කළ බව ඉන්දියානු තෙල් සමාගමේ උප සභාපති එස්. ප්‍රදීප් මහතා පැවැසීය.මේ ගිලන් රථය මහදිවුල්වැව ග්‍රාමීය රෝහලට භාරදීම සඳහා ගිලන් රථ සමාගමේ උප සභාපති එස්. ප්‍රදීප් මහතා විසින් සමාගම් පරිශ්‍රයේදී ප්‍රාදේශීය සෞඛ්‍ය සේවා අධ්‍යක්ෂිකා වෛද්‍ය අනූෂියා රාජ් මෝහන් මහත්මිය වෙත ලබා දෙනු ලැබීය.මේ අවස්ථාවට පරිපාලන නිලධාරී එස්. පී. ජයසේන මහදිවුල්වැව ග්‍රාමීය රෝහලේ වෛද්‍ය ඒ . ඩබ්. එස්.ආර්. විතානගේ යන මහත්වරුද සහභාගී වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=r1307046</link>
    <topic>වසර 110කට පසුවරත්තොටට පාලමක්</topic>
    <author>රත්තොට විශේෂආරියරත්න ලියනගේ</author>
    <content>වසර 110කට පමණ පසුව රත්තොට නගරයට මාතලේ සිට අලුත් පාලමක් ඉදිකෙරේ.ප්‍රංශ රජයේ ආධාර මත මේ නව පාලම රත්තොට කුරුවාවේ ඉදිකෙරේ.සුදු අධිරාජ්‍යවාදීන් ඉදිකළ වසර 110ක් පමණ පැරැණි පටු අබලන් පාලම වෙනුවට නව පාලම මාර්ග සංවර්ධනය අධිකාරිය මඟින් ලබන අගෝස්තු මාසයේ දී පමණ ඉදිකිරීම් ආරම්භ කෙරෙන බව රත්තොට ප්‍රාදේශීය සභාවේ සභාපති ටී. ඩී. ජයතිස්ස මහතා පැවසීය. නව පාලම ඉදිකිරීම නිසා මාතලේ රත්තොට මහ මාර්ගයේ කුරුවාව පාලම නිසා පවතින විශාල වාහන තදබදයට තිරසාර විසඳුමක් ලැබීම ප්‍රජාවට සිදුකළ විශාල සේවයක් වෙයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=r1307047</link>
    <topic>උසස් පෙළට තාක්ෂණ විෂය ධාරා</topic>
    <author>බන්ධුල ගුණසේකර</author>
    <content>දිවයින පුරා පාසල් දෙසීයකින් (200) මුල් අදියර යටතේ තෝරා ගත් උසස් පෙළ සිසුන් දහසය දහසක් (16000) වෙනුවෙන් තාක්ෂණ විෂය ධාරා අධ්‍යයනය ලබන මස මැද භාගයේ ආරම්භ කරන බව යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතා පවසයි.මේ යටතේ දිවයිනේ සෑම මැතිවරණ කොට්ඨාසයකින්ම එක් පාසලක් බැගින් තෝරාගෙන පාසලකින් පන්ති දෙකක් වශයෙන් උසස් පෙළ තාක්ෂණ විෂය අධ්‍යයන කටයුතු ඇරැඹෙයි.ඒ අනුව උසස් පෙළ තාක්ෂණ විෂය හදාරණ සිසුන් සඳහා විශ්වවිද්‍යාල විසිපහක් (25) ඇරඹීමටත් ඉන් කොලීජි නවයක් (09) මේ වසර තුළම ආරම්භ කිරීමටත් සැළසුම් කොට තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=r1307048</link>
    <topic>තරුණ සේවා සභාවෙන් නිවාස</topic>
    <author>බූස්ස සමූහ - දේව. දෙව්නිස් ද සිල්වා</author>
    <content>ගාල්ල දිස්ත්‍රික්කයේ යෞවන සමාජවල නිවාස නොමැති තරුණියන් සඳහා නිවාස ඉදිකිරීමේ වැඩපිළිවෙළක් ජාතික තරුණ සේවා සභාවේ ගාල්ල දිස්ත්‍රික් කාර්යාලය මඟින් ආරම්භ කර තිබේ.මේ යටතේ දැනටමත් තරුණ තරුණියන් 25 දෙනකු සඳහා නිවාස 25 ක් ඉදිකර දීමට පියවර ගෙන ඇත. මේ සඳහා රුපියල් දහතුන්ලක්‍ෂ පනස්දහසක මුදලක් දකුණු පළාත් ප්‍රධාන ඇමැති ශාන් විජයලාල් ද සිල්වා මහතා විසින් වෙන්කර දී තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=s1307049</link>
    <topic>චන්ද්‍රිකා සුභාෂිණී මීටර් 400 අවසන්  සටනට අද එයි</topic>
    <author>ප්‍රින්ස් ගු ණසේකර ඉන්දියාවේ පූනේ සිට</author>
    <content>ආසියානු මලල ක්‍රීඩා ශූරතාවලියේදී ශ්‍රී ලංකාවේ පදක්කම් බලාපොරොත්තුවක් බවට පත්ව සිටින මීටර් 400 ශූරී චන්ද්‍රිකා සුභාෂිණී ඊයේ සහභාගීවූ අවසන් පූර්ව තරගයෙන් ජය ලබා අද පැවැත්වෙන අවසන් මහා තරගයට සුදුසුකම් ලැබීය. මේ අවසන් තරගය අද පස්වරු 7.15ට පැවැත්වීමට නියමිතය. එයට අමතරව ජානි චතුරංගනී සහභාගීවන මීටර් 100 මූලික වටයේ තරගයද අද පැවැත්වීමට නියමිතව ඇත.පූනේ ශිව චාත්‍රාපති ක්‍රීඩා සංකීර්ණය අවට ප්‍රදේශයේ ඊයේ දිනය පුරාම පින්න වැනි සිහින් සිරි පොද පතිත වීම හේතුවෙන් තෙත බරිත කාලගුණයක් පැවැතීම ක්‍රීඩක ක්‍රීඩිකාවන්ගේ දක්ෂතා ප්‍රගුණ කර ගැනීමට බාධාවක් විය. කෘතිම ධාවන පථයේද තැනින් තැන ජලය රැදී තිබූ අයුරු දක්නට ලැබුණි .මේ තත්ත්වය ඉදිරි දින කිහිපයේ පැවැතිය හොත් ලබන මාසයේ මොස්කව් ලෝක මලල ක්‍රීඩා ශූරතාවලියට සුදුසුකම් ලැබීමේ බලාපොරොත්තු බොහෝ ක්‍රීඩක ක්‍රීඩිකාවන්ට සිහිනයක් පමණක් වනු ඇත.මේ කාලගුණික තත්ත්වය මැද මීටර් 400 අවසන් පූර්ව තරගයට පිවිසි චන්ද්‍රිකා සුභාෂිණී ගේ තරග රිද්මයේ වෙනසක් ඇතිවූ අතර ඇය පළමු මීටර් 200දී වෙනදාට වඩා වේගවත්ව පළමු ස්ථානයේ රැදී සිටමින් ධාවනයේ යෙදීමට උත්සහ කළාය.එහි ප්‍රතිඵලය වූයේ අවසන් මීටර් කිහිපයේදී ඇය ප්‍රබල පීඩනයකට හසුවීමය. අවසන් වටයට පිවිසි ක්‍රීඩිකාවන් අට දෙනාගෙන් 7වැනි ස්ථානයට පැමිණි චන්ද්‍රිකා සුභාෂිණී තත්පර 54.16ක කාලයක් සටහන් කළාය. ඉන්දියාවේ පූවම්මා පළමු තැන (තත්.53.60) හා එරටේම ජොස් අනු මාරියම් දෙවැනි තැන (තත්.53.66) හොඳම කාලය වාර්තා කර සිටිති. කෙසේ වුවද අද අවසන් තරගයේදී පදක්කමක් දිනා ගැනීමට සූදානමින් සිටින බව ඇ පැවැසුවාය.“මට තරගයේ මුල් මීටර් කිහිපයේ හයියෙන් දුවන්න සිදු වුණා. එයින් අවසන් මීටර් කිහිපයේදී වේගය අඩුවුණා. ඩෙංගු රෝගය වැළදී තරමක් අපහසුතාවකින් මා හිටියේ. අවසන් තරගයේදී පදක්කමක් කරා යන්න බලාපොරොත්තු වෙනවා” සුභාෂිණී සඳහන් කළාය.මීටර් 400 අවසන් පූර්ව තරගයට පිවිසි චානක දිලාන් ආලෝක හා අංජන මධුෂාන් ගුණරත්න අවසන් තරගයට පිවිසීමට අසමත් වූහ. චානක දිල්හාන් තත්පර 47.39ක්ද, අංජන මධුෂාන් තත්පර 47.70ක කාලයක් අවසන් පූර්ව වටයේදී වාර්තා කළහ. ඊයේ පෙරවරුවේ මීටර් 400 මූලික තරග වටයේ තරගයේදී චානක දිල්ෂාන් ආලෝක තත්පර 47.10ක් හා අංජන මධුෂාන් ගුණරත්න තත්පර 47.43ක් වාර්තා කළහ.චානක දිලාන් ආලෝක මූලික වටයේ වාර්තා කළ කාලය ඔහුගේ පෞද්ගලික හොඳම දක්ෂතාව ලෙස සටහන් වීමද කැපී පෙනුණි. ඔහු මෙයට පෙර මීටර් 400 තරගයකදී වාර්තා කර තිබූ හොදම කාලය වූයේ තත්පර 47.79කි.මේ අතර මීටර් 400 × 4 සහාය දිවීමේ ශ්‍රී ලංකා ක්‍රීඩකයින් තවත් තේරීම් තරගයකට ලක් කිරීමට කණ්ඩායම භාර නිලධාරීහූ තීරණය කර ඇත. ඒ අනුව මෙම තේරීම් තරගය අද පෙරවරුවේ පැවැත්වීමට කටයුතු යොදා ඇතැයි ජාතික මලල ක්‍රීඩා පුහුණුකරු ඩර්වින් පෙරේරා මහතා පැවැසීය. තරගාවලිය නිමාවන 7වැනිදා අවසන් තරග ඉසව්ව වන මීටර් 400 × 4 උසස් අයුරින් නිමා කිරීමේ මූලික සැලැස්මක් ලෙස මේ තේරීම් තරගය පවත්වන බව පෙරේරා මහතා සඳහන් කළේය.මීටර් 400 × 4 තරගයට සහභාගීවීම උදෙසා චානක දිලාන් ආලෝක, අංජන මධුෂාන් ගුණරත්න, කසුන් කල්හාර සෙනෙවිරත්න, දුලාන් ප්‍රියශාන්ත හා චානක මධුෂාන් ජයසේකර පූනේ වෙත පැමිණ සිටින අතර එයින් හොදම කාලය වාර්තා කරන ක්‍රීඩකයන් සිවු දෙනා මේ තේරීම් පරීක්ෂණයේදී සොයා අවසන් දින තරගයට ඉදිරිපත් කිරීමට අපේක්ෂා කරන බව පෙරේරා මහතා වැඩිදුරටත් පැවැසීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=s1307041</link>
    <topic>චානක දිලාන් හා අංජන මධුෂාන්   අවසන් පූර්ව වටයට පිවිසෙති</topic>
    <author>ප්‍රින්ස් ගු ණසේකර ඉන්දියාවේ පූනේ සිට</author>
    <content>ආසියානු මලල ක්‍රීඩා ශූරතාවලියේ තරග ආරමිභ කරමින් මීටර් 400 තරගයට පිවිසි චානක දිලාන් ආලෝක හා අංජන මධුෂාන් ගුණරත්න මූලික වටයේ තරගවලින් අවසන් පූර්ව වටයට පිවිසීමට සමත් වූහ.පූනේ ශිව චාත්‍රාපති ක්‍රීඩා සංකීර්ණයේදී ඊයේ පෙරවරුවේ මීටර් 400 මූලික තරග 4ක් පැවැති අතර පළමු මූලික වටයේ තරගයේදී චානක දිලාන් ආලෝක තත්පර 47.10කින් සිවුවැනි ස්ථානයට පත්වූ අතර, දෙවැනි මූලික තරගයේදී අංජන මධුෂාන් ගුණරත්න තත්පර 47.43කින් සිවුවැනි ස්ථානයට පත් විය.මූලික තරග හතරේ පළමු ස්ථාන ලැබූ ක්‍රීඩකයින් තිදෙනා බැගින් හා හොඳම කාලය වාර්තා කළ තවත් ක්‍රීඩකයින් හතරකට අවසන් පූර්ව වටයට පිවිසීමේ අවස්ථාව උදාවී තිබුණි.චානක දිලාන් ආලෝක ඊයේ වාර්තා කළ කාලය ඔහුගේ පෞද්ගලික හොඳම දක්ෂතාව ලෙස සටහන් වීමද කැපී පෙනුණි. ඔහු මෙයට පෙර මීටර් 400 තරගයකදී වාර්තා කර තිබූ හොදම කාලය වූයේ තත්පර 47.10කි. අංජන වාර්තා කළ කාලය අනුව ඔහු තරමක පසු බැසීමක් පෙන්නුම් කළ අතර මෙයට කලින් මේ ඉසව්වේ හොඳම කාලය ලෙස තත්පර 47.10ක් වාර්තා කර තිබුණි.මේ අතර මීටර් 400x4 සහය දිවීමේ ශ්‍රී ලංකා ක්‍රීඩකයින් තවත් තේරීම් තරගයකට ලක් කිරීමට කණ්ඩායම භාර නිලධාරීහූ තීරණය කර ඇත. ඒ අනුව මෙම තේරීම් තරගය අද පෙරවරුවේ පැවැත්වීමට කටයුතු යොදා ඇතැයි ජාතික මලල ක්‍රීඩා පුහුණුකරු ඩර්වින් පෙරේරා මහතා පැවැසීය.තරගාවලිය නිමාවන 7වැනිදා අවසන් තරග ඉසව්ව වන මීටර් 400x4 උසස් අයුරින් නිමා කිරීමේ මූලික සැලැස්මක් ලෙස මේ තේරීම් තරගය පවත්වන බව පෙරේරා මහතා සදහන් කළේය.මීටර් 400x4 තරගයට සහභාගීවීම උදෙසා චානක දිලාන් ආලෝක, අංජන මධුෂාන් ගුණරත්න, කසුන් කල්හාර සෙනෙවිරත්න, දුලාන් ප්‍රියශාන්ත හා චානක මධුෂාන් ජයසේකර පූනේ වෙත පැමිණ සිටින අතර එයින් හොඳම කාලය වාර්තා කරන ක්‍රීඩකයන් සිවු දෙනා මේ තේරීම් පරීක්ෂණයේදී සොයා අවසන් දින තරගයට ඉදිරිපත් කිරීමට අපේක්ෂා කරන බව පෙරේරා මහතා වැඩිදුරටත් පැවැසීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=s1307042</link>
    <topic>තරංගගේ වාර්තාගත පිතිහරඹයෙන් ශ්‍රී ලංකාවට දැවැන්ත ජයක්</topic>
    <author/>
    <content>ආරම්භක පිතිකරු යුගලය වූ උපුල් තරංග හා මහේල ජයවර්ධනගේ විශිෂ්ට පිතිහරඹය පන්දු යවන්නන්ට තරගයේ ජයග්‍රහණය පහසුදායක කළ බව බටහිර ඉන්දියා කොදෙව් දූපත් හී පැවැත්වෙන තුන්කොන් තරගාවලියේ ඉන්දියාව සමග පෙරේදා පැවැති තරගයෙන් ලකුණු 161ක දැවැන්ත ජයක් ලැබීමෙන් පසුව නායක ඇන්ජෙලෝ මැතිව්ස් ප්‍රකාශ කළේය.ඊට පෙර කොදෙව්වන් සමග පැවැති තරගයෙන් පරාජයට පත්වූ බැවින් මේ තරගයේ ජයග්‍රහණය ශ්‍රී ලංකාවට අතිශයින්ම වැදගත් එකක් වූ බව ද මැතිව්ස් කීවේය.මේ ජයග්‍රහණයත් සමග ශ්‍රී ලංකාව ප්‍රසාද ලකුණු සටහනේ දෙවැනි ස්ථානය අත්කර ගත් අතර ඉන්දියාව සහභාගිවූ තරග 2කම පරාජයට පත්වී ලකුණු සටහනේ අවසන් ස්ථානයට පත්විය. කොදෙව් පිල තරග 2ම ජයගනිමින් පෙරමුණේ පසුවෙයි.මහේල ජයවර්ධන හා එක්ව ඉනිම ආරම්භ කළ උපුල් තරංග නොදැවී රැස් කළ ලකුණු 174 ඔහුගේ එක්දින තරග දිවියේ වැඩිම ලකුණු සංඛ්‍යාව විය. ඔහුගේ ඉනිමට පන්දු 159ක් වැයවූ අතර ඊට හතරේ පහර 19ක් සහ හයේ පහර 3ක් ඇතුළත් විය.මහේල ජයවර්ධන පන්දු 112කදී හතරේ පහර9ක් සහ හයේ පහර 2ක් සමග ලකුණු 107ක් ලබා ගත්තේය. දෙදෙනා අතර පළමු කඩුල්ලට වාර්තා වූ සම්බන්ධතාව ලකුණු 213කි. ජැමෙයිකාවේ කිංග්ස්ටන් නුවර සබීනා පාක් හී පැවැති මේ තරගයේ ඕවර 50කදී එක් කඩුල්ලක් පමණක් දැවී ශ්‍රී ලංකාව රැස් කළ ලකුණු 348 හඹා ගිය ඉන්දියාව ඕවර 44.5දී ලකුණු 187කට දැවී ගියේය.ඉන්දියා ඉනිමේ වැඩිම ලකුණු සංඛ්‍යාව වාර්තා කළේ රවීන්ද්‍ර ජඩේජාය. ඔහු නොදැවී ලකුණු 49ක් ලබා ගත්තේය. පන්දු යැවීමේ දී රංගන හේරත් කඩුලු 3ක් දවාලූ අතර ලසිත් මාලිංග හා සචිත්‍ර සේනානායක අත‍ර කඩුලු 2බැගින් බෙදී ගියේය.ඉන්දියා නායක මහේන්ද්‍ර සිං දෝනි ආබාධයකට ලක්වීම‍ හේතුවෙන් මේ තරගයේ නායකත්වය දැරුවේ විරාත් කෝලිය. කොදෙව් පිල සමග පැවැති තරගයේ දී සිය දකුණු පාදයේ ඇතිවූ ආබාධය දෝනිට තරගාවලියේ ඉතිරි තරග සියල්ල අහිමි කර තිබිණි. ඔහු වෙනුවට කඩුලු රැකීමේ කාර්යය පැවැරී තිබුණේ දිනේෂ් කාර්තික්ටය.ශ්‍රී ලංකාව – 348/1 (ඕවර 50) උපුල් තරංග නොදැවී 174, මහේල ජයවර්ධන 107, ඇන්ජෙලෝ මැතිව්ස් නොදැවී 44යි.ඉන්දියාව - 187 (ඕවර 44.5) රවීන්ද්‍ර ජ‍ඩේජා ‍නොදැවී 49, සුරේෂ් රයිනා 33, මුරලි විජේ 30 (රංගන හේරත් 37/3, ලසිත් මාලිංග 40/2, සචිත්‍ර සේනානායක 46/2).</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=s1307043</link>
    <topic>රාජකීය–එම්.ඒ.එස්.නව ක්‍රීඩා සංකීර්ණයේ වැඩ ඇරැඹෙයි</topic>
    <author>ෆවුස් මොහොමඩ්</author>
    <content>මෙරට ක්‍රීඩා ක්ෂේත්‍රයේ අභිවෘද්ධිය වෙනුවෙන් විශාල දායකත්වයක් සපයන පෞද්ගලික සමාගමක් ලෙස ප්‍රකට එම්.ඒ.එස්. (MAS) සමූහ ව්‍යාපාරයේ පූර්ණ අනුග්‍රහයෙන් කොළඹ රාජකීය විදුහල් පරිශ්‍රයේ දී නව ක්‍රීඩා සංකීර්ණයක් ඉදිකිරීමට කටයුතු ‍යොදා ඇත.රාජකීය විදුහල් සංගමයේ සහයෝගය ඇතිව ඉදිකෙරෙන මේ ක්‍රීඩා සංකීර්ණ ව්‍යාපෘතිය සම්පූර්ණ කිරිමෙන් පසු ප්‍රේක්ෂකයන් 1200කට වැඩි සංඛ්‍යාවකට තරග නැරැඹීමේ ඉඩ පහසුකම් සැලසෙයි.නවීන ගෘහ නිර්මාණ තාක්ෂණයට අනුව ඉහළ නිමාවකින් යුතුව ඉදිවෙන මේ ක්‍රීඩා සංකීර්ණය මෙරට පාසල් ක්‍රීඩා ඉතිහාසයේ වැඩිම මුදලක් ආයෝජනය කෙරෙන ක්‍රීඩා සංකීර්ණය වනු ඇතැයි පැවැසේ. ඊට සියලු පහසුකම්වලින් යුත් අන්තර් ජාතික මට්ටමේ බොක්සිං වළල්ලක් ද ඇතුළත්ය.රාජකීය – එම්.ඒ.එස්. ක්‍රීඩා සංකීර්ණය නමින් ඉදිකෙරෙන මේ ක්‍රීඩා සංකීර්ණයේ මුල්ගල තැබීමේ උත්සවය ඊයේ පෙරවරුවේ එම්.ඒ.එස්.සමූහ ව්‍යාපාරයේ සභාපති රාජකීය විදුහල් ආදි සිසු මහේෂ් අමලියන් මහතාගේ ප්‍රධානත්වයෙන් රාජකීය විදුහල් භූමියේ දී පැවැත්විණි.ඊට එම විද්‍යාලයේ ආදි සිසු යුද හමුදාපති ජෙනරාල් ජගත් ජයසූරිය, එම්.ඒ.එස්. සමූහ ව්‍යාපාරයේ සමූහ අධ්‍යක්ෂ අජේ අමලියන්, එම ව්‍යාපාරයේ සමූහ අධ්‍යක්ෂ ඩයන් ගෝමස්, රාජකීය විදුහල්පති උපාලි ගුණසේකර, රාජකීය විදුහල් සංගමයේ ලේකම් මංජු ආරියරත්න මහත්වරු ඇතුලු ආරාධිතයන් හා ආදි රාජකීයයන් රැසක් ද එක්වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=s1307044</link>
    <topic>පාර්ලිමේන්තු චෙස් ක්‍රීඩා සමාජයට චෙස් පුවරු 20ක් හා . . . .</topic>
    <author/>
    <content>කොළඹ රුසියානු මධ්‍යස්ථානයේ ඇනටෝලි කාර්පෝව් චෙස් සමාජය මගින් පාර්ලිමේන්තු චෙස් ක්‍රීඩා සමාජයට චෙස් පුවරු 20ක් හා පොත් කට්ටල පිරිනැමීම පසුගියදා පාර්ලිමේන්තු කාර්යාලයීය පරිශ්‍රයේ දි සිදුකෙරිණි.එහි දී රුසියානු තානාපති කාර්යාලයේ වැඩ බලන තානාපති එව්ජිනේ සෙර්ගින්කෝ මහතා එම චෙස් පුවරු හා චෙස් ක්‍රීඩා පොත් කට්ටලය කතානායක චමල් රාජපක්ෂ මහතාට පිරිනැමූ අයුරු.රුසියානු තානාපති කාර්යාලයේ කවුන්සිලර් හා කොළඹ රුසියානු මධ්‍යස්ථානයේ අධ්‍යක්ෂ ඒ.ඇම්. නසාර්කින්, ඇනටෝලි කාර්පෝව් චෙස් සමාජයේ සභාපතිනිය, චෙස් ඔලිම්පියාඩ් රන් පදක්කම්ලාභිනී සුනීතා විජේසූරිය, කාර්පෝව් චෙස් සමාජයේ සම්බන්ධිකරණ නිලධාරී බන්දුල විතානගේ හා රුසියානු මධ්‍යස්ථානයේ ප්‍රධාන පරිපාලන නිලධාරී බුද්ධප්‍රිය රාමනායක මහත්ම මහත්මීහූ ද මෙහි වෙති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=s1307045</link>
    <topic>ඉමදූව නාලන්දා ප්‍රාථමික විදුහලටචෙස් ක්‍රීඩාව හඳුන්වා දෙයි</topic>
    <author>ඉමදූව සමූහ</author>
    <content>ඉමදූව නාලන්දා ප්‍රාථමික විදුහලේ චෙස් ක්‍රීඩාව හඳුන්වා දීමට පියවර ගැනේ. මේ සඳහා දකුණු පළාත් සභා මන්ත්‍රී එච්. ජී.පියසිරි මහතාගේ ප්‍රතිපාදන යටතේ රුපියල් ලක්ෂයක මුදලක් වෙන් කොට ඇත.නාලන්දා ප්‍රාථමික විදුහලේ චෙස් ක්‍රීඩා කටයුතු මේ වනවිට ආරම්භ කොට ඇති අතර උපකරණ මිළ දී ගැනීමට එම ප්‍රතිපාදන වෙන් කළ බව මන්ත්‍රීවරයා සඳහන් කරයි. විදුහලේ ගුරුවරයකුට ද මේ සඳහා විශේෂ පුහුණුවක් ලබාදී ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=s1307046</link>
    <topic>රාජ්‍ය සේවා ක්‍රිකට් අගෝස්තු 13 සිට</topic>
    <author/>
    <content>ශ්‍රී ලංකා රාජ්‍ය ‍සේවා ක්‍රීඩා සංගමය 18වැනි වරටත් සංවිධාන කරන අන්තර් අමාත්‍යාංශ සහ දෙපාර්තමේන්තු සැහැල්ලු පන්දු ක්‍රිකට් තරගාවලිය ලබන මස 13වැනිදා සිට 15වැනිදා දක්වා කොළඹ දී පැවැත්වේ.තරගාවලිය සඳහා අමාත්‍යාංශ/දෙපාර්තමේන්තුවකින් එක් කණ්ඩායම බැගින් ඉදිරිපත් කළ හැකි අතර අයැදුම්පත් භාර ගන්නා අවසාන දිනය මේ මස 15වැනිදායින් අවසන් වේ.අයැදුම්පත් පරිපාලන නිලධාරි, මෝටර් රථ ප්‍රවාහන දෙපාර්තමේන්තුව, නාරාහේන්පිට, කොළඹ 05 (දු.ක 0714434860) හෝ ශ්‍රී ලංකා රාජ්‍ය සේවා ක්‍රීඩා සංගමය, 2/12, 2/16, පොල්හේන්ගොඩ පාර නාරාහේන්පිට, කොළඹ 05 (දු.ක 0112513012) යන ලිපිනයන්ගෙන් ලබාගත හැකිබව සංවිධායකයෝ දන්වා සිටී..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=s1307047</link>
    <topic>වයඹ විශ්වවිද්‍යාලයට ජය</topic>
    <author>කුලියාපිටිය විශේෂ</author>
    <content>සබරගමුව සහ වයඹ විශ්වවිද්‍යාලයීය කාර්ය මණ්ඩල ක්‍රිකට් කණ්ඩායම් අතර පැවැති ක්‍රිකට් තරගයෙන් ලකුණු 26ක ජයක් වාර්තා කිරීමට වයඹ විශ්වවිද්‍යාල කණ්ඩායම සමත්විය.වයඹ විශ්වවිද්‍යාල මාකඳුර පරිශ්‍ර ක්‍රීඩාංගණයේදී පැවැති තරග‍ය ඕවර 30කට සීමා වු අතර පළමුව පන්දුවට පහරදුන් වයඹ පිල ඕවර 25කදී සියලු දෙනා දැවී ලකුණු 196ක් රැස්කළේය. පිළිතුරු ඉනිම ක්‍රීඩා කළ සබරගමුව කණ්ඩායම ඕවර 29කදී ලකුණු 170කට සීමාවිය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=s1307048</link>
    <topic>උතුරු මැද පළාත් කායවර්ධන තරගාවලිය</topic>
    <author>ඡායාරූපය-අමිල ප්‍රභාත් වනසිංහ</author>
    <content>ප්‍රථම වරට සංවිධාන කළ උතුරු මැද පළාත් කායවර්ධන තරගාවලිය පසුගියදා අනුරාධපුරයේ දී පැවැත්විණි. බර පංති රැසක් යටතේ පැවැති තරගාවලියේ දී කි.ග්‍රෑ 70 බර පංතියේ ක්‍රීඩකයන් තරග වැදුණු අයුරු..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=f1307041</link>
    <topic>දහතුනේ වගන්ති දෙක රටට බර වැඩියි</topic>
    <author>සාකච්ඡා කළේ චන්දන ජයවීර ඡායාරූප -රංජිත් අසංක</author>
    <content>13‍ වෙනි ව්‍යවස්ථා සංශෝධනය රටට අහිතකර වුවත්, එය මේ වන විට දශක කිහිපයක් තිස්සේ ක්‍රියාත්මකව පවතින ප්‍රායෝගික යථාර්ථයක් බැවින් එහි හානිදායක කොටස් ඉවත්කර ඵලදායි ලෙස යොදා ගැනීමේ අවශ්‍යතාව ගැන සාම්ප්‍රදායික කර්මාන්ත හා කුඩා ව්‍යවසාය සංවර්ධන නියෝජ්‍ය අමාත්‍ය වීරකුමාර දිසානායක දැක්වූ අදහස් මෙසේය.ඔබ ඉන්නේ 13වෙනි ව්‍යවස්ථාව මුළුමනින්ම අහෝසි කළ යුතුය කියන මතයෙද ? එහෙම නැත්නම් එයට සංශෝධන අවශ්‍යයයි කියන මතයෙද?දහතුන ඉවත් කළ යුතුය කියන එක මතවාදයක් හැටියට හොඳයි. ඒත් දැන් මේ වෙලාවෙ 13 අහෝසි කරන්න ගියොත් අමතර ගැටලු කිහිපයකුත් මතු වෙන්න පුළුවන්.පළාත් සභා සඳහා ව්‍යුහයක් සකස් කර තිබෙනවා. එයට වගකීමක් භාර දී තිබෙනවා. හරි හෝ වැරැදි හෝ දැන් මේ දතත් කටේ තිබෙනවා. එය ගලවනවද තියෙන්න අරිනවද කියන එක වෙනම ප්‍රශ්නයක්.13 වෙනි ව්‍යවස්ථා සංශෝධනය ගැන කතාබහක් ඇතිව තිබෙන්නේ උතුරේ ඡන්දයට දින නියම කර තිබෙන නිසාද?මට නම් හිතෙන්නේ මේ ප්‍රශ්නය හැමෝම පටලවගෙන කියලයි. 13 වෙනි ව්‍යවස්ථා සංශෝධනය ගෙනාවේ උතුරේ ප්‍රශ්නයට විසඳුමක් හැටියටයි. උතුරට ඡන්දයක් ගේන්න එය ගෙනාපු අයටත් බැරි වුණා. නැවත ඡන්දයක් තියන්න පුළුවන් වාතාවරණයක් හැදුණේ ජනාධිපතිතුමා යුද්ධය දිනපු නිසයි. නැත්නම් එතෙක් කල් 13 ගැන කතාවක් තිබුණේ නැහැ.13 ඕනෑද? එපාද කියන දේ පවා කතා කරන්න සිදුව තිබෙන්නේ එය ස්ථාපිත කළ අයට නෙමෙයි. අද අපි මුහුණ දෙමින් සිටින්නේ රට එක්සේසත් කිරීමෙන් පස්සේ මේකට මුහුණ දෙන්නේ කොහොමද කියන ප්‍රශ්නයටයි.ආරම්භයේදී පළාත් සභා සුදු අලියෙක් කියලා මතයක් තිබුණා. නමුත් දැන් එහි බලතල අඩු කිරීම ගැන කතා කෙරෙනවා. මෙහි අදහස කුමක්ද?ප්‍රායෝගිකව බැලුවොත් සිංහල, දෙමළ, මුස්ලිම්, හැමෝම පළාත් සභා නියෝජනය කරනවා. නමුත් මේ දක්වා කිසිම ප්‍රශ්නයක් තිබුණේ නැහැ.එහෙත් පළාත් සභා ස්ථාපිත කළ අරමුණ වෙනුවෙන් සේවය කර නැහැ. වගකීම් බෙදාගෙන වැඩ කරලා තිබෙනවා. ඒ කරපු වැඩවලින් වෙච්ච සේවය අපි බැහැර කරන්නේ නැහැ.මේ වගකීම් දරන ආයතන නඩත්තු කරන්න කොහොමත් වියදමක් දරන්න වෙනවා. ඒ නිසා මම කියන්නේ පළාත් සභාවලට යන වියදම රටට බරක් නෙවෙයි. ඊට වැඩිය රටට බර මේ වගන්ති දෙකයි. ඒ වගන්ති දෙක අහෝසි කළොත් රටට වැඩදායී ලෙස පළාත් සභා යොදාගත හැකියි.පළාත් සභාවලින් ඉවත් කළ යුතුය කියලා ඔබ කියන්නේ කුමන බලතලද?ඉඩම් හා පොලිස් බලතල සහ පළාත් සභා දෙකක් හෝ කිහිපයක් ඒකාබද්ධ කිරීමට තිබෙන හැකියාව. ඊළගට මධ්‍යම රජය පළාත් සභාවලට බලපාන නීතියක් ගෙන ඒමේදී සියලුම පළාත් සභාවල පූර්ව අනුමැතිය ලබාගත යුතුය යන කාරණා.ඉඩම් හා පොලිස් බලතල නැති පළාත් සභාවක් ප්‍රායෝගිකව යථාර්ථයක් වෙයිද?මේ බලතල නැතිව අපි අවුරුදු 25ක් පළාත් සභා පවත්වාගෙන ගිහින් තිබෙනවා. ඒ නිසා මෙවැනි බලතල පළාත් සභාවන්ට ලබා ගැනීමට හැකි අතේ දුරින් තිබීම නිසා කවදාහරි ගැටුම් වෙන්න පුළුවන්.අපි දේපළක් දරුවන්ට ලියන විට ජීවිත බුක්තිය තියාගෙන ලියන්නේ මවුපියන්ට දරුවෝ අවිශ්වාස නිසා නෙමෙයි. බැරිවෙලාවත් දරුවා මුරණ්ඩුකාරයෙක්වෙලා පරම්පරාවම පාරට වැටෙන තත්ත්වයක් ඇති කරන්න හැදුවොත් එයින් ඔහු වළකන්නයි.ඉඩම් හා පොලිස් බලතල අහෝසි කිරීමත් හරියට ජීවිත බුක්තිය තියාගෙන වගකීම් දෙනව වගේ වැඩක්.උතුරු පළාත් සභාව පිහිටුවනවාට විරුද්ධ එහි බලයක් ඔබලාට ලබා ගත නොහැකි නිසාද?මේක අපි තේරුම් ගත යුතුයි. අපි උතුරු පළාත් සභාව පිහිටුවනවට විරුද්ධ නැහැ. උතුරට පළාත් සභා විසැඳුම දුන්නේ අපි නෙවෙයි. එ.ජා.ප යයි. නමුත් ඔවුන්ට එය පිහිටුවන්න බැරි වුණා.යුද ජයග්‍රහණයෙන් පස්සේ එය පිහිටුවීමේ කාර්ය පැවරී තිබෙන්නේ අපි මතයි. එතකොට එහි වගකීම පැවරෙන්නේ අපිට.ඉඩම් හා පොලිස් බලතල සමඟ උතුරට පළාත් සභාවක් දීම භයානක දෙයක්. ජනාධිපතිතුමා අයවැයෙන් 80%ක් වෙන් කළේ උතුරු පළාතේ සංවර්ධනයටයි. ඒ නිසා ආණ්ඩුව උතුරට සලකන්නේ නැහැ කියන්න බැහැ.නමුත් මේ රටේ නැවත ගැටුමක් ඇතිනොවෙන තත්ත්වයක් නිර්මාණය කිරීම ආණ්ඩු­‍ෙව් වගකීමක් .නමුත් මේ පසුබිම මත දෙමළ ජනතාවට පාලනයට හවුල්වීමට ඇති ඉඩ ඇහිරී තිබෙනවා නේද?දෙමළ ජනතාවට බලය දෙන්න කතා කළාට ඔය කියන්නේ සාමාන්‍ය දෙමළ ජනතාව ගැන නෙවෙයි. ද්‍රවිඩ ජාතික සන්ධානය ප්‍රභාකරන්ගේ දේශපාලන ‍ෙපරමුණ විත්තිය කාටවත් රහසක් නෙවෙයි. ටී.එන්.ඒ. සංවිධානය මුළු කාලයම යෙදෙව්වෙ එල්.ටී.ටී.ඊයේ දේශපාලනය වෙනුවෙන්. එහෙම කටයුතු නොකළ ඩග්ලස් දේවානන්දා වැනි දෙමළ ජනතාවගේ නියෝජිතයන් ඉන්නවා. ඔහු වගේ කෙනෙක් කවදාක්වත් රට බෙදන්න කටයුතු කරන එකක් නැහැ.ඩග්ලස් දේවානන්දා, ආනන්ද සංගරි වැනි එල්.ටී.ටී.ඊ. ය විවේචනය කළ දේශපාලනඥයන් පවා 13 අවමයක් විදිහට පිළිගන්නවා නේද?13 එපා කියලා මේ සටන කරන්න බැහැ. ඒ නිසා මේක අදාළ නැති ප්‍රශ්නයක්. 13 සම්පූර්ණයෙන් අහෝසි කළ යුතුයි කිව්වොත් වෙන්නෙ එහි අහිතකර දේවල් ටිකවත් අහෝසි කරගන්න බැරි වෙන එකයි.ද්‍රවිඩ ජාතික සන්ධානය වෙනුවට උතුරට විකල්ප ද්‍රවිඩ නායකත්වයක් බිහිවිය යුතුද?ටී.එන්.ඒ. එක උතුරට වෙනම රාජ්‍යයක් අවශ්‍යයි කියන මතයේ තවම ඉන්නවා. මේ බව ඔවුන්ගේ මන්ත්‍රීවරථ, නායකයන් ප්‍රකාශ කර තිබෙනවා. මේ වෙලාවේ ප්‍රායෝගිකව ගත්තොත් දෙමළ ජනතාව අපි කෙරෙහි දිනා ගන්න නම් ඔවුන්ගේ විශ්වාස දිනා ගත හැකි යමක් කළ යුතුයි. ඒකට ක්‍රමානුකූල ගමනක් යා යුතුයි.එල්.ටී.ටී.ඊය කරළියට ආවේ පරිණත දෙමළ නායකයින් මරාගෙන. යුද්ධය ඉවර කළාට මේ හිඩැස එකවර හදන්න බැහැ. අපි උතුරු පළාත් සභාව පිහිටවන්න යන්නේ මේ දේශපාලන හිඩැස පුරවගෙන නෙවෙයි. ඊළඟට ඔවුන් ඉල්ලන්නෙත් එල්.ටී.ටී.ඊයේ දේශපාලන ඉල්ලීම්, එතකොට බලය දෙන්න වෙන්නෙත් එල්.ටී.ටී.ඊයේ දේශපාලන අංශය විදිහට කටයුතු කළ ටී.එන්.ඒ. සංවිධානයටයි. අපි කියන්නේ ඔවුන්ට මේ බලතල ලබාදීමේදී සිදු විය හැකි නපුරයි. පළාත් සභා ක්‍රමය ඉස්සරහට ගෙනියන්න නම් ජීවිත බුක්තිය තියාගෙන දේපල ලියනවා වගේ දෙයක් කරන්න ඕනෑපළාත් සභා සතු සමහර බලතල අහෝසි කිරීමේ උත්සාහයට ආණ්ඩුවේ සමහර පක්ෂ විරුද්ධත්වය ප්‍රකාශ කරනවා. ඒ අනුව මෙම යෝජනාව නිසා ආණ්ඩුව අස්ථාවර කිරීමක් සිදු වෙනවා නේද?ජනාධිපතිතුමාගේ මතය ආණ්ඩුවේ සිටින සියලුම පක්ෂ පිළිගත යුතුයි. කවුරු හරි එය පිළිනොගෙන ගියොත් ඒ නිසා ආණ්ඩුවට තාවකාලික බලපෑමක් වේවි. නමුත් ඒක දිගු කාලීනව හොඳයි. ඔවුන් තියා ගන්න ඒ මතයට හිස නැමුවොත් එය දිගු කාලීනව රටට බරපතළ බලපෑමක් කරාවි. මම එහෙම කියන්නේ මේක ගේම් එකක් නිසයි.87 සිට පළාත් සභා ක්‍රමය විරුද්ධ ස්ථාවරයක් දැරූ ජ.වි.පෙ. හානිකර බලතල ඉවත් කිරීමේ උත්සාහයට සහය නොදෙන්නේ ඇයි?ජේ.වී.පී. යේ නායකයන් මේ ප්‍රශ්නය දිහා බැලුව විදිහක් තිබුණා. කිසියම් විදියකින් රට බෙදුණොත් එහි ප්‍රතිඵලයක් විදිහට ඉන්දියාවේ යටත් විජිතයක් බවට ශ්‍රී ලංකාව පත්වෙයි කියලා ඔවුන් කල්පනා කළා. ඒ කියපු දේ කියන ගමන්ම අද ජේ.වී.පී.ය වෙන කතාවක් කියනවා.දැන් අවුරුදු තිහකට පස්සෙ මේ තත්ත්වයන් තව තවත් මෝරලා. දැන් පළාත් සභා පිහිටුවල ඉවරයි. ජේ.වී.පී. යත් මේවයේ නියෝජනය කරනවා. විසඳුමක් හොයනව නම් කළ යුත්තෙ මේ දේහයට ගැළපෙන විදිහට විසඳුමක් හොයන එකයි.එතකොට මේ ක්‍රමයෙ රට බෙදීමට හෝ ඒ සඳහා බලයක් පාවිච්චි කරන්න හැකියාව තිබෙන කොන්දේසි අයින් කලාම මේක තිබුණත් ප්‍රශ්නයක් නැහැ.නමුත් ජේ.වී.පී. ය කරන්නේ හොරගල් අහුලන එකයි. මම නම් හිතන්නේ ඔවුන් මේකට විරුද්ධව කිසිම උද්ඝෝෂණයක් කරන්නේ නැහැ. ඔවුන් මේ ප්‍රශ්නයේදී තමන්ගේ මුළු මතවාදයම අතහැර තිබෙනවා.එ.ජා.ප. ය හා දෙමළ ජාතික සන්ධානයත් ආණ්ඩුවේ තේරීම් කාරක සභාවට සහභාගී නොවන බව පවසා තිබෙනවා නේද?මේ ප්‍රශ්නයේදී එ.ජා.ප.,ටී.එන්.ඒ. හා ජේ.වී.පී ය එක මතයකට ඇවිත් තිබෙනවා.ඉන්දියාවත් ඒකම කියනවා. සරත් ෆොන්සේකාගේ පක්ෂයත් ඒකම කියනවා. ජාත්‍යන්තර වශයෙන් බලපෑම් කරන අයත් බලතල දෙන්න කියනවා. හිටපු ජනාධිපතිනියත් මේක දෙන්න කියන්නේ නැතිව වටින් පිටින් ඉඟිබිඟි කරනවා. දේශපාලන පෙරමුණක් නඩත්තු කරනවා.දැන් මේ අය හදන්නේ මහින්ද රාජපක්ෂ ජනාධිපතිතුමා යුද්ධය අවසන් කර ලබා දුන් නිදහස පාවිච්චි කරලා ආණ්ඩුවට පහර දෙන්නයි.ජාතිවාදය වපුරල ඒ දෙමළ ඡන්ද පොට්ටනිය පැහැර ගන්නයි.දෙමළ ජනතාව තුළ කාලයක් තිස්සේ සිංහලයන් ගැන පැලපදියම් කර තිබුණ වෛරය ඡන්ද බවට පත් කරන්නයි. ඒ ඇර ටී.එන්.ඒ.එක උතුරේ ඡන්ද ගන්න වෙන මොනව කියන්නද?අද උතුරේ ජනතාව වෙනුවෙන් කතා කරන මහත්තුරු තමයි යාපනය පුස්තකාලය ගිනි තියල කළු ජූලිය ගෙනත් ප්‍රභාකරන් කෙනෙක් හැදුවෙ.මේගොල්ලො දන්නව පළාත් සභා ඡන්දයෙන් පස්සේ මහ මැතිවරණය හෝ ජනාධිපතිවරණය පවත්වන බව. ඒකට අවශ්‍ය විදියට ජේ.වී.පී., යූ.ඇන්.පී., ටී.එන්.ඒ.පෙරමුණ තමයි මේ විදිහට හැංගි හොරා එළියට එන්නේ. ඒක 2010 හැදුණ සන්ධානය.මේ සන්ධානයට දේශපාලන පැවැත්මක් නැති බව ඉදිරි ඡන්දයේදී නැවත වරක් පෙනේවි.දේශීය හා විදේශීය බලවේග හැසිරෙන ආකාරය අනුව 13 වෙනි සංශෝධන ගැන ආණ්ඩුව ගන්නෙ මොන විදිහෙ තීරණයක්ද?අපේ හතුරන්ට ඕන විදිහට අපි වැඩ කරන්නේ නැහැ. ජනාධිපතිතුමා සංයමයෙන් වුවමනා මොහොතේ වුවමනා දේ කරන නිර්භීත නායකයෙක්. අපි එතුමා සමඟ රට ඉදිරියට ගෙන යන්න කැපවි කටයුතු කරනවා.ඔහු අපි කියන දේ පමණක් නෙවෙයි හැම පැත්තක්ම බලන පරිණත නායකයෙක්. ඒ නිසා ඔහු සියලු දෙනාටම පිළිගත හැකි විසඳුමක් දෙන බවට සැකයක් නැහැ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=f1307042</link>
    <topic>තාත්තාගේ නාට්‍යවලපොතේගුරා මමයි</topic>
    <author>සටහන – බුද්ධිකා බ්‍රාහ්මණගේ ඡායා - නිශ්ශංක විජේරත්න</author>
    <content>     “දුර පෙනෙන තැනිතලා අනුරාධපුර දිහා.... පුන්පෝයදා... ඒ ශ්‍රියා සාදු කිය කියා...”මහමෙවුනාවේ වැලිතලාවක පතිතව ඇති මල් සුවඳ සිතින් අතගා බැලිය හැකි තරමේ බැතියක් සිත්හි පුබුදන මේ ගීතය පරම්පරා කීපයක්ම රසවිඳි සරත් විමලවීරයන් විසින් රචනා කරන ලද ගීයකි. එය ගායනා කරන්නේ බොදුගී කෝකිලාවී විවියන්ද සිල්වා බොරලැස්ස මහත්මියයි.පසුගිය දිනෙක අපි මාලඹේ තලාහේන පිහිටි ඇයගේ නිවසට ගොඩ වැදුණේසිනහව සොඳුරුය, කතාව ආදරණීයය, අසූ තුන් හැවිරිදි ඇය දරු මුණුබුරන් දොළොස් දෙනෙකුගේ මිත්තනියක වූවද ඇගේ කටහඬ තවමත් තුරුණුය, සුහද කතා බහ ආරම්භ කරමින්ම මා ඇයගෙන් ඉල්ලීමක් කළේ ගීතයක් ගායනා කරන ලෙසයි.“නංගි නංගි රූපිකා....” ගම්බද ලලනී රූපිකා....ගම්මානේ සාන්තවූයේ ගම්බද ලලනී කී නිසා ඇගේ මුණේ බොරු ඔප නෑනේ.පිරිසුදුනේ සපු මල් වාගේ රූබර ලාලනියේ ගීතයේ රිද්මය කීවේ.නිවැරැදි ලෙසට ඇය ස්වර ස්ථානවල පිහිටමින් ගීත ගායනා කළේ ගායනයටම උපන් ඈ සතු සාංසාරික පුරුද්ද ඉස්මතු කරමින්. විවියන්ද සිල්වා බොරලැස්ස මහත්මිය ගායිකාවක් බවට පත්වූයේ වයස අවුරුදු 8ක කුඩා දැරියකව සිටියදීයි. ඒ අතීතය ඈ සිහිපත් කළේ මෙසේයි. මගේ තාත්තා ඩී සොයිසා රක්ෂණ සමාගමේ කළමනාකරුවෙක් ඊට අමතරව අපිට සේෆ්ට් ටුවර්ස් කියලා බස් කොම්පැණියක් තිබුණාම තාත්තට බස් දහයක් විතර තිබුණා.මේ කටයුතු නිසා තාත්තා හරිම කාර්යය බහුලයි. නමුත් තාත්තා කලා කටයුතුවලට ආසා කළාට තාත්තා වේදිකා නාට්‍යය කීපයක්ම නිෂ්පාදනය කළා. ඒ දවස්වල අපේ ගෙදර හරියට කලාගාරයක් වගෙයි. නළු නිළියෝ ඇවිත් නාට්‍ය පුහුණු උණේත් අපේ ගෙදරමයි.නැටුම් කණ්ඩායම්, සංගීත කණ්ඩායම් නිතර අපේ ගෙදර පුහුණු වෙනවා. මට මතක විදිහට රොමිලස්ද සිල්වා ලක්ෂ්මිබායි. විමලාකාන්තා වගේ නළු නිළියන් නාට්‍ය පුහුණුවට වගේම ගීත ගායනා පුහුණු වෙන්නත් අපේ ගෙදර ආවා. ඒ දවස්වල මට අවුරුදු හතක් විතර ඇති. තාත්තගේ නාට්‍යවල පොතේ ගුරු චරිතය කළේ මම. නාට්‍ය ආරම්භක ගීතය ගායනා කළේ මමයි.ඒ දවස්වල තාත්තගේ නාට්‍යවල සංගීත පුහුණුවීම් කරන්න. එඩී මාස්ටර්, එච්. ඩබ්ලිව්. රූපසිංහ වැනි එවකට සංගීත ක්ෂේත්‍රයේ සිටි විද්වතුන් සම්බන්ධ වුණා. සංගීතයෙන් දුර ගමනක් යාහැකි තරමේ හොඳ කටහඬක් මා සතු බව ඔවුන් තාත්තට කියා තිබුණා.”ඒදිනවල විවියන්ගේ තාත්තාගේ කලා කටයුතුවලට සහාය දුන්න පවුලේ ඥාතියෙක් හිටියා. ඔහු එවකට අධ්‍යාපන දෙපාර්තමේන්තුවේ සංගීත අංශයේ අධ්‍යක්ෂවරයෙක්. ඩී. ආර්. එඩ්වඩ් නම් ඔහු විවියන්ගේ මාමා කෙනෙක්. කුඩා විවියන් වේදිකාවේ ගීත කියන අපූරුව දුටු එඩ්වඩ් මාමා විවියන්ව ගුවන්විදුලියට කැඳවාගෙන ගියා.වයස අවුරුදු 10ක කුඩා දැරියකව සිටි විවියන් හඬ පරීක්ෂණයෙන් සමත් වුණාට එදින සිට ඇයට සතියකට විනාඩි 15ක කාලයක් ගුවන්විදුලියේ සරල ගීත ගායනයට අවස්ථාව උදාවුණා. ිවියන් මුලින්ම ගැයූ ගීතය චන්ද්‍රා දේ.... ශ්‍රියා... ගීතයයි.1947 ගුවන්විදුලි ශිල්පීන් ශ්‍රේණිගත කිරීම සඳහා ඉන්දියාවේ සංගීතඥයකු වු රත්න මංකර් පඩිතුජ ලංකාවට පැමිණියා ඒ පරීක්ෂණයෙන් අනතුරුව මා ‘ඒ’ ශ්‍රේණියේ ගායිකාවක ලෙසට තේරුණා. ඉන් අනතුරුව මට සතියකට පැය භාගයක් ගුවන් විදුලියෙන් සරල ගීත ඉදිරිපත් කිරීමට අවස්ථාව ලැබුණා.මේ කාලේ වනවිට මම කාර්ගිල්ස් සමාගම සමඟත් මිලර්ස් කොලොම්බියා සමාගම සමඟත් එච්.එස්.වී. තැටිවලට ගීත ගායනය සඳහා ගිවිසුම් අස්සන් කර තිබුණා. ගුවන් විදුලියේ නිතර මගේ ගීත ප්‍රචාරය වීම නිසා මේ කාලේ වනවිට ඒ ගීත ජනප්‍රිය වී තිබුණා.ඒ කාලේ තැටියක් අලෙවි කළේ රුපියල් 50ක මුදලකට. එක තැටියක් අලෙවි වුණාම සත 25ක රෝයල්ටියත් (තැටි අලවියෙන් ලැබෙන කොමිස් මුදල) මට ලැබෙනවා. ඒ කාලේ රෝයල්ටියක් ලැබුණේ ගායක ගායිකාවෝ කීපදෙනාටයි.ඒ අතරින් කෙනෙකුවීමේ වාසනාව මට ලැබුණා. විවියන් ගායනා කර ඇති දහසකට අධික ගීත ගොන්න අතරින් මුලින්ම තැටිගත කර ඇති ගීත අතරට ’ශාන්ති රාජ තිලෝනා’, ‘අමා ශ්‍රිතුඩි’, ‘මාගේ පුතුනේ’ ‘පිපිලා ප්ලාසෝ’, ‘සෝගින්න හදේ’ ‘කෝ වීර පුතා’ ‘දිස්නේ නිසා’ බැති ගීත ඇතුළත් වුණා. මේ කාලේ විවියන්ගේ පියාගෙන් අවසර ගෙන සුනිල් ශාන්තයන්ද විවියන් සමඟ ගීතයක් ගායනා කළා. ඒ ‘රැල්ල නැඟෙන්නේ’ ... නම් ගීතයයි.කලාකරුවන් නිතර ගැවසුණ කලාගාරයක් බඳු වූ විවියන්ගේ නිවස පිහිටා තිබුණේ කොළඹ මරදානේ ටෙක්නිකල් හන්දිය ආසන්නයේමයි. කුඩා කාලය පිළිබඳ ඇය සිහිපත් කළේ මෙසේයි.“ටෙක්නිකල් හන්දියෙන් පටන් ගන්නා ශ්‍රී සංඝරාජ මාවතේ පාර අයිනෙමයි අපේ ගෙදර තිබුණේ. ඒ කාලේ ඒ පාර නම් කරලා තිබුණේ “ස්කිනර් රෝඩ්” නමින්. පස්සේ කාලේ පාර පළල් කරන්නයි අපේ ගෙවල් කැඩුණේ. ඒ කාලේ අපේ ගෙවල්වලට පිටුපස ගෙදරකයි ධර්මදාස වල්පොලලා පදිංචිවෙලා හිටියේ.මම ගීත ගායනා කරන්න පටන් ගත් කාලේ. වල්පොල ප්‍රසිද්ධ වෙලා හිටියේ ප්ලුට් වාදකයකු විදිහටයි. සිසිර සේනාරත්නත් ඒ ආසන්නයේමයි පදිංචිවෙලා හිටියේ. හරූන් කුමාර ලන්ත්‍රා පදිංචි වෙලා හිටියේ අපේ ගෙවල්වලට ඉස්සරහ ගෙදරක.මට මතකයි යුද්ධ කාලේ සයිරන්ස් නලාව ඇහුණා සැණින් අපි හැමෝම ගෙවල් ආසන්නයේ තිබුණ බංකරයකට රිංගනවා. බංකරය ඇතුළෙදිත් වල්පොල කරන්නේ ෆුලුට් ගහන එක”ධනවත් පවුලක එකම දියණිය ලෙස උපන් විවියන්ගේ ගායන දිවියේ සෙවණැල්ල වූයේ ඇගේ පියායි. “තාත්තා හැමදාමත් මම ගායනා කළ යුත්තේ මොනවාද කියා තේරීමක් කළා. ඒ වගේම මට කිසිවිටකත් සංගීත සංදර්ශනවලට සහභාගිවීමට දුන්නේ නෑ බෞද්ධ ගීත ගොන්නක් ගායනා කිරීමට මඟ පෑදුණේ පියාගේ මඟ පෙන්වීම නිසයි.විවියන් යුග දිවියට පිවිසියේ 1953 දීයි. ඒ ඇයගේ රසිකයකු වු සී.ඩී.එස් බොරලැස්ස මහතා සමඟයි.” එඩ්වඩ් මාමාගේ ගෙදර තිබුණු මඟුල් ගෙදරකැයි අපි මුලින්ම හමුවුණේ. දැන හඳුනා ගත්තායින් පසුව එයාගේ තාත්තා මගේ තාත්තා සමඟ මේ ගැන කතා කරලා තිබුණා.එයාගෙ ගම අකුරැස්ස. ඔවුන් වතු ව්‍යාපාරිකයෝ. තාත්තගේත් අම්මගේත් ආශිර්වාද මධ්‍යයේ විවාහය ජයටම කෙරුණා. මඟුල් ගෙදරට කලා ක්ෂේත්‍රයේ බොහෝ දෙනෙක් සහභාගි වුණා. මඟුල තිබුණේ ගෝල්ෆේස් හෝටලයේයි.ඒ කාලේ මගේ වෙඩින් කාඩ් එක තැටියක ආකෘතියටයි හදලා තිබුණේ. වෙඩින් කේක් එක තේ ප්‍රැක්ටේරියක ආකෘතියට හදලා තිබුණා”වියයන් පවුලේ එකම දරුවා වුණාට විවාහයෙන් පසුව ඇයට දරුවන් හය දෙනෙක්ම ලැබීමට තරම් වාසනාවන්ත වී තිබුණා. උදය, අජිත්, දේවප්‍රිය, කපිල පුතුන් සිව්දෙනාත් ඉන්ද්‍රානි, මාදවී නමින් දියණිවරු දෙදෙනාත් ඒ අතර වෙනවා.1956 පැවැති බුද්ධ ජයන්ති මංගල්‍ය වෙනුවෙන් ග්‍රැමෆෝන් තැටියකට විවියන්ද සිල්වා මහත්මිය ගැයූ ගීත වඩාත් ජනප්‍රිය වුණා. පනස් හයේදී සිදුවූ සමාජ පෙරළියත් සමඟ බුද්ධ ජයන්තිය මහත් උත්කර්ෂවත් අන්දමින් සැමරුණා.විවියන් එදා ගැයූ ගීත අතර “බුදු මඟුල ළඟම ඒවි” ආලෝකය මේ යැයි පවසන දිනයය. සම්බුදු මංගල්ලේ... යන ගීතවලට ඒ දිනවල ඉහළ ප්‍රතිචාර ලැබුණා.විවියන් ගැයූ බොහෝ ගීත රචනා කර තිබුණේ ශ්‍රී වීරසේකර, සරත් විමලවීර වැනි ගී පද රචකයින්. එවකට ජනප්‍රිය වූ සෑම ගායකයකු සමඟම පාහේ යුග ගීත ගායනා කිරීමට භාග්‍යවන්ත වූ විවියන්, හරූන් කුමාර ලන්ත්‍රා, ධර්මදාස වල්පොල, සිසිර සේනාරත්න, සුනිල් ශාන්ත වැනි ගායකයින් සමඟ ගැයූ ගීත වඩාත් ජනාදරයට පත්වී තිබුණා.බෞද්ධ ගීත ගායනා කළ මොහිදින් බෙග් මාස්ටර්ට ජාතිය දක්වන ප්‍රණාමය සේම ජීවිත කාලය පුරාම බෞද්ධ ගීත ගායනයට මුල්තැනක් දී කටයුතු කර ඇති විවියන්ද සිල්වා බොරලැස්ස මහත්මියටද බොදුනුවන් සිය ප්‍රණාමය පුද කිරීමට අමතක නොකරති.සෑම වෙසක් පොහොය උත්සවයකදීම ආරාධිත ගායිකාවක් ලෙස ගීත ගායනයට එක්වන විවියන් මහත්මිය පසුගිය වසරේ ලේක්හවුස් අමාදහර වේදිකාවේදී මෙන්ම අරලියගහ මන්දිරයේ පැවැත්වූ වෙසක් උත්සවයෙදීත් ගීත ගායනය කළා.මේ වසරේත් වෙසක් උත්සවයට ගීත ගායනා කරනවාදැයි මා ඇසූවිට ඈ පැවසුවේ. “මගේ මහත්තයා අන්ත්‍රාවෙලා, තවම මාස දෙකයි. මම කොහොමද වේදිකාවට නැගල සිංදු කියන්නේ” මේ වසරේ වෙසක් උත්සවය වෙනුවෙන් ගීත නොගැයුවද තවත් බොහෝ කළක් ඇයට ගීත ගායනයට වාසනාව ලැබේවායි අපි ප්‍රාර්ථනය කරමු..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=f1307043</link>
    <topic>ප්‍රෞඪ ඉතිහාසයේ අභිමානය ගාල්ල ජාතික කෞතුකාගාරය</topic>
    <author>සටහන ඉරේෂා ලක්මාලි පතිරණ</author>
    <content>දක්ෂිණ දේශය සතු ඓතිහාසික උරුමයේ කැඩපත ගාල්ල ජාතික කෞතුකාගාරයයි. දකුණු පළාතට අයත් සාම්ප්‍රදායික සංස්කෘතික උරුමය සුරැකීම, සංරක්ෂණය කිරීම හා ඒ පිළිබඳ දැනුමක් කිරීම සඳහා ජාතික කෞතුකාගාර දෙපාර්තමේන්තුව මගින් මේ කෞතුකාගාරය ස්ථාපනය කොට ඇත. කෞතුකාගාර දෙපාර්තමේන්තුවේ පාලනාධිකාරිය යටතේ ප්‍රාදේශීය ජාතික කෞතුකාගාරයක් ලෙස පිහිටුවන ලද මෙය, 1986 මාර්තු මස 31 වැනි දින මහජනතාවට විවෘත කෙරිණි.ගාල්ල ජාතික කෞතුකාගාරයේ දකුණු පළාතට උරුමවූ පුළුල් පරාසයක් කරා පැතිරී ගිය වටිනා පුරාවිද්‍යාත්මක වස්තු හා මානව විද්‍යාත්මක වස්තු තැන්පත්කොට ඇත.මේ කෞතුක භාණ්ඩ අතර අධිරාජ්‍යවාදී පාලන යුගවලට අයත් විවිධ භාණ්ඩ මෙන්ම, සිංහල සම්ප්‍රදායට අයත් විවිධ දෑ ද සංරක්ෂණය කර , ප්‍රදර්ශනයට තබා ඇත.මෙහි විවිධ සාම්ප්‍රදායික කටයුතු සඳහා භාවිතකරන ලද වෙස්මුහුණු එකතුවක් වේ. එසේම පැරැණි ලී කැටයම් හා බීරළු එකතුවක් මෙන්ම, කැස්බෑ පොතුවලින් නිමවන ලද විසිතුරු භාණ්ඩ එකතුවක් ද ඇත. මේවා ඓතිහාසික වශයෙන් මෙන්ම, අධ්‍යාපනික වශයෙන් ද ඉතා වැදගත් කෞතුක භාණ්ඩ ලෙස නම් කළ හැකිය.මැදිරි තුනකින් යුත් කෞතුකාගාරය ස්ථාපිතකොට ඇත්තේ ලන්දේසි ගෘහ නිර්මාණ ශිල්පයට අයත් ගොඩනැගිල්ලකය. ලන්දේසි පාලකයන් ඔවුන්ගේ අවි ගබඩාව ලෙස මෙය පවත්වාගෙන යන්නට ඇතැයි සැලකෙන අතරම,මෙය උසස් ලන්දේසි නිලධාරියෙකුගේ නිවෙසක් ලෙස භාවිත කරන ලද්දක් බවද සැලකේ.කෙසේ වෙතත් මෙහි පිහිටීම හා ස්වභාවය අනුව මෙය ගබඩාවක් ලෙස භාවිත කරන්නට ඇතැයි යන මතය වැඩිදුරටත් තහවුරු වේ.ගොඩනැගිල්ලේ ස්වභාවය අනුව එය අවධි කිහිපයක ඉදිකිරීම් ලක්ෂණයන් විදහා පායි. ඒ අතරින් මුල් ඉදිකිරීම් ලන්දේසි යුගයට අයත් ඉදිකිරීම් ලක්ෂණවලින් යුතුය.මේ අනුව කෞතුකාගාරය ස්ථාපනය කිරීමට යොදාගන්නා ගොඩනැගිල්ල පවා සුවිශේෂී වූ වටිනාකමකින් යුතුවීම මෙහිදී වැදගත් වේ. පළලින් අඩි 2 1/2ක් පමණ වූ ඝන බිත්ති හිරිගල් යොදාගෙන මැටියෙන් තනා ඇත. දිගින් අඩි 125ක් පමණ වූ ගොඩනැගිල්ල, පළලින් අඩි 40ක් පමණ වේ.මෙහි ඇති ආලින්දය අඩි 10ක් පමණ පළලින් යුතුය. එය ගොඩනැගිල්ලට අයත් විශේෂ අංගයකි. ගොඩනැගිල්ලේ මුල් ඉදිකිරීම තුළ ;මවැනි ආලින්දයක් තිබී නැත. ගල් පියගැට පෙළක් සහිත මේ අලංකාර ආලින්දය, ඉංගී‍්‍රසි පාලන සමයේ පමණ ඉදිකරන්නට ඇතැයි අනුමාන කෙරේ.ගොඩනැගිල්ලට ඔබින ලෙස තැණුනු, ලීයෙන් කරන ලද උස් වහලය මෙන්ම, පළල් වූ දොර ජනෙල් මේ ඉදිකිරීමට ප්‍රතාපවත් බවක් එක්කරන අංගයන්ය. උස් වහලය රවුම් සිංහල උළු යොදා සෙවිලිකොට ඇත.විදියට මුහුණලා තැනුණු වහලයෙහි මධ්‍යය, පළ දෙකකින් යුතු තවත් කුඩා අලංකාර වහලයකින් යුතුය. එහි ඉදිරි කොටසට යොදා ඇති වීදුරු ආවරණය ඔස්සේ ගොඩනැගිල්ල ඇතුළතට ආලෝකය ගමන් කරයි.මේ ආලෝක කවුළුව ලන්දේසි ගෘහනිර්මාණ ශිල්පයට අයත් විශේෂිත වාස්තු විද්‍යාත්මක ලක්ෂණයකි. එය ගොඩනැගිල්ලේ බාහිර පෙනුමට ද අලංකාරවත් බවක් එක්කරයි.වහලය සඳහා ශක්තිමත් ලී බාල්ක යොදා ගෙන ඇත. කුරුපා මගින් උසුලන මේ දැවැන්ත වහලය, ගාලු කොටුව ප්‍රදේශය තුළ තවමත් සුරක්ෂිතව පවතින දැවයෙන් කරන ලද ඕලන්ද යුගයට අයත් ගොඩනැගිලිවල විශාලතම වහල අතරින් එකකි.විශාල ශාලා 3කින් යුතු මේ ගොඩනැගිල්ලේ, ආරුක්කු හැඩයෙන් යුතු ශාලා ප්‍රවේශ දොරටුව අඩි 8ක් පමණ උස වේ. එහි වන හතරැස් ජනේල දෙක උස අඩි 8ක්හා පළල අඩි 6ක් පමණවේ. ශාලා තුන එකිනෙකට වෙන්වන පරිදි මුදුන් බිත්ති දෙකකින් ආවරණය වී ඇත.එම ආවරණයේ පහළ කොටසේ අනෙක් ශාලාවන්ට පිවිසිය හැකි ප්‍රවේශ දොරටු දෙකයි. එම දොරටු ප්‍රමාණයෙන් උස් අඩි 8 1/2ක් හා පළල අඩි 6 1/2ක් පමණ වේ. ශාලා තුනට ඇතුළු විය හැකි ආරුක්කු හැඩැති දොරටුවලට, ඉහළ කොටසේ පිහිටි බිත්තියේ මැද “ඒව්ව්ර්‍ණ 1686’’ යනුවෙන් සඳහන් කොට ඇත.මෙය ගොඩනැගිල්ලේ ඉදිකිරීම් වර්ෂය ලෙස සැලකේ. මේ ගොඩනැගිල්ල ගාලු කොටුවේ ඉදිකරන ලද පැරැණිත ම ලන්දේසි ගොඩනැගිල්ල ලෙස ද හඳුන්වයි.ගාල්ල ජාතික කෞතුකාගාරයේ ඇති මේ ප්‍රෞඪ ඉදිකිරීම, ලාංකේය ඉතිහාසයේ තවත් එක් ෙඓතිහාසික පිළිබිඹුවක් ලෙස සඳහන් කළ හැකිය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=f1307044</link>
    <topic>හැකියාව වගේම හැදියාවත් වැදගත්</topic>
    <author>සාකච්ඡා කළේ සමදරා ජයසිංහ ඡායාරූපයටෙනිසන් එදිරිසිංහ</author>
    <content>කලාව යනු මෙසේ යැයි එකවර හැඳින්වීමට අසීරු, එහෙත් විවිධ අර්ථකථන රාශියකින් අර්ථ ගැන්වීමට හැකි සංකීර්ණ දෙයකි. එවන් වූ උත්තරීතර කලාවට ජීවය ලබා දෙන්නන් මෙරට කලා ක්ෂේත්‍රය තුළ ද බොහෝය. සරත් ද අල්විස් ද මේ ලැයිස්තුවට එක්වන්නා වූ අපූර්ව හැකියාවන්ගෙන් යුත් සංගීත අධ්‍යක්‍ෂවරයෙකි. සිය සංගීත දිවි මඟේ 45 වන වසර පරිපූර්ණ කරන සරත් ද අල්විස් ඒ සුන්දර හෝරා කිහිපය සිය සහෘද රසික රසිකාවියන් සමඟ සැමැරීමට සූදානම්ය. ඒ “සරත් සර වින්දන” ප්‍රසංගය සමඟිනි. අද රසමංජරි කතාබහ ඒ නිමිත්තෙනි.“සරත් සර වින්දන” ඔබගේ කුළුඳුල් ප්‍රසංගය. පළමුව ඒ ගැන කතා කරමුද?මේ ප්‍රසංගය පවත්වන්නේ මේ මස 6 වැනිදා සවස 6 ට නෙළුම් පොකුණ රඟහලේ දී. මගේ සංගීත ජීවිතයට මේ වන විට වසර 45 ක් ගතවෙලා අවසන්. ඉතින් මගේ සහෘදයෝ කිහිප දෙනෙක්ම යෝජනා කළා, ඒ නිමිත්තෙන් මෙතෙක් මා විසින් සංගීත අධ්‍යක්‍ෂණය කළ ගීත එකතුවක් සහිත ප්‍රසංගයක් පවත්වමු කියා. පසුව මාත් එම යෝජනාව, පිළිගෙන සරත් සර වින්දන ගී ප්‍රසංගය පැවැත්වීමට අදහස් කළා.මේ ප්‍රසංගය විචිත්‍රවත් ලෙස රසික රසිකාවියන් අතරට ගෙන එන්නේ කොහොමද?මෙතෙක් මා විසින් සංගීතය සැපැයූ ගීත 5000 ක් පමණ තිබෙනවා. ඒ ගීත අතරින් ඉතාම ජනප්‍රිය වූ ගීත රැසක් ගායන ශිල්පි ශිල්පිනියන් රැසකගේ හඬින් අසන්නට ලැබෙනවා. අමරදේව සූරීන්, සුනිල් එදිරිසිංහ, ටී. එම්. ජයරත්න, එඩ්වඩ් ජයකොඩි, ප්‍රියංකර පෙරේරා, රෝහණ බෝගොඩ, චන්දන හෙට්ටිආරච්චි, ජගත් වික්‍රමසිංහ, චරිතා ප්‍රියදර්ශනී, නිරෝෂා විරාජිනි, ශෂිකා නිසංසලා, මායා දමයන්ති, කුෂානි සඳරේඛා, සෝමසිරි මැදගෙදර, අජිත් බණ්ඩාර, රුක්මන් අසිත, සුරේන්ද්‍ර පෙරේරා ගායනයෙන් එක්වෙනවා.සංගීතය මෙහෙයවන්නේ මහින්ද බණ්ඩාර. චන්දන වික්‍රමසිංහ සහ ප්‍රදීපා අරියවංශගේ නර්තන කණ්ඩායම් ද මේ ප්‍රසංගය ලස්සන කරන්න එකතු වෙනවා. ඊට අමතරව මම සංගීත අධ්‍යක්‍ෂණය කළ චිත්‍රපටි ගීත එකතුවක් “නොනවතින ගී වැලක්” ලෙස සුපර් ස්ටාර් හරහා බිහි වූ ගායක ගායිකාවන් විසින් ගයනු ලබනවා. මේ විදිහටයි එදින ප්‍රසංගයේ කටයුතු සිදුවන්නේ. ඒ වගමා විවෘත ආරාධනාවක් කරනවා මගේ සහෘද ගීත ලෝලීන්ට එන්න සරත් සර වින්දන ගී ප්‍රසංගය සමඟ එක්වන්න කියලා.අතීතය අමතක කර අනාගතයක් ගොඩනඟන්න බැහැ. ඒ නිසා 45 වසරක ගමන් මඟේ ආරම්භය මඳක් ආවර්ජනය කරමුද?අතීතය සිහිපත් කිරීමේදී මගේ මතකය දිවයන්නේ 1963 වසරට. එය තමයි මම සංගීත දිවියේ ආරම්භය සනිටුහන් කළ වර්ෂය. මුලින්ම මංගල උත්සවයක සිංදු කියලා එදා මට රුපියල් 5 ක් ලැබුණා.මගේ පවුලේ සියලුදෙනාම කලාවට හුඟක් ලැදි අය. මගේ අක්කා ලීලා අශෝකා. ඇය ගායිකාවක්. එදා සුනිල් ශාන්තයන්, ආනන්ද සමරකෝන් මහතා සමඟ යුග ගීත ගැයුවේ මගේ අක්කා. ලොකු අයියාටත් සර්පිනාව හා තබ්ලා වයන්න පුළුවන්.මට වයස අවුරුදු 6, 7 ඉඳන්ම මම අක්කා පසුපසින් ගියා ගුවන් විදුලියට. අයියාට සංගීතය ඉගැන්වූ ගුරුවරයා උගන්වන දේ අහගෙන ඉඳලා මමත් තබ්ලාව වයන්න ඉගෙන ගත්තා. මම මුලින්ම වාදනය කළේ ජපන් මැන්ඩලීනය. මගේ තාත්තාත් කිසිම බලපෑමක් කළේ නැහැ. අපි කැමැති දේ තෝරා ගන්න ඔහු ඉඩ දී තිබුණා. ඒ නිසා මගේ හැකියාව ඔස්සේ සංගීතය හදාරන්නට මට අවස්ථාව ලැබුණා. මගේ මුල්ම සංගීත ගුරුවරයා වුණේ එම්. කේ. වින්සන්ට් මාස්ටර්.අපි පදිංචි වෙලා හිටියේ තිඹිරිගස්යායේ ටොරින්ටන් ප්‍රදේශයේ. අපේ ගේ ළඟින් ගුවන් විදුලි සංස්ථාවේ අය නිතර ගමන් කළා. එහෙම අඳුරගෙන ඒ හරහා මට මොහොමඩ් සාලි මාස්ටර්ව මුණ ගැහුණා.ඉන්පසු එම්. කේ. රොක්සාමි, ආර්. මුත්තුසාමි මාස්ටර්ලවත් මුණ ගැහුණා. මෙහිදී තමයි මම සංගීත අධ්‍යක්‍ෂණය කරනවා කියන්නේ කුමක්ද කියන එක අවබෝධ කර ගත්තේ. ඒ ලබා ගත් දැනුම හරහා තමයි මේ ගමන ආවේ.එදා සිටි ප්‍රවීණයින් නිසා ඔබ බොහෝ දේ උගත්තා. අද ඔබ ප්‍රවීණයෙක් විදිහට අලුත් පරපුර ගැන සිතන්නේ කොහොමද?ප්‍රවීණයින් හෝ අතිදක්‍ෂයෙක් කියා සිතන්නේ නැහැ. අලුත් පරපුරේ ඉන්නවා බොහෝ දක්‍ෂතා ඇති අය. මට දෙන්න පුළුවන් දෙයක් තිබෙනවා නම් නොපැකිලිව මම ඒ දේ නව පරපුරටත් දෙනවා. මා ළඟ තරගයක් නැහැ. අරයා මට වඩා දක්‍ෂයි, මෙයා කොහොමද මෙච්චර අඩු වයසින් ජනප්‍රිය වුණේ කියන එක හෝ ඒ පිළිබඳ ඊර්ෂ්‍යා කිරීමක් හෝ මම කරන්නේ නැහැ. කාගෙන් හෝ හොඳ නිර්මාණයන් බිහිවෙනවා නම් මට ඕනේ එපමණයි.අමරදේවයන්ට, ජෝතිපාලයන්ට, එඩ්වඩ්ට, ටී. එම්.ට, චන්දනට, ජගත්ට වගේම සුපර් ස්ටාර් වුණු අජිත්ට, අමිලාට, සුරේෂ්ට, ගයනිටත් මම සංගීත අධ්‍යක්‍ෂණය කළා. ඒ නිසා මම නව පරපුරේ දක්‍ෂතා අගය කරනවා. නමුත් මම අලුත් පරපුරට දෙන එක උපදෙසක් තිබෙනවා. ඒ හැකියාව පමණක් නොවෙයි හැදියාවත් වැදගත් කියන එක. මුදල් පසුපස හඹා නොයා සංගීතය නම් උතුම් කලාවේ ගෞරවය ආරක්‍ෂා කළ යුතුයි. මොකද මේ දේවල් ඉදිරියට ගෙනියන්න ඉන්නේ මේ නව පරපුරයි.නමුත් අද සංගීතය එක තැන පල්වෙන බවට නව පරපුරේ ඇතැම් අයම චෝදනා කරනවා නේද?ඒ කතාවට නම් මම විරුද්ධයි. සංගීතය එක තැන පල්වෙනවා කියලා කියන්න බැහැ. එදා අයට ජාත්‍යන්තරයට අපේ දේ ගෙනියන්න පහසුකම් තිබුණේ නැහැ. අද තියෙන පහසුකම් එක්ක ජාත්‍යන්තරයට ගියත් ඒ යන්නේ එදා සංගීතය තුළ තිබුණු දේම තමයි.අලුත් දෙයක් කළා, අලුත් වෙනසක් කළා කිව්වට අපි තවම ගමන් කරන්නේ සංගීතයේ ස්වර 7 ත් එක්ක. මේ ස්වර හතෙන් බැහැරව ගීත හදන්න බැහැ. නමුත් රාගවලටම කොටු නොවී විවිධ රස මතු කරන්න පුළුවන්. එවිට ගීතයකින් නව රසයක් උද්දීපනය වනවා. කෙසේ නමුත් කකුල් දෙකට හදන ගීතවලට වඩා පවතින්නේ හදවතට හදන සිංදු. මේ බව අලුත් අයත් අවබෝධ කර ගත යුතුයි. පැරැණි දෙයට ගරහන්නේ නැතිව නව දෙයක් කිරීම වඩා යහපත්.සංගීතයට අනන්‍යතාවයක් තිබෙනවාද?මගේ අදහස නම් සංගීතය කියන්නේ එකම භාෂාවක්. එයට අනන්‍යතාවයක් නැහැ. ඕනේම කෙනකුට රසවිඳිය හැකි දෙයක්. අපේ රටටම අනන්‍ය වූ සංගීතයක් හොයන්න බැහැ. පිරිතේ පවා සංගීතය තිබෙනවා. සංගීතයට විවිධ රස ඇතුළත්. විවිධ සංස්කෘතීන් ඇතුළත්. ජන ගී නාද, උත්තර භාරතීය සංගීත නාද, බටහිර සංගීත නාද මේ හැමදේම ඒ තුළ තිබෙනවා. අපේ පැරැණි ගීත තුළ පවා මේ හැමදේම කලවම් වෙලා තිබෙනවා.වසර 45 ක අත්දැකීම් ඇති සංගීත අධ්‍යක්‍ෂවරයෙකු, වාදන ශිල්පියකු ලෙස එදා හා අද අතර වෙනස දකින්නේ කොහොමද?ඇත්තටම එදා කලා ලෝකයේ බොහෝම එකමුතුවෙන් සුහද බවක් තිබුණා. එදා සංගීත සංදර්ශනවලට අපි සහභාගි වුණේ හැමෝම එකට. ජෝතිපාල, ඉන්ද්‍රාණි, ලතා වල්පොල ඇතුළු සියලු ගායක ගායිකාවන් එකම බස් එකේ තමයි දුර පළාත්වල තිබුණු සංගීත සංදර්ශනවලට යන්නේ.වාදක කණ්ඩායමේ අපි සියලු දෙනාත් සමඟ. හරිම සුහදයි. යන අතරමඟ නාන්න තැනක් ලැබුණොත් නාලා, කාලා හරි විනෝදෙන් තමයි අපි යන්නේ. සංගීත සංදර්ශනයට ගියහමත් තමන්ගේ වාරය එනකන් එළියේ හට් එකේ ගායක ගායිකාවන් එකතුවෙලා ඉන්නවා. නමුත් වර්තමානයේ මේ සියලු දේ වෙනස් වෙලා. අද ඒ සුහද බව අඩුවෙලා. හැමදේම වාණිජකරණය වෙලා. වර්තමාන තත්ත්වය පිළිබඳ නම් කනගාටුවක් තිබෙනවා.අද හැමදේම තරගයක් ‍ෙවලා. අනිත් කෙනා පෙරළගෙන තමන් නැඟිටින්න තමයි බලන්නේ. හැකියාවට තැනක් වගේම තැනට සුදුසු හැකියාවක් සහිත අය ඉන්නවාද කියන එකත් අද ගැටලුවක්. දක්‍ෂ අය බිහිවෙනවා වගේම එක දිගට පවත්වන ආධුනික ගීත රැල්ල හරහා සංගීත ක්ෂේත්‍රයට අගතියකුත් සිදුවනවා. කොහොම වුණත් සංගීත ක්ෂේත්‍රයට පිවිසීමට පෙර සංගීත ඥානය ලබා ගැනීම, ප්‍රවීණයන්ගෙන් උපදෙස් ලබා ගැනීම ඉතා වැදගත්. මේ දේවල් නිවැරැදිව අවබෝධ කරගතහොත් ඉදිරි සංගීත ක්ෂේත්‍රය වඩාත් සුබදායක වේවි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>04</day>
    </date>
    <link>http://www.dinamina.lk/2013/07/04/_art.asp?fn=f1307045</link>
    <topic>නළු නිළියෝ කුලීකාරයෝ නෙවෙයි</topic>
    <author>සටහන- සමදරා ඡායාරූපසරත් පීරිස්</author>
    <content>“අච්චරට මෙච්චර නම් මෙච්චරට කොච්චරද” කියමනද අද බොහෝ දෙනාගේ මුවඟින් පිට වන හාස්‍යජනක වදනකි. මෙය ඇසූ සැණින් මතකයට එන මල්දෙවැට ටෙලි නාට්‍යයේ පීටර් මෙවර රසමංජරි කතාබහට එක්විය. ඒ මෙම චරිතයට පණ පොවන ප්‍රතිභාපූර්ණ රංගන ශිල්පි දිමුතු චින්තකය. ඔහු සිය රංගන ජීවිතය මෙන්ම උතුරුමැද පළාතේ කලාකරුවන් වෙනුවෙන් සිදු කිරීමට යන සේවාවක් පිළිබඳවද, දැක් වූ අදහස්ය මේ.කොහොමද? මේ දිනවල රංගන කටයුතු?මේ දිනවල අතිශය කාර්ය බහුලයි. මල් දෙවැට ටෙලි නාට්‍යය අවසන් වූවත් අමතරව ජාතික රූපවාහිනියේ විකාශය වන නිර්සත්වයෝ හි යම රජතුමාටත්, තාත්තේ අපි ආවා, ලොකු හාමුදුරුවෝ, පිත්තල කොණ්ඩෑරුම වැනි නාට්‍ය කිහිපයටම දායක වී තිබෙනවා.රාජකාරි කටයුතු, රංගන කටයුතු, ගෘහ ජීවිතය මේ සියල්ල සමබරව කාලය කළමනාකරණය කර ගනිමින් ගත කරනවා. නමුත් වැඩිපුර කාලයක් දී තිබෙන්නේ කලා කටයුතුවලට. හැම මොහොතක්ම කලාව වෙනුවෙන් කැප කරලා තිබෙන්නේ.කලාකරුවන් වෙනුවෙන් සුවිශේෂි කර්තව්‍යයකට දායක වී තිබෙනවා කියන ආරංචිය ඇත්තද?ඇත්තෙන්ම මෙය අනුරාධපුරයේ කලාකරුවන් වෙනුවෙන් කෙරෙන උතුම් පින්කමක් කීවොත් නිවැරැදියි. අනුරාධපුරය කියන්නේ කලාකරුවන් වැඩි පිරිසක් බිහි වුණ ප්‍රදේශයක්. රාජ රාජ පරම්පරාවෙන් එන අතීත කලාකරුවන්ට සම්බන්ධ කලා පුරවරයක් තමයි අනුරාධපුරය කියන්නේ.නමුත් මෙම ප්‍රදේශයට තිබුණු විශාල අඩුපාඩුවක් තමයි රඟහලක් නොමැතිවීම. කුමක් හෝ උත්සවයක් හරි නාට්‍යයක් හරි පෙන්වන්න රඟ ශාලාවක් නොමැති නිසා ඒ සඳහා යොදා ගනු ලබන්නේ විදුහල් රඟහලක් හෝ ප්‍රජා ශාලාවක්. මේ නිසා අංගසම්පූර්ණ, විශාල පිරිසකට එකවර අසුන්ගත හැකි රඟ ශාලාවක් ලබා දෙන ලෙසට අප ජනාධිපතිතුමාගෙන් ඉල්ලීමක් කළා.මෙයට අනුරාධපුරයේ දිස්ත්‍රික් සංස්කෘතික බලමණ්ඩලය හා වන්නියේ වේදිකාව සංවිධානය පුරෝගාමී වුණා. ඒ හරහා මමත් මේ කටයුත්තකට දායක වුණා. ඒ අනුව ජනාධිපතිතුමාගේ උපදෙස් මත අනුරාධපුරයේ කලාකරුවන් වෙනුවෙන් මිලියන හාරසියයක අංග සම්පූර්ණ රඟහලක් ලබා ගන්න හැකි වුණා.නමුත් කියන්න කනගාටුයි වසර එක හමාරක් ගත වුණා. මේ රඟහල තවම ඉදි වුණේ නැහැ. ජනාධිපතිතුමා සිතා සිටිනවා මෙහි කටයුතු සිදු වනවා කියලා. ඒ නිසා රජරට කලාකරුවන් විදිහට අපි පෙළගැසිලා මේ පිළිබඳ ජනාධිපතිතුමාට කරුණු දක්වා නැවත දැනුවත් කිරීමේ වැඩපිළිවෙළක් ගෙන යමින් සිටිනවා. ඒ අනුව ඉදිරියේදී කෙසේ හෝ මේ රඟහල අනුරාධපුරයට ලබා ගැනීමේ වෑයමක තමයි දැන් නිරත වී සිටින්නේ.අනුරාධපුරය සමඟ මෙතරම් සමීප සබඳතාවක් ඇති වුණේ කොහොමද?මා ඉපදුණේ කොළඹ වුණාට පසුව මගේ කුඩා අවධිය ගත කළේ අනුරාධපුරයේ. මූලික අධ්‍යාපනය ලැබුවේ පෙරියන්කුලම මහා විද්‍යාලයේ. ඉන්පසුව අනුරාධපුර මධ්‍ය මහා විදුහලෙන් උසස් පෙළ දක්වා ඉගෙන ගත්තා. ඒ කාලේ තමයි මං මුලින්ම වේදිකා නාට්‍යවලට සම්බන්ධ වුණේ.පාසැල් වේදිකාව මට විශාල අත්වැලක් වුණා. පාසැලේ වේදිකාව හරහා රෝහණ දන්දෙනිය මහතාගේ දෑවරයි වේදිකා නාට්‍යයට සම්බන්ධ වුණා. ඒ පාසල් ශිෂ්‍යයෙක් විදිහට 1987දී. ඉන්පසු 1988 දී වන්නියේ වේදිකාව නාට්‍ය කණ්ඩායමට එකතු වුණා.ජයන්ත චන්ද්‍රසිරි මහතාගේ නාට්‍ය පාඨමාලාවක් තිබුණා පොළොන්නරුවේ. එයට මම, ජයනි, වසන්ත, දුක්ගන්නාරාළ ඇතුළු වර්තමානයේ දක්ෂ කලාකරුවන් කිහිප දෙනෙක්ම සහභාගි වුණා. ඒ හරහා තමයි වන්නියේ වේදිකාව කණ්ඩායම ආරම්භ වුණේ.අද වන විට මද පසුබෑමක් මේ කණ්ඩායම තුළ තිබුණත් වර්තමානයේ පාසල් පද්ධතිය තුළ කලා රසය හඳුන්වා දීමට හා තාරුණ්‍යය නීරස නිර්මාණවලට ඇලිගැලී හිඳීම වළක්වන්නත් අපි පුංචි උත්සාහයක යෙදෙනවා.උතුරු මැද පළාතේ ගල්පල්ලියේ ගස්යට පාන් කකා තමයි එදා අපි නාට්‍ය පුහුණුවීම් කළේ. උතුරු මැද කලා උළෙලේදී දක්ෂ කලාකරුවන් රැසක් කලා ක්ෂේත්‍රයට දායාද වුණා. මගේ හැකියාවන් අනුව වේදිකා නාට්‍ය ගණනාවකට දායක වන්න ඉඩ ප්‍රස්ථාව ලැබුණා.ඒ දොරකඩ අස්න, රූකඩයෝ, මතක බණ ඇතුළු නාට්‍ය ගණනාවක්. මේ සියල්ල රාජ්‍ය නාට්‍ය උළෙලේදී ඇගයීමට පාත්‍ර වුණා. ඒ අනුව බලන කල අනුරාධපුරය තමයි මගේ ජීවිතයේ හැරවුම් ලක්ෂය ඇති කළ තෝතැන්න.වේදිකාව හරහා ගොඩනැඟුණු රංගන හැකියාව ටෙලි නාට්‍යයට එක්කාසු කර ගත්තේ කෙසේද?වේදිකාව තුළින් ලබා ගත් දැනුම හා පන්නරය එක්ක මම ජයන්ත චන්ද්‍රසිරි මහතාගේ දඬුබස්නාමානය ටෙලි නාට්‍යයට සම්බන්ධ වුණා. ඉන්පසුව මගේ ස්වරූපයට ගැළපෙන චරිත මට ලැබුණා. ඒ අනුව මේ වන විට ටෙලිනාට්‍ය සියයකට හා චිත්‍රපට 21 කට රංගනයෙන් දායක වෙලා තිබෙනවා. මං විශ්වාස කරනවා මේ හැම චරිතයකටම සාධාරණයක් ඉෂ්ට කළා කියලා.රංගනයට කඩවසම් බව අත්‍යවශ්‍යමද?කොහෙත්ම නැහැ. කඩවසම් බව අවශ්‍ය මෝස්තර නිරූපණ ශිල්පියකුට රංගන ශිල්පියකු කියන්නේ මෝස්තර නිරූපණ ශිල්පියකු නොවෙයි. රංගනයට බාහිර ස්වරූපයට වඩා අවශ්‍ය වන්නේ හැකියාව. රංගනය යනු භාවයන් ප්‍රකාශ කිරීමක්. මෙය ලේසි පහසු නැහැ. මෙය දෙවියෝ දුන්නු තිළිණයක්. රඟපාන්න ලස්සන ඕනැ නැහැ කියන එක ඔප්පු කරපු නළුවෙක් මම.වර්තමානයේ නවක රංගන ශිල්පි ශිල්පිනියන්ගේ හැකියාව පිළිබඳ සෑහීමකට පත්වන්න පුළුවන්ද?සුවිශේෂි හැකියාවන් සහිත නවක ශිල්පි ශිල්පිනියන් ඉන්නවා. නමුත් ඒ අතර මෙලෝ හසරක් නොදන්න අයත් ඉන්නවා. රංගනය ගැන තබා සාමාන්‍ය දැනුමවත් මේ අයට නැහැ. මෙවැනි අය නිසා අනෙක් රංගන ශිල්පීන්ද අපහසුතාවයට පත් වෙනවා.අද බොහෝ නවකයන්, වැඩිහිටියන්ට, ගුරුවරුන්ට සලකන්නේ නැහැ. අද තරු වෙලා ඉන්න අය හිතන්නේ මම කාටවත් සෙකන්ඩ් වෙන්න ඕනේ නැහැ කියලා. මේ අය ගමන් කරන්න හදන්නේ අධිවේගීව. නමුත් මා හොඳින් දන්නා කරුණක් තමයි මෙවැනි අයට පැවැත්මක් නැහැ. පැවැත්මක් ඇති කර ගන්න නම් හැකියාව දියුණුකරගන්නා සේම අන් අය සමඟ සාමූහිකත්වයෙන්, සහෝදරත්වයෙන් කටයුතු කළ යුතු වනවා. ඒ වගේම ප්‍රවීණයන්ට ගරු කිරීමත් වැදගත්.නවකයන් සම්බන්ධව ඇතිවන ගැටලු නිවාරණය කළ හැක්කේ අධ්‍යක්ෂවරයාට පමණයි. ඒ අය තමයි තීරණය කළ යුත්තේ සිය නිර්මාණ සඳහා දායක කර ගන්නා ශිල්පින් කවුද කියන එක. නමුත් අවාසනාවකට අද සමහර අධ්‍යක්ෂවරු පවා හිතන්නේ නළු නිළියෝ කියන්නේ මුදලට වැඩකරන කුලීකරුවන් කියලා.ඉදිරි කලා කටයුතු මොනවාද?රංගනයට අමතරව ලබන වසරේදී කෙටි නාට්‍යයක් කිරීමේ බලාපොරොත්තුවක් තිබෙනවා. මෙය දරුවන් වෙනුවෙන් නිර්මාණය වන නාට්‍යයක්. මෙයට පෙරත් මා විසින් දරුවන් වෙනුවෙන් නිර්මාණය කළ වඳුරන්ගෙන් පාඩමක් නාට්‍ය ජාතික ළමා හා නාට්‍ය උළෙලේ සම්මාන දිනා ගත්තා.ඒ වගේම මා නිර්මාණය කළ බෞද්ධ කෙටි චිත්‍රපටයක් ඇගැයීමට පාත්‍ර වුණා. ඒ වගේම මේ දිනවල රණවිරුවන් වෙනුවෙන් අභිමංසලදි අපි සතුටුයි වේදිකා නාට්‍ය රංගගත කර තිබෙනවා. මේ හැම දේම සමඟ හඬ කැවීම් සඳහාත් දායක වීමේ බලාපොරොත්තුවක් තිබෙනවා..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n1307052</link>
    <topic>වාස්ගේ බිරියට තරයේ අවවාද</topic>
    <author>සිරන්ජනි කුමාරි</author>
    <content>කෝටිපති ව්‍යාපාරිකයාගේ ඝාතනය සම්බන්ධව සිදුකෙරෙන විමර්ශනවලට කිසිම අයුරකින් බලපෑම් නොකරන ලෙසත් සාක්කිකරුවන්ට තර්ජනය නොකරන ලෙසත් දන්වමින් කොළඹ අතිරේක මහේස්ත්‍රාත් එම්. සහබ්දීන් මහතා ඊයේ (4) හිටපු නියෝජ්‍ය පොලිස්පති වාස් ගුණවර්ධන මහතාගේ බිරියට තරයේ අවවාද කළේය. අධිකරණය මඟින් නිකුත් කර තිබූ සිතාසියකට අනුව කහවිලගමගේ ශ්‍යාමලී ප්‍රියදර්ශනී පෙරේරා මහත්මිය සිය නීතිඥවරයකු මාර්ගයෙන් ඊයේ (04) අධිකරණයට බාර විය.සැකකරුවකුගේ බිරියකට දුරකථන ඇමතුම් 25ක් ලබාදී තර්ජනය කිරීමක් සම්බන්ධයෙන් හිටපු නියෝජ්‍ය පොලිස්පති වාස් ගුණවර්ධන මහතාගේ බිරියට මේ මස 9 වන දින අධිකරණයේ පෙනී සිටින ලෙස දන්වමින් ඉකුත් (23) වන දින මහේස්ත්‍රාත්වරයා නොතීසි නිකුත් කොට තිබිණ.පුද්ගලික හේතු මත එදිනට අධිකරණයේ පෙනී සිටීමට නොහැකි බව සඳහන් කරමින් ඇය ඊයේ (04) මෝසමක් අධිකරණයට ගොනු කරමින් අධිකරණය හමුවේ පෙනී සිටියාය.මෙහිදී සිය සේවාදායිකාව වෙනුවෙන් අධිකරණය හමුවේ කරුණු දැක්වූ නීතිඥ අජිත් පතිරණ මහතා පවසා සිටියේ අධිකරණයෙන් නිකුත් කරන ලද සිතාසියකට අනුව අද (04) දින මෝසමක් මඟින් අධිකරණයට ගරු කිරීමක් වශයෙන් පෙනී සිටින බවය.සිතාසියේ දක්වා ඇත්තේ මේ මස 09 වන දින අධිකරණයේ පෙනී සිටීමට වූවත් තමාගේ පුද්ගලික අපහසුතා හේතුවෙන් එදිනට පෙනී නොසිටීමට කරුණු යෙදී ඇති හෙයින් අද දින පෙනී සිටින බවට නීතිඥවරයා වැඩිදුරටත් කරුණු දක්වමින් පැවැසීය. වර්ෂ 2013/6/25 වන දින රහස් පොලිසියේ වැඩිදුර වාර්තාවට අනුව මා විසින් 0777708849 දරන දුරකථනයෙන් මෙම නඩුවේ සැකකරුවෙකු වන කොස්තාපල් ඒ. පී. සරත්චන්ද්‍ර (57709) යන අයගේ බිරියට දෙන ලද දුරකථන ඇමතුම් සම්බන්ධයෙන් කරුණු සැලකර “ඔයාගේ මහත්තයා රජයේ සාක්කිකරුවකු වෙන්න යන බව ආරංචි වුණා, අපට විරුද්ධව කතා කරනවද? එහෙම රජයේ සාක්කිකරුවෙකු වෙන්න එපා, පවුලේ කාගේ හරි දුරකථන අංකයක් ලබා දෙන්න” යනුවෙන් සඳහන් කර සිටී.එම තැනැත්තිය ඒ සම්බන්ධයෙන් කොටවෙහෙර පොලිසියට ද පැමිණිලි කර තිබේ. මාගේ සේවාදායිකාව එලෙස කිසිදු ආකාරයක බලපෑමක් නොකළ බවට ගරු අධිකරණයේ පවසන බව පැවසූ නීතිඥවරයා මෙම දෙබස ද බැලූ බැල්මට තර්ජනයක හෝ බලපෑම් ස්වරූපයක් නොගන්නා බව පැවැසීය.නීතිඥ අජිත් පතිරණ – ගරු ස්වාමිනි, රහස් පොලිසිය නීතියේ කාර්ය පටිපාටියට පිටස්තර ලෙස කටයුතු කොට නීතිය අතට ගෙන අත්තනෝමතිකව ක්‍රියාකර නඩුව සඳහා සාක්කි නිර්මාණය කිරීමට උත්සාහ දරනවා.ඉන් එක් සිදුවීමක් මේ වනවිට බී වාර්තාවේ රහස් පොලිසියට සැලකර තිබෙනවා. මෙම පැමිණිල්ල කරන ලද බිරියගේ ස්වාමියා ඒ. පී. සරත්චන්ද්‍ර තුන්වන මහේස්ත්‍රාත් අධිකරණයේ දණ්ඩ නීති සංග්‍රහයේ 127 වගන්ති ප්‍රකාරව මෙම නිලධාරියා මඟින් බී වාර්තා අයැද සිටිනවා.127 සම්බන්ධයෙන් පැහැදිලි විවරන කරන ලද නඩු තීන්දුවක් වන “රැජිනට එරෙහි ඥානසිංහ තෙර’ ගරු අධිකරණයට ඉදිරිපත් කරනවා. සැකකරුවකු පොලිසිය බාරයේ සිටිය දී ඔහුගෙන් ප්‍රකාශ ලබා ගන්නා අයුරු මෙහි පැහැදිලිව සඳහන් වෙනවා.1960, 63 එන්.එල්.එල්.ආර්. 121 එම හේතුව මතම තර්ජනාත්මක ස්වරූපය හා අධිකරණයට පැහැදිලි කර දී තිබෙනවා. මෙම ක්‍රියා මඟින් පැහැදිලි වන්නේ අධිකරණය නොමඟ යවා තමාගේ බලය යොදා සැකකරුවකුගේ ප්‍රකාශ ලබාගෙන වැරදි ආකාරයට විමර්ශනය සඳහා යොදා ගැනීමට පොලිසිය උත්සහ දරනවා.මාගේ සේවාදායිකාවගේ පවුලේ සාමාජිකයින් මේ නඩුවට ඈඳා ගැනීමට උත්සහ දරන පොලිසිය වාස් විසින් පොලිසියට කරන ලද තර්ජනාත්මක ප්‍රකාශ හා මාගේ සේවාදායිකාව කරන ලද තර්ජනාත්මක දුරකථන සංවාදයන්හි කිසිම සත්‍යතාවයක් නොමැති බවට මා මෙහිදී පවසා සිටිනවා.මෙහි යටි අරමුණ වන්නේ ස්වාමිපුරුෂයාට ඇප ලබාගැනීමේදී ඊට විරුද්ධ වීම සඳහා කෙරෙන උපක්‍රමයක් ලෙස මා මෙය දකිනවා. ගාමිණී සරත්චන්ද්‍ර 2013/6/17 දින දී තිබෙනවා. දුරකථන ඇමතුම් ලබාගෙන ඇත්තේ ඊට දින තුනකට පෙරයි.රහස් පොලිස් අත්අඩංගුවට පත් වූ නිලධාරින් මාගේ ස්වාමිපුරුෂයා යටතේ වසර 7කට ආසන්න කාලයක් සේවය කළ අයයි. ඔවුන්ගේ පවුල්වල අයගේ දුක සැප බැලුවේ අපි. එම විශ්වාසය අප සතු වෙනවා. එබැවින් දුරකථන 25න් 20ක්ම දී ඇත්තේ දුක සැප විමසීමටයි.අපේ ජීවිතවලට බරපතළ තර්ජනයක් තියෙනවා. පුතායි මායි විතරයි නිවසේ ඉන්නේ. එහෙයින් ගරු අධිකරණයෙන් වගකීමෙන් පවසන්නේ ඔවුන්ට දුරකථන ඇමතුම් ලබාදීමට හෝ පිළිතුරු දීමෙන් වැළකී සිටින බවයි.මහේස්ත්‍රාත් මොහොමඩ් සහබ්දීන් මහතා - 2013/6/23 වැඩිදුර වාර්තාවට අනුව තුන්වන සැකකරුගේ බිරිඳට අධිකරණයේ පෙනී සිටීමට නොතීසි නිකුත් කර තිබුණා. ඇයට නොතිසි නිකුත් කරනු ලැබූවේ පැමිණිල්ලේ කරුණු සලකාය. අද දින මෙම තැනැත්තිය මින් මතුවට පැමිණිලි පාර්ශ්වයට දුරකථන ඇමතුම් ලබා නොදෙනු ලෙස හා ලැබෙන ඇමතුම්වලට පිළිතුරු නොදෙන බවට පොරොන්දු වෙයි. එබැවින් සාක්කිකරුවන්ට බලපෑම් නොකරන ලෙස හා විමර්ශනයට බාධා වන ලෙස සාක්කිකරුවන්ට කිසිම අයුරකින් බලපෑම් හෝ තර්ජනය නොකරන ලෙසට තරයේ අවවාද කරමි. ඒ අනුව ලබන 9 වන දින අධිකරණයේ පෙනී සිටීමට අවශ්‍ය නොවන බව දන්වමි.නීතිඥ අජිත් පතිරණ, මධුර වෙල්ගම, රසික සමරවික්‍රම හා නීතිඥ අනුර සෙනෙවිරත්න මහතා හිටපු නියෝජ්‍ය පොලිස්පති වාස් ගුණවර්ධන මහතාගේ බිරිය වෙනුවෙන් අධිකරණයට කරුණු දැක්වූහ. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n1307053</link>
    <topic>ජගත් චමිලට ලක්‍ෂ 50ක නව නිවෙසක්</topic>
    <author>චන්දිමා එදිරිමාන්න</author>
    <content>“නිව්යෝර්ක් සිටි” ජාත්‍යන්තර සිනමා උළෙලේදී ලොව හොඳම නළුවා වූ ජගත් චමිලට රුපියල් ලක්ෂ 50 ක් වටිනා නව නිවෙසක් ලබාදීමට ඉදිකිරීම් ඉංජිනේරු සේවා නිවාස හා පොදු පහසුකම් අමාත්‍යාංශය තීරණය කර ඇත. මොරටුව සොයිසාපුර මහල් නිවාසවල අලුතින් ඉදිකෙරෙන මහල් නිවාස සංකීර්ණයේ නව නිවෙසක් මේ අනුව ජගත් චමිල මහතාට ලබාදීමට නියමිතය. නිවෙසට අදාළ හිමිකම් පත්‍රය මේ 11 දා ඇමැති විමල් වීරවංශ මහතා අතින් ජගත් චමිල මහතාට ලබාදීමට නියමිතය.නිව්යෝර්ක් සිටි ජාත්‍යන්තර චිත්‍රපට උළෙල සඳහා රටවල් 40කින් චිත්‍රපට 135 සහ කෙටි චිත්‍රපට 10 ඉදිරිපත් කර තිබුණු අතර, ශ්‍රී ලංකාවේ ජගත් චමිල නිර්දේශවී පසුගිය 20 දා පැවැති සම්මාන උළෙලේදී ලොව හොඳම නළුවාට පිදෙන සම්මානය ඒ මහතාට ප්‍රදානය කෙරිණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n1307054</link>
    <topic>බලාගාර කීපයක විදුලි උත්පාදනය නැවතීම ගැන පරීක්ෂණ</topic>
    <author>චමීර ඇල්ලදෙණිය</author>
    <content>ජල විදුලි බලාගාර කිහිපයක විදුලි උත්පාදන කටයුතු තාවකාලිකව නතර කර තිබීම සම්බන්ධයෙන් විශේෂ පරීක්ෂණයක් ආරම්භ කර ඇති බව මහජන උපයෝගීතා කොමිසම පවසයි.ප්‍රමාණවත් තරම් ජලය ලැබී ඇති මෙවන් වකවානුවක ජල විදුලි උත්පාදනය සිදු නොවීම කනගාටුවට කරුණක් බව මහජන උපයෝගීතා කොමිසමේ සභාපති ආචාර්ය ජයතිස්ස ද කොස්තා මහතා සඳහන් කළේය.අලුත්වැඩියා කටයුතු හේතුවෙන් මේ දිනවල ජල විදුලි බලාගාර කිහිපයකවිදුලි උත්පාදන කටයුතු නතර වි ඇති බවට පළවන වාර්තා සැළකිල්ලට ගනිමින් සභාපතිවරයා මේ අදහස් පළ කළේය.ඒ පිළිබඳව වහාම වාර්තාවක් ලංකා විදුලිබල මණ්ඩලයෙන් ඉල්ලා ඇති බව ජයතිස්ස ද කොස්තා මහතා අනාවරණය කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n1307055</link>
    <topic>වාරිමාර්ග නිලධාරියාට පහර දුන් කරුවලගස්වැව ප්‍රා. සභාපති අත්අඩංගුවට</topic>
    <author>චන්ද්‍රිකා පෙරේරා සහ ප්‍රසාද් පූර්ණමාල්</author>
    <content>වාරිමාර්ග දෙපාර්තමේන්තුවේ ක්ෂේත්‍ර නිලධාරියකුට පහරදීම සම්බන්ධයෙන් කරුවලගස්වැව ප්‍රාදේශීය සභාවේ සභාපති නීල් වීරසිංහ මහතා පොලිසිය මඟින් ඊයේ (04) අත්අඩංගුවට ගෙන තිබේ.තබ්බෝව වැවේ ජල ප්‍රශ්නයක් සම්බන්ධයෙන් ඇතිවූ ගැටලුවකදී මේ පහරදීම සිදුකර ඇත. පහරකෑමට ලක් වූ නිලධාරියා පුත්තලම මූලික රෝහලට ඇතුළත් කර ඇති අතර ඔහු නේවාසිකව ප්‍රතිකාර ලබන බව රෝහල් ආරංචි මාර්ග සඳහන් කරයි.පහරදීම පෙරේදා (3) සවස සිදුව තිබේ. සිද්ධිය පිළිබඳ ක්ෂේත්‍ර නිලධාරිවරයා පොලිසියට පැමිණිලි කිරීමෙන්පසු සැකකාර ප්‍රාදේශීය සභා සභාපතිවරයා අත්අඩංගුවට ගෙන ඇත.ජල ගැටලුවක් හේතුවෙන් ඒ පිළිබඳ සොයා බැලීමට යොදවා සිටි වාරිමාර්ග දෙපාර්තමේන්තු ක්ෂේත්‍ර නිලධාරියා සමග ඇතිවූ වචන හුවමාරුවකින් පසු අත්අඩංගුවට පත් ප්‍රාදේශීය සභා සභාපතිවරයා ඔහුට පහරදී තිබෙන අතර පහරකෑමෙන් ඔහුගේ අස්ථි බිඳීමකට ලක්ව තිබේද යන්න පිළිබඳ වෛද්‍ය පරීක්ෂාවකට භාජනය කිරීමට නියමිතය.අත්අඩංගුවට ගත් කරුවලගස්වැව ප්‍රා.ස. සභාපති නීල් වීරසිංහ මහතා ඊයේ (04) පස්වරුවේ පුත්තලම මහේස්ත්‍රාත් අධිකරණයට ඉදිරිපත් කිරීමෙන් අනතුරුව මෙම 9දා දක්වා රක්ෂිත බන්ධනාගාරගත කිරීමට නියෝග කෙරිණි.අත්අඩංගුවට ගත් කරුවලගස්වැව ප්‍රාදේශීය සභා සභාපතිවරයා අධිකරණය හමුවට ඉදිරිපත් කිරීමට නියමිතය. පුත්තලම නියෝජ්‍ය පොලිස්පති කිත්සිරි ගනේගම මහතාගේ උපදෙස් මත පොලිස් අධිකාරී අනුර අබේරත්න හා සහකාර පොලිස් අධිකාරී පී.එස්. දයාරත්න මහත්වරුන්ගේ මෙහෙයවීමෙන් කරුවලගස්වැව පොලිස් ස්ථානාධිපති පොලිස් පරීක්ෂක එල්.බී. අබේරත්න මහතා ඇතුළු නිලධාරීහු පරීක්ෂණ පවත්වති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n1307056</link>
    <topic>ලංකා ඊ නිවුස් ලේක්හවුස් ආයතනයට කනගාටුව පළ කරයි</topic>
    <author/>
    <content>‘ලේක්හවුස් මහදැනමුත්තා සහ ගොං ගෝලයන්ගේ අලුත්ම කථාව’ යන ලංකා ඊ නිවුස් වෙබ් අඩවියෙහි පළ වූ පුවත පිළිබඳව ඇසෝසියේටඩ් නිව්ස් පේපර්ස් ඔෆ් සිලෝන් ලිමිටඩ් නැතහොත් ලේක්හවුස් ආයතනය වෙත බලවත් කනගාටුව පළ කරයි.සිංහල, ඉංග්‍රීසි සහ දෙමළ භාෂා ත්‍රිත්වයෙන්ම ලංකා ඊ නිවුස් වෙබ් අඩවියෙහි වර්ෂ 2008 ඔක්තෝබර් මස 15වැනි දින පළ වූ උක්ත ශීර්ෂයෙන් යුත් ලිපිය නැතහොත් පුවත තුළින් ලංකාවේ ප්‍රසිද්ධ පුවත්පත් සහ ප්‍රකාශන රාශියක ප්‍රකාශක වන උක්ත කී ඇසෝසියේටඩ් නිවුස් පේපර්ස් ඔෆ් සිලෝන් ලිමිටඩ්නැතහොත් ලේක්හවුස් ආයතනයට, එහි සභාපතිට හෝ එහි ප්‍රධාන නිලධාරීන්හට කිසියම් සිත් තැවුලක් හෝ අපහාසයක් සිදු වුණි නම් ඒ පිළිබඳව එවකට එකී වෙබ් අඩවියෙහි කර්තෘ වශයෙන් කටයුතු කළ බෙනට් රූපසිංහ වන මාගේ බලවත් කනගාටුව මෙමගින් පළ කරන අතර මා වෙත දක්වන ලද තොරතුරු සහ අදාළ මූලාශ්‍රයන් පරිශීලනය කිරීමෙන් පසු ‍එසේ එකී පුවතෙහි සඳහන් කරුණු සත්‍ය ‍කරුණු නොවන බවට මා හට අවබෝධ වූ බවද කියනු කැමැත්තෙමි.උක්ත කී ඇසෝසියේටඩ් නිව්ස් පේපර්ස් ඔෆ් සිලෝන් ලිමිටඩ් නැතහොත් ලේක්හවුස් ආයතනය විසින් පැමිණිලිකරු වශයෙන් උක්ත කී ලංකා ඊ නිව්ස් හි ඩී.පී. සඳරුවන් සේනාධීර සහ බෙනට් රූපසිංහ වන මා හට එරෙහිව කොළඹ දිසා අධිකරණයේ පවරා ඇති නඩු අංක 01330 / 09 / DMR නඩුවේදී පැමිණිලිකරු සහ තුන්වන විත්තිකරු වන මා අතර වර්ෂ 2013 මැයි 21වැනි දින ඇති කර ගන්නා ලද සමථ කොන්දේසි ප්‍රකාරව මෙලෙස පළ කර සිටින්නෙමි.මේ වගට බෙනට් රූපසිංහනඩුවේ පැමිණිලිකරු වෙනුවෙන් සුදර්ශී හේවාවසම් මෙනවියගේ උපදෙස් මත නීතිඥ හර්ෂණ රණසිංහ මහතා සමඟ ජනාධිපති නීතිඥ චන්දන ලියනපටබැඳි මහතා පෙනී සිටි අතර තුන්වන විත්තිකරු වෙනුවෙන් නීතිඥ වරුණ ද සේරම් මහතා සමඟ නීතිඥ සාලිය පීරිස් මහතා පෙනී සිටි‍යේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n1307057</link>
    <topic>මාර්ග සංවර්ධනයට ඉකුත් වසර අටට බිලියන 5000ක්</topic>
    <author>ධනුෂ්ක ගොඩකුඹුර</author>
    <content>මෙරට ප්‍රධාන මාර්ග හා ප්‍රාදේශීය මාර්ග සංවර්ධනය සඳහා පසුගිය වසර අටක කාලයේ මහින්ද චින්තන ඉදිරි දැක්ම යටතේ රුපියල් බිලියන 500ක මුදලක් වැය කර ඇත.මේ යටතේ ප්‍රධාන මාර්ග කිලෝමීටර් 6500ක් සහ ප්‍රාදේශිය මාර්ග කිලෝමීටර් 15000ක් පමණ සංවර්ධනය කර ඇති බව ජනාධිපති මහින්ද රාජපක්ෂ මහතාගේ ප්‍රධානත්වයෙන් අරලියගහ මන්දිරයේදී පෙරේදා (3) පැවැති සාකච්ඡාවක දී හෙළි විය.මහාමාර්ග අමාත්‍යාංශයේ ප්‍රගතිය සහ සේවක ගැටලු පිළිබඳව මෙහිදී අවධානය යොමු කෙරුණු අතර මාර්ග සංවර්ධන අධිකාරියේ සේවක ගැටලු නිරාකරණය සඳහා වූ ඒකාබද්ධ ගිවිසුමකටද අස්සන් තැබිණි.පසුගිය වසර අටට රජය දීප ව්‍යාප්තව කළ සැලසුම් සහගත මාර්ග සංවර්ධන වැඩපිළිවෙළ හේතුවෙන් ග්‍රාමීය ආර්ථිකය මෙන්ම රටේ සමස්ත ආර්ථිකය ද වේගවත් වී ඇති බව ජනාධිපතිවරයා පැවසීය.මර්ග සංවර්ධන අධිකාරියේ කාර්යභාරය සහ පසුගිය කාලසීමාවේ ළඟා කරගත් ඉලක්ක අගය කළ ජනාධිපතිතුමා ප්‍රධාන මාර්ග මෙන්ම අතුරු මාර්ග සංවර්ධන කිරීම ඒකාබද්ධ ව්‍යාපෘතියක් ලෙස ක්‍රියාත්මක කළ යුතු බවත් අබලන් වූ අතුරු මාර්ග හඳුනාගැනීමට ක්‍රමවත් වැඩපිළිවෙළක් සැකසිය යුතු බවත් කීවේය.කටුනායක කොළඹ අධිවේගී මාර්ගය සහ දකුණු අධිවේගී මාර්ගය මාතර දක්වා දීර්ඝ කිරීම මේ වසරේ නිම කිරීමට නියමිත අතර නුවර අධිවේගී මාර්ගයේ වැඩකටයුතු මේ වසරේ ආරම්භ කිරීමට නියමිතය.ජනාධිපති ලේකම් ලලිත් වීරතුංග, මාර්ග සංවර්ධන අමාත්‍යාංශයේ ලේකම් ආර්.ඩබ්ලිව්.ආර්. ප්‍රේමසිරි මහත්වරු මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n1307058</link>
    <topic>මූඩීස් වාර්තාව පරස්පරයි</topic>
    <author>මහින්ද අලුත්ගෙදර</author>
    <content>ජාත්‍යන්තර ප්‍රාග්ධන වෙළෙඳපොළ සමීක්ෂණ සිදුකරන මූඩීස් ආයතනය ශ්‍රී ලංකාව සම්බන්ධයෙන් පළ කර ඇති නවතම වාර්තාව පරස්පර විරෝධී බව ශ්‍රී ලංකා මහ බැංකුව අවධාරණය කරයි.විදේශ ණය ගැනීම් සදහා වන ස්වෛරීත්ව ණය ශ්‍රේණි ගත කිරීම් වලින් ශ්‍රී ලංකාව "ධනාත්මක" තත්ත්වයේ සිට "ස්ථාවර" මට්ටම කරා පැමිණ තිබෙන බවද එය වෙනස් කිරීම අවධානයකින් තොර මෙන්ම පසුඟාමී ක්‍රියාවක් බවද මහ බැංකුව කියයි. මේ මඟින් ශ්‍රී ලංකා ආර්ථිකයේ තත්ත්වය සහ මෑතකාලීන ප්‍රගමනයන් නිසිලෙස නිරූපණය නොකරන බවද පෙන්වාදෙයි.පසුගිය වසර දෙකක කාලයේ විදේශීය ගෙවීම් තත්ත්වය වර්ධනයේ මඳ බව සහ රාජ්‍ය මූල්‍ය ඒකාග්‍රතා ක්‍රියාදාමයේ මන්දඟාමීත්වය මේ සඳහා පාදක කර ගත් බවට මූඩීස් ආයතනය පෙන්වාදී තිබේ.විදේශීය ගෙවීම් තත්ත්වය අනුව විදේශ සංචිත පසුගිය 2011 වසරේ ජූලි මාසයේ ශ්‍රී ලංකාවේ දැක්ම ධනාත්මක වශයෙන් වෙනස් කළ අවස්ථාවේ දී අත්පත් කර ගත් ඉහළ මට්ටමට වඩා පහළින් පවතින බව ප්‍රකාශ කරන මූඩීස් ආයතනය වාණිජ බැංකුවල වගකීම් තත්ත්වය 2011 වසරේ ජූලි මස සහ 2013 වසරේ පෙබරවාරි මස අතර කාලයේ දී දෙගුණ වී ඇති බවද කියා සිටී.මේ අතර ශ්‍රී ලංකා මහ බැංකුව පෙන්වා දෙන්නේ අපක්ෂපාතී විශ්ලේෂණයකින් පැහැදිලිවම හෙළිදරව් වියයුතු සාධක ගණනාවක් නොසළකා හැර ඇති බවයි.ශ්‍රී ලංකාවේ ණය ශ්‍රේණි ගත කිරීම පිළිබඳ දැක්ම පහළ දැමුව ද ශ්‍රී ලංකා බලධාරීන් පසුගිය 2012 වසරේ ජූනි මාසයේ දී මූඩිස් ආයතනය ගෙන හැර දක්වන ලද පරිද්දෙන්ම ශ්‍රේණි ගත කිරීම ඉහළ නංවා ගැනීමට හේතුකාරක වන ආකාරයේ යෝග්‍ය ප්‍රතිපත්ති ක්‍රියාදාමයන් ක්‍රියාවට නංවා ඇති බව ශ්‍රී ලංකා මහ බැංකුව කියයි. ඒ හේතුවෙන් මූඩීස් ආයතනය මගින් ශ්‍රී ලංකාවේ ශ්‍රේණි ගත කිරීමේ දැක්ම "ධනාත්මක" සිට "ස්ථාවර" දක්වා වෙනස් කිරීම පසුගිය වසරේ ජූනි මස ඉදිරිපත් කළ ඔවුන්ගේම ඇගයීමට ප්‍රතිවිරුද්ධ වීමක් බවද මහ බැංකුව පෙන්වාදෙයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n1307059</link>
    <topic>වායුසමීකරණ යන්ත්‍රයෙන් විෂබීජ ඇතුළු‍ වෙලා</topic>
    <author>සමන්තී වීරසේකර</author>
    <content>වායුසමීකරණ යන්ත්‍රයෙන් විෂබීජ ඇතුළු වීමෙන් මහනුවර රෝහලේ අක්ෂි ඒකකයේ ශල්‍යාගාරය දින නියමයක් නොමැතිව වසා දමා තිබේ.අදාළ ශල්‍යාගාරය තුළදී පෙරේදා (03) අක්ෂි ශල්‍යකර්මයට ලක් කළ රෝගීන් තිදෙනකුගේ අක්ෂිවල ආසාදන තත්ත්වයන් මතු වීමෙන් මෙම පියවර ගත් බව මහනුවර මහ රෝහලේ නියෝජ්‍ය අධ්‍යක්ෂ සුසිල් සිරිවර්ධන මහතා කීය.දිනකට මහනුවර රෝහලේ අක්ෂි ශල්‍යාගාරයේදී අක්ෂි සැත්කම් 40ත් 50ත් ප්‍රමාණයක් සිදු කෙරෙන අතර අක්ෂි ශල්‍යකර්ම සඳහා දින නියම කළ රෝගීන් මහත් අපහසුතාවට පත්ව සිටිති.මෙම ශල්‍යාගාරය වසාදැමීම සමඟ අක්ෂි සැත්කම් සඳහා පැමිණෙන රෝගීන් ආපසු හරවා යැවීමට ශල්‍ය වෛද්‍යවරු පියවර ගෙන ඇත.හදිසි සැත්කම්වලට ලක් කළ යුතු රෝගීන් කොළඹ ඇස්වාට්ටුව වෙත යොමු කිරීමටත්, දැනට වසා තිබෙන ශල්‍යාගාර ක්ෂුද්‍රජීවී ඒකකයේ (Microbiology Unit) අධීක්ෂණය යටතේ පිරිසුදු කිරීමටත් පියවර ගෙන ඇතැයි නියෝජ්‍ය අධ්‍යක්ෂවරයා කීය.මහනුවර අක්ෂි ඒකකය ස්ථාපිත කොට වසර 12ක් ගතව ඇති අතර ප්‍රධාන වායුසමීකරණ (Central AC) ශල්‍යාගාරයට අත්‍යවශ්‍ය බැවින් ඒවා කඩිනමින් ස්ථාපිත කරදෙන ලෙස දිගින් දිගටම සෞඛ්‍ය අමාත්‍යංශයෙන් ඉල්ලීම් කළ බව ද හෙතෙම කීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n13070510</link>
    <topic>13 ගැන ඉදිරි කටයුතු රාජ්‍ය තාන්ත්‍රිකව ඉන්දියාවට කියනවා</topic>
    <author>සිතාරා සේනානි සහ චමීර ඇල්ලදෙණිය</author>
    <content>දහතුන්වැනි සංශෝධනය සම්බන්ධයෙන් ඉදිරියේදී කටයුතු කරන ආකාරය පිළිබඳ රාජ්‍ය තාන්ත්‍රික මට්ටමින් ඉන්දියාව දැනුම්වත් කිරීමට රජය පියවර ගන්නා බව ජනමාධ්‍ය හා ප්‍රවෘත්ති ඇමැති කෙහෙලිය රඹුක්වැල්ල මහතා පවසයි.දහතුන්වැනි සංශෝධනය ඉන්දු- ශ්‍රී ලංකා ගිවිසුමේ ප්‍රතිඵලයක් වශයෙන් මෙරටට ලැබුණු බව පෙන්වා දුන් ඇමැතිවරයා එහෙයින් දෙරටම එහි පාර්ශ්වකරුවන් වන නිසා මෙලෙස රාජ්‍ය තාන්ත්‍රික වශයෙන් ක්‍රියාකිරීම අවශ්‍ය බවද සඳහන් කළේය. ඇමැති කෙහෙලිය රඹුක්වැල්ල මහතා මේ බව පැවැසුවේ ඇමැති මණ්ඩල තීරණ දැනුම්දීම සඳහා ජනමාධ්‍ය හා ප්‍රවාත්ති අමාත්‍යාංශ ශ්‍රවණාගාරයේ ඊයේ (4) පැවැති මාධ්‍ය හමුවේදී මේ සම්බන්ධයෙන් මාධ්‍යවේදීන් මතු කරන ලද ප්‍රශ්නවලට පිළිතුරු දෙමිනි.පළාත් සභාවලට පොලිස් හා ඉඩම් බලතල ලබා දිය යුතුද නැතිද යන්න සම්බන්ධයෙන් රජයේ ස්ථාවරය ආර්ථික සංවර්ධන ඇමැති බැසිල් රාජපක්ෂ මහතා ඉන්දියානු සංචාරයේදී එරට බලධාරීන් දැනුම්වත් කරනු ඇතැයිද ඇමැතිවරයා පැවැසීය.ඒ මහතා එහිදී මෙසේද පැවැසීය.13වැනි සංශෝධනය අපට ලැබෙන්නේ එවකට ඉන්දීය අගමැතිව සිටි රාජීව් ගාන්ධි සහ එවකට ශ්‍රී ලංකා ජනාධිපතිව සිටි ජේ.ආර්. ජයවර්ධන මහත්වරුන් අස්සන් කළ ඉන්දු ලංකා ගිවිසුම මඟිනුයි. මේ නිසා දෙරටේ රාජ්‍ය නායකයන් එහි කොටස්කරුවන් බවට පත්ව තිබෙනවා. කෙසේ වෙතත් එයින් වසර 25කට පසුව පළාත් සභා සම්බන්ධයෙන් විද්‍යාත්මකව සිදු කැරුණු පර්යේෂණයකින් පසු 13වැනි සංශෝධනය යටතේ පළාත් සභාවලට දී තිබෙන පොලිස් හා ඉඩම් බලතලවල යම් වෙනස්කම් සිදුවිය යුතු බව හඳුනාගෙන තිබෙනවා.විශේෂයෙන් ම පළාත් සභා ආරම්භ කළ කාලයේ සිට මේ දක්වා කිසිම පළාත් සභාවක් පොලිස් හා ඉඩම් බලතල පාවිච්චි කර නෑ. එය යථාර්ථවාදීව ක්‍රියාත්මකවී නැති බවයි එයින් පෙනී යන්නේ. මේ නිසාම මෙතෙක් ක්‍රියාත්මකවී නැති දෙයක් සම්බන්ධයෙන් ඉදිරියේදී ලබා දෙන්නාවූ යම් තීන්දුවක් වේ නම් එය අලුත් තත්ත්වයක් මෙන්ම පවතින තත්ත්වයට වඩා වෙනස් තත්ත්වයක් ද වෙනවා යයිද ඇමැතිවරයා වැඩිදුරටත් පැවැසීය.රජයේ ප්‍රවෘත්ති අධ්‍යක්ෂ ජනරාල් මහාචාර්ය ආරියරත්න ඇතුගල, රජයේ ප්‍රවෘත්ති අධ්‍යක්ෂ වසන්ත ප්‍රිය රාමනායක මහත්වරුද මේ අවස්ථාවට සහභාගී වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n13070511</link>
    <topic>ඇසළ උදානය පන්නල සැණකෙළි සංදර්ශනය</topic>
    <author/>
    <content>නවරන් ප්‍රජා ඇසළ සදහම් කලාපය 2013.07.22, 23, 24 දිනවල කටුගම්පල ආසනයේ නාරංගොඩ “නවරන්” ක්‍රීඩාංගනයේදී වයඹ පුරවරයේ ඇසළ කලාපයට යන ඔබට දැකිය හැකි දර්ශනීය හා විශාලතම ඇසළ තොරණ ප්‍රදර්ශනය වේ.පෙ.ව. 6 සිට ජුලි 22 ඇසළ පැරණි සැරසිලි ජුලි 23 සංස්කෘතික සංදර්ශනය, ඌරුවරිගෙ වන්නිලැත්තන්ගේ ප්‍රධානත්වයෙන්, ජුලි 24 හිටිවන කවි මඩුව සමස්ත ලංකා කවි සම්මේලනය මෙහෙයවයි. ජුලි 24, අක්ෂි සායනයද, ජුලි 25 තුන් ආයන කාව්‍යමය ධර්ම දේශනය (ධ්ඊව් පෝදා දහම් ගඟුල වැඩ සටහනෙහි ධර්මදේශකයාණන් වහන්සේලා මෙහෙයවයි. සැණකෙලි අංග රැසක් සමඟ සංවිධානය කරන නවරන් ව්‍යාපාරික ප්‍රජාව සමඟ තවදුරටත් තරුණ කැල වෙළෙඳ කුටි -රංග 0778246166.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n13070513</link>
    <topic>අවබෝධයෙන් ඉගැන්වීම ගුරුවරුන්ගේ කාර්යයයි</topic>
    <author>චමීර ඇල්ලදෙණිය</author>
    <content>ලොව වැඩියෙන්ම වෙනස්වන තාක්ෂණ විෂයලෝකයේ වැඩියෙන්ම වෙනස් වන විෂය තාක්ෂණ විෂය ධාරාව බව යෞවන කටයුතු හා නිපුණතා සංවර්ධන ඇමැති ඩලස් අලහප්පරුම මහතා පවසයි.තාක්ෂණ විෂය වර්ධනය කිරීම තුළින් ස්නායු පද්ධතියට ඇතුල් කරන චිප් එකක් මඟින් අනාගත මිනිසා ක්‍රියාත්මක වේවි යැයිද ඇමැතිවරයා අනාවැකි පළ කළේය.මේ විෂය උගන්වන ගුරුවරුන් මේ වෙනස්වීම ඉතා හොඳින් අවබෝධ කරගත යුතු බවද අලහප්පරුම මහතා අවධාරණය කළේය.පාසල්වල තාක්ෂණ විෂය ඉගැන්වීම සඳහා නිපුණතා සංවර්ධන අමාත්‍යාංශයෙන් තෝරාගන්නා ලද ගුරුවරුන් දැනුවත් කිරීම සඳහා පැවති වැඩමුළුවේදී ඇමැතිවරයා මේ බව ප්‍රකාශ කළේය. කොළඹ නාරාහේන්පිට ජාතික වෘත්තීය පුහුණු මධ්‍යස්ථාන ශ්‍රවණාගාරයේදී පැවත්විණ.ඩලස් අලහප්පෙරුම මහතා මෙසේද කීය.අද මට ස්වයං අභිමානයක් තිබෙන දවසක්. අපේ රටේ අනාගතය වෙනුවෙන් තීරණාත්මක තීන්දුවක් ගන්න මැදිහත් වුණා කියන අභිමානය මට තිබෙනවා. ශ්‍රී ලාංකීය භූමියේ බෙදුම්වාදය අවසන් කිරීම වෙනුවෙන් 2009 මැයි 18 දා ඉතිහාසයට එක් වුණා වගේම අධ්‍යාපනයේ බෙදුම්වාදය අවසන් කළ දිනය ලෙස 2013 ජුනි 20 වැනිදා ඉතිහාස ගතවේවි.තාක්ෂණ නව විෂයය ධාරාව උසස් පෙළට හඳූන්වාදීම තීරණාත්මක කටයුත්තක්. සම්පූර්ණ අධ්‍යාපන ක්ෂේත්‍රයේම මේ සඳහා වෙනස්කම් රැසක් කළ යුතුයි. දයන්ත විජේසේකර මහාචාර්යතුමා මා සමඟ ප්‍රකාශ කළා එතුමා මේ කටයුත්ත වෙනුවෙන් වසර 15ක් මහන්සි වුණා කියලා. මහින්ද රාජපක්ෂ ජනාධිපතිතුමා ඇරෙන්න වෙන රාජ්‍ය නායකයෙකු යටතේ මෙවැනි දේ කරන්න අමාරුයි. පසුගිය ආණ්ඩුවලට අනාගතවාදීව මේ දිහා බලන්න හැකියාවක් තිබුණේ නැහැ. මේ වැඩපිළිවෙළ සාර්ථක කරගැනීම සඳහා ජනාධිපතිතුමා ප්‍රබල තෙරපීමක් කළා.පාසැල්වල ඉංජිනේරු තාක්ෂණය ඉගැන්වීම සඳහා අපේ අමාත්‍යාංශයේ උපදේශකවරුන් 303 දෙනෙක් ලබාදෙනවා. කාර්මික විද්‍යාල පද්ධතියෙන් 14, වෘත්තීය පුහුණු අධිකාරියෙන් 130ක්, ආධුනිකත්ව මණ්ඩලයෙන් 23ක් හා ජර්මානු කාර්මික අභ්‍යාස ආයතනයෙන් 09 ක් මේ සඳහා තෝරාගත්තා. මොවුන් භාරගෙන තිබෙන්නේ ප්‍රබල අභියෝගයක්.තාක්ෂණ විෂය ධාරාව ලෝකයේ වේගයෙන්ම වෙනස් වන විෂය ධාරාවයි. 2013 දී තාක්ෂණ විෂය ධාරාවෙන් උ.පෙළ හදාරන දරුවන් 2016 දී උ.පෙළ විභාගයට මුහුණ දෙනවා. මේ විෂය ධාරාවෙන් උපාධිධාරියෝ බිහිවෙන්නේ 2020 දී.එදාට මේ විෂය කොතරම් වෙනස් වෙලා තියේවිද? මිනිසා හදට ගියාම අපි හිතුවා, එතනින් එහාට ලෝකයක් නැහැ කියලා. අද තියෙන්නේ තොරතුරු තාක්ෂණ යුගයක්. මේසේ උඩ තිබූ දැවැන්ත පරිගණකය අද සාක්කුවට ඇවිත්.තාක්ෂණයේ දැවැන්ත වෙනස් වීම් ඒ දරුවන්ට උගන්වන ගුරුවරු එය තේරුම් ගන්න ඕනෑ. ලෝකයේ දියුණුම තාක්ෂණය අතේ තියන් ඉන්න දරුවන් අපේක්ෂා භංගත්වයට පත්වුනොත් එය ඉතා අවාසනාවන්ත තත්ත්වයක් උදාවීමට හේතු වෙනවා.අධ්‍යාපන ඇමැති බන්දුල ගුණවර්ධන, අධීක්ෂණ මන්ත්‍රී මොහාන් ලාල් ග්‍රේරු, වෘත්තීය තාක්ෂණ විශ්වවිද්‍යාලයේ උපකුලපති ආචාර්ය ටී.ඒ.පියසිරි මහත්වරුන්ද මෙහිදී කතා කළහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n13070514</link>
    <topic>සියලු දේශපාලන පක්ෂ එක්වී</topic>
    <author>අනුර ප්‍රේමලාල්</author>
    <content>සියලුම දේශපාලන පක්ෂ කට්ටි පනිමින් තම වගකීම් පැහැර හරින්නේ නැතිව එක සාකච්ඡා මේසයකට පැමිණ රටේත් ජනතාවගේත් අභිවෘද්ධිය හා ආරක්ෂාව වෙනුවෙන් නව ව්‍යවස්ථාවක් සකස් කර ගැනීමට ක්‍රියා කළ යුතු යැයි ශශ්‍රී ලංකාවේ කොමියුනිස්ට් පක්ෂයේ ප්‍රධාන ලේකම් හා මානව සම්පත් කටයුතු පිළිබඳ ජේ්‍යෂ්ඨ ඇමති ඩිව් ගුණසේකර මහතා එම පක්ෂයේ 70 වෙනි සංවත්සර උත්සවය අමතමින් ප්‍රකාශ කළේ ය.ශ්‍රී ලංකාවේ කොමියුනිස්ට් පක්ෂයේ 70 වෙනි සංවත්සර උළෙල පසුගිය 3 දා මහරගම තරුණ මධ්‍යස්ථානයේදී පැවැත්විණි.එහිදී වැඩිදුරටත් කථා කළ ගුණසේකර මහතා මෙසේද පැවසීය. වසර 25ක් සොල්බරි ආණ්ඩුක්‍රම ව්‍යවස්ථාව යටතේද, වසර 6ක් පළමුවන ජනරජ ව්‍යවස්ථාවද, වසර 35ක් ජේ.ආර්.ගේ ව්‍යවස්ථාව යටතේ කල් ගෙවූ අපි ආපසු හැරී බලනවිට නිදහසින් පසු 1978 න් පසු තරම් අවුල් වියවුල් තිබූ කාලයක් ඉන් පෙර නොතිබිණි. ඒ ඉංශ්‍රීසි, ප්‍රංශ, අමෙරිකානු ව්‍යවස්ථාවල සංකලනයේ ප්‍රතිඵලයක් වූ නව ලිබරල්වාදය ස්ථාපිත කිරීමට ගෙන ආ මෙම ව්‍යවස්ථාව සෑම ක්ෂේත්‍රයකම අර්බුද නිර්මාණය කර තියෙනවා.ජාතියක් වශයෙන් මේ ව්‍යවස්ථා අර්බුදයක් සමග තවත් අභියෝග තුනක් තිබේ. එනම් ජාතික ප්‍රශ්නය, ආර්ථිකය නැංවීම, අපේ ජාත්‍යන්තර සබඳතා යන අභියෝගතා හතරම ජය ගැනීමට සිදුවී තියෙනවා.යුද්ධය නිමාවට පත්වීමෙන් පසු ඉතිහාසය අපට යළිත් අවස්ථාවක් ලබාදී තිබෙනවා ජාතික ගැටලුවට විසඳුමක් සෙවීමට. ඒ සඳහා අප ගත යුත්තේ හැඟීම්වලට වහල් නොවූ බුද්ධිමත් ප්‍රවේශයකි. ඊට අපේ රටේ ඉතිහාසයෙනුත් අන් රටවල ඉතිහාසයෙනුත් පාඩම් උගත යුතුයි. සුළුතරය වශයෙන් සලකනු ලබන ජනතාවට අභිමානයක්, ආත්මගෞරවයක් හා අනන්‍යතාවක් තිබෙන බව අප වටහාගෙන ක්‍රියා කළ යුතු ය. අපට වැරදුණු තැන භාෂා ප්‍රශ්නයෙන් උගත හැකියි. දමිළ භාෂාව රාජ්‍ය භාෂාව කිරීමට විරුද්ධ වූ අප වසර 30කට පසුව ආණ්ඩුක්‍රම ව්‍යවස්ථාව තුළින්ම දමිළ බස රාජ්‍ය භාෂාව බවට පත් කර තිබේ. එය ක්‍රියාත්මක වීම ආරම්භ වූයේ මෑතක සිටයි. එසේ එය ක්‍රියාත්මක වුණේ තවත් වසර 20කට පසු බව පැහැදිලියි.එදා මෙය පිළිනොගත් සියලු දේශපාලන පක්ෂ දැන් දමිළ බස රාජ්‍ය භාෂාවක් ලෙස පිළිගන්නවා. ඒ නිසා සිදුවූ විනාශය කොයි තරම් ද?බලය බෙදීම ගැන තිබෙන්නේ එවැනිම හුඹස් බියකි. සිතින් මවාගත් බියක්ය. එසේ නම් ඡන්ද පදනම නැතිවේ යැයි යන පදනම් විරහිත බිය අපි ඉවත දමා ජාතික ප්‍රශ්නවලදී ජනතාවට නායකත්වය දිය යුතුයි. සමාජ චින්තනය සැපයිය යුත්තේ නායකයින්ය. අධිෂ්ඨානයත්, කැපවීමත්, නොසැලෙන නායකත්වයත් ඊට අවශ්‍යයි. මෙහිදී අපි නෙල්සන් මැන්ඩලාගෙන් පාඩම් උගත යුතුයි.අප ඉකුත් වසර 07 තුළ වේගවත් ආර්ථික වර්ධනයක් සිදුකොට තිබේ. එහෙත් එම සංවර්ධනය තුළින් ම සමාජ අර්බුදයක් නිර්මාණය වෙමින් තියෙනවා. මෙය අප කළමනාකරණය කළ යුතුයි. ඒ සඳහා වූ සංකල්පමය ප්‍රතිපත්තිමය තීරණ ගැනීම අවශ්‍ය වේ. ආර්ථික වර්ධනය ජනතාවගේ ජීවිත තුළින් හා මහා භාණ්ඩාගාරයෙන් පිළිබිඹු විය යුතුයි. මේ දෙකම සිදු වන්නේදැයි ප්‍රශ්නයකි. ඇති නැති පරතරය පුළුල්වීම නව ලිබරල් වාදයේ ගති ලක්ෂණයකි. මීට කදිම නිදසුන නව ලිබරල් වාදය කලින් ස්ථාපිත කළ චිලි රාජ්‍යයි.අප සියලු රටවල ජනතාව සමග මිත්‍ර සබඳතා තබාගත යුතුයි. එසේ වුවද ලෝක රටාව, බලතුලනය යථාර්ථය තේරුම් ගත යුතු වේ. විවිධ රටවල ගෝලීය උපාය මාර්ග මෙන්ම භූ දේශපාලනික අවශ්‍යතා තේරුම්ගත යුතුයි. අපේ අභ්‍යන්තර ප්‍රශ්න අප විසින්ම විසඳාගතහොත් කිසිදු රටකට අපේ කටයුතුවලට ඇඟිලි ගැසීමට කොන්දේසි ඇති නොවනු ඇත.පේ ජාතික ශක්තිය නංවාලීමට අවශ්‍ය වන්නේය. ජාත්‍යන්තර කීර්තියද නංවාලිය යුතුයි.ලෝකයේ 40% ක් ජනතාව ජීවත් වනුයේ කොමියුනිස්ට් පාලනය තිබෙන රටවල් හා පාලනයට කොමියුනිස්ට් සහයෝගයක් තිබෙන රටවලයි.මෙහිදී නේපාලයේ හිටපු අගමැති හා ඒ රටේ කොමියුනිස්ට් පක්ෂයේ ප්‍රධාන ලේකම් මාධව් කුමාර් නේපාල් මහතා ‘දකුණු ආසියාවේ වාමාංශික ව්‍යාපාරය හමුවේ ඇති අභියෝග ඊට ඇති ඉඩකඩ’ මැයෙන් විශේෂ දේශනයක් පවත්වමින් දකුණු ආසියානු වාමාංශික ව්‍යාපාරය ගැන සාකච්ඡා කරන අතරතුර කලාපයේ පොදු තත්ත්වයන් පිළිබඳ කෙටියෙන් විස්තරයක් කළේ ය.ඒ අනුව මේ කලාපයේ අද ලෝකයේ දුප්පත්ම කලාපවලින් එකක් බව ඒ මහතා පෙන්වා දුන්නේ ය. අකුරු බැරිකම ජනවාර්ගික භේද හා වෙනත් පීඩාකාරී සමාජ රටාවන් වසංගතයන්ට ගොදුරුවූ ලෝකයේ දුප්පත් ජනතාවක් මෙහි වාසය කරති. සියලුම රටවල් ඌණ සංවර්ධිත ඒවාය. දේශපාලන ආයතනය හා ව්‍යූහයන් යහපත් තත්ත්වයකට වර්ධනය වී නොමැත.ආගමික මූලධර්මවාදය, ජනවාර්ගික ගැටුම් දක්නට ලැබේ. ශ්‍රී ලංකාවේ ජනවාර්ගික ගැටුම්වලින් 65000කට අධික පිරිසකුත් නේපාලයේ මාවෝවාදි සන්නද්ධ ගැටුම්වලින් වසර 10කදී 17000ක් මියගොස් තිබේ. ඉන්දියාවේ හා පාකිස්ථානයේ ආගමික හා ජනවාර්ගික ගැටුම්වලින් ඉතා විශාල ප්‍රමාණයක් මිය යති. ස්වභාවික ආපදා ද මේ කලාපයේ රටවලට බලපානු ඇත.දකුණු ආසියාවේ රටවල ප්‍රජාතන්ත්‍රවාදී ක්‍රමය ක්‍රියාත්මක වන්නේ නමුදු එසේ තෝරාගන්නා ලද පාලකයන්ට කලාපයේ ප්‍රශ්න රාශියක් විසඳීමට නොහැකිවී තිබේ.අප සිතන ලෙස 18 වන ශත වර්ෂයේ ප්‍රංශ විප්ලවයේ හා අනෙකුත් විප්ලවයන් එනම් රුසියානු සමාජවාදී විප්ලවය මෙන්ම ලෝකයේ අනෙකුත් රටවල ඇතිවූ ප්‍රජාතන්ත්‍රවාදී විප්ලවයන් අපේක්ෂා කළ පරිදි සමානාත්මතාව, නිදහස, සහෝදරත්වය, සමාජ සාධාරණත්වය හා සමාජ ආර්ථික පරිවර්තනය මත ප්‍රජාතන්ත්‍රවාදය පදනම් විය යුතුයි.ශ්‍රී ලංකාවේ කොමියුනිස්ට් පක්ෂයේ සභාපති නීතිඥ රාජා කොල්ලුරේ මහතා තම පක්ෂය රටේ සියලු අභියෝගාත්මක අවස්ථාවලදී මෙන්ම ජනතා සුබසෙත සඳහා ආණ්ඩුවලට සහයෝගය ලබාදී තිබෙන අතර ජනතා මර්දනය කළ ආණ්ඩුවලට එරෙහිව අරගල කර තිබෙන බව පෙන්වා දුන්නේ ය.ශ්‍රී ලංකාවේ කොමියුනිස්ට් පක්ෂයේ ගමනට සාර්ථක අයුරින් අතහිත දුන් ඒ පක්ෂයේ පැරැණි සාමාජිකයන් හත් දෙනකුට උපහාර පිදීම මෙහිදී සිදු විය.කේ.පී.සිල්වා. කේ.ඊ.බ්‍රිටෝ, එම්.පි.පෙරේරා, ජා.කුමාරසිංහ, ඒ.රිටිගහපොළ, බී.කේ. රත්නායක, ආර්.කරුණාරත්න මහත්වරු මෙහිදී උපහාර තිළිණ ලැබූහ.විකල්ප පුවත් පත් අතර ඉදිරියෙන්ම සිටි ‘ඇත්ත’ පුවත් පත එළිදැක්වීම මෙදින සිදුවිය.මේ අවස්ථාවට ශ්‍රී ලංකා නිදහස් පක්ෂයේ ජාතික සංවිධායක හා ආර්ථික සංවර්ධන කටයුතු ඇමැති බැසිල් රාජපක්ෂ, එ.ජ.නි.ස. යේ මහ ලේකම් හා පරිසර ඇමැති සුසිල් ප්‍රේමජයන්ත, ප්‍රජාතන්ත්‍රවාදී වාමාංශික පෙරමුණේ නායක ඇමැති වාසුදේව නානායක්කාර, ලංකා සමසමාජ පක්ෂයේ නායක හා ජ්‍යෙෂ්ඨ ඇමැති මහාචාර්ය තිස්ස විතාරණ, මහජන එක්සත් පෙරමුණේ නායක ඇමැති දිනේෂ් ගුණවර්ධන, ද්‍රවිඩ එක්සත් විමුක්ති පෙරමුණේ නායක වි. ආනන්ද සංගරි මහත්වරු ඇතුළු මැති ඇමැතිවරු පක්ෂ නියෝජිතයෝ හා විදේශ තානාපතිවරු රැසක් මේ අවස්ථාවට එක්ව සිටියහ. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n13070515</link>
    <topic>ඉවක් බවක් නැතිව පොහොර භාවිතය බෝ නොවන රෝගවලට අතවැනීමක්</topic>
    <author>නුවන් කොඩිකාර</author>
    <content>නිර්දේශිත ප්‍රමාණයට වඩා යම් ගොවියකුට පොහොර අවශ්‍යවන්නේ නම් රුපියල්1200ක මුදලකට පොහොර සමාගම්වල නියෝජිතයින්ගෙන් ලබාගත හැකි බව කෘෂිකර්ම ඇමැති මහින්ද යාපා අබේවර්ධන මහතා පැවසීය.පොළොන්නරුව ප්‍රදේශයේ ගොවීන් එලෙස පොහොර ලබාගත් බවද හෙතෙම කීවේය.කෘෂිකර්ම අමාත්‍යාංශයේ පෙරේදා (03) පැවැති මාධ්‍ය හමුවේදි ඇමැතිවරයා එසේ ප්‍රකාශ කළේය.පසුගිය දිනවල පොහොර හිඟයක් ඇතිවු බවට ඇතැම් පිරිස් ප්‍රචාර ගෙන ගිය බව පවසන ඒ මහතා එහෙත් සිදුවුයේ පොහොර හිඟයක් නොව භාවිතයේ ගැටළුවක් බවද පැවසිය.ගොවිජන සේවා මධ්‍යස්ථාන හරහා පොහොර බෙදීම සිදුකරන බවත් එහිදි යම් අක්‍රමිකතාවයක් ඇතිවි ඇද්දැයි සොයා බැලීම සඳහා මේ වන විට කටයුතු කරමින් සිටින බවත් අබේවර්ධන මහතා කීවේය.යම් අයුරකින් අක්‍රමිකතාවක් සිදුවී ඇත්නම් තරාතිරම නොබලා කටයුතු කරන බව ඇමැතිවරයා කීවේය.ඇමැතිවරයා මෙසේද ප්‍රකාශ කළේය.රජයේ පොහොර සහනාධාරය කපා හැරලා කියලා ඇතැම් අය බොරු ප්‍රචාර ගෙනයමින් සිටිනවා. එවැනි කිසිදු දෙයක් සිදුවී නැහැ.වත්මන් රජය පොහොර සහනාධාරය දෙන්න කටයුතු කළේ නතර කරන්න නෙවෙයි. අද බෝනොවන රෝගවලට ප්‍රධාන හේතුව වෙලා තියෙන්නේ ඉවක් බවක් නැතුව පොහොර යොදන නිසා. වසර 1952 පස්සේ තමයි රසායනික පොහොර භාවිතා කරන්න පටන් ගත්තේ. ඒ කාලේ මුලින්ම පොහොර ලබාදුන්නේ නොමිලේ. එහි විපාක තමයි අද විදින්නේ. පොහොර නැතුව සූර්යා එළියෙන් වුවත් වගා කරන්න පුළුවන්. එම නිසා මම ගොවීන්ගෙන් ඉල්ලා සිටිනවා රසායනික පොහොර භාවිතය අවම කරන්න කියලා..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=n13070516</link>
    <topic>ශ්‍රී ලංකාවේ වැඩිම මිනීමැරුම් ඉඩම් ආරවුල් හේතුවෙන්</topic>
    <author>ගාල්ල දිසා සමූහ – නන්දසිරි වැලිගමගේ්</author>
    <content>ශ්‍රී ලංකාවේ සිදුවන මිනීමැරුම්වලින් බහුතරයක් සිදුවන්නේ ඉඩම් ප්‍රශ්න හා ගැටලු පදනම් කොටගෙන යයි දකුණු පළාත් ඉඩම් කොමසාරිස් මහේෂ් කරුණානායක මහතා පැවැසීය.ඒ මහතා මෙසේ පැවැසුවේ ගාල්ල වක්වැල්ල කළමනාකරණ පුහුණු ආයතනයේ පැවැති ඉඩම් නීතිය පිළිබඳ රාජ්‍ය නිලධාරීන් දැනුවත් කිරීමේ වැඩමුළුවක් අමතමිනි.ගම් මට්ටමින් සිදුවන ඉඩම් ගැටලු නිරන්තරයෙන් විසඳේ නම් රටේ සිදුවන මේ මිනීමැරුම් හා සමාජ ගැටලු බොහෝදුරට යම් ප්‍රතිශතයක් තුළ අඩුවී යනු ඇතැයි ද ඒ මහතා පැවැසීය.මේ ඉඩම් ගැටලු විසඳීම බොහෝදුරට විනිවිද භාවයෙන් යුතුව කළ යුතුයි. එසේ නොවුනහොත් එය ද ගැටලුවක් යැයි ද කීය.විශේෂයෙන් රාජ්‍ය නිලධාරීන්, ග්‍රාම නිලධාරීන් ඉඩම් නීතිය ගැන ඇති අඩු දැනුම මෙම ගැටලුවට තවත් එක් හේතුවක් යැයි කී කරුණානායක මහතා, සියලු නිලධාරීන් දැනුවත් කිරීම සමාජයට විශාල සේවයක් සැලසීමක් ද වනු ඇතැයි කීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=r1307051</link>
    <topic>හිඟ විදුලිබිල නොගෙව්වොත් දෙන්නාම කරුවලේ</topic>
    <author>පානදුර සමූහ කපිල සෝමරත්න</author>
    <content>විදුලිබිල නොගෙව්වොත් දෙදෙනාටම කරුවලේ ඉන්නට වේවියැයි පානදුර ප්‍රධාන මහේස්ත්‍රාත් රුචිර වැලිවත්ත මහතා නඩත්තු නඩුවකට යුවළක් අමතමින් විවෘත අධිකරණයේදී පැවසීය.ද්වේශ සහගතව තමා අතහැර යාම ගැන ඔහුගේ බිරිය සැමියාට එරෙහිව නඩත්තු නඩුවක් පවරමින් නඩත්තු මුදලක් ඇගේ සැමියාගෙන් ඉල්ලා සිටියාය.නඩුව අධිකරණය හමුවේ කැඳවීය.ඉල්ලුම්කාර බිරිය සැමියාගෙන් නඩත්තු ඉල්ලමින් මේ නඩුව පවරා තිබුණත් ජීවත් වන්නේ එකම නිවෙසක කාමර දෙකක බව වගඋත්තරකාර සැමියා වෙනුවෙන් නීතිඥවරයා පැවැසීය.සැමියා ගිය මාසේ විදුලි බිල ගෙවා නෑ. රුපියල් විසිදහස් පන්සිය අනූ එකක විදුලි බිලක් තිබෙන බවත් පැවසීය.ඒ. සී දාගෙන ඉන්නවා. මාසයක නඩත්තු වශයෙන් දරුවාට සහ ඇයට රුපියල් 15000 මුදලක් ඉල්ලා සිටියා. එම මුදල ගෙවන්න යැයි අධිකරණය වගඋත්තරකරුට පෙර දිනයක නියම කළා. ඉල්ලුම්කාරියගේ නීතිඥවරයා පැවසීය.නඩුව වැඩිදුර විභාගය කල් දමනවා යැයි මහේස්ත්‍රාත්වරයා පවසමින් එදිනට දෙදෙනාටම අධිකරණය හමුවේ පෙනී සිටින ලෙසද නියෝග කෙළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=r1307052</link>
    <topic>කෑගල්ල රන්වල සිට ඇදුරාපොත දක්වා දිවෙන</topic>
    <author>රඹුක්කන විශේෂ - ඔස්වල්ඩ් ගොඩකුඹුර</author>
    <content>කොළඹ - මහනුවර මාර්ගයේ කෑගල්ල රන්වල සිට ඇදුරාපොත දක්වා දිවෙන පාතකාව මාර්ගය දැඩිලෙස අබලන්වීමෙන් ප්‍රදේශවාසීහු බලවත් අපහසුතාවකට පත්ව සිටිති.ගලිගමුව ප්‍රාදේශීය සභාවට හා කෑගල්ල නගර සභාවට අයත් මෙම මාර්ගයේ කෑගල්ල නගර සභාවට අයත් කොටස මෑතකදී පිළිසකර කර ඇතත්, ගලිගමුව ප්‍රාදේශීය සභාවට අයත් කොටස වසර ගණනාවකින් පිළිසකර කර නැතැයි ප්‍රදේශවාසීහු මැසිවිලි නඟති.පාතකාව මහා විද්‍යාලය, පාතකාව පුරාණ විහාරස්ථානය ඇතුළු ප්‍රදේශයේ නිවාස අටසියයක පමණ ජතාව ප්‍රයෝජනයට ගන්නා මෙම මාර්ගය මෙවර දැයට කිරුළ වැඩසටහන යටතේ පිළිසකර කර දෙන ලෙස ඔවුහු ඉල්ලා සිටිති.මීට වසර ගණනාවකට පෙර අඩි 24ක් පළලට මාර්ගය පුළුල්කර සැකසීම සඳහා බෝක්කු බැඳ මැනුම් කටයුතු සිදු කළ ද මාර්ගය දෙපස වෙසෙන්නන් එම බිම් යළි තම ඉඩම්වලට ඇතුළත්වන පරිදි වැටකඩුලු සකසා ඇතැයි පැවසේ.මෙම මාර්ගය පුළුල්කර සංවර්ධනය කිරීමෙන් කෑගල්ල - පොල්ගහවෙල මාර්ගයේ ඇදුරාපොත දක්වා කොළඹ - මහනුවර මාර්ගයේ රන්වල සිට විකල්ප මාර්ගයක් වශයෙන් භාවිතා කළ හැකි බවද ඔවුහු පෙන්වා දෙති.මාර්ගය පුළුල්කර ඉදිකරදී මෙම මාර්ගයට බස් සේවාවක් ලබාදෙන ලෙසද පාතකාව ප්‍රදේශවාසීහු අදාළ බලධාරින්ගෙන් ඉල්ලා සිටිති. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=r1307053</link>
    <topic>අන්තර් කලාප ග්‍රාමීය හා කුඩා නගර සංවර්ධනයට</topic>
    <author>කන්තලේ සමූහ</author>
    <content>ත්‍රිකුණාමලය දිස්ත්‍රික්කයේ කින්නියා ප්‍රදේශයේ මාර්කට් ගොඩනැඟිල්ලක්, සේරුවාවිල ප්‍රදේශයේ ආදාහනාගාරයක් හා මුත්තූර්හි ප්‍රසිද්ධ ක්‍රීඩාපිටිය පුනරුත්ථාපනය කිරීම වැනි කාර්යයන් සඳහා ආර්ථික සංවර්ධන අමාත්‍යාංශයේ පුර නැගුම - උතුරු නැගෙනහිර පළාත් සඳහා අන්තර් කළාප ග්‍රාමීය හා කුඩා නගර සංවර්ධන ව්‍යාපෘතිය හරහා රුපියල් මිලියන 48ක මුදලක් වෙන්කර ඇතැයි ත්‍රිකුණාමලය ග්‍රාමීය කර්මාන්ත දෙපාර්තමේන්තුව පවසයි.මේ අනුව කින්නියාවේ කච්චකොඩිතීවූහි ඉදිකිරීමට යෝජිත මාර්කට් ගොඩනැඟිල්ල සඳහා රුපියල් මිලියන 24.66 ක මුදලක්ද, සේරුවිල නගරය තුළ ආදාහනාගාරයක් සඳහා රුපියල් මිලියන 15.27ක්ද, මුත්තූර්හි ප්‍රසිද්ධ ක්‍රීඩාපිටිය පුනරුත්ථාපනය කිරීමට රුපියල් මිලියන 8.35ක මුදලක්ද වෙන්කොට ඇත.මේ සියලුම ඉදිකිරීම් හා පුනරුත්ථාපන කටයුතු මේ වසර නිමවීමට පෙර නිමාකරන බවද ග්‍රාමීය කර්මාන්ත දෙපාර්තමේන්තුව පවසයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=r1307054</link>
    <topic>මරුවාට අතවනන කළු ගඟේ මාරක ගමන</topic>
    <author>කුරුවිට සමූහ රූපිකා කේ.බණ්ඩාර</author>
    <content>මරුවා පෙනි පෙනී තවමත් ඔරුවක ආධාරයෙන් කළු ගඟ තරණය කිරීමට, දිවියාව, දව්බුළුවන, වේරවැල්ල, කහවත්ත, කෙහෙල් ඕවිටිගම, කොහොඹකන්ද, කඩුගංමුල්ල, කවිච්චිකන්ද ඇතුළු ගම්මාන රැසක වැසියන්ට සිදු වී තිබේ.රත්නපුර - නිවිතිගල ආසන දෙක සම්බන්ධ කරන මේ වැලිවිටිමුල්ල තොටුපළට පාලමක් ඉදිකර දෙන ලෙස පැවතුනු සෑම රජයකින්ම ගම්වැසියන් විසින් ඉල්ලීම් කළද පළක් වී නැත.වැසි සහිත දිනවලදී ගඟේ ජල මට්ටම ඉහළ යන බැවින් විශේෂයෙන් දරුවන් පාසල් යන්නේ නැත. පාසල් දරුවන් සියයකට වැඩි පිරිසක් මේ ස්ථානයෙන් එගොඩ - මෙගොඩ යන අතර මවුපියන්ටද උදේ, සවස ගඟ ළඟට වී සිටීමට සිදු වී තිබේ.ගමනක්, බිමනක් ගියවිට ප්‍රමාද වී පැමිණීමට සිදුවුවහොත් ගඟෙන් එතෙර වීමට හැකියාවක් නැත. එක් අවස්ථාවකදී පාසල් දරුවන් සමග ඔරුව සැඩ පහරකට හසු වී සැතපුම් ගණනක් ගසාගෙන යද්දී ජනතාව එක්ව ජීවිත පරදුවට තබමින් ඔවුන් බේරා නොගැනෙන්නට එය මහා ඛේදවාචකයක් වීමට ඉඩ තිබිණි.කුරුවිට ප්‍රාදේශීය සභා මන්ත්‍රී ජී.ඇම්.ජයරත්න මහතා පැවසුවේ මේ ස්ථානයට පාලමක් ඉදිකිරීමට බොහෝ උත්සාහ ගත්තද පලක් නොවූ බවය.ජනතාවට මේ නිසා තවමත් මාරක ගමනක යෙදීමට සිදු වී තිබෙන බවක් ඔහු කීවේ ය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=r1307055</link>
    <topic>සියඹලාණ්ඩුවේ සුගලා දේවි වැවේ රොන්මඩ පිරිලා</topic>
    <author>සියඹලාණ්ඩුව විශේෂ ගුණපාල ලියනගේ</author>
    <content>රුපියල් කෝටියක මුදලක් වැය කර සියඹලාණ්ඩුවේ නිර්මාණය කළ සුගලාදේවි වැව ව්‍යාපෘතිය වසර 17 ගෙවී ගියද තවම බිම් අඟලක් ප්‍රතිලාභින්ට ලැබී නැත.පරම්පරා ගණනාවක සිට වැසි ජලයෙන් හේන් ගොවිතැන් කරගෙන දිවි ගෙවූ සියඹලාණ්ඩුවේ ඈත දුෂ්කර ගම්මානයක්වූ කෝන්ගස්පිටිය ගමේ 1994 මුල්ගල තබා ආරම්භ කළ සුගලාදේවි වැව නිර්මාණය කළද ජලය පිරී ඇති වැව කිසිදු ප්‍රයෝජනයක් නැති වැසි කාලයට වාන් දමන වැව ජලය පිටවානෙන් ගලා ගොස් විලඔය හරහා මුහුදට ගලාගෙන යනු දැකිය හැකිය. කාලයක සිට වැව තුළ රැඳී ඇති රොන්මඩ නිසා අඩුම තරමින් මිරිදිය මසුන් ඇති කිරීමටවත් නොහැකි වී ඇති බව ප්‍රදේශවාසීහු පවසති.කෙත් ඇළ මාර්ග මෙතෙක් ඉදිකර අවසන් නැති අතර ප්‍රධාන සොරොව්ව දොර අබලන්වීම නිසා ජලාශයට එකතුවන ජලය නිකරුනේ පිටතට ගලා යයි. ඉඩම් බෙදා දීමේදී පුරාවිද්‍යා දෙපාර්තමේන්තුවේ හා වන රක්ෂණ දෙපාර්තමේන්තුවේ කැලෑ එළි කිරීම පිළිබඳ විරෝධය නිසා වසර ගණනාවක් එම ගැටලුව විසඳාගත නොහැකිව තිබුණි.මේ පිළිබඳව අදහස් දක්වන ඩී.ඇම්. මුතුබංඩා ගොවි මහතා සුගලාදේවි වැව පිළිබඳ මුල්ම සාකච්ඡාව කෙරුනේ සිරිමාවෝ බණ්ඩාරනායක මැතිනියගේ කාලයේ 1976 දී. 1994 මේ යෝජනාව ක්‍රියාත්මක වුණා.වැව බැම්ම බැඳුණ ජලය එක්රැස් වුණා. මේ ජලාශය ඉදි කිරීමේදී අපි පරම්පරා ගණනක් වගාකරගෙන සිටි දෙහි, දොඩම්, පොල් සරුවට වැවුන ඉඩම් යට වුණා.පසුගියදා ඉඩම් බෙදීමක් සිදුවුණා. ඉඩම් කට්ටි 200ක්. ඒත් මට ඉඩමක් ලැබුණෙ නැහැ. ගමේ අයට ඉඩම් නොදී පිට වසම්වල අයට ඉඩම් කට්ටි දීලා තියෙනවා.බෙදා දුන් ඉඩම් කට්ටි විශාල ප්‍රමාණයක් තියෙන්නේ මහ ඇළට උඩින්. ජලය ඒ බිම්වලට ගන්න බැහැ.සියඹලාණ්ඩුව ප්‍රාදේශීය සභා උප සභාපති අජිත් පුෂ්ප කුමාර මහතා වාරිමාර්ග ඉංජිනේරුවෝ කියන්නේ වැවේ වැඩ 75% අවසන් බවයි. අක්කර දෙසීයක වැඩ අවසන්. ඒ අනුව අක්කර දෙසීයක් ගොවියන්ට බෙදා දී ඇති බව. එම ඉඩම්වල කුඹුරු හදනවා තියා කිට්ටු කරන්න බැහැ. මහකැළේ, ඉහල දේශපාලන නායකත්වය මේවා දන්නේ නැහැ.ප්‍රාදේශීය සභා මන්ත්‍රී ටී.වී.යූ.පුංචි මහත්මයා සුගලාදේවි ව්‍යාපාරයට අවුරුදු 17 යි. ලංකාවේ කිසිම ව්‍යාපෘතියක් නැතිව ඇති සුගලාදේවි ව්‍යාපාරය වගේ එක තැන පල්වුණ එකක්.ප්‍රාදේශීය සභා මන්ත්‍රි ආනන්ද ධර්මතිලක මහතා වැවක් හදනවිට සැලසුම අනුව වගා කරන ඉඩම් කට්ටි බෙදා දීල ඒකෙ අයිතිකරුවෝ නම් කරන්න ඕන. එවිට ඔවුන්ද ඒ පිළිබඳ උනන්දු වෙනවා. මේ වනවිට මේ ව්‍යාපාරයේ ඉඩම අපේක්ෂාවෙන් සිටි 60ක් පමණ මිය ගිහින්. අවුරුදු 17ක් කාලයක් ගතවෙලත් බැම්ම හා මහ ඇළ පමණයි හදලා තියෙන්නෙ.පරම්පරා ගණනක් ගොඩ ගොවිතැන් කළ බිම් යටකර ජලාශය ඉදිවුණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=r1307056</link>
    <topic>ගාල්ලේ වෙළෙඳසල් හිමියන් 2කට දඩය</topic>
    <author>ඩී. සිරිවර්ධන ගාල්ල දිසා විශේෂ</author>
    <content>ආහාර පනතට පටහැනිව කටයුතු කොට වරද පිළිගත් ගාල්ල වෙළද සැල් හිමියන් 2කට රුපියල් 11000ක දඩ නියම කෙරිණි.ගාල්ල අතිරේක මහේස්ත්‍රාත් ගුනේන්ද්‍ර කුමාර මුනසිංහ මහතා මෙසේ දඩ නියම කළේ දෙවට ප්‍රදේශයේ සිදුකළ හදිසි වැටලීමකදී මහජන සෞඛ්‍ය පරීක්ෂකවරු ගොනුකළ නඩු දෙකකටය.අයකුට රුපියල් පන්දහසක් හා තවත් අයකුට රුපියල් හයදහසක් බැගින් මේ දඩ නියම කෙරුණේ වෙළඳ සැල්වල නියමිත කල් ඉකුත්වූ කේක්, අලෙවියට ප්‍රදර්ශනය කිරීම හා දූවිලි වැදෙන ආකාරයට පරිප්පු වඩේ විකිණීමට ප්‍රදර්ශනය කිරීම වෙනුවෙනි.ජී.ජී. කීර්ති ජයලාල්, ඩබ්ලිව්. පී.අයි. ටී වීරසිංහ යන මහජන සෞඛ්‍ය පරීක්ෂකවරු මේ වැටලීම කර අධිකරණයට නඩු ගොනුකර තිබුණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=r1307057</link>
    <topic>බෙන්තොට පාලම් 6ක් අබලන් වීමෙන් ප්‍රදේශවාසීහු අපහසුවක</topic>
    <author/>
    <content>බෙන්තොට ප්‍රාදේශීය ලේකම් කොට්ඨාසයට අයත් පාලම් හයක් වසර දොළහක පමණ සිට අබලන් වීම නිසා මගීන්ට දැඩි අපහසුතාවකට මුහුණ දීමට සිදුව ඇතැයි කියති.ගම්මාන වලට ප්‍රවේශ මාර්ග වල පිහිටි මේ පාලම් මගින් මගීන්ට විශාල සේවාවක් සිදු වෙයි. මෙසේ අබලන්ව ඇත්තේ කලුගල් ඇල පාලම, දිය පරදුව පාලම, කුඩුව පාලම, අතුරුවැල්ල පාලම, යාලේගම පාර පාලම, අලුත්ගම මාර්ගයේ දේදුව පාලමත්, මිරිස්වත්ත යාලේගම පාලම ඇතුළු පාලම් හයකි. මේ පාලම් අතරින් දේදුව පාලම සංවර්ධනය කිරීම සඳහා 2012 මාර්තු මාසයේ දී වැඩ ආරම්භ කළද තවමත් ඉදිකිරීම් අවසන් කර නැත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=r1307058</link>
    <topic>දිඹුලාගල කලුකැලේ පෙදෙසටපහසුකම් කිසිවක්ම නැහැ</topic>
    <author>පොළොන්නරුව දිසා සමූහ ඇම්.පී.සරත්</author>
    <content>පොළොන්නරුව දිඹුලාගල කලුකැලේ ගම්මානයට වසර ගණනාවක සිට පානීය ජලය නැත.ඉඩම්වලට බලපත්‍ර නැත. ස්ථිර නිවාස ක්‍රමයක්ද නැති අතර මාර්ග, යටිතල පහසුකම් වී වගාවට පොහොර, වී ගබඩා කිරීමට වී ගබඩා පහසුකම් කිසිවක් නැත. මේ නිසා කලුකැලේ ප්‍රදේශවාසීන් මහත් අසරණ තත්වයට පත් වී සිටිති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=s1307051</link>
    <topic>රුහුණු මාස්ටර්ස් කුසලාන රන්දද පාපන්දු අද මාතර උයන්වත්තේ දී</topic>
    <author>ජස්ටින් කොඩිකාර-මාතර දිසා විශේෂ ප්‍රියාන් ද සිල්වා-මාතර ක්‍රීඩා</author>
    <content>රුහුණු මාස්ටර්ස් කුසලානය සඳහා මාතර රාහුල විදුහල සහ සාන්ත ‍තෝමස් විදුහල අතර පැවැත්වෙන වාර්ෂික රන්දද පාපන්දු තරගය අද රාත්‍රි 7.00ට මාතර උයන්වත්ත ක්‍රීඩාංගණයේදී ආරම්භ වේ.දෙලොස්වැනි වරට පැවැත්වෙන මේ තරගය විදුලි ආලෝක ධාරා මධ්‍යයේ රාහුල විදුහල් ආදි ශිෂ්‍ය සංගමයේ අනුග්‍රහයෙන් පැවැත්වේ. මෙතෙක් පැවැති තරග 11න් සාන්ත තෝමස් විදුහල තරග 6ක ජය හිමිකරගෙන ඇති අතර තරග 5ක ජය රාහුල විදුහලට හිමිව ඇත.සේචරි ෆිනෑන්ස් කුසලානය සඳහා 2002දී මේ තරගය ආරම්භ වු අතර 2010සිට එය රුහුණු මාස්ටර්ස් කුසලානය සඳහා පැවැත්වීමට තීරණය විය.පසුගිය දෙවසර තුළදී තරගයේ ජයග්‍රහණය තෝමස් පිල හිමිකර ගෙන ඇති අතර මෙවර ඔවුන් අඛණ්ඩ තෙවැනි ජයග්‍රහණය සඳහා තරගවැදීමට නියමිතය. මේ තරගය ජයගනිමින් එය වළක්වාලීමට රාහුල පිල පිටියට පිවිසෙන හෙයින් තරග වඩා උණුසුම් වනු ඇත‍.මේ වසරේ රාහුල පිල නවිඳු කවීශ එදිරිවීර මෙහෙයවන අතර උපනායකයා‍ ලෙස ලක්ෂාන් කාවින්ද විමලගුණ කටයුතු කරයි. හරින් ශමල්ක සාන්ත තෝමස් පිලට නායකත්වය ලබාදෙන අතර අශේන් වොලිත් උපනායකත්වය හොඹවයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=s1307052</link>
    <topic>ලීග් රගර් ශූර ධර්මරාජයට 62-8ක දැවැන්ත ජයක්</topic>
    <author>ෆවුස් මොහොමඩ්</author>
    <content>අන්තර් පාසල් පළමු කොටසේ ලීග් රගර් ශූරයන් වන ධර්මරාජ විදුහල් පිල සහ සී.ඩබ්.ඩබ්.කන්නන්ගර විදුහල් පිල අතර ඊයේ (4) පැවැති ජනාධිපති කුසලාන මයිලෝ පිලමලුන් පිටුදැකීමේ රගර් තරගාවලියේ අර්ධ අවසන් පූර්ව වටයේ තරගයෙන් ලකුණු 62-8ක දැවැන්ත ජයක් වාර්තා කිරීමට ධර්මරාජ විදුහල් පිල සමත්විය.රාජකීය විදුහල් ක්‍රීඩා සංකීර්ණයේ පැවැති මේ තරගයේ පළමු භාගය නිමාවනවිට ලකුණු 24-5ක් ලෙස ඉදිරියෙන් පසුවූ ධර්මරාජ විදුහල් පිල තරගය නිමාවනවිට ගෝල් 6ක් සහ උත්සාහක දිනුම් 4ක් වාර්තා කළේය. සී.ඩබ්.ඩබ්.කන්නන්ගර විදුහල් පිලට රැස් කිරීමට හැකිවූයේ උත්සාහක දිනුමක් හා දඬුවම් පහරක් පමණි.ඒ අනුව තරගාවලියේ අවසන් පූර්ව වටයට සුදුසුකම් ලැබූ ධර්මරාජ විදුහල් පිල වෙස්ලි විදුහල් පිල සමග ලබන 8වැනිදා තරග වැදීමට නියමිතය. පළමු අර්ධ අවසන් පූර්ව වටයේ දී නිතරග ජයක් ලැබූ ත්‍රිත්ව විදුහල් පිල අද පැවැත්වෙන රාජකීය-සාන්ත පීතර තරගයේ ජයග්‍රාහකයන් සමග ලබන 9වැනිදා තරග වදිනු ඇත.අර්ධ අවසන් පූර්ව වටයේ පළමු තරගය ලෙස ත්‍රිත්ව විදුහල් පිල සමග ඩී.එස්.සේනානායක විදුහල් පිල තරග වැදීමට නියමිතව තිබුණ ද අවසන් මොහොතේ දී ඩී.එස්. සේනානායක විදුහල් පිල තරගයෙන් ඉවත්වීම හේතුවෙන් ත්‍රිත්ව විදුහලට නිතරග ජයක් ලැබිණි. ඩී.එස්. සේනානායක විදුහල් පිල තරගයෙන් ඉවත්වූයේ එළැඹෙන අපොස උසස් පෙළ විභාගයට පෙනී සිටින එම කණ්ඩායමේ ක්‍රීඩකයන් රැසක්ම අධ්‍යාපන කටයුතුවල නිරතවීම හේතුවෙනි.වෙස්ලි විදුහල් කණ්ඩායම අවසන් පූර්ව වටයට සුදුසුකම් ලැබුවේ විද්‍යා විද්‍යාලය සමග පැවැති තරගයෙන් තියුණු ජයක් වාර්තා කිරීමෙනි.රාජකීය විදුහල් ක්‍රීඩා සංකීර්ණයේ පෙ‍රේදා පැවැති එම තරගයේ පළමු භාගය නිමාවනවිට ලකුණු 13-3ක් ලෙස ඉදිරියෙන් සිටි වෙස්ලි ක්‍රීඩකයෝ තරගය නිමාවනවිට ගෝලයක්, උත්සාහක දිනුම් 2ක් හා දඬුවම් පහරක් සිය ලකුණු සංඛ්‍යාවට එකතු කිරීමට සමත්වූහ. විද්‍යා විද්‍යාලය රැස් කළේ ගෝල 2ක් හා දඬුවම් පහරක් පමණි.නෙස්ලේ ලංකා සමාගමේ අනුග්‍රහයෙන් ශ්‍රී ලංකා පාසල් රගර් සංගමය මෙහෙයවනු ලබන මේ තරගාවලියේ අර්ධ අවසන් පූර්ව වටයේ සාන්ත පීතර-රාජකීය අද (5) පැවැත්වේ. අවසන් පූර්ව තරග ලබන 8-9 දෙදිනත්, අවසන් මහා තරගය 14වැනිදාත් පැවැත්වීමට නියමිතය. අගමැති හා සභාපති කුසලාන තරගාවලියේ අවසන් මහා තරග 15වැනිදා පැවැත්වීමට නියමිතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=s1307053</link>
    <topic>අෆ්රිඩි යළි කැඳවයි</topic>
    <author/>
    <content>මේ මස අවසානයේ නියමිත බටහිර ඉන්දියා කොදෙව් පිලේ සංචාරය සඳහා විශිෂ්ට තුන් ඉරියව් ක්‍රීඩක ෂහීඩ් අෆ්රිඩි යළි කණ්ඩායමට කැඳවීමට පාකිස්තාන ක්‍රිකට් ආයතනය තීරණය කළේය.පිත්තෙන් හා පන්දුවෙන් දස්කම් දැක්වීමට අසමත්වීම හේතුවෙන් පසුගිය මාස හයක කාලයකදී අෆ්රිඩි දෙවතාවක්ම කණ්ඩායමෙන් ඉවත් කර තිබිණි. නමුත් කණ්ඩා‍යමේ ජ්‍යෙෂ්ඨ ක්‍රීඩකයකු වන 33හැවිරිදි අෆ්රිඩිට තවත් අවස්ථාවක් ලබාදීමට තීරණය කළ බව එරට ක්‍රිකට් බලධාරීහූ පවසති.එම සංචාර‍යට එක්දින තරග 5ක් හා විස්සයි20 තරග 2ක් ඇතුළත් වන අතර තරගාවලියට නම් කළ පාකිස්තාන කණ්ඩායමෙන් හිටපු නායක ෂොයීබ් මලික් හා කඩුලු රකින ක්‍රීඩක කමරන් අක්මාල් ඉවත් කර තිබේ.පසුගියදා එංගලන්තයේ පැවැති චැම්පියන්ස් කුසලාන එක්දින තරගාවලියට ක්‍රීඩා කළ පාකිස්තාන කණ්ඩායමේන් සිවුදෙනකු ඉවත් කිරීමට එරට ක්‍රිකට් බලධාරීහූ තීරණය කළහ.මිස්බා උල් හක්ගේ නායකත්වයෙන් එක්දින කණ්ඩායමත්, මොහම්මඩ් හෆීස්ගේ නායකත්වයෙන් විස්සයි20 කණ්ඩායමත් මේ සංචාරයට එක්වෙති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=s1307054</link>
    <topic>අන්තර් පළාත් පාපන්දු තරගාවලිය කල් යයි</topic>
    <author>රත්නපුර විශේෂ</author>
    <content>රත්නපුරයේදී හෙට (6) සිට 8වැනිදා දක්වා පැවැත්වීමට නියමිතව තිබු තිස්නවවැනි ජාතික ක්‍රීඩා උළෙලේ අන්තර් පළාත් පිරිමි හා කාන්තා පාපන්දු තරග දින නියමයක් නොමැතිව කල් දමා ඇත.තරගාවලිය රත්නපුර සීවලි සහ මද්දුව ක්‍රීඩාංගණවලදී කණ්ඩායම් 18කගේ සහභාගිත්වයෙන් පිළිමළුන් පිටුදැකීමේ ක්‍රමයට පැවැත්විමට නියමිතය තිබිණි. ක්‍රීඩා අමාත්‍යාංශය මගින් පවත්වන තරගාවලියේ ජයග්‍රාහකයන්ට අමාත්‍යාංශ ශූරතාවට අමතරව ඩබ්.ඩී.ජේ.සෙනෙවිරත්න අභියෝගතා ශූරතාව (පිරිමි) සහ කපිල අබේරත්න අභියෝගතා ශූරතාව (කාන්තා) කණ්ඩායම්වලට පිරිනැමේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=s1307055</link>
    <topic>සැහැල්ලු පන්දු ක්‍රිකට් ශූරතා අම්පාරට සහ රත්නපුරට</topic>
    <author>ඇම්.පී.සරත්පොලොන්නරුව දිසා සමූහ</author>
    <content>ශ්‍රී ලංකා යෞවන සමාජ සම්මේලනය, ජාතික තරුණ සේවා සභාව සහ යෞවන කටයුතු නිපුණතා සංවර්ධන අමාත්‍යාංශය එක්ව සංවිධාන කළ ජාතික යෞවන ක්‍රීඩා උ‍ළෙලේ ‍සැහැල්ලු පන්දු ක්‍රිකට් තරගාවලියේ පිරිමි ශූරතාව දිනාගැනීමට අම්පාර දිස්ත්‍රික් යෞවන සමාජය සමත් වු අතර කාන්තා ශූරතාව රත්නපුර දිස්ත්‍රික් යෞවන සමාජ කණ්ඩායමට හිමිවිය. පිරිමි තරගාවලියේ අනුශූරතාව ගාල්ල දිස්ත්‍රික් යෞවන සමාජයට හිමිවු අතර කාන්තා අනුශූරතාව කුරුණෑගල දිස්ත්‍රික් යෞවන සමාජ කණ්ඩායමට හිමිවිය.පිරිමි තරග පොලොන්නරුව 4ඇල තමන්කඩුව ප්‍රදේශිය සභා ක්‍රීඩාංගණයේදීත්, කාන්තා තරග පොලොන්නරුව ක්‍රීඩාංගණයේදීත් පැවැත්විණි. මේ තරගාවලියට දිස්ත්‍රික් 25ක් නියෝජනය කරමින් කණ්ඩායම් 52ක ක්‍රීඩක ක්‍රීඩිකාවන් එක්විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=s1307056</link>
    <topic>රත්නපුර යෞවන සමාජ 16කට ක්‍රීඩා උපකරණ බෙදයි</topic>
    <author>රත්නපුර විශේෂ</author>
    <content>සබරගමු පළාත් මාර්ග, ක්‍රීඩා, යෞවන කටයුතු හා සංචාරක ඇමැති අතුල රාහුබද්ධ මහතාගේ ප්‍රධානත්වයෙන් රත්නපුර දිස්ත්‍රික් යෞවන සමාජ 16ක් සඳහා ක්‍රීඩා උපකරණ බෙදා දීම පසුගියදා එම අමාත්‍යාංශයේදී සිදු විය.මෙහිදි රුපියල් දෙලක්ෂ විසිපන්දහසක් වටිනා ක්‍රිකට් ආම්පන්න තොගයක් ප්‍රදානය කෙරිණි. තරුණ තරුණියන්ගේ ක්‍රීඩා කුසලතා වර්ධනය කිරීම සඳහා ලබාදෙන මේ සම්පත්වලින් උපරිම ප්‍රයෝජන ගන්නා ලෙස යෞවන සමාජ සාමාජිකයන් ඇමැතු රාහුබද්ධ මහතා ප්‍රකාශ කර සිටියේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=f1307051</link>
    <topic>ශ්‍රී ලංකාව තනි නොකරමු</topic>
    <author/>
    <content>ජනාධිපති මහින්ද රාජපක්ෂ මහතා ටැන්සානියාවේත්, සීෂෙල්ස් රාජ්‍යයෙත් සාර්ථක පස්දින සංචාරයක් නිමවා පැමිණියේ දෙරට අතර රාජ්‍යතාන්ත්‍රික සබඳතා තව තවත් වර්ධනය කරගෙනය. දෙරටට බලපාන ගිවිසුම් හයක් පමණ අත්සන් කරගෙනය. එතුමා යන හැමතැනකදීම ඉහළ පිළිගැනීමක් ප්‍රදර්ශනය කළේ ජයග්‍රාහී ලෙසය.ලෝකයටම හිසරදයක් වූ ත්‍රස්තවාදය සාර්ථක ලෙස මර්දනය කළ රාජ්‍ය නායකයකු දකින්නටත්, ඔහු සමඟ සතුට බෙදාගන්නටත් රාජ්‍ය නායකයෝ සිය කැමැත්ත පළ කළහ. කැමැත්ත පළ කළා පමණක් නොව සියලු සහය දෙන්නට දෙරටේ නායකයෝ ප්‍රතිඥා දුන්නද කිසිම මොහොතක ජාත්‍යන්තර ප්‍රශ්නවලදී ශශ්‍රී ලංකාව තනි නොකරන බව දිවුරා කියා සිටියහ.රාජ්‍ය නායකයා පසුගිය දිනවල කළ සියලු සංචාර රටට පලදායි විය. පළාත් සභාවල ආණ්ඩුපක්ෂ හා විපක්ෂ මන්ත්‍රීවරුන් මෙන් කෝටි ගණන් මුදල් වැයකොට අධ්‍යාපන ගමන් හෝ විනෝද ගමන් යන්නට ජනාධිපතිට වෙලාවක් නැත. අවශ්‍යතාවක්ද නැත. පොදු රාජ්‍ය මණ්ඩලීය නායකයන්ගේ සුවිශේෂී සමුළුව පවත්වන්නට සැරසෙන අපි ඒ සඳහා පසුබිම සකස් කරගත යුතු වෙමු. ජනාධිපතිගේ විදෙස් සංචාරයේ තවත් අරමුණක්ද එය වන්නේය.ඒ නිසා ජනාධිපතිතුමාගේ විදේශ සංචාරවලට වැය වන මුදල් ගැන කතා කරන ජනතා විමුක්ති පෙරමුණේ ලේකම් කළ යුත්තේ 1971 සහ 1980 දශකවල ජනතා විමුක්ති පෙරමුණ මේ රටේ විනාශ කළ ජාතික සම්පත්වල වටිනාකම් සහ ජනතා සේවාවන් ගිනි තබා කළ විනාශයේ වටිනාකම් සොයා බලා ජනතාවගෙන් සමාව ගැනීමය.ජනතා විමුක්ති පෙරමුණට දැන් සිදුවී ඇත්තේ සිය දේශපාලන ගමන් මඟ නිමා කර ගෙන නිහඬ වන්නටය. කිසි දිනෙක මේ රටේ දේශපාලන ලෝකයේ රජවන්නට නොව කෙළින් හිට ගන්නටවත් ජ.වි.පෙ. ට දෙපයක් හෝ කොන්දක් හෝ නැත. මෙහිදී ඔවුන්ට තීරණය කරන්නට වන්නේ දණින් වැටී මිය යනවද නැතිනම් දෙපයින් සිටගෙන විනාශ වීමද යන්න පමණි.දහතුනේ ශීර්ෂපාඨසමහරු 13 එපා කීහ. තවත් සමහරු ඕනෑ යයි කීහ. තවත් අය පළාත් සභා ක්‍රමයම එපා යයි කීහ. පළාත් සභාවලට 13ට එරෙහි වූ අයත්, කෑ ගැසූ අයත් දැන් නිහඬය. 13 හරහා ඉඩම් හා පොලිස් බලතල පළාත් සභාවලට දිය යුතුම යයි කියන අය තනි තනිවම ප්‍රවෘත්ති සාකච්ඡා පවත්වා ජනතාවට නොව මාධ්‍යවලට ශීර්ෂ පාඨ සැපයූහ. සමහරු ඇමැතිවරුද විවිධ කාලවලට කර්ණ රසායන නොව කන්කරච්චල් ගීත නොව බයිලා ගායනා කළහ.මේ සියලු නාටක මැද ආණ්ඩුව කළයුතු හරි දේ තෝරා ගත්තේ ය. එනම් 13 සංශෝධනය කිරීමට තීන්දු ගැනීම සඳහා පාර්ලිමේන්තු කාරක සභාවක් පත්කර ගැනීමය. ජාතික ප්‍රශ්නවලට සියලු දේශපාලන පක්ෂවල මතය වීමසීමේ හොඳම මාර්ගය පාර්ලිමේන්තුව තුළින්ම විසඳුමක් ලබා ගැනීමය.මේ අනුව පාර්ලිමේන්තු තේරීම් කාරක සභා ලබන 09 වෙනිදා රැස්වන බව ඇමැති නිමල් සිරිපාල ද සිල්වා ප්‍රකාශ කර ඇත. මෙම ප්‍රකාශයත් සමඟම හැංගි හැංගි නැටූ අයත් එළිපිට නිරුවතින් දැඟලූ අයත් සිය ජාතිද්‍රෝහී පිළිවෙත ප්‍රසිද්ධියේ වමාරා ඇත.ඕනෑම ප්‍රශ්නයකින් ගැලවී අත් දෙක පිසදා ගැනීමේ කූට තීන්දුවට දැන් පිවිසී තිබේ. කිසි දිනෙක ජාතික ප්‍රශ්නවලට විසඳුම් සොයන අවස්ථාවලදී සහාය නොදුන් තවමත් ප්‍රභාකරන්ගේ හොල්මනට වඳින පුදන - ඊළාම් සිහිනය සැබෑ කරන්නට වලිකන දෙමළ ජාතික සන්ධානය තේරීම් කාරක සභාව වර්ජනය කරන බව ප්‍රසිද්ධියේම ප්‍රකාශ කර ඇත.කිසිම ප්‍රශ්නයකට ස්ථීර විසඳුමක් ඉදිරිපත් නොකරන - හැමදාමත් බොළඳ තීන්දුවලට එළැඹී ප්‍රශ්නවලින් පැනයන - තමන්ටම ආවේනික වැනෙන ප්‍රතිපත්තියක පිහිටා සිටින එක්සත් ජාතික පක්ෂයද අන්තිම මොහොතේ දෙමළ ජාතික සන්ධානයේ ජනතා විරෝධී තීරණය සමඟ අත්වැල් අල්ලාගෙන ඇත.ප්‍රශ්නවලින් පැන ගොස් ආණ්ඩුවට එරෙහිවීමේ පහසුම මඟ තේරීම් කාරක සභාව වර්ජනය කිරීම බවට තීන්දු කළ එක්සත් ජාතික පක්ෂය ආණ්ඩු බලය ගැනීමේ සැබෑ නොවන සිහිනය පස්සේම යමින් බාල මට්ටමේ දේශපාලන තීරණවලට එළැඹී ක්‍රියා කරති.13 ගැන තීරණයක් ගැනීම ආණ්ඩුව විසින් තේරීම් කාරක සභාවට පවරා ක්‍රියා කරද්දී ජනතාව නිහඬව බලා සිටිති. 13 ගැන සමහරුන් දන්නේම නැත. බහුතරයේ මතය වී ඇත්තේ ආණ්ඩුව නිවැරැදි තීන්දු ගන්නා බවය. ඒ විශ්වාසය තුළ 13ක් ගැන කතා නොකරන ජනතාව 13 ගැන විවිධ සංදර්ශන පවත්වන සංවිධානවල නාටක දෙස බලාගෙන සිටිති.තවත් අය අපේ රටේ ප්‍රශ්නවලට ඉන්දියාව අනවශ්‍ය ආකාරයට ගාවා ගැනීමට දඟලති. රටක අභ්‍යන්තර ප්‍රශ්නවලට අනවශ්‍ය ලෙස ඇඟිලි ගැසීමට ඉන්දියාව සූදානම් නොවනු ඇත. ආණ්ඩුව පැත්තෙන් ඉතා පැහැදිලිව කියා ඇත්තේ පළාත් සභාවලට පොලිස් බලතල නම් කෙසේවත් නොදෙන බවයි. ඒ ගැන තීරණ ගැනීමේදී ඉන්දියාව ප්‍රධාන සාධකයක් හෝ බාධකයක් නොවන බව ආණ්ඩුවේ ඉහළ තැන්වලින් ප්‍රකාශ වී තිබේ.තවදුරටත් නම්‍යශීලි වූ ආණ්ඩුව ඉන්දියාවට යථාර්ථය කියා දීමට ඇමති බැසිල් රාජපක්ෂ මහතා ඉන්දියාව යැවිමට නියමිතය. කිසිවක් සඟවන්නට හෝ ඉන්දියාව ඬසා රටට වැදගත් ස්වාධීන තීරණ ගන්නට හෝ ආණ්ඩුව පසුබට නොවනු ඇත.රේල් ගේට්ටු ප්‍රශ්නය13 දෙනවාද 13 අයින් කරනවාද 13 සංශෝධනය කරනවාද යන්න තීරණය කිරීමේ සම්පූර්ණ බලය තේරීම් කාරක සභාවට පවරා ජනතාව දැන් බලා සිටින්නේ අනාරක්ෂිත රේල් පාරවලට ගේට්ටු සවිකරන තුරුය. තමන්ගේ ඇඟට වදින දේවල් ගැන ජනතාව වඩාත් උනන්දු බව ඔවුන් නිහඬව දක්වන ප්‍රතිචාරවලින් පැහැදිලි වන්නේ ය.ඒ නිසා 13 අස්සේ අපි අනාරක්ෂිත රේල් පාරවල් හරහා හිතුවක්කාර ලෙස වාහන පදවා සතිපතා සිදු මිනිස් හානි ගැන කතා කිරීම අතිශයින් කාලෝචිත වන්නේ ය. අප සතු අතීත අත්දැකීම් සහ අතීත සිද්ධීන් අනුව මුල්ම දුම්රිය අනතුර ලෙස අප වැලපෙන්ෙන් එක්දාස් නවසිය හතළිහේ දසකයේදීය.ඊටපසු හැටේ දසකයේදීය. එහෙත් දැන් තත්ත්වය නරක අතට හැරී තිබේ. රිය පදවන ඩ්‍රයිවර්ලාගේ කඩි කුලප්පුව නිසා ජීවිත දුම්රියට බිලි දෙන මහා විනාශය හමුවේ ආණ්ඩුවට ප්‍රශ්න කල් දමන්නට බැරිය. අනාරක්ෂිත දුම්රිය හරස් මාර්ග 750ක් තිබෙන බව දුම්රිය බලධාරීහුම සිය සංඛ්‍යා ලේඛන වලින් පෙන්වා දෙති. ඒ ගේට්ටු නිසා මිනිසුන් මැරෙන බවද රටම දනිති. දුම්රිය බලධාරීන් දන්නේ දැයි අපි නොදනිමු.ආණ්ඩුවක ඇමැතිවරුන්ද ඔවුන් යටතේ නිලධාරීන්ද සිටින්නේ වැඩ කිරීමටය. ක්ෂණිකව තීන්දු ගැනීමටය. ඔවුන් පත්කර ඇත්තේ ඒ සඳහාය. එසේ නැතිව පැහිච්ච කතා කියමින් වේදිකාව මතට වී ජෝකර්වරුන් සේ ක්‍රියා කිරීම ඇමැතිවරුන්ට අයිති රාජකාරියක් නොවේ. ජෝකර් පාට් දමන්නට අවස්ථාව උදාකර ගත යුත්තේ තමන්ට අයිති රාජකාරිය අකුරට ඉටුකිරීමෙන් පසුවය.දුම්රිය - වාහන අනතුරු දිනෙන් දින වැඩි වෙද්දී දුම්රිය බලධාරීහු සිහින බලති. සුරංගනා කතා කියති. ගේට්ටු හදන්නට ටෙන්ඩර් කැඳවන බව කියති. වැයවන මුදල් ගැන ඉලක්කම්වලින් විජ්ජා පෙන්වති. ගේට්ටු අසූවක් මේ අවුරුද්ද අවසානයේ හදන්නට කේන්දර බලති. එහෙත් ප්‍රශ්නයට විසඳුම් දෙන්නට කේන්දර බලන්නේ ඇමැතිවරුන්ගේ හෝ දුම්රිය ලොක්කන්ගේ අපලය දුරුවන තුරු නොව ජනතාවගේ අපලය පල දෙන තුරුය.රටේ රාජ්‍ය නායකයා හැම විටම සිටින්නේ රටේ ප්‍රශ්න ගැන අවදියෙන්ය. ඔහු ඇමැතිවරුන්ගෙන් ඉටුවිය යුතු රාජකාරී කටයුතු ඇමැතිවරුන්ටද කියා දෙයි. ඇමැතිවරයා තැබූ මුල්ගල්ද පැළවන බව දන්නේ රාජ්‍ය නායකයා පමණි. දුම්රිය පාරේ අනාරක්ෂිත හරස් පාරවල්වලට ස්වයංක්‍රීය ගේට්ටු - අරින වහන ගේට්ටු - බම්බු ගේට්ටු දමා මිනිස් ජීවිත ආරක්ෂා කරන තුරු ජනාධිපති බලා සිටියේ ය.එහෙත් ප්‍රශ්නයට පිළිතුරු පේන තෙක් මානයේ නැත. නිලධාරීන්ගේත් ඇමැතිවරුන්ගේත් දේශන අවසන් නැත. සැලසුම් සකස් කරන්නට කල් ඉල්ලා සිටිති. හදන්නට ඇත්තේ ගේට්ටු 750ක් පමණි. අනතුරට මුහුණ දෙනතුරු රණසිංහ ප්‍රේමදාස මෙන් බම්බු ගේට්ටුවක් දමන්නටවත් දුම්රිය ලොක්කන් එළියට බැස්සේ නැත.ඒ නිසා, ජනාධිපතිතුමා සාර්ථක පස්දින සංචාරය නිමවා ශ්‍රී ලංකාවට පැමිණි විගස දුම්රිය ලොක්කන් අරලියගහ මන්දිරයට කැඳවීය. ඒ සුහද හමුවකට නොවේ. තේ කෝප්පයක් බොන්නට නොවේ. උග්‍ර අතට හැරුණ මාරාන්තික ප්‍රශ්නයකට විසඳුම් සොයන්නටය. ඇමැතිවරයා කරුණු දැක්වීය. නිලධාරීහු නිදහසට කරුණු කීහ. මුදල් ප්‍රශ්න ගැනද කියන්නට ඇත. රේල් පාර දෙපස ඉඩම් ටික විකුණාගෙන රේල්වේ ලොක්කකු රට පනිද්දීත් නිලධාරීහු බලා සිටියහ. ඒ ගැන නම් මතක් කළේවත් නැත.එහෙත් ජනාධිපතිට අවශ්‍ය වූයේ කරුණු අසාගෙන ප්‍රශ්නය කල්දැමීම නොවේ. ඉලක්කම් එහාට මෙහාට දමා ගණන් හැදීම නොවේ. ජනාධිපතිතුමා වාර්තා ඉල්ලුවේ නැත. ප්‍රශ්නයට විසඳුම් සොයන්නට කමිටු පත් කළේ නැත. ඔහු ඍජුවම කියා සිටියේ වහාම රේල් ගේට්ටු සවිකළ යුතු බවය.දැන් ඉතින් ප්‍රශ්නයෙන් පැනයන්නට හෝ පයිල් කවර මත නිලධාරීන්ට නිදාගන්නට හෝ වේලාවක් නැත. වැඩට බැසිය යුතුය. අනාරක්ෂිත දුම්රිය හරස් මාර්ගවලට ගේට්ටු සවි කළ යුතුමය. එය වහාම ඉටුවන තුරු ජනතාව බලා සිටිති. ඊටත් වඩා රාජ්‍ය නායකයා ඇස ගසාගෙන සිටී. ප්‍රවෘත්ති සාකච්ඡා පවත්වමින් පණ්ඩිත කතා කියා ජනතාවගේ බුද්ධිය අවුල් කරන අයටද රේල් ගේට්ටු ප්‍රශ්නය හොඳ පාඩමක් විය යුතුය. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>05</day>
    </date>
    <link>http://www.dinamina.lk/2013/07/05/_art.asp?fn=f1307052</link>
    <topic>භික්ෂුවකට ලැබිය හැකි ඉහළම උපාධිය ධර්මාවබෝධයයි</topic>
    <author>සටහන -</author>
    <content>සමාජ ක්‍රියාකාරිකයෙකු ලෙස භික්ෂුවගෙන් ඉටුවන කාර්යභාරය සහ භික්ෂුවගේ වගකීම පිළිබඳ කොළඹ 07, ශ්‍රී සම්බෝධි විහාරවාසී බොරලන්දේ වජිරඥාන හිමියන් සමඟ කළ සාකච්ඡාවකි මේ.බුදුරජාණන් වහන්සේ දේශනා කළ ආකාරයට භික්ෂුවගේ ප්‍රධාන කාර්යභාරය විය යුත්තේ කුමක් ද?බුද්ධත්වයෙන් පසු බුදු රජාණන් වහන්සේ සිය ශ්‍රාවකයන් විෂයෙහි දේශනා කළේ මම මේ සංසාරයෙන් එතෙර වෙලා ඉන්නේ. ඔබලාත් එතෙර වෙලා ඉන්නේ. ඒ නිසා අන් අයවත් මේ සංසාර ගමනින් එතෙර කරන්න කටයුතු කරන්න කියලයි. එය ලෞකික වශයෙන් මෙන්ම ලෝකෝත්තර වශයෙන් වෙන්න පුළුවන්.ඒ වගේම භික්ෂුවගේ පළමු කාර්ය විය යුත්තේ තමාගේ සුබසිද්ධිය සිද්ධ කර ගැනීමයි. භික්ෂුවක් ප්‍රධාන වශයෙන් සීල, සමාධි, ප්‍රඥා යන ත්‍රීශික්ෂාව ආරක්ෂා කර ගත යුතුයි. ඒ ත්‍රීශික්ෂාව අනුව බ්‍රහ්ම චර්යාවේ යෙදෙන කෙනෙකුට තමයි තවත් කෙනෙකුට මේ ධර්මය පහදා දෙන්න පුළුවන් වෙන්නේ.ඒ වගේම තවත් කෙනෙකුගේ දුක තේරෙන්නේ චතුරාර්ය සත්‍යය අව‍බෝධ කර ගත් තැනැත්තන්ට පමණයි. කෙනෙක් සසර දුක නැතහොත් චතුරාර්ය සත්‍යය අව‍‍බෝධ කරගතහොත් තමයි අන් පුද්ගලයන්වත් මේ සංසාරයෙන් එතෙර කරන්න පුළුවන් වෙන්නේ. ඒ නිසා භික්ෂුව පළමුව මේ ධර්මය අව‍බෝධ කරගත යුතුයි.පැවිදි ජීවිතය සහ ගිහි ජීවිතය සසඳා බැලුවහොත් ගිහි ජීවිතය සම්බාධක සහිතයි. නිවනට බාධයි. ගිහි ජීවිතය කියන්නේ කෙලෙස් නිෂ්පාදනය කරන තැනක්. නමුත් බුදු හාමුදුරුවෝ පෙන්වා දුන් ආකාරයට පැවිදි ජීවිතය කියන්නේ අභ්‍යවකාශය වගේ නිදහස් ස්ථානයක්. ඒ වගේම බුදු දහමේ සඳහන් වන ආකාරයට ප්‍රධාන වශයෙන් සැප වර්ග දෙකක් මේ ලෝකයේ ති‍බෙනවා. ඒ ගිහි සැපය සහ පැවිදි සැපයයි. බුදු හාමුදුරුවෝ පෙන්වා දී ති‍‍බෙන්නේ මින් වටිනාම සැපය පැවිදි සැපය බවයි.පැවිදි ජීවිතය තුළ භික්ෂුවකට පැවරෙන වගකීම කෙබඳුද?භික්ෂුව ප්‍රථ‍මයෙන්ම ධර්මය දැනගන්න ඕනෑ. විශේෂයෙන් භික්ෂුවක් පැවිදි ජීවිතයට අදාළ දේවල් ඉගෙන ගන්න ඕනේ. නමුත් වර්තමානය ගතහොත් ගොඩාක් භික්ෂූන් වහන්සේලා ඉගෙන ගන්නේ පැවිදි ජීවිතයට අදාළ දේවල් නොවෙයි. පංචස්කන්ධය දැකපු කෙනා සහ දකින කෙනාට තමයි කෙලෙස් නැති කරන්න පුළුවන් වෙන්නේ.ඒ නිසා ප්‍රථමයෙන්ම කළ යුත්තේ කෙලෙස් නැති කිරීමයි. කෙලෙස් නැති කිරීමට නම් ධර්මය දැන ගත යුතුයි. යම් කෙනෙක් පැවිදි ජීවිතයට ඇතුළත් වෙනවා නම් සාමණේර වෙන්නටත් පෙර සිට කුල දරුවෙක් වශයෙන් ඉන්න කාලයේ පටන් සාමණේර ජීවිතයක් ගත කරන්න පසුබිම සකස් කරගන්න ඕනේ. නමුත් අද ගොඩාක් වෙලාවට ඒක වෙන්නේ නැහැ. එකවරම පැවිදි බිමට ඇතුළත් වෙනවා.සාමණේර පැවිද්දට ප්‍රවිශ්ට වීමට පෙර ප්‍රගුණ කළ යුතු දෑ මොනවාද?මුලින්ම ප්‍රගුණ කළ යුතු වත්පිළිවෙත් 14 ක් ති‍බෙනවා. ආචාර්ය උපාධ්‍යායයන් වහන්සේලාට ගෞරව කිරීම, දානශාලාවේදී සිදු කරන වත්පිළිවෙත් යනාදී වත්පිළිවෙත් ඉගෙන ගන්න ඕනේ. ඒ වගේම චීවර සකස් කරගන්නා ආකාරය, පාත්තරය සකස් කරගන්නා ආකාරය, කුටි සේනාසන නිර්මාණය කරගන්නා ආකාරය ආදිය මෙන්ම ශික්ෂා පද මොනවාද කියලා දැනගන්න ඕනේ.සාමණේර හිමි නමකට දස ශීලයට අමතරව සේකියා 75 ක් තිබෙනවා. ‍චීවර පරිභෝජනය කරන ආකාරය, ධර්ම දේශනා කරන ආකාරය, දානය වළඳන ආකාරය ආදී ආචාර ධර්ම හා වත්පිළිවෙත් ආදිය ඊට ඇතුළත් වෙනවා.අද වනවිට මේ ආචාර ධර්ම කොතරම් දුරට ප්‍රගුණ කරනවද?මේ දේවල් අදටත් නොවෙනවා කියන්න බැහැ. අපි ගොඩාක් වෙලාවට සමාජය දිහා බලන්නේ පිරිහිලා කියන ආකල්පයෙන්. එය මම අකමැති දෙයක්. අපේ අය හැමවෙලාවෙම කියන්නේ අද සමාජය පිරිහිලා. නමුත් පිරිහිලා කියන වචනය ඇහෙන්න ඇහෙන්න තවත් පිරිහෙනවා මිසක ගොඩනැඟීමක් වෙන්නේ නැහැ.මෙය නුවණින් දැකිය යුතු දෙයක්. මෙය මධ්‍යම ප්‍රතිපදාවෙන් දැකිය යුතුයි. අද තරුණ සමාජයේ තිබෙන අකටයුතු දේවල් නිසා ඇතැම් අය සමාජය පිරිහිලා කියනවා. ඉස්සර ව‍ගේ නොවෙයි අද සමාජය වෙනස් වෙලා කියනවා. නමුත් එදා සහ අද කියන්නේ සසඳන්න බැරි දෙයක්. එය කවදාවත් කෙළවරක් වෙන්නේ නැහැ.වර්තමානයේ ඇතැම් භික්ෂූන් වහන්සේලාගේ හැසිරීම් නිසා භික්ෂු සමාජයත් පිරිහිලා කියලා මතයක් තිබෙනවා. මේ පිළිබඳ ඔබ වහන්සේගේ ආකල්පය කෙබඳුද?මේ තත්වයට ප්‍රධාන ලෙස බලපා තිබෙන්නේ භික්ෂූන් වහන්සේලාගේ අධ්‍යාපන ක්‍රමයේ තිබෙන වැරැද්ද. අද භික්ෂූන් වහන්සේලාත් ලබන්නේ රැකියාව අරමුණු කරගත් අධ්‍යාපනයක්. විෂයයන් පවා තෝරා ගන්නේ රැකියාවකට සුදුසු පරිදියි. මේ තත්ත්වය ඇතිවුණේ පිරිවෙන් අධ්‍යාපන ක්‍රමය විශ්වවිද්‍යාල අධ්‍යාපන ක්‍රමයට මාරු වීම නිසයි.ඇතැම් භික්ෂූන් වහන්සේලා විශ්වවිද්‍යාල තුළ හැසිරෙන ආකාරය හා දිනපතා මාධ්‍ය මඟින් පෙන්වන ප්‍රවෘත්ති නිසා තමයි මිනිස්සු තුළ මේ වගේ ආකල්පයක් ගොඩනැඟිලා තිබෙන්නේ. අද විශ්වවිද්‍යෘලවල භික්ෂූන් වහන්සේලා හැසිරෙන්නේ ගිහි ශිෂ්‍යයන් වගේ.මෛත්‍රිය, කරුණාව උගන්වන අපේ භික්ෂූන් වහන්සේලා විශ්වවිද්‍යාලවල නවකවදය දෙන තත්වයට පත් වෙලා. භික්ෂු සමාජයේ වුනත් ධර්මයේ හැසිරෙනවා නම් රහතුන් වහන්සේලා අඩු වෙන්නේ නැහැ. ඒ නිසා පිරිහිලා කියනවාට වඩා වර්තමානය හොඳයි කියන එකයි වඩාත් වැදගත් වන්නේ.මුලදී භික්ෂූන් වහන්සේලාගේ අධ්‍යාපන රටාව හැඩගැසී තිබුණේ පිරිවෙන් අධ්‍යාපන ක්‍රමය අනුව නේද?ඔව්, නමුත් අදවනවිට පිරිවෙන් අධ්‍යාපනය ක්‍රමයෙන් අපේ සමාජයෙන් ඈත් වෙමින් යනවා. විශ්වවිද්‍යාල අධ්‍යාපනයට යොමු වීමත් සමඟ විෂයය ධාරාවන් පුළුල් වීම නිසා භික්ෂූන් වහන්සේලාටත් ඕනෑම විෂයයක් ඉගෙන ගන්න පුළුවන්. නමුත් භික්ෂුවකට අත්‍යවශ්‍ය මොකද්ද කියලා අව‍බෝධ කරගන්න ඕනේ.භික්ෂුවකට අවශ්‍ය නියම උපාධිය තිබෙන්නේ ලොව්තුරා ශ්‍රී සද්ධර්මය තුළයි. භික්ෂුවගේ සැබෑ උපාධිය එයයි. උදාහරණයක් විදිහට ගතහොත් සාරිපුත්‍ර මහ රහතන් වහන්සේගේ ගුණ කොපමණද කියලා අපිට කියන්න බැහැ. නමුත් උන්වහන්සේගේ නමට අග්‍ර ශ්‍රාවක තනතුර හැරෙන්න වෙනත් උපාධි ගෞරව නාම නැහැ.විශේෂයෙන් භික්ෂුව පැවිද්දට ගැළපෙන අධ්‍යාපනයක් ලැබිය යුතුයි. මෙහිදී වැදගත් වන්නේ ත්‍රිපිටක ධර්මයත් භාෂා ඥානයත් පමණයි. අද තිබෙන ආර්ථික විද්‍යාව, සමාජ විද්‍යාව ආදී සෑම විෂයයක් ම මේ ත්‍රිපිටක ධර්මය තුළ ති‍බෙනවා. ඒ නිසා ත්‍රිපි‍‍ටක ධර්මය අධ්‍යයනය කරන භික්ෂුවකට මේ සෑම විෂයයක් ගැනම පුළුල් දැනුමක් ලබාගන්න පුළුවන්.ඒ වගේම භාෂා ඥනයත් භික්ෂුවකට අත්‍යවශයයි. සිවිපිළිසිඹියාපත් මහරහතන් වහන්සේ නමක් බවට පත්වෙන්න භාෂා සියයක් ඉගෙන ගන්න ඕනේ. මිහිඳු මහ රහතන් වහන්සේ භාෂා 100ක් ප්‍රගුණ කර ති‍බෙනවා. මේ ධර්මය ප්‍රගුණ කළාම විශෘල මිථ්‍යාදෘෂ්ටියක් නැති කරන්න පුළුවන්. ඒ වගේම දැනුම දෙන්න පුළුවන් මාධ්‍ය භාෂාව. ඒ නිසා භික්ෂූන් වහන්සේලා ත්‍රිපිටක දහමත් භාෂාවත් යන දෙකම ඉගෙන ගන්න ඕනා.නමුත් ඇතැම් භික්ෂූන් වහන්සේලා පැවිදි දිවියට ඇතුළත් වන්නේම උපාධියක් එහෙමත් නැතිනම් හොඳ අධ්‍යාපනයක් ලැබීමේ බලාපොරොත්තුවෙන් නේද?‍පැවිදි දිවියට ඇතුළත් වීමේදී කුල දරුවෙක් විසින් ප්‍රකාශ කරන්නේ සියලු දුක් නැතිකර නිවන අරමුණු කරගෙන පැවිදිවන බවයි. ඒ නිසා භික්ෂුව නිර්මාණය කරද්දීම ඒ අරමුණ ලබා දිය යුතුයි. යමෙක් මේ පැවිදි දිවියට ඇතුළත් වෙනවා නම් මේ ධර්මයේ සහ ශාසනයේ ව‍ටිනාකම මැනවින් අව‍බෝධ කරගන්න ඕනේ.ඒ වගේම තමන්ගේ චීවරයට අගෞරවයක් නොවන පරිදි හැසිරිය යුතුයි. කුසල් වඩන තැන කුසලය‍ට මුල් වෙන්නේ ලැජ්ජාව සහ බය. ඒ කියන්නේ හිරි ඔතප් දෙක. අපේ ලැජ්ජාව බය රැදිලා තිබෙන්නේ ඇඳුමෙන්. මනුෂ්‍යයෙක් ලෙස මනසින් උසස් බව අඟවන පළමු ආචාර ධර්මය තමයි ඇදුම.ඒ නිසා භික්ෂුව පොරවන මේ චීවරය ඉතාම වටිනා දෙයක්. බුදු හාමුදුරුවෝ පෙන්වා දී තිබෙන්නේ මේ සිවුර සිහියෙන් පාවිච්චි කරන්න කියලයි. ඒ වගේම භික්ෂුව සීමාව දානගෙන කටයුතු කරන්න ඕනේ. ගොඩාක් අයට වරදින්නේ සීමාව නොදැන කටයුතු කිරීම නිසයි. .ග්‍රාමවාසී භික්ෂුන් වහන්සේලා ගිහි ජනතාවගේ ප්‍රශ්නවලට මැදිහත් වන නිසා ධර්ම මාර්ගයේ ගමන් කිරීම ඔවුනට බාධාවක් වෙනවාද?බණ භාවනා කරනවා කියන්නේ එකතැනකට වෙලා වාඩි වෙලා ඉන්න එක නොවෙයි. යමෙක් සිහියෙන් සහ නුවණින් වාසය කරනවානම් ඔහු තුළ කුසලය වැඩෙනවා. මෙහි වගකීම තිබෙන්නේ තමන් අතමයි. කවුරුවත් කාවවත් ග්‍රාමවාසයට බලෙන් තල්ලු කරලා නැහැ.එතනට ගිහින් තිබෙන්නේ තමන් විසින්මයි. බුදු හාමුදුරුවෝ දේශනා කළේ භික්ෂුව යම් තැනක වෙසෙනවානම් එතැන සීල, සමාධි, ප්‍රඥාව වැඩෙන්නේ නැතිනම් සිව්පසය ලැබුනත් එතැන ඉන්න එපා කියලයි. එය අදටත් පොදුයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n1307061</link>
    <topic>වසර 6ට වාහන101ක් විකුණලා</topic>
    <author>නිමල් රාජපක්ෂ සහ කොලොන්නාව සමූහ</author>
    <content>කුලී පදනම මත ලබා ගන්නා වාහන වලට ව්‍යාජ පොත්පත් සකස් කොට අලෙවි කරන ප්‍රධාන සැකකරුවකු රුපියල් කෝටි දහයක් වටිනා නවීන පන්නයේ මෝටර් රථ විස්සක් සමඟ බස්නාහිර පළාත් කොට්ඨාස බුද්ධි අංශය මඟින් ඊයේ අත්අඩංගුවට ගෙන ඇත.කුරුණෑගල ප්‍රදේශයේ පදිංචි සැකකරු වසර හයක් තිස්සේ වාහන ජාවාරම සිදුකොට වාහන 101ක් පමණ අලෙවි කොට ඇතැයි ද බස්නාහිර පළාත් කොට්ඨාස බුද්ධි අංශයේ කොළඹ දකුණ ස්ථානාධිපති ලක්ෂ්මන් සිල්වා මහතා පවසයි.සැකකරු විවාහ තුනක් සිදුකැර ඇති අතර නම් පහකින් හැඳුනුම්පත්, පාස්පෝට් සකස් කොට ඇතැයි ද වාර්තා වෙයි. උපාය දූතයකු යොදවා පෑලියගොඩ ප්‍රදේශයේ දී කොටු කරගත් සැකකරුගෙන් ප්‍රශ්න කිරීමේ දී වාහනවල චැසි අංකය වෙනස් කරන ගරාජ් බාස් කෙනකු කඩවත දී පොලිසිය කොටු කැරගෙන ඇත.වාහනයක් සොරාගෙන සීදුව, කටුනායක යන ප්‍රදේශවලට ගෙනැවිත් දුන් විට වාහනයේ යතුර සීට්එක යටින් තබා යන ලෙස පවසන සැකකරු ඔහුගේ නියෝජිතයකු හරහා ඒ මොහොතේම රුපියල් ලක්ෂ දෙකක් හෝ තුනක් වාහනය රැගෙන ආ අයට ලබා දෙනු ඇත. එම වාහනයේ චැසි අංක වෙනස් ;කාට පොත්පත් හදා ලක්ෂ ගණනකට අලෙවි කරනු ඇතැයි පැවසේ.අනතුරුවලින් ධාවනයෙන් ඉවත් කරන වාහන හා ගරාජ්වල සෑදීමට තිබෙන වාහන රැගෙන විත් පංචිකාවත්තට විකුණා සොරා ගන්නා වාහන එම පොත්පත් වලට සකස් කොට රුපියල් ලක්ෂ ගණන්වලට වසර හයක් තිස්සේ අලෙවි කොට ඇතැයි ද වාර්තාවෙයි.පුවත්පත් දැන්වීම් දමා වාහන අලෙවි කරන අතර එම වාහන වලට මුල්‍ය සමාගම් වලින් මුදල් ලබාදීමේ පහසුකම් ද සලසා ඇතැයි ද පැවැසෙයි.සැකකරු සොරාගෙන තිබී සොයාගත් වාහන අතර හයිබ්‍රිඩ්, ඇලියොන්, ටොයෝටා, කෙයාරියෝ සහ වෑන් ලොරි තිබූ බව ලක්ෂ්මන් සිල්වා මහතා පැවැසීය. වාහන සොරාගෙන අලෙවි කිරීමේ ජාවාරම වසර හයක පමණ කාලයක සිට සිදු කැර ඇති අතර දිවයින පුරා පොලිසිවල පැමිණිලි රැසක් තිබෙන බවද පොලිසිය පවසයි.සිද්ධියට තවත් සැකකරුවන් දසදෙනකු සම්බන්ධ බව අනාවරණය වී ඇත.අත්අඩංගුවට ගත් සැකකරුවන් දෙදෙනා රැඳවුම් නියෝග මත තබාගෙන ඇත.බස්නාහිර පළාත් කොට්ඨාස බුද්ධි අංශයේ ජ්‍යෙෂ්ඨ නියෝජ්‍ය පොලිස්පති අනුර සේනානායක, නියෝජ්‍ය පොලිස්පති එන්. ගුණවර්ධන, බුද්ධි කොට්ඨාස අධ්‍යක්ෂ සහකාර පොලිස් අධිකාරී ටී. ඒ. වී. සේනානායක යන මහත්වරුන්ගේ උපදෙස් හා අධීක්ෂණය යටතේ බුද්ධි කොට්ඨාසයේ ස්ථානාධිපති ප්‍රසන්න බ්‍රාහ්මනගේ, කොළඹ දකුණ ස්ථානාධිපති ලක්ෂ්මන් සිල්වා, සැරයන් ජයලත්, නිමල්, කොස්තාපල් සංජය උපුල් යන මහත්වරු සිද්ධිය පිළිබඳ වැඩිදුර පරීක්ෂණ පවත්වති.ඩීඅයිජී - 3008606 3008607බොරැල්ල පොලිස් බුද්ධි අංශය මඟින් සොයා ගන්නා ලද සොරකම් කරන ලද වාහන..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n1307062</link>
    <topic>උතුරු පළාත් ඡන්දයට ජනපතිගේ අනුමැතිය</topic>
    <author>ධනුෂ්ක ගොඩකුඹුර සහ මහින්ද අලුත්ගෙදර</author>
    <content>උතුරේ පළාත් සභා මැතිවරණය පැවැත්වීම සඳහා වන නිවේදනය ජනාධිපති මහින්ද රාජපක්ෂ මහතා විසින් ප්‍රකාශයට පත්කරයි .ඒ අනුව එම මැතිවරණය වෙනුවෙන් අවශ්‍ය සංවිධාන කටයුතු ආරම්භ කිරීමට මැතිවරණය කොමසාරිස්වරයාට හැකිවන අතර ඒ සම්බන්ධයෙන් ජනාධිපති මහින්ද රාජපක්ෂ මහතා විසින් මැතිවරණ කොමසාරිස් මහින්ද දේශප්‍රිය මහතා වෙත ඊයේ (05) නිල වශයෙන් දැනුම්දුන් බව ජනාධිපති ප්‍රකාශක ජ්‍යෙෂ්ඨ මාධ්‍යවේදී මොහාන් සමරනායක මහතා "දිනමිණ" ට පැවසීය.ශ්‍රී ලංකා ආණ්ඩුක්‍රම ව්‍යවස්ථාවේ 13 වැනි සංශෝධනයට අනුව 1987 වසරේ අංක 42 දරණ පළාත් සභා පනත මඟින් ශ්‍රී ලංකාවේ ප්‍රථම වරට පළාත් සභා ස්ථාපිත කර තිබෙන අතර උතුරු පළාත් සභාව මුල්වරට ආරම්භ කර ඇත්තේ නැඟෙනහිර පළාත් සභාවත් සමඟ ඒකාබද්ධවය.1990 වසරේදී එම පළාත් සභාව විසුරුවා හැරීමෙන් අනතුරුව මැතිවරණයක් නොපවත්වා තිබෙන අතර ශ්‍රේෂ්ඨාධිකරණය ලබාදුන් තීන්දුවකට අනුව පසුගිය 2006 වසරේ ඔක්තෝබර් මස 16 දා යළිත් නැඟෙනහිර සහ උතුරු පළාත් සභා වෙන් කරන ලදී.මානුෂීය මෙහෙයුමෙන් සම්පූර්ණයෙන්ම මුදාගත් නැඟෙනහිර පළාතේ පළාත් සභා මැතිවරණය පසුගිය 2008 වසරේ මැයි මස 10 දා පවත්වන ලද අතර එතෙක් දෙපාර්තමේන්තු, ලේකම්වරුන් ඇතුළු සියලු රාජ්‍ය ආයතන පළාත් ආණ්ඩුකාරවරයා යටතේ පැවැතිණි.‍කෙසේ වුවද උතුරු පළාත් සභාව සඳහා සභිකයන් තෝරා ගන්නා පළමු ඡන්ද විමසීම මෙය වශයෙන් ඉතිහාසයට එක්වන අතර එම මැතිවරණය සැළසුම් කළ පරිදි එළැඹෙන සැප්තැම්බර් මාසයේදී පැවැත්වීමට සූදානම් බවද එය කල් දැමීමේ කිසිඳු අවශ්‍යතාවක් නැතැයිද රජය සදහන් කරයි. ඒ අනුව උතුරු පළාත් සභා මැතිවරණයට අමතරව වයඹ සහ මධ්‍යම පළාත් සභා මැතිවරණයද පැවැත්වීමට රජය සූදානම් වෙයි.උතුරු පළාත් සභා මැතිවරණය ලබන සැප්තැම්බර් මාසයේදී පැවැත්වෙන බවට ජනාධිපති මහින්ද රාජපක්ෂ ප්‍රතිඥාවක් ලබාදී තිබෙන අතර මුලතිවු හි ඉරණමඩු ගුවන් පථය සහ යාපනය - මහනුවර ඒ 9 මාර්ගය විවෘත කිරීමේ අවස්ථාවට එක් වෙමින් කිලිනොච්චියේ පැවති ජන හමුවක් අමතමින් ජනාධිපතිවරයා මේ බව අවධාරණය කළේය.රජයෙන් හෝ ප්‍රාදේශීය සභාවකින් හෝ පළාත් සභාවකින් හෝ ප්‍රයෝජන ගැනීමට ජනතාව අවබෝධයක් ඇති කරගත යුතු බව මෙහිදී පෙන්වාදුන් ජනාධිපති මහින්ද රාජපක්ෂ මහතා අද වනවිට උතුරත් දකුණත් සමීප වී ඇති යුගයක් බවද දකුණේ ජනතාවට ඇති සියලු අයිතිය උතුරේ ජනතාවටත් ලබාදීම තම අභිප්‍රාය බවද ප්‍රකාශ කළේය .දේශපාලන වාසි වෙනුවෙන් ජාතිවාදය වපුරමින් රජයේ සංවර්ධන ක්‍රියාදාමය අවතක්සේරුවට ලක්කරන පුද්ගලයන් වෙනුවෙන් පළාත් සභා මැතිවරණයේදී ජන්දය ලබා නොදෙන ලෙස ජනාධිපතිවරයා ජනතාවගෙන් ඉල්ලීමක් කළේය.යුද ගැටුම් පැවැති උතුරුකරයට නිදහස හා සාමය උරුම කරදෙමින් සහ දැවැන්ත සංවර්ධනයක් උදාකර දෙමින් වත්මන් රජය ගෙන තිබෙන වැඩපිළිවෙළ ප්‍රශංසනීය බවත් ප්‍රජාතන්ත්‍රවාදී රාමුව තුළ අද වනවිට ඒ ඒ ප්‍රදේශයන්හි ජනතාවට ඡන්ද අයිතිය හිමිවී තිබෙන බවත් ජාත්‍යන්තර විශ්ලේෂකයෝ පෙන්වා දෙති .මැතිවරණ මහ ලේකම් කාර්යාලය සඳහන් කරන්නේ ජනාධිපතිවරයා හෝ පළාත් ආණ්ඩුකාරවරයා විසින් පළාත් සභා විසුරුවා හැරීමේ නිවේදනය නිකුත්කර සතියක් ඇතුළත නාමයෝජනා කැඳවීමේ ගැසට් නිවේදනය මැතිවරණ කොමසාරිස්වරයා විසින් නිකුත් කරන බවත් එම ගැසට් නිවේදනය නිකුත්කළ දින සිට දින 14 ත් 21 ත් ඇතුළත නාම යෝජනා කැඳවිය යුතු බවත්ය. නාමයෝජනා කැඳවීම අවසන් වන දිනයේ සිට සති පහත් 8 ත් ඇතුළත ඡන්දය පැවැත්විය යුතුවේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n1307063</link>
    <topic>ජාතීන් අනුව රට බෙදන්න බැහැ</topic>
    <author>ධනුෂ්ක ගොඩකුඹුර බේරුවල සිට</author>
    <content>ජාතීන් අනුව රටක් බෙදිය නොහැකි බවත් මේ රටේ කිසිදු ජාතියකට හෝ කිසිදු ආගමිකයකුට මේ අපේ පළාත යැයි වෙනම ප‍්‍රදේශයක් නොමැති බවත් ජනාධිපති මහින්ද රාජපක්ෂ මහතා අවධාරණය කරයි.ජනාධිපතිවරයා මෙසේ ප්‍රකාශ කළේ ප‍්‍රතිස්සංකරණය කරන ලද බේරුවල, සීනාවත්ත ජුම්මා මස්ජීඞ් මුස්ලිම් පල්ලිය ජනතා අයිතියට පත් කිරීමේ අවස්ථාවට ඊයේ (07) එක්වෙමිනි.වත්මන් ආණ්ඩුව රටේ ජාතික සහ ආගමික සහජීවනය ගොඩනැංවීමට දැඩි කැපවීමෙන් කටයුතු කරන බව පැවසූ ජනාධිපතිතුමා සිංහල, දෙමළ, මුස්ලිම් යනාදී වශයෙන් රටේ ජිවත්වන සියලූ ජනතාවගේ ආරක්ෂාව වෙනුවෙන් ආණ්ඩුව බැඳී සිටින බවද ප්‍රකාශ කළේය.එසේම සංවර්ධනයද එක ප‍්‍රදේශයකට සීමා කර නොමැති අතර සංවර්ධනයේ ප‍්‍රතිලාභ නැගෙනහිර, උතුර, බටහිර, දකුණ, කන්ද උඩරටටත් එක සමානව ලබාදෙන බවත් ජනාධිපතිවරයා පැවසීය.මේ රටේ සිංහල, මුස්ලිම් ජනතාව අතර අතීතයේ පටන් පැවතියේ දැඩි බැඳීමක් බව කී ජනාධිපතිතුමා එදා මුස්ලිම්වරු මේ රටේ සිංහල ජනතාවට සැළකුවේ තම වැඩිමහල් සොහොයුරා ලෙස බවත් එම බැඳීම් හා විශ්වාසයන් බිඳ දැමීම කිසිදු බලවේගයකට ඉඩ තැබිය නොහැකි බවද අවධාරණය කළේය .අන්තවාදය සහ, ජාතිවාදය උපදින්නේ අනෙක් ජාතින්ට එරෙහිව බවද පෙන්වා දුන් ජනාධිපතිතුමා අප අන්තවාදය බැහැර කළ යුතු බවත් උපන් රටට ආදරය කරන එකම සහෝදර ජනතාවක් ලෙස සියලූදෙනා ජීවත්විය යුතු බවත් පැවසීය.ඉස්ලාම් දහම අදහන බොහොමයක් රටවල් අද අපගේ අවංක මිතුරන් බවට පත්ව ඇති බවද ජනාධිපතිතුමා පෙන්වා දුන්නේ ය. ජීනිවා මානව හිමිකම් කොමිසමේදීද අපේ රටට සහය දුන්නේ අපේ අවංකකම ගැන එම රටවල් හොඳින්ම දන්නා නිසා බවද පැවසීය.කිසිවෙකුට මේ රටේ නීතිය අතට ගැනීමට ඉඩ නොතබන බවද වැඩිදුරටත් අවධාරණය කළ ජනාධිපතිතුමා එකම නීතියක්, එකම සංවර්ධනයක් ඔස්සේ මාතෘ භූමියේ උපන් සියලූ ජනතාව වෙනුවෙන් යුතුකම් ඉටු කරන බවද අවධාරණය කළේය.බස්නාහිර පළාත් ආණ්ඩුකාර අලෙවි මවුලානා, ඇමැතිවරුන් වන රාජිත සේනාරත්න, රෝහිත අබේගුණවර්ධන, අබ්දුල් කාදර් යන මහත්වරු ඇතුළු පිරිසක් ද මේ අවස්ථාවට එක් වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070625</link>
    <topic>මාලදිවයින් ජනාධිපති ශ්‍රී ලංකා සංචාරයක</topic>
    <author>මහින්ද අලුත්ගෙදර</author>
    <content>තුන්දින සංචාරයක් සඳහා මාලදිවයින් ජනාධිපති ආචාර්ය මොහොමඩ් වහීඩ් මහතා ශ්‍රී ලංකාවට පැමිණෙයි.ඊයේ (5) පස්වරුවේ කටුනායක බණ්ඩාරනායක ජාත්‍යන්තර ගුවන් තොටුපළ වෙත පැමිණි මාලදිවයින් ජනාධිපතිවරයා සමඟ ජනාධිපති ආර්යාවද පැමිණි බව විදේශ කටයුතු අමාත්‍යාංශය පවසයි. ශ්‍රී ලංකාවේ රැඳී සිටින කාලය තුළ ඒ මහතා ශ්‍රී ලංකාව සහ මාලදිවයින අතර වෙළෙඳ ව්‍යාපාරික සබඳතා ශක්තිමත්කර ගැනීමේ අරමුණින් ව්‍යාපාරික හමුවකටද සහභාගිවීමට නියමිතය.සිය සංචාරය නිමවා ඒ මහතා හෙට (7) මෙරටින් නික්ම යාමට ද නියමිතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070626</link>
    <topic>සචිත් මධුරංගටරිදී පදක්කම</topic>
    <author>ප්‍රින්ස් ගුණසේකර ඉන්දියාවේ පූනේ හී සිට</author>
    <content>ආසියානු මලල ක්‍රීඩා ශූරතාවලියේ දී හෙල්ල විසිකිරීමේ ශූර සචිත් මධුරංග නව ශ්‍රී ලංකා වාර්තාවක් ද සමගින් ඊයේ රිදියෙන් තම මවුබිම බැබැලවීය. පූනේ ශිව චාත්‍රාපති ක්‍රීඩා සංකීර්ණයේදී මීටර් 79.62ක දක්ෂතාවකින් සචිත් මේ රිදී පදක්කම සතු කර ගත්තේය.රටවල් 43ක ක්‍රීඩක ක්‍රීඩිකාවෝ 650ක් සහභාගීවන මේ ශූරතාවලියේදී ශ්‍රී ලංකාව දිනාගත් පළමු පදක්කම මෙය විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070627</link>
    <topic>රන් මිල බසී</topic>
    <author>චින්තා රණසිංහ</author>
    <content>අන්තර්ජාතික වෙළෙඳපොළේ රත්රන් මිල තවදුරටත් අඩුවෙමින් පවතින බව ජාතික මැණික් හා ස්වර්ණාභරණ අධිකාරිය පවසයි.අධිකාරියේ උපදේශක සිරිචන්ද්‍ර එදිරිසිංහ මහතා සඳහන් කළේ කැරට් 24 රත්රන් පවුම් සඳහා පනවා ඇති බද්දත් සමඟ රුපියල් 44,000 දක්වා මේ වන විට මිල පහළ බැස ඇති බවයි.රජය මෑතක දී රත්‍රන් සඳහා සියයට පහක බද්දක් සහ සියයට 5ක අධිභාරයක් පැනවීමට කටයුතු නොකළේ නම් එම මිල තවත් පහත බසින බවද ඔහු පැවැසීය.අන්තර්ජාතික වෙළෙඳපොළේ රත්‍රන් ඉල්ලුම අඩුවීම රන් මිල පහත බැසීමට එක් හේතුවක් විය හැකි බවට විශ්වාස කරන බවද එදිරිසිංහ මහතා කීවේය. විශේෂයෙන් ඉන්දියාව, චීනය, වියට්නාමය වැනි රටවල් වැඩිපුර රන් මිලදී ගෙන සංචිත හැදීම එයට බලපා ඇති බවද සිරිචන්ද්‍ර මහතා සඳහන් කෙළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070628</link>
    <topic>වලල්ලාවිට සභාපති අල්ලස් දැලේ</topic>
    <author>විජයානි එදිරිසිංහ සහ මතුගම සංචාරක</author>
    <content>වලල්ලාවිට ප්‍රාදේශීය සභාවේ සභාපතිවරයා රුපියල් ලක්‍ෂ විස්සක අල්ලසක් ඉල්ලා එයින් කොටසක් ලෙස ලක්‍ෂ 15ක් ලබාගන්නා අවස්ථාවේදීම ඊයේ (05) පස්වරුවේ අල්ලස් දැලට හසු වී තිබේ.මොහු මෙසේ අල්ලස් ඉල්ලා ඇත්තේ එම ප්‍රදේශයේම ව්‍යාපාරිකයකුට පස් කපන මැෂිමක් යෙදවීමට සහ පස් කැපීමට බලපත්‍රයක් ලබාදීම සඳහා බව අල්ලස් කොමිසම පවසයි.මීට පෙර අවස්ථා ගණනාවකදීම මොහු සම්බන්ධයෙන් අල්ලස් කොමිසමට පැමිණිලි ගණනාවක් ලැබී තිබූ අතර එම අවස්ථාවල දී වැටලීම් සිදු කරද්දී මොහු අල්ලස් නිලධාරීන්ගේ ඇසට වැලි ගසා වැටලීම් අවස්ථාවලින් බේරී තිබුණි.සැකකරු ඊයේ පස්වරුවේ ප්‍රාදේශීය සභාවේ සිට නිවසට යන අතරමගදී පැමිණිලිකරුගෙන් අල්ලස් ලබාගෙන ඇත. මොහු ඊයේ පස්වරුවේ අධිකරණය වෙත ඉදිරිපත් කිරීමට කටයුතු යොදා තිබුණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070629</link>
    <topic>වයඹ-මධ්‍යම විසුරුවයි</topic>
    <author>ස්වර්ණා විජේකෝන්, සුභාෂිනි සේනානායක, පණ්ඩුක සමරසේකරඉන්දික පොල්කොටුව සහ කුරුණෑගල දිසා සංචාරක</author>
    <content>වයඹ සහ මධ්‍යම පළාත් සභා ඊයේ (05) මධ්‍යම රාත්‍රියේ සිට විසුරුවා හැරිණ.මධ්‍යම පළාත් ප්‍රධාන ඇමැති සරත් ඒකනායක මහතා කළ ඉල්ලීම එම පළාත් ආණ්ඩුකාර ටිකිරි කොබ්බෑකඩුව මහතාද, වයඹ පළාත් ප්‍රධාන ඇමැති අතුල විජේසිංහ මහතා කළ ඉල්ලීම, එම පළාත් සභාවේ ආණ්ඩුකාර තිස්ස ආර්.බලල්ල මහතාද අස්සන් තැබීමෙන් පසුව මධ්‍යම සහ වයඹ පළාත් සභා මෙලෙස විසුරුවා හැරිණ.මෙම පළාත් සභාවල නිල කාලය ලබන මාර්තු මාසයේදී අවසන් වීමට නියමිතව තිබූ අතර අදාළ නිල කාලය අවසන්වීමට පෙර විසුරුවා හැරීමට අනුගමනය කළ යුතු ක්‍රමවේදය අනුව මෙම පළාත් සභා විසුරුවා හැර තිබේ.ඒ අනුව මෙම පළාත් සභාවන්හි මැතිවරණ පැවැත්වීමට මැතිවරණ කොමසාරිස්වරයා දිනයක් නියම කරනු ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070630</link>
    <topic>කුකුලේගඟ යළිත් වැඩ</topic>
    <author/>
    <content>කාර්මික දෝෂයක් හේතුවෙන් අක්‍රීය වූ කුකුලේගඟ ජලවිදුලි බලාගාරයේ ටර්බයින් යන්ත්‍ර දෙකෙන් එකක් මේ වනවිට යථා තත්ත්වයට පත්කර තිබේ.අදාළ ටර්බයින දෙකෙන් එකක් එහි මවු නිෂ්පාදන ආයතනය වන ජපානයේ ටොෂීබා සමාගම මේ වනවිට පිළිසකර කර ඇති අතර අද පස්වරවේ සිට එම ටර්බයිනය ක්‍රියාත්මක කර ඇත. ක්‍රියාවිරහිත වූ අනෙක් ටර්බයිනය ද එහි මවු සමාගමේ නියෝජිතයින් හා විදුලිබල මණ්ඩල ඉංජිනේරුවන්ගේ අධීක්ෂණය මත පිළිසකර කරමින් පවතී. එයද කඩිනමින් පිළිසකර කර විදුලි උත්පාදන කටයුතු සඳහා යොදාගැනීමට පියවර ගන්නැයි විදුලිබල හා බලශක්ති ඇමැති පවිත්‍රා වන්නිආරච්චි මහත්මිය අදාළ නිලධාරීන්ට උපදෙස් දී තිබේ.දෛනිකව මෙගාවොට් 75ක ධාරිතාවයක්, ජාතික විදුලිබල පද්ධතියට එක්කෙරෙන කුකුලේගඟ ජලවිදුලි බලාගාරයේ ටර්බයින් යන්ත්‍ර දෙකෙන් එකක් අද සිට ක්‍රියාත්මක කිරීමෙන් නැවතත් මෙගාවොට් 37.5ක් ජාතික විදුලිබල පද්ධතියට එක්කෙරේ.අදාළ ටර්බයින් යන්ත්‍ර, හදිසියේ ක්‍රියාවිරහිත වීමට බලපෑ යාන්ත්‍රික දෝෂය කවරේද යන්න පිළිබඳව එහි මව් නිෂ්පාදන ආයතනය වන ජපානයේ ටොෂීබා සමාගම සමඟ සාකච්ඡා කොට වහාම එම යන්ත්‍ර පිළිසකර කිරීමට අවශ්‍ය පියවර ගන්නා ලෙස විදුලිබල හා බලශක්ති ඇමැති පවිත්‍රා වන්නිආරච්චි මැතිනිය විසින් කුකුලේගඟ බලාගාර පරිශ්‍රයේ පසුගියදා සිදුකළ නිරීක්ෂණ චාරිකාවේ දී ලංවිම බලධාරීන්ට උපදෙස් දුන්නාය.එම ටර්බයින් යන්ත්‍ර යථා තත්ත්වයට පත්කිරීම සඳහා අවශ්‍ය කෙටිකාලීන මෙන්ම දීර්ඝකාලීන වැඩපිළිවෙළක් යොදවන ලෙසද ඇමැතිවරිය මෙහිදී වැඩිදුරටත් උපදෙස් දෙන ලදී. එහි ප්‍රතිඵලයක් ලෙස මෙසේ සති දෙකක් වැනි කෙටි කලක් තුළ එක් ටර්බයින යන්ත්‍රයක් පිළිසකරකර නැවතත් විදුලි උත්පාදනය සඳහා යොදා ගැනීමට පියවරගෙන තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n1307064</link>
    <topic>“ශාන්ති පදනම” 24 වැනි වරට පවත්වනපිච්ච මල් පූජාව අද සහ හෙට අනුරපුරදී</topic>
    <author>අනුරාධපුර දිසා විශේෂ</author>
    <content>අටමස්ථානාධිපති ආචාර්ය පල්ලේගම සිරිනිවාස, ස්වර්ණමාලි චෛත්‍යරාමාධිපති පල්ලේගම හේමරතන යන නායක හිමිවරුන්ගේ ආශීර්වාද තුළින් කොටපොළ අමරකිත්ති නායක හිමියන්ගේ අනුශාසනා මත “ශාන්ති පදනම” මගින් විසි හතර වැනි වරටත් පවත්වනු ලබන පිච්ච මල් පූජා මහෝත්සවය අද සහ හෙට (06 - 07) දෙදින තුළ ලක්ෂ සංඛ්‍යාත බැතිමතුන්ගේ සහභාගිත්වයෙන් අනුරාධපුර මහ බෝ සමිඳුන් අභියස දී සහ රුවන්මැලි මහ සෑ රදුන් අභියස දී පැවැත්වේ.කොටපොළ අමරකිත්ති හිමියන් සසුන්ගතවූ ජූනි 20 වැනි දින සිහිපත් කරමින් මහ බෝ සමිඳුන්ට පිච්ච මල් වට්ටියක් පූජා කිරීමේ ක්‍රියා පිළිවෙත පදනම් කැරගෙන නායක හිමියන්ට පහළ වූ පින්බර සිතුවිල්ලක් මත මෙම පිච්චමල් පූජා පුණ්‍යෙීත්සවය ප්‍රථමයෙන් පැවැත්වූයේ බැතිමතුන් සියයක් පමණ දායක කැරගෙන 1990 මැයි මස පස් වැනි දින දීය.එදා කොටපොළ අමරකිත්ති හිමියන් සමන් පිච්ච මල් මිටක් මහ බෝ සමිඳු පා මුල තබා කළ පිවිතුරු ප්‍රාර්ථනාවට අනුව සියයක් පමණ බැතිමතුන්ගෙන් ආරම්භ කළ මෙම මහා පුණ්‍ය කර්මය අද ලක්ෂ සංඛ්‍යාත බැතිමතුන් සමඟ පැවැත්වීම අනුරපුර පින් කෙතේ සිට සකල ලක්වැසි ජනතාවටම කරන ආශීර්වාදයක් බවට පත්ව ඇත.පිච්චමල් පෙරහැරේ සුවිශේෂ ලක්ෂණය වන්නේ වෙනත් පෙරහරවල් මෙන් අලි ඇතුන්, කාවඩි වැනි නැටුම් සහ නිලමේවරුන්ද නොමැතිව දේශීය සංස්කෘතීනට අදාළ අංග පමණක් ඇතුලත් කැර තිබීමය.මෙවර පෙරහර වෙනත් අවුරුදුවල මෙන් ථූපාරාමය අසලින් පටන් නොගෙන බුද්ධ ශ්‍රාවක භික්‍ෂු විශ්වවිද්‍යාලය අභියසින් (ධර්ම පීඨය) හයවැනි දින පස්වරු 2.00 ට ආරම්භ කැර රුවන්මැලි මහ සෑ රඳුන් අභියසින් පෙත් මඟ ඔස්සේ මහ බෝ සමිඳුන් අභියසට ගමන් කරවනු ඇතැයි පෙරහර කමිටුවේ සභාපති ඇල්බට් විජේවර්ධන මහතා පැවසීය.දිවයිනේ දස දෙසින් පැමිණෙන ලක්ෂ සංඛ්‍යාත ජනතාව පිච්ච මලින් පිරි රන්වන් පාත්‍ර සිය ගණනාවක්, උඩුවියන් මත මුතුකුඩ සෙවණේ පෙරහරේ රැගෙන යන අතර ජාතක පොත් වහන්සේ සහ සර්වඥ ධාතූන් වහන්සේ රැගත් සධාතුක කරඬුව විශේෂ පීඨයක තැන්පත් කැර පෙරහරේ ගමන් කරවනු ඇත.පස්වරු 5.00ට මහ බෝ සමිඳුන් වන්දනා කිරීම ආරම්භ කරනු ඇත. එදින රාත්‍රි 8.30ට ශ්‍රී මහා බෝධීන් වහන්සේ අභියස සිට රන්වැලි මහ සෑ ප්‍රදක්ෂිණා කරන පෙරහර ආරම්භ කරනු ඇත.අනතුරුව මාර්‍තෘ භූමියටත්, සමස්ත ජනතාවටත් සෙත් පතා “එක්සිත් පහන”දැල්වීම සිදු කෙරේ. අනතුරුව රුවන්මැලි මහ සෑ මළුවේ සිට සිය ගණනක් භික්‍ෂූන් වහන්සේලා දම්සක් පැවතුම් සූත්‍රය දේශනා කිරීම හා වන්දනා වැඩසටහන් සිදුකැර එදින වැඩසටහන් මධ්‍යම රාත්‍රියේ දී නිමාවට පත් කෙරේ.පසුව 07 වැනි දින රුවන්මැලි මහ සෑ රදුන් වෙත කිරි ආහාර සහ පලතුරු පූජාවන් පවත්වා පෙරවරු 8.00 භාවනා වැඩසටහන ආරම්භ කරනු ඇත.අනතුරුව පෙරවරු 10.00 ට අභය දාන පිංකම පැවැත්වීමෙන් පසු 2013 පිච්චමල් පූජා මහා පූණ්‍යෙීත්සවය නිමාවට පත්වනු ඇත.විසිහතර වන වතාවටත් ලක්වැසි ජනතාව ලක්ෂ ගණනින් ඒකරාශි කැරගෙන පැවැති මෙම පිච්චමල් පූජාවේ අනුහසින් ජනාධිපතිතුමන් ප්‍රධාන රටටත්, ජනතාවටත්, රණවිරුවන්ටත්, සෙතක් ශාන්තියක් අත්වේවායි ප්‍රාර්ථනා කරන අතර, මේ උතුම් පිංකමේ සංකල්පධාරි මහා යතිවරයාණන් වහන්සේ වන කොටපොල අමරකිත්ති නායක හිමියන් ප්‍රධාන ශාන්ති පදනමට තවත් ඉදිරියට යන්න උතුම් වූ විජය ශ්‍රී ජය ශ්‍රී මහා බෝ සමිඳු පිහිට ලැබේවායි අපද ප්‍රාර්ථනා කරමු..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n1307066</link>
    <topic>අපූරු බිම් මලක්</topic>
    <author>පස්සර සමුහ</author>
    <content>පස්සර මාවුස්සාගොල්ල අම්බලම හන්දියේ ටී. ජේ.බෝධිපාල මහතාගේ ගෙවත්තෙහි අපූර්ව බිම්මලක් පිපි ඇත .එහි එක නාරටියෙන් විහිදී ගිය විවිධ ප්‍රමාණයේ බිම්මල් 42 කි.දිගින් අඟල් 22 ක් හා උසින් අඟල් 15 ක් පමණ වන එහි වට අඟල් 63 කි.මේ වන විට මෙය දැක බලා ගැනීමට ප්‍රදේශවාසීන් විශාල පිරිසක් පැමිණෙමින් සිටිති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n1307067</link>
    <topic>ගිනිකෙළි භාණ්ඩ හැදූ නි‍ෙවස ගිනිගෙනපියා සහ සිඟිති පුතු පිලිස්සී මියයති</topic>
    <author>කොච්චිකඩේ විශේෂ</author>
    <content>ගිනිකෙළි නිෂ්පාදනය කරන නිවසක් හා ගබඩාවක් ගිනිගෙන එම නිවසේ පදිංචිව සිටි එකම පවුලේ පිය පුතු දෙදෙනා පෙරේදා (04) රාත්‍රියේ එම ස්ථානයේ දීම දරුණු ලෙස පිලිස්සී මියගොස් ඇත.මියගොස් ඇත්තේ ගල්මංකඩ කිඹුලපිටිය ලුර්දු මාවත 377/14 පදිංචි බටවල ආරච්චිගේ දිනේෂ් පි‍්‍රයශාන්ත පෙරේරා (29) වටවල ආරච්චිගේ හෂාන් දිනුක පෙරේරා (08) නමැති පිය පුතු දෙදෙනෙකි. මියගිය බටවල ආරච්චිගේ දිනේෂ් පි‍්‍රයශාන්ත පෙරේරාගේ බිරිය සුමිදු මේනකා යන අයයි. ඇය දැනට ගැබිනියකි. මියගිය දරුවාට අමතරව අවුරුදු 04ක ගැහැනු දරුවකු ද ඇයට සිටියි.මියගිය දිනේෂ් කටුනායක ගුවන් තොටුපල තුළ කැබ් රථයක් ධාවනයට යොදවා ඇති අතර, පාරම්පරික කර්මාන්තයක් වශයෙන් ගිනිකෙළි භාණ්ඩ කර්මාන්තයේ යෙදී ඇත.හතරවැනිදා රාත්‍රියේ 9.30 පමණ දිනේෂ් හා බිරිය රූපවාහිනිය නරඹමින් සිට තිබේ. මියගිය හෂාන් පුතු එක කාමරයක ද, දිනුක දුව තවත් කාමරයක නිදාගෙන සිට තිබේ. දිනේෂ් ගිනිකූරකින් දුම්වැටියක් දල්වා පත්තු කැර විසි කැර ඇත. එකවරම හෂාන් පුතා සිටි කාමරයෙන් විශාල ගින්නක් සමඟ පිපිරීමක් හටගෙන ඇත.සුමුදු ඔයා දුව රැගෙන එළියට යන්න. මම පුතා රැගෙන එන්නම්, දිනේෂ් පවසා තිබේ. දිනේෂ් තම පුතා සිටි කාමරයට ගොස් ගිනිගෙන දැවෙන තම පුතාගේ සිරුර තුරුලට ගෙන තිබේ. දෙදෙනාම දරුණු ලෙස පිලිස්සී තිබුණි.සිද්ධිය වූ ස්ථානයට ඊයේ (05) මීගමුව අතිරේක මහේස්ත්‍රාත් දුලානි එස්. වීරතුංග මහත්මිය පැමිණ මූලික මහේස්ත්‍රාත් පරීක්ෂණය පැවැත්වීය.කාමරයක හඳුනා ගැනීමට නොහැකි ලෙස පිලිස්සී තිබුණු පිය පුතු දෙදෙනාගේ දේහයන් නිරීක්ෂණයට ලක්විය. මීගමුව රෝහලේ අධිකරණ වෛද්‍ය නිලධාරි මඟින් පශ්චාත් මරණ පරීක්ෂණය පවත්වා වාර්තාවක් ඉදිරිපත් කරන ලෙස මහේස්ත්‍රාත්වරිය මීගමු පොලිසියට නියෝග කළාය. පිය පුතු දෙදෙනාගේ දේහයන් මේ වනවිට මීගමුව රෝහලේ තැන්පත් කැර ඇත.මීගමුව පොලිසියේ අපරාධ අංශයේ ස්ථානාධිපති පොලිස් පරීක්ෂක සජිත් රත්නායක මහතාගේ උපදෙස් පිට උප පොලිස් පරීක්ෂකවරුන් වන ඩී. එම්. එස්. රාජපක්ෂ, ඩී. එම්. කේ. විජේරත්න, පොලිස් කොස්තාපල්වරුන් වන 49051 පි‍්‍රයන්ත කුමාර, 51717 හරිස්චන්ද්‍ර, 79538 වාසල යන නිලධාරි කණ්ඩායම පරීක්ෂණ පවත්වකි.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n1307068</link>
    <topic>චෝදනාවට සම්බන්ධ විරෝධතාගොනු කරන්න අවසන් දිනයක් නියම වෙයි</topic>
    <author>සිරන්ජනි කුමාරි</author>
    <content>හිටපු අග විනිසුරු ආචාර්ය ශිරාණි බණ්ඩාරනායක මහත්මියගේ සැමියා වන ප්‍රදීප් කාරියවසම් මහතා ජාතික ඉතිරි කිරීමේ බැංකුවේ සභාපතිව සිටිය දී රජයට පාඩුවන අයුරින් කොටස් මිල දී ගැනීමේ චෝදනාව සම්බන්ධ නඩුවට මූලික විරෝධතා ගොනු කිරීමට අවසන් දිනයක් කොළඹ ප්‍රධාන මහේස්ත්‍රාත් ගිහාන් පිලපිටිය මහතා ඊයේ (05) ලබාදුන්නේ ය.මීට පෙර ද ප්‍රදීප් කාරියවසම් මහතා වෙනුවෙන් පෙනී සිටි නීතිඥවරයා මූලික විරෝධතා ගොනු කිරීමට අධිකරණයෙන් ද ින අයැද සිටි අතර ඊයේ ද නැවත තවත් දිනයක් අයැදීම සලකා බැලූ මහේස්ත්‍රාත්වරයා අවසන් වරට දිනයක් ලබාදෙන බව පවසමින් සැප්තැම්බර් 6 වැනි දින ඒ සඳහා ලබාදුන්නේ ය.මෙහිදී ප්‍රදීප් කාරියවසම් මහතා වෙනුවෙන් අධිකරණයේ කරුණු දැක් වූ නීතිඥ සාලිය පීරිස් මහතා පවසා සිටියේ තම සේවාදායකයාට එරෙහිව පළමු චෝදනාව වෙනස්කොට දෙවන වතාවට අල්ලස් කොමිසම චෝදනා ඉදිරිපත් කැර ඇති බවය.අල්ලස් කොමිසමේ මෙම ක්‍රියාව නීත්‍යානුකූල නොවන හෙයින් ඊට එරෙහිව තමා මූලික විරෝධයක් ඉදිරිපත් කිරීමට තීරණය කළ බවත් එය සකස් කැර ගැනීමට කාලය අවශ්‍ය බැවින් ඉදිරි දිනයක් ලබා දෙන ලෙසට මෙහිදී අධිකරණයෙන් ඉල්ලා සිටියේ ය.තව ද මූලික විරෝධයේ හරයවන්නේ මෙම චෝදනා විභාග කිරීමට අධිකරණයට අධිකරණ බලයක් නොමැති බවට ද හෙතෙම වැඩිදුරටත් අධිකරණය හමුවේ පවසා සිටියේ ය.මෙම සිද්ධියට අදාළව ඉකුත් වර්ෂයේ ඔක්තෝබර් මස 25 වැනි දින ජාතික ඉතිරි කිරීමේ බැංකුවේ හිටපු සභාපතිවරයාට එරෙහිව අල්ලස් කොමිසම මගින් කොළඹ ප්‍රධාන මහේස්ත්‍රාත් අධිකරණය හමුවේ නඩු පැවරිණ.රාජ්‍ය සේවකයකු වූ එනම් ජාතික ඉතිරිකිරීමේ බැංකුවේ සභාපති ලෙස සේවයේ යෙදී සිටිය දී ආණ්ඩුවට අයුතු සහගත ලෙස හෝ නීති විරෝධි ලෙස පාඩු කිරීමේ චේතනාවෙන් ජාතික ඉතිරි කිරීමේ බැංකුවේ කොටස් මිල දී ගැනීමේදී පිළිපැදිය යුතු ක්‍රියා පටිපාටිය ද අනුගමනය නොකර ද ෆිනෑන්ස් ආයතනයෙන් කොටස් 7,863,362 මිල දී ගැනීමට කටයුතු කිරීම ඔහුට එරෙහි පළමු චෝදනාවයි.දෙවන චෝදනාව වන්නේ ජාතික ඉතිරිකිරීමේ බැංකුවේ සාමාන්‍යාධිකාරි ප්‍රධාන විධායක නිලධාරි හෙන්නායක මුදියන්සේලාගේ හෙන්නායක බණ්ඩාර යන අයට ද ෆිනෑන්ස් සමාගමේ කොටස් 7,863,362 මිල දී ගැනීම සඳහා නියමිත මුදල ගෙවීමට කටයුතු කිරීමය.අයුතු අර්ථලාභයක් හෝ අනුග්‍රහයක් හෝ වාසියක් සිදු කැර ගැනීමේ චේතනාවෙන් රජයේ සේවකයකු වශයෙන් ස්වකීය ධුර ප්‍රකාරව තම බලය භාවිතා කැර “ද ෆිනෑන්ස්” ආයතනයේ අධ්‍යක්ෂක මණ්ඩල ධුරයක් සඳහා තමාව පත් කරන ලෙසට ෆිනෑන්ස් ආයතනය වෙත දන්වා යැවීම තෙවන චෝදනාවයි.යම් තැනැත්තෙකුට අයුතු සහගත ලෙස හෝ නීති විරෝධි ලෙස අර්ථලාභයක් හෝ වාසියක් සැලසෙන බව දැන දැනම “ද ෆිනෑන්ස්” ආයතනයේ අධ්‍යක්ෂක මණ්ඩල ධුරය සඳහා ශාන් චන්ද්‍රසේලරන් ෂන්මුගනාදන් යන අය පත් කිරීම ප්‍රදීප් කාරියවසම් මහතාට එරෙහිව අල්ලස් කොමිසම පැවරූ නඩුවේ හතරවන චෝදනාවයි.විත්තියේ ඉල්ලීම පරිදි සැප්තැම්බර් 06 වැනි දිනට අවසන් වශයෙන් මූලික විරෝධතා ගොනු කිරීමට මහේස්ත්‍රාත්වරයා මෙහිදී අවසර ලබාදුන්නේ ය...</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n1307069</link>
    <topic>කැබිතිගොල්ලෑව ඩිපෝ ලොක්කාපෞද්ගලික බස් රියැදුරුට පහර දීලා</topic>
    <author>අමිල ප්‍රභාත් වනසිංහ</author>
    <content>පෞද්ගලික බස් රථ රියැදුරකු හට පහර දුන් බව කියන සිද්ධියක් සම්බන්ධයෙන් ලංකා ගමනාගමන මණ්ඩලයට අයත් කැබිතිගොල්ලෑව ඩිපෝවේ කළමනාකාරවරයාව කැබිතිගොල්ලෑව පොලිසිය අත්අඩංගුවට ගෙන තිබේ.මුලතිව් නන්දිකඩාල් ප්‍රදේශයේ සිට කොළඹ දක්වා ධාවනය කළ පෞද්ගලික බස් රථ රියැදුරකු හට පෙරේදා (04) සවස කැබිතිගොල්ලෑව ඩිපෝව ඉදිරිපිටදී පහර දුන් බවට කොන්දොස්තර මහතා කරන ලද පැමිණිල්ලක් මත සිදුකළ පරීක්‍ෂණවලින් අනතුරුව කළමනාකාරවරයා අත්අඩංගුවට ගෙන ඇති බව ද පැවසේ.පෙරේදා (04) සවස මෙම පෞද්ගලික බස් රථය නන්දිකඩාල් සිට කොළඹ දක්වා 6.30 ට පමණ ගමන් කැර තිබේ. එසේම කැබතිගොල්ලෑව ඩිපෝවට අයත් බස් රථය ද පෙරේදා (04) සවස 5.30 ට පමණ එහි සිට කොළඹ දක්වා ධාවනය කැර ඇත.පසුව පෞද්ගලික බස් රථය ලංකා ගමනාගමන මණ්ඩලයට අයත් බස් රථය පසුකරමින් මගීන් රැගෙන යන බවට කළමනාකාරවරයාට ලැබුණ බව කියන තොරතුරක් මත කැබිතිගොල්ලෑව ඩිපෝව ඉදිරිපිටදී බස් රථය නවතා රියැදුරුට පහර දී ඇතැයි ද පැවසේ.සිද්ධියෙන් පහරකෑමට ලක්වූ බස් රථ රියැදුරු කැබිතිගොල්ලෑව රෝහලේ ප්‍රතිකාර ලබයි.සිද්ධිය සම්බන්ධ වැඩිදුර පරීක්‍ෂණ කැබිතිගොල්ලෑව ප්‍රධාන පොලිස් පරීක්‍ෂක සරත් පෙරේරා, වැඩබලන පොලිස් ස්ථානාධිපති පොලිස් පරීක්‍ෂක එම්. කෝනේෂ්වරම් යන මහත්වරුන්ගේ උපදෙස් මත පොලිස් පරීක්‍ෂක දිවුල්වැව මහතා ඇතුළු නිලධාරීන් පරීක්‍ෂණ සිදුකරයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070610</link>
    <topic>ප්‍රධාන සැකකරුට හා සෙසු සැකකරුවනටඇප දෙන්නැයි අනුරපුර මහේස්ත්‍රාත්ගෙන් නියෝග</topic>
    <author>අනුරාධපුර - මධ්‍යම විශේෂ</author>
    <content>උතුරු මැද පළාත් ආයුර්වේද කොමසාරිස් උදයසිරි චන්ද්‍රකුමාර අල්විස් මහතාට ඇසිඩ් ප්‍රහාරයක් එල්ල කර මරා දැමීමට උත්සාහ කිරීමේ චෝදනාව මත සැකපිට අත්අඩංගුවට ගෙන දින සියයකට ආසන්න කාලයක් රක්‍ෂිත බන්ධනාගාර ගතව සිටි එහි ප්‍රධාන සැකකරු වන ආයුර්වේද වෛද්‍යවරයාත් සෙසු සැකකරුවන් දෙදෙනාත් රුපියල් 75000 ක මුදල් ඇප සහ රුපියල් තිස් ලක්‍ෂයක ශරීර ඇප මත මුදා හරින ලෙස අනුරාධපුර ප්‍රධාන මහේස්ත්‍රාත් අතිරේක දිසා විනිසුරු රුවන්දිකා මාරපන මහත්මිය ඊයේ (05) නියෝග කළාය.මෙසේ ඇප මත මුදා හැරුනේ මෙත්සුව හබරණ පාර මින්නේරිය පදිංචි ආයුර්වේද වෛද්‍ය සිසිර කුමාර වික්‍රමසිංහ මහතා හා 22 වන ගජබා රෙජිමේන්තුව මට්ටක්කුලිය හමුදා කදවුරේ සේවය කරන අංක 16 රජ ඇළ මින්නේරිය ලිපිනයේ පදිංචි නුවන් කුමාර හා අංක 16 නුවරපාර තොරණ හංදිය කැලණිය ලිපිනයේ පදිංචි මාළු වෙළෙන්දෙකු වන වික්‍රමසිංහ ආරච්චිගේ කෝෂිත යන සැකකරුවන්ය.සැකකාර වෛද්‍යවරයා වෙනුවෙන් පෙනී සිටි නීතීඥ භාෂාන්ති රාජකරුණා මහත්මිය අධිකරණයෙන් ඉල්ලා සිටියේ සැකකරුවන් මාස 03 කට වැඩි කාලයක් රක්‍ෂිත බන්ධනාගාර ගතව සිටින හෙයින් ඔවුන්ට ඇප ලබා දෙන ලෙසත් දෙවන සහ තෙවන සැකකරුවන්ගේ හදුනාගැනීමේ පෙරටීටුව අවලංගු කරන ලෙසත්ය.පැමිණිලිකාර උතුරුමැද පළාත්ආයුර්වේද කොමසාරිස් උදයසිරි චන්ද්‍රකුමාර අල්විස් මහතාට පෙනීම ලැබෙන දිනයක් නිශ්චිතවම කිව නොහැකි බවට වෛද්‍ය වාර්ථාවන් වලද සදහන්ව තිබෙන නිසා ඇපකරුවන් අධිකරණයට සුදුසු ඹීනෑම ඇප කොන්දේසියක් මත මුදා හරින ලෙස නීතීඥවරිය අධිකරණයෙන් අයැද සිටියේය .පැමිණිලිකාර ආයුර්වේද වෛද්‍ය කොමසාරිස්වරයා වෙනුවෙන් පෙනී සිටි නීතීඥ රෝහණ ප්‍රේමලාල් මහතා කියා සිටියේ ඇප ලබා දීමට විරුද්ධ නොවුනත් ඔවුන් දැඩි ඇප කොන්දේසි මත මුදා හැරීම සිදු කරන ලෙසත් කිසිදු අයුරකින් පැමිණිලි පාර්ශවයට තර්ජනය නොකරන ලෙස විත්තිකරුවන්ට තරයේ දැනුම් දෙන ලෙසයි.දෙපාර්ශවය ඉදිරිපත් කළ කරුණු සැලකිල්ලට ගනිමින් මහේස්ත්‍රාත්වරිය දෙවන සහ තෙවන සැකකරුවන් වෙනුවෙන් පැවැත්වීමට තිබු හදුනාගැනීමේ පෙරටිටුව අවලංගු කර දැඩි ඇප කොන්දේසි මත මුදා හැරීමට නියෝග කළාය. පොලීසියේ පරීක්‍ෂණ කටයුතුද මේ වන විට අවසන් කර ඇති බව කොට්ඨාශ අපරාධ විමර්ශන අංශයේ කොස්තාපල් සංජීව මහතා අධිකරණයට දන්වා සිටියේය.ඒ අනුව මහේස්ත්‍රාත්වරිය එක් විත්තිකරුවකුට රුපියල් 25000 බැගින් මුදල් ඇපත් එක් විත්තිකරුවෙකුට රුපියල් ලක්‍ෂ පහ බැගින් වු ශරීර ඇප දෙක බැගිනුත් නියම කළ අතර ශරීර ඇප ලබා දෙන පුද්ගලයන් අනුරාධපුර ප්‍රදේශයේ පදිංචිකරුවන් විය යුතු අතර ඔවුන් විවෘත අධිකරණය හමුවට ඉදිරිපත් කළ යුතු බවටද මහේස්ත්‍රාත්වරිය නියෝග නිකුත් කළාය.ඊට අමතරව සෑම මසකම ඉරිදා දින අනුරාධපුර කොට්ඨාශ අපරාධ විමර්ශන අංශයට පැමිණ අත්සන් තබා පෙනී සිටි ය යුතු බවත් කිසිදු අයුරකින් පැමිණිලි පාර්ශවයට බලපෑම් සිදුනොකල යුතු බවත් ඒ සම්බන්ධව අධිකරණයට වාර්තා වුවහොත් ලබා දුන් ඇප නියෝගය අවලංගු කර නැවත රක්‍ෂිත බන්ධනාගාර ගත කරන බවත් මහේස්ත්‍රාත්වරිය විවෘත අධිකරණයේ කියා සිටියාය. ..නැවතත් සැකකරුවන්ට සැප්තැම්බර් මස 06 වන දින අධිකරණය හමුවේ පෙනී සිටින ලෙසද නියෝග කළාය.අගතියට පත් පාර්ශවය වෙනුවෙන් නීතීඥ රෝහණ ප්‍රේමලාල් මහතා පෙනී සිටි අතර සැකකාර ආයුර්වේද වෛද්‍යවරයා වෙනුවෙන් නීතීඥ භාෂාන්ති රාජකරුණා මහත්මිය පෙනී සිටියාය.ඉකුත් පෙබරවාරි මස 22 වෙනිදා අනුරාධපුර ධර්මපාල මාවතේ පිහිටි උතුරු මැද පළාත් ආයුර්වේද කොමසාරිස් උදයසිරි චන්ද්‍රකුමාර මහතාගේ නිළ නිවසට පැමිණි සැකකරුවන් දෙදෙනා ඇසිඩ් ප්‍රහාරය එල්ල කර පළාගොස් සිටි අතර පෙබරවාරි මස 28 වනදා ඔවුන් අනුරාධපුර කොට්ඨාශ අපරාධ විමර්ශන අංශයේ ස්ථානාධිපති පො.ප ආර්.එමී.අයි.බී රත්නායක මහතා ඇතුලු පිරිසක් විසින් අත්අඩංගුවට ගෙන තිබුණි.අනුරාධපුර කොටීඨාශ භාර පොලිස් අධිකාරි මහේෂ් සේනාධිර මහතාගේ හා අනුරාධපුර සහකාර පොලිස් අධිකාරි කැලුමී චාමර තිලකරත්න මහතාගේ උපදෙස් මත කොට්ඨාශ අපරාධ විමර්ශන අංශයේ ස්ථානාධිපති පො.ප ආර්.එමී. අයි.බී රත්නායක මහතාගේ මෙහෙයවීම මත පොලිස් කොස්තාපල් සංජීව මහතා සැකකරුවන් අධිකරණයට ඉදිරිපත් කරමින් කරුණු කියා සිටියේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070611</link>
    <topic>යහපත් අනාගතයක් උදා කර ගන්නශිෂ්‍ය ජීවිතය හොඳින් ගත කරන්න</topic>
    <author>ධනුෂ්ක ගොඩකුඹුර බද්දේගම සිට</author>
    <content>සාමයෙන් සතුටින් යහපත් අනාගතයක් උදා කර ගත හැක්කේ එක මොහොතක්වත් අපතේ නොහැර ශිෂ්‍ය ජීවිතය හොඳින් ගත කරන දරුවන්ට පමණක් බව ජනාධිපති මහින්ද රාජපක්ෂ මහතා පැවසීය.ජීවිතයේ වටිනාම අවදිය ශිෂ්‍ය අවදිය බව සිහිපත් කළ ජනාධිපතිවරයා ජීවිතය අතහරින අයට ඉතුරු වන්නේ දොම්නස පමණක් බව ප්‍රකාශ කළේය. ජනාධිපතිවරයා මෙසේ ප්‍රකාශ කළේ වසර 125ක් සපුරන ගාල්ල, බද්දේගම ක්‍රිස්තුදේව බාලිකා විද්‍යාලයේ ත්‍යාග ප්‍රදානෝත්සවයට ඊයේ (07) එක්වෙමිනි.දරුවන්ගේ හොඳම යාළුවා සිටින්නේ දුරකතනයේ හෝ සමාජ ජාල වෙබ් අඩවිවල නොවන බව ප්‍රකාශ කළ ජනාධිපතිවරයා අප කාගෙත් හොඳම මිතුරා වන්නේ මව බවත් මවකට නොකිය හැකි රහසක් අපට නොමැති බවත් පැවසීය.අද අපේ රටේ ජනගහණයෙන් වැඩි කොටස කාන්තාවන් බැවින් අනාගතයේ වැඩි බරක් උසුලන්නට වන්නේ කාන්තාවන්ට බවත්, අපේ දියණිවරුන් නායකත්ව ගුණාංග පුහුණු කර ගනිමින් දැන් සිටම ඒ සඳහා සූදානම් විය යුතු බවත් ජනාධිපතිවරයා ප්‍රකාශ කළේය.නවීනත්වය යනු රටට එන සෑමදෙයක්ම පිළිගැනීම නොවන බව පෙන්වා දුන් ජනාධිපතිවරයා නවීනත්වයට යා හැක්කේ අතීතයක් ඇති අයට පමණක් බව කියා සිටියේය. පාසලින් පමණක් නොව සමාජයෙන්, ලෝකයෙන්, පවුලෙන් අප ඉගෙන ගත යුතු බවත් ඒ වෙනුවෙන් කැපවීමට අදිටන් කර ගත යුතු බවත් ජනාධිපතිවරයා වැඩිදුරටත් ප්‍රකාශ කළේය. අධ්‍යාපන ඇමැති බන්දුල ගුණවර්ධන, ගාල්ල දිස්ත්‍රික් පාර්ලිමේන්තු මන්ත්‍රී නිශාන්ත මුතුහෙට්ටිගම මහත්වරු සහ ක්‍රිස්තු දේව විදුහලේ විදුහල්පතිනී කේ. කේ. කේ කොඩිතුවක්කු මහත්මියද මෙහිදී අදහස් දැක්වූහ.දකුණු පළාත් සභා මන්ත්‍රී බද්දේගම සමිත හිමියන් ප්‍රමුඛ මහා සංඝරත්නයත් දකුණු පළාත් ආණ්ඩුකාර කුමාරි බාලසූරිය, මහ ඇමැති ශාන් විජයලාල් ද සිල්වා, ජ්‍යෙෂ්ඨ ඇමැති පියසේන ගමගේ, ඇමැති ගුණරත්න වීරකෝන්, නියෝජ්‍ය කථානායක චන්දිම වීරක්කොඩි, පාර්ලිමේන්තු මන්ත්‍රීවරුන් වන රමේෂ් පතිරණ, මනූෂ නානායක්කාර, ගයන්ත කරුණාතිලක, දකුණු පළාත් ඇමැති චන්දිම රාසපුත්‍ර මහත්වරු ඇතුළු පිරිසක් ද මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070612</link>
    <topic>රටවිරුවන්ගේ නිවාස සිහින සැබෑ වෙයි</topic>
    <author>මහින්ද අලුත්ගෙදර</author>
    <content>විදේශ රැකියාවල නිරත වී සිටින ශ්‍රමිකයින් හා මෙරටට පැමිණ සිටින ශ්‍රමිකයින් වෙනුවෙන් සිය නිවාස අවශ්‍යතා සපුරාලීම සඳහා ‘රටවිරු පියස’ වැඩපිළිවෙල ආරම්භ කිරීමට ශ්‍රී ලංකා විදේශ සේවා නියුක්ති කාර්යාංශය පියවර ගෙන ඇත.විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා මහතාගේ සංකල්පය ක්‍රියාත්මක කරන අතර එය ශ්‍රී ලංකා විදේශ සේවා නියුක්ති කාර්යාංශයේ මූලිකත්වයෙන් හා ශ්‍රී ලංකා සමෘද්ධි අධිකාරියේ සහයෝගයෙන් ක්‍රියාත්මක කෙරේ.රට පුරා පිහිටි ඒකාබද්ධ සමෘද්ධි බැංකු හරහා මෙම ණය මුදල් ලබා දීමට කටයුතු කරන අතර මේ සඳහා විදේශ සේවා නියුක්ති කාර්යාංශය, සමෘද්ධි බැංකුවේ ඇප මුදලක් තැන්පත් කරන බවද එය ඇපයට තබාගෙන සමෘද්ධි බැංකු මඟින් නිවාස ණය ඉල්ලූම් කරුවන්ට මුදල් ලබාදීමට සමෘද්ධි බැංකුවේ අනුමැතිය හිමිව තිබෙන බවද ශ්‍රී ලංකා විදේශ සේවා නියුක්ති කාර්යාංශය පවසයි.මෙම ණය යෝජනා ක්‍රමය යටතේ සියයට 10 ක හීනවන පොලිය යටතේ ණය මුදල් ලබා දෙන අතර එය වසර 5 කින් ගෙවීමට අවස්ථාව හිමි වෙයි. මෙයට අමතරව අදාල ණය ලාභියා සමෘද්ධි බැංකුවේ ගිණුමක් ආරම්භ කළ යුතු වෙයි.මෙම නිවාස ණය වැඩසටහන පිළිබඳව අදහස් දක්වමින් ඩිලාන් පෙරේරා මහතා සඳහන් කරන්නේ විශේෂයෙන් ගෘහාශ්‍රිත රැකියා සඳහා විදෙස් ගතවන කාන්තාවන් වෙනුවෙන් එතෙර රැකියා නියෝජිතයා විසින් ලබාදෙන රු.100000 - 150000 අතර මුදලින් කොටසක් හෝ සම්පූර්ණ මුදලම ඇය විදෙස් ගතවීමට පෙර සමෘද්ධි බැංකුවේ තැන්පත් කිරීමට ඔවුන් පොළඹවන බවයි.එමඟින් මුදල් අනවශ්‍ය ලෙස වියදම් කිරීම අවම වන අතර රැකියාව නිම වී යළි සිය රටට පැමිණෙන විට ආර්ථීක වශයෙන් ශක්තිමත් වී නිවසක හිමිකාරීත්වයද ඔවුනට හිමිවන බවද හෙතෙම සඳහන් කළේය.මේ වනවිට රටවිරු නිවාස වැඩසටහනට අයදුම්පත් 700 ක් පමණ ලැබී ඇති අතර මේ වන විට ඒවා විශ්ලේෂණය කරමින් පවතී.දිවයින පුරා පිහිටි කාර්යාංශයේ පුහුණු මධ්‍යස්ථාන වලට පැමිණෙන ශ්‍රමිකයින්ට මෙම වැඩසටහන හඳුන්වා දී නිවාස අවශ්‍යතා ඇති ශ්‍රමිකයින්ට අයදුම්පත් ලබාදීම මේ දිනවල සිදුකෙරෙන අතර වාර්ෂිකව විදේශ රැකියා සඳහා ශ්‍රමිකයින් 280,000 ක් පමණ පිටවන බවද මේ වනවිට මැදපෙරදිග හා අනෙක් රටවල ලක‍්ෂ 17ක් පමණ සේවය කරන බවද ශ්‍රී ලංකා විදේශ සේවා නියුක්ති කාර්යාංශය පෙන්වා දෙයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070613</link>
    <topic>පිච්ච මල් පූජාවටවිශේෂ බස් රථ සේවාවක්</topic>
    <author>උදුලා පීරිස්</author>
    <content>අනුරාධපුර ජය ශ්‍රී මහා බෝ සමිඳුන් අභියස අද (06) පැවැත්වෙන පිච්ච මල් පූජාව සඳහා කොළඹ, ගම්පහ, කළුතර යන දිස්ත්‍රික්කවලින් විශේෂ බස් රථ 200ක් ධාවනයට මාර්ගස්ථ මගී ප්‍රවාහන අධිකාරිය බලපත් ලබාදී ඇත.අදාළ දිස්ත්‍රික්ක තුනේ ප්‍රධාන නගර 20 කින් ධාවනය කිරීමට නියමිත මෙම බස් රථ වෙනුවෙන් මගීන්ගෙන් සාමාන්‍ය ගාස්තු අය කිරීමට ද උපදෙස් ලබාදී ඇතැයි මාර්ගස්ථ මගී ප්‍රවාහන අධිකාරියේ සභාපති අමිල රන්මණ්ඩල මහතා දිනමිණට පැවැසීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070614</link>
    <topic>රණවිරු දූ දරුවන්ටවිරු සිසු ප්‍රදීප ශිෂ්‍යත්ව</topic>
    <author>චන්ද්‍රිකා පෙරේරා</author>
    <content>කොළඹ ආරක්ෂක සේවා විද්‍යාලයීයේ දී ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ ප්‍රධානත්වයෙන් ඊයේ (05) දහවල් පැවැති විරු සිසු ප්‍රදීප ශිෂ්‍යත්ව 2012 ප්‍රදානෝත්සවයේ දී සිසු සිසුවියන 150 කට ශිෂ්‍යත්ව හා ත්‍යාග ප්‍රදානය කෙරිණි‍.ආරක්ෂක අරමුදලේ ලේකම් හා ආරක්ෂක අමාත්‍යංශයේ අතිරේක ලේකම් එස්. හෙට්ටිආරච්චි මහතා එහිදී අදහස් දක්වමින් විශේෂයෙන් යුද්ධයේ දී මියගිය, ආබාධිත රණවිරු පවුල්වල අධ්‍යාපනය ලබන දූ දරුවන් වෙනුවෙන් මේ ශිෂ්‍යත්ව ලබාදීමට පියවර ගෙන ඇති බවද ත්‍රිවිධ හමුදා හා පොලිස් දෙපාර්තමේන්තු රණවිරු දරුවන් වෙනුවෙන් ආරක්ෂක අරමුදල මේ ශිෂ්‍යත්ව ප්‍රදානය කරන බවත් පැවසීය.ආරක්ෂක ලේකම් ගෝඨාභය රාජපක්ෂ එම සේවා වනිතා ඒකකයේ සභාපතිනී අයෝමා රාජපක්ෂ, ආරක්ෂක මාණ්ඩළික ප්‍රධානී එයාර් චීෆ් මාර්ෂල් රොෂාන් ගුණතිලක, යුද හමුදාපති මේජර් ජෙනරාල් ජගත් ජයසූරිය, නාවික හමුදාපති වයිස් අද්මිරාල් ජයනාත් කොළඹගේ, පොලිස්පති එන්.කේ.ඉලංගකෝන්, ආරක්ෂක අමාත්‍යාංශයේ අතිරේක ලේකම් හා ආරක්ෂක අරමුදලේ ලේකම් එස්.හෙට්ටිආරච්චි, ආරක්ෂක අමාත්‍යාංශයේ ප්‍රධාන ගණකාධිකාරී හා ආරක්ෂක අරමුදලේ ‍ගණකාධිකාරී එන්.ජේ.පී ගුණසේකර, ජාතික ඉතිරිකිරීමේ බැංකුවේ ප්‍රාදේශීය කළමණාකාරිණී ඊ.ඩී සීතා හා එම බැංකුවේ කොල්ලුපිටිය ශාඛාවේ කළමණාකරු ඩබ්ලිව්.පී නානායක්කාර මහත්ම මහත්මීහු දරුවන් වෙත ශිෂ්‍යත්ව හා ත්‍යාග පිරිනැමූහ. පහ වසර ශිෂ්‍යත්ව ප්‍රතිඵල සාර්ථක කර ගැනීමට උපකාර වූ ගුරු භවතුන් හය දෙනෙකුට ද මෙහිදී සහතික පත් ප්‍රදානය කරනු ලැබීය.එම විද්‍යාලයීය සිසුදරුවන් විසින් විවිධ නර්තනාංග ඉදිරිපත් කරමින් උත්සවය වර්ණවත් කළ අතර පාසල් සිසු දරුවන්ගේ නව නිර්මාණ, අත්කම් සහ චිත්‍ර ප්‍රදර්ශනයක් ද පාසල් පරිශ්‍ර්‍රයේ පැවැත්විණි. එය ආරක්ෂක ලේකම් ඇතුලු ආරධිත අමුත්තන් විසින් නැරඹීය.මියගිය, ආබාධිත හා දැනට ක්‍රියාන්විතයේ සිටින රණවිරුවන් ගේ දූ දරුවන් වෙනුවෙන් ශිෂ්‍යත්ව සහ ත්‍යාග ලබාදීමේ මෙම කටයුත්ත වර්ෂ 2006 දී ආරම්භ විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070615</link>
    <topic>ජාතික පාසල්වලට උපාධිධාරී ගුරුවරු අගෝස්තු නිවාඩුවෙන් පසු බඳවා ගැනේ</topic>
    <author>උදුලා පීරිස්</author>
    <content>ජාතික පාසල් සඳහා උපාධිධාරී ගුරුවරුන් අගෝස්තු නිවාඩුවෙන් පසු බඳවා ගැනීමට රජය කටයුතු යොදා ඇත.සිංහල, දෙමළ හා ඉංගී‍්‍රසි මාධ්‍යයන්ගෙන් විද්‍යාව, වාණිජ හා තාක්ෂණවේදය යන විෂයන්ට ප්‍රමුඛතාව දෙමින් විෂයයන් 16ක් වෙනුවෙන් මෙම උපාධිධාරී ගුරුවරුන් බඳවා ගැනීමට නියමිත අතර ඒ වෙනුවෙන් පැවැත්වෙන විභාගය ඊයේ (05) කොළඹ දිස්ත්‍රික්කයේ මධ්‍යස්ථාන 126කදී පැවැත්විණි.අපේක්ෂකයන් 22534ක් පෙනී සිටි මෙම විභාගයේ ප්‍රතිඵල සති 3කින් නිකුත් කිරීමට තීරණය කර ඇති බව විභාග කොමසාරිස් ඩබ්ලිව්. එම්. ජේ. එන්. පුෂ්පකුමාර මහතා දිනමිණට කීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070616</link>
    <topic>දැනුම කේන්ද්‍ර කරගත් සංවර්ධනයකට මොබිටෙල් දෙන සහාය ආදර්ශයක්</topic>
    <author>සුභාෂීණී සේනානායක</author>
    <content>ජනාධිපති මහින්ද රාජපක්ෂ මහතා දැනුම කේන්ද්‍රීය සංවර්ධනයක් ඇති කරලීමට ගෙන යන වැඩපිළිවෙලට දායක වූ මොබිටෙල් ආයතනය අනෙකුත් ව්‍යවසායකයින්ට ආදර්ශයක් ලබා දී ඇතැයි අධ්‍යාපන ඇමැති බන්දුල ගුණවර්ධන මහතා පවසයි.මහින්දෝදය ශිෂ්‍යත්ව අරමුදලට දායක වීමට ශ්‍රී ලංකා මොබිටල් ආයතනය අධ්‍යාපන අමාත්‍යාංශය සමඟ එක් වීම සනිටුහන් කරමින් පෙරේදා (04) අධ්‍යාපන අමාත්‍යාංශ ශ්‍රවණාගාරයේ පැවැති උත්සවයට එක් වෙමින් ඇමැතිවරයා මේ බව පැවසීය.ඩිජිටල් තාක්ෂණය සමඟ රටේ ඉදිරි ගමනට ශකිතියක් සැපයීම සඳහා තොරතුරු තාක්ෂණික ක්ෂේත්‍රයේ පවතින බාධක ඉවතලීමට මොබිටෙල් ආයතනය සැමවිටම ක්‍රියාකරන බව ඇමැතිවරයා කීය.එම අවස්ථාවට එක් වූ ඇමැතිවරයා මෙසේද කීය.ගමේත් නගරයේත් අධ්‍යාපන කටයුතු සිදුකරන දරුවන් සඳහා සමාන මෙන්ම උසස් ප්‍රමිතියෙන් යුතු අධ්‍යාපනික අවස්ථා හිමිකරදීමට ජනාධිපතිතුමා මෙම ශිෂ්‍යත්ව අරමුදල ආරම්භ කළා.මේ ජාතික කර්තව්‍යයේදී මොබිටෙල් ආයතනය අපි සමඟ අත්වැල් බැඳ ගැනීම සම්බන්ධයෙන් අපි ‍බෙහෙවින් සතුටු වෙනවා.‍ජාතික ජංගම දුරකතන ජාලය වන මොබිටෙල් රටේ සංවර්ධන ජාලය වෙත ඇති කැපවීම සැමවිටම පෙන්නුම් කර තිබෙනවා. මෙම ඒකාබද්ධ වීමද එක් අවස්ථාවක් වන අතර මෙලෙස සිය දායකත්වය ලබා දීම වෙනුවෙන් මා මොබිටෙල් ආයතනයට මාගේ ප්‍රශංසාව පුදකරනවා. රටේ අධ්‍යාපනය භාරගන්නා දරුවන්ගේ අධාපනික කටයුතු තවදුරටත් පහළ නංවීමේ අරමුණින් මහින්දෝදය ශිෂ්‍යත්ව අරමුදල හඳුන්වා දෙනු ලැබුවා. මොබිටෙල් ආයතනය මගින් ලබා දෙන දායකත්වය එය තවදුරටත් ශක්තිමත්ව පවත්වාගෙන යාමට රුකුලක් වනවා.මොබිටෙල් ආයතනයේ විධායක නිලධාරී කපිල චන්ද්‍රසේන මහතා-මෙරට තොරතුරු සන්නිවේදන තාක්ෂණය ඉහළ නැංවීමට මුල පුරමින් ජාතික ජංගම දුරකතන සන්නිවේදන තාක්ෂණය ඉහළ නැංවීමට මුල පුරමින් ජාතික ජංගම දුරකතන සන්නිවේදන ජාලය ලෙස මොබිටෙල් ආයතනය ආරම්භ කළ සේවාව අඛණ්ඩව ඉදිරියටද පවත්වාගෙන යමින් සිටිනවා. මීට පෙරද අධ්‍යාපන අමාත්‍යාංශ්‍ය සමඟ ඉතා සමීප සබඳතාවයක් පවත්වාගෙන යමින් ව්‍යාපෘති රැසක් ක්‍රියාත්මක කරනු ලැබුවා.අධ්‍යාපන අමැති බන්දුල ගුණවර්ධන මහතාගේ අධීක්ෂණය යටතේ ක්‍රියාත්මක කෙරෙන මහින්දෝදය ශිෂ්‍යත්ව අරමුදලට දායක වීමට ලැබීම සතුටට පත්වෙනවා. මෙම ව්‍යාපෘතිය යථාර්තයක් බවට පත්කරලීම සඳහා අප වෙතද අවස්ථාවක් ලබා දීම සම්බන්ධයෙන් අප ස්තූතිවන්ත වෙනවා.ශ්‍රි ලංකාවේ අධ්‍යාපනික ක්‍රමවේදයට අත්වැලක් සපයමින් සිසුන්ට මෙන්ම ගුරුවරුන්ටද වඩාත් වැදගත් වන e-Learning වැඩසටහනෙහි ප්‍රතිලාභ අන්තර්ජාලය ඔස්සේ අත්විඳීමට හැකියාව ඇත. iCard වැනි ව්‍යාපෘති ක්‍රියාත්මක කිරීම තුළින් නවතම තාක්ෂණයක් වන Near Field Communication යොදා ගැනෙන අතර එතුළින් පාසල් සිසුන්ගේ ආරක්ෂාව තහවුරු වනවා පමණක් නොව මුදල් භාවිතයෙන් තොරව ගනුදෙනු සිදුකරලීමටද මෙම තාක්ෂණය උපකාර වේ.මෙම අවස්ථාවට අධ්‍යාපන අමාත්‍යාංශයේ ලේකම් ගෝඨාභය ජයරත්න මහතා ඇතුළු අමාත්‍යාංශයේ නිලධාරීන් මොබිටෙල් දුරකතන ජාලයේ නිධාරීන් අතුළු පිරිසක් එක් වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070617</link>
    <topic>අනාරක්ෂිත දුම්රිය හරස් මාර්ග 45කට කඩිනමින් ගේට්ටු</topic>
    <author>පණ්ඩුක සමරසේකර</author>
    <content>පෞද්ගලික සමාගම් කිහිපයක මුදල් පරිත්‍යාගයෙන් අනාරක්ෂිත දුම්රිය හරස් මාර්ග 45කට කඩිනමින් ගේට්ටු සවිකිරීමට කටයුතු යොදා ඇති බව ප්‍රවාහන නියෝජ්‍ය ඇමැති රෝහණ දිසානායක මහතා ඊයේ (5) දිනමිණට පැවැසීය. ප්‍රවාහන නියෝජ්‍ය ඇමැති කාර්යාලයේ දී ඊයේ පැවැති සාකච්ඡාවක දී පෞද්ගලික සමාගම් කිහිපයක් මේ සඳහා මුදල් පරිත්‍යාග කිරීමට කැමැත්ත පළ කළ බවද දිසානායක මහතා පැවැසීය.තවද ක්ෂණික විසඳුමක් ලෙස සෑම දුම්රිය හරස් මාර්ගයකටම මීටර් 500 ඈතින් දැනුවත් කිරීමේ පුවරු සවිකිරීමට ද සැලසුම් කර ඇති බවත්, දුම්රිය හරස් මාර්ගයේ ගේට්ටු ක්‍රියා කරවීම සඳහා සිවිල් ආරක්ෂක බළකායේ සෙබළුන් යෙදවීමටත් ඒ සඳහා පෞද්ගලික සමාගම් විසින් ඔවුන්ට දීමනාවක් ලබාදීමටත් මෙහිදී එකඟතාව පළකොට ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070618</link>
    <topic>යාල් දේවිය කිලිනොච්චි කඩඉමේ</topic>
    <author>නිමල් රාජපක්ෂ</author>
    <content>යාල් දේවී දුම්රිය කිලිනොච්චිය බලා තව නොබෝ දිනකින් රැගෙන යාමට සියලු කටයුතු සූදානම් කර ඇතැයි ප්‍රවාහන ඇමැති කුමාර වෙල්ගම මහතා පවසයි.ඇමැතිවරයා මෙම අදහස් දැක්වූයේ ඉන්දීය ඉර්කොන් සමාගමේ හා ඉදිකිරීම් ක්ෂේත්‍රයේ නිලධාරීන් සිය අමාත්‍යාංශයේ දී පසුගියදා හමුවූ අවස්ථාවේදීය.මෙහිදී අදහස් දැක්වූ ඇමැතිවරයා උතුරු දුම්රිය මාර්ගයේ ඉදිකිරීම් කටයුතු කොන්ත්‍රාත් පදනම මත ඉන්දියානු ඉර්කෝන් සමාගම කරගෙන යනවා. යාල්දේවිය උතුරට ගෙනයාමේ සත් කාරය සඳහා විවිධ කණ්ඩායම් රැසක් ඉදිරිපත් වී සිටිනවා. ඒ අනුව උතුරු දුම්රිය මාර්ගයේ දුම්රිය ස්ථාන ඉදිකිරීමට ද රාජ්‍ය හා පුද්ගලික අංශයේ දායකත්වය යටතේ සිදු කෙරෙනවා. මෙහි අධීක්ෂණ කටයුතු දුම්රිය දෙපාර්තමේන්තුව මගින් සිදු කෙරෙනු ඇතැයි ද කීවේය.අභීත රණවිරුවන් විසින් ත්‍රස්තවාදයෙන් රට මුදා ගැනීමත් සමඟ තල්රුප්පාවත් පොල්රුප්පාවත් යා කිරීමේ අරමුණින් උතුරු දුම්රිය මාර්ගය තැනීමට ජනාධිපති මහින්ද රාජපක්ෂ මහතා උපදෙස් දී තිබෙනවා. ඒ අනුව උතුරු දුම්රිය මාර්ගය කඩිනමින් ඉදිකිරීමට පියවර ගෙන තිබෙනවා.උතුරු මිතුරු ව්‍යාපෘතියේ ප්‍රධාන අරමුණ වන්නේ් ඉඩ ලැබෙන ප්‍රථම හෝරාවේ දී යාල්දේවිය යාපා පටුනට කැන්ඳාගෙන යාමයි. ඇය හුදකලාව නොව දකුණේ සහෝදරත්වයද, සහජීවනයද මිත්‍රත්වය මැදිරිපුරා උතුරේ මිතුරන් වෙත රැගෙන යාම ප්‍රවාහන අමාත්‍යාංශයේ අපේක්ෂාව බවද පැවැසීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070619</link>
    <topic>කොළඹ පුරපති වෙනත් පක්ෂයක සිටියත් රජය සමග සුහදව වැඩ කරනවා</topic>
    <author>මැද කොළඹ සමූහ වයිමන් හෙට්ටිආරච්චි</author>
    <content>කොළඹ පුරපතිවරයා වෙනත් පක්ෂයක සිටියත් ජනාධිපතිතුමන් මාගෙනුත් රජයෙ හා ආරක්ෂක ලේකම් වරයා සමග සුහදව වැඩ ගන්න හොඳින් දන්නවා. එය නගරවැසියන්ගේ සුබසාධනය පිණිසම වෙනවායැයි පළාත් පාලන හා පළාත් සභා ඇමැති ඒ. එල්. එම්. අතාවුල්ලා මහතා ප්‍රකාශ කළේය.මහ කොළඹ අපජල කළමනාකාර ව්‍යාපෘතිය සඳහා ආසියානු සංවර්ධන බැංකු ආධාර යටතේ උපකරණ බෙදාදීම වෙනුවෙන් පැවති උත්සවයක දී ඇමැතිවරයා එසේ කීය.පළාත් පාලන සහ පළාත් සභා අමාත්‍යාංශයේ මෙහෙයවීමෙන් කොළඹ මහ නගර සභාව මඟින් ක්‍රියාත්මක කෙරෙන මහ කොළඹ අප ජල කළමනාකරණ ව්‍යාපෘතිය යටතේ කොළඹ නගරයේ මල අපද්‍රව්‍ය විධිමත්ව බැහැර කිරීම සඳහා අවශ්‍ය නවීන උපකරණ රාශියක් මෙහිදී කොළඹ නගරාධිපතිවරයා වෙත භාර දෙන්නට යෙදුණි.ගලි බවුසර් 05ක් කෲ කැබ් රථ 06ක්, ක්‍රේන් 01 සහ වතුර බවුසර් 03ක් ඇතුළු වාහන 15ක් ඊට අයත් විය. ඒවායේ වටිනාකම රුපියල් මිලියන 250කි.පසුගිය අවුරුදු 30ක් පුරාවට නගරවල හෝ පළාත් පාලන ආයතනවල ලස්සනක් සංවර්ධනයක් දියුණුවක් ගැන සිතන්නට කතා කරන්නට හෝ ආධාර දීමට හැකියාවක් ත්‍රස්තවාදී යුද්ධය හේතුකොට අපට පුළුවන් වූයේ නැතැයි ද යුද්ධය නිමාවත් සමඟ කොළඹ පමණක් නොව අනිකුත් නගරවල ද එම ලස්සන හා සංවර්ධනය ඇතිවෙමින් අමුතුම දර්ශනයක් ගොඩනැගී එනු දැකිය හැකියයි ද අතාවුල්ලා ඇමැතිවරයා කීය.අද ඩෙංගු රෝගය ගැන රටම කතා කරන බව කී ඇමැතිවරයා ඊට අප සියලුදෙනා එක්ව මුහුණදිය යුතු බවද පළාත් පාලන විෂය පළාත් සභාවලට භාර දී ඇති බව බොහෝ දෙනෙකු නොදන්නා බවද එම පළාත් සභාවල මහ ඇමැතිවරු හා සෙසු ඇමැතිවරු ද මන්තී‍්‍රවරු ද එක්ව එම ගැටලු විසඳා ගත යුතු බවද පැවසීය.පළාත් සභාවලට අවශ්‍ය මුදල් බොහොමයක් රජය මගින් ලබාදෙන අතර ආරක්ෂක ලේකම් ගෝඨාභය රාජපක්ෂ මහතා පක්ෂ භේදයෙන් තොරව එම කටයුත්තට මුල්වී ක්‍රියා කරන අද පිට රටවල එන පිරිස් ලංකාවේ නගරවල විශේෂයෙන් කොළඹ නගරයේ පවතින දර්ශනීයත්වය පිළිබඳව මවිතය පළකරන බවද හෙතෙම කීය.නගර සංවර්ධන හා ආරක්ෂක අමාත්‍යාංශ ලේකම් ගෝඨාභය රාජපක්ෂ මහතා - නගරය ලස්සන කිරීම අද මහා කාර්ය භාරයේ අතුªරු ඵලයක් පමණයි. අපේ මූලික උවමනාව ජනතාවගේ අවශ්‍යතාවන් ඉටු කිරීමයි. එම අවශ්‍යතාවන් අප හඳුනාගත්තේ එම පළාත් පාලන ආයතන නිලධාරීන් මගින් අප ඔවුන් සමඟ නිරතුරුව සාකච්ඡා පැවැත්වීමෙන් එම අවශ්‍යතා ගොනුකරගෙන ඒවා සම්පූර්ණ කරමින් සිටිමු. කුණු කසළ ඉවත් කිරීම, මංමාවත් සකස් කිරීම, පදික වේදිකා ක්‍රමානුකූල කරවීම ආදී සියල්ල දැන් හෙඳින් කරගෙන යමු.ලබන අගෝස්තු මස වනවිට අඩු ආදායම්ලාභි පවුල් සඳහා නිවාස 10,000ක් ඉදිකිරීමේ කටයුතු අවසන් කළ හැකි වෙනවා. ඉන් පළවෙනි නිවාස සංකීර්ණය දෙමටගොඩ ප්‍රදේශයේ ඉදිකිරීම් කටයුතු සිදුවෙමින් පවතිනවා. සංවර්ධනයත් සමඟ ව්‍යාපාරික අවස්ථා ද වැඩිවනවා. ඔවුනගේ ජීවන තත්ත්වය ද ඉහළ යනවා. මෙහි පැමිණි ලෝක බැංකු නියෝජිතයකු කොළඹ බේරේ වැව අවට කෙරෙන සංවර්ධනය ගැන අතිශයින්ම පැහැදී කතා කළා. එහෙත් එහි උතුරු කොටස තවමත් මඩවලින් වැසී තිබෙන නිසා එම කටයුතු ද ඉක්මනින් අවසන් කර නිසි ප්‍රයෝජනය ලබන්නයි මා සමඟ කීවා.ඩොලර් මිලියන 250ක් ආසියානු සංවර්ධන බැංකුව මගින් ලැබුණු විට අපට මුලින්ම කොළඹ ජනතාව ගැනයි කල්පනා වුනේ. නගරාධිපතිතුමා වෙනත් පක්ෂයක කියා අපි කිසිම කටයුත්තක් උදව් දීමක් අතපසු කළේ නැහැ.නගරාධිපති ඒ. ජේ. එම්. මුසම්මිල් මහතා:- අපට දිය හැකි හැම උදව්වක්ම ආරක්ෂක ලේකම්තුමා මගින් ලැබෙනවා. දේශපාලන පාට දෙස එතුමා බලන්නේ නැහැ. අපිදු එතුමාගෙන් හොඳට ප්‍රයෝජන ගන්නවා. දේශපාලන පොරපිටිය එළඹෙනවිට ඒවගේම සටන්කාමීව ක්‍රියා කරනවා. මෙවැනි උපකරණ තොගයක් ලබාදීම ගැන එතුමාටත් ඇමැතිතුමාටත් නගර සභාව වෙනුවෙන් ස්තුති කරනවා..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070620</link>
    <topic>අයහපත් දේ බැහැර කරලීමේ ඥාණය දරුවන්ට දහම් අධ්‍යාපනයෙන් ලැබෙනවා</topic>
    <author>චන්දිමා එදිරිමාන්න</author>
    <content>යහපත් දේ සහ අයහපත් දේ තෝරාබේරාගෙන යහපත් දේ ප්‍රවර්ධනය කිරීමට හා අයහපත් දේ බැහැර කරලීමට දරුවන්ට අවශ්‍ය ඥාණය දහම් පාසල් අධ්‍යාපනය තුළින් ලැබෙන බව ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ මහතා පවසයි.ඇමැතිවරයා මෙම අදහස් පළ කළේ ජල්තර, ශ්‍රී ධම්මික දහම් පාසලේ වාර්ෂික ත්‍යාග ප්‍රදානෝත්සවය සඳහා ප්‍රධාන ආරාධිතයා වශයෙන් සහභාගී වෙමිණි.මෙහිදී වැඩිදුරටත් අදහස් දැක්වූ විමල් වීරවංශ ඇමැතිවරයා මෙසේද කීයදේශපාලනඥයන් හැටියට ගත්තත්, මැති ඇමැතිවරුන් හැටියට ගත්තත්, අවසාන වශයෙන් අපි කරන සියලු දේවල් වල හොඳක් තියෙනවා නම් හොඳත් නරකක් තියෙනවා නම් නරකත් භාරගන්න වෙන්නෙ මේ රටේ දරුවන්ට. අතීත පරම්පරා අතින් සිද්ධවෙච්ච යහපත් දේවල් වල යහපත් ප්‍රතිඵල ඉන්පසු පරම්පරාවන් භුක්ති විදිනවා. අතීත පරම්පරාව විසින් කරන ලද අයහපත් ප්‍රතිඵල ඉන්පසු පරම්පරාවන්ට මුහුණදෙන්න වෙනවා. තිස් අවුරුදු සාපරාදී යුද්ධය නතරවෙලා උදාවූ සාමයෙන් යහපත වැඩියෙන්ම බලපාන්නේ දරුවන්ට.රට, දැය, සමය කියන සාධක 3 ක් ගැන අපි ඉතා උවමනාවෙන් අතීතයේ ඉදලා සාකච්ඡා කරනවා. එහි අංක 1 හැටියට තියෙන්නේ රට. ඊළඟට දැය හා සමය අනුපිළිවෙළින් සඳහන් කරනවා. රට රැකුණොත් දැය හා සමය රැකෙනවා. රට නොරැකුණොත් ඉතුරු සාධක 2 කම ආරක්ෂා වෙන්නේ නැහැ. අපේ නිල අධ්‍යාපනයෙන් සම්පූර්ණ නොවන පැත්තක්, නිල අධ්‍යාපනයෙන් සපිරෙන්නේ නැති අවශ්‍යතාවයක්, දහම් පාසල ඉටුකරනවා.ඒ නිසාම තමයි වෙනදාට සාපේක්ෂව අපේ මවුපියන් තමන්ගේ දූ දරුවන් දහම් පාසල් වෙත යොමුකරවන ප්‍රවණතාවය සැළකිය යුතු මට්ටමෙන් වර්ධනයවෙලා තියෙන්නේ. දහම් පාසල කියන්නේ මේ රට, දැය,සමය කියන සාධක තුන ගැනම දරුවන්ට ඉතා ගැඹුරු හැඟීමක් ඇතිකරවන තැනක්. පාසල් අධ්‍යාපනයෙන් රට, දැය, සමය පිළිබඳ ගැඹුරු හැඟීමක් ඇතිකරවන එක ප්‍රමාණවත්ව සිදුවනවා කියලා අපි විශ්වාස කරන්නේ නැහැ.දරුවන් පාසලේදී ලබන නොලබන අධ්‍යාපනයක් දහම් පාසලේදී ලබනවා. පසුගිය කාලයේ මේ රටේ සිදුහත් කුමාරයාගේ චරිතය පිළිබඳව සිනමා කෘතියක් එළිදැක්වුවා. ඒක කවුරුත් ප්‍රශ්න කිරීමකට ලක් නොකළත් ඒ සිනමා කෘතිය නිර්මාණය කළේ අන්තර්ජාතික රාජ්‍ය නොවන සංවිධානයකින් මුදල් යොදවලා. ඒ සිනමා කෘතියේ සැබෑ අධ්‍යක්ෂ ඔය පෙනී සිටින අධ්‍යෂක නොවයි.ඒ චිත්‍රපටය බලපු දහම් පාසල් දරුවන් කියනවා දහම් පාසලෙන් අපේ සිත් තුළ ජනිත කරපු සිදුහත් කුමාරයට වඩා මේ චිත්‍රපටියේ පෙන්වන සිදුහත් කුමාරයා රූපමය වශයෙන් නෙවෙයි, නමුත් චරිතයක් හැටියට ලොකු වෙනසක් දැනෙනවා කියලා.ඒක තේරෙන්නේ දහම් පාසල් ගිය දරුවන්ට. පාසල් නොගිය දරුවන් ඒක තේරුම් ගනී කියලා මම හිතන්නේ නැහැ. අපේ ඇතැම් ගරු කටයුතු භික්ෂුන් වහන්සේලාත් ඒ සිනමා කෘතිය නරඹලා යම් යම් ඇගයීම් කරලා තිබුණා. මම විශ්වාස කරනවා ඒ චිත්‍රපටය ඒ ආසියානු පදනමද කොහෙද ඒ එන්.ජී.ඕ. එකේ නම. ඒවායෙන් සල්ලිදීලා ඒ සිදුහත් චරිතය පිළිබඳව අපේ දරුවන්ට තියෙන භක්තිවන්ත හැඟීම වැඩිවන ආකාරයේ සිනමා කෘතියක් නොවේ මේක අඩු වන ආකාරයේ සිනමා කෘතියක්..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070621</link>
    <topic>මිල්කෝ ආයතනය ගැනටංගරය බොරු කියලා</topic>
    <author>රක්ෂණ ශ්‍රීයන්ත</author>
    <content>මිල්කෝ ආයතනයේ කටයුතු පිළිබඳ ටංගරය නැමැති සංවිධානය ද්වේශ සහගත ලෙස කරුණු විකෘති කොට ජනතාව නොමග යවන බව මිල්කෝ ආයතනයේ සභාපති සුනිල් වික්‍රමසිංහ මහතා පවසයි.ටංගරය නැමැති ආයතනයේ කැදවුම්කරු කලින් මිල්කෝ ආයතනයේ සේවය කළ අයෙක් බවත් ඔහු විසින් සිදුකළ බරපතළ විසමාචාර ක්‍රියා හේතුවෙන් සේ‍වයෙන් පහ කළ අයකු බවත් සභාපතිවරයා පෙන්වාදෙයි.සභාපතිවරයා මේ බව ප්‍රකාශ කළේ මිල්කෝ ආයතනයේ කටයුතු සම්බන්ධව 'දිනමිණ' ඇතුළු පුවත් පත්වල පලවු ප්‍රවෘත්ති සම්බන්ධයෙන් කරුණු නිවරදි කිරීම සදහා පසුගිය දා (3) බස්නාහිර පළාත් සෞන්ධර්ය නිකේතනයේ පැවති මාධ්‍ය හමුවට එක්වෙමිනි. මෙහිදී වැඩිදුරටත් අදහස් දැක්වූ සභාපතිවරයා මෙසේද පැවසීය.මිල්කෝ සමාගම ඩෙන්මාර්කයේ නෙස්මි සමාගමෙන් යූරෝ මිලියන තිස්තුනයි දශම හතරක ණය මුදලක් ලබාගැනීමට සැලසුම් කර තිබෙනවා. මෙම ණය මුදල ලබාගන්නේ අධ්‍යක්ෂ මණ්ඩලයේ පූර්ව අනුමැතිය ඇතිවයි. මෙම ණය මුදල සදහා කැබිනට් පත්‍රිකාවක් ඉදිරිපත්කර අනුමැතියද ලබාගෙන තිබෙනවා. මෙම යෝජනාව 2008 වසරේ ඉදිරිපත් වූවක් වුවද එය යෝග්‍ය‍ හෙයින් අප එය ඉදිරියට ගෙනයනවා.මෙම ණය මුදල සදහා මේ වනවිට ව්‍යාපෘති ගිවිසුම් පමණක් අත්සන් තබා තිබෙනවා.‍ එම ණය මුදල ලබන අගෝස්තු වන විට ලැබෙනු ඇතැයි අපේක්ෂා කරනවා. එම මුදල් කෙලින්ම මිල්කෝ ආයතනයට ලැබෙන්නේ නෑ. එය මහා භාණ්ඩාගාරයට ලැබෙන අතර එහි අධීක්ෂණය යටතේ අපට ලැබෙනවා.එම ණය මුදලින් වසර 50 කට අධික මිල්කෝ කර්මාන්ත ශාලා හා එහි යන්ත්‍රසූත්‍ර නවීකරණයත් අපේක්ෂා කරනවා. එනම් අඹේවෙල ,පොලොන්නරුව හා දිගන කර්මාන්ත ශාලා නවීකරණ කටයුතු මෙන්ම කොළඹ කර්මාන්ත ශාලාව බඩල්ගම ප්‍රදේශයේත් ස්ථාපිත කිරීමට කටයුතු කරනවා.මේ කර්මාන්ත ශාලා නවීකරණයත් සමග ධාරිතාව කිරි ලීටර් ලක්ෂ අටත් දහයත් අතර ප්‍රමාණයක් දක්වා ඉහළ යනු ඇතැයි අපේක්ෂා කරනවා.ගොවියාට කිරි ලීටරයක් සදහා රුපියල් පනහක සහතික මිලක් ගෙවූවද අප පාරිභෝගිකයන් ආරක්ෂා කිරීම සදහා නිෂ්පාදනවල මිල ඉහළ නැංවූයේ නෑ. එසේ කලානම් අපට පසුගිය ව‍සරේ මිලියන 350 ක පමණ ලාභයක් ලැබීමට තිබුණා..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070622</link>
    <topic>ලලිත් කොතලාවල ඇතුළු 8කට ඇප වූපිරිස අධිකරණයේ දී ඇප අස්සන් කරති</topic>
    <author>කුමුදු හෙට්ටිආරච්චි</author>
    <content>ගනුදෙනුකරුවන් විසින් ගෝල්ඩන් කී ක්‍රෙඩිට් සමාගමේ තැන්පත් කළ රුපියල් කෝටි 720 කට ආසන්න මුදලක් සාවද්‍ය ලෙස පරිහරණය කිරීම ඇතුළු අධිචෝදනා 91 ක් යටතේ නඩු පවරා ඇති සෙලින්කෝ සමූහ ව්‍යාපාරයේ අධිපති ලලිත් කොතලාවල ඇතුළු විත්තිකරුවන් 08 දෙනාගේ ඇපකරුවන් ;කාළඹ මහාධිකරණය හමුවේ ඊයේ (05) ඇප අස්සන් කරන ලදී.ඇපකරුවන් ඇප අස්සන් කිරීමෙන් පසු විත්තිකරුවන් මුදාහැරීමට කොළඹ මහාධිකරණ විනිසුරු කුමුදුනී වික්‍රමසිංහ මහත්මිය ඊයේ (05) නියම කළාය.රුපියල් පනස්ලක්‍ෂය බැගින් වූ ඇපකරුවන් දෙදෙනා බැගින් විත්තිකරුවන්ගේ ඇපකරුවන් ලෙස ඉදිරිපත් කිරීමට විනිසුරුවරිය මීට පෙර නියම කැර තිබුණි.ඒ අනුව විත්තිකරුවන් සිය නීතිඥයින් මගින් ලක්‍ෂ පනහ බැගින් වටිනා වත්කම් ඇති ඇපකරුවන් වත්කම් සහතික හා දිවුරුම් ප්‍රකාශ සහිතව ඊයේ (05) අධිකරණයට ඉදිරිපත් කැර තිබුණි.ඇපකරුවන් එසේ ඉදිරිපත් කරන ලද සියලු ලේඛන පරීක්‍ෂා කැර බලා වාර්තා කරන ලෙසට විනිසුරුවරිය අධිකරණ රෙජිස්ට්‍රාර්වරයාට ඊයේ (05) දැන්වූවාය.අධිකරණය හමුවේ පෙනී නොසිටින දැනට විදේශ ගතව සිටින නඩුවේ හයවන විත්තිකාරිය වන සිසිලිපි‍්‍රයා කොතලාවල සම්බන්ධව උදර්පන නීතිය යටතේ කටයුතු කිරීමට පියවර ගෙන ඇති බව රජයේ ජ්‍යෙෂ්ඨ නීතිඥ ඩිලාන් රත්නායක මහතා ඊයේ (05) අධිකරණයට දන්වා සිටියේය.නඩුව ඊයේ (05) කැඳවූ අවස්ථාවේ විත්තිකරුවන් වන ගෝල්ඩන් කී ක්‍රෙඩිට් සමාගමේ නියෝජ්‍ය සභාපතිවරුන් වන කාමන් මයිකල් පෙරේරා, ප්‍රසන්න සුමනසේකර, සුරම්‍ය සාරානාථ කරුණාසේන, ජූඩ් ලෙනාඩ් නෙරංජන් ප්‍රනාන්දු, ජීවක ලලිත් කොතලාවල, පද්මිණී කමලාදේවි කරුණානායක, වී. ආර්. ධර්මසිරි අධිකරණය හමුවේ පෙනී සිටියේය.මෙම නඩුව සඳහා කැඳවීම් දිනයක් ලබා දෙන ලෙසට ඉල්ලා සිටි රජයේ ජ්‍යෙෂ්ඨ නීතිඥ ඩිලාන් රත්නායක මහතා එදිනට සාක්කිකරුවන් කැඳවීමට කටයුතු කරන බව පැවසීය.1999 මාර්තු 23 හා 2008 දෙසැම්බර් 24 අතර කාලයේදී බම්බලපිටියේදී දැනට ජීවතුන් අතර නැති මුතුකුමාරස්වාමි නල්ලන්තුවාන් යන අය සමඟ 1988 අංක 78 දරන මූල්‍ය රෙගුලාසි පනතේ 2 (1) වගන්තියේ කොන්දේසිවලට පටහැනිව මූල්‍ය ව්‍යාපාරයක් පවත්වාගෙන යෑම සඳහා එකඟවීමෙන් හෝ එහි වරද සිදුකිරීම සඳහා අනුබල දීම හා අනුබල දීමට කුමන්ත්‍රණය කිරීම, එම කුමන්ත්‍රණයේ ප්‍රතිඵලයක් ලෙස සී/ස ගෝල්ඩන් කී ක්‍රෙඩිට් සමාගම නමින් මූල්‍ය ව්‍යාපාරයක් පවත්වාගෙන යෑම ඇතුළු චෝදනා මත නීතිපතිවරයා විසින් විත්තිකරුවනට එරෙහිව අධිචෝදනා ගොනු කැර ඇත.ජනාධිපති නීතිඥවරුන් වන ජයන්ත වීරසිංහ, ආනන්ද විජේසේකර, නලීන් ලද්දුවහෙට්ටි, රියන්සි අර්සකුලරත්න යන මහත්වරු හා නීතිඥ සාලිය පීරිස් මහතා ඇතුළු නීතිඥවරු මඩුල්ලක් විත්තිකරුවෝ වෙනුවෙන් පෙනී සිටියහ.නඩුව නැවත කැඳවීම ලබන සැප්තැම්බර් 02 වැනිදාට කල් තැබුණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070623</link>
    <topic>ජෝන්ද සිල්වා- කලා භවනනවීකරණයට මි.326 ක්</topic>
    <author>රක්ෂණ ශ්‍රීයන්ත</author>
    <content>‍ජෝන්ද සිල්වා සමරු රඟහල සහ ජාතික කලා භවන නවීන පහසුකම් සහිතව නවීකරණය කෙරේ.මේ සදහා රජය රුපියල් මිලියන 326 ක මුදලක් වෙන් කර ඇති අතර එම කටයුතු අදියර දෙකකින් නිමකෙරේ.මේ බව අනාවරණය වූයේ පසුගිය දා (3)සංස්කෘතික හා කලා කටයුතු අමාත්‍යංශයේ පැවති මාධ්‍ය හමුවේදීය.එහිදී අදහස් දැක්වූ සංස්කෘතික හා කලා කටයුතු අමාත්‍ය ටී.බී.ඒකනායක මහතා - ජෝන්ද සිල්වා සමරු රඟහල සහ ජාතික කලා භවන ඉවත් කරනවා යැයි සමහරුන් විවිධ මත පල කරනවා නමුත් ඒවා ඉවත් කිරීම කිසිවිට සිදු කරන්නේ නැති බව අවිවාදයෙන් ප්‍රකාශ කළ යුතුයි. කලාකරුවන්ගේ සුබසෙත සදහා ජෝන්ද සිල්වා සමරු රඟහල සහ ජාතික කලා භවන නවීන පහසුකම් සහිතව නවීකරණය කරන ලෙස ජනාධිපති වරයා උපදෙස් දී තිබෙනවා.ජෝන්ද සිල්වා සමරු රඟහල ආසන 800ක් බැල්කනියක් නාට්‍යකරුවන් පුහුණුව සදහා රංග ශාලාවක් ,වර්ග අඩි7000 ක ගබඩා පහසුකම් වර්ග අඩි 5000 ක වේදිකාවක් , වර්ග අඩි 12000 ක ගැලරියක් , ආහාර ගැනීමට වර්ග අඩි 10700ක ශාලාවක් මෙන්ම නවීන ආලෝක හා ශබ්ද ක්‍රම මෙන්ම වායුසමනය පහසුකම්ද සහිතව නවීකරණය වන අතර වාහන 200 ක් නවතා තැබීමේ පහසුකමින්ද යුතු වනවා.ඒ වාගේම ජාතික කලා භවන කලාකරුවන්ගේ දේහයන් තැබිය හැකි වෙනම ස්ථානයක්ද, වර්ග අඩි 1500 ක ගැලරියක්, වර්ග අඩි 6000ක සංරක්ෂණාගාරයක්, වර්ග අඩි 9000 ක කාර්යාලයක් මෙන්ම දේශන ශාලාවකින්ද යුතු නවීන ලෝවට ගැලපෙන අයුරුන් නවීකරණය ‍කෙරෙනවා.ජෝන්ද සිල්වා සමරු රඟහල සහ ජාතික කලා භවන සංරක්ෂිත කළයුතු පුරාවිද්‍යා ගොඩනැගිලි ගනයට ගනන්‍ ගැනෙන්නේ නෑ ඒවා 1952 දී පමණ නිම වූඒවා.ජෝන්ද සිල්වා සමරු රඟහල සහ ජාතික කලා භවන නවීකරණයත් සමග කලාකරුවන්ගේ නිර්මාණ සදහා හොඳ විසදුමක් ලැබෙනු ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=n13070624</link>
    <topic>ආරියරත්න මනමේන්ද්‍ර පුවත්පත් කලාවටඅමරණීය සේවාවක් ඉටු කළා</topic>
    <author>අතුරුගිරිය විශේෂ වික්‍රම සමරසිංහ</author>
    <content>ආරියරත්න මනමේන්ද්‍ර මහතතාගේ චරිතය පුවත්පත් කලාවට මෙන්ම ගමේ සැමටම සේවයක් වූ ආදර්ශවත් චරිතයක් බව සමස්ත ලංකා සංස්කෘතික පදනමේ නියෝජ්‍ය අධ්‍යක්ෂ ජනරාල් සුදර්ශන ගමගේ මහතා පවසයි.ඒ මහතා එසේ පැවසුවේ ප්‍රවීණ මාධ්‍යවේදී ආරියරත්න මනමේන්ද්‍ර මහතාගේ අවමඟුල් උත්සවයට එක්වෙමිණි.මාධ්‍ය ක්ෂේත්‍රයට අමරණීය මෙහෙවරක් ඉටුකල ඇත්ත, ලංකාදීප, දිනමිණ, ලංකා ඇතුළු පුවත්පත් රැසක සේවය කළ දිනමිණ පුවත්පතේ හිටපු ප්‍රාදේශීය ප්‍රවෘත්ති කතුවරයෙක් වූ ආරියරත්න මනමේන්ද්‍ර මහතාගේ හදිසි අභාවයෙන් පසු අවසන් කටයුතු මාලබේ රත්නාරාම පාරේ පොදු සුසාන භූමියේ දී (3දා) පසුගියදා සිදු කරනු ලැබුවේ විශාල ප්‍රභූ පිරිසකගේ සහභාගිත්වයෙන් සහ ගම්වාසී ලොකු කුඩා සැමගේ ශෝකාන්තය මැදය.එහිදී හෝකන්දර උතුර පුරාණ විහාරාධිපති හේමාලෝක හිමි ඇතුළු රත්නාරාම විහාරස්ථානයේ හා අරංගල විහාරස්ථානයේ හිමිවරුන්ගේ ආගමික වත්පිළිවෙත් වලින් අනතුරුව ගුණකථන කිහිපයක්ම ඔහුගේ නිවසේ දී පැවැත්වුණි.එහිදී සුදර්ශන ගමගේ මහතා මෙසේද කීය.නමේන්ද්‍ර මහතා රජයේ රැකියාවක නිරතව සිට 1980 ජූලි වැඩ වර්ජනයෙන් රැකියාව අහිමි වූ පසු ගමේම කර්මාන්තයක් අරඹා ඉන්පසුව පුවත්පත් කලාවට පිවිසි දේශප්‍රේමී මාධ්‍යවේදියෙක්. සිරිලක, ලංකාදීප, දිනමිණ, ලංකා වැනි පුවත්පත්වල සේවය කළ ඔහු 1986 මැයි දින රැලියේ දී පොලිස් ප්‍රහාරයකට පවා ලක්වූ නොභියව තම මතය ප්‍රකාශ කළ කැලණිවැලි මිටියාවතට නිවැරදි වමේ දේශපාලනය ගෙන ආ හිත හොඳ පුරෝගාමියෙක්.බස්නාහිර පළාත් සභා මන්ත්‍රී ජගත් කුමාර මහතා:- “පළාතේ කොයිකාගෙත් හොඳ හිත දිනාගෙන අවංක දේශපාලන ගමනක නිරතවෙමින් ක්‍රියා කළ මනමේන්ද්‍ර මහතාගේ ජීවන ගමන ඉතා අගය කළ යුතුයි. ඔහු මෙන්ම සමාජයට වැඩදායක හොඳ දරු දෙදෙනෙක් ද බිහිකර තිබීම ඉතා වටිනවා. හිතවත් මනමේන්ද්‍ර මහතාගේ සේවය වෙනුවෙන් ජනාධිපතිතුමා ප්‍රමුඛ අප දේශපාලන තලයේ සියළුදෙනාගේ ශෝකය පුද කරන බව දැන්වීමට කැමතියි.සිළුමිණ පුවත්පතේ හිටපු කර්තෘ ප්‍රවීණ මාධ්‍යවේදී සුජීව දිසානායක මහතා:– ”ඉතාමත් කලාතුරකින් හමුවන කල්‍යාණ මිත්‍රයෙක් වූ මනේ අපගේ හදවත් තුළ සදාතනික මතකයන් සනිටුහන් කොට අපෙන් සමුගත් අයෙක්. අහිංසකව ජීවත් වූ ඒ සුන්දර පුද්ගලයා කිසිවකුටත් කැපිලි කෙටිලි නොකළ කොයිකාටත් අතහිත දුන් පුද්ගලයෙක් බව කිව යුතුයි. මේ අවමංගල උත්සවයේ දී ලංකා පුවත්පතේ මාධ්‍යවේදී නෙත්තසිංහ මහතා කඩුවෙල මහ නගර සභාවේ මාධ්‍ය ලේකම් ජයතිලක මහතා ඇතුළු කිහිපදෙනෙක්ම මනමේන්ද්‍ර මහතාගේ ජීවිත චර්යාවන් ගෙනහැර දක්වමින් ශෝකානුකූල අදහස් දක්වන ලදී..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=r1307061</link>
    <topic>හාම්පුතාගේ බංගලාවට ගැහුවයිවතුකම්කරුවන් 9ක් රිමාන්ඩ්</topic>
    <author>නුවරඑළිය මධ්‍යම – එරික් තිලකරත්න</author>
    <content>නුවරඑළිය, ලිඳුල බඹරකැලේ වත්තේ වතු කම්කරුවන් (9) නව දෙනකු ලබන 16 දින දක්වා රක්ෂිත බන්ධනාගාරගත කර තැබීමට නුවරඑළිය දිසා විනිසුරු හා මහේස්ත්‍රාත් හේවාවසම් මහතා ඉකුත් 03දා නුවරඑළිය දිසා අධිකරණයේදී නියෝග කළේය.දින 45ක පමණ කාලයක සිට වතු කම්කරුවන් දහසක් පමණ පිරිසක් මෙහි පවත්වාගෙන යන අඛණ්ඩ වැඩ වර්ජනය පසුබිම් කර ගනිමින් පසුගිය 02 දින වත්ත තුළ කලහකාරී ලෙස හැසුරුණු වතු කම්කරුවන් පිරිසක් වතු අධිකාරිවරයාගේ වාහනයට හා වතු අධිකාරි බංගලාවට සුළු අලාභහානි සිදුකරන ලදැයි කියන සිද්ධියක් මත මේ පිරිස ලිඳුල පොලිසිය මඟින් අත්අඩංගුවට ගෙන අධිකරණය වෙත ඉදිරිපත් කර ඇත.වතුකම්කරුවන්ගේ සුබසාධන පහසුකම් ලබා නොදී, වතු කම්කරුවන් පීඩාවට ලක්වන අන්දමට දරදඬු පාලනයක් ගෙන යන බව කියන වතු අධිකාරිවරයකුට එරෙහිව හා එම පාලකයා වත්තෙන් ඉවත් කරන ලෙස ඉල්ලා මේ වැඩ වර්ජනය පැවැත්වෙන බැව් ලිඳුල පොලිසිය පවසයි.ජාතික කම්කරු සංගමය, කඳුරට ජනතා පෙරමුණ හා ලංකා කම්කරු කොංග්‍රසයට සම්බන්ධ වතු කම්කරුවන් පිරිසක් මේ වැඩ වර්ජනයට සම්බන්ධ වී සිටිති.ලිඳුල බඹරකැලේ වත්තේ වතු කොටස් හතරක පැවැත්වෙන මේ වැඩ වර්ජනයෙන් අදාළ වත්තේ තේ නිෂ්පාදනයද ඉකුත් මාස දෙකක පමණ කාලයක සිට මේ වනවිට සම්පූර්ණයෙන්ම ඇනහිට ඇති බවද වාර්තාවේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=r1307062</link>
    <topic>අහෝ ! පිරිසිදු කළ බෝතල් වතුර</topic>
    <author>කන්තලේ සමූහ</author>
    <content>මේ ඔබ දකින්නේ මඩ පැහැ ගැන්වූ හා පාසි බැඳී කොළපාට පැහැගැන් වූ පානීය ජල බෝතල් දෙකකි. කන්තලේ අග්බෝපුර 84 ප්‍රදේශයේ වෙළෙඳ ව්‍යාපාරිකයකු වන පී. ජී. නිමල් විජේසිරි යන අයගේ වෙළෙඳ සැලෙහි මේ වතුර බෝතල් දෙක තිබෙන අතර ඒවායේ කල් ඉකුත්වීමේ දිනය ලෙස සඳහන්ව ඇත්තේ් 2014 වර්ෂයේ දිනයක්ය.කන්තලේ තොග වෙළෙඳ ආයතනයක් වන “පතිරණ සුපර් මාර්කට්” එකෙන් දැනට මාසයකට කලින් මේ වතුර බෝතල් ගත් අතර නිෂ්පාදනය කොට ඇත්තේ පාදුක්ක ප්‍රදේශයේ පාෂා නමැති ආයතනයක් බවත්, හදිසියේ පී.එච්.අයිලා පැන සෝදිසිකර හසුවුවහොත් මේ කිසි දෙයක් නොබලා තමන්ට උසාවි ගානේ රස්තියාදු වන්නට සිදුවන බවත්, තමන් මේ පිළිබඳව එම ආයතනයට දැන්වූවද මීට සාර්ථක පිළිතුරක් නොලැබුණු බවත් විජේසිරි මහතා අප සමඟ පැවැසීය.මෙහි දැක්වෙන්නේ එම අපිරිසුදු පානීය ජල බෝතල් දෙක හා එය මාධ්‍යයට යොමුකරන වෙළෙඳ සැල් හිමිකරුත්ය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=r1307063</link>
    <topic>පොළොන්නරුව රාජකීය විදුහලේ සල්ලි ගැරිල්ලට මවුපිය විරෝධය</topic>
    <author>ගාමිණී ඔබේසේකර - පොළොන්නරුව විශේෂ</author>
    <content>පොළොන්නරුව රාජකීය මධ්‍ය මහා විද්‍යාලයේ සංවර්ධන කටයුතු වෙනුවෙන් රුපියල් කෝටි 20ක මුදලක් ලබාදී මේ වනවිට ගොඩනැගිලි ඉදිකිරීම් ඇතුළු සංවිධාන කටයුතු සිදුකරමින් පවතී.එසේ තිබියදී සැණකෙළි පවත්වමින් මුදල් උපයා ගනිමින් තවදුරටත් කටයුතු කර විදුහලේ සිසු සිසුවියන්ගෙන් මුදල් ලබාගැනීම පිළිබඳව මවුපියන් විදුහල් කාර්ය මණ්ඩලයට දැඩි විරෝධයක් පළකර සිටිති. මේ විදුහලේ සංවර්ධන කටයුතු කරන බව සඳහන් කරමින් පසුගියදා “සාරාර්ථ” නමින් සැණකෙළියක් පවත්වා රුපියල් ලක්ෂ 6ක ලාභයක් උපයා ගත් බව විදුහලේ ආරංචි මාර්ග සඳහන් කරයි.එම සැණකෙළිය ඇරැඹීම නිමිතිකොට පළකරන ලද අතිරේකයේ පිටපත් විශාල ප්‍රමාණයක් මේ වනවිට ඉතිරිව ඇති හෙයින් ඒවා සිසු සිසුවියන්ට රුපියල් 500 බැගින් අලෙවි කිරීමට විදුහල් කාර්ය මණ්ඩලය තීරණය කොට ඇත.ඒ අනුව පන්ති භාර ගුරුවරුන් මඟින් සිසු සිසුවියන්ට පොත් භාරදී මුදල් ලබාදෙන ලෙස ඉල්ලීමක් කර තිබේ.මෙම “සාරාර්ථ” ප්‍රදර්ශනය වෙනුවෙන්ද විදුහලේ සිසු සිසුවියන්ගෙන් මුදල් එකතු කොට ඇති අතර මේ සැණකෙළියේ අතිරේක පොත රුපියල් 500 බැගින් මිලදී ගැනීම අසාධාරණ බව දෙමව්පියන් පෙන්වා දෙති.දුප්පත් මවුපියන්ට අසාධාරණ ලෙස දරුවන්ගේ ඉගෙනීම වෙනුවෙන් මුදල් වැය කිරීමට නොහැකි බව පෙන්වා දෙන නමුත් ගුරුවරුන්ගේ බලකිරීම මත තමන් අසරණ වී සිටින බව ඔව්හු කියා සිටිති.මේ අසාධාරණ ක්‍රියාව පිළිබඳව මවුපියන් පිරිසක් සෞඛ්‍ය ඇමැති මෛත්‍රීපාල සිරිසේන මහතාටද පැමිණිලි කොට තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=r1307064</link>
    <topic>‘වැඩිම මිනීමැරුම්ඉඩම් ආරවුල් හේතුවෙන්’</topic>
    <author/>
    <content>ශ්‍රී ලංකාවේ සිදුවන මිනීමැරුම්වලින් බහුතරයක් සිදුවන්නේ ඉඩම් ප්‍රශ්න හා ගැටලු පදනම් කොටගෙන යයි දකුණු පළාත් ඉඩම් කොමසාරිස් මහේෂ් කරුණානායක මහතා පැවැසීය.ඒ මහතා මෙසේ පැවැසුවේ ගාල්ල වක්වැල්ල කළමනාකරණ පුහුණු ආයතනයේ පැවැති ඉඩම් නීතිය පිළිබඳ රාජ්‍ය නිලධාරීන් දැනුවත් කිරීමේ වැඩමුළුවක් අමතමිනි.ගම් මට්ටමින් සිදුවන ඉඩම් ගැටලු නිරන්තරයෙන් විසඳේ නම් රටේ සිදුවන මේ මිනීමැරුම් හා සමාජ ගැටලු බොහෝදුරට යම් ප්‍රතිශතයක් තුළ අඩුවී යනු ඇතැයි ද ඒ මහතා පැවැසීය.මේ ඉඩම් ගැටලු විසඳීම බොහෝදුරට විනිවිද භාවයෙන් යුතුව කළ යුතුයි. එසේ නොවුනහොත් එය ද ගැටලුවක් යැයි ද කීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=r1307065</link>
    <topic>ව්‍යාජ මැණික් ගල් දීලක්ෂ 20කට විදලා</topic>
    <author>සොරණාතොට සමූහ සී.ගමගේ</author>
    <content>කාන්තාවක් සහ පුද්ගලයන් දෙදෙනකු එක්වී ඇල්ල කරඳගොල්ල ප්‍රදේශයේදී මැණික් ගල් බව පවසා ව්‍යාජ ගල් 4ක් රුපියල් ලක්ෂ 20ක මුදලකට හොරණ ප්‍රදේශයේ ව්‍යාපාරිකයකුට වංචනික ලෙස විකුණා ඇති බව ඇල්ල පොලිසිය කියයි.ව්‍යාපාරිකයා වෙළෙඳාම් කටයුතු සඳහා වැල්ලවාය ප්‍රදේශයට පැමිණ සිටියදී හඳුනාගෙන ඇති කාන්තාවකගේ මාර්ගයෙන් මේ මැණික් ගල් පිළිබඳ තොරතුරු දැනගෙන ඇය ලබා දුන් දුරකථන අංකයක් ඔස්සේ තොරතුරු කතාබස් කරගෙන ව්‍යාපාරිකයා මැණික් ගල් මිලදී ගැනීමට ඇල්ල කරඳගොල්ලට ගොස් ඇති බවද පොලිසිය පැවැසීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=r1307066</link>
    <topic>කොළඹ අඩු ආදායම්ලාභි පවුල්වලතරුණ තරුණියන් දහසකට රැකියා පුහුණුව</topic>
    <author>මැද කොළඹ සමූහ වයිමන් හෙට්ටිආරච්චි</author>
    <content>කොළඹ නගර සභා බල ප්‍රදේශයේ ස්ථිර පදිංචි අඩු ආදායම්ලාභි පවුල්වල රැකියා විරහිත තරුණ තරුණියන් 1000ක් දෙනකු බඳවාගෙන වෘත්තීය පුහුණුව ලබා දීමට කොළඹ මහ නගර සභාව පියවර ගනී. පුහුණු කාලය ඇතුළත ඔවුනට මාසිකව රුපියල් 5000 බැගින්්වූ දීමනාවක් ද ගෙවනු ඇත.කොමසාරිස්වරයාගේ නිර්දේශය අනුව මෙම පිරිස වෙනුවෙන් අලුතෙන් වෘත්තීය පුහුණු පාඨමාලා 28ක් ඇරඹීමට ද නියමිතය.මෙම වැඩපිළිවෙළ ඉදිරි හත් මාසය ඇතුළත ක්‍රියාත්මක කිරීම සඳහා රුපියල් 3,89,64,800ක මුදලක් වැය වේයැයි ද ගණන් බලා තිබේ.ආරම්භ කෙරෙන මෙම විශේෂ ව්‍යාපෘතිය යටතේබේකරි හා ප්‍රේස්ටි, පරිගණක, අත්කම් නිර්මාණ, ස්ක්‍රීන් පි‍්‍රන්ට්, ශීතකරණ හා වායුසමීකරණ අලුත්වැඩියා, පෙර පාසල් ගුරු පුහුණු, මැහුම්, රූපලාවණ්‍ය, පෑස්සුම් ශිල්පය, පෙදරේරු, ජලනළ කාර්මික, වඩු කාර්මික, ඇළුමිනියම්, වැද්දුම්කරණ පාඨමාලාව, ටයිල් ඇතිරීමේ පාඨමාලාව, කම්බි නැවුම්කරු, වාහන විදුලි පුහුණු පාඨමාලා, වාහන මිකෑනික් පාඨමාලාව, යතුරුපැදි අලුත්වැඩියාව,ත්‍රීරෝද රථ අලුත්වැඩියාව, ජංගම දුරකථන අලුත්වැඩියාව, රූපවාහිනි සහ ඉලෙක්ට්‍රොනික් උපාංග අලුත්වැඩියා කිරීමේ පාඨමාලාව, කාමර සේවක , සම්බාහනකරුවන් පුහුණු කිරීම, වාහන ටින්කරින්, ගෘහස්ථ විදුලි පුහුණු පාඨමාලාව, පරිගණක දෘඪාංග නඩත්තු පාඨමාලාව සහ ෆයිබර් තාක්ෂණ පාඨමාලා යන පුහුණු පාඨමාලා ආරම්භ කරයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=r1307067</link>
    <topic>ඉවතලන දුරකථන චාජරයෙන්විදුලි පහනක් හඳුන්වා දෙයි</topic>
    <author>කොළඹ දකුණ සමූහ ගාමිණී රූපානන්ද</author>
    <content>මීට ප්‍රථමයෙන් විදුලිය වොල්ටීයතාව වැඩි වූ විට ස්වයංක්‍රියව එය විසන්ධි කරවන උපකරණයෙන් මෙන්ම දුරකථන ඇමතුම් සංඥා නාදයකින් විදුලිය විසන්ධි කරන ක්‍රමය ප්‍රථම වතාවට මෙරට හඳුන්වා දුන් මෙරට විදුලි කාර්මික ශිල්පියකු විසින් මෙවර ඉවතලන ජංගම දුරකථන වාජරයෙන් නිවසේ භාවිතයට ගත හැකි විදුලිය පිරිමසින අඩු මිල විදුලි පහනක් නිපදවා රටට හඳුන්වා දෙනු ලැබිය.මෙම නවතම එල්. ඊ. ඩී විදුලි බල්බය හඳුන්වා දෙනු ලබන්නේ රත්මලානේ පදිංචි ඉලෙක්ට්‍රොනික් කාර්මික ශිල්පීි ඒ. ඩී. විමලහේනගම මහතා විසිනි.වර්තමානයේ ජංගම දුරකථන චාජර් අක්‍රීය වූ විට බොහෝ අවස්ථාවල ඒවා ඉවත දැමීමට ජනතාව පුරුදු වී ඇත්තේ අලුත් වැඩියාව සඳහා එය භාර නොගැනීමත්, ඒ සඳහා විඩංගු කිරීමට තරම් කාලයක් නොමැතිකම නිසා ඒවා මිලෙන් ඉතා අඩු මට්ටමක පැවතීම නිසාත්ය.එමෙන්ම මෙම ජංගම දුරකථන චාජර් පරිසරයට මුදාහැරීම නිසා එහි අඩංගු මිනිස් සිරුරට අහිතකර රසායනික කොටස් හා ප්ලාස්ටික් නිසා පරිසර දුෂණයට ද ලක් වේ. ඊට සාර්ථක විසඳුමක් ලෙස මෙම නව නිපැයුම හඳුන්වා දිය හැකිය.පුරා වසර 20කට අධික කාලයක් ක්ෂේත්‍රය තුළින් ලද ප්‍රායෝගික පළපුරුද්ද හා අත්දැකීම් උපයෝගි කොටගෙන මෙම නව නිර්මාණය කිරීමට ඔහු සමත් වී ඇත.මෙලෙස සියයට සියයකින්ම පාහේ විදුලිය පිරිමසින විදුලි බුබුළු සෑදිම පුරා වසරක පමණ කාලයක් ඇතුළත සිදු කරන ලද පර්යේෂණ ප්‍රතිඵලයකි. ඉවත ලන ජංගම දුරකථන චාජර් කිහිපයක් භාවිතයෙන් සාදන එල්. ඊ. ඩී. බල්බ් 02 ක් භාවිතා කොට එහි සාර්ථක භාවය තහවුරු කොටගෙන ඇත.එය එල්. ඊ. ඩී බල්බ් 44, 88, 132 ආදී වශයෙන් නිපදවිය හැකි බව ඒ මහතා කියා සිටී.මීට ලැබෙන ප්‍රතිචාර මත ඉදිරි කාලයේ මේවා වෙළෙඳ පොළ විකුණුම් භාණ්ඩයක් ලෙස නිපදවීමට ඔහු බලාපොරොත්තුවෙන් සිටින අතර ඔහුට ඊට අනුබල දිය හැකි ආයතනයකට හෝ පුද්ගලයකුට ඇරයුම් කර සිටී..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=r1307068</link>
    <topic>අඟුරුවාතොට-හොරණ ප්‍රධාන මාර්ගයේසංවර්ධන කටයුතු කඩිනමින්</topic>
    <author>බුලත්සිංහල විශේෂ මිල්ටන් ධර්මසිංහ</author>
    <content>මහාමාර්ග හා වරාය නියෝජ්‍ය ඇමැති නිර්මල කොතලාවල මහතාගේ යෝජනාවක් අනුව අඟුරුවාතොට, නෑබොඩ හරහා හොරණ ප්‍රධාන මාර්ගය සංවර්ධනය කිරීමේ කටයුතු මේ දිනවල ඉතා ශීඝ්‍රයෙන් සිදුවෙමින් පවතී. සැලසුම් කර ඇති පරිදි මේ මාර්ගය රෙමුන කි. මී. 5 කණුවේ සිට මතුගම දක්වා කි. මී. 32 ක දුර ප්‍රමාණයක් මං තිරු දෙකක් සහිතව පුළුල් කර සංවර්ධනය කෙරේ.මෙහි ඉදිකිරීම් කටයුතු කරනු ලබන්නේ චීන සමාගමක් මඟිනි.මේ මාර්ගය සංවර්ධන කටයුතු පිළිබඳව කළ විමසීමකදී ඉදිකිරීම් කටයුතු භාර ප්‍රධාන ඉංජිනේරු ප්‍රසන්න රණසිංහ මහතා මෙසේ පැවැසීය.“සංවර්ධනය කිරීමට යෝජිත මාර්ගයේ දිග ප්‍රමාණය කි. මී. 32 ක්. ඇස්තමේන්තු මුදල රු. මිලියන 3000කි. මෙහි වැඩ ආරම්භ වූයේ 2011 දෙසැම්බර් මාසයේදීයි. 2013 දෙසැම්බර් වන විට වැඩ අවසන් වීමට නියමිතය.මාර්ගයේ පළල මී. 13 යි. මී. 72ක් කාපට් කෙරෙනවා. අලුත්වැඩියා කටයුතු සඳහා ප්‍රධාන පාලම් 13ක් හා බෝක්කු 154ක් තිබෙනවා. මේවායේ වැඩ අවසන් වෙමින් පවතිනවා.”මාර්ගය සකස් කිරීමේදී මාර්ගය දෙපස ජීවත්වන ජනතාවට සිදුවන පාඩුව අවම කිරීමේ පදනම යටතේ කටයුතු කරනවා. බොහෝ පිරිසක් සිය කැමැත්තෙන්ම සිදුවන කැඩීම් සඳහා අවසර දී තිබෙනවා. මෙම ව්‍යාපෘතිය කරගෙන යාමට එය විශාල ශක්තියක් වී තිබෙනවා.ප්‍රශ්න ඇති ස්ථානවල දේශපාලන අධිකාරිය ඉදිරිපත් වී ඉවසීමෙන් හා අවබෝධයෙන් යුතුව එම ගැටලු විසඳාගෙන තිබෙනවා. ගැටලු නිරාකරණය කිරීමට නොහැකි ස්ථානවල පමණක් පුළුල් කිරීමේ කටයුතු ඉඩ ලැබෙන පරිදි සිදුකරනවා. මේ ව්‍යාපෘතිය සඳහා චීන කාර්මිකයින් 30ක්, කම්කරුවන් 250ක් හා ස්ථිර සේවක සංඛ්‍යාව 40ක් කැපවීමෙන් හා උනන්දුවෙන් කටයුතු කරනවා.මේ වසරේ දෙසැම්බර් මාසයේදී මාර්ගය පුළුල්වීම් කටයුතු අවසන් වීමත් සමඟම ප්‍රදේශය පුරා ජීවත්වන ජනතාවගේ ගමනාගමන කටයුතු වේගවත් වන අතර යටිතල පහසුකම් සහිත ආර්ථිකයේ ශීඝ්‍ර දියුණුවකට පිවිසීමේ යුගය උදාවනු ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=r1307069</link>
    <topic>දිවුලපිටිය දිසා රෝහලට ලැබෙන ජල සැපයුම ප්‍රමාණවත් නෑ</topic>
    <author>දිවුලපිටිය විශේෂ</author>
    <content>දිවුලපිටිය දිසා රෝහලට ප්‍රමාණවත් ලෙස ජලය නොලැබීමෙන් රෝගීන් හා කාර්ය මණ්ඩලය අසීරුවට පත්ව සිටිති.රෝහල් භූමියේ ළිං දෙකක් ඇතත් ඒවායේ ජලය පානයට නුසුදුසු යැයි වෛද්‍ය අංශය සඳහන් කරයි. එම නිසා රෝහලෙන් පිටත සුදුසු ස්ථානයක ඇති ජල ව්‍යාපෘතියකින් ජලය ලබා ගැනීමට කටයුතු යොදන ලෙස ප්‍රදේශවාසීහු බලධාරීන්ගෙන් ඉල්ලති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=r13070610</link>
    <topic>නම ගිය අපරාධකරුවකුකැලණියේ දී කොටු</topic>
    <author>කැලණිය විශේෂ - ලයනල් පී. පෙරේරා</author>
    <content>දිවයිනේ විවිධ ප්‍රදේශයන්හි සිදුකරන ලද අපරාධ හා මංකොල්ලකෑම් රැසකට අධිකරණය විසින් දුටු තැන අත්අඩංගුවට ගැනීමට නියම කර සිටින අපරාධකරුවෙකු අත්අඩංගුවට ගැනීමට කැලණිය පොලිසිය සමත්වේ.ආමි ප්‍රසන්න යන නමින් හැඳීන්වෙන මේ පුද්ගලයා පොලිසියට හසුවුවේ කැලණිය ටයර් මංසන්ධියේ දීය.මොහු ජීවතුන් අතර නොමැති පුද්ගලයෙකු යැයි විවිධ අවස්ථාවලදී පොලිසිය නොමග යවා තිබේ. මෙම පුද්ගලයා විසින් සිදුකරන ලදැයි කියන අපරාධ අතර, සීදූව ඇවරියවත්තේ රන් භාණ්ඩ අලෙවි සලක් මංකොල්ල කෑම, තලංගම රන් භාණ්ඩ අලෙවි සලක් මංකොල්ලකෑම, පෑලියගොඩ ප්‍රදේශයේදී අත් බෝම්බයක් ළඟ තබාගෙන අපරාධයක් සිදු කිරීමට තැත් කිරීම, කිරිබත්ගොඩදී හෙරොයින් ළඟ තබා ගැනීමේ වරදට නඩුවක් ගොනු කිරීම.මීගහවත්ත ප්‍රදේශයේදී වෙඩි තබා පුද්ගලයකු සතු රථයක් මංකොල්ල කෑම ඇතුළත්ය.තවත් අපරාධයන් රැසක් සම්බන්ධයෙන් අධිකරණය විසින් මොහු අත්අඩංගුවට ගැනීමට විවෘත වරෙන්තු නිකුත් කොට තිබී ඇත.මේ පුද්ගලයා 2005 වසරේ සිට විවිධ වෙස්ගෙන, විවිධ ස්ථානයන්හි සැඟවී සිටි පුද්ගලයකු යැයි කැලණිය පොලිසියේ උසස් නිලධාරියෙක් දිනමිණට පැවසීය.පොලිස් අත්අඩංගුවේ පසුවූ මෙම අපරාධකරු මහර අධිකරණය වෙත ඉදිරිපත් කිරීමෙන් අනතුරුව රක්‍ෂිත බන්ධනාගාර ගත කොට ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=s1307068</link>
    <topic>හෙල්ල විසිකිරීමේ ශූර සචිත් මධුරංගශ්‍රී ලංකා පදක්කම් පිපාසය සංසිදවයි</topic>
    <author>ප්‍රින්ස් ගු ණසේකර ඉන්දියාවේ පූනේ සිට</author>
    <content>20 වැනි ආසියානු මලල ක්‍රීඩා ශූරතාවලියේදී ශ්‍රී ලංකා පදක්කම් පිපාසය සංසිදවූ හෙල්ල විසිකිරීමේ ශූර සචිත් මධුරංග නව වාර්තාවක්ද සමග රිදී පදක්කම දිනා ගත්තේය. පූනේ ශිව චාත්‍රාපති ක්‍රීඩාසංකීර්ණයේදී සචිත් මධුරංග මීටර් 79.62ක දුරක් හෙල්ල විසි කොට ඔහු විසින්ම මෙයට මාස දෙකකට පෙර පිහිටුවා තිබූ වාර්තාව මකා දමා ශ්‍රී ලංකාවට ආසියාවේ අභිමානය එක් කළේය.මේ තරගයේදී රන් පදක්කම සෙන්ටි මීටර් කිහිපයකින් සචිත් මධුරංගට අහිමි කල උස්බෙකිස්තානයේ ඉවාන් සයසෙව් මීටර් 79.76කින් පළමු ස්ථානය දිනා ගත් අතර ලෝකඩ පදක්කම සත්කාරක ඉන්දියාවේ අම්රිජිත් සිං මීටර් 75.03කින් සතු කර ගත්තේය.සචිත් මධුරංග පසුගිය වසරේ ජාතික මලල ක්‍රීඩා සංචිතයෙන් පවා ඉවත්කොට තිබූ අතර මේ වසරේ අප්‍රේල් මාසයේදී නැවැත මලල ක්‍රීඩා තේරීම් තරගයේදී කාගේත් අවධානයට ලක්වෙමින් ඉදිරියට පැමිණියේය.මේ වසරේ පැවැති ආසියානු මලල ක්‍රීඩා ශූරතාවලියේදී ඔහු රිදී පදක්කමක් දිනාගැනීමෙන් පසුව ශ්‍රී ලංකා මලල ක්‍රීඩා සංගමයේ සභාපති මේජර් ජෙනරාල් පාලිත ප්‍රනාන්දු මහතාගේ මැදිහත්වීමක් මත පින්ලන්තයේ වැඩිදුර පුහුණුවකට පිටත් විය. එම පුහුණුවීම් අතරතුර පූනේ ආසියානු මලල ක්‍රීඩා ශූරතාවලියට ඔහු පැමිණ සුවිශේෂී දස්කම් දැක්වීම කාගේත් අවධානයට ලක්වූ කරුණකි.තරගයෙන් අනතුරුව අදහස් දැක්වූ හෙල්ල විසිකිරීමේ ආසියානු රිදී පදක්කම් ලාභී සචිත් මදුරංග පැවැසූවේ මේ ජයග්‍රහණයත් සමග පාලිත ප්‍රනාන්දු මහතාට, තම මව්පියන්ට හා පුහුණුකරුවන්ට ස්තූති වන්ත වන බවයි. “මට රන්පදක්කම අහිමි වුණේ සෙන්ටිමීටර් ගණනකින්. ඒ වුනත් රිදී පදක්කමක් ශ්‍රී ලංකාවට දිනා දෙන්න හැකිවීම ගැන මා සතුටු වෙනවා. පින්ලන්තයේ ලැබූ පුහුණුව මේ ජයග්‍රහණයට ඉතාම වැදගත්. එහිදී ලෝක ශූරයන් සමග මා පුහුණු වුනා. තව තවත් පුහුණුවීම් වල නිරත වෙලා ලෝක තරගාවලිය නියෝජනය කරන්න බලාපොරොත්තු වෙනවා”සචිත් මධුරංග පැවැසීය.“ශ්‍රී ලංකා මලල ක්‍රීඩා පරිපාලනය දැන් හොඳ මාවතකට පිවිස තිබෙනවා. හොඳ පාලකයෝ රටක සිටිනවිට පදක්කම් දිනන්න අපට ශක්තිය ලැබෙනවා. අපේ රටේ විසිකිරීමේ ඉසව්වලට වැඩි තැනක් නෑ. හැම දෙනාගෙන්ම මා ඉල්ලන්නේ මලල ක්‍රීඩාව දිරිමත් කරන ලෙසයි”.අතීතය මෙනෙහි කළ සචිත් මධුරංග පැවැසූවේ “කලක් මාව කණ්ඩායමෙන් බැහැර කර තිබුණා. ඒත් මම අධෛර්යමත් වුනේ නෑ. ඒක මට ආශිර්වාදයක් වුණා”යනුවෙනි. කොළඹ ආනන්ද විදුහලෙන් අධ්‍යාපනය ලැබූ 23 හැවිරිදි සචිත් මධුරංග ඇඹීලිපිටිය ප්‍රදේශයේ උපත ලැබීය.මේ තරගාවලියේ මීටර් 3000 බාධක දිවීමේ තරගයට සහභාගීවූ එරංගා දුලක්ෂි විනාඩි 10:18.39කින් 5වැනි ස්ථානයට පත්විය. එහි රන් පදක්කම බහරේන් හී රූත් ජෙබිට් විනාඩි 9:40.84කින් හා රිදී පදක්කම ඉන්දියාවේ සුදා සිං විනාඩි 9:56.27කින් දිනා ගත්තාය.අද තවත් පදක්කම් බලාපොරොත්තුවක් වන හෙල්ල විසිකිරීමේ ශූරී නදීකා ලක්මාලී හා මීටර් 110 කඩුලු පැනීමේ ශූරී ක්‍රිස්ටීන් සොනාලී මෙරිල් ශ්‍රී ලංකාව නියෝජනය කරමින් තරග බිමට පිවිසෙති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=s1307061</link>
    <topic>කාල්ටන් සෙවන්ස් දේශීය රගර් දෙවැනි අදියර අද සහ හෙට</topic>
    <author>ෆවුස් මොහොමඩ් නාවලපිටියේ සිට...</author>
    <content>ජාතික මට්ටමේ රගර් ක්‍රීඩකයන් හා යොවුන් ක්‍රීඩකයන්ගේ සැබෑ දස්කම් උරගා බලන කාල්ටන් සෙවන්ස් රගර් තරග ද්විත්වයේ දේශීය තරගාවලියේ දෙවැනි හා අවසන් අදියර අද (6) සහ හෙට (7) නාවලපිටිය ජයතිලක ක්‍රීඩාංගණයේ දී පැවැත්වේ.නුවරඑළිය තුරඟ තරග පිටියේ පසුගිය සති අන්තයේ පැවැති මෙහි පළමු අදියරේ ජය හිමිකරගත් සදර්න් ෂාක්ස් කණ්ඩායම මේ වනවිට ප්‍රසාද ලකුණු 25ක් ලබා සමස්ත ශූරතාව සඳහා ආසන්නතම කණ්ඩායම බවට පත්වී සිටින අතර අනුශූරයන් වූ නෝර්ත් සෙන්ට්‍රල් ටයිපූන්ස් කණ්ඩායම ප්‍රසාද ලකුණු 22ක් හිමිකරගනිමින් කරට කර සටනක නිරතව සිටියි.මෙවර දේශීය තරගාවලියේ ශූරතාව දිනාගනු ඇතැයි අනාවැකි පළවී ඇති කණ්ඩායම් තුනෙන් එකක් වූ සදර්න් ෂාක්ස් කණ්ඩායමට සත් සාමාජික තරග බිමේ ප්‍රබල ක්‍රීඩකයන් රැසක්ම ඇතුළත් වෙති.තරගාවලියේ ශූරතාව අත්කර ගනු ඇතැයි අනාවැකි පළවූ සෙසු කණ්ඩායම් වන්නේ ෆසීල් මරිජාගේ නායකත්වයෙන් යුත් නෝදර්න් ග්ලැඩියේටර්ස් හා අනුශුරතාව දිනූ ප්‍රදීප් ලියනගේ නායකත්වය දරන නෝර්ත් සෙන්ට්‍රල් ටයිපූන්ස් ය. මේ දෙපිලෙහිම සත් සාමාජික තරගබිමේ නම් දැරූ ක්‍රීඩකයන් රැසක් ක්‍රීඩා කරති.පළමු අදියරේ තුන්වැනි තැන හිමිකරගත් නෝදර්න් ග්ලැඩියේටර්ස් පිල ප්‍රසාද ලකුණු 19ක් ලබා සිටින අතර ලකුණු 16ක් හිමිකර ගනිමින් ෂෙනාල් ඩයස්ගේ නායකත්වයෙන් යුත් ඊස්ටර්න් ඊගල්ස් පිල සිවුවැනි තැන පසුවෙයි.සෙසු කණ්ඩායම් හමුවේ ප්‍රබල සටනක නිරත වූ යෝෂිත රාජපක්ෂගේ නායකත්වයෙන් යුත් වෙස්ටර්න් වොරියර්ස් කණ්ඩායම ප්‍රසාද ලකුණු 13ක් රැස් කරමින් පස්වැනි තැන ලබා සිටියි. මේ අනුව අද ආරම්භ වන දෙවැනි අදියරේ තරගාවලිය අතිශයින්ම උණුසුම් මුහුණුවරක් ගනු ඇත.පළමු අදියරේ තරගවල දී යොවුන් ක්‍රීඩකයන් රාශියක්ම කැපී පෙනෙන දස්කම් දැක්වීමට සමත්වීම විශේෂත්වයකි. කාල්ටන් ක්‍රීඩා සමාජය සහ ශ්‍රී ලංකා රගර් සංගමය සමග එක්වී තාරුණ්‍යයට හෙටක් සංවිධනය මෙහෙයවන මේ තරගාවලිය මෙරට රගර් තරග බිමේ අනාගතයට ක්‍රීඩකයන් බිහිකරන තෝතැන්නක් බවට එය කදිම සාධකයකි.තාරුණ්‍යයට හෙටක් සංවිධානයේ සභාපති, පාර්ලිමේන්තු මන්ත්‍රී නාමල් රාජපක්ෂ මහතාගේ සංකල්පයක් අනුව ක්‍රියාත්මක වන මේ තරගාවලියේ අරමුණ වන්නේ ද ශ්‍රී ලංකාවට ජාත්‍යන්තර කීර්තියක් අත්කර දීමට තරම් දස්කම්වලින් පරිපූර්ණ ක්‍රීඩකයන් රැසක් බිහිකිරීමය.පළාත් 9 නියෝජනය කරමින් නෝර්ත් සෙන්ට්‍රල් ටයිපූන්ස්, ඌව වයිපර්ස්, ජැෆ්නා චැලෙන්ජර්ස්, ඊස්ටර්න් ඊගල්ස්, සදර්න් ෂාක්ස්, සෙන්ට්‍රල් කිංග්ස්, වෙස්ටර්න් වොරියර්ස්, නෝදර්න් ග්ලැඩියේටර්ස්, නෝර්ත් වෙස්ටර්න් බ්ලැක්ස් සහ සබරගමුව ස්ටැලියොන්ස් යන කණ්ඩායම් 10 මේ තරගාවලියට එක්වී සිටිති.අන්තර් ජාතික මට්ටමේ දස්කම් පෑ මෙරට ජාතික කණ්ඩායම නියෝජනය කරන ප්‍රබල ක්‍රීඩකයන් වන යෝෂිත රාජපක්ෂ, ෆසීල් මරිජා, ශ්‍රීනාත් සූරියබණ්ඩාර, ප්‍රදීප් ලියනගේ, සජිත් සාරංග, චාමර දාබරේ, ෂෙනාල් ඩයස්, නයිජල් රත්වත්ත, ගයාන් වීරරත්න සමග රෝහිත රාජපක්ෂ මේ තරගාවලිය නියෝජනය කරන කණ්ඩායම්වල නායකත්වය දරති. ඊට අමතරව සාලිය කුමාර, අනුරුද්ධ විල්වර, රොෂාන් වීරරත්න, සඳුන් හේරත්, සයුරි ඇන්තනී, අෂේන් කර්තේලිස්, අෂාන් ද කොස්තා, ෂැරෝ ප්‍රනාන්දු, රීසා මුබාරක්, චූල සුසන්ත, මිතුන් හපුගොඩ, විශ්වමිත්‍ර ජයසිංහ, සුදර්ශන මුතුතන්ත්‍රි, දිලිප් සෙල්වම්, දිනූෂ චතුරංග, චානක චන්දිමාල්, චරිත් සෙනෙවිරත්න, රදික හෙට්ටිආරච්චි, ඩිලාන් සොයිසා, බිලාල් හසන්, නිරංජන් වික්‍රමරත්න, රෙහාන් වීරකෝන්, ලවංග පෙරේරා, නුවන් හෙට්ටිආරච්චි, මොහොමඩ් ශෙරිෆ්, රොමේෂ් ආචරිගේ, සාලිය හඳපාන්ගොඩ, ජේසන් දිසානායක, ලසින්ත ද කොස්තා වැනි ජාතික මට්ටමේ ක්‍රීඩකයන් රැසක්ම තරගාවලිය නියෝජනය කරති.අද ඇරැඹෙන දෙවැනි අදියරේ තරගාවලියේ ක්‍රීඩකයන්ගේ දස්කම් අනුව ලබන සඳුදා (8) පළමු ජාතික පුහුණු සංචිතය නම් කිරීමට රගර් සංගමය කටයුතු යොදා ඇත. එය මෙරට රගර් ක්‍රීඩාවේ හැරවුම් ලක්ෂ්‍යයක් වනු ඇතැයි දැනටමත් ක්ෂේත්‍රයේ ප්‍රවීණයන් පවසති. එම සංචිතයට ලෝක රගර් තරගබිමේ නව ශාරිරික යෝග්‍යතා සැලසුම්කරණය හඳුන්වාදීමේ සිවුදින වැඩමුළුවක් ද පැවැත්වීමට නියමිතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=s1307062</link>
    <topic>ශ්‍රී ලංකා බලාපොරොත්තුවක් බිඳ වැටෙයි</topic>
    <author>ප්‍රින්ස් ගු ණසේකර ඉන්දියාවේ පූනේ සිට</author>
    <content>ආසියානු මලල ක්‍රීඩා ශූරතාවලියේ ශ්‍රී ලංකාව විශාල බලාපොරොත්තුවක් තැබූ මීටර් 400 ක්‍රීඩිකා චන්ද්‍රිකා සුභාෂිණී පරාජයට පත් වූවාය. පූනේ ශිව චාත්‍රාපති ක්‍රීඩා සංකීර්ණයේ පෙරේදා පැවැති මේ තරගයේදී ක්‍රීඩිකාවන් අට දෙනෙකු තරග වැදී ඇය අවසන් ස්ථානයට පත්වූ අතර අධික වෙහෙසබර තත්ත්වයකින් ධාවන පථයේ ඇද වැටුණාය. වෛද්‍යවරු පැමිණ විජලනයට පත්ව සිටි ඇයට විනාඩි 15ක් පමණ ප්‍රතිකාර ලබා දුනි.මෙයට වසර දෙකකට කලින් කෝබේ හී පැවැති මේ ශූරතාවලියේදී තත්පර 53.35කින් රිදී පදක්කම දිනාගත් චන්ද්‍රිකා සුභාෂිණී පෙරේදා දිනයේදී තරගය නිමා කිරීමට තත්පර 56.88ක් කාලයක් ගත කළාය. ඇය මේ ඉසව්වේ අවසන් මීටර් 15දී පමණ තරගය අතහැර දැමූ අයුරු දක්නට ලැබුණි.මීටර් 100 අවසන් තරගයට පිවිසි ජානි චතුරාංගනී එහිදී තත්පර 11.91කින් තරගය නිම කර ක්‍රීඩිකාවන් හත්දෙනෙකු අතරින් අවසන් ස්ථානයට පත්වූවාය. ඇය අවසන් පූර්ව තරගයේදී ගත කළ කාලය වූයේ තත්පර 11.81කි.මේ ඉසව්වේ රන් පදක්කම දිනා ආසියාවේ වේගවත්ම කාන්තාව වූ චීනයේ වෙයි යොන්ගී තත්පර 11.29ක්, රිදී පදක්කම දිනූ ජපානයේ කිෂාටෝ ෆුකිසුමා තතත්පර 11.53ක් හා ලොකඩ පදක්කම දිනූ චීනයේ ටාඕ වවුජියා ත්තපර 11.63ක කාළයක් වාර්තා කළහ.ආසියාවේ වේගවත්ම මිනිසා බවට පත්වූ චීනයේ සූ බින්ග්ටියාන් තත්පර 10.17කින්, රිදී පදක්කම දිනූ කටාර්හී සැමුවෙල් අදල් බාරී තත්පර 10.27කින් හා ලෝකඩ පදක්කම දිනූ ඕමානයේ අල් බරකාට්, තත්පර 10.30කින් තරගය නිම කළහ. මීටර් 100 කාන්තා පිරිමි ඉසව් දෙකේම ආධිපත්‍යය පතුරුවාලීමට චීනය සමත්වීම කැපී පෙණුනි.ගත වූ මුල් දින දෙකේදීම ශිව චාත්‍රාපති ක්‍රීඩා සංකීර්ණය අවට තිබූ වැසි බර කාලගුණය පෙරේදා නොපැවැති අතර ආසියාවේ මුල් පෙළේ ක්‍රීඩක ක්‍රීඩිකාවන්ට දක්ෂතා අතරට පැමිණීමේ වාසිය ලැබී තිබුණි.මීටර් 400 සහාය දිවීමේ ශ්‍රී ලංකා පිල තෝරයිමීටර් 400 × 4 තරගයට සහභාගීවන ශ්‍රී ලංකා පිල තෝරා ගැනීම සදහා පෙරේදා පැවැති සහාය දිවීමේ තේරීම් තරගයේදී කසුන් කල්හාර සෙනෙවිරත්න හැර අනෙක් ක්‍රීඩකයන් සුදුසුකම් ලබා ගත්හ.ඒ අනුව චානක දිලාන් ආලෝක, අංජන මධුෂාන් ගුණරත්න, දුලාන් ප්‍රියශාන්ත හා චානක මධුෂාන් ජයසේකර හොඳම කාලය වාර්තා කරමින් ආසියානු මලල ක්‍රීඩා ශූරතාවලියේ අවසන් දින මීටර් 400 × 4 සහාය දිවීමේ තරගයට ඉදිරිපත් කිරීමට ශ්‍රී ලංකා පිලේ කළමනාකාරීත්වය තීරණය කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=s1307063</link>
    <topic>ආසියානු නෙට්බෝල් මුල් පුටුවට ගිය වික්ටෝරියාට ක්‍රීඩා ඇමැති සුභ පතයි</topic>
    <author/>
    <content>ආසියා නෙට්බෝල් සම්මේලනයේ සභපතිනිය ලෙස නිතරගයෙන් තේරී පත්වු ශ්‍රී ලංකා නෙට්බෝල් සම්මේලනයේ සභාපතිනී ලක්ෂ්මි වික්ටෝරියා මහත්මියට ක්‍රීඩා ඇමැති මහින්දානන්ද අලුත්ගමගේ මහතා සුභ පැතුම් එක් කරයි.බෲනායි හි පසුගියදා පැවැති ආසියානු නෙට්බෝල් සම්මේලන මහ සභා රැස්වීමේදී මේ පත්වීම සිදුකෙරිණි.ශ්‍රී ලංකා නෙට්බෝල් අනාගතය ජගත් මට්ටමින් ඔසවා තැබීමට මේ නව පදවිය රුකුලක් වනු ඇතැයි ක්‍රීඩා ඇමැතිවරයා පවසයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=s1307064</link>
    <topic>ලෝක කරාතේ උප සභාපතිධුරයශ්‍රී ලංකාවට ලැබීම අභිමානයක්</topic>
    <author/>
    <content>ලෝක එක්සත් කරාතේ පාලක මණ්ඩලයේ ආසියාතික කලාපයේ උප සභාපතිධුරය යුරෝපා ශ්‍රී ලංකා කරාතේ දෝ සංවිධානයට ලැබීමත් , 2016 ආසියා කරාතේ ශූරතාවලියේ සත්කාරකත්වය ශ්‍රී ලංකාවට ලැබීමත් මෙරට කරාතේ ක්‍රීඩාව ලැබූ අභිමානයක් බව එම සංවිධානයේ සභාපති මනෝජ් ආරච්චිගේ මහතා කියයි.2016 ආසියා කරාතේ ශූරතාවලිය සාර්ථක කරගැනීමට එම සංවිධානය හා අත්වැල් බැඳගන්නා ලෙස ක්‍රීඩා අමාත්‍යංශයටත්, ක්‍රීඩා ඇමැති මහින්දානන්ද අලුත්ගමගේ මහතාටත් ආරච්චිගේ මහතා ඇරයුම් කරයි.ලෝක කරාතේ පාලක මණ්ඩලයට නිලධාරීන් පත්කිරීම පසුගියදා රුමේනියාවේ බුකරෙස්ට් නුවරදී සිදුකෙරිණි. එහි දී යුරෝපා ශ්‍රී ලංකා කරාතේ දෝ සංවිධානයේ නිර්මාතෘ හා ප්‍රධාන උපදේශක ආර්.එස්.කේ.විජේමාන්න මහතා ආසියාතික කලාපයේ උප සභාපතිධුරයට පත්විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=s1307065</link>
    <topic>මාතර ක්‍රිකට් නව සභාපති සංජය සෙනරත්</topic>
    <author>ප්‍රියාන් ද සිල්වා මාතර ක්‍රීඩා</author>
    <content>මාතර දිස්ත්‍රික් ක්‍රිකට් සංගමයේ නව සභාපති ලෙස වෛද්‍ය සංජය සේදර සෙනරත් මහතා පත්විය.හිටපු සභාපති වෛද්‍ය අජිත් රණවක මහතාගේ හදිසි ඉල්ලා අස්වීමත් සමග සංජය මහතා පත්කළ අතර ඒ මහතා හම්බන්තොට දිස්ත්‍රික් ක්‍රිකට් සංගමයේ සභාපති මෙන්ම ශ්‍රී ලංකා ක්‍රිකට් ආයතනයේ විධායක කමිටු සමාජිකයකු ද වේ.සංගමයේ නියෝජ්‍ය උප සභාපති ලෙස ශ්‍රී ලංකා ක්‍රිකට් තේරීම් කමිටු සභාපති පාර්ලිමේන්තු මන්ත්‍රී සනත් ජයසූරිය මහතා පත්විය.පසුගියදා පැවැති නිලවරණයේදී පත්වු නිලධාරී මණ්ඩලය මෙසේය. සභාපති-වෛද්‍ය සංජය සේදර සෙනරත්, නි.උප සභාපති-සනත් ජයසූරිය, උප සභාපතිවරුන්-රාජ් චන්ද්‍රලාල්, උපාලි වීරසිංහ, දේශබන්දු තෙන්නකෝන්, ටී.ඩී.සමන් චන්දන, ලේකම්-සුනිල් මොහොට්ටි, උප ලේකම්-සිසිර වීරසිංහ, භාණ්ඩාගාරික-ජේ.යු.රාමවික්‍රම, උප භාණ්ඩාගාරික-ටී.ඩී.මුණසිංහ, පාසල් සම්බන්ධීකරණය-නිමල් දිසානායක, ක්‍රීඩාංගණ ලේකම්-ප්‍රසන්න ගලප්පත්ති, කමිටු සාමාජිකයන්-සමන් ඉන්දික, පී.එස්.ඊ.දලුවත්ත, ටී.ඩී.සංජිව, ඔසිල් වීරසූරිය, කේ.කේ.ධර්මදාස, අජන්ත ලංකාතිලක, පී.අයි.ඩබ්.ජයසේකර, නලීන් රණසිංහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=s1307066</link>
    <topic>මෝකල්–ඩි කොක් යළි දකුණු අප්‍රිකා එක්දින සංචිතයට</topic>
    <author/>
    <content>එංගලන්තයේ පැවැති චැම්පියන්ස් කුසලාන ක්‍රිකට් තරගාවලියේදී පාදයේ ආබාධයකට ලක්වීම හේතුවෙන් කොරගසමින් එම තරගාවලියෙන් ඉවත් වූ වේග පන්දු යවන මෝන් මෝකල් මේ මස ශ්‍රී ලංකාවේ තරග සංචාරයක යෙදෙන දකුණු අප්‍රිකානු සංචිතයට නම් කර තිබේ.අලුතින් පත්කරන ලද ප්‍රධාන පුහුණුකරු රසල් ඩොමින්ගෝ ගේ පාලනය යටතේ ශ්‍රී ලංකාවට පැමිණෙන දකුණු අප්‍රිකානු කණ්ඩායම ජාත්‍යන්තර එක්දින තරග පහක් හා විස්සයි20 තරග තුනකට ක්‍රීඩා කරනු ඇත.චැම්පියන්ස් කුසලාන තරගාවලියේ පූර්ණ සහභාගිත්වයට බාධා පමුණුවමින් වේග පන්දු යවන ඩේල් ස්ටෙයින් ට හටගත් ඉකිළියේ ආබාධය සුව වීමට තවත් සති තුනක කාලයක් අවශ්‍යව ඇති බැවින් ඔහු මේ සංචාරයට එක් නොවේ. චැම්පියන්ස් කුසලාන තරගාවලියේ දකුණු අප්‍රිකානු කණ්ඩායමේ තරග හතරෙන් ස්ටෙයින් ක්‍රීඩා කළේ එක් තරගයකට පමණි.එම තරගාවලියට සහභාගි වූ දකුණු අප්‍රිකානු ක්‍රීඩකයන් පහළොස් දෙනාගෙන් යුත් කණ්ඩායම හා ශ්‍රී ලංකාවේ සංචාරය කරන කණ්ඩායම අතර ඇත්තේ තවත් එක් වෙනසක් පමණි.කඩුලු රකින කුවින්ටන් ඩි කොක් යළි කැඳවා තිබෙන අතර ඔහුට හෂිම් අම්ලා සමග දකුණු අප්‍රිකානු ඉනිම ආරම්භ කිරීමේ හැකියාව තිබේ. කෙසේ වෙතත් ඔහුට කණ්ඩායමේ ස්ථානයක් ලබා ගැනීම සඳහා ඇල්විරෝ පීටර්සන් සමග තරග කිරීමට සිදුවනු ඇත.දකුණු අප්‍රිකානු කණ්ඩායමෙන් දිස්වන ප්‍රධාන කරුණක් වන්නේ ජ්‍යෙෂ්ඨත්වයේ අඩුකමයි. ග්‍රෑම් ස්මිත් වළලුකර ආබාධයෙන් තවමත් සුවය ලබමින් සිටින බැවින් ඔහු මේ සංචාරය සඳහා සැලකිල්ලට බඳුන්ව නැත.අනෙක් විශේෂ හිස්තැන වී ඇත්තේ ජැක්ස් කලිස් ය. ඔහු මාස 17ක කාලයක් තුළ එක ම ජාත්‍යන්තර එක්දින තරගයකට හෝ ක්‍රීඩා කර නැත. පෞද්ගලික හේතුන් මත කලිස් චැම්පියන්ස් කුසලාන තරගාවලියට සහභාගි වූයේද නැත.ෆෆ් ඩු ප්ලෙසිස් විස්සයි20 කණ්ඩායමේ නායකත්වය දරයි. රොබින් පීටර්සන් කණ්ඩායමෙන් ඉවත් කර ඇති අතර පාකිස්තානයේ උපත ලද පා දඟ පන්දු යවන්නෙකු වන ඉම්රාන් ටහිර් කණ්ඩායමේ දෙවැනි දඟ පන්දු යවන්නා වෙයි. ඒරන් ෆන්ගිසෝ ප්‍රධාන දඟ පන්දු යවන්නා වෙයි. විස්සයි20 කණ්ඩායමේ දක්නට ලැබෙන එකම නවක මුහුණ තුන් ඉරියව් ක්‍රීඩක ඩේවිඩ් වීස් ය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=s1307067</link>
    <topic>පුත්තලම ක්‍රීඩා අද සිට</topic>
    <author>බී.ඒ.එන්.එස්.කුමාරකටුපොත විශේෂ</author>
    <content>ජාතික තරුණ සේවා සභා පුත්තලම දිස්ත්‍රික් සහකාර අධ්‍යක්ෂ කාර්යාලය සංවිධාන කරන දිස්ත්‍රික් යෞවන සමාජ ජවන හා පිටිය මලල ක්‍රීඩා උළෙල අද (6) සහ හෙට (7) දෙදින වෙන්නප්පුව ඇල්බට් එෆ් පීරිස් ක්‍රීඩාංගණයේදී පැවැත්වේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=f1307061</link>
    <topic>පටු අරමුණු වෙනුවෙන්සිසුන් බිලි ගැනීම වැරැදියි</topic>
    <author>සාකච්ඡා කෙළේ උදිත ගුණවර්ධන</author>
    <content>විශ්වවිද්‍යාල පද්ධතිය තුළ ඇතිවී තිබෙන අර්බුදකාරි තත්ත්වය හා ඒ තත්ත්වය විසැඳීමට අමාත්‍යංශ මට්ටමින් ගෙන ඇති පියවර මෙන්ම වර්තමාන දේශපාලන කරුණු පිළිබඳව නියෝජ්‍ය ඇමැති නන්දිමිත්‍ර ඒකනායක මහතා සමඟ සිදු කළ සාකච්ඡාවකි මේ.විශ්වවිද්‍යාල පද්ධතිය තුළ ඇති වී තිබෙන අර්බුදකාරි වාතාවරණය හා ශිෂ්‍ය අරගල පිළිබඳව උසස් අධ්‍යාපනය භාර නියෝජ්‍ය ඇමැතිවරයා විදිහට ඔබේ මතය පැහැදිලි කළ හැකිද?ශිෂ්‍ය අරගලවලට මූලික වි තිබෙන්නේ මතුපිටින් පෙන්වන දේවල් නොවෙයි. අතිශය පටු දේශපාලන අරමුණු. ඉදිරියට මොන සටන් පාඨය ගෙනාවත් ඔවුන්ගේ අරමුණ වෙලා තිබෙන්නේ කෙසේ හෝ ආණ්ඩුව අස්ථාවර කිරීමටයි. ඒ හැර මේ ශිෂ්‍ය සටන් ව්‍යාපාරය තුළ කිසිදු දෙයක් ඇත්තේ නැහැ.ඒත් ශිෂ්‍ය ප්‍රජාව නඟන තර්කය වී තිබෙන්නේ පුද්ගලික විශ්වවිද්‍යාල පද්ධතියක් ඇති කිරීම නිසා රාජ්‍ය විශ්වවිද්‍යාල පද්ධතිය විනාශයට පත්වන බවයි. මේ ගැන ඔබේ අදහස පැහැදිලි කළ හැකිද?පුද්ගලික විශ්වවිද්‍යාල පද්ධතියක් ඇති කිරීම කියන්නේ අතිශයෝක්ති සහගත ප්‍රකාශයක්; මෙරට ඇති කරන පුද්ගලික විශ්වවිද්‍යාල මඟින් කිසිදු විටෙක රාජ්‍ය විශ්වවිද්‍යාල පද්ධතියට අභියෝගයක් හෝ හානියක් සිදුවන්නේ නැහැ.උසස් පෙළ විභාගයට ලක්ෂ ගණනක් ඉදිරිපත් වුණත් ඉන් විශ්වවිද්‍යාලවලට ඇතුළත් කර ගැනීමට පහසුකම් තිබෙන්නේ විසි එක්දහසක්, විසි දෙදහසක් තරම් සීමිත ප්‍රමාණයක්. ඒත් ලක්ෂයකට අධික පිරිසක් විශ්වවිද්‍යාල වරම් ලැබූවත් විශ්වවිද්‍යාල පද්ධතියට ඇතුළත් වීමට නොහැකිව සිටිනවා.මේ පිරිස්වලටත් අනාගතයක් තිබිය යුතුයි. ඒ නිසා පුද්ගලික විශ්වවිද්‍යාල මඟින් සහන මිල ගණන් යටතේ මේ ශිෂ්‍යයන්ට අධ්‍යාපනය ලබන්නට පුළුවන්.අද තිබෙන තත්ත්වය තුළ අත මිට තිබෙන මවුපියන්ගේ දූපුතුන්ට පුළුවන් අති විශාල මිල ගණන් වියදම් කර විදේශ විශ්වවිද්‍යාල අධ්‍යාපනය ලැබීමට. ඒත් ගමේ ගොඩේ සිටින සාමාන්‍ය අම්මගේ තාත්තාගේ ළමයාට විදේශ විශ්වවිද්‍යාලයක අධ්‍යාපනය ලබාදීමට තරම් මුදලක් නැහැ.ඒත් දේශීයව පුද්ගලික විශ්වවිද්‍යාලයකට දරුවෙකු ඇතුළත් කිරීමට අවශ්‍ය නම් සහන මිල යටතේ අධ්‍යාපන අවස්ථා ලබා ගැනීමට පුළුවන්. පුද්ගලික විශ්වවිද්‍යාල මඟින් රාජ්‍ය විශ්වවිද්‍යාලවලට අභියෝගයක් නොවෙයි සහයෝගයක් හා උපකාරයකුයි ලැබෙන්නේ. ඔය විරෝධතාකරුවන් මෙහි යහපත් පැත්ත සඟවමින් අයහපත් පැත්ත පමණක් ප්‍රදර්ශනය කරන ප්‍රයත්නයකුයි තිබෙන්නේ.පුද්ගලික විශ්වවිද්‍යාල සංකල්පය මෙරටට පමණක් සීමා වූවක්ද?කිසිසේත්ම නැහැ. බොහෝ රටවල රාජ්‍ය විශ්වවිද්‍යාලවලට සමගාමීව පුද්ගලික විශ්වවිද්‍යාලත් ක්‍රියාත්මක වෙනවා. සමාජවාදී අදහස් ඇති රටවල පවා පුද්ගලික විශ්වවිද්‍යාල පද්ධති ක්‍රියාත්මක වෙනවා. ඒ නිසා පුද්ගලික විශ්වවිද්‍යාල ගැන හුඹස් බියක් ඇති කරගත යුතුª නැහැ.ඔබ කියන්නේ ශිෂ්‍ය සටන් ව්‍යාපාර සිදු කිරීම වැරැදි දෙයක් බවද?මා කියන්නේ නැහැ ශිෂ්‍ය සටන් වැරැදියි කියලා. ඒත් අපේ දූ පුතුන් මූලිකව අවධානයට ගත යුතු දෙයක් තිබෙනවා. අපේ අම්මලා තාත්තලා අවුරුදු විස්සක් විසි දෙකක් නොකා නොබී ගතට නොඇඳ දුක් විඳ තමයි දූපුතුන්ව මේ තැනට ගෙන ආවේ. ඔවුන්ට විශාල සිහිනයක් තිබෙනවා තම දූ දරුවන් ගැන. ඔබට දුවෙකු පුතෙකු විදිහට විශාල වගකීමක් තිබෙනවා අම්මලා ගේ තාත්තලාගේ ඒ සිහින සැබෑ කිරීමට.පටු දේශපාලන අරමුණුවලට න්‍යාය පත්‍රවලට කොටු වුණොත් දූ දරුවන්ට බැරි වෙනවා එම අධ්‍යාපන අරමුණු වෙත ගමන් කිරීමට. ශිෂ්‍ය අරගලයක් අතර තුවාලයක් වුණොත් ජීවිත හානියක් වුණොත් නැතිනම් පංති තහනමකට ලක් වුණොත් ඒ දේ පාඩුව සිදුවන්නේ දේශපාලන පක්ෂයකටවත් දේශපාලන නායකයකුටවත් නොවෙයි.තමන්ටත් තමන්ගේ මවුපියන්ටත් පමණයි. ඒ නිසා අප අධ්‍යාපනය ලබද්දි මූලිකව මේ ගැන කල්පනා කළ යුතුයි. අධ්‍යාපනය ලබද්දි අධ්‍යාපනය ලැබිය යුතුයි. උගත්කම ලබාගත් පසු උපාධිය ලබා ගත් පසු අවශ්‍යනම් අපට ඕනෑම දේශපාලනයක් කිරීමට පුළුවන්කම ලැබෙනවා.තරුණ කණ්ඩායම් හා ශිෂ්‍ය කණ්ඩායම් දේශපාලන කටයුතුවලට යොදා ගැනීම වරදක් නොවෙයිනේ?දේශපාලනය කිරීම වරදක් නොවෙයි. දේශපාලන පක්ෂවල පටු අරමුණුවලට තරුණයන් යොදා ගැනීම තමයි සිදු නොවිය යුත්තේ. 1971 දී වගේම 1988,1989 දි ඇතිවුණු දේශපාලන වාතාවරණයේදිත් ගාමක බලවේග විදිහට යොදා ගත්තේ ඔවුන් ඒ තත්ත්වය තුළ මෙරට තරුණ පරපුරටත් ශිෂ්‍ය පරපුරටත් විශාල හානියක් සිදු වුණා.අදත් ජනතා විමුක්ති පෙරමුණ විදිහටත් පෙරටුගාමී පක්ෂය විදිහටත් තරුණයන් ශිෂ්‍යයන් විනාශය වෙත ඇද දැමීමට විශාල ප්‍රයත්නයක් තිබෙනවා. බුද්ධිමත් ජනතාව විදිහට අප මේ තත්ත්වය තේරුම්ගෙන කටයුතු කළ යුතුයි.තරුණ පරපුරේ ශිෂ්‍ය පරපුරේ මනස විකෘති කර තම අරමුණු ඉෂ්ඨ කර ගැනීම තමයි මේ දේශපාලන බලවේගවල අරමුණ වෙලා තිබෙන්නේ. විශ්වවිද්‍යාලවල අර්බුදකාරි තත්ත්වයක් ඇති කර දේශපාලනය අස්ථාවර කිරීමයි. ජවිපෙ, පෙරටුගාමින් පමණක් නොවෙයි එජාපයත් මේ කුමන්ත්‍රණ පිටුපස සිටිනවා. එජාපයට අවශ්‍ය වෙලා තිබෙන්නේ කුමන්ත්‍රණකාරින් ශක්තිමත් කර හෝ තම දේශපාලන ඉලක්ක ජයගැනීමයි.රාජ්‍ය විශ්වවිද්‍යාල පද්ධතිය ශක්තිමත් කිරීමට ආණ්ඩුව ගෙන තිබෙන පියවර ගැන පැහැදිලි කිරීමක් කළ හැකිද?අපිට අවශ්‍යවෙලා තිබෙන්නේ විශ්වවිද්‍යාල පද්ධතිය ශක්තිමත් කිරීමත් ඒවායේ ඇති භෞතික සම්පත් ප්‍රමාණය ඉහළ දැමීමත් යන කරුණුයි. ඒ සඳහා රජය විශේෂ වැඩපිළිවෙළක් ක්‍රියාත්මක කර තිබෙනවා. ඇතැමුන් අපට චෝදනා කරනවා උසස් අධ්‍යාපන ක්‍ෂේත්‍රය විනාශ කරන බවට. ඒත් අපගේ අරමුණ වෙලා තිබෙන්නේ රාජ්‍ය විශ්වවිද්‍යාල පද්ධතිය ශක්තිමත් කිරීමයි. මේ සඳහා වූ වැඩපිළිවෙළට ශිෂ්‍ය ප්‍රජාවගේ සහයෝගය හා ආශිර්වාදයත් අවශ්‍ය කරනවා.මධ්‍යම, වයඹ, හා උතුරු පළාත් සභා මැතිවරණ පැවැත්වීමට නියමිතයි. මේ මැතිවරණවලට මුහුණදීමට ආණ්ඩුවට තිබෙන්නේ මොන විදිහේ සැලැසුමක්ද?මධ්‍යම පළාත් සභා මැතිවරණයේ ජයග්‍රහණය කිරීමට ආණ්ඩුවට පුළුවන්කමක් තිබෙනවා. වයඹත් එහෙමයි. මේ පළාත් දෙකේ ජනමතය අපට වාසිදායක විදිහටයි ක්‍රියාත්මක වන්නේ. උතුරු පළාතේ ප්‍රජාතන්ත්‍රවාදී මැතිවරණයක් පැවැත්වීම පමණක් වුණත් විශාල ජයග්‍රහණයක් විදිහට හඳුන්වා දීමට පුළුවන්.එදා උතුරු පළාතේ තිබුණේ ත්‍රස්තවාදී අනසකට යටත් වූ තත්ත්වයක්. අපේ ආණ්ඩුවට පුළුවන් වුණා මේ වාතාවරණය වෙනස් කර උතුරේ ප්‍රජාතන්ත්‍රවාදය තහවුරු කිරීමට මේ පළාතේ විශාල භෞතික සංවර්ධනයක් ඇති කිරීමටත් අපට හැකි වෙලා තිබෙනවා. උතුරේ ජනතාව ඡන්ද පොළට යද්දී මේ සෑම දෙයක් ගැනම විශේෂ අවධානයක් යොමුවෙනු ඇතැයි අප බලාපොරොත්තු වෙනවා.වයඹ දී හා මධ්‍යමදී විශාල සංවර්ධනයක් සිදුකිරීමට පුළුවන් වෙලා තිබෙනවා. විදුලිය ලබාදීම, මාර්ග සංවර්ධනය, වාරිමාර්ග සංවර්ධනය යන සියලු ආංශවලින් විශාල දියුණුවක් දක්නට තිබෙනවා. මේ හැම දෙයක්ම සිදුවුණේ පසු ගිය අවුරුදු හය හත ඇතුලතදීයි.ජනතාව මේ ගැන නිවැරැදි ලෙස තේරුම් ගෙන බුද්ධිමත් තීන්දුවක් ගන්නවා නියතයි. ජනතාව නිතර කල්පනා කරන්නේ තමන්ට සේවයක් සිදු කරන්නේ කවුද සේවයක් ඉටු කළේ කවුද යන්න ගැනයි. එක්සත් ජනතා නිදහස් සන්ධානය පාලනය තුළ තවදුරටත් සිදුකළ යුතු සංවර්ධන කටයුතු විශාල ප්‍රමාණයක් තිබෙනවා.ඉදිරි මැතිවරණයේදී ඒ ජන වරමත් අනිවාර්යයෙන්ම අපට ලැබෙන බව ස්ථිරයි. මෙවර පළාත් සභා මැතිවරණයේදී එක්සත් ජනතා නිදහස් සන්ධානයට අභියෝගයක් එල්ල කළ හැකි විපක්‍ෂ බලවේගයක් නැහැ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=f1307062</link>
    <topic>තාක්ෂණය ගමටගමේ ළමෝ සරසවියට</topic>
    <author>කේ.එම්.වයි. කරුණාරත්න අධ්‍යක්ෂ (ශ්‍රී ලංකා සමාජ සේවා විද්‍යාලය) ජාතික සමාජ සංවර්ධන ආයතනය</author>
    <content>වර්තමාන ශ්‍රී ලංකාවේ අධ්‍යාපන විෂය ක්ෂේත්‍රයේ පුළුල් පරිවර්තනයක් හා සංවර්ධනයක් සිදුවෙමින් පවතින බව හඳුනාගත හැකිය. සැබවින්ම ජාතික සංවර්ධනයේ හෙට දිනය හා අනාගතය තීරණය කරන ළමා හා තරුණ පරපුර සඳහා ඔවුන්ගේ විභව්‍යතාවයන් සංවර්ධනය කරගැනීම සඳහා නිසි පරිදි මංපෙත් විවර කිරීම ජාතික මෙහෙවරකි.රටක සංවර්ධන ක්‍රියාවලිය හා එකිනෙකට බද්ධ වූ හා අනුගතවූ, සැලසුම්ගත අධ්‍යාපන ක්‍රියාවලියක්, රටේ පවතින ජාතික සංවර්ධන න්‍යාය පත්‍රයට අනුව සකස් කරගැනීම ක්ෂණිකව සිදුකළ නොහැකි එහෙත් කෙසේ හෝ සිදුකළ යුතු භාරදූර කාර්යයකි.මන්දයත් ඵලදායී අධ්‍යාපන ක්‍රියාවලියකින් වියුක්තව ජාතික සංවර්ධනයක් අපේක්ෂා කළ නොහැකිය. මෙහිදී විශේෂයෙන්ම ශ්‍රී ලංකාවේ ළමා හා තරුණ පරපුරේ දැනුම, කුසලතා හා ආකල්ප සංවර්ධනය කිරීම සඳහා පාසල් අධ්‍යාපනයට සමගාමීව විශ්වවිද්‍යාල, අනෙකුත් උසස් අධ්‍යාපනික ආයතන, කාර්මික හා වෘත්තීය අධ්‍යාපන ආයතනය ඇතුළු මුළු මහත් අධ්‍යාපන ක්ෂේත්‍රයම නව දැක්මකට අනුව ඒකාබද්ධව ක්‍රියාත්මක වීම වඩාත් ඵලදායී වූවකි.ශ්‍රී ලංකාවේ විශ්වවිද්‍යාල ඇතුළු උසස් අධ්‍යාපන ආයතනයන්හි විවිධ විෂය ධාරාවන් ඔස්සේ සැලසුම්ගත වූ කාලීන වශයෙන් ඉතා වැදගත් අධ්‍යයන පාඨමාලා විශාල ප්‍රමාණයක් දැනට පවත්වාගෙන යන බව හඳුනාගත හැකිය. එහෙත් ඉහත කිසිදු අධ්‍යාපන හා උසස් අධ්‍යාපන ආයතනයකින් පවත්වාගෙන යනු නොලබන විෂයක් පිළිබඳ අධ්‍යාපනය ලබා දෙන උපාධි පිරිනමන උසස් අධ්‍යාපන ආයතනයක් ලෙස ජාතික සමාජ සංවර්ධන ආයතනය රටේ අධ්‍යාපන ක්ෂේත්‍රයේ සුවිශේෂී කාර්යභාරයක් ඉටුකරමින් සිටී.මන්දයත් ශ්‍රී ලංකාවේ සමාජ වැඩ (Social Work) විෂය පිළිබඳ අධ්‍යාපනය ලබා දෙන එකම ජාතික ආයතනය ජාතික සමාජ සංවර්ධන ආයතනයයි. 1952 වර්ෂයේදී ස්වේච්ඡා සංවිධාන කිහිපයක පුරෝගාමීත්වයෙන් ශ්‍රී ලංකා සමාජ වැඩ ආයතනය (Sri Lanka Institute of Social Work) ‍ෙලසින් ආරම්භ වූ මෙම අයාතනය 2005 වර්ෂයේ සිට විශ්වවිද්‍යාල ප්‍රතිපාදන කොමිෂන් සභාව මගින් අනුමත උපාධි පිරිනමන උසස් අධ්‍යාපන ආයතනයක් බවට පරිවර්තනය වී ඇත.1952 වර්ෂයේ දී ආරම්භ වූ ලංකා සමාජ වැඩ ආයතනය 1964 දී ශ්‍රී ලංකා සමාජ සේවා විද්‍යාලය ලෙසින් රජයට පවරාගන්නා ලද අතර මෙම ආයතනය තවදුරටත් පුළුල් වූ පරිවර්තනයකට ලක් කරමින් 1992 වර්ෂයේදී අංක 41 දරන ජාතික සමාජ සංවර්ධන ආයතන පනත මගින් ශ්‍රී ලංකා සමාජ සේවා විද්‍යාලය ජාතික සමාජ සංවර්ධන ආයතනය බවට පත්කරන ලදී.රටේ සමාජ සුභසාධන හා සංවර්ධන ක්ෂේත්‍රයට අවශ්‍ය කරන පුහුණු මිනිස් බලය සැපයීම මූලික අරමුණ කරගනිමින් ක්‍රියාත්මක වන ජාතික සමාජ සංවර්ධන ආයතනය තුළ පුහුණු අංශය, පාලන අංශය, සමාජ ප්‍රතිපත්ති පර්යේෂණ හා ප්‍රකාශන අංශය හා ශ්‍රී ලංකා සමාජ සේවා විද්‍යාලය වශයෙන් ප්‍රධාන අංශ හතරකින් සමන්විතය.පුහුණු අංශය මඟින් උක්ත විෂය ක්ෂේත්‍රය හා අදාළ විවිධ කෙටිකාලීන හා දිගුකාලීන පුහුණු පාඨමාලා, වෙනත් අතුරු වෘත්තීක සහතික පත්‍ර හා ඩිප්ලෝමා පාඨමාලා පවත්වාගෙන යනු ලැබේ. මේ අතර උපදේශනය පිළිබඳ ඩිප්ලෝමා පාඨමාලාව වර්තමානය වන විට කොළඹ, කුරුණෑගල, තලාව, යාපනය හා මන්නාරම ආදී ප්‍රදේශ ගණනාවක පවත්වාගෙන යනු ලැබේ. පර්යේෂණ හා ප්‍රකාශණ අංශය මගින් සමාජ සුභසාධන හා සංවර්ධනය ක්ෂේත්‍රය හා අදාළ විවිධ, ක්ෂේත්‍ර අධ්‍යයන හා පර්යේෂන කාර්යන්හි නිරත වීමත් ආශ්‍රිත ප්‍රකාශන නිකුත් කිරීමත් සිදුකරයි.ශ්‍රී ලංකා සමාජ සේවා විද්‍යාලය මගින් සමාජ වැඩ විෂය පිළිබඳ අධ්‍යාපනය ලබාදීමේ කාර්යභාරය ඉටුකරන අතර, ඒ අනුව සමාජ වැඩ පිළිබඳ ශාස්ත්‍රපති උපාධි පාඨමාලාව හා සමාජ වැඩ පිළිබඳ ඩිප්ලෝමා පාඨමාලාව (සිංහල හා දෙමළ මාධ්‍යය) පවත්වාගෙන යනු ලැබේ.විශේෂයෙන්ම ඉහතින් සඳහන් සමාජ වැඩ පිළිබඳ ඩිප්ලෝමා, උපාධි හා පශ්චාත් උපාධි පාඨමාලාවන් මගින් එම පාඨමාලාවන් හදාරන්නන් තුළ උක්ත විෂය හා අදාළ විෂයානුබද්ධ දැනුමත්, එම දැනුම ප්‍රායෝගීකරණය කිරීම සඳහා අවශ්‍ය වන්නා වූ විවිධ කුසලතා සංවර්ධනය කිරීමත්, අවසන් වශයෙන් එම දැනුම හා කුසලතා සමාජ වැඩ විෂය හා අදාළ අගයයන්, වටිනාකම් හා මූලධර්ම පදනම් කරගනිමින් සමාජ වැඩ වෘත්තීකයෙකු ලෙස කටයුතු කරන්නේ කෙසේද යන්නත් පිළිබඳ පුළුල් අවබෝධයක් ලබාදීමත් මෙම පාඨමාලාවන් තුළින් සමස්තයක් වශයෙන් සිදුවේ.සමාජ සේවා අමාත්‍යාංශය යටතේ ක්‍රියාත්මක වන ජාතික සමාජ සංවර්ධන ආයතනයේ සමාජ සේවා විද්‍යාලය මගින් පවත්වාගෙන යනු ලබන සමාජ වැඩ පිළිබඳ සිව්වාර්ෂික පූර්ණකාලීන ශාස්ත්‍රවේදී උපාධි පාඨමාලාව 2005 වර්ෂයේදී ආරම්භ කරන ලදී.එම වර්ෂයේ සිට 2013 වර්ෂය දක්වා උපාධි පාඨමාලාව ඉංග්‍රීසි මාධ්‍යයෙන් පමණක් පවත්වාගෙන යන ලදී. ඒ අතර සමාජ වැඩ පිළිබඳ උපාධි පාඨමාලාව සිංහල හා දෙමළ මාධ්‍යයෙන් හැදෑරීම, බොහෝ පිරිසක් අපේක්ෂා කළ ද, ඒ සඳහා කොතෙකුත් ඉල්ලීම් ඉදිරිපත් කළද, ඒ සඳහා ඵලදායී පිළිතුරක් ලබාගත නොහැකි විය. නමුත් මහින්ද චින්තනයට හා රජයේ ත්‍රෛභාෂා ප්‍රතිපත්තියට සමගාමීව සමාජ වැඩපිළිබඳ උපාධි පාඨමාලාව සමාජ සේවා අමාත්‍ය ෆිලික්ස් පෙරේරා මහතාගේ තීරණයකට අනුව 2013 වර්ෂයේ ජූලි මාසයේදී සිංහල, දෙමළ හා ඉංග්‍රීසි යන භාෂා මාධ්‍යය තුනෙන්ම ආරම්භ කිරීම සඳහා අදාළ කටයුතු සම්පාදනය කර ඇත.ශ්‍රී ලංකාවේ පාසල් අධ්‍යාපනයට ඇතුළු වන්නන්ගෙන් ආසන්න වශයෙන් 2%ක ප්‍රතිශතයක් පමණක් රටේ විශ්වවිද්‍යාල අධ්‍යාපනය සඳහා යොමුවන අතර, විශ්වවිද්‍යාල ප්‍රවේශය සඳහා සුදුසුකම් නොලබන අති බහුතරයක් සිසුන් සඳහා උසස් අධ්‍යාපනය සඳහා අවස්ථාව නොලැබේ. එම සිසුන් සඳහා උසස් අධ්‍යාපනය ලබාදීමට ජාතික සමාජ සංවර්ධන ආයතය වැනි උසස් අධ්‍යාපන ආයතනවලට සුවිශේෂී වගකීමක් ඉටුකිරීමට ඇත.මෙම අරමුණ පෙරදැරිව අගනුවරට කේන්ද්‍රගතව ස්ථානගත වී ඇති උසස් අධ්‍යාපන ආයතන කොළඹින් පිට ඈත දුෂ්කර පළාත්වල ස්වකීය ශාඛාවන් ප්‍රාදේශීය මධ්‍යස්ථාන ආරම්භ කිරීම යුගයේ අවශ්‍යතාවයකි.මෙමගින් එම පළාත්වල උසස් අධ්‍යාපනය හා වෘත්තීය අධ්‍යාපනය ලැබීමට අපේක්ෂාවෙන් සිටින දහස් සංඛ්‍යාත පිරිස් සඳහා තම ගම් පළාත් තුළම සිට එම අවශ්‍යතාව ඉටුකරගැනීමට මහ අවස්ථාවක් උදාවනු ඇත. මෙවැනි කර්තව්‍යයන් මගින් විවිධ ආර්ථික දුෂ්කරතා හා වෙනත් ප්‍රශ්න ගැටලුවලින් පීඩිතව සිටින එහෙත් උසස් අධ්‍යාපනය ලබාගැනීම සඳහා රුචිකත්වයක් හා හැකියාවන් ඇති පිරිස් වැඩි වැඩියෙන් අධ්‍යාපන ක්ෂේත්‍රයට නැඹුරු කරවීම සඳහා පෙළඹවීමක් ද ලබා දෙනු ඇත.තවද ශ්‍රී ලංකාවේ සමාජ වැඩ වෘත්තීය ව්‍යාප්ත කිරීමටත් සමාජ වැඩ විෂය පිළිබඳ පුළුල් දැනුවත් බවක්, අවබෝධයක් හා ප්‍රචාරණයක් ලබාදීමත් මෙලෙස ප්‍රාදේශීය මධ්‍යස්ථාන ආරම්භ කිරීම මගින් නිරන්තරයෙන්ම සිදුවනු ඇත.දැනට ජාතික සමාජ සංවර්ධන ආයතනය අනුරාධපුර තලාව ප්‍රදේශයේ ප්‍රාදේශීය මධ්‍යස්ථානයක් පවත්වාගෙන යන අතර අනාගතයේදී අම්පාර ඇතුළු දිවයිනේ ප්‍රදේශ ගණනාවක ප්‍රාදේශීය මධ්‍යස්ථාන ආරම්භ කිරීම සඳහා අවධානය යොමු කර ඇත.සමාජ සේවා අමාත්‍ය ෆිලික්ස් පෙරේරා මහතාගේ පුරෝගාමීත්වයෙන් හා ප්‍රධානත්වයෙන් ආරම්භ වුණු ජාතික සමාජ සංවර්ධන ආයතනයේ අම්පාර ප්‍රාදේශීය මධ්‍යස්ථානය මඟින් නැගෙනහිර පළාත ඇතුළු අනෙකුත් දිස්ත්‍රික්කවල දූ දරුවන් ඇතුළු අදාළ පාර්ශ්වයන්ට තම ගම් ප්‍රදේශයේ සිටම ජාතික සමාජ සංවර්ධන ආයතනයේ අධ්‍යයන පාඨමාලා සඳහා සහභාගීවීමටත් එහි වෙනත් සේවාවන් ලබා ගැනීමටත් හැකිවනු ඇත.විශේෂයෙන්ම විවිධ ආර්ථික හා වෙනත් දුෂ්කරතාවයන් මත කාලය, ධනය හා ශ්‍රමය කැපකරමින් කොළඹට පැමිණීමට අපහසු විවිධ දුෂ්කරතාවලට මුහුණ දී සිටින විශාල පිරිසකට අදාළ විෂයයන් පිළිබඳ ඉතා පහසුවෙන් අධ්‍යාපනය ලබාගැනීම සඳහා අනාගතයේදී මෙමගින් අවස්ථාව උදාවන අතර, ඒ අනුව ඔවුන්ට ශ්‍රී ලංකාවේ ප්‍රාදේශීය මට්ටමින් හා පළාත් මට්ටමින් ක්‍රියාත්මක කරන විවිධ සමාජ සුභසාධන හා සංවර්ධන වැඩසටහන්හි සැබෑ ක්‍රියාකාරකයන්, සැලසුම්කරුවන්, මෙහෙයවන්නන් හා ප්‍රතිඵළ භුක්ති විඳින්නන් බවට පත්වීමට ඉඩකඩ සැලසෙනු ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=f1307063</link>
    <topic>දිනූ දේශයේ දිනූ ආර්ථික අභියෝග</topic>
    <author>මීගස්ආරේ ගුණපාල වික්‍රමආරච්චි</author>
    <content>තිස් අවුරුදු කාලයක් අප රටෙහි පැවති ද්‍රවිඩ ඊළාම් ත්‍රස්තවාදය හේතුවෙන් ආර්ථික හා සාමාජීය සංවර්ධනය බිඳ වැටී රට අරාජික තත්ත්වයට ඇද වැටී තිබිණි. වසර තුනක් වැනි සුළු කාල පරාසයක දී මෙකී ත්‍රස්තවාදය සහමුලින්ම අතුගා දමමින් රට තුළ සංවර්ධනමය ක්‍රියාවලියක් දියත් කරමින් සැලසුම් සහගතව රටෙහි නිදහස් සාමකාමී වාතාවරණයක් ජනිතකරලීමට ද ආර්ථික ප්‍රගතියක් ඇති කරලීමට ද වත්මන් රජය කටයුතු කොට ඇත.විරුද්ධවාදී බලවේග රජයේ ඉදිරි ආර්ථික හා සාමාජීය සංවර්ධන වැඩපිළිවෙත් අඩපණ කරලීමේ අරමුණින් මෑතකාලීන අවස්ථා කිහිපයකදීම නොයෙකුත් ආකාරයේ පදනම් විරහිත චෝදනා අපවාද එල්ල කරමින් කූට උපායශීලි අරගල ගණනාවක්ම ඇති විය.අයවැය පැරදවීමටත් විශ්වාස භංග ගෙන ඒමටත් අධිකරණය හා ව්‍යවස්ථාදායකය අතරේ අරගල ඇති කිරීමටත් මානව හිමිකම් කඩවීම පිළිබඳ චෝදනා ජාත්‍යන්තර තලයට ගෙනයෑමටත් එජාපය ජවිපෙ ප්‍රමුඛ ද්‍රවිඩ සන්ධාන කොටස්වල කුමන්ත්‍රණකාරී උපක්‍රමයන් ගෙන යමින් වහසි බස් දොඩවමින් ජනතාව නොමඟ යවමින් ව්‍යර්ථ උත්සාහයන්හි යෙදුණහ.ඇත්ත වශයෙන්ම මෙරටේ සිදු වුණ යුද මානුෂික මෙහෙයුම් සඳහා වීරෝදාර රණවිරුවන් ඔවුන්ගේ ජීවිත පරදුවට තබා සටන් කරමින් විජයග්‍රාහී ලෙසින් උතුරු නැඟෙනහිර පෙදෙස්හි ජයග්‍රහණයන් තහවුරු කර ගත් කාලයේ වුවද රජයේ ආර්ථික සංවර්ධන ක්‍රියාමාර්ගයන් නොකඩවා ඉදිරියට ගෙන ගිය අතර ආර්ථිකය යහපත් මට්ටමක පවත්වා ගැනීමට ද සමත් විය.මහා මාර්ග, අධිවේගී මාර්ග, දුම්රිය මාර්ග අලුතින් ඉදිකිරීම හා සංවර්ධනය ද මගී ප්‍රවාහන සේවාවන් වැඩිදියුණු කිරීම අරභයා නවීන දුම්රිය එන්ජින් හා මැදිරි සේවයට යෙදවීම ද ලංගම යළි නඟා සිටුවීම හා පුද්ගලික බස් රථ සේවය විධිමත් සේ පවත්වාගෙන යෑමෙන් මගී ජනතාවට කඩිනම් හා සුහදශීලී ප්‍රවාහන සේවාවක් ලබාදීම ද තුළින් ප්‍රවාහන ක්ෂේත්‍රයේ සැලකිය යුතු කාර්ය සාධක ගණනාවක් මේ වනවිට පරිපූර්ණ කොට ඇත.ග්‍රාමීය හා අර්ධ නාගරික ප්‍රදේශවල අතුරු මාර්ග සංවර්ධනය කරමින් මගී ප්‍රවාහන සේවාවන් ව්‍යාප්ත කිරීම ද බොහොමයක් මාර්ග කොන්ක්‍රීට් අතුරා ඉදිකිරීම ද හේතුවෙන් දිවයිනේ සෑම ප්‍රදේශයකම ජනතාව ඒවායේ ප්‍රතිලාභ අත්විඳිති.මෑත කාලීනව රාජ්‍ය හා පුද්ගලික අංශයේ ව්‍යාපාර කටයුතුවල සිදුව ඇති කඩිනම් වර්ධනය හේතුවෙන් ජනතාවගේ ආදායම් මාර්ග හා පරිභෝජන මට්ටම වැඩිදියුණු වී ඇති අතර ඔවුන්ගේ ජන ජීවිතය සුබදායී මට්ටමක පවත්වා ගැනීමට අවකාශ සැලසී ඇති බව පෙනේ.කෘෂිකාර්මික නිෂ්පාදනයන් සඳහා හොඳ මිලක් වෙළඳ පොළේ පැවතීම මත එහි කැපීපෙනෙන වර්ධනයක් පෙන්නුම් කරන අතර ඒ හේතුවෙන් ජනතාවගේ ආදායම් මාර්ග ඉහළයාමත් සාමාජික හා ආර්ථික වශයෙන් උසස් පරිභෝජන මට්ටමකට ප්‍රවිෂ්ටවීමටත් හැකිව ඇත.මේ ආර්ථිකයට සමීපව බැංකු රක්ෂණ හා වෙනත් මූල්‍යායතනවල ව්‍යාප්තිය පසුගිය කාලවකවානුවල දී ශීඝ්‍රයෙන් සිදුවීමත් ග්‍රාමීය ජනතාව එකී මූල්‍යායතනවල සමීපතම ගනුදෙනුකරුවන් බවට පත්වීමත් හේතුවෙන් ජනතාවගේ ආර්ථික හා සාමාජීය මට්ටම ඉහළ තත්ත්වයකට ගෙන යාමට සමත්ව ඇත.මේ හේතුවෙන් මූලික කෘෂි නිෂ්පාදනයන්හි ද වෙනත් අතුරු භෝග නිෂ්පාදනයන්හි ද ඒ ආශ්‍රිත සේවාවන්හි ද නියුතු වූ ග්‍රාමීය ජනතාවගේ ජීවන මට්ටමෙහිත් ආර්ථික හා සාමාජීය වටාපිටාවෙහිත් ප්‍රගතියක් වූ බව මොනවට පැහැදිලිය.පසුගිය කාල වකවානුවලදී මෙරට ඇතැම් රාජ්‍ය පාලකයන් විවෘත වෙළෙඳ පොළ ක්‍රමය ප්‍රචලිත කරමින් දේශීය නිෂ්පාදන හා කර්මාන්ත වනසාලීමට කටයුතු කරමින් ජනතාවගේ පරිභෝජන රටාව විදේශීය නිෂ්පාදනවලට නැඹුරු කරලීමට තැත්කළ බව නොරහසකි.එහෙත් වත්මන් ජනාධිපතිතුමාගේ මහින්ද චින්තන ප්‍රතිපත්ති යටතේ ජනතාව දේශීය නිෂ්පාදන පරිභෝජනයට යොමුකරලීමේ තැතක් පැහැදිලිව පෙනේ. මෙහිදී විශේෂයෙන්ම දේශීය ආහාර පාන පරිභෝජනය තුළින් වඩාත් නිරෝගී ජීවිතයක් ගත කිරීමට ජනතාව නැඹුරු කොට තිබේ. මේ තත්ත්වය දැනට ගම්බද පමණක් නොව නාගරිකයේද බහුලව ව්‍යාප්තව ඇත.සහල් පොල් එළවළු මිල ගණන් පිළිබඳ සලකා බැලීමේ දී වූවත් බහුතර ජනතාවගේ ක්‍රය ශක්තියට සරිලන අන්දමින් ඒවායේ වෙළෙඳ පොළ මිල ගණන් පවතින වාතාවරණයක් අද දක්නට පිළිවන. යම් යම් අවස්ථාවල දී පරිභෝජන භාණ්ඩ හිඟයක් මවාපාමින් ඇතැම් කූට ව්‍යාපාරිකයන් අධික මිල ගණන්වලට භාණ්ඩ අලෙවි කිරීමට යත්න දැරුවත් භාණ්ඩ බෙදා හැරීමේ රජයේ ප්‍රතිපත්තිවලට යටත්ව දිගින් දිගටම එවැනි ආකාරයෙන් පාරිභෝගිකයින් සූරා කෑමට කූට වෙළෙඳුන්ට අවකාශ නොමැත.මේ වනවිට සමූපකාර අලෙවි සැල් සතොස අලෙවි සැල් හා ධීවර සංස්ථා අලෙවි සැල් පුළුල් වශයෙන් ව්‍යාප්ත කරමින් පාරිභෝජන භාණ්ඩ සහන මිල ගණන්වලට ජනතාවට ලබාදීමේ දීපව්‍යාප්ත වැඩපිළිවෙළක් ක්‍රියාත්මකව ඇත.ජනාධිපති මහින්ද රාජපක්ෂ මහතාගේ මහින්ද චින්තන ප්‍රතිපත්ති යටතේ රාජ්‍ය අංශය වඩාත් ඵලදායීව කාර්යක්ෂමව ජනහිතකාමීව පවත්වාගෙන යෑම උදෙසා එම ක්ෂේත්‍රයේ රැකියා අවස්ථා සුලභ කිරීමටත් රාජ්‍ය සේවකයන්ගේ වැටුප් මට්ටම ඉහළ නැංවීමටත් උසස්වීම් හා වෙනත් දිරි දීමනාවන් ලබාදීමටත් කටයුතු සලසා තිබේ. වසර 30ක පමණ කාලයක් නොසලකා හැර තිබූ රාජ්‍ය අංශයට නිසි තැන ලබා දෙමින් අගැයුමට ලක් කරමින් රාජ්‍ය අංශයේ සේවකයන්ගේ වැටුප් දීමනා උසස්වීම් හා වෙනත් ප්‍රතිලාභ නිසි පරිදි ලබා දෙමින් රාජ්‍ය අංශයේ දායකත්වය ආර්ථික සංවර්ධනය සඳහා මූලික වශයෙන් නැඹුරු කර ගැනීමට මේ වනවිට හැකිව ඇත.එපමණක් නොව සරණාගතයන් වශයෙන් රජයේ පාලන ප්‍රදේශවලට පැමිණි ලක්ෂ සංඛ්‍යාත ජනතාවට ආහාරපාන, සෞඛ්‍ය පහසුකම්, නේවාසික පහසුකම්, ඇඳුම් පැළඳුම් මේ ආදි වශයෙන් ඔවුන්ගේ මූලික අවශ්‍යතාවයන් සැපයීම පිළිබඳව රජය සැලකිලිමත්ව කටයුතු කළේය.ඔවුන්ට තාවකාලික නිවාස ඉදිකර දී ළමයින්ගේ අධ්‍යාපනය පොදු පහසුකම් ආදිය සලසා දෙමින් කිසියම් වෘත්තීයමය පුහුණුවක් කෙරෙහි යොමු කරවීමේ ක්‍රියා මාර්ගයන් කෙරෙහිද නැඹුරු විය. අද වනවිට අවතැන් වූ ජනතාව නැවත ඔවුන්ගේ ගම් බිම්වල පදිංචි කොට ඇත. නිවාස ඉදිකරමින් විදුලිය, ජලය, සෞඛ්‍ය පහසුකම් අධ්‍යාපන පහසුකම් මේ ආදී වශයෙන් විවිධාකාරයේ සමාජ සංවර්ධන ක්‍රියාදාමයන් සිදු කරමින් එකී ජනතාවගේ ජීවනෝපාය ක්‍රියාමාර්ගයන් සැලසීම කෙරෙහි ද රජය කටයුතු කොට ඇත.උතුරේ එල්ටීටීඊ ත්‍රස්තවාදය වනසාලීම උදෙසා කටයුතු කළ අවධියේ වුවද ජනතාවගේ මූලික අවශ්‍යතාවයන් වන ආහාරපාන, සෞඛ්‍යය, අධ්‍යාපනය, ජලය, විදුලිය, ඉන්ධන බාධාවකින් තොරව අඛණ්ඩව ලබාදීම සඳහා රජය කටයුතු කළේය. රෝහල්, විශ්වවිද්‍යාල, පාසල් නිසි පරිදි පවත්වාගෙන යමින් එම සුබසාධන සේවාවන් අඛණ්ඩව ජනතාවට ලබාදීම අරභයා විශාල මුදල් සම්භාරයක් වැය කරන අතරම වාර්ෂිකව එම දත්තයන්හි වර්ධනයක් පෙන්නුම් කෙරේ. මෙම ආයතන නඩත්තු කරමින් ද සංවර්ධනය කරමින් ද සේවාවන් වැඩිදියුණු කරමින් ද මහජනතාවට වඩාත් සුභදායී හා සුහදශීලී අයුරින් පවත්වා ගෙන යෑමේ ගෞරවය රජයට හිමිවන්නේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>06</day>
    </date>
    <link>http://www.dinamina.lk/2013/07/06/_art.asp?fn=f1307064</link>
    <topic>ඉදිරිය දරුණුයි නොකියා අගුණයි කලින්ම කියමුද කාලගුණය</topic>
    <author>පී. එල් .ලයනල් සෝමසිරි දියබෙදුම- පොළොන්නරුව</author>
    <content>මිනිසාට මෙන්ම ඔහුගේ ජීවන රටාව පාලනය කෙරෙන ප්‍රබල සංසිද්ධියක් ලෙස කාලගුණය හැඳින්විය හැකිය. අයහපත් කාලගුණ වෙනස්වීම් හේතුවෙන් බවභෝග සම්පත් හා ජීවිත විනාශ වීම සිදුවිය හැකිය. එවැනි උපද්‍රව්‍ය තත්ත්වයන් මඟ හැරීම, වළක්වා ගැනීම, මෙන්ම විනාශය අවමකර ගැනීම සඳහා පුරවැසියන් වූ අප මීට වඩා කාලගුණය සම්බන්ධව අවධානයෙන් සිටිය යුතු කාලයකට අවතීර්ණව ඇත. ඒ සඳහා නිවරුදි කාලගුණික පුරෝකථන නොපමාව මහජනයා වෙත ඉදිරිපත් කිරීම අදාළ ආයතනයන්ගේ වගකීමක් වන්නේය.කාලගුණය යනු යම් ස්ථානයක සීමිත කාලයක් තුළ පවත්නා වායුගෝලීය හැසිරීම් රටාවේ ස්වභාවිකව හඳුනා ගැනීමක් ලෙස සරලව කිව හැකිය. පවත්නා වායුගෝලීය හැසිරීම් රටාවේ මූලයන් වන්නේ පීඩනය, උෂ්ණත්වය, තෙතමනය, සුළං දිශාව, සුළගේ වේගය පැයට ප්‍රමාණය හා වළාකුළු වර්ගයන්ය.ප්‍රාදේශීය කාලගුණ මධ්‍යස්ථානවලින් ලබා ගත් පෙර කී කාලගුණ මූලයන්වල දත්ත පදනම්කර කාලගුණික සිතියම් සකස් කෙරේ. සිතියම අනුසාරයෙන් කාලගුණික විපර්යාසයන් පිළිබඳව අනාවැකි පළකරනු ලබයි.නමුත් දත්ත ලබා ගන්නා කාලගුණික උපකරණවල දෝෂ සහිත බව, දත්ත සකසන සටහන්වල සාවද්‍ය බව, විශ්ලේෂකයන්ගෙ නුපුහුණු බව මත සාර්ථක කාලගුණ අනාවැකි ඉදිරිපත් නොවන අවස්ථාද අද බහුලව අසන්නට ලැබේ.කාලගුණික අනාවැකි කීමේ දී ශ්‍රී ලංකාව වැදගත් වන්නේ දූපතක් ලෙස පිහිටීමෙන් නිරන්තරවම විවිධ කාලගුණික උපද්‍රවවලට ගොදුරුවීමේ නම්‍යතාවයක් වර්තමානයේදී උද්ගතව ඇති බැවිනි. ලෝකයේ අයහපත් කාලගුණික විපර්යාස උත්පාදන කරන නිවර්තන කලාපය තුළ පිහිටීමත්, බෙංගාල බොක්කේ වරන් වර හටගන්නා අඩු පීඩන කලාපයට විවාෘතව පිහිටීමත්, ලංකාවේ බටහිර හා දකුණු දිග ප්‍රදේශ ගොඩබිම් කලාපයෙන් තොරවූ මහා සාගරයට නිරාවරණය වීමත්, නිසා ශ්‍රී ලංකාව කාලගුණික විපර්යාසයන්ට ගොදුර වීමේ අවදානම වැඩිය.නිරිත දිග, ඊසාන දිග, අන්තර් නිවර්තන යන මෝසම් ද සංවහනය, මුහුදු සුළං හා ගොඩ සුළං පිළිබඳව හුරු පුරුදු වචන මෙන්ම ඒවා පැමිණීමේ නිශ්චිත කාලවකවානු පිළිබඳ ඒ ඒ ප්‍රදේශවල ජීවත්වන ජනතාව තුළ සාමාන්‍ය අවබෝධයක් පවති.ටොනාඩෝ, හරිකේන් වැනි චණ්ඩ මාරුත, නියඟ, අකුණු සර, සුනාමි, සාගරික බලපෑම් මත සිදුවන ලානීනෝ හා එල්නීනෝ බලපෑම් මෑත කාලයේ අසන්නට ලැබුණු හා අපරට ගොදුරු වූූ අයහපත් කාලගුණික විපර්යාසයන්ය. තදාසන්නව පිහිටි කාර්මික රටවල බලපෑම මත ඇතිවෙන අම්ල වැසි හා අයිස් වර්ෂාවද අනාගතයේදී බලාපොරොත්තු විය හැකි කාලගුණික උපද්‍රව්‍යන්ය. ගංවතුර, නාය යෑම්, අධික උෂ්ණත්වය, අධික සීතල, වැහි මුවා, සුළං මුවා, ශ්‍රී ලංකාව අභ්‍යන්තරයේ දැකිය හැකි තවත් කාලගුණික සංසිද්ධීන්ය.මේ සියලුම කාලගුණික සංසිද්ධි හා විපර්යාස ඇතිවීමට පෙර කාලගුණය අනාවැකි මඟින් ඒ ප්‍රදේශවල මහජනතාව දැනුවත් කළ යුතුයි. එසේ නොමැතිව වසර සියයක් ඉක්මවා ඇති කාලගුණ විද්‍යා දොපාර්තමේන්තුව මඟින් විනාශකාරී කාලගුණික උපද්‍රව පුරෝකථනය නොකර සිටීමට හේතු දැක්වීමේදී තාක්ෂණික දෝෂ සිදුවූවා යැයි පැවසීම එම දෙපාර්තුමේන්තුවෙන්ද ඉදිරියට ගොස් ඊට වගකිවයුතු පිරිස් විසින්ද, ඉදිරියේදී තවත් එවන් දේ සිදුනොවීමට වග බලාගත යුතුය.ශ්‍රී ලංකාව තුළ සිදුවෙන සියලුම කාලගුණික උපද්‍රව මහජනයා වෙත පූර්ණ දැනුම් දීම කාලගුණික විද්‍යා දෙපාර්තමේන්තුව හා ආපදා කළමනාකරණ මධ්‍යස්ථානය මඟින් ලබාදෙනු ඇතැයි යන ජනතා අපේක්ෂාව පළුදු නොවිය යුතුය.පොදු මහජනතාවට තේරෙන භාෂාවකින් ඔවුන් වාසය කරන ප්‍රදේශ අනුව කාලගුණ අනාවැකි විවිධ මාධ්‍යයන් හරහා දැනුවත් කිරීම මඟින් දේපළ හා ජීවිත හානි සිදුවීම වළක්වා ගත හැකිය. ඒ සඳහා දියුණු රටවල මෙන් නවීන කාලගුණික උපකරණ පද්ධති ස්ථාන ගත කර පුහුණුව ලත් නිලධාරීන් විසින් ඒවා නඩත්තු කිරීමට යෙදවිය යුතුයි. ලංකාවේ දක්ෂිණ සාගරයේ කාලගුණික තොරතුරු ලබාගත හැකි පරිදි පාවෙන ස්වයංක්‍රීය මධ්‍යස්ථානයක් ස්ථාපිත කළ යුතුය.නවීන කාලගුණික උපකරණ භාවිතා කර සන්නිවේදන මාධ්‍ය තුළින් අනාවැකි ඉදිරිපත් කර මහ ජනතාව දැනුවත් පිරිසක් බවට පත් කළ යුතුය. එපමණක් නොව අහිතකර කාලගුණික උපද්‍රව ඇති වීම මැඬපවත්වා ගැනීම පිණිස විද්‍යාත්මක ක්‍රම පිළිබඳව පරික්ෂණ ආරම්භ කිරීමටත් දියුණු රටවල් ඒ සඳහා අනුගමනය කරන ක්‍රමවේද හඳුන්වාදීමටත් තව තවත් ප්‍රමාද නොවිය යුතුය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n1307081</link>
    <topic>බුද්ධගයාවට ප්‍රහාරයක්</topic>
    <author>ධනුෂ්ක ගොඩකුඹුර සහ මහින්ද අලුත්ගෙදර</author>
    <content>ඉන්දියාවේ බිහාර් ප්‍රාන්තයේ බුද්ධගයාවේ පිහිටි මහාබෝධි විහාරස්ථානය වෙත ඊයේ (7) අලුයම එල්ල කරන ලද බෝම්බ ප්‍රහාර මාලාවකින් හිමිවරු දෙනමක් සහ තවත් පුද්ගලයෝ තිදෙනක් තුවාල ලබා රෝහල්ගත කර ඇත.මේ සිද්ධියෙන් ශ්‍රී ලාංකිකයන් කිසිවෙකුටත් හානියක් නොමැති අතර මහාබෝධි විරාස්ථානයටද කිසිඳු හානියක් නොමැති බවද අදාළ බෝම්බ පිපිරීම් සිදුව ඇත්තේ එම විහාරස්ථානය ආසන්නයේ බවද විදේශ ක‍ටයුතු අමාත්‍යාංශය පවසයි.කිසියම් පිරිසක් විසින් එල්ල කරන ලද මේ ප්‍රහාරයේදී බෝම්බ පහක් පුපුරා ගොස් තිබෙන අතර එම ස්ථානයේ තිබී පුපුරා නොගිය බෝම්බයක් නිෂ්ක්‍රිය කළ බවට බිහාර් ප්‍රාන්ත පොලීසිය ප්‍රකාශ කළ බවද වාර්තා වෙයි.කෙසේ වුවද මේ බෝම්බ අධිබලැති ඒවා නොවන බවට ඉන්දීය ආරක්ෂක අංශ ප්‍රකාශ කරයි. මෙහිදී තුවාල ලබා ඇත්තේ තායාලන්ත හිමිනමක් සහ ටිබේට් ජාතික හිමිනමක් බව මහාබෝධි විහාරාධිපති හපුරුගම්මන සද්ධාතිස්ස හිමියෝ ප්‍රකාශ කළහ.මේ සිද්ධිය සම්බන්ධයෙන් සොයා බලා කඩිනමින් වාර්තාවක් ලබාදෙන ලෙස ඉන්දියාවේ ශ්‍රී ලංකා මහ කොමසාරිස් ප්‍රසාද් කාරියවසම් මහතා වෙත දැනුම්දුන් බවද ඒ සම්බන්ධයෙන් බලධාරීන් සමඟ සාකච්ඡා කරන බවද විදේශ කටයුතු අමාත්‍යාංශයේ ලේකම් කරුණාතිලක අමුණුගම මහතා "දිනමිණ" ට පැවසීය.මේ බෝම්බ පිපිරීම් සිදුවන අවස්ථාවේදී එම විහාරස්ථානයේ විශාල බැතිමතුන් පිරිසක් නොසිට ඇති අතර මහා‍බෝධි විහාරස්ථානයට විශාල හානියක් සිදුවී නොමැති බවද මේ දිනවල පවතින දැඩි උෂ්ණත්වය හේතුවෙන් බැතිමතුන් විශාල පිරිසක් නොපැමිණෙන හෙයින් සිදුවන්නට තිබූ අනතුරක් වළක්වා ගැනීමට හැකිවූ බවද පූජ්‍ය සද්ධාතිස්ස හිමියෝ ප්‍රකාශ කළහ.මේ සිද්ධිය වීමත් සමඟ එම ස්ථානයට පැමිණි බිහාර් ප්‍රාන්තයේ මහ ඇමැති නිටිෂ් කුමාර් මහතා අදාළ සිදුවීම සම්බන්ධයෙන් බලවත් කණගාටුව ප්‍රකාශකර තිබේ.ඉන්දීය රජයේ අධිකරණ වෛද්‍ය නිලධාරින් හා රස පරීක්ෂකවරු එම ස්ථානයට පැමිණ දැනටමත් පරීක්ෂණ ආරම්භ කැර ඇති බවද කඩිනමින් ක්‍රියාත්මක වූ ඉන්දීය ආරක්ෂක අංශ එම ස්ථානයට ළඟා වී පරීක්ෂණ ආරම්භ කර ඇති බවද වාර්තා වෙයි.ආරක්ෂක හේතූන් මත එම විහාරස්ථානය තාවකාලිකව වසා දැමීමට ඉන්දීය ආරක්ෂක අංශ පියවර ගෙන තිබෙන අතර ඒ වෙනුවෙන් අතිරේක භට පිරිස් යොදවා තිබෙන බවද වාර්තා වෙයි.මහබෝධි විහාරස්ථානය බිහාර් ප‍්‍රාන්තයේ ඇති බෞද්ධ සැදැහැවතුනේගේ නොමඳ ගෞරවයට පාත‍්‍ර වු ප‍්‍රධාන ස්ථානයක් මෙන්ම සංචාරක ආකර්ශනයද වැඩි වශයෙන් දිනාගත් විහාරස්ථානයක් වන අතර එය පසුගිය 2002 වසරේදී යුනෙස්කෝ සංවිධානය විසින් ලෝක උරුම පූජනීය ස්ථානයක් වශයෙන් ප්‍රකාශයට පත්කර තිබේ.බුදුරජාණන් වහන්සේ බුද්ධත්වයෙන් පසුව වැඩිම කලක් වැඩසිටි විහාරස්ථානයක් වශයෙන්ද මේ විහාරස්ථානය හැදින්වෙයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n1307082</link>
    <topic>රට වෙනුවෙන් යුතුකම් ඉටුකරද්දි එල්ලවන චෝදනා සතුටක්</topic>
    <author>ධනුෂ්ක ගොඩකුඹුර සහ වාරියපොළ සමූහ</author>
    <content>අනාගත පරපුර පිළිබඳ සිතා රට තුළ කෙරෙන සංවර්ධන වැඩපිළිවෙළ කිසිදු අභියෝගයක් හමුවේ ආපසු හරවන්නට සූදානම් නොමැති බව ජනාධිපති මහින්ද රාජපක්ෂ මහතා අවධාරණය කරයි.රට වෙනුවෙන් අපේ යුතුකම හා වගකීම හරිහැටි ඉටු කිරීම වෙනුවෙන් ලැබෙන චෝදනා සතුටක් බව පැවසූ ජනාධිපතිවරයා ගල් මුල් එල්ල වන්නේ ඵල ඇති රුකට පමණක් බව පවසයි.ජනාධිපතිවරයා මෙසේ ප්‍රකාශ කළේ ජාතික ගොවි සතියේ සමාරම්භක අවස්ථාවට වාරියපොළ රජයේ ගොවිපළේදී පෙරේදා (6) එක්වෙමිනි.ජාතික ගොවි සතිය වෙනුවෙන් කෘෂිකර්ම අමාත්‍යාංශය සංවිධාන කරන දැවැන්ත ප්‍රදර්ශනය නැරැඹීමට එක් වූ ජනාධිපතිවරයා හොඳම ගොවීන්ට තිළණ සහ සහතික පත් ප්‍රදානයට ද එක් විය.ගොවි ජනතාව වෙනුවෙන් කළ සේවය අගයා ජනාධිපතිතුමා වෙත උපහාර තිළිණයක් පිරිනැමුවේ වයඹ පළාත් හිටපු කෘෂිකර්ම ඇමැති ඩී. බී. හේරත් මහතා විසිනි.අනාගතයේ රට යා යුත්තේ කොතැනටද කියා හඳුනාගෙන ඒ වෙනුවෙන් සංවර්ධන වැඩපිළිවෙළක් ප්‍රථම වරට ක්‍රියාත්මක කළේ මහින්ද චින්තන ප්‍රතිපත්තිය මඟින් බව ජනාධිපතිවරයා පැවසීය.කුඹුරු ගොඩකර රටින් ආහාර ගෙන්වීම ලාබදායක යැයි සිතා කටයුතු කළ ආණ්ඩු එදා පැවැති බව සිහිපත් කළ වී අලෙවි මණ්ඩලය වසා දමා වී ගබඩා ඇඟළුම් කම්හල් දමන්නට ඔවුන් කටයුත කළ බව ප්‍රකාශ කළේය.මැදමුලන කියන පිටිසර, දුෂ්කර ගමින් ආ තමන් ගොවි ජනතාව ගැන හොඳින් දන්නා නිසා ඔවුන්ට උපහාරයක් වනු පිණිස කෘෂිකර්මානත්ය නඟා සිටුවීමේ වැඩපිළිවෙළ ක්‍රියාත්මක කළ බවත් ජනාධිපතිවරයා කීවේය.ජ්‍යෙෂ්ඨ ඇමැති එස්. බී. නාවින්න, කෘෂිකර්ම ඇමැති මහින්ද යාපා අබේවර්ධන, වයඹ පළාත් හිටපු කෘෂිකර්ම ඇමැති ඩී. බී. හේරත් මහත්වරු ද මෙහිදී අදහස් දැක් වූහ.ඇමැතිවරුන් වන අනුර ප්‍රියදර්ශන යාපා, ටී. බී. ඒකනායක, සාලින්ද දිසානායක, ජොන්ස්ටන් ප්‍රනාන්දු, නියෝජ්‍ය ඇමැතිවරුන් වන ඉන්දික බණ්ඩාරනායක, ජයරත්න හේරත්, වයඹ පළාත් ආණ්ඩුකාර තිස්ස ආර්. බලල්ල, හිටපු මහ ඇමැති අතුල විජේසිංහ මහත්වරු ඇතුළු පිරිසක් ද මේ අවස්ථාවට එක් ව සිටියහ.අනාගතයේ රට යා යුත්තේ කොතැනටද කියා හඳුනාගෙන ඒ වෙනුවෙන් සංවර්ධන වැඩපිළිවෙළක් ප්‍රථම වරට ක්‍රියාත්මක කළේ මහින්ද චින්තන ප්‍රතිපත්තිය මඟින් බව ජනාධිපතිවරයා පැවසීය.කුඹුරු ගොඩකර රටින් ආහාර ගෙන්වීම ලාබදායක යැයි සිතා කටයුතු කළ ආණ්ඩු එදා පැවැති බව සිහිපත් කළ වී අලෙවි මණ්ඩලය වසා දමා වී ගබඩා ඇඟළුම් කම්හල් දමන්නට ඔවුන් කටයුත කළ බව ප්‍රකාශ කළේය.මැදමුලන කියන පිටිසර, දුෂ්කර ගමින් ආ තමන් ගොවි ජනතාව ගැන හොඳින් දන්නා නිසා ඔවුන්ට උපහාරයක් වනු පිණිස කෘෂිකර්මානත්ය නඟා සිටුවීමේ වැඩපිළිවෙළ ක්‍රියාත්මක කළ බවත් ජනාධිපතිවරයා කීවේය.ජ්‍යෙෂ්ඨ ඇමැති එස්. බී. නාවින්න, කෘෂිකර්ම ඇමැති මහින්ද යාපා අබේවර්ධන, වයඹ පළාත් හිටපු කෘෂිකර්ම ඇමැති ඩී. බී. හේරත් මහත්වරු ද මෙහිදී අදහස් දැක් වූහ.ඇමැතිවරුන් වන අනුර ප්‍රියදර්ශන යාපා, ටී. බී. ඒකනායක, සාලින්ද දිසානායක, ජොන්ස්ටන් ප්‍රනාන්දු, නියෝජ්‍ය ඇමැතිවරුන් වන ඉන්දික බණ්ඩාරනායක, ජයරත්න හේරත්, වයඹ පළාත් ආණ්ඩුකාර තිස්ස ආර්. බලල්ල, හිටපු මහ ඇමැති අතුල විජේසිංහ මහත්වරු ඇතුළු පිරිසක් ද මේ අවස්ථාවට එක් ව සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n1307083</link>
    <topic>ජනපති සංවේගයටත් කම්පාවටත් පත්වෙයි</topic>
    <author>ධනුෂ්ක ගොඩකුඹුර සහ මහින්ද අලුත්ගෙදර</author>
    <content>ඉන්දියාවේ බිහාර ප්‍රාන්තයේ පිහිටි බුද්ධගයාවේ මහා බෝධි විහාරස්ථානයේ සිදු වූ බෝම්බ පිපිරීම් සම්බන්ධයෙන් ජනාධිපති මහින්ද රාජපක්ෂ මහතා මහත් සංවේගයට සහ කම්පාවට පත් ව සිටී.සිද්ධිය සැල වූ වහාම බුද්ධගයාවේ මහාබෝධි විහාරයේ ඒ මොහොතේ වැඩ සිටි හිමි නම දුරකථනයෙන් ඇමැතූ ජනාධිපතිතුමා ඒ පිළිබඳ තොරතුරු විමසා සිටි අතර සිද්ධිය සම්බන්ධයෙන් බලවත් සංවේගය පළ කළ බව ජනාධිපති ‍ප්‍රකාශක, ජ්‍යෙෂ්ඨ මාධ්‍යවේදී මොහාන් සමරනායක මහතා දිනමිණට පැවසීය.මේ අවස්ථාවේදී රජයෙන් විය යුතු දේ කුමක් දැයි හිමි නමගෙන් විමසා සිටි ජනාධිපතිතුමා තමා වෙත ඒ පිළිබඳ දැනුම් දෙන ලෙස ඉල්ලා සිටි බවත් සමරනායක මහතා ප්‍රකාශ කළේය.ඉන්දියාවේ ශ්‍රී ලංකා මහ කොමසාරිස් ප්‍රසාද් කාරියවසම් මහතා ඇමැතූ ජනාධිපතිතුමා සිද්ධිය සම්බන්ධයෙන් සොයා බලා තමා වෙත වහාම වාර්තා කරන ලෙස උපදෙස් දුන් බවත් සමරනායක මහතා කීවේය.මෙම සිදුවීම සම්බන්ධයෙන් මෙතෙක් ගත් පියවර සහ ඉදිරි පියවර සම්බන්ධයෙන් සොයා බලන ලෙසත් ජනාධිපතිවරයා මහ කොමසාරිස්වරයාට උපදෙස් දී තිබේ.අනතුරුව ජනාධිපතිතුමා විදේශ කටයුතු පිළිබඳ අමාත්‍යාංශය අමතා සිදුවීම සම්බන්ධයෙන් සොයා බලන ලෙසත් ඉදිරි කටයුතු සම්බන්ධයෙන් අවදියෙන් සිටින ලෙසත් උපදෙස් දුන් බවත් සමරනායක මහතා වැඩිදුරටත් ප්‍රකාශ කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n1307084</link>
    <topic>‍ශ්‍රී ලංකා-මාලදිවයින් සබඳතා තර කරන්න දෙරටේ ජනපතිවරු කතාබහක</topic>
    <author>ධනුෂ්ක ගොඩකුඹුර</author>
    <content>ශ්‍රී ලංකාවත් මාලදිවයිනත් අතර පවතින වත්මන් සබඳතා තවදුරටත් ශක්තිමත් කර ගැනීම සම්බන්ධයෙන් ජනාධිපති මහින්ද රාජපක්ෂ සහ මාලදිවයින් ජනාධිපති මොහොමඩ් වහීඩ් මහත්වරු අදහස් හුවමාරු කර ගනිති.මේ කරුණු සාකච්ඡා කෙරුණේ ශ්‍රී ලංකාවේ දෙදින චාරිකාවක නිරත මාලදිවයින් ජනාධිපතිවරයා ජනාධිපති මහින්ද රාජපක්ෂ මහතා ජනාධිපති මන්දිරයේදී පෙරේදා (7) මුණගැසුණු අවස්ථාවේදීය.කලාපීය ගැටලූ සම්බන්ධයෙන් පොදු ස්ථාවරයකට පැමිණීමේ අවශ්‍යතාව ද රාජ්‍ය නායකවරුන් අතර පැවැති සාකච්ඡාවේදී අවධාරණය කෙරිණ. ජනාධිපතිතුමා වහීඩ් ජනාධිපතිතුමා සහ ඉල්හාම් හුසේන් ආර්යාව ප්‍රමුඛ දූත පිරිසට උදෑසන භෝජන සංග්‍රහයක් පැවැත්වීය.මාලදිවයින් ජනාධිපතිතුමා ශ්‍රී ලංකාවේ නතරව සිටින කාලය තුළ ව්‍යාපාරික ප්‍රජාවේ සහ මෙරට වෙසෙන මාලදිවයින් ප්‍රජාවේ සාමජිකයන් හමුවීමට නියමිතය.නාගරික කටයුතු පිළිබඳ ජ්‍යෙෂ්ඨ ඇමැති ඒ. එච්. එම්. ෆවුසි, පරිසර හා පුනර්ජනනීය බලශක්ති ඇමැති සුසිල් ප්‍රේමජයන්ත, යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම, ආයෝජන ප්‍රවර්ධන නියෝජ්‍ය ඇමැති ෆයිසර් මුස්තාපා, විදේශ අමාත්‍යාංශයේ අධීක්‍ෂණ මන්ත්‍රී සජින් ද වාස් ගුණවර්ධන, බස්නාහිර පළාත් ඇමැති උදය ගම්මන්පිල සහ ජනාධිපති ලේකම් ලලිත් වීරතුංග මහත්වරු ද මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n1307085</link>
    <topic>පිච්චමල් පූජා පින්කමට ලක්ෂ ගණනින් එක්වෙති</topic>
    <author/>
    <content>පිච්ච මල් පූජා පුණ්‍ය උත්සවය ලක්ෂ සංඛ්‍යාත ලක්වැසි ජනතාවගේ සහභාගිත්වයෙන් පෙරේදා (6) පස්වරුවේ අනුරාධපුර ශ්‍රී මහා බෝධීන් වහන්සේ අබියසදී පැවැත්විණි.ශාන්ති පදනම මඟින් වාර්ෂිකව සිදුකරන මේ පිච්චමල් පූජාව මෙවර පවත්වනු ලැබූයේ විසිහතරවැනි වරටය. 1990 වර්ෂයේ කොටපොළ අමරකිත්ති නාහිමියන්ගේ අදහසකට අනුව මේ පුණ්‍ය කටයුත්ත ආරම්භ විය.අටමස්ථානාධිපති ආචාර්ය පල්ලේගම සිරිනිවාස, රුවන්වැලි චෛත්‍යරාමාධිපති පල්ලේගම හේමරතන යන නාහිමිවරුන්ගේ ආශිර්වාද මත කොටපොළ අමරකිත්ති නාහිමියන්ගේ අනුශාසනා පරිදි පිච්චමල් පූජා උත්සවය සිදුකළේය.පෙරේදා (6) පස්වරු 3.00ට පමණ අනුරාධපුර බුද්ධ ශ්‍රාවක භික්ෂු විශ්වවිද්‍යාලය අසලින් ආරම්භ කළ රන් පාත්‍රවල පිරවූ පිච්චමල් රැගත් පෙරහර රුවන්වැලි මහාසෑය පෙත්මඟ ඔස්සේ ලක්ෂ සංඛ්‍යාත ජනතා සාදුනාද මධ්‍යයේ ශ්‍රී මහා බෝධි බටහිර වාහල්කඩින් ඇතුළුව ජයශ්‍රී මහා බෝධීන් වහන්සේ මූලයෙහි පිච්චමල් අතුරන ලදී.අනතුරුව රටට ජාතියට සෙත් පතමින් මහා සංඝරත්නය මඟින් ආගමික වතාවත් සිදුකෙරිණි.කලක සිට අනුරාධපුරයට පැවති වියළි කාලගුණය නිමකරමින් පෙරේදා (6) දින තද වැසි ඇද හැළුන අතර වැසි නොතකා විශාල ජනතාවක් පැමිණ සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n1307086</link>
    <topic>කාර්මික අධ්‍යාපන උ‍පදේශක-කථිකාචාර්ය වැටුප රු. 10000කින් ඉහළට</topic>
    <author>චමීර ඇල්ලදෙණිය</author>
    <content>කාර්මික අධ්‍යාපන ක්ෂේත්‍රයේ උපදේශකවරුන්, කථිකාචාර්යවරුන්ගේ වැටුප් රුපියල් 10000 කින් වැඩි කිරිමට යෞවන කටයුතු සහ නිපුණතා සංවර්ධන අමාත්‍යංශය පියවර ගෙන තිබේ.කාර්මික අධ්‍යාපන ක්ෂේත්‍රයේ උපදේශකවරුන්ගේ, කථිකාචාර්යවරුන්ගේ වැටුප් තවමත් තිබෙන්නේ රුපියල් 14000 සීමාවේ බවත්, ඉදිරි සති දෙක තුන ඇතුළත නව වැටුප් තල ක්‍රියාත්මක වේවි යැයි ඇමැති ඩලස් අලහප්පෙරුම මහතා අවධාරණය කළේය.විවෘත ආර්ථිකය ඔළුවෙන් නොව වල්ගයෙන් අල්ලා ගැනීම නිසා අපි ළඟ තිබූ තාක්ෂණය පවා එළියට ගිය බවත්, එහි ප්‍රතිඵලයක් ලෙස අද අල්පෙනෙත්ත, ස්ටෙප්ලර් කටුව පවා පිටරටින් ගෙන්වන තත්ත්වයට රට පත්ව තිබෙන බවත් ඇමැතිවරයා අනාවරණය කළේය.අ.පො.ස උසස්පෙළ සඳහා මේ වසරේ සිට එක් කරන ලද තාක්ෂණ විෂය ධාරාවට ඇතුළත් ඉංජිනේරු තාක්ෂණය ඉගැන්වීම සඳහා නිපුණතා සංවර්ධන අමාත්‍යංශයෙන් පාසැල් වලට අනුයුක්ත කරන ගුරුවරු පුහුණු කිරීම සඳහා වූ තාක්ෂණික වෘත්තිකයන් පුහුණු කිරීමේ ආයතනය ආරම්භ කිරීමෙන් පසුව පැවති උත්සවයේදී අලහප්පරෙුම මහතා මේ බව ප්‍රකාශ කළේය.මුදල් අමාත්‍යංශය යටතේ මරදාන කාර්මික විද්‍යාලයට යාබදව පිහිටි ''ඉන් ගැෆ් "' ආයතනයේ ගොඩනැගිලි සංකීර්ණය පවරාගෙන, වෘත්තිය තාක්ෂණ විශ්වවිද්‍යාලය යටතේ තාක්ෂණික වෘත්තිකයන් පුහුණු කිරීමේ ආයතනය ආරම්භ කර තිබේ.එහිදී වැඩිදුරටත් අදහසම් දැක්වූ ඩලස් අලහප්පෙරුම මහතා මෙසේද කීය.කාර්මික අධ්‍යාපන ක්ෂේත්‍රයේ ඇතැම් පාඨමාලා 1992 න් පස්සේ යාවත්කාලීන කර නැහැ. මේ කාලය තුළ තාක්ෂණය කෙතරම් වෙනස්වෙලා තිබෙනවාද? ඒ වෙනස්කමට අනුගත වෙන්න අපි අසමත් වෙලා.අපේ අමාත්‍යංශය ඇතුලේ ස්ථිර උපදේශකවරු, කථිකාචාර්යවරු 1700 ක් පමණ ඉන්නවා. ස්ථිර නොවන අයත් 900 ක් පමණ ඉන්නවා. නමුත් මේ අයට විශ්වවිද්‍යාල මට්ටමේ පිළිගැනීම ලැබිලා නැහැ.ඇයි එහෙම වෙන්නේ? අපේ ඇතැම් කථිකාචාර්යවරුන් තවමත් රුපියල් 14000 වැටුප් සීමාවේ ඉන්නේ. අපේ රටට වැඩිම විදේශ විනිමය ගේන ජර්මන් කාර්මික අභ්‍යාස ආයතනයේ තත්වයත් ඒකයි.වැටුප් අඩුවීමත් පිළිගැනීම අඩුවෙන්න එක හේතුවක්. ඔවුන්ගේ වැටුප් ඉහළ මට්ටමකට ගේන්න අපි කටයුතු කරමින් සිටිනවා. රුපියල් 10000 කින් පමණ වැටුප් වැඩි කිරීමට සැළසුම් කර තිබෙනවා. එය තවත් සති දෙක තුනක් ඇතුළත ක්‍රියාත්මක වේවි.ගුරුවරිය, දණ ගැස්ස වූ මන්ත්‍රිවරයා විසින් කරන ලද ක්‍රියාව මම කිසිසේත් අනුමත කරන්නේ නැහැ.එවැනි අයට උපරිම දඬුවම් ලබා දිය යුතුයි. නමුත් තමාගේ වෙසක් නිර්මාණයට අදාළ තෑග්ග ගන්න වේදිකාවට ගොඩ වූ දරුවාට පරුෂ වචනයෙන් බැණ වැදී වේවැල් පහර ගැසූ විදුහල්පතිතුමිය පිළිබඳවත් ඒ ආකාරයෙන්ම කතා කළ යුතුයි.අපි දරුවන් කියවා ගැනීම අවශ්‍යයි. අපි තරුණයා කියවා ගන්න අසමත් වෙලා තිබෙනවා. අපි තරුණයාට තරුණයාගේ භාෂාවෙන් කතා කළේ නැහැ.අධීක්ෂණ මන්ත්‍රී, මොහාන් ලාල් ග්‍රේරු, වෘත්තීය තාක්ෂණ විශ්වවිද්‍යාලයේ උපකුලපති, ආචාර්ය ටී.ඒ. පියසිරි යන මහත්වරුද මෙහිදී කතා කළහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n1307087</link>
    <topic>මාළිගාවත්ත වකුගඩු ඒකකයේ ප්‍රථම බද්ධ කිරීම අද</topic>
    <author>සන්ධ්‍යා කරුණාරත්න</author>
    <content>මාළිගාවත්ත ජාතික වකුගඩු බද්ධ කිරීමේ හා රුධිර කාන්දුකරණ ඒකකයේ ප්‍රථම වකුගඩු බද්ධ කිරීම අද (8) සිදුකෙරේ.මේ ඒකකයේ ලියාපදිංචි රෝගීන් අතරින් සියයකට අධික පිරිසක් බද්ධ කිරීම් සිදු කර ගැනීමට බලාපොරොත්තුවෙන් සිටිති.එය මානුෂීය ගැටලුවක් නිසා රජයේ වෛද්‍ය නිලධාරීන්ගේ සංගමය මැදිහත්ව ගැටලුව නිරාකරණය කිරීමට ගත් උත්සාහයේ ප්‍රතිඵලයක් ද ලෙස ප්‍රථම වකුගඩු බද්ධ කිරීම අද සිදු කරන බව සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා ප්‍රකාශ කළේය.පැය 24 පුරාම දැඩි සත්කාර ඒකකය පවත්වාගෙන යාමටත් බද්ධ කිරීම්වලට ලක්කළ රෝගීන්ගේ සියලු අත්‍යාවශ්‍ය සුපරීක්ෂාවන් සිදු කිරීමටත් රෝහලේ කාර්ය මණ්ඩලය සැදී පැහැදී සිටියි.සතියකට එක් බද්ධ කිරීමක් බැගින් සිදු කිරීමට නියමිත අතර සතියකට බද්ධ කිරීම් පහක් දක්වා ඉහළ නංවා ගැනීම වෛද්‍යවරුන් ඇතුළු කාර්ය මණ්ඩලයේ ඉලක්කය වී ඇත.වකුගඩු බද්ධ කිරීමේ ප්‍රධාන අරමුණ ඇතිව කොළඹ ජාතික රෝහලට අනුබද්ධව ස්ථාපිත කළ මේ ඒකකය ආරම්භ කර වසර තුනක් ගත වුව ද මෙතෙක් කිසිදු බද්ධ කිරීමක් සිදු කර ගත නොහැකි වූයේ රෝහල් පරිපාලනයේ පැවැති විවිධ ගැටලු හේතුවෙන් නිසා බව රජයේ වෛද්‍ය නිලධාරීන්ගේ සංගමය පවසයි.සෞඛ්‍ය ලේකම් වෛද්‍ය නිහාල් ජයතිලක මහතාගේ උපදෙස් මත රෝහලේ වර්තමාන අධ්‍යක්ෂ වෛද්‍ය සුමිත් ආනන්ද මහතාගේ ද, විශේෂඥ වෛද්‍ය, වෛද්‍ය, හෙද කාර්ය මණ්ඩලය ඇතුළු රෝහල් කාර්ය මණ්ඩලයේ ද සහාය ඇතිව මේ බද්ධ කිරීම් සිදුකෙරේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n1307088</link>
    <topic>කුලී නිවැසියන්ට හිමිකම් ඔප්පු නිවාස ඇමැති අතින්</topic>
    <author>චන්දිමා එදිරිමාන්න</author>
    <content>කුලී නිවැසියන්ට හිමිකම් ඔප්පු ප්‍රදානය කිරීමට ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශයට අනුබද්ධ ජාතික නිවාස කොමසාරිස් අංශය තීරණය කර තිබේ.2013 වර්ෂයේ ප්‍රථම කාර්තුව සඳහා මෙසේ කුලී  නිවැසියන්ට හිමිකම් ඔප්පු ප්‍රදානය ඉදිකිරීම්, ඉංජිනේරු සේවා, නිවාස හා පොදු පහසුකම් ඇමති විමල් වීරවංශ මහතාගේ සහ නියෝජ්‍ය ඇමති ලසන්ත අලගියවන්න මහතාගේ ප්‍රදානත්වයෙන් අද (08) ප.ව. 1.30 ට බත්තරමුල්ල, සෙත්සිරිපායේ නාගරික සංවර්ධන අධිකාරි ශ්‍රවණාගාරයේදී පැවැත්වේ.1973 අංක 01 දරණ නිවාස දේපළ උපරිම නීතිය යටතේ රජයට පවරා ගනු ලැබූ නිවාස වල වසර 50කට වැඩි කාලයක් කුලී නිවැසියන් ලෙස පදිංචි වී සිටින මෙම පදිංචිකරුවන්ට, මේ හිමිකම් ඔප්පු ලබාදීම මඟින් ඔවුන් එම නිවාස දේපළ වල පූර්ණ හිමිකරුවන් බවට පත් වේ.මේ හිමිකම් ඔප්පු ලබාදීම සඳහා මෙම පදිංචිකරුවන් බොහෝ කාලයක සිට ඉල්ලීම් කර තිබුණ ද ඉතා සංකීර්ණ ක්‍රියාවලියක් අවසන් කිරීමෙන් අනතුරුව එම හිමිකම් ඔප්පු මෙසේ ලබාදේ.එබැවින් බොහෝ කාලයක සිට නොලැබී තිබූ මෙ හිමිකම් ඔප්පු ලබාදීම මඟින් මෙතෙක් එම පවුල් මුහුණ දුන් සමාජීය ප්‍රශ්න බොහොමයකට ඉන් විසඳුම් ලැබේ.කොළඹ, ගාල්ල, ගම්පහ,කළුතර, මහනුවර යන දිස්ත්ත්‍රික්කවල කුලී නිවැසියන් 40 කට පමණ මෙහිදී හිමිකම් ඔප්පු ලබාදීමට නියමිතයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n1307089</link>
    <topic>සාමය අගයන සැමට බුද්ධගයා ප්‍රහාරය නිගාවක්</topic>
    <author/>
    <content>බුද්ධගයා පූජා භූමියට එල්ල වූ ත්‍රස්තවාදී ප්‍රහාරය සාමය අගයන සමස්ත ලෝකයට සහ මනුෂ්‍ය වර්ගයාට සිදුකළ බලවත් නිගාවක් බව ජනාධිපති මහින්ද රාජපක්ෂ මහතා පවසයි.ආගමික සිද්ධස්ථාන සහ අහිංසක බැතිමතුන් ඉලක්ක කර ගනිමින් මෙවන් ප්‍රචණ්ඩකාරී ත්‍රස්තවාදී ක්‍රියා සිදුකිරීම දැඩි පිළිකුලෙන් යුතුව හෙළාදකින බවද ජනාධිපතිතුමා පැවැසීය.ලොව පුරා බෞද්ධාගමිකයන්ගේ පූජනීයම ස්ථානය වන ඉන්දියාවේ බුද්ධගයා පූජා භූමියේ ඊයේ (7) අලුයම සිදුවූ බෝම්බප්‍රහාරය පිළිබඳ සිය බලවත් කනගාටුව පළ කරමින් ජනාධිපතිතුමා මේ බව සඳහන් කළේය.බෞද්ධාගමික සිද්ධස්ථානයක පමණක් නොව ඕනෑම ආගමික සිද්ධස්ථානයක මෙන්ම ලොව කුමන ස්ථානයක වුවද මෙවන් හිංසාකාරී ක්‍රියාවන් සිදුනොවිය යුතු බවද එතුමා අවධාරණය කළේය.මේ සිදුවීම සැලවීමෙන් තමා දැඩි කනස්සල්ලට පත් වූ බවත් ඉන් පීඩාවට පත්වූ බැතිමතුන්ට තම බලවත් කනගාටුව පළකරන බවත් ජනාධිපතිතුමා වැඩිදුරටත් සඳහන් කළේය.මේ අතර ඉන්දියාවේ බිහාර් ප්‍රාන්තයේ මහ ඇමැති නිතිෂ් කුමාර් මහතා වෙත දුරකථනයෙන් කතා කළ ජනාධිපතිතුමා බැතිමතුන්ගේ පහසුකම් සහ වත්මන් තත්ත්වය පිළිබඳද සොයා බැලීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n13070810</link>
    <topic>තරාතිරම නොබලා ක්‍රියාමාර්ග ගන්නවා</topic>
    <author>මහින්ද අලුත්ගෙදර</author>
    <content>ඉන්දියාවේ බිහාර් ප්‍රාන්තයේ බුද්ධගයාවේ පිහිටි මහාබෝධි විහාරස්ථානය වෙත එල්ල කළ බෝම්බ ප්‍රහාරයට සම්බන්ධ වැරැදිකරුවන් සඳහා තරාතිරම නොබලා උපරිම ක්‍රියාමාර්ග ගන්නා බව ඉන්දීය අගමැති ආචාර්ය මන් මෝහන් සිං මහතා අවධාරණය කරයි.එවැනි පුද්ගලයන් හඳුනාගෙන නීතිය ඉදිරියට ගෙන එන්නැයි ඉන්දීය අගමැතිවරයා එරට පොලීසියට දැනුම්දුන් බව විදේශ කටයුතු අමාත්‍යාංශය පවසයි.මහාබෝධි විහාරස්ථානයට ඊයේ (7) අලුයම එල්ල කළ බෝම්බ ප්‍රහාර මාලාව සම්බන්ධයෙන් කිසිවිටෙකත් සුළු කොට නොසළකන බව පෙන්වාදී තිබෙන ඉන්දීය අගමැතිවරයා ආගමික ස්ථානයන්ට පහරදීම කිසිවකු අනුමත නොකරන බවද ඉන්දියාවේදී කිසිඳු ආගමකට එරෙහිව කටයුතු කිරීමක් සිදුනොවිය යුතු බවද පෙන්වාදී තිබේ.මේ අතර ඉන්දීය ජනාධිපති ප්‍රනාබ් මුඛර්ජි මහතා ප්‍රකාශකර ඇත්තේ බුද්ධගයාවේ පිහිටි මහාබෝධි විහාරස්ථානය වෙත එල්ල කළ බෝම්බ ප්‍රහාරය තරයේ හෙළා දකින බවත් එය කිසිවිටෙකත් අනුමත නොකරන බවත්ය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n13070811</link>
    <topic>තෙල්දෙණිය එජාප සංවිධායක ශ්‍රීලනිපයට</topic>
    <author>පණ්ඩුක සමරසේකර, චන්ද්‍රා අත්තනගොඩ</author>
    <content>මධ්‍යම පළාත් සභාවේ හිටපු එජාප මන්ත්‍රී සහ තෙල්දෙණිය එක්සත් ජාතික පක්ෂ සංවිධායක ලක්ෂ්මන් විජේසිරි මහතා ඇතුළු විශාල පිරිසක් ඊයේ (7) ශ්‍රී ලංකා නිදහස් පක්ෂයේ සාමාජිකත්වය ලබා ගත්හ.ජනමාධ්‍ය හා ප්‍රවෘත්ති අමාත්‍ය ආචාර්ය කෙහෙළිය රඹුක්වැල්ල මහතාගේ ප්‍රධානත්වයෙන් මධ්‍යම පළාත් සභා එජනිස හිටපු මන්ත්‍රී ලින්ටන් විජේසිංහ මහතාගේ නිවෙසේ පැවැති ජනහමුවකදී කෙහෙළිය රඹුක්වැල්ල මහතාට බුලත් හුරුළු දී මේ පිරිස ශ්‍රී ලංකා නිදහස් පක්ෂයට එක්වූහ.මේ පිරිස අතර එක්සත් ජාතික පක්ෂ රජයේ උඩරට ගැමි පුනරුත්ථාපන ඇමැතිවරයා වූ ආර්. පී. විජේසිරි මහතාගේ සොහොයුරකු වන මහින්ද විජේසිරි මහතාද විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n13070812</link>
    <topic>ජනපති දළදා සමිඳු වැඳ පුදා ගනී</topic>
    <author>අසේල කුරුළුවංශ</author>
    <content>ජනපති මහින්ද රාජපක්ෂ මහතා ඊයේ (07) පෙරවරුවේ ශ්‍රී දළදා මාලිගාවට ගොස් දළදා සමිඳුන් වැඳ පුදා ගත්තේය.අස්ගිරි පාර්ශ්වයේ මහ නායක අතිපූජ්‍ය උඩුගම ශ්‍රී බුද්ධරක්ඛිත මහ නාහිමියන් මේ අවස්ථාවේ දළදා තේවා කටයුතු භාරව වැඩ සිටිමින් ජනපතිතුමන්ට ආශිර්වාද කළ අතර, මෙම අවස්ථාවට දියවඩන නිලමේ ප්‍රදීප් නිලංග දෑල මහතා ද සහභාගි විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n13070813</link>
    <topic>දුම්රිය සේවකයෝ වැඩ වරති</topic>
    <author>නිමල් රාජපක්ෂ</author>
    <content>වැටුප් ප්‍රශ්නයක් මුල් කරගෙන දුම්රිය ශ්‍රේණි කිහිපයක සේවකයන් ඊයේ (7) මධ්‍යම රාත්‍රියේ සිට වැඩවර්ජනයක නිරත වූහ. මේ හේතුව නිසා ඊයේ රාත්‍රියේ ධාවනයට නියමිතව තිබූ බදුල්ල හා ත්‍රිකුණාමල, මඩකලපු රාත්‍රී තැපැල් දුම්රිය දෙක අවලංගු කළහ.දුම්රිය රියැදුරු, නියාමකවරු, පෝමන්වරු හා දුම්රිය පාලක මැදිරියේ නිලධාරීන් ද වැඩ වර්ජනයට එක්වන බව දුම්රිය දෙපාර්තමේන්තුවේ ජ්‍යෙෂ්ඨ ප්‍රකාශකයෙක් පැවැසීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=n13070814</link>
    <topic>විදුහල්පතිනියට හා නි.විදුහල්පතිට ඇප</topic>
    <author>කළුතර මධ්‍යම සමූහ හා කළුතර දිස්ත්‍රික් සංචාරක</author>
    <content>පොසොන් කූඩු තරගයකින් ලැබූ ජයග්‍රහණයක් මුල්කරගෙන පාසල් සිසුවකුට වේවැලෙන් පහරදී තුවාල සිදු කිරීමේ සිද්ධියකට අදාළව අධිකරණය හමුවට පමුණුවනු ලැබූ දොඩම්ගොඩ නවෝද්‍ය විද්‍යාලයේ විදුහල්පතිනිය හා නියෝජ්‍ය විදුහල්පතිවරයා රුපියල් 50දාහක් බැගින්වූ ශරීර ඇප මත මුදාහරින ලෙස මතුගම මහේස්ත්‍රාත් චාමිනි විජේබණ්ඩාර මහත්මිය නියම කළාය.මෙසේ ඇප නියම වූයේ විදුහල්පතිනිය සරෝජිනි නිර්මලා කොතලාවල සහ නියෝජ්‍ය විදුහල්පති වූ එස්. මුතුකුමාරණ නම්වූ අයටයි.පැමිණිලිකරුවනට බලපෑම් නොකරන ලෙසටද මහේස්ත්‍රාත්වරිය ඔවුනට අවවාද කළාය.පොසොන් කූඩු තරගයකින් ලැබූ ජයග්‍රහණයක් මුල් කැරගෙන විදුහල්පතිනිය මෙම සිසුවාට පහර දුන් බවට ලැබුණු පැමිණිලි අනුව දොඩම්ගොඩ පොලිසිය අදාළ වාර්තා අධිකරණයට ඉදිරිපත් කැර තිබුණි.මෙහිදී අගතියට පත් පාර්ශ්වය වෙනුවෙන් නීතිඥ ගාමිණී නල්ලපෙරුම මහතා පෙනී සිටි අතර සැකකරුවන් වෙනුවෙන් නීතිඥ දේවසිරි ප්‍රනාන්දු මහතා පෙනී සිටියේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=r1307081</link>
    <topic>පොල්ගහවෙල ප්‍රාදේශීය සභාවට නව පරිපාලන ගොඩනැඟිල්ලක්</topic>
    <author>එල්. පී. තිලකරත්න - පොල්ගහවල සමූහ</author>
    <content>පළාත් සභා අරමුදල හා පළාත් පාලන දෙපාර්තමේන්තුවේ අරමුදල් යටතේ රුපියල් ලක්ෂ 410ක වියදමින් පොල්ගහවෙල ප්‍රාදේශීය සභාවට නව පරිපාලන ගොඩනැගිල්්ලක් ඉදිකිරීම ආරම්භ කර ඇත.පොල්ගහවෙල ප්‍රාදේශීය සභාවට බොහෝ කලක සිට පරිපාලන ගොඩනැගිල්ලක අවශ්‍යතාවය පැන නැගී තිබුණි.පොල්ගහවෙල ප්‍රාදේශීය සභාවේ සභාපති ලිවේරා ගුණතිලක මහතා මැදිහත් වීමෙන් මේ ගොඩනැගිල්ලේ ඉදිකිරිම් කඩිනම් කර ඇත.මේ පිළිබඳව පොල්ගහවෙල ප්‍රාදේශීය සභාවේ සභාපති ලිවේරා ගුණතිලක මෙසේ කීවේය.පොල්ගහවෙල ප්‍රාදේශීය සභා බල ප්‍රදේශය තුළ ප්‍රාදේශීය ලේකම් කොට්ඨාස 2 ක් ක්‍රියාත්මක වෙනවා මෙහි ජනතා අවශ්‍යතාවයන් ඉටුකරිමේ දී නව ගොඩනැගිල්ලක අවශ්‍යතාවය තදින් දැනුණා.මේ නිසා රුපියල් ලක්ෂ 421 ක වියදමින් ඉදිවෙන නව දෙමහල් පරිපාලන ගොඩනැගිල්ල පොල්ගහවෙල ජනතාව ට තිබූ අවශ්‍යතාවයක් සැපයීමක් බඳුයි.මෙහි ඉදිකිරිම් කටයුතු ලබන වසරේ අපේ‍්‍රල් වන විට අවසන් කිරීමට නියමිතයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=r1307082</link>
    <topic>කිරි ගොවි සංවිධානය ජයග්‍රාහී දස වසර සපුරයි</topic>
    <author>හෝමාගම සමූහ ආනන්ද පේ‍්‍රමතිලක</author>
    <content>හෝමාගම - කිරිවත්තුඩුවට කිරි ඉතිරෙන “කිරි ගොවි සංවිධානය” පසුගිය දස වසරක ලබා ඇති ප්‍රගතියෙන් මහගු ආදර්ශයක් ලබා දෙමින් රටටම කිරි ඉතිරවීමට දායකත්වය ලබා දෙයි.2003 වසරේ දී එවකට පැවති රජයේ ඇමැතිවරයකුට සිටි වත්මන් අධ්‍යාපන ඇමැති බන්දුල ගුණවර්ධන මහතා මේ සංවිධානයේ නිර්මාතෘවරයාය.එදා ප්‍රදේශශයේ කිරි ගොවීන්ට මුහුණ පෑමට සිදුව තිබූ දුෂ්කරතා හඳුනාගෙන ඒවාට විසඳුම් ලබාදීම සඳහා කිරි ගොවීන් කිහිප දෙනකු ඒකරාශී කොට සංවිධානය පිහිටුවා ගැනීමටත් කිරි ගවයින් ලබා ගැනීම ඇතුළු අවශ්‍ය පහසුකම් සලසා දීමටත් කටයුතු කරමින් ඒ මහතා කිරි ගොවීන් දිරිමත් කෙළේය.මහින්ද කත්‍රිආරච්චි මහතා - කිරි ගොවි සංවිධානයේ භණ්ඩාගාරිකගොවීන් 15කගෙන් පමණ ආරම්භ කළ මේ ගොවි එකතුවේ අද සමාජිකත්වය 150ක් පමණ වනවා.විශාල ප්‍රගතියක් ලබා තියෙනවා.අඹේවෙල ගොවිපළ හා සම්බන්ධව ගොවීන්ට අවශ්‍ය උඋපදෙස් ,බේත්,හේත්,කිරි ගවයින් ලබා ගන්නවා උසස් තත්ත්වයේ තෘණ වර්ග අපේ ගොවීන් සාර්ථකව වගා කරනවා.වසරකට වරක් හෝ දෙවරක් අඹේවෙල ආදී ගොවිපළවල් කරා අපේ සමාජික ගොවීන් කැඳවාගෙන ගොස් අවශ්‍ය උපදෙස් දැනුම ලබාදෙනවා.“සමස්ථ ලංකා තරඟවලදී අපේ සංවිධානය ප්‍රථම හා දෙවන ස්ථානයේ සම්මාන හිමිකරගෙන තියෙනවා”.සභාපති කමල්සිරි අමරතුංග- අපේ කිරි ගොවීන් කැපවීමෙන් කටයුතු කරනවා.එහෙත් වෘත්තිය සඳහා දැරීමට සිදුවන අධික වියදම් නිසා ලැබෙන ප්‍රතිලාභ ඉතා සුළුයි.සත්ව ආහාර,බෙහෙත් ආදියේ මිල අධික වීම නිසා ඔවුන් අපහසුතාවට පත්වෙනවා.ජේ.සම්පත් -අපට මහන්සියේ තරමට ආදායමක් ලැබෙන්නේ නැහැ. කිරිවල නියම ප්‍රමිතිය අවශ්‍යයි.ප්‍රමිතිය අනුව ලීටරයකට රු.30කටත් 40කටත් අතර මුදලක් ගෙවනවා.රු30ක් ලැබෙන ගොවියාටත් රු 60 ක් ලබන ගොවියාටත් වැය වන්නේ එකම නිෂ්පාදන වියදමක්..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=r1307083</link>
    <topic>කඩිගමුව කැබැල්ලවත්තරේල් බෝක්කුව පටුයි: වාහන ධාවනයට බාධා</topic>
    <author>රඹුක්කන උතුර සමූහ විපුල එස්. කුමාරතුංග</author>
    <content>රඹුක්කන මාවනැල්ල බස් මාර්ගයේ කඩිගමුව කැබැල්ලවත්ත රේල් බෝක්කුව පටුවීමෙන් සහ වංගු සහිත වීමෙන් බෝක්කුව යටින් විශාල වාහන ධාවනය කිරීමේදී ගැටලු රැසකට මුහුණපෑමට සිදුව තිබේ.ආර්ථික සංවර්ධන අමාත්‍යාංශයේ ආධාර ඇතිව රුපියල් මිලියන 569 ක මුදලක් වැය කරමින් මේ මාර්ගය පුළුල් කර අලුතින් කාපට් ඇතිරීම සඳහා වැඩ ආරම්භ කර ඇත.ගම්පොළ සිට කෝවිලකන්ද හරහා කුරුණෑගල දක්වා ගමන් කිරීමට ඇති කෙටිම මාර්ගය ද වන මේ මාර්ගය පුළුල් කිරීම සඳහා මෙයට වසර ගණනාවකට පෙර ගනේතැන්න ප්‍රදේශයේදී මුල්ගලක් තබා ඇත.මේ මාර්ගය භාවිතා කරන මගී ජනතාව මෙන්ම රියැදුරන් ඉල්ලා සිටින්නේ ලොකු බස් රථ ගමන් කිරීම සඳහා බෝක්කුව ද ආරක්ෂා කරමින් මාර්ගය සකස් කර දෙන ලෙසයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=r1307084</link>
    <topic>සිසු නිපුණතා ඇගයීමේ තරගයෙන් ජය ලබයි</topic>
    <author>ඡායාරූපය – පතිරණ විද්‍යාරත්න</author>
    <content>මිනුවන්ගොඩ වෑගොව්ව කනිෂ්ඨ විද්‍යාලයේ 8 ශ්‍රේණියේ ඉගෙනුම ලබන එන්. පී. සචිත්‍රා මධුභාෂිණි කුමාරසිංහ සිසුවිය පසුගියදා පැවැත්වූ සමස්ත ලංකා සිසු නිපුණතා ඇගයීමේ තරගයේදී සිංහල භාෂාව හා සාහිත්‍ය දැනුම මිනුම තරගයෙන් ප්‍රථම ස්ථානය දිනාගැනීමට සමත්විය.ඉගෙනුම ලබන මිනුවන්ගොඩ වෑගොව්ව කනිෂ්ඨ විද්‍යාලයේ විදුහල්පති ආර්. එල්. ආර්. රාජපක්‍ෂ මහතාගේ සහ කේ. කේ. සී. සිල්වා ගුරුවරියගේ මාර්ගෝපදේශකත්වය නිසා සචිත්‍රා මධුභාෂිණි කුමාරසිංහ සිසුවියට මේ ජයග්‍රහණය ලබාගැනීමට හැකි වූ බව ඇය පැවැසුවාය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=r1307085</link>
    <topic>පලිබෝධ නාශක භාවිතයෙන් තොර භෝග වගාවට උපදෙස්</topic>
    <author>මැදකොළඹ සමූහ – වයිමන් හෙට්ටිආරච්චි</author>
    <content>පලිබෝධ නාශක භාවිතයෙන් තොර අන්තර්ජාතික ප්‍රමිතීන්ට අනුකූ®ලව භෝග වගාකිරීම පිළිබඳ ජනතාව දැනුවත් කිරීමේ වැඩපිළිවෙළක් කොළඹ දිස්ත්‍රික්කයේ ක්‍රියාත්මක කිරීමට යයි.කොළඹ දිස්ත්‍රික් ලේකම් එච්. ටී. කමල් පත්මසිරි මහතාගේ ප්‍රධානත්වයෙන් පැවැති කෘෂිකර්ම කමිටු රැස්වීමේදී පිළියන්දල ත්‍රිස්ටාර්ෆාම් හි අධ්‍යක්‍ෂිකා ජානකී කස්තුරිආරච්චි මහත්මිය මේ පිළිබඳ විස්තරයක් කළාය.එම මහත්මියගේ විස්තරය අනුව මෙය දැන් රටේ සිදුවන පළිබෝධ නාශක භාවිතා කිරීම මුළුමනින් ඉවතලා කාබනික පොහොර පමණක් භාවිතා කර එළවළු, කීර, බිම්මල් ආදිය වගාකිරීමේ වැඩපිළිවෙළකි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=r1307086</link>
    <topic>රත්මලාන අවට ඇඟලුම්හල් රැසක සේවක හිඟය උග්‍ර වෙලා</topic>
    <author>කොළඹ දකුණ සමූහ – ගාමිණී රූපානන්ද</author>
    <content>මෑතක සිට රත්මලාන කර්මාන්ත පුරයේ කටුබැද්ද, දෙහිවල හා ගල්කිස්ස තදාසන්න ප්‍රදේශවල පිහිටි ඇඟලුම් කර්මාන්ත ශාලාවල තදබල සේවක හිඟයක් පවතින බව ඇඟලුම් කම්හල් හිමියෝ හා කම්හල් බලධාරීහු පවසති.මේ හේතුව නිසා එම කම්හල්වල දෛනික වැඩ කටයුතු ඉතා මන්දගාමී තත්ත්වයට පත්ව තිබේ.මේ තත්ත්වය දිගින් දිගටම මෙලෙස පැවතියහොත් නියමිත ඇඟලුම් කෝටා හා ඇණවුම් නියමිත වේලාවට නිමකර සැපයීමට හා නැව්ගත කිරීමට නොහැකිවීම නිසා කම්හල් කිහිපයක්ම වසා දැමීමට සිදුවනු ඇතැයි විශ්වාස කෙරේ.මේ සම්බන්ධයෙන් විසඳුම් ලබාදීමට කම්හල් හිමියන් ගෙන ඇති තීරණ අතර සේවක සේවිකාවන්ට දැනට වඩා ඉහළ තලයක (රුපියල් 20,000/-ක) වැටුපක් හා දීමනා ගෙවීමටත්, අලුත් සේවකයන්ට පුහුණුව ලබාදීමේදී සැලකිය යුතු වැටුපක් (රුපියල් 8,000/-ක) වැනි මුදලක් ගෙවීමක් වෙයි.මෙසේ අලුතින් පුහුණුව ලබා සේවයට බඳවා ගනු ලබන සේවක සේවිකාවන් හට කෑම බීම ඉඳුම් හිටුම් හා ප්‍රවාහන පහසුකම් පවා සැපයීමට ඇතැම් කම්හල් හිමියන් මේ වන විටත් පියවර ගෙන තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=r1307087</link>
    <topic>දැදුරු ඔය ජලාශයේ ඉදිකිරීම් නිම වෙද්දී පවුල් 50,000කට පිරිසිදු පානීය ජලය</topic>
    <author>පොල්ගහවෙල සමූහ එල්. පී. තිලකරත්න</author>
    <content>වයඹට මහා සම්පතක් බඳු දැදුරු ඔය ජලාශය ඉදිකිරීමෙන් අනතුරුව කුරුණෑගල හා පුත්තලම් දිස්ත්‍රික්ක දෙකේ පවුල් 50,000කට පිරිසිදු පානීය ජලය ලබාදීමට හැකියාවක් ඇතැයි කුරුණෑගල අතිරේක දිස්ත්‍රික් ලේකම් වරුණ සමරදිවාකර මහතා පවසයි.කුරුණෑගල දිස්ත්‍රික් සංවර්ධනය පිළිබඳව මාධ්‍යවේදීන් දැනුවත් කිරීමේ වැඩමුළුවක දී ඒ මහතා එසේ පැවසීය. එහිදී ඒ මහතා මෙසේද කීය.දැදුරු ඔය ජලාශය ඉදිකිරීමෙන් පසු යල – මහ දෙකන්නයම අක්කර 30,000කට ජලය ලැබෙනවා. එසේම දැදුරු ඔය ජලාශය ඉදිකිරීමෙන් වයඹ පළාතේ පවුල් 50,000කට පමණ පිරිසුදු පානීය ජලය ලැබීම ඉතාමත් සුවිශේෂී දෙයක්.මෙයට අමතරව දැදුරු ඔය ජලාශය මඟින් මෙගාවොට් 2.0 ජල විදුලි උත්පාදනයක් සිදු කිරීමටද නියමිතයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=r1307088</link>
    <topic>විදුලිබල මණ්ඩලයට යන පාර තැනින් තැන කැඩිලා :</topic>
    <author>හොරණ සමූහ බන්දුල ආර්. ගුලවත්ත</author>
    <content>හොරණ - පාදුක්ක මාර්ගයේ ශ්‍රී මේධංකර මහා විද්‍යාලයට අයත් තාප්පය අසලින් ඇති මාර්ගයේ හොරණ ප්‍රාදේශීය විදුලිබල මණ්ඩල ප්‍රධාන කාර්යාලය පිහිටා ඇත.මෙම අතුරු මාර්ගය ඇල්ලකන්ද ධම්මරතන මාවත හරහා හොරණ නගරයට පිවිසෙන විකල්ප මාර්ගයක් වශයෙන්ද භාවිතා කෙරේ. දිනකට විශාල පිරිසක් ගමන් කරන මෙම මාර්ගය අයත් වනුයේ හොරණ ප්‍රාදේශීය සභාවටය.නමුත් මේ මාර්ගය සංවර්ධනය වෙන බවක් දක්නට නැත. එය ඉටුවන්නේ කවදාදැයි ප්‍රදේශවාසීහු විමසති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=r1307089</link>
    <topic>ඩෙංගු මර්දන වැඩ ගැන සෑහීමකට පත්වෙන්න බෑ</topic>
    <author>අරණායක විශේෂ</author>
    <content>අරණායක ප්‍රාදේශීය සෞඛ්‍ය අධිකාරි බල ප්‍රදේශයේ ඩෙංගු මර්දන කටයුතු අතින් පහත් මට්ටමකම පැවතීම නිසා ඩෙංගු උවදුර බොහෝ දුරට ව්‍යාප්ත වීමට ඉඩකඩ වැඩිය.දිවයිනේ සෙසු ප්‍රදේශවල සිදුවන ඩෙංගු මර්දන කටයුතු දෙස බලන විට අරණායක ප්‍රදේශයේ පාසල් ඇතුළු ගම් මට්ටමින් සිදුවන ඩෙංගු මර්දන කටයුතු ගැන සෑහීමකට පත්විය නොහැකිය.නගර මට්ටමින් විමසීමේදී සෞඛ්‍ය බල ප්‍රදේශයේ අරණායක, දිප්පිටිය, ගැවිලිපිටිය ආදී නගරවල දෙපස පවතින අපිරිසුදු තත්ත්වයෙන්ම පැහැදිලි වන බව පෙන්වා දෙන බොහෝ දෙනා සෞඛ්‍ය අංශයේ වගකිවයුතු බලධාරීන් මෙයට වඩා වගකීමෙන් කටයුතු කළ යුතු බවද පවසති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=r13070810</link>
    <topic>තෙමසකින් ඵල දරන මිටි මුරුංගා පැළ</topic>
    <author>කෑගල්ල සමූහපීී. එම්. පී. පොල්වත්ත</author>
    <content>කෘෂිකර්ම දෙපාර්තමේන්තුව මඟින් කෑගල්ල, දිස්ත්‍රික්කයේ මිටි මුරුංගා පැළ පහළොස් දාහක් ගොවීන් අතරේ බෙදාදීමට කටයුතු කරගෙන යන බව කෑගල්ල කෘෂිකර්ම අධ්‍යක්ෂ එස් . එල්. අමල් අරුණප්‍රිය මහතා පැවැසීය.දිස්ත්‍රික්කයේ ප්‍රාදේශීය ලේකම් කොට්ඨාස 11 ඇතුළත එක් ගොවියකුට පැළ දෙක බැගින් බොදාදීමට කටයුතු කරගෙන යයි.මේ මිටි මුරංගාවලින් මාස 3ක් ඇතුළත සාරවත් අස්වැන්නක් ලබාගැනීමට හැකි වන බව අධ්‍යක්ෂවරයා පැවැසීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=s1307081</link>
    <topic>රිදියෙන් හැඩවුණු නදීකා ලෝක මලල ක්‍රීඩා ශූරතාවලියට</topic>
    <author>ප්‍රින්ස් ගු ණසේකර ඉන්දියාවේ පූනේ සිට</author>
    <content>ආසියානු මලල ක්‍රීඩා ශූරතාවලියේ හෙල්ල විසිකිරීමේ රිදී පදක්කම නදීකා ලක්මාලී දිනා ලබන මාසයේ පැවැත්වෙන මොස්කව් ලෝක මලල ක්‍රීඩා ශූරතාවලියට සුදුසුකම් ලබා ගත්තාය.පූනේ ශිව චාත්‍රාපති ක්‍රීඩා සංකීර්ණයේදී ඇය විසින් මීටර් 60.16ක දුරක් හෙල්ල විසිකොට ලක්මව රිදියෙන් සැරසූ අතර එය නව ශ්‍රී ලංකා වාර්තාවක්ද විය.එමෙන්ම මේ දක්ෂතාව ආසියානු මලල ක්‍රීඩා උළෙලේ නව තරග වාර්තාවක්ද විය.ඇය කොළඹදී ශ්‍රී ලංකා වාර්තාව මීටර් 59.32කින් තබා තිබූ අතර ආසියානු තරගාවලි වාර්තාව මීටර් 58.35ක්ව තිබුණි.ආසියානු මලල ක්‍රීඩා ශූරතාවලි දෙකකදී නදීකා ලක්මාලී පදක්කම් දිනා ඇති අතර මෙයට පෙර වසර 2007 අම්මාන් තරගාවලියේදී ලෝකඩ පදක්කම සතු කර ගත්තාය.ශ්‍රී ලංකා යුද හමුදා කාන්තා බලකායේ සාජන් මේජර් තනතුරේ සිටින 31 හැවිරිදි නදීකා ලක්මාලී නිමාවට පත්වූ ආසියානු ග්‍රොන් ප්‍රී තරගාවලියේ අදියර තුනේදීම රන් පදක්කම් දිනා ගත්තාය.ඇය 2008 බීජිං ඔලිම්පික් උළෙල හා ලෝක මලල ක්‍රීඩා ශූරතාවලිය නියෝජනය කිරීමටද සමත් වූවාය.රිදී පදක්කම් දිනාගත් නදීකා ලක්මාලිගේ හා සචිත් මධුරංග යන දෙදෙනාගේම පුහුණුකරු ඒ.ජේ.රුද්‍රිගු මහතා වීම විශේෂත්වයකි.හෙල්ල විසිකිරීමේ ඉසව්වට නදීකා සමග දිල්හානී ලේකම්ගේ ඉදිරිපත්වූ අතර ලේකම්ගේ මීටර් මීටර් 50.52ක දක්ෂතාවකින් අට වැනි ස්ථානයට පත් වූවාය.රන් පදක්කම චීනයේ ලී ලින්ග්වෙයි මීටර් 60.65කින් ලෝකඩ පදක්කම ජපානයේ රීසා මියෙසිතා මීටර් 55.30 කින් සතුකර ගත්තාය.තරගයෙන් අනතුරුව නදීකා ලක්මාලී පැවැසූවේ මේ ජයග්‍රහණය රටට විශාල ගෞරවයක් බවයි.“පින්ලන්තයේ පුහුණුවට යද්දී මා හොඳ මානසික මට්ටමකින් හිටියා. එම පුහුණුව මේ ජයග්‍රහණයට විශාල දායකත්වයක් වුණා.මලල ක්‍රීඩා සභාපති මේජර් ජෙනරාල් පාලිත ප්‍රනාන්දු මහතා එයට උදව් කළා.ඉදිරියේ එන ලෝක ශූරතාවලියේදී මගේ උපරිම දක්ෂතාව දක්වනවා. ” නදීකා ලක්මාලී පැවැසීය.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=s1307082</link>
    <topic>රගර් සංගමයේ ලේකම් අද ඉල්ලා අස්වෙයි</topic>
    <author/>
    <content>ශ්‍රී ලංකා රගර් සංගමයේ ලේකම්වරයා ලෙස පසුගිය දෙවසරක කාලයක් පුරා විශිෂ්ට කාර්ය භාරයක නිරත වූ රිස්ලි ඉල්යාස් මහතා සිය තනතුරෙන් ඉල්ලා අස්වීමට තීරණය කර තිබේ.කාල්ටන් සෙවන්ස් රගර් තරගමාලා ද්විත්වයට ක්‍රීඩා කරන නෝර්ත් වෙස්ටර්න් බ්ලැක්ස් කණ්ඩායමේ සම හිමිකාරකත්වය දරන ඉල්යාස් මහතා සිය කණ්ඩායමේ ගැටලු සහගත තත්ත්වයන් රගර් සංගමය සමග සාකච්ඡා කිරීමේ දී එම සංගමයේ ලේකම් ලෙස සිටීමෙන් විවිධ අපහසුතා මතුවන බැවින් මේ තීරණයට එළැඹී බව ඊයේ නාවලපිටියේ දී නිමාවට පත්වූ කාල්ටන් සෙවන්ස් දේශීය රගර් තරගාවලිය අතරතුර දී ‘දිනමිණ’ට ප්‍රකාශ කළේය.‘මේ තීරණය මම කාලයක් තිස්සේ කල්පනා කරලා ගත්තු තීරණයක්. නෝර්ත් වෙස්ටර්න් බ්ලැක්ස් කණ්ඩායමේ සම හිමිකාරකත්වය දරමින් රගර් සංගමයේ ලේකම් තනතුරේ කටයුතු කිරීම ඇතැම් අවස්ථාවල දී ගැටලුකාරී තත්ත්වයක් මතුවෙන කරුණක්.ඒ නිසයි මම මේ තීරණය ගත්තේ. ඒ වගේම මගේ ව්‍යාපාරික කටයුතු නිසා මම හුඟාක් කාර්යබහුලයි. මේ තීරණය ගන්න ඒ කාරණයත් බලපෑවා’ඉල්යාස් මහතා කීවේය.ඔහු කාල්ටන් සෙවන්ස් තරගාවලියේ සංවිධාන කටයුතු භාර ලංකා ප්‍රිමියර් ස්පෝට්ස් සමාගමේ ලේකම්වරයා ලෙසත් කටයුතු කරමින් සිටින අතර ඉදිරියේ දී එම තනතුර සම්බන්ධයෙන් ද තීරණයක් ගන්නා බව කියා සිටියේය.ඉල්යාස් මහතා සිය අස්වීමේ ලිපිය අද (8) ශ්‍රී ලංකා රගර් සංගමයේ උප සභාපති ලසිත ගුණරත්න මහතා වෙත බාර දීමට නියමිතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=s1307083</link>
    <topic>මයිලෝ ජනාධිපති කුසලාන රගර් අවසන් පූර්ව තරග අද-හෙට</topic>
    <author>ෆවුස් මොහොමඩ්</author>
    <content>මයිලෝ ජනාධිපති කුසලාන අවුරුදු 20න් පහළ පිලිමලුන් පිටුදැකීමේ රගර් තරගාවලියේ අවසන් පූර්ව වටයේ තරග අද (8) සහ හෙට (9) රාජකීය විදුහල් ක්‍රීඩා සංකීර්ණයේ දී පැවැත්වේ.ශ්‍රී ලංකා පාසල් රගර් සංගමය මෙහෙයවනු ලබන මේ තරගාවලියේ වෙස්ලි විදුහල් පිල හා ධර්මරාජ විදුහල් පිල අතර පළමු අවසන් පූර්ව තරගය අද පැවැත්වෙන අතර සාන්ත පීතර විදුහල් පිල හා ත්‍රිත්ව විදුහල් පිල අතර තරගය හෙට පැවැත්වේ.නෙස්ලේ ලංකා සමාගමේ අනුග්‍රහයෙන් පැවැත්වෙන මේ තරගාවලියේ අවසන් මහා තරගය ලබන 14වැනිදා පැවැත්වේ. තරගමාලාවේ අගමැති කුසලාන හා සභාපති කුසලාන අවසන් තරග ලබන 15වැනිදා පැවැත්වේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=s1307084</link>
    <topic>නෝදර්න් ග්ලැඩියේටර්ස්-සෙන්ට්‍රල් කිංග්ස් පළමු දිනයේ අපරාජිතව පෙරමුණ ගනිති</topic>
    <author>ෆවුස් මොහොමඩ් සහපෙරමුණේ කුලරත්න නාවලපිටියේ සිට...</author>
    <content>කාල්ටන් ක්‍රීඩා සමාජය හා ශ්‍රී ලංකා රගර් සංගමය සමග එක්ව තාරුණ්‍යයට හෙටක් සංවිධානය මෙහෙයවනු ලබන කාල්ටන් සත් සාමාජික දේශීය රගර් තරගමාලාවේ දෙවැනි අදියරේ පළමු දිනය නිමාවන විට වැඩි ගෞරව අත්කර ගැනීමට සමත්වූයේ ෆසීල් මරිජාගේ නායකත්වයෙන් යුත් නෝදර්න් ග්ලැඩියේටර්ස් කණ්ඩායම හා නයිජල් රත්වත්තේගේ නායකත්වයෙන් යුත් සෙන්ට්‍රල් කිංග්ස් කණ්ඩායමය.‘ඒ’ කාණ්ඩයෙන් තරග වැදුණු සෙන්ට්‍රල් කිංග්ස් හා ‘බී’කාණ්ඩයෙන් තරග වැදුණු නෝදර්න් ග්ලැඩියේටර්ස් පළමු දිනයේ සහභාගි වූ තරග සියල්ලම ජය ගැනීමට සමත්වූහ.පළමු දිනය නිමාවනවිට ‘ඒ’කාණ්ඩයේ දෙවැනි තැන සදර්න් ෂාක්ස් දිනාගත් අතර වෙස්ටර්න් වොරියර්ස් තුන්වැනි ස්ථානය හිමිකර ගත්තේය.ඊස්ටර්න් ඊගල්ස් කණ්ඩායමට සිවුවැනි තැනත්, සබරගමුව ස්ටැලියොන්ස් කණ්ඩායමට පස්වැනි තැනත් හිමිවිය.නෝර්ත් වෙස්ටර්න් බ්ලැක්ස් ‘බී’ කාණ්ඩයේ දෙවැනි තැන හිමිකරගත් අතර ඌව වයිපර්ස් කණ්ඩායමට තුන්වැනි ස්ථානය හිමිවිය.ජැෆ්නා චැලෙන්ජර්ස් කණ්ඩායම සිවුවැනි ස්ථානය හිමිකර ගත් අතර නෝර්ත් සෙන්ට්‍රල් ටයිපූන්ස් පස්වැනි ස්ථානයට පත්විය.පළමු දිනයේ නෝර්ත් වෙස්ටර්න් බ්ලැක්ස් කණ්ඩායම හා නෝදර්න් ග්ලැඩියේටර්ස් කණ්ඩායම අතර පැවැති තරගය අතරතුර දී නෝදර්න් ග්ලැඩියේටර්ස් කණ්ඩායමේ මිතුන් හපුගොඩ හා ඩේමියන් රත්වත්තේ ප්‍රතිවාදී ක්‍රීඩකයන්ට අනතුරුදායක බාධා කිරීම හේතුවෙන් තරග තීරක ප්‍රියන්ත ගුණරත්න මහතා කහ කාඩ්පත් දඬුවම් ලබා දුන්නේය.තරගය නැරැඹීම සඳහා ජනාධිපති ආර්යා ශිරන්ති රාජපක්ෂ මැතිනිය සමග ක්‍රීඩා ඇමැති මහින්දානන්ද අලුත්ගමගේ, තාරුණ්‍යයට හෙටක් සංවිධානයේ සභාපති පාර්ලිමේන්තු මන්ත්‍රී නාමල් රාජපක්ෂ, පාර්ලිමේන්තු මන්ත්‍රී ලොහාන් රත්වත්තේ මහත්වරු ඇතුළු ආරාධිත අමුත්තන් රැසක් එක්වී සිටියහ.පළමු දිනයේ තරග ප්‍රතිඵල මෙසේය- සෙන්ට්‍රල් කිංග්ස් 19 - සදර්න් ෂාක්ස් 10, වෙස්ටර්න් වොරියර්ස් 10 - ඊස්ටර්න් ඊගල්ස් 7, නෝර්ත් වෙස්ටර්න් බ්ලැක්ස් 37 - නෝර්ත් සෙන්ට්‍රල් ටයිපූන්ස් 0, නෝදර්න් ග්ලැඩියේටර්ස් 15 - ඌව වයිපර්ස් 7, සෙන්ට්‍රල් කිංග්ස් 26 - සබරගමුව ස්ටැලියොන්ස් 0, සදර්න් ෂාක්ස් 26 - වෙස්ටර්න් වොරියර්ස් 5, නෝර්ත් වෙස්ටර්න් බ්ලැක්ස් 29 - ජැෆ්නා චැලෙන්ජර්ස් 0, ඌව වයිපර්ස් 28 - නෝර්ත් සෙන්ට්‍රල් ටයිපූන්ස් 12, ඊස්ටර්න් ඊගල්ස් 14 - සබරගමුව ස්ටැලියොන්ස් 12, සෙන්ට්‍රල් කිංග්ස් 20 - වෙස්ටර්න් වොරියර්ස් 19, නෝදර්න් ග්ලැඩියේටර්ස් 29 - ජැෆ්නා චැලෙන්ජර්ස් 5, නෝර්ත් වෙස්ටර්න් බ්ලැක්ස් 24 - ඌව වයිපර්ස් 7, සදර්න් ෂාක්ස් 14 - ඊස්ටර්න් ඊගල්ස් 12, වෙස්ටර්න් වොරියර්ස් 29 - සබරගමුව ස්ටැලියොන්ස් 5, නෝදර්න් ග්ලැඩියේටර්ස් 17 -නෝර්ත් සෙන්ට්‍රල් ටයිපූන්ස් 0, ඌව වයිපර්ස් 26 - ජැෆ්නා චැලෙන්ජර්ස් 26, සෙන්ට්‍රල් කිංග්ස් 22 - ඊස්ටර්න් ඊගල්ස් 15, සදර්න් ෂාක්ස් 12 - සබරගමුව ස්ටැලියොන්ස් 5, නෝදර්න් ග්ලැඩියේටර්ස් 19 - නෝර්ත් වෙස්ටර්න් බ්ලැක්ස් 12, ජැෆ්නා චැලෙන්ජර්ස් 15 - නෝර්ත් සෙන්ට්‍රල් ටයිපූන්ස් 12.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=s1307085</link>
    <topic>කෝලිගේ පිතිහරඹයෙන් ඉන්දියා බලාපොරොත්තු අලුත් වෙයි</topic>
    <author/>
    <content>මහේන්ද්‍ර සිං දෝනි වෙනුවට නායකත්වය දරමින් විරාට් කෝලි වාර්තා කළ අගනා ශතකය ආධාරයෙන් ඉන්දියාව ඩක්වර්ත්/ලුවිස් න්‍යායට අනුව ලකුණු 102කින් කොදෙව්වන් පරදවමින් මේ දිනවල බටහිර ඉන්දීය කොදෙව් හි පැවැත්වෙන තුන්කොන් ක්‍රිකට් තරගාවලියේ අවසාන තරගයට පිවිසීමේ බලාපොරොත්තු අලුත් කර ගත්තේය.කෝලි පන්දු 83කින් ලකුණු 102ක් රැස් කළ අතර ඉන්දියාව කඩුලු 7කට ලකුණු 311ක් ලබා ගත්තේය.වර්ෂාව ඇද හැලීමෙන් පසුව එම ඉලක්කය ඕවර 39කින් ලකුණු 274ක් ලෙසින් වෙනස් කෙරුණු අතර කොදෙව් පිල ලකුණු 171කට දැවී ගියේ ඉන්දියාවට බෝනස් ලකුණක්ද සමග ජයග්‍රහණයක් අත්කර දෙමිණි.ඉන්දියා ආරම්භක පන්දු යවන්නන් වන භුව්නෙෂ්වෝ කුමාර් හා උමේෂ් යාදව් කඩුලු 3 බැගින් ලබා ගෙන කොදෙව් පිල ආරම්භයේදීම පරාජය වෙත යොමු කළහ.කුමාර්, කොදෙව් බියකරු පිතිකරු ක්‍රිස් ගේල් තෙවැනි ඕවරයේදීම දවාලුවේය. අනතුරුව කොදෙව්වන්ගේ කඩුලු 2ක් ලකුණු 25කට බිඳ වැටී තිබියදී කුමාර්, ඩැරන් බ්‍රාවෝගේ කඩුල්ල ලබා ගත්තේය.බටහිර ඉන්දීය කොදෙව් කණ්ඩායම ඕවර 10ක් අවසානයේ කඩුලු 2කට ලකුණු 56ක් රැස්කර ගෙන සිටියදී වැසි පතිත වීම හේතුවෙන් තරගය කෙටි කිරීමට සිදුවිණි. ක්‍රීඩකයන් යළි පිටියට පිවිසීමෙන් පසුව කොදෙව් කඩුලු ඉක්මනින් බිඳ වැටිණි.ඉන්දියාව-කඩුලු 7 ට ලකුණු 311යි. ආර්.ෂර්මා 46, එස්.ධවන් 69, වී.කෝලි 102, එම්.විජේ 27, ආර්.අශ්වින් නොදැවී 25 (රෝච් 69/1, බෙස්ට් 51/2, බ්‍රාවෝ 57/1, සැමුවල්ස් 39/1, පොලාඩ් 21/1)බටහිර ඉන්දීය කොදෙව්-ලකුණු 171යි. සී.ගේල් 10, ජේ.චාල්ස් 45, ඩී.ජේ.බ්‍රාවෝ 14, ඩී.සැමී 12, කේ.රෝච් 34, එස්.නරින් 21 (කුමාර් 29/3, යාදව් 24/, ෂර්මා 30/2, ජඩේජා 44/2).</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=s1307086</link>
    <topic>රුහුණු මාස්ටර්ස් කුසලානය රාහුලයට</topic>
    <author>ප්‍රියාන් ද සිල්වා-මාතර ක්‍රීඩා</author>
    <content>මාතර සාන්ත තෝමස් විදුහල සමග දෙලොස්වැනි වරට පැවැති රන්දද පාපන්දු තරගය ගෝල 2-0කින් ජයගැනීමට රාහුල් විදුහල් කණ්ඩායම සමත්විය.රාහුල පිලේ නායක රවිඳු කවීෂ ගෝලයක් වාර්තා කිරීමත් සමග තරගයේ පළමු භාගය නිමවෙද්දී රාහුල පිල ‍ගෝල් 1-0ක් ලෙස ඉදිරියෙන් සිටියේය.තරගය අවසන් වීමට විනාඩි දහයක් පමණ තිබියදී ජනිත් ලක්ප්‍රිය රාහුලය වෙනුවෙන් දෙවැනි ගෝලය වාර්තා කළේය.රාහුල කණ්ඩායමේ තාරක පතිරණගේ විශිෂ්ට ගෝල් රැකීම හමුවේ තෝමස් පිලට ගෝල් ලබාගැනීමට නොහැකි විය.රුහුණු මාස්ටර්ස් කුසලානය රාහුල විදුහල් කණ්ඩායම දිනාගැනීමෙන් පිට පිට තෙවරක් අඛණ්ඩ ශූරයන් බවට පත්වීමට තෝමස් පිලට තිබු අවස්ථාව අහිමි වී ගියේය.එස්.එල්.වයි.අර්ෆත්, කේ.පී.ඩී.රංජිත්, මහේෂ් විජේතුංග සහ ඉදුනිල් වික්‍රමසූරිය තරග විනිසුරුවන් ලෙස කටයුතු කළේය. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=s1307087</link>
    <topic>පාසල් හොකී අද සිට</topic>
    <author>මාතලේ දිසා විශේෂ</author>
    <content>මධ්‍යම පළාත් පාසල් අධ්‍යාපන දෙපාර්තමේන්තුව සංවිධාන කරන මධ්‍යම පළාත් පාසල් හොකී තරගාවලිය අද (8) සිට 10 වැනිදා දක්වා මාතලේ එඩ්වඩ් හොකී ක්‍රීඩාංගණයේදී පැවැත්වේ.සමස්ත ලංකා පාසල් හොකී තරගාවලියට මධ්‍යම පළාත් සුදුස්සන් තෝරා ගැනීම මෙමගින් සිදු කරන අතර තරගාවලියට බාලක කණ්ඩායම් 12ක් සහ බාලිකා කණ්ඩායම් 10ක් සහභාගීවෙති. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=s1307088</link>
    <topic>මාතලේ යෞවන ක්‍රීඩා අද</topic>
    <author>මාතලේ දිසා විශේෂ</author>
    <content>මාතලේ දිස්ත්‍රික් යෞවන සමාජ සම්මේලනය හා ජාතික තරුණ සේවා සභාව එක්ව සංවිධාන කරන දිස්ත්‍රික් යෞවන ක්‍රීඩා උළෙල අද (8) මාතලේ බර්නාඩ් අලුවිහාරේ ක්‍රීඩාංගණයේදී පැවැත්වේ.තරගාවලිය අවුරුදු 13-19 අතර සහ අවු.20-29 අතර ලෙස අදියර දෙකක් යටතේ පැවැත්වීමට කටයුතු යොදා ඇත.මෙහි සාමාරම්භක උළෙල ප්‍රවාහන නියෝජ්‍ය ඇමැති රෝහණ දිසානායක මහතාගේ ප්‍රධානත්වයෙන් ද ජස සංකේත ප්‍රදානය උසස් අධ්‍යාපන නියෝජ්‍ය ඇමැති නන්දිමිත්‍ර ඒකනායක මහතා ප්‍රධානත්වයෙන් ද පැවැත්වීමට නියමිතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=s1307089</link>
    <topic>කාල්ටන් දේශීය රගර් තරගාවලියේ සමස්ත ශූරතාව සදර්න් ෂාක්ස් පිලට</topic>
    <author>ෆවුස් මොහොමඩ් නාවලපිටියේ සිට...  </author>
    <content>ශ්‍රීනාත් සූරියබණ්ඩාරගේ නායකත්වයෙන් යුත් සදර්න් ෂාක්ස් කණ්ඩායම කාල්ටන් සෙවන්ස් දේශීය රගර් තරගාවලියේ සමස්ත ශූරතාව අත්කර ගැනීමට ඊයේ සමත්විය. නාවලපිටිය ජයතිලක ක්‍රීඩාංගණයේ දී නිමාවට පත්වූ මේ තරගාවලියේ දෙවැනි අදියරේ දී වෙස්ටර්න් වොරියර්ස් කණ්ඩායම සමග පැවැති තරගයෙන් ලකුණු 17 – 10ක ජයක් වාර්තා කරමින් තුන්වැනි ස්ථානයට පත්වූවද, එහි දී ලැබූ ප්‍රසාද ලකුණු 16 හා නුවරඑළියේ පැවැති පළමු අදියරේ දී පළමු ස්ථානය ලබා රැස් කළ ලකුණු 25ත් සමග සමස්ත තරගාවලියේ ප්‍රසාද ලකුණු 41ක් ලබා සමස්ත ශූරතාවට හිමිකම් කීමට ඔවූහූ සමත්වූහ.සමස්ත තරගාවලියේ අනුශූරතාව දිනාගනු ලැබුවේ ප්‍රසාද ලකුණු 38ක් රැස් කළ ෂෙනාල් ඩයස්ගේ නායකත්වයෙන් යුත් ඊස්ටර්න් ඊගල්ස් කණ්ඩායම විසිනි. තරගාවලියේ පළමු අදියරේ දී සිවුවැනි ස්ථානය දිනාගනිමින් ප්‍රසාද ලකුණු 16ක් ලැබූ ඊස්ටර්න් ඊගල්ස් කණ්ඩායම ඊයේ පැවැති දෙවැනි අදියරේ දී දෙවැනි ස්ථානය හිමිකර ගනිමින් ප්‍රසාද ලකුණු 22ක් අත්කර ගත්තේය.සමස්ත තරගාවලියේ තුන්වැනි ස්ථානය හිමිවූයේ ප්‍රසාද ලකුණු 33ක් රැස් කළ නෝර්ත් සෙන්ට්‍රල් ටයිපූන්ස් කණ්ඩායමටය. සමස්ත තරගාවලියේ ප්‍රසාද ලකුණු 32ක් ලබාගත් සෙන්ට්‍රල් කිංග්ස් කණ්ඩායමට සිවුවැනි තැන හිමිවූ අතර ප්‍රසාද ලකුණු 29ක් ලැබූ වෙස්ටර්න් වොරියර්ස් කණ්ඩායමට පස්වැනි ස්ථානය හිමිවිය.නෝදර්න් ග්ලැඩියේටර්ස් පිල ප්‍රසාද ලකුණු 28ක් රැස් කරමින් 6වැනි තැනට පත්වූ අතර ප්‍රසාද ලකුණු 22ක් ලැබූ නෝර්ත් සෙන්ට්‍රල් බ්ලැක්ස් පිල 7වැනි තැනට පත්විය. සමස්ත තරගාවලියේ 8වැනි ස්ථානය දිනාගනු ලැබුවේ ප්‍රසාද ලකුණු 18ක් වාර්තා කළ ඌව වයිපර්ස් කණ්ඩායම විසිනි. සබරගමුව ස්ටැලියොන්ස් පිලට 9වැනි ස්ථානයත්, ජැෆ්නා චැලෙන්ජර්ස් පිලට 10වැනි ස්ථානයත් හිමිවිය.ඊයේ පස්වරුවේ පැවැති දෙවැනි අදියරේ තරග වටයේ අවසන් මහා තරගයේ දී ඊස්ටර්න් ඊගල්ස් පිල ලකුණු 31-17කින් පරාජය කළ සෙන්ට්‍රල් කිංග්ස් පිලට දෙවැනි අදියරේ ශූරතාව හිමිවිය. දෙවැනි අදියරේ අවසන් පූර්ව වටයේ දී සෙන්ට්‍රල් කිංග්ස් කණ්ඩායම ලකුණු 24 – 7ක් ලෙස වෙස්ටර්න් වොරියර්ස් පිල පරාජය කළ අතර ඊස්ටර්න් ඊගල්ස් කණ්ඩායම ලකුණු 17 – 12 ක් ලෙස සදර්න් ෂාක්ස් කණ්ඩායම පැරැදවීය.කාල්ටන් ක්‍රීඩා සමාජය හා ශ්‍රී ලංකා රගර් සංගමය සමග එක්ව තාරුණ්‍යයට හෙටක් සංවිධානය මෙහෙයවනු ලබන මේ තරගමාලාවේ වැඩිම උත්සාහක දිනුම් සංඛ්‍යාවක් වාර්තා කළ ක්‍රීඩකයා ලෙස සදර්න් ෂාක්ස් කණ්ඩායමේ මොහොමඩ් සෂාන් සම්මාන දිනාගත්තේය.ජනාධිපති ආර්යා ශිරන්ති රාජපක්ෂ මැතිනිය සමග ක්‍රීඩා ඇමැති මහින්දානන්ද අලුත්ගමගේ, තාරුණ්‍යයට හෙටක් සංවිධානයේ සභාපති පාර්ලිමේන්තු මන්ත්‍රී නාමල් රාජපක්ෂ, පාර්ලිමේන්තු මන්ත්‍රී ලොහාන් රත්වත්තේ මහත්වරු ඇතුළු ආරාධිත අමුත්තන් රැසක් තරගාවලිය නැරැඹීමට එක්වී සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=s13070810</link>
    <topic>මධ්‍යම පළාත් පාසල් හොකී අද සිට මාතලේ දී</topic>
    <author>අසෝක හිඳගොඩ මාතලේ දිසා විශේෂ</author>
    <content>මධ්‍යම පළාත් පාසල් අධ්‍යාපන දෙපාර්තමේන්තුව සංවිධාන කරන මධ්‍යම පළාත් පාසල් හොකී තරගාවලිය අද (8) සිට 10 වැනිදා දක්වා මාතලේ එඩ්වඩ් හොකී ක්‍රීඩාංගණයේදී පැවැත්වේ.සමස්ත ලංකා පාසල් හොකී තරගාවලියට මධ්‍යම පළාත් සුදුස්සන් තෝරා ගැනීම මෙමගින් සිදු කරන අතර තරගාවලියට බාලක කණ්ඩායම් 12ක් සහ බාලිකා කණ්ඩායම් 10ක් සහභාගීවෙති.තරගාවලියේ ජය සංකේත ප්‍රදානය 10වැනිදා පස්වරුවේ මධ්‍යම පළාත් පාසල් ක්‍රීඩා අධ්‍යක්ෂ අතුල ජයවර්ධන මහතාගේ ප්‍රධානත්වයෙන් සිදු කෙරේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=s13070811</link>
    <topic>රිදියෙන් සැරසුණු නදීකාට ලෝක මලල ක්‍රීඩා වරම්</topic>
    <author>ප්‍රින්ස් ගු ණසේකර ඉන්දියාවේ පූනේ සිට</author>
    <content>පූනේ ශිව චාත්‍රාපති ක්‍රීඩා සංකීර්ණයේ ඊයේ නිමාවට පත්වූ 20වැනි ශූරතාවලියේදී ශ්‍රී ලංකාව රිදී පදක්කම් 2ක් හා ලෝකඩ පදක්කමක් දිනා ආසියාවේ රටවල් 45කින්, 14වැනි ස්ථානයට පත්විය.හෙල්ල විසි කිරීමෙන් නදීකා ලක්මාලී හා සචිත් මධුරංග දිනාදුන් රිදී පදක්කම් දෙකට අමතරව ශූරතාවලියේ අවසන් දිනයේ අවසන් ඉසව්වෙන් මීටර් 400 × 4 සහාය දිවීමේ ක්‍රීඩකයෝ ශ්‍රී ලංකාවට ලෝකඩ පදක්කමක් දිනා දුන්හ.විනාඩි 3:04.92කින් තරගය නිමා කළ චානක දුලාන් ප්‍රියශාන්ත, දිලාන් ආලෝක, කසුන් සෙනෙවිරත්න හා අංජන මධුෂාන් ගුණරත්න වසර 2007න් පසුව ආසියානු මලල ක්‍රීඩා ශූරතාවලියකදී සහාය දිවීමේ පදක්කමක් ශ්‍රී ලංකාවට දිනා දීමට සමත් විය.එහෙත් සොනාලි මෙරිල්, දීපිකා සදමාලී, ආර්.එම්.යූ.රත්නකුමාරී හා චන්ද්‍රිකා සුභාෂිණී ධාවනයේ යෙදුණු මීටර් 400 × 4 සහය දිවීමේ පිල විනාඩි 3:39.54කින් පස්වැනි ස්ථානයට පත්විය.මෙවර ශූරතාවලියේ පදක්කම් බලාපොරොත්තුවෙන් සිටි මීටර් 400 කාන්තා කඩුලු පැනීමේ හා පිරිමි උස පැනීමේ ඉසව්වලින් ඊයේ අපේක්ෂිත ප්‍රතිඵල අත් නොවීය. අමෙරිකාවේ සිට පූනේ දක්වා විශාල වියදමක් දරා රැගෙන ආ ක්‍රිස්ටීන් මෙරිල් වෙනදා දක්වන තරම් දක්ෂතාවක් ඊයේ නොදැක්වූවාය.මීටර් 400 කාන්තා කඩුලු පැනීමේ ඉසව්ව නියෝජනය කළ ක්‍රිස්ටීන් සොනාලි මෙරිල් තත්පර 59.72කින් සිවුවැනි ස්ථානයට පත්වූවාය. ඇය මෙයට මාසයකට පමණ කලින් මේ ඉසව්වේ ශ්‍රී ලංකා වාර්තාව පිහිටුවමින් ලෝක ශූරතාවලියට සුදුසුකම් ලබා තත්පර 56.45ක කාලයක් වාර්තා කර තිබුණි.මංජුල කුමාර උස පැනීමේදී මීටර් 2.18කට වඩා ඉදිරියට නොගොස් තරගයෙන් ඉවතට විසි විය. මීටර් 800 කාන්තා තරගය නියෝජනය කළ ඩබ්ලිව්.ක්.එල්.නිමාලී විනාඩි 2:05.87කින් සිවුවැනි ස්ථානයට, මීටර් 200 කාන්තා තරගයට ඉදිරිපත්වූ සුජානි බුද්ධිකා තත්පර 24.41කින් අටවැනි ස්ථානයට, තුන්පිම්ම මීටර් 15.31කින් නිමකළ චාමර නුවන් අට වැනි ස්ථානයට හා කාන්තා මීටර් 5000 තරග කළ නිලූකා රාජසේකර විනාඩි 16:43.52කින් එකොළොස්වැනි ස්ථානයට පත්වූහ.නදීකාට පදක්කමක්හෙල්ල විසිකිරීමේ රිදී පදක්කම පෙරේදා දිනාගත් නදීකා ලක්මාලී ලබන මාසයේ පැවැත්වෙන මොස්කව් ලෝක මලල ක්‍රීඩා ශූරතාවලියට සුදුසුකම් ලබා ගත්තාය ඇය විසින් මීටර් 60.16ක දුරක් හෙල්ල විසිකොට නව ශ්‍රී ලංකා වාර්තාවක්ද පිහිටු විය.එමෙන්ම මේ දක්ෂතාව ආසියානු මලල ක්‍රීඩා උළෙලේ නව තරග වාර්තාවක්ද විය. ඇය කොළඹදී ශ්‍රී ලංකා වාර්තාව මීටර් 59.32කින් තබා තිබූ අතර ආසියානු තරගාවලි වාර්තාව මීටර් 58.35ක්ව තිබුණි.ආසියානු මලල ක්‍රීඩා ශූරතාවලි දෙකකදී නදීකා ලක්මාලී පදක්කම් දිනා ඇති අතර මෙයට පෙර වසර 2007 අම්මාන් තරගාවලියේදී ලෝකඩ පදක්කම සතු කර ගත්තාය.ශ්‍රී ලංකා යුද හමුදා කාන්තා බලකායේ සාජන් මේජර් තනතුරේ සිටින 31 හැවිරිදි නදීකා ලක්මාලී නිමාවට පත්වූ ආසියානු ග්‍රොන් ප්‍රී තරගාවලියේ අදියර තුනේදීම රන් පදක්කම් දිනා ගත්තාය.ඇය 2008 බීජිං ඔලිම්පික් උළෙල හා ලෝක මලල ක්‍රීඩා ශූරතාවලිය නියෝජනය කිරීමටද සමත් වූවාය. රිදී පදක්කම් දිනාගත් නදීකා ලක්මාලිගේ හා සචිත් මධුරංග යන දෙදෙනාගේම පුහුණුකරු ඒ.ජේ.රුද්‍රිගු මහතා වීම විශේෂත්වයකි.හෙල්ල විසිකිරීමේ ඉසව්වට නදීකා සමග දිල්හානී ලේකම්ගේ ඉදිරිපත්වූ අතර ලේකම්ගේ මීටර් මීටර් 50.52ක දක්ෂතාවකින් අට වැනි ස්ථානයට පත් වූවාය. රන් පදක්කම චීනයේ ලී ලින්ග්වෙයි මීටර් 60.65කින් ලෝකඩ පදක්කම ජපානයේ රීසා මියෙසිතා මීටර් 55.30 කින් සතුකර ගත්තාය.තරගයෙන් අනතුරුව නදීකා ලක්මාලී පැවැසූවේ මේ ජයග්‍රහණය රටට විශාල ගෞරවයක් බවයි. “පින්ලන්තයේ පුහුණුවට යද්දී මා හොද මානසික මට්ටමකින් හිටියා.එම පුහුණුව මේ ජයග්‍රහණයට විශාල දායකත්වයක් වුණා. මලල ක්‍රීඩා සභාපති මේජර් ජෙනරාල් පාලිත ප්‍රනාන්දු මහතා එයට උදව් කළා.ඉදිරියේ එන ලෝක ශූරතාවලියේදී මගේ උපරිම දක්ෂතාව දක්වනවා.” නදීකා ලක්මාලී පැවැසීය. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>08</day>
    </date>
    <link>http://www.dinamina.lk/2013/07/08/_art.asp?fn=f1307081</link>
    <topic>පුතා දොර අරින්න ගියේ කළුවරේ මාධ්‍ය අතගෑවේ අදුරේ</topic>
    <author>සාකච්ඡා කළේපණ්ඩුක සමරසේකර</author>
    <content>බටහිර ඉන්දීය කොදෙව් ක්‍රිකට් සංචාරයක් අවසන් කර ආපසු සිය රට පැමිණෙන අතරේ ගුවන් යානය තුළ දී ඇති වූ සිද්ධියක් පාදක කර ගනිමින් ශ්‍රී ලංකා ක්‍රිකට් ඒ කණ්ඩායමේ ක්‍රීඩකයකු වන රමිත් රඹුක්වැල්ල ක්‍රීඩකයාටත් ඔහුගේ පියා වන ජනමාධ්‍ය හා ප්‍රවෘත්ති අමාත්‍ය ආචාර්ය කෙහෙලිය රඹුක්වැල්ල මහතාටත් මෙරට ඇතැම් මාධ්‍ය මඟින් අනවශ්‍ය ආකාරයේ ප්‍රහාරාත්මක ප්‍රචාරයක් ලබාදිණි. මෙම ප්‍රහාරයට හේතු වූ කරුණු සහ එහි යථා ස්වභාවය පිළිබඳව ජනමාධ්‍ය හා ප්‍රවෘත්ති අමාත්‍ය කෙහෙලිය රඹුක්වැල්ල මහතා සමඟ කරන ලද සම්මුඛ සාකච්ඡාවකි මේ.පසුගියදා කොදෙව් දේශයේ පැවැති ක්‍රිකට් තරගයක් අවසන් කර ක්‍රීඩකයන් රැගෙන ආපසු පැමිණි ගුවන් යානයේ දොරක් උඩු ගුවනේදී විවෘත කිරීමට ගොස් ඇති වූ සිද්ධියක් සම්බන්ධයෙන් ඔබගේ පුතාටත් ඔබටත් එරෙහිව විශාල මාධ්‍ය ප්‍රහාරයක් එල්ල වුණා. මෙහි සත්‍යය සිදුවීම මොකක්ද?මුලින්ම කියන්න ඕනෑ කාරණය තමයි ඒ ගුවන් යානයේ මම හිටියේ නැති නිසා වෙච්ච දේ මම දැක්කේ් නැහැ. ඔය වටින් පිටින් ආරංචි වුණ දෙයක් තමයි මම දන්නේ. නමුත් විශේෂම කාරණය තමයි ඒ ගුවන් යානයේ මගීන් 232ක් ඉඳලා තියෙනවා.ඔය අතරේ අපේ රටේ ජනමාධ්‍යවේදිනුත් 10ක් 15ක් හිටිය විදියට යම් සිද්ධියක් ඇහින් දුටු දෙයක් වගේ මිනිස්සුන්ට තලු මර මර රස විඳින්න පත්තරවලට කාටුන් ඇන්දා. විස්තර ලියුවා. සමහර රූපවාහිනී නාළිකා ග්‍රැෆික් ඇඳලත් ප්‍රවෘත්තිවලට පෙන්නුවා.ඉතින් මොනතරම් පහත් මානසික තත්ත්වයක්ද කියලා හිතන්න. ඉතිහාසයේ කිසිම සිද්ධියකට මේ තරම් පත්තරවල කාටුන් ඇන්දේ නැහැ. පහර ගහලා ලිව්වේ නැහැ. ගෙවුණු සතියේ මේ සිදුවීමෙන් තොර දෙයක් අපේ මාධ්‍යයට තිබුණේ නැහැ.හොඳයි, මේ සිද්ධිය ඔබ දැක්කෙත් නැත්නම් මාධ්‍යයෙන් මේ තරම් ප්‍රහාරයක් එල්ල කළ බවත් ඔබ කියනවා නම්, ඔබගේ පුත්‍රයා නිසා පියෙක් හැටියට හොයලා බැලුවේ නැද්ද?බ්‍රිටිෂ් එයාර් වේස් සමාගමේ ගුවන් යානයකින් තමයි ඔවුන් ආපසු පැමිණියේ. මෙවැනි සිද්ධීන් ගුවන් මගීන් අතින් නිතිපතා සිදුවන ඉතාම සාමාන්‍ය දෙයක් හැටියට සලකලා ඔවුන් මට කනගාටුව ප්‍රකාශ කළා. සමාව ඉල්ලුවා. මම සමාව දුන්නා.එහෙම නෙවෙයි, ඔබගේ පුතා බීමතින් උඩු ගුවනේදී ගුවන් යානයේ දොර විවෘත කරන්න ගියා කියලයි ප්‍රවෘත්ති කාටුන් පළ වුණේ?නැහැ, බ්‍රිතාන්‍යයේ දිනපතා පළවන ඩේලි ටෙලිග්‍රාෆ් කියන පුවත්පතට ෆ්‍රැන්සිස් කියලා 26 හැවිරිදි කාන්තාවක් කළා කියන ප්‍රකාශයක් මුල්කරගෙනයි ඔය ලස්සන රස කතාව මෙහේ ජනමාධ්‍ය මවා පෑවේ.ගුවන් ගමන් ගැන සුළු හෝ අවබෝධයක් තියෙන කෙනෙකු දන්නවා ගුවන් පථයෙන් ගුවන් යානය ගමන ආරම්භ කළාට පසුව නැවත යානය බස්සවන තුරු ඒකේ ඉන්න ගුවන් නියමුවාටවත් බැහැ ගුවන් යානයේ දොර අරින්න. අන්න එහෙමයි අද තාක්ෂණය.ඒ කාන්තාව Daily Telegraph එකට කියලා තිබුණෙ පැය 04කට කලින් ඔහු බීල ඉඳලා තියෙනවා කියලා.දැන් ඒ කතාව හැදුවේ බ්‍රිටිෂ් එයාර් වේස් එකෙන් මත්පැන් ඕඩර් කළේ නැහැ කියලා කීවට පස්සෙනෙ. නමුත් මම දැන් හොයලා බලනවා පියා හැටියට, උඹ මේ කෙල්ලෙක් එක්ක කොහෙද බොන්න ගියේ කියලා. එහෙම නැතිව ක්‍රිකට් ගහන්න ගිහින් අවිනීතව හැසිරුණා නම් ඒ ගැන ක්‍රිකට් ආයතනය බලා ගනීවි.එතකොට බීමතින් හිටියා කියන කතාව?ඇය ප්‍රකාශ කරලා තිබුණෙ Drunk or dazed කියලා. ඒ කියන්නේ බීමතින් හෝ තෝන්තු ගතියෙන් හිටියා කියලා. නමුත් මෙහේ අය පළ කළේ බීමතින් හිටියා කියන කාරණය විතරයි. නමුත් ඔහු ඒ වෙලාවෙ නිදිමත ගතියෙන් ගිහින් වැසිකිළි දොර කියලා තමයි පිටිපස්සේ දොර අරින්න ගිහින් තියෙන්නේ.එතකොට අඬ අඳුරේ දොර හොයා ගන්න බැරි වුණා, කියන කතාව?සාමාන්‍යයෙන් පැය 10-12ක ගුවන් ගමනකදී ඉන්න සියලුම මගීන් නිදා ගන්නවා. නින්දට බාධාවක් වන නිසා ගුවන් යානයේ ඇතුළත විදුලි බුබුළුවල එළිය අඩු කරනවා. නැත්නම් නිවා දමනවා.එය සාමාන්‍ය දෙයක්. නමුත් අපේ මාධ්‍ය වාර්තා කළේ අඬ අඳුරේ ඇස් පෙනීම දුර්වල නිසා මගේ පුතා ක්‍රිකට් ක්‍රීඩාවටවත් සුදුසු නැහැ කියලා. ඒ විතරක් නෙවේ ඊටත් එහා ගිහින් දැන් කියනවා මෙවැනි අය ක්‍රීඩාවට තෝරා ගත්තු අයගෙයි වැරැද්ද කියලා. බලන්න මොන තරම් ද්වේශසහගත ද කියලා.හොඳයි, ඔබ කියන්නේ මෙම සිද්ධිය රමිත් රඹුක්වැල්ල ක්‍රිකට් ක්‍රීඩාවෙන් ඉවත් කරන්න මෙරට මාධ්‍ය හේතුවක් කර ගන්නවා කියලද?කවදාවත් ඔහුව ක්‍රිකට් ක්‍රීඩාවෙන් ඈත් කරන්න කාටවත් බැහැ. ඔහුගේ ශාරීරික යෝග්‍යතාව තිබෙන තුරු දක්ෂතාව තියෙනතුරු ඔහුගේ මුළු ජීවිතයම ක්‍රිකට්. මම කියන්නම් ඔහුගේ මේ අවුරුද්දේ රෙකෝඩ්ස් ටික. 65යි ධර්මරාජයට, 37යි ආනන්ද, 110යි සෙන්ට් ජෝශප්, 56, 50 යි නාලන්ද, 58 – 68 යි, ඇන්තනිස්, 48 යි ඉසිපතනට, 72යි රිච්මන්ඩ්, 112යි සෙන්ට් ජෝශප්, 103 යි සෙන් පීටර්ස්, 100 යි මලියදේව, 27 – 169 සෙන්ට් තෝමස්, තව බෝලිං වාර්තා නැතිව මේ.අනෙක තමයි 19න් පහළ පාකිස්තානයේ පැවැත්වුණු ආසියානු සමස්ත තරගාවලියේම ආසියාවේ ‍ෙහාඳම පන්දු යවන්නාත් පිතිකරුත් වුණේ රමිත්. ඉතින් මෙහෙම අනාගතයක් තියෙන මිනිහෙක්ව මානසිකව වට්ටලා ඔහු මේ ක්‍රීඩාවෙන් ඉවත් කරන එක හරිද මම අහන්නේ? උසස් පෙළ විභාගයට ලියන එක නවත්තලා ඔහු නවසීලන්තෙ ගියා 19න් පහළ ක්‍රිකට් කණ්ඩායමත් එක්ක. ඒක ජාතික අවශ්‍යතාවක් හැටියට සලකලා. දැන් එයා නැවත උසස් පෙළ බාහිර අයදුම්කරුවෙක් හැටියට ලියනවා. එහෙමයි ඔහු රට වෙනුවෙන් ක්‍රීඩා කරන්නේ.මෙම සිද්ධීන් සමඟ ඔහු මානසික කඩා වැටීමකට ලක් වුණේ නැද්ද?ඇත්තටම එවැනි තත්ත්වයකට පත්වෙන්න අපි ඉඩ තිබ්බේ නැහැ. පියා හැටියට මව හැටියට සහෝදරිය හැටියට අපි තුන්දෙනාම එකට ඉඳලා ඔහු දිරිමත් කළා.රමිත් මේ දිනවල මොනවද කරන්නේ?සුපුරුදු විදියටම පුහුණුවීම් කටයුතුවල දිගටම යෙදිලා ඉන්නවා. ඊට අමතරව එංගලන්තෙ කෙන්ට් ප්‍රාන්තයේ ආරාධනයක් තියෙනවා එහේ ක්‍රිකට් ක්ලබ් එකේ වෘත්තීයමය වශයෙන් ක්‍රිකට් ක්‍රීඩාවේ යෙදෙන්න. ඒ ගැනත් ඔහු මේ දිනවල සාකච්ඡා කරනවා. අපේ අරවින්ද සිල්වා එහේ ක්‍රිකට් ගැහුවා වගේ.හොඳයි, ඇමැති පුතුන්ගෙන් වන වැරැදි සම්බන්ධයෙන් මීට පෙර ඔබ කියා තිබුණා Boys are boys කියලා. නමුත් ඒ ඇමැතිවරයාවත් මේ ප්‍රශ්නෙදි ඔබ සමඟ හිටියේ නැහැ නේද?එයා ඉතින් මාධ්‍ය ඇමැති නෙවේනෙ.එහෙම නෙවෙයි මම ඇහුවේ ඔහුටත් යම් ප්‍රකාශයක් කරන්න තිබුණානෙ?එතුමා මේක එතරම් ගණන් ගන්න නැතිව ඇති. මොකද මම ගණන් ගත්තෙත් නැහැ. අතිගරු ජනාධිපතිතුමන් මටත් පුතාටත් කීවා නිහඬව වැඩ කටයුතු කරගෙන යන්න කියලා.මට කියන්න ඕනෑ මේකයි. මිනිහෙකුට තියෙනවනෙ හෘද සාක්ෂියක්. සිද්ධියක් වුණාම එහි තියෙන සැලසුම් සහගත බවයි ඒ අවස්ථාවේ ඇතිවන ආවේගයක් මත සිදුවන දෙයක් අතරයි විශාල වෙනසක් තියෙනවනෙ. නීතියෙන් පවා මේ දෙක දිහා බලන්නෙ දෙවිදියකටනෙ.කිසිම මාධ්‍යයකින් ගිහින් එතන හිටිය ක්‍රිකට් කණ්ඩායමේ කාගෙන් හරි මේ ගැන ඇහුවද. දැන් මගීන් 232කින් එක් අයෙකුගෙ ප්‍රකාශයක් නිසා නේද මේ විදියට මාධ්‍ය ගහන්න ගත්තෙ. අඩුම ගණනෙ 96 අර්ජුන ලෝක කුසලානය ලංකාවට ගෙනෙන කොටවත් මේ තරම් ප්‍රචාරයක් දුන්නද. කාටුන් ඇන්දද? නැහැනෙ.දැන් ශ්‍රී ලංකා ක්‍රිකට් ආයතනය මගින් මේ ගැන පරීක්ෂණයක් පැවැත්වෙනවා. පරීක්ෂණයේ වාර්තාව එන්නත් කලින් මාධ්‍ය මඟින් චෝදනා ගොනු කරලා වැරැදිකාරයෙක් කරලා දඟගෙට යවලා ඉන් නොනැවතී පෝරකයටත් යවලා ඉවරයි. මම අහන්නෙ මොකක්ද මේ අපේ රටේ තියෙන මාධ්‍ය සංස්කෘතිය. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n1307091</link>
    <topic>මුජහදීන් ත්‍රස්තයෙක්; වයස 42යි; නම මලික්;</topic>
    <author>මහින්ද අලුත්ගෙදර</author>
    <content>ලෝක බෞද්ධයා අති පූජනීය තත්තවයෙන් සලකනු ලබන හා එක්සත් ජාතීන්ගේ සංවිධානය ලෝක උරුමයක් ලෙස නම් කර ඇති බුද්ධගයා මහාබෝධි විහාරයට බෝම්බ ප්‍රහාර මාලාවක් එල්ල කළ මුජහදීන් ත්‍රස්ත සාමාජිකයා ඉන්දීය ආරක්ෂක අංශ අත්අඩංගුවට ගෙන තිබේ.බටහිර බෙංගාල ප්‍රදේශයේ පදිංචි මේ පුද්ගලයා මුජහදීන් නමැති තහනම් ත්‍රස්ත සංවිධානයට අයත් පුද්ගලයකු වන අතර ඔහු හතළිස් දෙවන වියේ පසුවෙයි. චූදිතයා අන්වර් හුසේන් මලික් නමින් හඳුන්වන බව ඉන්දියාවේ ශ්‍රී ලංකා මහ කොමසාරිස් කාර්යාලය කියා සිටී.මේ සිද්ධිය සම්බන්ධයෙන් වන පරීක්ෂණ කටයුතු විධිමත් හා කඩිනම් කිරීම සඳහා විශේෂ පරීක්ෂණ කණ්ඩායම් දෙකක් ඉන්දීය රජය පත්කර ඇති අතර එරට ජාතික විමර්ශන ආයතනය සහ ජාතික ආරක්ෂක ඒකකය ඒකාබද්ධව මෙම පරීක්ෂණ කටයුතු මෙහෙයවන බවද ඉන්දියාවේ ශ්‍රී ලංකා නියෝජ්‍ය මහ කොමසාරිස් මහිෂිණී කොළොන්නෙ මහත්මිය "දිනමිණ" ට පැවසුවාය.බටහිර බෙංගාලයේ පිහිටි නාඩියා දිස්ත්‍රික්කයේදී මේ පුද්ගලයා අත්අඩංගුවට ගෙන තිබෙන බවද එම පුද්ගලයා අත්අඩංගුවට ගන්නා අවස්ථාවේදී ඔහුගේ සන්තකයේ තිබී පුපුරණ ද්‍රව්‍ය සහ රුපියල් මිලියන 1.9 ක් වටිනා ව්‍යාජ මුදල් නෝට්ටු තොඟයක් පොලීසිය විසින් සොයා ගෙන තිබෙන බවද වාර්තා වෙයි.මේ සැකකාර පුද්ගලයාගේ හැදුනුම්පත විහාරස්ථාන භූමියේ තිබී පොලීසිය විසින් සොයාගෙන තිබෙන අතර ඒ ඔස්සේ සිදුකළ පරීක්ෂණ අවසානයේදී මේ පුද්ගලාය අත්අඩංගුවට ගෙන තිබෙන බවද අනෙකුත් සැකකරුවන් අත්අඩංගුවට ගැනීම සඳහා පුළුල් පරීක්ෂණ ආරම්භකර තිබෙන බවද නවදිල්ලි නුවර පිහිටි ශ්‍රී ලංකා මහ කොමසාරිස් කාර්යාලය සදහන් කරයි.මේ වනවිට මහාබෝධි විහාරස්ථානයේ ආරක්ෂාව තරකර තිබෙන බව පෙන්වාදුන් ශ්‍රී ලංකා නියෝජ්‍ය මහ කොමසාරිස්වරිය ආරක්ෂක කැමරාවල සටහන් දර්ශන අනුව පරීක්ෂණ සිදුකරන බවද බුද්ධගයා මහාබෝධි විහාර පරිශ්‍රයේ සහ ඒ ආසන්නයේ ආරක්ෂිත කැමරා 15 ක් සවිකර තිබෙන බවද සඳහන් කළාය.එම විහාරස්ථානයට බෝම්බ ගැසීමේ සිද්ධියේ ආරක්ෂක කැමරා දර්ශන මේ වනවිට බිහාර පොලීසිය විසින් නිකුත්කර තිබෙන අතර කිසිඳු කණ්ඩායමක් ප්‍රහාරයේ වගකීම බාරගෙන නොමැත.මේ වනවිට අත්අඩංගුවට පත් පුද්ගලයාගෙන් ප්‍රශ්න කිරීම ආරම්භ කර තිබෙන අතර තවත් සොහොයුරන් දෙදෙනෙකු වන සහිදූර් රෙහ්මන් හා සයිෆූර් රෙහ්මන් යන අය අත්අඩංගුවට ගැනීම සඳහා පරීක්ෂණ ක්‍රියාත්මක කෙරේ. ඔවුන්ද මුජහීදීන් ත්‍රස්ත්‍රවාදීන් බවට සැක කෙරේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n1307092</link>
    <topic>බුද්ධගයා බෝම්බ ප්‍රහාර සිද්ධියේ වගකීම මධ්‍යම රජය බාරගත යුතුයි</topic>
    <author>මහින්ද අලුත්ගෙදර</author>
    <content>ඉන්දියාවේ බුද්ධගයා හි පිහිටි මහාබෝධි විහාර පරිශ්‍රයට බෝම්බ ප්‍රහාරයක් එල්ල කිරීමේ සිද්ධියේ වගකීම ඉන්දීය මධ්‍යම රජය විසින් බාරගත යුතු බවට එරට විපක්ෂය චෝදනා කරති. මේ විහාරස්ථානය සඳහා ප්‍රමාණවත් ආරක්ෂාවක් සැපයීමට ඉන්දීය මධ්‍යම ආණ්ඩුව හා බිහාර් ප්‍රාන්ත ආණ්ඩුව අසමත් වු බවද එරට භාරතීය ජනතා පක්ෂය ප්‍රමුඛ විපක්ෂය චෝදනා කර ඇතැයි වාර්තා වෙයි.භාරතිය ජනතා පක්ෂය ඇතුළු විපක්ෂයේ පක්ෂ ප්‍රශ්නකර ඇත්තේ මහාබෝධි විහාර පරිශ්‍රයට ත්‍රස්තවාදි ප්‍රහාරයක් එල්ලවිය හැකි බවට බුද්ධි අංශ අනතුරු අගවා තිබුණද එය මධ්‍යම හා ප්‍රාන්ත ආණ්ඩු නොසලකා හැර ඇති බවයි.මියන්මාරයේ සිදුවන ත්‍රස්ත ක්‍රියා සැලකිල්ලට ගෙන එවැනි ප්‍රහාර බුද්ධගයාවටද එල්ලවිය හැකි බවට ඉන්දිය බුද්ධි අංශ ‍මිට පෙර අනතුරු ඇඟ වූ බවද ඒ සම්බන්ධයෙන් එක් එක් රජයන් විසින් කිසිඳු අවධානයක් යොමු නොකළ බවද භාරතිය ජනතා පක්ෂයේ ප්‍රකාශක ප්‍රකාශ් ජයදේකාර් පෙන්වා දී තිබේ.ලෝකයට සාමයේ පණිවිඩය රැගෙන ගිය බුද්ධගයාවට ප්‍රහාර එල්ල කිරිම සඳහා ත්‍රස්තවාදින් තෝරා ගැනීම බරපතළ සිද්ධියක් සේ සලකන එම ප්‍රකාශකයා මෙය කිසිවිටෙකත් සුළුකොට තැකිය නොහැකි බවද ඒ සම්බන්ධයෙන් දැඩි අවධානයක් යොමුකළ යුතු බවද අවධාරණයකර ඇතැයි වාර්තා වෙයි.මේ විරාස්ථානයට එල්ල කළ බෝම්බ ප්‍රහාරය දැඩිව හෙළාදකින භාරතිය ජනතා පක්ෂය මෙවැනි ප්‍රහාර වැළැක්විම සඳහා මධ්‍යම හා ප්‍රාන්ත ආණ්ඩු විධිමත් පියවර ගතයුතු බවද පවසා ඇත.මේ අතර දිල්ලි පොලිස් කොමසාරිස් නීරාජ් කුමාර් ප්‍රකාශකර ඇත්තේ බුද්ධගයා පරිශ්‍රයේ ආරක්ෂාව තහවුරු කරන ලෙස තමන් මීට පෙර බිහාර් ප්‍රාන්ත පොලිස් ප්‍රධානින් දැනුවත් කළ බවයි.ඉන්දීය ජාතික විමර්ශන ඒජන්සියේ නිලධාරින් හා ජාතික ආරක්ෂක බලකායේ නිලධාරින් අදාළ ස්ථානයට ගොස් මේ වනවිට පරික්ෂණ ආරම්භකර තිබෙන අතර මහාබෝධි විහාර පරිශ්‍රයේ සහ ඉන් පිටත මේ වනවිට සාමකාමී වාතාවරණයක් පවතින බවද වාර්තා වෙයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n1307093</link>
    <topic>මහබෝධි බෝම්බ ප්‍රහාරයට විරෝධය පාමින් ඉන්දියාවේ නගර රැසක විරෝධතා</topic>
    <author>මහින්ද අලුත්ගෙදර</author>
    <content>ඉන්දියාවේ බුද්ධගයාහි පිහිටි මහාබෝධි විහාර පරිශ්‍රයට බෝම්බ ප්‍රහාරයක් එල්ල කිරීමේ සිද්ධිය සම්බන්ධයෙන් ඉන්දියාවේ ප්‍රාන්ත සහ නගර රැසක විරෝධතා ව්‍යාපාර සංවිධානය කර තිබේ.ලොව පුරා බෞද්ධ ජනතාවගේ ගෞරවයට පාත්‍ර වූ බුද්ධගයා මහාබෝධි විහාරස්ථානයට ප්‍රහාරයක් එල්ල කිරීමේ සිද්ධියට විරෝධය පළකරමින් ඉන්දියාවේ වෙසෙන බෞද්ධ ජනතාව විසින් මේ විරෝධතා ව්‍යාපාර සංවිධානයකර තිබෙන අතර එම විරෝධතා ඊයේ (08) දිනයේදී ඉන්දියාවේ ප්‍රාන්ත රැසක පැවැති බව වාර්තා වෙයි.බිහාර්, මහාරාෂ්ට්‍ර ප්‍රාන්තවලදී මෙන්ම බොම්බාය, නාග්පූර් ඇතුළු නගර රැසක‍ මෙම විරෝධතා සංවිධානය කෙරිණි.විරෝධතා පුවරු රැගත් විරෝධතාකරුවෝ ඒ ඒ නගරයන්හි ප්‍රධාන වීථි අවහිර කරමින් සහ විවිධ සටන් පාඨ ප්‍රකාශ කරමින් විරෝධතාවයේ නිරතව සිටි අතර එම විරෝධතා දිඟු වේලාවක් පැවැති බවද වාර්තා වෙයි. විවිධ දේශපාලන පක්ෂ ප්‍රධානීන්, ප්‍රාන්ත දේශපාලන නායකයින් ඇතුළු විශාලි පිරිස් මේ සඳහා එක්ව සිටි අතර අදාළ බෝම්බ ප්‍රහාර එල්ල කළ පුද්ගලයන් වහාම අත් අඩංගුවට ගෙන දඬුවම් පමුණුවන ලෙස ඔවුන් ඉන්දීය මධ්‍යම රජයට බලකර සිටී.මේ අතර මහා බෝධි විහාරස්ථානය සඳහා ප්‍රමාණවත් ආරක්ෂාවක් සැපයීමට ඉන්දීය මධ්‍යම ආණ්ඩුව හා බිහාර් ප්‍රාන්ත ආණ්ඩුව අසමත් වු බවට එරට භාරතීය ජනතා පක්ෂය ප්‍රමුඛ විපක්ෂය චෝදනා කර තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n1307094</link>
    <topic>දකුණු ඉන්දියාවේ වෙසෙන ශ්‍රී ලාංකිකයන්ගේ ආරක්ෂාවට 5000ක පොලිස් භට පිරිසක්</topic>
    <author>මහින්ද අලුත්ගෙදර</author>
    <content>දකුණු ඉන්දියාවේ පිහිටි ශ්‍රී ලංකා ආයතනයන්හි සහ ශ්‍රී ලාංකිකයන්ගේ ආරක්ෂාව වෙනුවෙන් 5,000ක අතිරේක පොලිස් භට පිරිසක් යෙදීමට ඉන්දීය බලධාරීන් පියවර ගෙන ඇත.දකුණු ඉන්දියාවේ පිහිටි චෙන්නායි, නුන්ගම්බක්කම් සහ එග්මෝර් ඇතුළු ප්‍රදේශ රැසක ශ්‍රී ලංකා ආයතන විශාල ප්‍රමාණයක් පිහිටා තිබෙන බවද ඒ සියලු ආයතනයන්ගේ ආරක්ෂාව තරකිරීම සඳහා චෙන්නායි පොලීසිය විසින් අතිරේක භට පිරිස් යොදවා තිබෙන බවද දකුණු ඉන්දියාවේ ශ්‍රී ලංකා නියෝජ්‍ය මහ කොමසාරිස් කාර්යාලය පවසයි.ශ්‍රී ලංකා නියෝජ්‍ය මහ කොමසාරිස් කාර්යාලය, මහාබෝධි සංගමය, ලංකා බැංකුව, ශ්‍රී ලංකන් ගුවන් සමාගම ඇතුළු ආයතන රැසක් චෙන්නායි සහ ඒ අවට පිහිටා තිබෙන අතර ඒ සියල්ලගේම ආරක්ෂාව වෙනුවෙන් මේ පියවර ගෙන තිබේ.අවම වශයෙන් පොලිස් නිලධාරීන් දස දෙනෙකු හෝ දවසේ පැය 24 පුරා ක්‍රියාත්මක වන පරිදි සේවයේ යොදවා තිබෙන අතර අවශ්‍යතාව අනුව භට පිරිස් වැඩි කිරීමටද චෙන්නායි පොලීසිය තීරණය කර ඇත. මෑතකදී චෙන්නායි නගරයේදී ශ්‍රී ලාංකික භික්ෂූන් වහන්සේට සහ ශ්‍රී ලාංකික බැතිමතුන්ට පහරදීමේ සිද්ධිය මෙන්ම බුද්ධගයාවේ පිහිටි මහාබෝධි විහාරස්ථානයට බෝම්බ ප්‍රහාර එල්ල කිරීමේ සිදුවීම් සැලකිල්ලට ගෙන මේ පියවර ගෙන තිබෙන බවද වාර්තා වෙයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n1307095</link>
    <topic>බුද්ධගයා බෝම්බ ප්‍රහාරය සර්ව ආගමික නායකයෝ හෙළා දකිති</topic>
    <author>රක්ෂණ ශ්‍රීයන්ත</author>
    <content>මහබෝධී බුද්ධගයා විහාරයට එල්ලවූ මිලෙච්ඡ ත්‍රස්ත්‍රවාදී ප්‍රහාරය තරයේ හෙළා දකින බව බෞද්ධ, හින්දු, ක්‍රිස්තියානි, ඉස්ලාම් පූජක උතුමන්ගෙන් සමන්විත අන්තර් ආගමික සංවිධානය අවධාරණය කරති.ජාතිවාදය හා ආගම්වාදය වපුරන අන්තවාදී ත්‍රස්ත සංවිධාන ලෝකයෙන්ම අතුගා දැමීමට සැවොම එක්විය යුතු යැයි අන්තර් ආගමික සංවිධානයේ සම සභාපතිවරු පෙන්වා දෙති.අන්තර් ආගමික සංවිධානයේ පූජක උතුමන්ලා එසේ ප්‍රකාශ කළේ ඊයේ (08) කොළඹ දී පැවැති විශේෂ මාධ්‍ය හමුවට එක්වෙමිනි.මෙහිදී අදහස් පළ කළ අන්තර් ආගමික සංවිධානයේ සම සභාපති ගලගම ධම්මරංසි හිමියෝ මෙසේ පැවසූහ.ලෝකවාසී බෞද්ධයන්ගේ හදවත බදු මහබෝධි බුද්ධගයා විහාරයට එල්ල කළ ප්‍රහාරයෙන් එහි වැදුම් පිදුම් සඳහා වැඩමවූ මියන්මාරයේ භික්ෂුන් වහන්සේ දෙනමක් හා වන්දනා නඩයක් තුවාල ලැබුවා. මෙවැනි ‍‍ඓතිහාසික සිද්ධස්ථාන ඇතුළු ශුද්ධ වූ ස්ථානවලට එල්ල කරන මිලෙච්ඡ ත්‍රස්ත ක්‍රියා පිළිකුලෙන් යුතුව හෙළා දකිනවා.තමන්ගේ පටු දේශපාලන අරමුණු ඉටු කර ගැනීමට විවිධ ත්‍රස්ත්‍රවාදී ව්‍යාපාරවලට උඩගෙඩි දෙන අධිරාජ්‍යවාදී රටවල් හා විවිධ සංවිධානවලට අපගේ බලවත් විරෝධය පළ කරනවා.බෞද්ධයන් ඉන්දියාව සලකන්නේ අපේ වැඩිමහල් සොයුරෙකු ලෙසයි. ඉන්දියාවේ පවතින ලෝකවාසීන්ගේ වැදුම් පිදුම් ලබන සියලුම ශුද්ධ ස්ථාන ආරක්ෂාකර දෙන ලෙස අප ඉන්දියාවෙන් ඉල්ලා සිටිනවා. ශ්‍රී දළදා මාලිගාවට අනුරාධපුරයටත් මෙවැනි ප්‍රහාර එල්ල වුණා. දැන් ලංකාවේ කළ නොහැකි දේ ඉන්දියාවේ කිරීමට ත්‍රස්තවාදීන් උත්සහා කරනවා. ජනාධිපති මහින්ද රාජපක්ෂ මහතා ඇතුළු රජය අමාරුවෙන් මේ රටේ ත්‍රස්ත්‍රවාදය පරදවා සාමය ලබාදී තිබෙනවා.අන්තර් ආගමික සංවිධානයේ සම සභාපති සරත් හෙට්ටි ආරච්චි පියතුමා අදහස් දක්වමින්, ත්‍රස්ත්‍රවාදීන්ගේ ලක්ෂණය වන්නේ ජනතාව ඇවිස්සීම සඳහා ආගම්වාදය ජාතිවාදය අවුලවමින් එහි ප්‍රතිඑල ලැබීමයි. බුද්ධගයාවට එල්ලවූ ප්‍රහාරය අප පිළිකුලෙන් හෙලා දකින අතර එය මිලෙච්ඡ ප්‍රහාරයක් ලෙස දකිනවා. මේ ප්‍රහාරයට සම්බන්ධ වුවන්ට කිසිදු තරාතිරමක් නොබලා දඩුවම් ලබාදෙන ලෙස ඉන්දීය අගමැතිවරයා ‍කර ඇති ප්‍රකාශය ඉතා අගේ කොට සලකනවා‍. එම ප්‍රකාශය අනෙකුත් රටවල්වලටත් ආදර්ශයක් වේවි. අප රට දෙපයින් නැගිටීමට උත්සහ කරන මේ අවස්ථාවේ එය වළක්වන හා ලෝක සාමය නැති කීරිමට උත්සාහ කරන්නන්ට උඩගෙඩි දෙන පිරිස් වලට අප දැඩි විරෝධය පළකර සිටිනවා.අන්තර් ආගමික සංවිධානයේ සම සභාපති බ්‍රහ්ම ශ්‍රී රාමචන්ද්‍ර කුරුක්කල් බාබුශර්මා තුමා අදහස් දක්වමින්, මීට කලිනුත් චෙන්නායිවලත් මෙවැනි ප්‍රහාරයක් එල්ල වුණා. අප මේ ප්‍රහාරය ඉතා පිළිකුල් සහගතවත් අශිෂ්ට වූවුත් ප්‍රහාරයක් ලෙස දකිනවා.මෙම ප්‍රහාරයෙන් ජීවිත හානියක් නොවී බේරුනේ දෙවියන්ගේ ආශිර්වාදයෙන් යන්න අපේ හැගීමයි. බෞද්ධයන්ගේ මෙවැනි උතුම් ස්ථාන විනාශ කර ආගම්වාදයත් ජාතිවාදයත් අවුලන ත්‍රස්තවාදීන්‍ට එරෙහිව සියලු දෙනාම නැගී සිටිය යුතුයි.අන්තර් ආගමික සංවිධානයේ සම සභාපති අල්හාජ් හසන් මව්ලවි පූජකතුමන් අදහස් දක්වමින්, මෙවැනි ක්‍රියා අප තරයේ ප්‍රතික්ෂේපකරන අතර එම ක්‍රියාව හෙළාදකිනවා. මේ ක්‍රියාව පිටුපස ඇත්තේ ශ්‍රී ලංකාවෙත් ඉන්දියාවේත් මිත්‍රත්වය කඩාකප්පල් කිරීමට වෙර දරන අන්තවාදී පිරිසක් බව පෙනියනවා. ආගම් අතර ගැටුම් ඇතිකර ඔවුන්ගේ ත්‍රස්ත අරමුණ ඉටුකර ගැනීමට උත්සහ කරන පිරිස් මේ වා සිදුකරනවා.ඉන්දීය රජය මෙය තරයේ හෙළාදැකීම අප අගේ කොට සලකනවා. ලෝකයේ කිසිම ආගමක කියා නෑ තවත් ආගමකට හිරිහැර කරන ලෙස හැම දෙනාම එක්ව ‍සහෝදරත්වයෙන් කටයුතු කළ යුතුයි. සියලුදෙනාම ත්‍රස්තවාදය සම්පූර්ණයෙන් ප්‍රතික්ෂේප කර ජාතික සමගියෙන් ආගමික සහජීවනයෙන් කටයුතු කළ යුතුයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n1307096</link>
    <topic>බුද්ධගයා භූමියේ සත්‍යක්‍රියාව 13 දා</topic>
    <author>උපාලි කරුණාරත්න</author>
    <content>බුද්ධගයාවේ සිදුවූ ත්‍රස්ත ප්‍රහාරයට විරෝධය දක්වමින් ජාතික සංඝ සම්මේලනය සහ ඉන්දියාවේ මහාරාෂ්ට ප්‍රාන්තයේ බෞද්ධ සංවිධාන එක්ව බුද්ධගයා භූමියේ සත්‍යක්‍රියාවක් මේ මස 13දින පවත්වනු ලබති.මේ සඳහා සහභාගීවන ලෙස ශ්‍රී ලංකාවේ බෞද්ධ සංවිධානයන්ට ආරාධන කර සිටින බව ජාතික සංඝ සම්මේලනයේ ලේකම් දොඹගොඩ සාරානන්ද හිමියෝ ප්‍රකාශ කළහ.ඉන්දියාව තුළ සිදුවන බෞද්ධ විරෝධී ක්‍රියාවන්ට එරෙහිව ඉන්දියානු බෞද්ධ ජනතාව ද එක්කර ගනිමින් ඉදිරියටත් විරෝධතා දක්වන බව සාරානන්ද හිමියෝ පැවසූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n1307097</link>
    <topic>දුම්රිය වර්ජනය අසාධාරණයි</topic>
    <author>සුභාෂීණී සේනානායක, ශීලා උඩුවර සහ උදුලා පීරිස්</author>
    <content>වැටුප මුල්කරගනිමින් දුම්රිය ධාවනය නොකිරිම දුම්රිය මගීන්ට සිදු කළ බලවත් අසාධාරණයක් බව දුම්රිය මගියෝ පවසති.ඇතැම් මගීන් මාතර, මහනුවර, අනුරාධපුර වැනි නගරවල සිට කොළඹ මහ රෝහලේ නේවාසික ප්‍රතිකාර ලබන රෝගීන්ට ශල්‍යකර්ම සඳහා අවශ්‍ය භාණ්ඩ රැගෙන එමින් සිටි බවත් මේ වර්ජනය හේතුවෙන් ඔවුන් බලවත් අසීරුතාවකට පත්වූ බවත් පෙන්වා දෙති.දුම්රිය වෘත්තිය සමිතිවලට ඊයේ (08) දහවල් ජනාධිපති ලේකම්වරයාගේ ප්‍රධානත්වයෙන් සාකච්ඡාවක් පවත්වන බවට දැනුම් දී තිබුණු අතර එහිදී වැටුප් සම්බන්ධයෙන් සහනයක් ලබා දෙන බවට දුම්රිය වෘත්තිය සමිතිවලට දැනුම් දී ඇත.ප්‍රවාහන ඇමැති කුමාර වෙල්ගම මහතා පෙරේදා රාත්‍රි 10 ට පමණ දුම්රිය වෘත්තිය සමිතිවලට මේ සාකච්ඡාව සම්බන්ධයෙන් දැනුම් දී ඇති අතර මේ සාකච්ඡාව පැවැත්වීමට පෙර වර්ජනය ආරම්භ නොකරන ලෙසට ඇමැතිවරයා දුම්රිය වෘත්තිය සමිතිවලින් ඉල්ලීමක් කර ඇත.එහෙත් සාකච්ඡාව නොසලකා හැර දුම්රිය ධාවනයෙන් ඈත් වී සිටි දුම්රිය වෘත්තිය සමිති දුම්රිය ධාවනයෙන් ඉවත් වී සිටි බව දුම්රිය ආරංචි මාර්ග පවසති. මේ අතර මගීන්ට අවශ්‍ය ගමනාගමන අවස්ථා ඉටුකරලීම සඳහා අවශ්‍ය තරම් පෞද්ගලික් බස් රථ යෙදවු බව මාර්ගස්ථ මගී ප්‍රවාහන අධිකාරියේ සභාපති අමිල රන්බණ්ඩාර මහතා පවසයි.දුම්රිය ස්ථාන ආශ්‍රිතව විශේෂ බස් සේවයක් ක්‍රියාත්මක කළ බවද පාසල් සිසුන් සහ කාර්යාල සේවකයින් අසීරුතාවකින් තොරව තම ගමනානාන්ත කරා රැගෙන ඒමේ විශේෂ ක්‍රම වේදයක් ක්‍රියාත්මක කර ඇතැයිද සභාපතිවරයා වැඩිදුරටත් කීවේය. මේ අතර දුම්රිය වර්ජනය හේතුවෙන් ලංකා ගමනාගමන මණ්ඩලය විශේෂ බස් යොදවා ඇතැයි ශ්‍රි ලංකා ගමනා ගමන මණුඩලයේ සභාපති ශෂී වෙල්ගම මහතා පවසයි. දුර පළාත් ධාවනයට බස් රථ යෙදවීමට අවශ්‍ය ගමනාන්ත සොයා බස් රථ යෙදවීමේ විශේෂ වැඩපිළිවෙළක්ද ක්‍රියාත්මක කොට ඇතැයිද ඒ මහතා ප්‍රකාශ කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n1307098</link>
    <topic>බදුල්ල සතොසේ අමුතු සෙල්ලමක්</topic>
    <author/>
    <content>බදුල්ල සතොස වෙළඳ සැලෙන් සුදු කැකුළු හාල් කිලෝ පහක් මිලදී ගැනීම සඳහා පරිප්පු, සීනි, බී ලූනු කිලෝව බැගින් හා සැමන් ටින් මිලදී ගත යුතුව ඇතැයි පාරිභෝගිකයෝ මැසිවිලි නඟති.එසේ සැමන්, පරිප්පු, සීනි, බී ලූණු මිල දී නොගන්නා කෙනෙකුට හාල් ලබාදීම ප්‍රතික්ෂේප කිරීමට එහි සේවකයින් කටයුතු කරන බවත් එම පාරිභෝගිකයෝ කියා සිටිති.මෙසේ පාරිභෝගකයින්ට සහල් අලෙවි කිරීමට නීති පනවා ඇති සතොස ආයතනය පසුපස දොරින් පෞද්ගලික වෙළඳුන්ට සුද කැකුළු හාල් මිටි ගණන් ලබාදෙන බවද ඔවුහු චෝදනා කරති. මේ පිළිබඳව කළ විමසුමකට පිළිතුරු දුන් සතොස බදුල්ල ශාඛාවේ කළමනාකරු ලෙස පෙනී සිටි නිලධාරියෙක් කියා සිටියේ සුදු කැකුළු හාල් ඉක්මනින් අවසන් වන නිසා සැමන්, පරිප්පු, මුං ඇට, සීනි, වැනි දේ මිලදී ගන්නා අයට පමණක් හාල් කිලෝ පහක් බැගින් ලබාදෙන බවය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n1307099</link>
    <topic>බීමත් ටිපර් රියැදුරා සෙබළුන් 2ක් බිලි ගනී</topic>
    <author>පණ්ඩුක සමරසේකර</author>
    <content>රියැදුරා බීමතින් පැදවූ ටිපර් රථයකට යටවීමෙන් යුද ‍හමුදා සෙබළුන් දෙදෙනෙකු ඊයේ (08) පස්වරුවේ කිලිනොච්චිය මාන්කුලම් ඒ-9 මාර්ගයේදී ජීවිතක්ෂයට පත්වී ඇති බව මාන්කුලම් පොලීසිය පවසයි. යතුරුපැදිකරුවන් ලෙස පුහුණුව ලබමින් සිටි යුද හමුදා සෙබළුන් දෙදෙනෙකු යතුරු පැදිය පැදවීම පුහුණුකරන මොහොතේ එහි පුහුණුකරු සමඟ ආධුනික සෙබළා මේ අනතුරින් මිය ගොස් තිබේ.ටිපර් රථයේ රියැදුරු ඉදිරියෙන් පැමිණි වෙනත් වාහනයකට මාර්ගය ඉඩ දීමේදී වම්පසින් ඉදිරියෙන් පැමිණි යුද හමුදා සෙබළුන් දෙදෙනා මේ ටිපර් රථයට යටවී ඇති බව මාන්කුලම් පොලීසිය පවසයි.සිද්ධියෙන් මිය ගොස් ඇත්තේ කුරුණෑගල තිත්තවැල්ල පදිංචි ඒ. අධිකාරි සහ අරලගංවිල පදිංචි සා/සෙබළ බී.ඩී.කේ. වීරරත්න නැමැති යුද හමුදා සෙබළුන් දෙදෙනාය. මෘත ශරීර කිලනොච්චිය රෝහලේ මෘත ශරීරාගාරයේ තැන්පත් කර තිබේ. මාන්කුලම පොලිසිය වැඩි දුර පරීක්ෂණ පවත්වයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n13070910</link>
    <topic>ඇප කොන්දේසි කඩ කළ අන්තරේ කැඳවුම්කරු රිමාන්ඩ්</topic>
    <author>සිරිසේන රාජපක්ෂ</author>
    <content>අධිකරණය මගින් නියම කරන ලද ඇප කොන්දේසි කඩ කළැයි අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු වන සංජීව බණ්ඩාර ලබන 15 දා දක්වා රිමාන්ඩ් භාරයේ තබන ලෙස කොටුව මහේස්ත්‍රාත් තිළිණ ගමගේ මහතා ඊයේ නියෝග කළේය.පසුගිය වසරේ කොටුවේ දුම්රියපොළ ඉදිරිපිට පැවැති උද්ඝෝෂණ ව්‍යාපාරය තුළින් අයුතු ජනරාශියක සාමාජිකයන් වීම, මහා මාර්ගයේ ගමන් කළ ජනතාව අසහනයට පත්කිරීම හා පොලිස් නිලධාරීන්ට පහර දී තුවාල සිදුකිරීම යන නීති විරෝධී ක්‍රියා සම්බන්ධයෙන් මොහු රිමාන්ඩ් භාරයට පත් කරන ලදී.රිමාන්ඩ් භාරයේ සිටියදී කොටුව මහේස්ත්‍රාත් අධිකරණය මඟින් ඔහුට ඇප නියම කිරීමේදී අධිකරණය මඟින් අයුතු ජනරාශියක සාමාජිකයන් වීම තහනම් කරමින් මහජනතාවට අවහිර වන සේ හැසිරීම තහනම් බවට ඇප කොන්දේසි වශයෙන් ඔහුට නියම කෙරිණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n13070911</link>
    <topic>පොදු රද මඩුලු සමුළුව ශ්‍රී ලංකාවේ පැවැත්වීම දකුණු ආසියාවටම සුවිශේෂයි</topic>
    <author>මහින්ද අලුත්ගෙදර</author>
    <content>එළඹෙන පොදු රාජ්‍ය මණ්ඩලීය රාජ්‍ය නායක සමුළුව ශ්‍රී ලංකාවේදී පැවැත්වීම සමස්ත දකුණු ආසියාවටම ඵෙතිහාසික සන්ධිස්ථානයක් බව මාලදිවයින් ජනාධිපති ආචාර්ය මොහොමඩ් වහීඩ් මහතා ප්‍රකාශ කරයි.මේ සමුළුවජ ශ්‍රී ලංකාවේදී සාර්ථකව පැවැත්වීමට හැකිබව පෙන්වා දෙන ඒ මහතා ඒ වෙනුවෙන් මාලදිවයිනේ පූර්ණ සහයෝගය ලබාදෙන බවද කියාසිටී.සංචාරයක් සඳහා ශ්‍රී ලංකාවට පැමිණි මාලදිවයින ජනාධිපතිවරයා මේ බව සඳහන් කළේ මාධ්‍ය වෙත අදහස් දක්වමිනි.එහිදී වැඩිදුරටත් අදහස් දක්වමින් ආචාර්ය මොහොමඩ් වහීඩ් මහතා ප්‍රකාශ කළේ යුද ගැටුම් අවසන් වීමත් සමඟ ශ්‍රී ලංකාවශීඝ්‍ර සංවර්ධනයකට ලක්ව තිබෙන බවත් අසල්වැසි රටක් වශයෙන් ශ්‍රී ලංකාවට ලබාදිය හැකි සෑම සහයෝගයක්ම ලබාදීමට මාලදිවයින් සූදානම් බවත්ය.ශ්‍රී ලංකා‍ව සහ මාලදිවයින අතර රාජ්‍යතාන්ත්‍රික සබඳතා අන් කවරදාටත් වඩා මේ වනවිට ශක්තිමත් වී තිබෙන බව සිහිපත් කළ මාලදිවයින් ජනාධිපතිවරයා ආර්ථික, වෙළෙඳ, සමාජයීය, සංස්කෘතික ආදී සෑම අංශයකින්ම එම සබඳතා වර්ධනයකර ගැනීමට දෙරටට හැකිවී තිබෙන බවද පැවසීය. මේ අතර ඒ මහතා පෙන්වා දුන්නේ ශ්‍රී ලංකාව සහ මාලදිවයින එක් එක් රටවල ආරක්ෂාව සම්බන්ධයෙන් විශේෂ අවධානයක් යොමුකර තිබෙන බවත් ශ්‍රී ලංකාව, ඉන්දියාව සහ මාලදිවයින ඒකාබද්ධව ආරක්ෂාව සම්බන්ධයෙන් එකඟතාවකට පැමිණ තිබෙන බවත්ය.යුද ගැටුම් හේතුවෙන් විනාශයට පත් උතුරු හා නැඟෙනහිර පළාත් ඇතුළුව රටේ සෑම ප්‍රදේශයක්ම එක හා සමාන ලෙස සංවර්ධණය කිරීමට වත්මන් ජනාධීපති මහින්ද රාජපක්ෂ මහතාගේ රජයට හැකිවී තිබෙන බව පෙන්වාදුන් ඒ මහතා ඒ වෙනුවෙන් දැවැන්ත සංවර්ධන ව්‍යාපෘති රැසක් ක්‍රියාත්මක කර තිබෙන බවද එමඟින් ජනතාවට වාසි රැසක් අත්වී තිබෙන බවද සදහන් කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n13070912</link>
    <topic>මෙරට ඉතිහාසයේ හෙද සේවාවට බඳවා ගන්නා වැඩිම පිරිස මේ වසරේ</topic>
    <author>සන්ධ්‍යා කරුණාරත්න</author>
    <content>මෙරට ඉතිහාසයේ හෙද සේවාවට බඳවා ගත් වැඩිම පිරිස මේ වසරේදී හෙද පුහුණුවට බඳවා ගැනීමට සෞඛ්‍ය අමාත්‍යාංශය තීරණය කර ඇත.මෙරට රෝහල් පද්ධතිය තුළ පවතින හෙද හිඟය මඟ හැරීම මේ බඳවා ගැනීම්වල අරමුණ වේ.ඒ අනුව උසස් පෙළ විද්‍යා විෂය ධාරාව සමත් සිසුන් 6025 ක් හෙද සේවාව සඳහා එක්වර බඳවා ගැනීමට සෞඛ්‍ය ඇමැති මෛත්‍රීපාල සිරිසේන මහතා සෞඛ්‍ය බලධාරීන්ට උපදෙස් ලබා දී තිබේ.මෙරට රෝහල් පද්ධතියේ හෙද හෙදියන් 28,000 ක් සේවය කරන අතර එම පිරිස 46,000 දක්වා ඉහළ නැංවීම ජනාධිපති මහින්ද රාජපක්ෂ ආණ්ඩුවේ ඉලක්කය බව ද ඇමැතිවරයා කීය. ‍මේ වන විට අයදුම්පත් 9000 ක් ලැබී තිබේ. සුදුසුකම් අනුව ඒ අතරින් අයදුම්පත් 6025 ක් තෝරා ගෙන ඇත. මේ පිරිස කණ්ඩායම් දෙකකට බෙදා පුහුණු කිරීම් කරන බව සෞඛ්‍ය අමාත්‍යාංශය පවසයි.එක් කණ්ඩායමකට සිසුන් 3000 ක් පමණ ඇතුළත් වන පරිදි රට පුරා පිහිටි හෙද අභ්‍යාස විද්‍යාල 18 කින් ඔවුන්ට පුහුණුව ලබා දෙන බවත් නොවැම්බර් මාසයට පෙර කණ්ඩායම් දෙකම බඳවා ගැනීමට අමාත්‍යාංශය කටයුතු යොදා ඇති බවත් අමාත්‍යාංශය ප්‍රකාශ කරයි.පළමු කණ්ඩායමේ හෙද පුහුණුව සඳහා බඳවා ගන්නා පිරිසගේ නම් ලැයිස්තුව www.health.gov.lk වෙබ් අඩවියට ඇතුළත් කර ඇති බවත් අයදුම්පත් එවූ සිසුන්ට තමන්ගේ නම එහි ඇතුළත් ද යන්න ‍පරීක්ෂා කර බැලිය හැකි බවත් සෞඛ්‍ය අමාත්‍යාංශය පවසයි.ඉතිරි 3025 දෙනාගේ නම් ලැයිස්තුව ඉදිරි දින කිහිපය තුළදී මේ වෙබ් අඩවියට ඇතුළත් කරන බව ද අමාත්‍යාංශය ප්‍රකාශ කරයි.වසර 2005 දී ජනාධිපති මහින්ද රාජපක්ෂ මහතා බලයට පත් වන විට මෙරට සේවය කළේ හෙද හෙදියන් 14,000 ක් පමණක් බවත් ගත වූ වසර කිහිපය තුළ එම සංඛ්‍යාව දෙගුණ කිරීමට රජයට හැකි වීම විශාල ජයග්‍රහණයක් බවත් ඇමැතිවරයා කීය.රට පුරා පිහිටි හෙද අභ්‍යාස විද්‍යාලවල පවතින සියලුම අඩුපාඩුකම් සොයා බලා ඒවා නිවැරදි කර සිසුන් පුහුණුවට බඳවා ගන්නා ලෙසට ද අඳාල බලධාරීන්ට උපදෙස් ලබා දී ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n13070913</link>
    <topic>රට දියුණු කරන අතරම ජනතාව අතර ආර්ථික පරතරය අවම කිරීම සඳහා අවශ්‍ය සෑම පියවරක්ම ගන්නවා</topic>
    <author>මහින්ද අලුත්ගෙදර</author>
    <content>ආර්ථික වශයෙන් රට දියුණු කරන අතරම ජනතාව අතර පවතින පරතරය අවම කිරීම සඳහා අවශ්‍ය සෑම පියවරක්ම ගන්නා බව ආර්ථික සංවර්ධන ඇමැති බැසිල් රාජපක්‍ෂ මහතා ප්‍රකශ කරයි.රටක දියුණුවට මෙන්ම රටක් ශක්තිමත්ව ඉදිරියට යාම සඳහා දේශපාලන ස්ථාවරත්වය මෙන්ම විවිධ ආයතනවලට ලබාදෙන නායකත්වයේ ස්ථාවරත්වයද අතිශයින්ම වැදගත් බව පෙන්වාදෙන ඇමැතිවරයා කුඩා ප්‍රමාණයේ ආයෝජකයන් ආරක්‍ෂා කිරීම වෙනුවෙන්ද රජයේ විශේෂ අවධානය යොමු කර ඇතැයි සදහන් කරයි. ඇමැතිවරයා මේ බව සදහන් කළේ කොළඹ පිහිටි ප්‍රදර්ශන හා සම්මේලන මධ්‍යස්ථානයේදී පැවැති "ආයෝජන දිනය - 2013" ප්‍රාග්ධන වෙළෙඳපොල ප්‍රදර්ශනයේ සමාරම්භක අවස්ථාව සඳහා සහභාගි වෙමිනි. ශ්‍රී ලංකාවේ දැවැන්තම ප්‍රාග්ධන වෙළෙඳපොල ප්‍රදර්ශනය වන මෙය ශ්‍රී ලංකා සුරැකුම්පත් හා විනිමය කොමිෂන් සභාව විසින් සංවිධානය කරයි.කොටස් වෙළෙඳපොලට සම්බන්ධ වීම, කොටස් වෙළෙඳපොලේ ඇති අවධානම කළමනාකරණය කරගනිමින් උපරිම ප්‍රතිලාභ ලබන ආකාරය, ඒකකභාර වලට සම්බන්ධ වන ආකාරය, සාංගමික ණයකර, ශ්‍රී ලංකා සුරැකුම්පත් හා විනිමය කොමිෂන් සභාවේ හා කොටස් තැරැව්කාර ආයතනයක කාර්යභාරය ආදිය සම්බන්ධයෙන් සිංහල, දමිල හා ඉංග්‍රීසි භාෂා ත්‍රිත්වයෙන්ම දේශන සිදුකිරීමද මෙහි ඇති විශේෂත්වයයි.මෙහිදී වැඩිදුරටත් අදහස් දක්වමින් බැසිල් රාජපක්ෂ මහතා සදහන් කළේ ශ්‍රී ලංකාවේ ආර්ථිකය දියුණු කිරීමේදී ලෝකයේ අනෙකුත් රටවල් පිළිබඳවද අවධානය යොමු කිරීම ඉතා වැදගත් වන බවත් ප්‍රාග්ධනය අතින් අද ලොව ශීඝ්‍ර දියුණුවක් ලැබූ රටවල් දියුණුවක් ලබා තිබෙනවා සේම බැරෑරුම් ප්‍රශ්නවලටද මුහුණපා ඇති බවත්ය.මෙක්සිකෝවේ සියලුම ප්‍රාග්ධනය ජනගහණයෙන් සියයට තුනකට සීමා වී ඇති බව පෙන්වාදුන් ඇමැතිවරයා ඉන්දියාවේද එම තත්ත්වය උග්‍ර වී තිබෙන බවද රටේ සංවර්ධනය එක තැනකට සිර නොවී සෑම තැනකටම බෙදීයන ආකාරයට ආර්ථික සංවර්ධනය කිරීම ඉතා වැදගත් බවද ප්‍රකාශ කළේය.බස්නාහිර පළාතට පමණක් සීමා වි තිබු සංවර්ධනය මහින්ද චින්තනය ඔස්සේ අද වනවිට උතුර, නැඟෙනහිර, උතුර මැද වැනි දුෂ්කර ප්‍රදේශවලට පවා පැතිරී ගොස් ඇති බව පෙන්වාදුන් ආර්ථික සංවර්ධන ඇමැතිවරයා සුරැකුම්පත් හා විනිමය කොමිෂන් සභාවේ කාර්යභාරය රටේ ඈත ගමවලටද විහිදී ගොස් ඇති බවද විශේෂයෙන්ම පසුගිය වසරේ ගත් ආර්ථික සංවර්ධන ක්‍රියාවලිය හේතුවෙන් ගම්වල ජනතාවගේ මුදල් පරිහරණය වැඩි වී තිබෙන බවද කියාසිටියේය.එදා නිෂ්පාදනය කළ ගොවි ද්‍රව්‍යවල මිල පමණක් නොව ප්‍රමාණයත් වැඩිවී තිබෙන බවද ජනාධිපති මහින්ද රාජපක්ෂ මහතා බලයට පත්වන විට රුපියල් 13 ක්ව පැවැති වී කිලෝව මේ වනවිට රුපියල් 30 දක්වා වැඩිවී තිබෙන බවද සිහිපත් කළ බැසිල් රාජපක්ෂ මහතා එදා ශ්‍රී ලංකාවට ආනයනය කළ බඩ ඉරිගු මේට්ට්‍රික් ටොන් 160,000 අද වගා කරන්නේ ශ්‍රී ලංකාවේ ගොවීන් විසින් බවද පෙන්වා දුන්නේය.ශ්‍රී ලංකා සුරැකුම්පත් හා විනිමය කොමිෂන් සභාවේ සභාපති ආචාර්ය නාලක ගොඩහේවා මහතා මෙහිදී සඳහන් කළේ "ආයෝජන දිනය - 2013" ප්‍රාග්ධන වෙළෙඳපොල ප්‍රදර්ශනය පස්වැනි වරට මෙවර පැවැත්වෙන බවත් මේ වසරේ ප්‍රදර්ශන කුටි 65 ක් පමණ ප්‍රදර්ශනයේ තිබෙන බවත්ය.මහින්ද චින්තන වැඩපිළිවෙල යටතේ විධිමත් වැඩපිළිවෙලක් ආරම්භකර තිබෙන බව සදහන් කළ ඒ මහතා ආසියාවේ ඉතා වැදගත් ස්ථානයක් කරා එට ගෙනයාම අරමුණ වී තිබෙන බවද දේශීය මෙන්ම විදේශීය මූලාශ්‍ර හරහා රටේ ප්‍රාග්ධන ප්‍රමාණය ඉහළ නංවා ගැනීමට කොටස් වෙළෙඳපොල සහයෝගය ලබාදෙන බවද නාලක ගොඩහේවා මහතා පැවසීය.දළ දේශීය නිෂ්පාදිතයෙන් ඇමෙරිකානු ඩොලර් බිලියන 20 ක් මේ රටේ ප්‍රාග්ධන වෙළෙඳපොල මඟින් බව පෙන්වාදුන් ඒ මහතා 2016 වන විට සමස්ත නිෂ්පාදිතයෙන් සියයට 30ක් හෝ ප්‍රාග්ධන වෙළෙඳපොලින් දායකවීම අරමුණ වී තිබෙන බවද මෙය අභියෝගාත්මක ඉලක්කයක් වී තිබෙන බවද ප්‍රකාශ කළේය.මේ වනවිට ශ්‍රී ලංකා සුරැකුම්පත් හා විනිමය කොමිෂන් සභාව මඟින් දස වැදෑරුම් වැඩපිළිවෙලක් සකසා තිබෙන අතර ඒ වෙනුවෙන් වසර තුනක් වෙන්කර තිබෙන බව සදහන් කළ සභාපතිවරයා පසුගිය ඔක්තෝබර් මාසයේදී එය ඉදිරිපත් කළ බව ද ගතානුගතික රාමුවට සිරවී නොසිට මෙවැන්නක් වෙනුවෙන් යොමු වියයුතු බවද කීවේය.ශ්‍රී ලංකාවේ කොටස් වෙළෙඳපොල පසුගිය කාලයේ සියයට 30ක වර්ධනයක් පෙන්නුම් කරන බවද මෙය ආසියාවේ ඉහළට ගෙනඒම සඳහා රජය වැඩපිළිවෙලක් ආරම්භකර තිබෙන බවද ඒ මහතා සිහිපත් කළේය.ශ්‍රී ලංකා මහ බැංකුවේ අධිපති අජිත් නිවාඩ් කබ්රාල්, කොළඹ කොටස් වෙළෙඳපොල සභාපති ක්‍රිෂාන් බාලේන්ද්‍ර, ශ්‍රී ලංකා වරලත් ගණකාධිකාරී ආයතනයේ සභාපති සුජීව රාජපක්ෂ මහත්වරුද මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n13070914</link>
    <topic>13 - අදට ගැළපෙන විදියට සැකසීම ගැනකාටවත් ප්‍රශ්න කරන්න බෑ</topic>
    <author>රක්ෂණ ශ්‍රියන්ත</author>
    <content>1987 ඉන්දුලංකා ගිවිසුම ඉන්දියාව හා ශ්‍රී ලංකාව අතර ඇතිවුන එකක් බවත් එම ගිවිසුම අනුව ස්ථාපති කරන ලද 13 , සංශෝධනය හෝ අහෝසි කිරීමට හෝ උත්සාහ ගැනීමේදී ඉන්දියාව මැදිහත් නොවී දෙමළ ජනතාවගේ අයිතිවාසිකම් නොතකා ඉවත බලා සිටින බවට පුවතක් පසුගියදා උදයන් පුවත්පත ද්වේශසහගත ලෙස පළකර තිබුණි.මේ පුවත පිළිබඳ දිනමිණ අදහස් විමසුවේ මුලතිව් දිස්ත්‍රික්කයේ හිටපු ශ්‍රී ලංකා නිදහස් පක්ෂ පාර්ලිමේන්තු මන්ත්‍රී එස්. කනකරත්න මහතාගෙනි. ඒ මහතා අදහස් දක්වමින් මෙසේ කීය.1987 ඉන්දියාව හා ශ්‍රී ලංකාව අතර ඇතිකරගත් මෙම ගිවිසුමට හා එය පදනම් කරගෙන ස්ථාපති කරන ලද පළාත් සභාවලට දැනට වසර 25ක් ගතවී ඇත.මේ වසර 25 තුළ ශ්‍රී ලංකා සමාජයේ දේශපාලනික, ආර්ථික, සමාජික හා සංස්කෘතිමය වෙනස්කම් රාශියක් ඇතිවී තිබේ.එම නිසා අද පසුබිමට අදාළ වන පරිදි මෙම 13 සංශෝධනය කිරීම පිළිබඳව පුළුල් ලෙස සලකා බැලීම කිසිවකුටත් ප්‍රශ්න කළ නොහැකිය.සමාජ වෙනස්වීම් සමඟ ඉදිරියට යාම අප සියලුදෙනාම අනුගමනය කරන සමාජ යථාර්ථයකි. එසේම වාර්ගික අර්බුදයට විසඳුමක් ලෙස ඉදිරිපත්වුණු මෙම පළාත් සභා ක්‍රමය පිළිබඳව ආරම්භයේ පටන්ම පුළුල් සමාජ කථිකාවක් ශ්‍රී ලාංකීය සමාජය තුළ ඇතිවෙමින් නැතිවෙමින් යළි මතුවෙමින් පැවතගෙන එයි.ඒ නිසා යුද්ධය අවසන් වූ මේ මොහොතේ ඒ පිළිබඳව අතීතාවර්ජනයක් කොට නැවත සලකා බලා සමාලෝචනය කොට තිරසාර සහ පොදු සම්මතයකින් යුතුව ඉදිරි ක්‍රියාමාර්ගයක් ගැනීම කාලෝචිත නොවන්නේද?රටක් හෝ සමාජයක් එසේ නොවන්නේ නම් යෝධ ඩයිනෝසරයන්ට සිදුවූ දේම එම සමාජයටද ඇතිවනු නිසැකය. අනෙක් අතට උදයන් පුවත්පත වෙර දරන්නේ මෙම දේශපාලන ගැටලුවේදී ඉන්දියාව සිය සීමාව ඉක්මවා ශ්‍රී ලංකාවේ මෙම ප්‍රශ්නයට මැදිහත් විය යුතු බවය. දිගුකාලීනව පැවත එන සුහද සබඳතා රාජ තාන්ත්‍රික පරිචයනුත් සැලකිල්ලට ගත් ඉන්දියාව මෙම ප්‍රශ්නයේදී ශ්‍රී ලංකාව සමඟ ඉතා සුහද ලෙස කටයුතු කරමින් සිටී.උතුරේ වාර්ගික අර්බුදය අප රටේ දේශීය ප්‍රශ්නයකි. එය අප විසින්ම පුළුල් ලෙස සාකච්ඡා කොට විවිධ පාර්ශ්වයන්ගේ අදහස් උදහස් විමසා පොදු සම්මතයකින් එකඟත්වයකට පැමිණිය යුතුය.මහින්ද රාජපක්ෂ ජනාධිපතිතුමා මහින්ද චින්තන වැඩසටහනින් ද මෙය පැහැදිලි ලෙසම ඉදිරිපත් කොට ඇත. ඒ නිසාම පාර්ලිමේන්තු තේරීම් කාරක සභාව පත්කොට පුළුල් සාකච්ඡාවකට මග හෙළිකොට තිබේ.එහෙත් උදයන් ලිපිය කියා සිටින්නේ දැනටමත් එම තේරීම් කාරක සභාවට එකසත් ජාතික පක්ෂය හෝ දෙමළ ජාතික සන්ධානය සහභාගි වීමට කැමැත්ත පළකොට නැති බවත් එමනිසා රජයේ නියෝජිතයන් සහ එහි අන්තවාදී පිරිස් පමණක් ගන්නා තීරණ දෙමළ ජනතාවට එරෙහි වියහැකි බවයි.මෙය මුන්ධ ප්‍රකාශයක් වෙයි. මන්දයත් ජාතික වශයෙන් වැදගත්වන ප්‍රශ්නයකදී රටේ ප්‍රධාන විපක්ෂය වන එක්සත් ජාතික පක්ෂය තමන් පත්කළ ජනතාව වෙනුවෙන් තේරීම් කාරක සභාව ඉදිරියට පැමිණි තම මතය ඉදිරිපත් කිරීමත් වාර්ගික අර්බුදයට ස්ථිරසාර විසඳුමක් සෙවීම සඳහා සක්‍රීය දායකත්වයක් ලබා දීම එම පක්ෂයේ මූලික යුතුකම වේ.අවාසනාවකට එම පක්ෂය එයින් බැහැර වී සිටී. උදයන් පුවත්පතේ ලිපියෙන් එකී වගකීම රජය වෙත පැවරීම අයුක්ති සහගතය.එසේම ද්‍රවිඩ ජාතික සන්ධානය මෙයට සහභාගී නොවීම රජයේ වගකීමක් නොවන බව අප සැවොම මතක තබා ගත යුතුය. දෙමළ ජනතාවගේ එකම නියෝජිතයා ලෙස පාරම්බාන දෙමළ ජාතික සන්ධානය මෙම වටිනා අවස්ථාව මගහරිමින් තේරීම් කාරක සභාවට පිටුපෑම මෙම ප්‍රශ්නය විසඳීමට ඇති ප්‍රධානතම බාධාව බව පෙනී යයි.එසේ නම් ඔවුන් මෙම තේරීම් කාරක සභාවට පිටුපෑම මෙම ප්‍රශ්නය විසඳීමට ඇති ප්‍රධානතම බාධාව බව පෙනී යයි.එසේනම් ඔවුන් මෙම තේරීම් කාරක සභාවට පැමිණ දෙමළ ජනතාවගේ හද ගැස්මත් වාර්ගික අර්බුදයට තම විසඳුමත් ඉදිරිපත් කරමින් සක්‍රීය දායකයත්වයක් ලබාදීම උතුරේ තම ඡන්ද දායකයන් වෙනුවෙනුත් මුළු මහත් දෙමළ ජාතිය වෙනුවෙනුත් ඔවුන් විසින් ඉටුකළ යුතු ප්‍රධාන වගකීම හා යුතුකම වේ.එහෙත් දෙමළ ජනතාවටත් තේරීම් කාරක සභාවටත් මෙසේ පිටුපාමින් රජයට චෝදනා මුඛයෙන් කතා කිරීමේ වරද ඔවුන් විසින්ම පිළිගත යුතු වෙයි. එබැවින් උදයන් පුවත්පත කියූ ආකාරයට දෙමළ ජාතික සන්ධානය තේරීම් කාරක සභාවට පිටුපදම ඔවුන්ගේම වරදකි.ඒ නිසා ඒ පිළිබඳව රජයට දොස් පැවරීම මුවහමට තඩි බෑම වැනි මුග්ධ ක්‍රියාමාර්ගයකි. එමනිසා වෙල්ලමුල්ල වයික්කාල් වලින් අවුරුදු 30ක් තිස්සේ උගත් පාඩම්වලින් වත් දෙමළ දේශපාලනඥයන් තම දේශපාලන වගකීම හරි හැටි දැන්වත් තේරුම් ගත යුතුය.ඇතැම් විට වාර්ගික අර්බුදයට විසඳුම තව තවත් කල් ඇදෙන්නේ නම් උදයන් පුවත්පත කියන ආකාරයට එහි වගකීම භාරගත යුතතේ රජය නොව ප්‍රධාන විපක්ෂය සහ දෙමළ ජාතික සන්ධානය බව අවධාරණයෙන් සඳහන් කළ යුතුව ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n13070915</link>
    <topic>රියදුරාගේ ජීවිතය බේරා ගැනීමට එක් වෙඩිල්ලක් සැකකරු දෙසට මුදා හැරියා</topic>
    <author>සිරන්ජනි කුමාරි</author>
    <content>පොලිස් පරීක්ෂක සාගර මහතාගේ අණ කිරීම මත මම රියදුරුගේ ජීවිතය බේරාගැනීම සඳහා මාගේ පිස්තෝලයේ එක් වෙඩිල්ලක් සැකකරු මාමස්මි දෙසට මුදා හැරියැයි පොලිස් විශේෂ බළකායේ පොලිස් පරීක්ෂක අජිත් කුමාර මහතා පැවසීය.කොළඹ අතිරේක මහේස්ත්‍රාත් චතුරිකා ද අල්විස් මහත්මිය හමුවේ ඊයේ (08) පැවැති මේ මහේස්ත්‍රාත් පරීක්ෂණයට සාක්කි දෙමින් සාක්කිකරු එසේ පැවසීය. කොළඹ අපරාධ කොට්ඨාසයේ සහකාර පොලිස් අධිකාරි ප්‍රදීප් රත්නායක මහතා විසින් මෙහෙයවන ලද සාක්කියේ වැඩිදුරටත් සාක්කි දුන් උප පො.ප. හල්පවත්තගේ අජිත් කුමාර මහතා මෙසේ ද කීය.ස්ථානාධිපති සාගර මහතා සමඟ මහා පරිමාණ හෙරොයින් ජාවාරම්කරුවෙකු කප්පම් ගැනීම්, මිනී මැරුම් හා ස්ත්‍රී දූෂකයෙකු වන ජනතාව පීඩාවන්ට පත් කළ පුද්ගලයෙකු අත්අඩංගුවට ගැනීමට අප එදින පිටත් වුණා. රාත්‍රී 2.00ට පමණ අවි ගබඩාවෙන් උණ්ඩ 12 සහිත පිස්තෝලයක් ද ගෙන කණ්ඩායම පොලිස් ස්ථානයෙන් පිටත් වුණා.පොලිසිය - මෙම කණ්ඩායමේ අණ දෙන නිලධාරී කවුද?සාක්කිකරු - පොලිස් පරීක්ෂක සාරංග මහතා‍ෙපාලිසිය - මෙම මෙහෙයුම සඳහා කුමකින්ද පිටව ගියේ ?සාක්කිකරු - ඩබ්ලිව්.පී.කේ.1152 දරන ඩිෆෙන්ඩර් රථයෙන්පොලිසිය - එම මෙහෙයුමේ රාජකාරිය කුමක්ද?සාක්කිකරු - යම් කිසි පුද්ගලයකු අත්අඩංගුවට ගත් පසු ඔහුගේ ආරක්ෂාව සම්බන්ධයෙන් ක්‍රියා කිරීමයි.පොලිසිය - එම කණ්ඩායම කොහේටද ගියේ?සාක්කිකරු - 159 මාලිගාවත්ත ප්‍රදේශයට ගියා.පොලිසිය - එම ප්‍රදේශයට ගිහිල්ලා ඔබ මොකද කළේ?සාක්කිකරු - උප පොලිස් පරීක්ෂක අබේනායක නිලධාරි ඇතුළු කණ්ඩායම 159 වත්ත වටා ආරක්ෂක රාජකාරි සඳහා පිටව ගියා. මා පොලිස් පරීක්ෂක සාගර ගුණසේකර ඇතුළු නිලධාරීන් සමඟ තොරතුරු ලද නිවසට ගියා.පොලිසිය - එහිදී මොකද වුණේ?සාක්කිකරු - පොලිස් පරීක්ෂක සාගරසැකකරුගේ නිවසේ දොරට තට්ටු කළා. එවිට එම නිවසේ ඇතුලේ සිටි කාන්තාවක් පැමිණ දොර විවෘත කළා. පසුව සාගර මහතා අපි පොලිස් විශේෂ බළකායේ නිලධාරීන් බවට එම කාන්තාවට අනන්‍යතාව තහවුරු කළා. එම නිවස සෝදිසි කිරීමට අවශ්‍ය බව දන්වා එම නිවෙස තුළට පොලිස් පරීක්ෂක සාගර, පොලිස් පරීක්ෂක සම්පත්, උප පොලිස් පරීක්ෂක ප්‍රේමලාල්, උප පොලිස් පරීක්ෂක ජයලත්, පොලිස් කොස්තාපල් (6924) ලක්මාල්, කාන්තා පොලිස් කොස්තාපල් (2009) නේරංජලා යන නිලධාරීන් මා සමඟ ඇතුළු වුණා.පොලිසිය - ඔබ එම නිවසේ කොහේද පරීක්ෂා කළේ?සාක්කිකරු - මා එම නිවසේ දෙවන මහලට ගියා.පොලිසිය - දෙවන මහල යනුවෙන් ඔබ අදහස් කළේ කීවෙනි තට්ටුවද?සාක්කිකරු - පළමු තට්ටුව අපි කාමරයට ඇතුළුවනවාත් සමඟ අපි දැක්කා පුද්ගලයකු එම කාමරයේ ජනේලයෙන් ඉවතට පැන යාමට උත්සහ කරනවා. අපේ නිලධාරීන් එතැනට දිව ගොස් එම පුද්ගලයා බඳලා අල්ල ගත්තා.පොලිසිය - ඔහුගේ නම හඳුනා ගත්තද?සාක්කිකරු - ඔහු මාමාස්මි බවට හදුනා ගත්තා. රියදුරු බලපත්‍රය ඔහු සතුව තිබුණා. එම රියදුරු බලපත්‍රයට අනුව මාමාස්මි නොහොත් කාදර් මොහිදීන් අස්මි බවට තහවුරු කර ගත්තා.පොලිසිය - ඊට පස්සේ මොකද කළේ.සාක්කිකරු - සැකකරුව සාගර මහතා බාරයේ රඳවා තිබියදී පොලිස් පරීක්ෂක සම්පත් එම කාමරයේ ඇඳ යට තිබී සුදු පැහැති ‍ෙපාහොර උරයක් එළියට ගත්තා. ඒ තුළ ලී මිට සහිත ටී 56 ගිනි අවිය, ටී 56 ජීව උණ්ඩ 30 ක් පිර වූ මැගසීනයක් හා ජීව අත්බෝම්බ තිබුණා. නිලධාරීන් කණ්ඩායම සැකකරු හා නඩු භාණඩ සමඟ ජීප් රථයට නැංගා.පොලිසිය - කොහේද ගියේ?සාක්කිකරු - ස්වාමීනි, ජීප් රථය කඳවුර දෙසට එන්න පිටත් වුණා.පොලිසිය - අතරමඟදී වාහනය නැවැත්තුවා ද?සාක්කිකරු - ඔව්, සැකකරුගේ ප්‍රශ්න කිරීම සඳහා කඳවුරට යන අතරමඟදී නිදහස් චතුරස්‍රය අසල ප්‍රදේශයේ වාහනය නැවැත්වූවා.පොලිසිය - ප්‍රශ්න කළාද?සාක්කිකරු - කණ්ඩායම් බාර පොලිස් පරීක්ෂක සාගර මහතා එම ස්ථානයේදී ඔහුගෙන් ප්‍රශ්න කළා.පොලිසිය - යම් කරුණක් අනාවරණය වූවා ද?සාක්කිකරු - ඔව්, සැකකරු විසින් ප්‍රකාශ කර සිටියා. ඔහුගේ කණ්ඩායමේ ළඟම සාමාජිකයෙකු වන බොරැල්ල පදිංචි දුෂාන්ත නමැති පුද්ගලයා සතුව තවත් පුපුරන ද්‍රව්‍ය හා අවි ආයුධ තිබෙන බවපොලිසිය - ඉන්පසු මොකද කළේ ?සාක්කිකරු - ඉන්පසු අප නිලධාරි කණ්ඩායම මේ වන විට දෑත්වලට මාංචු දමා තිබූ සැකකරු ද රැගෙන ජීප් රථයෙන් සැකකරු විසින් පවසන ලද දුෂන්ත නමැති පුද්ගලයා හා එම නීතිවිරෝධී අවිආයුධ පුපුරන ද්‍රව්‍ය අත්අඩංගුවට ගැනීමට එම ස්ථානයට පිටත් වුණා.පොලිසිය - ඔබ ගියේ මොන මාර්ගයේ ද?සාක්කිකරු - එම ස්ථානයේ සිට සරණ පාර ඔස්සේ එම ස්ථානයට යෑමට පිටත් වුණා.පොලිසිය - නිලධාරී වාඩි වී සිටි ආකාරය පැහැදිලි කරන්න.සාක්කිකරු - පොලිස් කොස්තාපල් (15696) රාජකරුණා පැද වූ අතර පොලිස් පරීක්ෂක සාගර ඉදිරිපෙළ වම් අසුනේ සිටියා. එම රියදුරු අසුනට පිටුපසින් දකුණු පැත්තේ සැකකරු මාමස්මි රැඳී සිටියා. සැකකරුට පිටුපසින් පොලිස් කොස්තාපල් ලක්මාල්, උප පොලිස් පරීක්ෂක ප්‍රේමලාල් රැඳී සිටියා. පොලිස් පරීක්ෂක සාගර පිටුපස වාහනයේ වම්පස පොලිස් පරීක්ෂක සම්පත් නිලධාරියාද ඊට පිටුපසින් මා ද මාගේ පිටුපසින් උප පොලිස් පරීක්ෂක ජයලත් ද අසුන්ගෙන සිටියා.පොලිසිය - ගමන් කිරීමේදී සිදුවීමක් වූවා ද?සාක්කිකරු - සරණ පාරේ වම්පැත්තට ඇති වංගුව අසල දී ඉදිරියට ජීප් රථය ඇදුණා. වංගුව ආරම්භයත් සමඟ එකවරම සැකකරු විසින් “මට උන්නත් එකයි, මලත් එකයි” කියා වේගයෙන් කෑ ගැසුවා. ඔහුගේ මාංචු සහිත දෑත් දෙක රියදුරු අසුන ඉදිරියට දමා රියදුරුගේ බෙල්ල රියදුරු අසුනට තදවන පරිදි හිරවනසේ මාංචු කුට්ටම දමා පිටුපසට ඇද්දා.පොලිසිය - ඉන්පසු මොකද වුණේ?සාක්කිකරු - එම මොහොතේ ධාවනය වූ වේගයට තරමක් වැඩි වේගයෙන් වාහනය දකුණු පැත්තට රියදුරු පාලනයකින් තොරව ඇදී ගියා. එවිටට මා දැක්කා පොලිස් පරීක්ෂක සාගර මහතා විසින් එක් අතකින් සුක්කානම පාලනය කරන්න උත්සාහ දරනවා. අනෙක් අතින් සැකකරුගේ ග්‍රහණයට ලක් වී සිටින රියදුරු බේරා ගැනීමට උත්සාහ දරනවා.පොලිසිය - ඉන්පසු මොකද වුණේ?සාක්කිකරු - ඒ මොහොත වන විටත් රියදුරුගේ බෙල්ල පැත්තකට පාත් වී තිබුණා. එම කලබලය අස්සේ අප රියදුරුගේ ජීවිතය බේරා ගැනීමට හා තත්ත්වය පාලනය කිරීමට මට එම පුද්ගලයාට වෙඩි තබන්න සිතුණත්, නියෝගයක් නොතිබුණ නිසා එම තත්්ත්වය පාලනය කිරීම සම්බන්ධව කිරීමට දෙයක් සිතා ගන්න අපහසු වුණා.පොලිසිය - වෙඩි තබන්න නියෝගය ලැබුණද?සාක්කිකරු - ඔව්. පොලිස් පරීක්ෂක සාගර මහතා විසින් මට නියෝග කළා වෙඩි තබන්න කියලා. මා එම මොහොතේම රියදුරුගේ ජීවිතය බේරා ගැනීමට හා රියදුරු පාලනයකින් තොරව අනතුරක්වීමට යන ජීප් රථයේ ගමන් කරමින් සිටි නිලධාරීන්ගේ ජීවිත ආරක්ෂාව සඳහා තත්ත්වය පාලනය කිරීමට නියෝග ලද විගස මාගේ පිස්තෝලයෙන් එක් වෙඩිල්ලක් සැකකරු දෙසට මුදා හැරියා.පොලිසිය - ඉන් පසු මොකද වුණේ?සාක්කිකරු - වෙඩි තැබීමත් සමඟ ජීප් රථය මාර්ගයෙන් දකුණු පසට ගොස් ගසක වැදී වේගයෙන් නැවතුණා. සැකකරුගේ ඔලුවෙන් ලේ ගලනවා දැක්කා.පොලිසිය - රියදුරු පිළිබඳව බැලුවද?සාක්කිකරු - සැකකරු වෙඩිල්ලෙන් අඩපණ වුණා. රියදුරු පරීක්ෂා කළා. මඳ සිහිගතියෙන් සිටිනවා දුටුවා.පොලිසිය - වෙඩි නොතැබුවා නම් මොනවා වෙයිද?සාක්කිකරු - රියදුරුගේ ජීවිතය නැතිවෙන්න තිබුණා. ජීප් රථය අනතුරට පත් වී ජීප් රථයේ ගමන්ගත් සියලු නිලධාරීන් අනතුරට පත් වීමට ඉඩ තිබුණා.පොලිසිය - සැකකරු පරීක්ෂා කළාද?සාක්කිකරු - පොලිස් පරීක්ෂක සාගර මහතා විසින් සැකකරු පරීක්ෂා කළා. අනතුරුව සැකකරු මිය ගොස් ඇති බව කිව්වා.පොලිසිය - රියදුරුට මොකද කළේ ?සාක්කිකරු - ඒ අවස්ථාවේදී පොලිස් පරීක්ෂක සාගර විසින් විශේෂ කාර්ය බළකා මූලස්ථානයට දුරකථනයෙන් සිද්ධිය දැනුම් දී නිලධාරීන් කණ්ඩායමක් හා වාහනයක් එතැනට ගෙන්වා ගත්තා. රියදුරු එම වාහනයේ කොළඹ ජාතික රෝහලට පිටත් කර හැරියා.පොලිසිය - මහේස්ත්‍රාත්තුමා එම ස්ථානයට ආවාද?සාක්කිකරු - ඔව්, සැකකරු මා විසින් හඳුනාගනු ලැබුවා.මෙහිදී මේ මෙහෙයුමට සහභාගි වූ රියදුරු වන දිසානායක මුදියන්සේලාගේ සරත් චන්ද්‍ර රාජකරුණා මහතා ද සාක්කි ලබා දුන්නේය.පොලිසිය - 2013/7/4 ඔබේ රාජකාරිය කවරේද?සාක්කිකරු - උප පොලිස් පරීක්ෂක සාගර මහතා විසින් මාලිගාවත්ත ප්‍රදේශයේ බිහිසුණු බියවැද්දීම්. මංකොල්ලකෑම්, කප්පම් ගැනීම්. සිදු කරන සැකකරුවෙකු අත්අඩංගුවට ගැනීම සඳහා මෙහෙයුමකට සූදානම් වන ලෙස අණ ලැබුණා.පොලිසිය - ඔබගේ රාජකාරිය කුමක්ද?සාක්කිකරු - රියදුරු වශයෙන් මාලිගාවත්ත ප්‍රදේශයට ජීප් රථයෙන් පිටත්වුණා. රාත්‍රී 2.00ට පමණ පිටත් වුණා. මාලිගාවත්ත පොලිසිය අසල ඇති අතුරුපාරක ජීප් රථය දමා නැවැත්වූවා. මට වාහනය තුළ ඉන්න කියලා සාගර මහතා ඇතුළු කණ්ඩායම වත්ත ඇතුළට ගියා. මඳ වේලාවකින් සැකකරුවෙකුට මාංචු දමාගෙන ආවා. ජීප් රථයට ඔහු නංවා විශේෂ කාර්ය බළකා මූලස්ථානය වෙත යන්න සාගර මහතා අණ කළා.පොලිසිය - සැකකරු ඔබ දුටුවද?සාක්කිරු - ඔව්. ජීප් රථයේ මාගේ පිටුපස ආසනයේ ඔහු වාඩි වුණා. පොහොර උරයක් සාගර මහතා ගෙන ආවා. මරදාන හරහා නිදහස් චතුරශ්‍රය දෙසට වාහනය පැදෙව්වා.පොලිසිය - යම් තැනක නවත්වන්න අණ කළාද?සාක්කිකරු - නිදහස් චතුරස්‍රය ආසන්නයේ නවත්වන්න නියෝග ලැබුණා. පසුව සාගර මහතා සැකකරුගෙන් ප්‍රශ්න කළා. පසුව බොරැල්ල ප්‍රදේශයට රථය ධාවනය කරන්න නියෝග ලැබුණා.පොලිසිය - යම් කිසි සිදුවීමක් වුණා ද?සාක්කිකරු - ඔව්, වංගුව ආසන්නයේ දී පිටුපසින් ශබ්දයක් ආවාත් සමඟම මාගේ බෙල්ල තද කළා. හුස්ම ගැනීම අපහසු වුණා. සාගර අනතුරක් කියලා කෑ ගැසුවා. සුක්කානමෙන් දෙඅත් ඉවත් වුණා. බෙල්ලේ තිබූ මාංචු ඉවත් කරන්න උත්සහ කළා. වාහනය ඉවතට යනවා දැනුණා. ඉන්පසු මට කිසිවක් මතක නැති වුණා සිහිය එන විට රෝහලේ සිටියා. එක් දිනක් රෝහලේ නේවාසිකව ප්‍රතිකාර ලැබුවා.පොලිසිය - සිද්ධිය පසුව දැනගත්තාද?සාක්කිකරු - ඔව්. මාගේ ජීවිතය බේරා ගැනීම සඳහා පිටුපස අසුනේ සිටි නිලධාරීන් සැකකරුට වෙඩි තැබුවා කියලා දැන ගත්තා. මිය ගිය සැකකරු මාමාස්මි බව දැන ගත්තා.මෙම සිද්ධිය සම්බන්ධයෙන් සාක්කි විභාගය අවසන් කළ අතිරේක මහේස්ත්‍රාත් චතුරිකා ද අල්විස් මෙනවිය මරණ පරීක්ෂණ නියෝගය සඳහා ප්‍රධාන මහේස්ත්‍රාත් ගිහාන් පිලපිටිය මහතා වෙත නඩුව යොමු කළ අතර මේ මස 15 දින නියෝගය සඳහා කල් තැබිණ.කුරුඳුවත්ත ස්ථානාධිපති පොලිස් පරීක්ෂක නලින් ජයසුන්දර, සැරයන් මෙන්ඩිස් හා සිසිර යන අය පැමිණිල්ල මෙහෙයවීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n13070916</link>
    <topic>නිල්වලා යෝජනා ක්‍රමය අසාර්ථක වුණේ දොස්තර වික්‍රමසිංහ එදා කී දේ නොපිළි ගත් නිසයි</topic>
    <author>ජයසිරි පේදුරුආරච්චිගන්දර සමූහ, මාතර විශේෂ</author>
    <content>නිල්වලා ගඟ යෝජනා ක්‍රමයට හොඳම යෝජනාව ගෙන ආවේ දොස්තර වික්‍රමසිංහ මහතා බවත් එය නොසලකා නිල්වලා යෝජනා ක්‍රමය ක්‍රියාත්මක කර එක්සත් ජාතික පක්ෂය අත පුච්චාගත් බවත් මාතර දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී බුද්ධික පතිරණ මහතා පැවසීය.ශානි ජයවර්ධන විසින් රචිත කෘතිය ඇසුරින් දක්ෂිණ අධිවේගී මර්ගයේ ඉදිකිරීම් හා සංවර්ධන කටයුතු සම්බන්ධයෙන් කුසලා වෙත්තසිංහ මහත්මිය රචිත “ගමන් මගක කථාව” යන කෘතිය එළිදැක්වීමේ අවස්ථාවට එක්වෙමින් බුද්ධික පතිරණ මහතා මේ අදහස් දැක්වීය.ඉකුත් 02දා මාතර තැපැල් කාර්යාලයීය ශ්‍රවණාගාරයේ දී පැවති උත්සවයේ දී වැඩිදුරටත් අදහස් දක්වමින් මන්ත්‍රීවරයා මෙසේ ද කීවේය.නිල්වලා යෝජනා ක්‍රමය ගංවතුර වළක්වන්න පමණක් සීමා කිරීමයි ප්‍රශ්නය. නිල්වලා ගඟේ දිග කිලෝමීටර් හැත්තෑවයි. එය ගොත්ගල කන්දෙන් පටන්ගෙන මාතර තොටමුණෙන් මුහුදට වැටෙනවා.නිල්වලා යෝජනා ක්‍රමය බහුකාර්ය යෝජනා ක්‍රමයක් ලෙස ක්‍රියාත්මක විය යුතුයි. එහෙත්, ක්‍රියාත්මක වූ යෝජනා ක්‍රමය නිසා යම් පිරිසකට සෙත සැලසෙනවිට පවුල් තුන්දහසක් අනාරක්ෂිත වුණා. ලංකාවේ ඉදිරියේ දී ඉදිවන අධිවේගී මාර්ගවලදී අතීතයේ පාඩම් ඒ සඳහා භාවිත කළ යුතුයි. නිල්වලා ගඟේ ජලයෙන් නිල්පාට, කොළපාට, අප කාටත් ගැලවිය නොහැකියි.එදා නිල්වලා ගඟ සම්බන්ධයෙන් 1960දී දොස්තර වික්‍රමසිංහ මහතා යෝජනා කළ දේ අසා ඔහු කොමියුනිස්ට් නිසා ප්‍රධාන පක්ෂ දෙකම ගණන් ගත්තේ නැහැ.එතුමාගේ යෝජනාව අනුව අකුරැස්ස දෙදියගල ජල පොම්පාගාරය ඇතිකළා නම් ගුරුත්වබලයේ ආධාරයෙන් අපූරුවට මාතරට ජලය ලබාදෙන්න තිබුණා.එය නො අසා සෑදූ පොම්පාගාරවල අද වැලි පිරීම ඬසා කෝටි ගණන් වියදම් කර කරදිය බාධක බණ්ඩත්තර ප්‍රදේශයේ ඉදිකරන්න සිදුවෙලා තිබෙනවා.ඉතිං, යම් සංවර්ධනයක් සිදුකරන විට ඇතිවිය හැකි බලපෑම් හා ඉන් පීඩාවට පත්වන පිරිස් පිළිබඳ “ගමන් මගක කථාව“ පොතේ කුසලතා වෙත්තසිංහ මහත්මිය අපූරුවට සටහන් කර ඇති. තවම මේ පොත මට කියවන්න නොහැකි වූවත් දැනට සිදු කළ විස්තර කිරීම් තුළින් එය අපූරු කෘතියක් බව විශ්වාසයි.මේ අවස්ථාව අමතා හිටපු පරිපාලන නිලධාරී චන්ද්‍රසේන මාලියද්ද, මන්චි කුමාරසිරි මහත්ම මහත්මීහු ඇතුළු තවත් කීපදෙනෙකු අදහස් දැක්වූ අතර, මාධ්‍යවේදීන්, වෘත්තිකයින්, තරුණ තරුණියන් ඇතුළු පිරිසක් ද මේ අවස්ථාවට එක්වූහ. උත්සවය සංවිධානය කර තිබුණේ දරිද්‍රතා විශ්ලේෂණ කේන්ද්‍රයයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=n13070917</link>
    <topic>වලව විශේෂ ගොවි බල ප්‍රදේශයේ ජන ජීවිතය උසස් කිරීමට පියවර</topic>
    <author>හම්බන්තොට දිස්ත්‍රික් සමූහ</author>
    <content>ශ්‍රී ලංකා මහවැලි සංවර්ධන අධිකාරියේ වලව විශේෂ ගොවි බල ප්‍රදේශයේ ගොවි පවුල් 35,000කගේ ජන ජීවිතය නංවාලීමට පියවර ගැනේ.මේ යටතේ ගොවි පවුල් වගා කෙරෙන ගොඩ මඩ බිම් ප්‍රමාණය අක්කර 75,000කි. ප්‍රදේශයේ ඇති ගොවි සංවිධාන සංඛ්‍යාව 284ක් වෙයි. මෙම ගොවි සංවිධානවලින් තෝරාගත් ගොවි සංවිධාන 34ක් ආදර්ශ ගොවි සංවිධාන වශයෙන් වැඩි දියුණු කොට ගොවි පවුල් වගාවන් සඳහා වැඩි අවධානයක් යොමු කරවා පවුල්වල ආර්ථික සාමාජික සංස්කෘතික යන අංශ නියෝ්ජනය කෙරෙමින් එම අංශ ඉහළ නංවා ගොවි පවුල්වලට සෙත සළසන බව ඇඹිලිපිටිය නේවාසික ව්‍යාපාර කළමනාකාර එම්. එම්. අසංක ගුණතිලක මහතා පැවැසීය.ගොවි පවුල්වල ජීවන තත්ත්වය ඉහළ නැංවීමට ක්‍රියාකිරීම යටතේ අගුණකොළපෑලැස්ස කොට්ඨාස කළමනාකාර කාර්යාලීය බල ප්‍රදේශයේ ඩී හය යාය පහළොව සමඟි ගොවි සංවිධාන ප්‍රජා ශාලාවේදී ගොවීන් දැනුවත් කෙරෙමින් ගුණතිලක මහතා එසේ කීය.එහිදී වැඩිදුරටත් කතා කළ ඒ මහතා මෙසේද පැවසීය. ගොවිතැන ලොව පළමූ වෘත්තියයි. ලොව කෝටි 820ක් ජනතාවට ආහාර ලබා දෙන්නේ ගොවීනුයි. ගොවිතැනට ජලය ලබාදීමට රජය විශාල මුදලක් වියදම් කරනවා. ජල කළමනාකරණය ඉතාම වැදගත් වෙනවා. හිඟ සම්පත් පමණයි කළමනාකරණය කරන්නේ. ඉඩම් වාරිමාර්ග කෘෂිකර්මය සංස්කෘතිකමය ගුණාංග යන මේ සතරින්ම වලව ගොවීන් නඟා සිටුවනවා.ගෙවතු සංවර්ධනයට සුවිශේෂී අවස්ථාවක් ලබා දෙනවා. 2013 – 12 – 31 වන විට වලව සියලු ගොවි ගැටලු විසඳෙන්න ඕන. ප්‍රදේශයේ විහාරස්ථාන 115න් 64කට පූජා ඔප්පු ලබාදී තිබෙනවා. 2014 වර්ෂයේ අනෙක් විහාරස්ථානවලටත් පූජා ඔප්පු ලබා දෙන බව ගුණතිලක මහතා කීය. අඟුණකොළපෑලැස්ස කොට්ඨාස කළමනාකාර ඒ. කොඩිතුවක්කු මහතාද කතා කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=r1307091</link>
    <topic>අනුරපුර ‘සති පොළේ’ වෙළෙන්දෝ පාරිභෝගිකයන් නොමරා මරති</topic>
    <author>තෙන්නකොන් කුලසේකර</author>
    <content>අනුරාධපුර “සති පොළෙ”් හොර කිරුම් මිනුම් උපකරණ උපයෝගි කොට ගනිමින් කුට වෙළෙඳුන් සිත් සේ පාරිභෝගිකයන් ගසාකමින් සිටිති.හොර තරාදි පඩි හා මිනුම් උපකරණ පිළිබඳ පාරිභෝගිකයන් වගකිව යුත්තන්ට පැමිණිලි කළත් මේ හොර කිරුම් මිනුම් උපකරණ පරීක්ෂා කිරීමට මෙතෙක් පියවර ගෙන නැති බවට චෝදනා නැගේ.අඩු බරට එළවළු මාළු කිරන විටත් පොල්තෙල් හොර මිනුම් උපකරණවලින් මනින විටත් ඒ පිළිබඳ ප්‍රශ්න කරන පාරිභෝගිකයන්ට නින්දා අපහාස හා තර්ජනය කරන බව පාරිභෝගිකයෝ රුසක් “ දිනමිණට “ පැවසුහ.කුට වෙළෙඳුන්ට පාරිභෝගිකයින් ගසා කෑමට තවදුරටත් ඉඩ නොතබන ලෙස මහජනතාව වගකිව යුත්තන්ගෙන් ඉල්ලා සිටිති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=r1307092</link>
    <topic>ආබාධිත කතගේ ගේ සුද්ද කළ ඥාති දියණිය සිපිරිගෙට</topic>
    <author>බලපිටිය සමූහ දිලිප් නිශ්ශංක</author>
    <content>ආබාධිත කාන්තාවකගේ නිවෙසේ තිබූ රුපියල් එක්ලක්‍ෂ තිස්දහසක් වටිනා රන් භාණ්ඩ සොරකම් කළ ඥාති දියණියක් කොස්ගොඩ පොලිසිය විසින් අත්අඩංගුවට ගෙන බලපිටිය මහේස්ත්‍රාත් අසංග බෝදරගම මහතා වෙත ඉදිරිපත් කිරීමෙන් පසුව මේ මස 17 දක්වා රක්ෂිත බන්ධනාගාර ගතකිරීමට ඊයේ (04) නියෝග කළේය.එසේ රක්ෂිත බන්ධනාගාර ගතකරන ලද්දේ කොස්ගොඩ බාන්වැල්දූව පදිංචි චානිකා රෝහිනි (20) නමැති එක්දරු මවකි. සැකකාරිය ආබාධිත නැන්දණිය සහ මාමා ආබාධිත තත්ත්වයේ සිටිමින් රැකියාවක් කර සොයාගත් මුදලින් මිලදී ගත් රන් භාණ්ඩ සොරකම් කරගෙන ගොස් තිබේ.මොවුන් අවශ්‍යතාවකට රන් භාණ්ඩ සොයා බැලීමේදී ඒවා නොමැතිවීම නිසා කොස්ගොඩ පොලිසියට පැමිණිලි කර තිබේ. කොස්ගොඩ පොලිසියට කරන ලද පැමිණිල්ලකට අනුව නිවෙසට නිතර පැමිණි ඥාති දියණිය අත්අඩංගුවට ගෙන කොස්ගොඩ පොලිසියේ අපරාධ අංශයේ ස්ථානාධිපතිවරයා සිදුකළ ප්‍රශ්න කිරීමේදී ඌරගහ සහ අම්බලන්ගොඩ රත්තරන් වෙළෙඳසල්වලට උකස් කර තිබූ රන් දම්වැල, මුද්ද සහ අත් පලඳනාව සොයාගත් බව පොලිසිය අධිකරණයට දන්වා සිටියේය.කොස්ගොඩ පොලිසියේ ස්ථනාධිපති ලාල් උඩුගම මහතාගේ උපදෙස් මත අපරාධ අංශයේ ස්ථානාධිපති ජනක සම්පත්, පො. කො. වීරසේකර, පො. කො. නිලන්ත මහත්වරු වැටලීමට එක්වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=r1307093</link>
    <topic>දෙහිවල සතුන්වත්තේ සීබ්‍රා අම්මට පුංචි පැටියෙක්</topic>
    <author>බොරලැස්ගමුව සමූහසෙනෙවිරත්න කහටපිටිය</author>
    <content>දෙහිවල සත්ව උද්‍යානයට චීනයේ ජීයදන් සියෑක් සත්ව උද්‍යානයෙන් පරිත්‍යාග කර තිබූ සීබ්‍රා ගෑනු සතකු ඊයේ (7දා) රාත්‍රී සීබ්‍රා පැටියකු ප්‍රසුත කළාය.ඒ අනුව දෙහිවල සත්ව උද්‍යානයේ දැනට සීබ්‍රා සතුන් හයදෙනෙකු සිටින අතර ඉන් දෙදෙනකු පිරිමි සතුන් වන අතර හතර දෙනෙකු ගැහැනු සතුන් බවද සත්ව උද්‍යානයේ උසස් නිලධාරියෙක් දිනමිණට පැවැසීය.මෙම සීබ්‍රා සතුන් අප්‍රිකානු සීබ්‍රා ගණයට අයත් වන අතර සීබ්‍රා පැටියාද මහජන ප්‍රදර්ශනයට තබා ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=r1307094</link>
    <topic>අතුරුදන්වූ චමින්ද ගැන මාස 9ක් තිස්සේ තොරතුරක් නෑ</topic>
    <author>අහංගම සමූහ ආර් එල් දීයගහගේ</author>
    <content>බණ්ඩාරවෙල නායබැද්ද කදු මුදුනේ පිහිටි ස්වාධීන රූපවාහිනී සම්ප්‍රේෂන කුලුනේ පොදු සේවා සහායකයෙකු ලෙස සේවය කළ තල්දූව ගමගේ චමින්ද අරුන ශාන්ත සේවයේ යෙදී සිටියදී අතුරුදහන්ව මාස නවයක් ගතව ඇතත් මෙතෙක් ඔහු පිළිබද කිසිම තොරතුරක් නැතැයි චමින්දගේ බිරිද වන බුද්ධිකා කුමාරි ලියනගේ පවසන්නීය.අහංගම වේරදුගොඩ පදිංචිව සිටි චමින්ද අරුණ ශාන්ත 34 හැවිරිදි දෙදරු පියෙකි. චමින්දගේ අතුරුදන් වීම නිසා ඔහුගේ බිරිද සමග අවුරුදු හතරක සහ දෙකක දරු දෙදෙනාද අද ඉතා ඉතා අසරණ තත්වයට පත්ව සිටියි. සැමියාගේ අතුරුදන් වීම නිසා ජීවත් වීමට මගක් නොමැතිව ඇය තම දරු දෙදෙනා සමග මාතර කඹුරුගමුවේ පිහිටි සොහොයුරන්ගේ නිවසේ පදිංචියට ගොස් සිටියි.චමින්දගේ අතුරුදහන් වීම පිළිබද දිනමිණ පුවත්පත මගින් තොරතුරු හෙළිකොට සැමියා සොයා දීමට උදව් වන ලෙස බුද්ධිකා ඉල්ලීමක් කර සිටියි.සැමියා මුලින්ම රැකියාවට බැදුනේ 2005 අවුරුද්දේ බත්තරමුල්ල ප්‍රධාන විකාශනාගාරයට. ඊට පස්සේ 2009 නායබැද්ද සම්ප්‍රේෂනාගාරයට මාරු  කළා. නායබැද්ද සිට සැමියා දිනපතාම දුරකතනයෙන් කතා කළා. පසුගිය අවුරුද්දේ ඔක්තෝම්බර් 02 වැනි දින උදේ 7 ට වෙනදා වගේම දරුවන් ගැන විමසුවා.නමුත් ඊට පස්සේ කතා කළේ නැහැ.මම දිගටම චමින්දගේ දුරකතනයට කතා කළා.නමුත් ප්‍රතිචාරයක් ලැබුනේ නෑ. දවල් දොලහට විතර මම නැවතකතා කළා. ඒ වෙලාවේ චමින්දගේ මිතුරෙක් චමින්දගේ දුරකතනයෙන් කතා කළා. ඒ අය කීවා චමින්ද දුරකතනය කාර්යාලයේ දමා එළියට ගිහින් තව පැය භාගයකින් විතර නැවත කතා කරන්න කියා කීවා. එවිට මම කීවා බුද්ධිකාට කතා කරන්න කියා. චමින්ද කතා නොකළ නිසා පැය භාගයකට පස්සේ මම නැවත කතා කළා. ඒ වෙලාවේ චමින්දගේ දුරකතනය ක්‍රියා විරහිත කර තිබුණා. චමින්ද කිසිම විටක දුරකතනය ක්‍රියා විරහිත කරන්නේ නැහැ.වැසිකිළියට ගියත් එය ගෙන යනවා. දුරකතනය ක්‍රියා විරහිත නිසා බත්තරමුල්ල ප්‍රධාන කාර්යාලයට කතා කොට නායබැද්ද සම්ප්‍රේෂන කුලුනේ දුරකතන අංකය ඉල්ලා ගෙන චමින්දගේ මල්ලී කතා කළා. චමින්ද එළියට ගිහින් තවම ආවේ නැහැ කියා නායබැද්දෙන් කීවා. ඊට පසුව සවස හයයි තිහට විතර ඇමතුමක් ලැබුණා චමින්ද උදේ අටයි තිහට විතර වතුර මෝටරය ක්‍රියාත්මක කරන්න තව පිරිසක් සමග ගියා ඒ අයට බඹරු ඇනලා හතර දෙනෙක් ආවා. අනිත් අය සී සීකඩ දුවලා බේරිලා නමුත් චමින්ද ආවේ නැහැ කියා කීවා.මේ සිද්ධිය දැනගත් වහාම චමින්දගේ  සහෝදරයින් වෑන් එකක් අරගෙන රාත්‍රී හතටවිතර නායබැද්ද බලා පිටත් වුනා. 3 වැනි දින උදේ සහෝදරයින් චමින්ද සෙවීමට පටන් අරගෙන තිබුණා. මුල් දිනයේ දියතලාව හමුදා කදවුරේ සෙබලු හතලිහක් පනහක් පමණ යොදවා චමින්ද සොයා තිබුණා. නමුත් සොයා ගන්න බැරි වෙලා. සිද්ධිය වූ දිනම ස්වාධීන රූපවාහිනී සේවයෙන් පොලීසියේ පැමිණිල්ලක් දමා තිබුණා. නමුත් මෙතෙක් සැමියා ගැන කිසිම තොරතුරක් නැහැ. සැමියා අතුරුදන් වී මාස නවයක් ගතවුණා.මේ නිසා අපි අසරණ වෙලා. රුපියල් ලක්ෂ හතරක බැංකු ණයක් අරගෙන සැමියා අහංගම වේරදුගොඩ අලුතෙන් ගෙයක් හදන්න පටන් ගත්තා. වහල දක්වා බැමි බැදලා ලක්ෂ හතරෙන් තව දෙකක් චමින්දගේ බැංකු ගිණුමේ තියෙන්නේ. තාත්තා කවද්ද එන්නේ කියා දරුවන් අහනවා. මාසෙකට රුපියල් 10800ක් බැංකු ණය ගෙවන්න ඕන. මමත් දරු දෙදෙනාත් දැන් ජීවත් වෙන්නේ මගේ  සහෝදරයින් ළඟ සහෝදරයින්ටත් මේක මහා කරදරයක්.සැමියාගේ අතුරුදහන් වීම පිළිබද මහින්ද රාජපක්ෂ ජනාධිපතිතුමාටත් මම කිව්වා. ඊට පසු එතුමා ස්වාධීන රූපවාහිනි සේවයට උපදෙස් දී තිබුණා මට පිහිට වන ලෙස.ඒ අනුව සැමියාගේ වැටුපෙන් භාගයක් ලෙස දැනට රුපියල් 7500ක මුදලක් මාසිකව මට ලැබෙනවා. මම මුහුණපා සිටින අවස්ථාවේ හැටියට එය විශාල සහනයක්. අතිගරු ජනාධිපතිතුමාට ඒ පිළිබද ස්තුතිය පුදකරනවා. ඒ වගේම ජනාධිපතිතුමාගෙන් මා නැවත ඉල්ලා සිටින්නේ අතුරුදහන් වී සිටින මගේ සැමියා සොයා දෙන ලෙසයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=r1307095</link>
    <topic>අනුරාධපුර අලෙවි සංකීර්ණයේ තෙමහල් ගොඩනැඟිල්ලේ ඉදිකිරීම් අවසන් අදියරේ</topic>
    <author>තෙන්නකෝන් කුලසේකර</author>
    <content>රුපියල් මිලියන එකසිය අටක වියදමෙන් අනුරාධපුර නගරයේ ඉදිකෙරෙන උතුරු මැද පළාත් කර්මාන්ත දෙපාර්තමේන්තුවේ අළෙවි සංකීර්ණයේ තෙමහල් ගොඩනැඟිල්ලේ ඉදිකිරීම් කටයුතු අගොස්තු මස අවසන් වීමට පෙර සම්පුර්ණයෙන් නිම කරන ලෙස උතුරු මැද පළාත් ප්‍රධාන ඇමැති එස්. එම්. රංජිත් සමරකොන් මහතා උපදෙස් දී ඇත.කර්මාන්ත අලෙවි සංකීර්ණයේ නිරීක්ෂණ චාරිකාවට සහභාගී වූ ප්‍රධාන ඇමතිවරයා වෙළෙඳසල් විසි හයකින් ද කාර්යාලයකින් ද සමන්විත අලෙවි සංකීර්ණය පරීක්ෂා කළ අතර උතුරු මැද පළාත් ග්‍රාමීය කර්මාන්තයන් හි නියැළි සිටින්නන්ගේ ආර්ථිකය සවිමත් කිරීම කඩිනම් කළ යුතු බවත් මේ වෙළෙඳ සංකීර්ණය දෙස් විදෙස් සංචාරකයන්ගේ සිත් ඇද බැඳ තබන ස්ථානයක් බවට පත් කළ යුතු බවත් විශේෂයෙන්ම දෙස් විදෙස් සංචාරකයන්ට සිහිවටන, තිළිණ මිලදී ගැනීමේ අවස්ථාව උදා කර දිය යුතු බවත් පැවසීය.වසර ගණනාවක් තිස්සේ ඉදිවෙන මේ කර්මාන්ත අලෙවි සංකීර්ණය අගොස්තු මස විවෘත කිරීමට අපේකෂා කරන බවද ඔහු කීය. මේ අවස්ථාවට පළාත් කර්මාන්ත ඇමැති කේ. එච්. නන්දසේන, පළාත් කර්මාන්ත අධ්‍යක්ෂ ටී. එච්. කේ. බී ප්‍රේමතිලක මහත්වරුද මේ අවස්ථාවට සහභාගී වී සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=r1307096</link>
    <topic>පුත්තලමේ අලි - මිනිස් ගැටුම නිමා වේද?</topic>
    <author>පුත්තලම දිසා විශේෂලංසගේ සිරිවර්ධන</author>
    <content>වසර ගණනාවක් විසඳා ගැනිමට නොහැකි වූ ගම්, බිම් කුඹුරු, පුරන් කරමින් මිනිස් ජීවිත බිල්ලට ගනිමින් පුත්තලම දිස්ත්‍රික්කයේ වල් අලි උවදුරට තිත තැබීමට ගුවන් සේවා ඇමැති පි‍්‍රයංකර ජයරත්න මහතාගේ උත්සාහයෙන් පසුගියදා අවස්ථාව උදා විය.මේ මස 15 වෙනදා සිට පියවර තුනක් මත ආණමඩුව, පුත්තලම, නවගත්තේගම, වනාතවිල්ලුව ප්‍රාදේශීය ලේකම් කොට්ඨාස තුළ වල් අලින් එලවා විදුලි වැට සම්පූර්ණයෙන් ඉදිකොට අවසන් කිරීමට එකඟ වී ඇත.මේ වල් අලි තබ්බෝව, විල්පත්තු යන අභයභූමි වන රක්ෂිතයන් වෙත පලවා හැරීමට යෝජිත වේ.මේ වනවිට ගම්මාන තුළට කඩා වැඳී සිටින වල් අලින්ගේ සංඛ්‍යාව 148ක් බව වන ජීවී නිලධාරීන් දන්වයි. දැනට ඉදිකර ඇති විදුලි වැට කිලෝමීටර් 233කි. ඉදිරියට කි. මි. 53ක් ඉදිකළ යුතුව ඇත. මේ වනවිට මිලියන 135ක ප්‍රතිපදාන යොදවා ඇති බව දිසා ලේකම් කාර්යාලයේ සංඛ්‍යා ලේඛන පෙන්වයි.විල්පත්තුව වැනි අති විහාල භූමියක වල් අලින්ට අවශ්‍ය ආහාර වගා කර දීමට නොහැකි මන්ද යන්න වර්තමානයේ අපිට ප්‍රශ්නයක් බව පවසන මහජන නියෝජිතයින් වන ජීවී නිලධාරීන්ගේ ක්‍රියාකාරකම් දැඩි දෝෂ දර්ශනයට පත් කෙරෙන අදහස් ඉදිරිපත් කළේය.වන ජීවී අමාත්‍යාංශයේ ලේකම් උදේශි වික්‍රමසිංහ, වයඹ පළාත් වනජීවී සහකාර අධ්‍යක්ෂ එච්. පී. සුමනසේන යන මහත්වරුන් වයඹ උතුරු මැද පළාත් නිලධාරීන්, ප්‍රාදේශීය ලේකම්වරු ඇතුළු පිරිස් මේ රැස්වීමට පුත්තලම දිස්ත්‍රික්කයේ දිසා ලේකම් ඇම්. කිංස්ලි ප්‍රනාන්දු මහතාගේ ආරාධනයෙන් එක් විය. අවශ්‍ය ප්‍රතිපාදන ආර්ථික සංවර්ධන අමාත්‍යාංශයෙන්, පළාත් සභාවෙන්, දැයට කිරුළ වැඩසටහනින් වෙන්කර ගත හැකි බව සිවිල් ගුවන් සේවා ඇමැති ප්‍රියංකර ජයරත්න මහතා පැවැසීය.විදුලි වැට නඩත්තු කිරීම හා රැකගැනීම සිවිල් ආරක්ෂක බළකාය මඟින් සිදුකිරීම වැදගත්ව ඇත. වසර ගණනාවකට පසුව හෝ වල් අලින් වෙනුවෙන් ගන්නා මේ තීරණය වැදගත් වන්නේ පසුගිය වසර 03ක කාලය තුළ මිනිස් ජීවිත 38ක්, වල් අලින් 19ක්, වගා කල ඉඩම් අක්කර 1460ක් අහිමි වූ බැවිනි.දේශපාලන බලධාරින්, රාජ්‍ය නිලධාරීන් මෙන්ම මහජන නියෝජිතයින්ද නැවත එවැන්නක් නොවීමට බලා ගත යුතු වන්නේ යම් යම් අසීරු අවස්ථාවල රාජ්‍ය නිලධාරින් ආත්ම ශක්තිය ඇත්තවුන් මෙන් ගුටි නොකෑමටත් දර කෑල්ලක් කඩා ගැනීමට වන වඳුලට යන්නවුන්ගේ ජීවිත ආරක්ෂා වීමටත්, රෑ–දවල් ගංගාවල ඇවිදින්න ගම් වැසියන්ට තිබූ අයිතිය තහවුරු වීමටත් සහතික වීම මතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=s1307091</link>
    <topic>ශ්‍රී ලංකා මලල ක්‍රීඩාවේ නව පිබිදීමක්</topic>
    <author>ප්‍රින්ස් ගු ණසේකර ඉන්දියාවේ පූනේ සිට</author>
    <content>ආසියානු ශූරතාවලියේදී ශ්‍රී ලංකා මලල ක්‍රීඩාවට නව පිබිදීමක් ඇතිවූ බව ශ්‍රී ලංකා මලල ක්‍රීඩා සංගමයේ සභාපති මේජර් ජෙනරාල් පාලිත ප්‍රනාන්දු මහතා පවසයි.ඉන්දියාවේ පූනේ නගරයේදී පෙරේදා නිමාවූ ආසියානු මලල ක්‍රීඩා ශූරතාවලියට ශ්‍රී ලංකාවෙන් ක්‍රීඩක ක්‍රීඩිකාවන් 20ක් සහභාගීවූ අතර රිදී පදක්කම් දෙකක් හා ලෝකඩ පදක්කමක් හිමි විය.මෙය ක්‍රීඩාවේ කඩා වැටීමක් ලෙස හදුන්වාදීම වැරදි බවත්, ශ්‍රී ලංකා මලල ක්‍රීඩාව ගෙන යායුතු දිශාව පහසුවෙන් තීරණය කර ගැනීමේ අවස්ථාවක් බවත් මලල ක්‍රීඩා සභාපතිවරයාගේ අදහස වීය.“මේක අපේ රටේ මලල ක්‍රීඩාවේ අලුත් පිබිදීමක්.මෙඩ්ල් තුනක් දින්නා.හතරවැනි ස්ථාන හතරක් අපිට තියෙනවා.දැන් කළ යුත්තේ ඒ ඉසව්වලට වැඩි අවධානය යොමු කරලා ඉදිරියට ගැනීමයි.කළ යුතු දේ දැන් අපි හදුනා ගෙන තියෙනවා.හෙල්ල විසිකිරීමේ ඉසව්,මීටර් 400 සහය දිවීම,මීටර් 800,උස පැනීම වගේ ඉසව් වලට වැඩි අවධානයක් යොමු කිරීම වැදගත්“ ප්‍රනාන්දු මහතා පැවැසීය.මේ තරගාවලිය අතරතුරදී අහඹු සිදුවීම් හේතුවෙන් පදක්කම් අහිමිවී ගිය ආකාරයද ශ්‍රී ලංකා මලල ක්‍රීඩා සංගමයේ සභාපති මේජර් ජෙනරාල් පාලිත ප්‍රනාන්දු මහතා පෙන්වා දුන්නේය.“කඩුලු පැනීමේ ක්‍රීඩිකා ක්‍රිස්ටීන් මෙරිල්ගෙන් අපි රන් පදක්කමක් බලාපොරොත්තු වුණා.ඇයට පූනේදී උන හැදිලා දවසක් රෝහලේ ඉන්න වුණා.මංජල කුමාරගේ පදක්කම අහිමි වුණා. චන්ද්‍රිකා සුභාෂිණීට ඩෙංගු හැදිලා සුව වූ වහාම නැවැත සුපුරුදු තත්ත්වයට ආවේ නෑ.මේවා හදිසියේම වූ දේවල්“ ප්‍රනාන්දු මහතා පැවැසීය.නදීකා ලක්මාලී ලෝක මලල ක්‍රීඩා ශූරතාවලියට සුදුසුකම් ලැබීම විශාල ජයක් බව ඒ මහතා සදහන් කළේය.ශ්‍රී ලංකාව මෙවර ආසියානු මලල ක්‍රීඩා ශූරතාවලියේ රටවල් 45කින් 14 වැනි ස්ථානයට පත්වූ අතර චීනය රන් පදක්කම් 16ක්,රිදී පදක්කම් 6ක් හා ලෝකඩ පදක්කම් 5ක් දිනා පළමු තැනට පත්වූ අතර සත්කාරක ඉන්දියාව ක්‍රීඩක ක්‍රීඩිකාවන් 120ක් සහභාගී කොට රන් පදක්කම් 2ක් රිදී පදක්කම් 6ක් හා ලෝකඩ පදක්කම් 9ක් දිනා 6වැනි තැනට පත්විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=s1307092</link>
    <topic>පාසල් රගර් හා ක්‍රිකට් ක්‍රීඩාවේ උන්නතියට ලබන වසරේ දී විශේෂ වැඩපිළිවෙළක්</topic>
    <author>ෆවුස් මොහොමඩ්</author>
    <content>ශ්‍රී ලංකා පාසල් රගර් හා පාසල් ක්‍රිකට් පිටියේ උද්ගත වී ඇති විවිධ ගැටලු සහගත තත්ත්වය හේතුවෙන් ලබන වසරේ සිට පාසල් රගර් සංගමය, ශ්‍රී ලංකා රගර් සංගමය සමගත්, පාසල් ක්‍රිකට් සංගමය, ශ්‍රී ලංකා ක්‍රිකට් ආයතනය සමගත් ඒකාබද්ධ කොට නව වැඩ පිළිවෙලක් ක්‍රියාත්මක කරන බව ක්‍රීඩා ඇමැති මහින්දානන්ද අලුත්ගමගේ මහතා ‘දිනමිණ’ට ප්‍රකාශ කළේය.නාවලපිටියේ ජයතිලක ක්‍රීඩාංගණයේ පෙරේදා නිමාවට පත්වූ කාල්ටන් සෙවන්ස් දේශීය රගර් තරගාවලිය අතරතුර දී ‘දිනමිණ’ සමග එක්වෙමින් ඇමැතිවරයා කියා සිටියේ මෙරට පාසල් ක්‍රිකට් ක්‍රීඩාවේ සැළකිය යුතු දියුණුවක් දක්නට නොලැබීම ක්‍රීඩාවේ අනාගතයට විශාල වශයෙන් බලපාන බවය. ඒ දුර්වලතාව මඟ හරවාලමින් පාසල් ක්‍රිකට් සංගමය, ශ්‍රී ලංකා ක්‍රිකට් ආයතනය හා එකාබද්ධ කර පාසල් ක්‍රීඩකයන්ගේ අභිවෘද්ධිය වෙනුවෙන් විශේෂ වැඩපිළිවෙළක් සකස් කිරීමට පියවර ගන්නා බව අලුත්ගමගේ මහතා පැවැසීය.පසුගිය කාලයේ පාසල් රගර් පිටියේ ඇතිවූ විවිධ සිදුවීම් සම්බන්ධව වැඩි අවධානයක් යොමුකළ බව කී ඇමැතිවරයා, ඉදිරියේ දී පාසල් රගර් පිටියේ සිදුවන විනය විරෝධි ක්‍රියාවන් සම්බන්ධව දැඩිව කටයුතු කිරීමට තීරණය කර ඇති බවත් කීවේය. පාසල් රගර් ක්‍රීඩාවේ උන්නතිය වෙනුවෙන් රගර් ක්‍රීඩාවේ මවු සංගමය වන ශ්‍රී ලංකා රගර් සංගමය හා ඒකාබද්ධ කිරීම ලබන වසරේ දී සිදුකරන බව සඳහන් කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=s1307093</link>
    <topic>පොල්ගහවෙල පරාක්‍රමබාහු විදුහලෙන් ජිම්නාස්ටික් ශූරතාවලියේ වැඩි දස්කම්</topic>
    <author>කටුපොත විශේෂ බී.ඒ.එන්.එස්.කුමාර</author>
    <content>වයඹ පළාත් අධ්‍යාපන දෙපාර්තමේන්තුව සංවිධාන කළ ඇරොබික් ජිම්නාස්ටික් ශූරතාවලියේදී වැඩි දස්කම් දැක්වීමට පොල්ගහවෙල පරාක්‍රමබාහු ජාතික පාසල සමත්විය. වයස් කාණ්ඩ ශූරතා තුනක් සමගින් ප්‍රථම ස්ථාන 8ක් දිනාගැනීමට පරාක්‍රමබාහු විදුහල් කණ්ඩායමට හැකිවිය. මේ තරගාවලියේදී කටුනේරිය සාන්ත සෙබස්තියන් විදුහල් කණ්ඩායමද ප්‍රථම ස්ථාන 7ක් සමගින් ශූරතා තුනක් හිමිකර ගත්තේය.අවු.13න් පහළ බාලක-පරාක්‍රමබාහු ජා.පා (පොල්ගහවෙල), බාලිකා-ශ්‍රී සුමංගල ම.ම.වි (වාරියපොළ), අවු.15න් පහළ බාලක-සාන්ත සෙබස්තියන් ම.වි, බාලිකා-සාන්ත සෙබස්තියන් ම.වි (කටුනේරිය), අවු.17න් පහළ බාලක-පරාක්‍රමබාහු ජා.පා (පොල්ගහවෙල), අවු.19න් පහළ බාලක-සාන්ත සෙබස්තියන් ම.වි. (කටුනේරිය), බාලිකා-පරාක්‍රමබාහු ජා.පා (පොල්ගහවෙල)තරගාවලියේ ප්‍රතිඵල මෙසේය.1.පරාක්‍රමබාහු ජා.පා. (පොල්ගහවෙල), 2.ශ්‍රී සුමංගල ම.ම.වි (වාරියපොළ), ත්‍රිත්ව තරගය-1.පරාක්‍රමබාහු ජා.පා (පොල්ගහවෙල), 2.සාන්ත සෙබස්තියන් ම.වි (කටුනේරිය), කණ්ඩායම්-1.පරාක්‍රමබාහු ජා.පා (පොල්ගහවෙල), 2.ශ්‍රී සුමංගල ම.ම.වි (වාරියපොළ), බාලිකා කේවල-1.කිරිබමුණ ක.වි.(කිරිබමුණ), 2.බෞද්ධ බාලිකා (කිරිමැටියාන), ත්‍රිත්ව තරගය-1.බෞද්ධ බාලිකා (කිරිමැටියාන), 2.ශ්‍රී සුමංගල ම.ම.වි (වාරියපොළ), කණ්ඩායම්-1.ශ්‍රී සුමංගල ම.ම.වි (වාරියපොළ), 2.බෞද්ධ බාලිකා (කිරිමැටියාන)1.හුම්බුලුව ම.වි (හුම්බුලුව), 2.සාන්ත සෙබස්තියන් (කටුනේරිය), ත්‍රිත්ව-1.සාන්ත සෙබස්තියන් (කටුනේරිය), 2.පරාක්‍රමබාහු ජා.පා (පොල්ගහවෙල), කණ්ඩායම්-1.සාන්ත සෙබස්තින් (කටුනේරිය), පරාක්‍රමබාහු ජා.පා (පොල්ගහවෙල), බාලිකා කේවල-1.කිරිබමුණ ක.වි (කිරිබමුණ), 2.සාන්ත සෙබස්තියන් (කටුනේරිය), ත්‍රිත්ව-1.කිරිබමුණ ක.වි, 2.සාන්ත සෙබස්තියන්, කණ්ඩායම්-1.සාන්ත සෙබස්තියන්, 2.පරාක්‍රමබාහු ජා.පා.1.පරාක්‍රමබාහු ජා.පා, 2.පරාක්‍රමබාහු ජා.පා, ත්‍රිත්ව-1.පරාක්‍රමබාහු ජා.ප, 2.සාන්ත සෙබස්තියන්, කණ්ඩායම්-1.සාන්ත සෙබස්තියන්, 2.පරාක්‍රමබාහු ජා.ප, බාලිකා කේවල-1.මලියදේව බාලිකා (කුරුණෑගල), බෞද්ධ බාලිකා, ත්‍රිත්ව-1.ශ්‍රී සුමංගල, 2.බෞද්ධ බාලිකා, කණ්ඩායම්-1.බෞද්ධ බාලිකා, 2.ශ්‍රී සුමංගල.1.සාන්ත සෙබස්තියන්, මයුරපාද ම.ම.වි (නාරම්මල), ත්‍රිත්ව-1.සාන්ත සෙබස්තියන්, රෝමාණු ක.වි (වාම්පුරිය), කණ්ඩායම්-1‍.සාන්ත සෙබස්තියන්, 2.පරාක්‍රමබාහු ජා.පා. බාලිකා කේවල-1.පරාක්‍රමබාහු ජා.පා, 2.පරාක්‍රමබාහු ජා.පා, ත්‍රිත්ව-1.පරාක්‍රමබාහු ජා.පා, 2.පරාක්‍රමබාහු ජා.පා, කණ්ඩායම්-1.පරාක්‍රමබාහු ජා.පා.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=s1307094</link>
    <topic>අන්තර් පාසල් මයිලෝ නෙට්බෝල් තරගාවලිය</topic>
    <author/>
    <content>අන්තර් පාසල් මයිලෝ නෙට්බෝල් තරගාවලියේ 'බී' කාණ්ඩයේ අවු.16න් පහළ ශූරතාව දිනාගැනීමට වාරියපොළ අධ්‍යාපන කලාපයේ මහකෙළිය මහා විද්‍යාලය සමත්විය.ජයග්‍රාහී කණ්ඩායම ඉදිරි පෙළ (වමේ සිට)-එම්.ඩී.දිනිති සදකැන් (නායිකා), බී.එල්.නිශෘන්ති ලියනගේ (පුහුණුකරු), ඊ.එම්.ගුණපාල (විදුහල්පති), බී.එම්.උපුල් ප්‍රියන්ත බාලසූරිය (ක්‍රීඩා උපදේශක), පී.ඩබ්ලිව්.සඳුනි භාග්‍යා චන්ද්‍රසිරි, පසු පෙළ (වමේ සිට)-ඒ.එම්.බී.ආර්.සුමුදු සඳමාල් රාජසිංහ, ඩබ්.ඒ.සචිනි තරංගා ජයරත්න, ඒ.ඒ.දිනේෂ්කා ජිවන්ති අමරසිංහ, එම්.එම්.නදීකා කුමුදුනී දිල්රුක්ෂි, පී.ඩබ්.චාපා මදුෂානී විජේරත්න. ඡායාරූපය-බී.ඒ.එන්.එස්.කුමාර කටුපොත විශේෂ.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=s1307095</link>
    <topic>ජනසතු සේවා ආධුනික කැරම් 10දා සිට</topic>
    <author/>
    <content>ජනසතු සේවා කැරම් සංගමය මෙහෙයවන ආධුනික කැරම් ශූරතාවලිය මේ මස 10, 17, 26 හා 31 දිනවල දී මහරගම ශ්‍රී ලංකා කැරම් සම්මේලන මූලස්ථානයේ දී පැවැත්වේ.ජනසතු සේවා ආයතන 22කට අයත් ක්‍රීඩක ක්‍රීඩිකාවන් 180කට අධික පිරිසක් මෙවර තරගාවලියට සහභාගි වෙති.පිරිමි කේවල, යුගල හා කාන්තා කේවල, යුගල වශයෙන් තරග ඉසව් 4ක් මේ ශූරතාවලියට ඇතුලත්ය.තරගාවලියට අයැදුම්පත් එවා ඇති ජනසතු සේවා ආයතන, සංස්ථා, ව්‍යවස්ථාපිත මණ්ඩල හා රාජ්‍ය බැංකුවල ක්‍රීඩා සමාජ ලේකම්වරු වෙත මේ වනවිටත් තරගාවලියේ කාලසටහන යවා ඇතැයි සංවිධායක මණ්ඩලය දැනුම් දෙයි. කාලසටහන් නොලැබූ ආයතන වෙත්නම් දුරකතන අංක 071-4424941යෙන් තරග ලේකම් එන්.ඩී.පී.සී.විජේගුණවර්ධන මහතා අමතන ලෙස ජනසතු සේවා කැරම් සංගමය නිවේදනය කරයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=s1307096</link>
    <topic>කැකිරාව කලාප ක්‍රීඩා උළෙලේ දී බණ්ඩාරගෙන් නව පළාත් වාර්තාවක්</topic>
    <author>කැකිරාව සමූහ</author>
    <content>කැකිරාව කලාප අධ්‍යාපන ක්‍රීඩා උළෙලේදී උතුරු මැද පළාත් නව වාර්තාවක් බිහිකිරීමට අවු.21න් පහළ උස පැනීමේ ඉසව්වට එක්වු හබරණ මධ්‍ය මහා විද්‍යාලයේ ජේ.බී.බී.එස්.බණ්ඩාර සමත්විය. මීටර් 1.81ක් ලෙස පිහිටුවා තිබු පැරණි වාර්තා බිඳ දැමු බණ්ඩාර මීටර් 1.86ක දක්ෂතාවක් ස‍ටහන් කළේය.ක්‍රීඩා උළෙලේ සමස්ත ශූරතාව දිනාගැනීමට කැකිරාව මධ්‍ය මහා විද්‍යාලය සමත්විය. ලකුණු 127ක් කැකිරාව මධ්‍ය මහා විද්‍යාලය හිමකරගත් අතර ලකුණු 67ක් ලබාගත් බස්තියන් සිල්වා මහ විද්‍යාලයට අනුශූරතාව හිමිවිය. කැකිරාව කලාප අධ්‍යාපන අධ්‍යක්ෂ ධර්මසිරි විජේසුන්දර මහතාගේ ප්‍රදානත්වයෙන් ක්‍රීඩා උළෙල පැවැත්විණි.තරගාවලියේ කණ්ඩායම් තරග ප්‍රතිඵල මෙසේය.වොලිබොල් බාලක: අවු.15න් පහළ-1.කණ්ඩලම ම.වි, 2.කැකිරාව ම.ම.වි, අවු.17න් පහළ-1.කැකිරාව ම.ම.වි, 2.මීවැල්ලෑව වි, අවු.19න් පහළ-1.හබරණ ම.වි, 2.ගන්කිරියාගම ම.වි, බාලිකා: අවු.15න් පහළ-1.මුරුංගාහිටි කන්ද ම.වි, 2.මිවැල්ලෑව වි, අවු.17න් පහළ-1.මුරුංගාහිටි කන්ද ම.වි, 2.කැකිරාව ම.ම.වි, අවු.19න් පහළ-1.හබරණ ම.වි, 2.හේනපුර ම.වි.නෙට්බෝල්-අවු.15න් පහළ-1.පලුගස්වැව ම.වි, 2.රණජයපුර ම.වි, අවු.17න් පහළ-1.ධම්මදින්න ම.වි, 2.පලුගස්වැව ම.වි, අවු.19න් පහළ-1.පලුගස්වැව ම.වි, 2.බස්තියන් සිල්වා ම.වි.පාපන්දු බාලක: අවු.15න් පහළ-1.කැකිරාව ම.ම.වි, 2.ගන්කිරියාගම ම.වි, අවු.17න් පහළ-1.බැප්ටිස් මිෂන් දෙමළ වි, 2.කලාවැව මුස්ලිම් ම.වි, අවු.19න් පහළ-1.කලාවැව මුස්ලිම් ම.වි, 2.කැකිරාව ම.ම.වි, බාලිකා: අවු.19න් පහළ-1.කැකිරාව ම.ම.වික්‍රිකට් බාලක-1.හබරණ ම.වි, 2.තිබ්බටුවැව ම.වි, බාලිකා-1.කැකිරාව ම.ම.වි, 2.අලගොල්ල සාන්ත ආනා වි.එල්ලේ බාලක-1.බස්තියන් සිල්වා ම.වි, 2.මරදන්කඩවල ම.වි, 2.හේනපුර ම.වි, 2.බස්තියන් ම.වි.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=s1307097</link>
    <topic>චරිත්ගේ තුන්ඉරියව් දස්කම් රිච්මන්ඩ් විදුහලට ජය ගෙනෙයි</topic>
    <author>ප්‍රියාන් ද සිල්වා මාතර ක්‍රීඩා</author>
    <content>චරිත හසලංක දැක්වු තුන්ඉරියව් දස්කම් හේතුවෙන් අවුරුදු 17න් පහළ පළමු පෙළ ක්‍රිකට් තරගාවලියේ රාහුල විදුහල සමග පැවැති තරගයෙන් ලකුණු 137ක පහසු ජයක් වාර්තා කිරීමට රිච්මන්ඩ් විදුහල සමත්විය.මාතර උයන්වත්ත පිටියේ පසුගියදා පැවැති තරගයේ පළමුව පන්දුවට පහරදුන් රිච්මන්ඩ් විදුහල ලකුණු 258ක් රැස් කළේය. එහිදී චරිත් හසලංක ලකුණු 84ක් වාර්තා කළේය.පිළිතුරු ලෙස රාහුල විදුහලට ලබාගත හැකිවුයේ ලකුණු 121ක් පමණි. පන්දු යැවීමේදී චරිත් හසංලක ලකුණු 25 කඩුලු 4ක් සහ උදාර කුමාරගේ ලකුණු 14කට කඩුලු 3ක් දවාලීය.රිච්මන්ඩ්-258 (ඕවර 48.2) චරිත් හසංලක 84, රන්දික ඈපා 53, පිසඳු බිම්සර 51 (කළණ හංසග 34/2)රාහුල- 121 (ඕවර 37) (චරිත් හසලංක 25/4, උදාර කුමාරගේ 14/3).</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=s1307098</link>
    <topic>සමස්ත ලංකා පාසල් ඇරොධික් ජිම්නාස්ටික් තරගාවලියේ ශූරතාව හෝමාගම මහ විදුහල් කණ්ඩායමට</topic>
    <author/>
    <content>කොළඹ සුගතදාස ක්‍රීඩා සංකීරණයේදී පසුගියදා පැවැති සමස්ත ලංකා පාසල් ඇරොධික් ජිම්නාස්ටික් තරගාවලියේ ශූරතාව දිනාගැනීමට හෝමාගම මහ විදුහල් කණ්ඩායම සමත්විය. ජයග්‍රාහී කණ්ඩායම ප්‍රියංගනී ජයසිංහ (විදුහල්පතිනී) සහ ක්‍රීඩා ආචර්ය මණ්ඩලය ඡායාරූපය-මංජුල හිරිපිටිය හෝමාගම සංචාරක.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=f1307091</link>
    <topic>පුස්තකාලේ හිටපු දරුවෝ මහ පාරට දැම්මේ ජ.වි.පෙ.</topic>
    <author/>
    <content>දහතුන් වැනි ව්‍යවස්ථා සංශෝධනය අද කාලීන මාතෘකාවක් බවට පත් ව තිබේ. 13 සංශෝධනය පිළිබඳව අද දේශපාලනඥයින්, විද්වතුන් මෙන්ම මහජනතාවද ‍විවිධ අදහස් පළ කරති. 13 ව්‍යවස්ථා සංශෝධනය මෙන්ම විශ්වවිද්‍යාල ගැටලු සම්බන්ධයෙන් උසස් අධ්‍යාපන ඇමැති එස්.බී. දිසානායක මහතා මෙසේ අදහස් පළ කරයි.13 සම්බන්ධයෙන් මතු වන ගැටලු රාශියක් අපේ ආණ්ඩුක්‍රම ව්‍යවස්ථාවේ තිබෙනවා‍. 13 එන්න පෙර මේ රටේ ඉඩම් ගැන අයිතිය තිබුණේ විධායක ජනාධිපතිවරයා යටතේයි. ලෝක සම්ප්‍රදාය වුයේ ද එයයි‍. 13 න් එය පළාත් සභාවලට පවරලා තිබෙනවා. මෙය ඉතා බරපතළ ගැටලුවක්. මෙය ඒ දිනවලම ශ්‍රේෂ්ඨාධිකරණයට ගියා නම් විසදා ගත හැකිය තිබු ගැටලුවක්. ජේ.ආර් ජයවර්ධන ජනාධිපතිතුමා එය වළක්වා ගැනීමට කටයුතු කළේ නැහැ. 13 ආවේ අපේ හමුදාව වඩමාරච්චි කොටු කළ අවස්ථාවේදීයි.ඉන්දියාව රජයට කිව්වා වහාම යුද්ධය නතර කරන්න කියලා. ඇතුලත්මුදලි තමයි එවකට යුද්ධය මෙහෙයවුයේ. මේකට රජය එකඟ වුණේ නැහැ. ඉන්දියාව කිවුවා ඒ වෙලාවේ අපි මේ ජනතාවට උපකාර කරනවා. අපි අහසින් පරිප්පු දානවා කියලා. ඒ වෙලාවේ ජේ.ආර් පස්සට ගියා. රජිව් ගාන්ධි ජේ.ආර්. එකඟ කර ගත්තා ‍බලය බෙදීමකට. මේ වන විට ජේ.ආර්. හිරවෙලානමුත් මේ අවස්ථාවේ ඉඩම් හා පොලිස් බලතල කීයටවත් පළාත් සභාවට දෙන්න එපා. මේ වෙලාව බලය බෙදීමකට සුදුසු අවස්ථාව නොවෙයි.අපේ රට අතීතයේ සිට හැසිරුණු ආකාරය දෙස බලන විට අපි අපේ ඉතිහාසය එක් වෙන්න තිබුණ කාරණා මතු නොකර වෙන් වෙන්න පුළුවන් කාරණා මතු කර තිබෙන බව පෙනෙනවා. විජය රජතුමා ආවේ කර්ණාටක ප්‍රදේශයෙන්. අපි ඒවා අමතක කළා. එදා අපේ රටේ මුස්ලිම් ජනතාවගෙන් සියයට 90 ක් විවාහ වුණේ සිංහල කාන්තාවන් එක්ක. මේ නෑදෑකම යට ගැහුවා අපි අපේ ප්‍රධාන පාලක පවුල් විශේෂයෙන් බණ්ඩාරනායක මහතා දෙමළ සම්භවයක් තිබෙන අයෙක්. එතුමාගේ මී මුත්තා නීලපෙරුමාල්.එත‍කොට ජේ.ආර්. දකුණු ඉන්දීය ග්‍රෝත්‍රයට සම්බන්ධයි. මේවා අපි අපේ වාසියට ‍නොගෙන ඈත් කර දැම්මා.දුටු ගැමුණු එළාර යුද්ධය ගැන අපි පාසලේ දී ඉගෙන ගත්තා. එළාර රජතුමා එක්ක වෛරයක් ඇති වෙනවා. සිංහල රාජ්‍ය භාෂාව කළේ මේ කාලේයි. මේ හේතුවෙන් අපි තවත් බෙදුණා. නේරු හින්දු භාෂාව රාජ්‍ය භාෂාව කළ විට අනිත් අය විරුද්ධ වුණා. ගාන්ධි කිව්වා එය ඉල්ලා අස් කර ගන්න කියලා. මේ අනුව තමයි ත්‍රෛභාෂා ප්‍රතිපත්තියක් ගෙනාවේ.මේකෙන් සියලු ජනතාව එකතු කළා. අපි බෞද්ධ රටකි් අනුපාත ඡන්ද ක්‍රමයෙන් මිනිස්සු ඡන්දෙ ඉල්ලන්නේ කුලයෙන්. මේ සියල්ලට වඩා අවුරුදු 30 ක් උතුරේ එල්.ටී.ටී.ඊය ක්‍රියාත්මක වුණා. ඊළාම් රාජ්‍යයක් ගැන විතරයි ඒ ජනතාව දන්නේ. ඒ ජනතාව බැලුවේ එල්.ටී.ටී.ඊ රූපවාහිනි.‍ ඇහුවේ එල්.ටී‍.ටී‍.ඊ ගුවන්විදුලිය.මේ අතර තවමත් ජාත්‍යන්තරයේ දෙමළ ඩයස්පෝරාව ශක්තිමත්. ඒ නිසා බෙදෙන පැත්තට රට යනවා වැඩියි. දිවිනැඟුම පනතින් එය හොදින් පැහැදිලි වෙනවා. මේ පොලිස් ඉඩම් ප්‍රශ්න මතු‍ වුණේ දිවි නැඟුම පනතෙන්. ටී.එන්.ඒ. එක මේ සම්බන්ධයෙන් ශ්‍රේෂ්ඨාධිකරණයට ගියේ අග්‍රවිනිශ්චයකාරතුමිය පෙඩරල් ක්‍රමයට බර නිසා ජය ගන්න පුළුවන් කියන විශ්වාසයෙන්. එතුමියත් මේ යෝජනාව වළක්වන්න හැදුවා.අද තුනෙන් දෙකේ පාර්ලිමේන්තුව ආණ්ඩුක්‍රම ව්‍යවස්ථාව තුළ විකෘතියක්. ජේ.ආර්. මේ ආණ්ඩුක්‍රම ව්‍යවස්ථාව හදලා මගෙන් පස්සේ කාටවත් තුනෙන් දෙකක බලයක් ගන්න බැහැ කියලා කිව්වා. එවැනි ව්‍යවස්ථාවක් යටතේ පළාත් සභාව එවැනි තීරණයක් ගත්තොත් මධ්‍යම රජයට අසාධාරණයක් වෙනවා. ඒ නිසා මේ බලය බෙදීමකට සුදුසු වෙලාව නොවන බව මා කියනවා.ඊළම ප්‍රකාශයට පත් කිරීම හා දෙමළ සන්ධානයේ හැසිරීම, ඩයස්පෝරාව ගැන තත්ත්වය බැලු විට එවැන්නකට ඉඩ තිබෙනවා. පළාත් සභාව උතුරේ ආණ්ඩුවට පක්ෂපාත වන හෝ ‍නොවන හෝ කුමන කණ්ඩායමකට ගියත් ඉඩම් හා පොලිස් බලතල නොදිය යුතුයි.තිස්වසරක බෙදුම්වාදී යුද්ධයකින් බැට කෑ අපි දැන් නිදහස් නිවහල් රටක ජීවත් වෙනවා. එදා ජේ.ආර්., ප්‍රේමදාස, චන්ද්‍රිකා රට නිදහස් කර ගන්න උත්සහ ගත්තා. නමුත් ඊළම ස්ථාපිත වෙන තැනකට යන්න සාම ගිවිසුම හරහා එදා රනිල්ට සිදු වුණා. එල්.ටී.ටී‍‍.ඊ ප්‍රදේශය ඒ අයට බාර දුන්නා ඒ ගිවිසුමෙන්. අද රටම එක්සේසත් වෙලා ස්වාධීන රජයක් ලෙස අපි ඉන්නවා. ඒක අපි රැක ගන්න ඕනේ.ඊළාම් සිහිනය දෙන්න දෙමළ ඩයස්පෝරාව කටයුතු කරමින් ඉන්න වෙලාවක් මේ.ජාත්‍යන්තරයේ ඉන්න ශ්‍රී ලාංකිකයින්ම එයට උදව් කරනවා. ඊළාම්වදී මතයෙන් ජනතා වෙනස් කරන්න කාලයක් යනවා. ඒ නිසා තමයි මම කියන්නේ ඉඩම් හා පොලිස් බලතල දෙන්න එපා කියලා. මේ රට කෑලී වලට කඩන්න දෙන්න බැහැ. දැන් අපි වේගයෙන් නැගිටිනවා. එහෙම වෙලාවක මධ්‍යගත පාලනයක් වාසියි රටට නැගිටින්න. මේ තත්ත්වය වෙනස් වුවහොත් උතුරේ යළි ගැටුම් ඇති වෙන්න ඉඩ තිබෙනවා.ඉන්දියාව අපේ ළගම හිතවතා. දකුණු ආසියාවේ මහා බලවතා. ඉන්දියාව එක්ක සුහද ගනුදෙනු එක්කයි අපි ඉදිරියට යා යුතු වන්නේ. එහෙ නැති වුණොත් අපට අදුරු බලපෑම් ඇතිවිය හැකියි. එල්.ටී.ටී.ඊය ඇතුලු සන්නද්ධ කණ්ඩායම් 6 ක් උතුරේ තිබුණා. මේවාට ශක්තිය දුන්නේ කවුද කියලා රටට රහසක් නොවේ. අපි ස්වාධීන රටක්, තනි රටක් ලෙස තීන්දු තීරණ ගන්න පුළුවන්. නමුත් අපි සුහදශීලී ලෙස අපේ ස්වාධීනත්වය ආරක්ෂා කර ගත යුතුයි. කච්චතිවු දුපත අපට ලැබුණෙත් ඒ සුහදශීලීත්වය නිසයි‍‍. ජනාධිපතිතුමාට යුද්ධය අවසන් කරන්න ඉන්දියාව තීරණාත්මක සහයක් දුන්නා. ඒ අපි රාජ්‍ය ත්‍රාන්ත්‍රික ලෙස ඉන්දියාව එක්ක මිත්‍රව සිටි නිසයි. තමිල්නාඩු සහය අපට අමතක කරන්න බැහැ. ඒ නිසා මේ කාරණයේදීත් අපිට ඉන්දියාව අමතක කර තීරණ ගන්න අමාරුයි.උතුරේ ද්‍රවිඩ දරුවන්ට විශේෂ කාරණයක් මා මතක් කර දෙන්න කැමැතියි. ජනතා විමුක්ති පෙරමුණ, එක්සත් ජාතික පක්ෂය මෙන්ම අනෙකුත් විපක්ෂ දේශපාලන කණ්ඩායම් විසින් ප්‍රකාශ කරනවා. රජය උතුරේ ඉඩම් මංකොල්ලකනවා කියලා. පසුගිය වසර 30 කට පෙර උතුරේ ජනතාව අධ්‍යාපනයෙන් ඉහළ තැනක සිටියා. උතුරේ ජනතාව අද අධ්‍යාපනයෙන් පහළට වැටිලා. මේකට වගකිව යුතු වන්නේ ප්‍රභාකරන්. 1972 කෝටා ක්‍රමය ආ විට වැඩිම අවාසිය වුණේ උතුරට. අද මේ කෝටා ක්‍රමයේ වාසිය ලබන එකම ප්‍රදේශය උතුරු ප්‍රදේශයයි.එදා උතුරේ පාසල් දරුවන් සියයට 30 ක් 35 ක් ප්‍රභාකරන් බලහත්කාරයෙන් අරන් යනවා. මව්පියන් පපුව පැළිලා මැරෙනවා. මේ අම්මලා තාත්තලා දරුවන් හංඟගෙන ඉන්නේ. අද කප්පම් ගන්න කෙනෙක් නැහැ. පුංචි සැකයටත් එල්.ටී.ටී.ඊය ජනතාව පාරට අරගෙන වෙඩි තියලා මරා දානවා. අද එහෙම නැහැ. අද ද්‍රවිඩ ජනතා තමන්ගේ කර්මාන්ත, ගොවිපළ දියුණු කර ගන්නවා.අද උතුරේ මිලිටරිකරණයක් තිබෙනවා කියලා කුමන්ත්‍රණකරුවන් කියනවා. ටී.එන්.ඒ මන්ත්‍රීවරුන්ට යුද්ධය ඉවර වෙන තෙක් නන්දිකඩාල් කළපුවෙන් උතුරට යන්න බැරි වුණා. රනිල් උතුර බාර දෙන්න සාම ගිවිසුම් ගහන්න ගිහාමත් රනිල්ට මඩකලපුවෙන් එහාට යන්න බැරි වුණා.අද රනිල් උතුරට ගිහින් ප්‍රභාකරන්ගේ බංකරයේ වාඩි‍වෙලත් ඉන්නවා. එදා මොන තරම් ලේ ගඟක් ගැලුවද? අද මරණ බිය නැහැ.දරුවන් ගෙන යයි කියලා බයක් නැහැ.1988ට පෙර විශ්වවිද්‍යාල වල විවිධ දේශපාලන මතවාද කථා කළා, වාද කළා. ඒ මතවාද විවිධ පක්ෂ සංවිධාන හා සිසු සංගම් විසින් ගොඩනැඟුවා. විශ්වවිද්‍යාල තුළ මහා විශාල දකුණ, වම හා මැද යන සංවාදයක් තිබුණා. ඊටත් වඩා මාක්ස්වාදය, මාවෝ, ස්ටැලිං වාදය ගැන ගැඹුරු සංවාද තිබුණා. 88 / 89 ජේ.වී.පී. ය මේ සියල්ල සම්පුර්ණයෙන් නවතා දැමුවා. නිලවරණ පැවැත්වීම නවතා දැමුවා.ඒ තත්ත්වය හදා ගන්න ජේ.වී.පී. ය ශිෂ්‍යයෝ තුන්හාරසීයකට තුවාල කරා. 11ක් මැරුවා. උපකුලපතිවරු දෙන්නෙක් මැරුවා. විශ්වවිද්‍යාල තුළ මේ අය හඳුන්වාදුන් අමානුෂික නවකවදය හරහා ශිෂ්‍යයෝ බියවද්දා ගැනීම, කීකරු කර ගැනීම, යටත්කර ගැනීම සිදු කළා. මේ අය විශ්වවිද්‍යාල තුළ ඉංග්‍රීසි කථා කිරීම සම්පූර්ණයෙන් තහනම් කළා. රැග් එකට විරුද්ධ අයට කැන්ටිම, පුස්තකාලය, ජිම් එක, ක්‍රීඩා පිටිය වැනි දේ තහනම් කළා. නේවාසිකාගාර වලට ඇතුළු වීමද තහනම් කළා.විශ්වවිද්‍යාල දරුවන් පුස්තකාලයෙන් මහපාරට තල්ලු කරල කැට එකතු කරන්න දැම්මා. ඉන් පෙර සිට විශ්වවිද්‍යාල වලට රාජ්‍ය නායකයින්ට එන්න දෙන්නේ නෑ. පාලක පක්ෂයේ මැති ඇමැතිවරුන්ට එන්න දෙන්නේ නෑ. ඒ විශ්වවිද්‍යාල වලට අවාසියක්. 2010 අපි රජය පිහිටුවන විට අපි උතුර සම්පූර්ණයෙන් නිදහස් කර ගත්තා වගේ දකුණේ හා උතුරේ විශ්වවිද්‍යාල ජේ.වී.පී. යෙන් හා එල්.ටී.ටී.ඊ. යෙන් මුදා ගන්න අපි තීරණය කළා. ඒ අනුව නවක වදය සම්පූර්ණයෙන් නැවැත්තුවා.දරුවන්ට ඉංග්‍රීසියෙන් කථා කරන්න අවස්ථාව දුන්නා. නිදහසේ හැසිරෙන්න අවස්ථාව දුන්නා. නිලවරණ වලින් නියෝජිතයින් පත්කරගන්න උනන්දු කළා. විශ්වවිද්‍යාල වලට මැති ඇමැතිවරු පමණක් නොවෙයි ජනාධිපතිතුමාවත් අරන් ගියා. මේ නිසා එතෙක් ශිෂ්‍යයෝ පාලනය කළ විශ්වවිද්‍යාල වල පාලනය උපකුලපති, පීඨාධිපති ඇතුළු පාලක මණ්ඩලයට ලැබුණා. විශ්වවිද්‍යාල පාලක මඬුළු මේ වන විට ශක්තිමත් වී තිබෙනවා..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=f1307092</link>
    <topic>සියවස් ගණනාවක වැඩ කළ අමුණුගම</topic>
    <author>බන්දුපාල ගුරුගේ</author>
    <content>ජාත්‍යන්තර මූල්‍ය සහයෝගීතාව පිළිබඳ ජ්‍යෙෂ්ඨ අමාත්‍ය හා මුදල් හා ක්‍රමසම්පාදන නියෝජ්‍ය අමාත්‍ය ආචාර්ය සරත් අමුණුගම මහතාගේ උපන් දිනය ජූලි 10 දිනට (හෙටට) යෙදේ. මෙම ලිපිය ඒ නිමිත්තෙනි.සරත් ලීලානන්ද බණ්ඩාර අමුණුගම බොහෝවිට අසා ඇති නමක් නොවිය හැකිය. එහෙත් ආචාර්ය සරත් අමුණුගම කවුරුන්දැයි දැනට ඉපදීමේ අපේක්ෂාවෙන් පෝලීමේ බලා සිටින්නෝද දනිති. මන්ද, එතුමාගේ ජීවිතය ඉතා ගැඹුරින් විමසන විට අප තුළ විශ්මය දනවනු ඇත්තේ, යම් තැනැත්තෙකුට සිය දේශයෙහි ද විදේශයෙහි ද පෙනී සිටිමින් තමන්ගේ රටේ පමණක් නොව ලෝකයේ සියලු මිනිසුන් වෙනුවෙන් ඔවුන්ගේ ජීවිතවලට සෘජුවම බලපානු ඇති තීරණ ගැනීමට ලැබුණ දුර්ලභ ගණයේ අවස්ථාවක් අමුණුගම මහතාට හැර තවත් කී දෙනෙකුට ලැබි තිබුණේද යන්න ගැනය. එවැනි දුර්ලභ ගණයේ විද්වතකු ප්‍රඥාවන්තයකු ගැන නොදන්නෝ මෙරට නොවෙති.සිය මවුපිය දෙදෙනාම එවකට යටත් විජිත යුගයේ ලංකාවේ උසස් විදුහල් ලෙස සැලකුණ පාණදුරයේ ශාන්ත ජෝන් විද්‍යාලයේ සහ කොළඹ පරම විඥානාර්ථ බෞද්ධ සමාගම මගින් පවත්වා ගෙන ගිය මියුසියස් කාන්තා විද්‍යාලයේ අධ්‍යාපනය හැදැරූවෝ වූහ. එකල රටේ දරුවන්ගේ අධ්‍යාපනය සම්බන්ධයෙන් ඉතා කාරුණිකව ඉමහත් සේවයක් කළ ගුරු යුවළක් වූ ඔවුන් රාජ්‍ය සේවයේ විශ්‍රාම ලැබුවේ සියවස ඉක්මවූ විදුහල්පති යුවළක් හැටියටය. ඔවුහු නම් වෝල්ටර් මුතුබණ්ඩා අමුණුගම මහතා සහ කෑගල්ලේ සෝමාවතී කුමාරි නිල්මල්ගොඩ මැතිනියයි.ඔවුන් විවාහ වූයේ 1938 දීය. සිය වැඩිමහල් පුත් සරත් ලීලානන්ද බණ්ඩාර අමුණුගම උපන්නේ 1939 ජූලි මස 10 වෙනි දින මහනුවරදීය. අමුණුගම මහතා උපන්නේ ලෝක ඉතිහාසය අතිශය ඛේදනීය කළු පැල්ලමකින් ලකුණු කරමින් දෙවන ලෝක මහා සංග්‍රාමය ඇරඹීමට හිට්ලර් පෝලන්තයට පහර දුන් වසරෙහිය. පසු කාලයේ වැඩිහිටියෙකු වූ ඔහුට තුන්වන ලෝක මහා සංග්‍රාමයක් පුපුරායාමේ තර්ජනයක් එළිපත්තට පැමිණ තිබූ අවස්ථාවක, එය නිවා දැමීමේ උත්සාහයට එක්සත් ජාතීන්ගේ වගකිව යුත්තකු හැටියට ඊට අත ගැසීමට අවස්ථාවක් ලැබුණේ, සිය දෛවය විසින් එතුමා එතැනට පමුණුවනු ලැබූ නිසාය.සහෝදර සහෝදරියන් දෙදෙනකු ගෙන් යුත් පවුලක කුඩා අමුණුගම පහළ බාලාංශ අධ්‍යාපනය ලැබුවේ මහනුවර උසස් කාන්තා අධ්‍යාපන ආයතනයේ වුවද, එහි දී ඔහු ලැබූ ද්විත්ව උසස්වීම නිසා තුන්වන පන්තියේ සිට මහනුවර ත්‍රිත්ව විද්‍යාලයට ඇතුළත් වීමේ අවස්ථාව ලැබුණි. “හැදෙන ගහ දෙපෙත්තෙන් දැනේ” යි යනු සිංහල ගැමි පිරුළකි.මේ කුඩා දරුවාගේ හැකියාවන් ඉවෙන් මෙන් අවබෝධ කරගත් උගත් මවුපියෝ ළමා අමුණුගමගේ අධ්‍යාපනය ගැන විශේෂ අවධානයක් යොමු කළහ. උගත්කමට තෝතැන්නක් වූ සිය නිවසේ මවුපිය පරිසරයෙන් ලැබුණු කාරුණික අනුග්‍රහයෙන් ශක්තිමත් වූ අමුණුගම ශිෂ්‍යායාට පාසල් පන්ති කාමරය තරණය කිරීමට වැඩි අපහසුවක් නොවීය. පාසලේ ගුරුවරුන්ගේ දැඩි අවධානයට හසුවූ හෙතෙම එහි ඉතා දක්ෂ ශිෂ්‍යයෙක් හැටියට 1957 වසරේ පේරාදෙණිය ලංකා විශ්ව විද්‍යාලයට ඇතුළත් වූයේ, පසු කාලයේ මෙරට ජීවයට ඉමහත් සේවයක් කළ සිය පන්තියේ සගයන්ද කිහිපදෙනෙක් සමඟය. ඔවුන් නම් එස්.එම්. මරික්කාර්, ජයන්ත ධනපාල, නිහාල් කප්පාගොඩ, නිහාල් රොඩ්‍රිගෝ, චන්ද්‍රා මොනරවිල, චිත්‍රා ජේකොබ්, ආනන්ද වික්‍රමරත්න, අර්ජුන අළුවිහාරේ සහ විමල් දිසානායකය. එකල ට්‍රිනිටි විද්‍යාලයේ සමීප හිතවත් සමකාලිනයන් වූයේ ගාමිණී දිසානායක, අනුරුද්ධ රත්වත්තේ, සරත් එන්. සිල්වා සහ ඩෙන්සිල් කොබ්බෑකඩුවය.මෙකලට වඩා එකල විශ්වවිද්‍යාලය මඟින් රටේ වෘත්තිය අවශ්‍යතාවන්ට වඩා සමාජයීය ඕනෑ එපාකම් සපුරාලන, බුද්ධිමතුන් චින්තකයන්, කලාකරුවන් හා උගතුන් බිහි කරනු ලැබූ ආකාරය එකලට මෙන්ම මෙකලටද එය රටේ වාසනාවක් වෙයි. එහෙයින් එවකට ලංකා විශ්ව විද්‍යාලය උසස් ශාස්ත්‍රීය අධ්‍යාපනයක් රටට ලබාදුන් අතර, රටට අවශ්‍ය කර තිබූ ජාතික නායකයන් බිහි කිරීමටද අවශ්‍ය පරිසරය එහිදී සකස් කෙරුණි. පනහේ දසකයෙහි ලංකා විශ්ව විද්‍යාලයට “පේරාදෙණිය ගුරුකුලය” යන ප්‍රවාදය ඇතමුන් විසින් ගොඩනඟා තිබුණේද මේ කරුණු පදනම් කරගෙනය. සාහිත්‍ය කලාව, දර්ශනය, ඉතිහාසය, දේශපාලනය ආදී සියලු අංශ මේ ගුරුකුලයට යටත් විය. එකල පේරාදෙණියෙන් බිහිවූවෝ අදත් ශ්‍රීලංකාවේ බොහෝ ක්ෂේත්‍රයන්හී බුද්ධිමතුන්, උගතුන් ප්‍රාඥයන් මෙන්ම ලේඛකයන් බවට පත්ව සිටිති.අමුණුගම මහතාගේ විශ්වවිද්‍යාල අධ්‍යාපනය යනු හෙතෙම සීමිත වෘත්තීය කොටුවකට සීමා කරවූවක් නොවීය. ලංකාවට සමාජ විද්‍යාව නැවුම් අත්දැකීමක් පළකළ පනහේ දසකයේ, ලෝකයට එතුළ පැවතියේ අලුත් වටිනාකමකි. එම විෂය ලෝකය දැකීමේ අලුත් කවුළුවක් බවට පත් වෙමින් පැවතියේ මුළු මහත් මානව සංහතියේම සියලු සමාජ, ආර්ථික, සංස්කෘතික හා විද්‍යාත්මක තොරතුරු එමගින් හෙළිදරව් වන්නට වීම නිසාය.මේ අනුව අමුණුගම මහතා එදා විශ්වවිද්‍යාලයේදී සමාජ විද්‍යාව තෝරා ගත්තේ ලෝකය දකින රිසියෙන් විනා ලෝකය බෙදාගැනීමේ ආසාවෙන් නොවේ. මෙම සිතුම් පැතුම් මගින් විශ්ව විද්‍යාලයේ පොදු මිනිහෙක් බවට පත් කරවන ලද අමුණුගම ශිෂ්‍යයා සමසමාජ කණ්ඩායම සමඟ වැඩි සම්බන්ධකම් පැවැත්වීමටත්, එමගින් ආර්ථික විද්‍යා සංගමයේ ලේකම්වරයා ද පසුව මහා ශිෂ්‍ය සංගමයේ සභාපතිවරයා ද විය. එකල විශ්වවිද්‍යාලයේ ඉංග්‍රීසි සාහිත්‍ය කථිකාචාර්යවරයෙකු වූ ඩොරික් ද සූසා මහතා ඔහුගේ හිතවත් සමසමාජ ගුරු උපදේශක මිතුරෙක් විය. විශ්වවිද්‍යාල දේශපාලනය තුළින් අමුණුගම ශිෂ්‍යයාට එකල ඇන්.ඇම්. පෙරේරා, කොල්වින්, ලෙස්ලි, බර්නාඩ් හා අනිල් සමඟ ද සමීප ඇසුරක් පවත්වාගෙන යාමට හැකි වුවත්, හෙතෙම සිය හදවතින්ම ඇලුම් කළ ගුරුවරයෙකු වූයේ මහාචාර්ය එදිරිවීර සරච්චන්ද්‍රයන්ටය. අමුණුගම ශිෂ්‍යායාගේ සමාජ විද්‍යාව තුළ එහි යටින් වූ අධ්‍යාත්මය හා බැඳී පැවතියේ සෞන්දර්යවාදයේ අපූරු හැඟීම්ය.අමුණුගම ශිෂ්‍යායාගේ හදවත තුළට සිය ඇදුරු සරච්චන්ද්‍රයන් හොර රහසේම ඇතුළු වී සිටියේ ඒ අපූරු සෞන්දර්යය හැඟීම් මගිනි. අමුණුගම ශිෂ්‍යයා පේරාදෙණියේ ශිෂ්‍ය ජීවිතයට ආයුබෝවන් කීමට පෙරදී ම සරච්චන්ද්‍ර ගුරුතුමාගේ කාරුණික ඇසුර නිසා කලා ක්ෂේත්‍රයේ විවිධ මිතුරන් රැසක්ම දැන හදුනා ගැනීමට අවස්ථාව ලැබිණ.ඔවුන් අතරින් කිහිප දෙනෙක් වුයේ, මාර්ටින් වික්‍රමසිංහ, කේ. ජයතිලක, මඩවල රත්නායක, ගුණසේන ගලප්පත්ති, පී. නිශ්ශංක, ඩබ්ලිව්.ඩී. අමරදේව, ඩන්ස්ටන් ද සිල්වා, පී. වැලිකල වැනි අග්‍රගණය ලේඛකයන්, සංගීතඥයන්, නාට්‍ය ශිල්පීන් ඇතුළු අනිකුත් කලාකරුවෝය. විශේෂයෙන්ම සරච්චන්ද්‍රයන් මහතාගේ “කදා වළලු” නාට්‍යයේ “කච්ඡපුට” චරිතයටද, හේමමාලි ගුණසේකරගේ සංස්කෘතික නාට්‍යයක් වූ “රත්නාවලී” හිදී රඟපෑමට අමුණුගම මහතාට අවස්ථාවක් ලැබීම පසුකාලයේ ඔහුගේ සංකීර්ණ රාජ්‍යත්‍රාන්ත්‍රික දේශපාලන චරිතය විමසන්නෙකුට එහි ඇතළත පවතින අපූරු සුන්දරත්වය දැකීමට අවස්ථාවක් වනු ඇත. කෙසේ වෙතත්, ඉතා සාර්ථක ලෙස 1961 දී පේරාදෙණිය ලංකා විශ්වවිද්‍යාලයෙන් අමුණුගම ශිෂ්‍යායාට සමාජ විද්‍යාව පිළිබඳව ඉහළ ගෞරව උපාධියක් දිනා ගැනීමට හැකි වූයේ එකල එහි හෘදයාංගමව කටයුතු කළ ඔහුගේ ගුරුවරුන් වූ රැල්ප් පීරිස්, ස්ටැන්ලි තම්බයියා, ගනනාත් ඔබේසේකර සහ ලක්සිරි ජයසූරිය මහත්වරුන් නිසාය.විශ්වවිද්‍යාල ශිෂ්‍ය ජීවිතයට නැවතීමේ ලකුණ තැබූ අමුණුගම මහතා සිය ප්‍රථම රැකියාව කර ගත්තේ තමා උගත් විශ්වවිද්‍යාලයේම සමාජ විද්‍යාව පිළිබඳ කථිකාචාර්ය තනතුරක් දැරීමය. 1961 සිට 1962 දක්වා හෙතෙම එම කථිකාචාර්ය තනතුර දැරූ අතර, එකල මාතලේ සහ ගාල්ල දිස්ත්‍රික්කයේ හිනිදුම මැදගම ප්‍රදේශයේ සිය ගුරුවරුන් සමඟ ඉතා පුළුල් සමාජ විද්‍යාත්මක පර්යේෂණ ක්‍රියාවලියකට සහභාගීවීමට ඔහුට හැකි විය. පසුකාලයේ වෘත්තීය ජීවිතයට බෙහෙවින් ප්‍රයෝජනවත් වූ එම ගැමි පර්යේෂණ ජීවිතය පුරාම අපූරු අත්දැකීම් විය. අනතුරුව අමුණුගම මහතා එතෙක් ගත කළ ජීවිතය සහමුලින්ම වෙනස් පැත්තකට හැරවූ රටේ පරිපාලනයට ඇතුළු වීමේ දොර කවුළු විවෘත කරවනු ලැබුවේ, 1962 පැවති ලංකා සිවිල් සේවා විභාගයෙන් විශිෂ්ට අන්දමින් සමත්විම නිසාය. පේරාදෙණියේ සමාජ විද්‍යා පීඨයට සුබ පැතූ හෙතෙම ඉන් බැහැරවූයේ, අනාගතයේ සිය මවුබිමටත් මුළු මහත් ලෝකයටත් තමාගෙන් ඉටුවිය යුතුව තිබු එහෙත් හෙතෙම දැන නොසිටි එම සේවයෙන් වගකිම කරට ගනු සඳහාය.බැලු බැල්මටම බාහිරව කිසියම් විවිධ වෙනස්කම් පෙනුණත් අමුණුගම මහතාගේ ජීවිතය ගොඩනැඟී තිබූ සිද්ධිදාමයෙහි අන්තර් සම්බන්ධය එකම විඥාන ප්‍රවාහයකින් උපන්නක් විය. විශ්වවිද්‍යාලයේදී ජීවිතය හැදැරීමට හැදෑරූ සමාජ විද්‍යාව අමුණුගම මහතාට පසුකාලීන පරිපාලන ජීවිතයට සම්පූර්ණ අනුබලයක් වූයේ එම විෂයයේ රිද්මයට හසු නොවූ එකල ජන ජීවිතයක් අප අතර නොවූ හෙයිනි. හෙතෙම කළුතර, රත්නපුර, මොණරාගල, ගාල්ල, නුවර හා මාතලේ යන බෙහෙවින්ම ගැමි ජනයා වෙසෙන දිස්ත්‍රික්කවල සේවය කළේ මහත් කැමැත්තෙන් හා සාර්ථකත්වයෙනි. මෙම කරුණ සනාථ කෙරෙන කදිම සාක්ෂියක් මට සොයාගත හැකි විය. අමුණුගම මහතා ගාල්ල දිස්ත්‍රික්කයේ උප දිසාපතිවරයා ලෙස සේවය කරන කාලයේ එහි ප්‍රධාන දිසාපතිවරයාව සිටියේ විදේශික සම්භවයක් සහිත ඩොනල්ඩ් ස්පෙල්ඩ්වින් මහතාය. එකල ළමාවිය ඉක්මවමින් සිටි තරුණයකු වූ මම ද ඔහු ගැන හොඳින් දනිමි. මන්ද මා ගාල්ලේ අයකු වන හෙයිනි. ස්පෙල්ඩ්වින් මහතා ඉතා පරිණත උසස් පරිපාලන නිලධාරියෙකු වූ අතර, දැඩි විනයක් සහිත පුද්ගලයෙක් ද විය. සිය උප දිසාපතිවරයා සම්බන්ධයෙන් හෙතෙම පළ කළ දුර්ලභ ගණයේ වචන කිහිපයක් මෙසේය.“අමුණුගම අතිශයින් යහපත් ප්‍රසන්න හැසිරීමක් ඇති නිලධාරියෙකි. සිය රාජකාරිය ඉතා උසස් අන්දමින් ඉටුකරන ඔහු, වෘත්තීය කුසලතාව අතින්ද බෙහෙවින්ම යෝග්‍ය වූ ඉහළ මට්ටමකින් සිය වගකීමද ඉටු කරනු ඇත. කාගේත් අවධානය යොමුවී ඇති නිලධාරියෙකු හැටියට ඔහුගේ හැසිරීම මම නිරීක්ෂණය කර ඇත්තෙමි.”අමුණුගම මහතා මහනුවර හා මාතලේ මහ දිසාපතිවරයා ලෙස කටයුතු කරන අවදියේ ඒ මහතාට අගමැති ඩඩ්ලි සේනානායක මහතාගේ හරිත විප්ලවය නමැති වගා සංග්‍රාමය ක්‍රියාත්මක කරවීමට සිදුවිය. අනතුරුව අගමැතිවරයා විසින් අමුණුගම මහතා 1968 දී රජයේ ප්‍රවෘත්ති අධ්‍යක්ෂවරයා ලෙස පත්කරනු ලැබීය. මේ අතරතුර 1970 දී සිරිමාවෝ බණ්ඩාරනායක මැතිනියගේ නායකත්වයෙන් යුතු සමගි පෙරමුණ ආණ්ඩුව බිහිවිමෙන් පසු 1971 වන විට රට අභ්‍යන්තර සන්නද්ධ කැරැල්ලකට ‍ගෙන ගිය ජනතා විමුක්ති පෙරමුණේ නැඟී සිටීම නිසා රටේ ජන අසහනය ගිනි ගන්නා තත්ත්වයක් මතු කරවන්නක් විය. විවිධ පුවත්පත් හා සන්නිවේදන මාධ්‍ය බෙදාහරින ප්‍රවෘත්ති මගින් එම තත්ත්වය තවදුරටත් වර්ධනය කරවීම නිසා ඒවා වහාම පාලනය කරවීමට පියවර ගැනීමට නව ආණ්ඩුවට සිදුවිය. එහෙයින් එම කමිටුවට ජෝර්ජ් රාජපක්ෂ, ලෙස්ලි ගුණවර්ධන, පීටර් කෙනමන්, ටී.බී. සුබසිංහ හා ටී.බී. ඉලංගරත්න යන ඇමැතිවරුන්ගෙන් යුත් කමිටුවක් අගමැතිනිය විසින් පත් කරනු ලැබූ අතර, එහි ලේකම්වරයා වුයේ අමුණුගම මහතාය.දිනකට දෙවරක් රැස්වූ එම කමිටුවේද මතභේදාත්මක අදහස් පැවති හෙයින් පසුව අගමැතිනිය ටී.බී. ඉලංගරත්න ඇමතිතුමා හා අමුණුගම මහතා සමග සාකච්ඡා කොට සකස් කළ පත්‍රිකාවක් ගුවනින් රටපුරා බෙදාහැරියේ ඒවා සටන්කාමී තරුණයන් අතට පත් කරවනු සඳහාය. ඊට සටන්කාමී පිරිස්වලින් යහපත් ප්‍රතිචාරයක් ලැබුණ බව පසුව අමුණුගම මහතා පැවසීය. මේ අතරතුර අමුණුගම මහතා පරිපාලන සේවයේ තනතුරු කිහිපයක්ම හොබවා ඇති අතර, ඔහුට ලැබුණ විදේශ ශිෂ්‍යත්වයක් මත කැනඩාව බලා ගියේ, සමාජ විද්‍යාව පිළිබඳ ශාස්ත්‍රපති උපාධිය ලබා ගැනීමටය. අනතුරුව 1973 දී ලංකාවට නැවත පැමිණි හෙතෙම රාජ්‍ය පරිපාලන අමාත්‍යාංශයට සම්බන්ධ ජ්‍යෙෂ්ඨ සහකාර ලේකම්වරයා ලෙස සිය කටයුතු ඇරඹුවේය.නැවතත් 1977 ඇතිවූ ආණ්ඩු පෙරළියක් සමගම 1977 සිට 1982 දක්වා අමුණුගම මහතා ඩී. බී. විජේතුංග මහතාගේ ආරාධනයෙන් එතුමාගේ රාජ්‍ය අමාත්‍යාංශයේ ස්ථිර ලේකම්වරයා ලෙස කටයුතු කළ අතර, ජනාධිපති ජේ.ආර්.ජයවර්ධන මහතා තුළ පැවති රාජ්‍ය රූපවාහිනී සේවයක් ඇරඹීමේ උත්සාහයට කැපවීමෙන් යුතුව දායකවීමට අමුණුගම මහතාට සිදුවිය.රටට මහත් කීර්තියක් අත්කරවා දීමට දෛවය විසින් අමුණුගම මහතා මෙහෙය වූ ඔහුගේ එක්සත් ජාතීන්ට සම්බන්ධ විදේශ සේවාව ඇරඹෙන්නේ මේ අතරතුරදී 1982 දීය. හෙතෙම එක්සත් ජාතීන්ගේ අධ්‍යාපනික විද්‍යාත්මක හා සංස්කෘතික සංවිධානයට සම්බන්ධ සිංගප්පූරුවේ පැවති ඔවුන්ගේ ආසියාවේ ජන සන්නිවේදන සහ තොරතුරු මධ්‍යස්ථානයේ ලේකම් ධූරය පිරිනැමිණ. ඉතා කෙටිකාලයක් එහි සේවය කළ අමුණුගම මහතා එක්සත් ජාතීන්ගේ ජාත්‍යන්තර සන්නිවේදන වැඩ සටහන් අධ්‍යක්ෂ ලෙස පැරිස්හී වැඩ භාර ගන්නේ මුළුමහත් තුන්වන ලෝකයේ මාධ්‍ය ජාලයට අත තබමිනි.ඊට අමතරව අමුණුගම මහතා එක්සත් ජාතීන් යටතේ පැවති සංවර්ධනාත්මක ලෝක ප්‍රවෘත්ති ජාලය සංවිධාන කරනු සඳහා සොයා බලමින් ඊට සහාය වීමට චිලී රටේ හිටපු විදේශ අමාත්‍ය හර්මන් සත්ථා-කෲස්ඩ් මහතා සමඟ අමුණුගම මහතාද එක්සත් ජාතීන්ගේ සංවර්ධන වැඩ සටහන මඟින් පත්කරනු ලැබීය. එක්සත් ජාතීන්ගේ සංවිධානය තුළ ලොව සංවර්ධනය වන රටවලට සෘජුවම බලපාන අන්දමින් තීරණ ගැනීමේ බලයක් සහිත විධායක මට්ටමේ මෙවැනි නිලයක් දැරූ සිය මව්බිමට කීර්තියක් අත්කර දුන් මාධ්‍ය විශේෂඥයකු මෙරට තවත් නැති තරම්ය.අමුණුගම මහතා පැරිස් හි ගත කරමින් ලෝකයේ විවිධ තරාතිරමේ රාජ්‍ය නායකයන් සමග ජාත්‍යන්තර සංහිදියාව සමනය කර ගැනීම සඳහා ලෝකය තුළ ප්‍රවෘත්ති ගලායාමේ හා බෙදාගැනීමේ උපායමාර්ගික ඥානය මගින් තුන්වන ලෝක යුද්ධයක් වැළැක්වීමටද යම් පමණකට හේතු වූවායයි සැලකීම ආඩම්බරයට කරුණකි.එකල ලෝකයේ අන්තර් රාජ්‍ය තොරතුරු හුවමාරු ක්‍රමයක් ගැන පුළුල්ව සලකා බැලූ එක්සත් ජාතීන් වෙනුවෙන් ඉමහත් දායකත්වයක් දුන් අමුණුගම මහතා, ඇමරිකාව හා සෝවියට් දේශය අතර පැවති සීතල යුද්ධය උච්ඡතම අවස්ථාවට පැමිණ තිබූ හෙයින්, එය සමනය කිරීම සඳහා එකල සෝවියට් උස්බෙකිස්ථානයේ ටෂ්කයට් නගරයෙහි සන්නිවේදන හුවමාරුව පිළිබඳ එක්සත් ජාතීන්ගේ වාර්ෂික සමුළුව කැඳවීමට පියවර ගනු ලැබුවේ උපාය මාර්ගික වැඩසටහනක් හැටියටය.අමුණුගම මහතා අධ්‍යක්ෂ ධුරය දැරූ එක්සත් ජාතීන්ගේ අන්තර් රාජ්‍ය සංවිධානයක් වූ අයි.පී.ඩී.සීය ලෝකයේ විවිධ රටවල විශාල රාජ්‍ය තාන්ත්‍රික බලපෑම් කළ හැකි ඇමතිවරුන් සහ උපදේශකවරුන්ගෙන් යුත් ආයතනයක් විය. එකල අගමැති ඉන්දිරා ගාන්ධි මැතිනියගේ නියෝජිතයා ලෙස එහි ඉන්දියාව නියෝජනය කළේ ජී. පර්තසාර්තී මහතාය. එතුමා අමුණුගම මහතාගේ විශ්වාසවන්ත සමීපතම මිතුරෙක් විය.මෙකල අමුණුගම මහතාගේ ඉතා හිතවත් පාසල් මිතුරකු වූ එවකට ශ්‍රී ලංකාවේ ප්‍රබල අමාත්‍යවරයකු ලෙස සැලකුණ ගාමිණී දිසානායක මහතා ජනාධිපති ජේ.ආර්. ජයවර්ධන මැතිතුමාට ඉතා වැදගත් රහසක් හෙළිකර තිබිණ.ඒ අමුණුගම මහතා හා පර්තසාර්තී මහතා අතර පැවති පෞද්ගලික හිතවත්කම ගැනය. එකල ලංකාවේ පැවැති ඉන්දු ලංකා ප්‍රශ්නයේදී අමුණුගම මහතාගේ එම මිත්‍රත්වයෙන් ප්‍රයෝජන ගැනීමට කල්පනා කළ ජයවර්ධන මහතා අමුණුගම මහතාට ලංකාවට පැමිණෙන ලෙස විශේෂ ආරාධනයක් කළේය. ඒ එවකට ලංකාව මුහුණදී සිටි ප්‍රශ්නය සම්බන්ධයෙන් ඉන්දියාව සමඟ සාකච්ඡා අරඹනු සඳහාය. එවකට රටේ අගමැතිවරයා වූයේ ආර් ප්‍රේමදාස මහතාය. විදේශ අමාත්‍යවරයා වූයේ ඒ.සී.එස්. හමීඩ් මහතාය. ලංකාවට පැමිණි අමුණුගම මහතා ජාත්‍යන්තර ලෝක දැක්මේ පදනම නමැති ආයතනයේ අතිරේක ලේකම්වරයා හැටියට ජනාධිපති ජයවර්ධන මහතා විසින් පත්කරනු ලැබීය.එය ලෝක පරිමාණයේ සන්නිවේදනය සහ සංවර්ධනය පිළිබඳ නොරාජ්‍ය සංවිධානයකි. එම අවස්ථාවේදීම හෙතෙම ජනාධිපති උපදේශකයකු වශයෙන්ද පත් කරනු ලැබුවේ ඉන්දු-ලංකා ප්‍රශ්නයට වැඩි අවධානයක් යොමු කරවීමට ඉඩකඩක් ලැබෙන පරිද්දෙනි. ජනාධිපති ජයවර්ධන මහතා අපේක්ෂා කළ තරම් පහසු හා සරල කරගත හැකි කරුණක් නොවූවත්, එවකට පැවති උණුසුම් තත්ත්වයන් සැලකිය යුතු පමණ සමනය කරවා දෙපාර්ශ්වයේම ආත්මගරුත්වය රැකෙන අන්දමින් තීරණ ගතහැකි පරිසරයක් නිර්මාණය කරගැනීමට හැකි විය.කෙසේ වෙතත්, නැවතත් අමුණුගම මහතා දෛවය විසින් විදේශයකට තල්ලුකර යැවීමේ වාරය උදා කරවනු ලැබුවේ පේරාදෙණියේ සිය හිතවත් ගුරුවරයකු වූ මහාචාර්ය ස්ටැන්ලි තම්බයියා මහතා කළ ආරාධනයක් නිසාය. එම ආරාධනය අනුව අමුණුගම මහතා තුළ නැවතත් අධ්‍යාපනය කෙරෙහි අවධානය යොමු කරවීමේ සංකල්පනාව පුබුදවන ලද අතර, ඒ අනුව හෙතෙම 1990-91 කාලයෙහි අමෙරිකාවේ හාවඩ් විශ්වවිද්‍යාලයේ සමාජ විද්‍යාව පිළිබඳ ආරාධිත ආචාර්යවරයකු ලෙස සේවය කරනු ලැබීය.එම කෙටි කාලය තුළ හෙතෙම සිය ගුරුවරයා සමඟ සමාජ හා මානව විද්‍යා ක්ෂේත්‍රයේ වැදගත් පර්යේෂණ කිහිපයක්ම කරනු ලැබීය. අමුණුගම මහතාට හාවඩ් විශ්වවිද්‍යාලය වැනි ලෝකයේ අති විශාල පිළිගැනීමක් ඇති මුල් පෙළේ විශ්වවිද්‍යාලයක ගුරුවරයකු ලෙස ඉගැන්වීමේ වාසනාව ලැබුණේ ඒ වනවිට 1986 දී ඒ මහතා ප්‍රංශයේ පැරිස් විශ්වවිද්‍යාලයෙන් සමාජ මානව විද්‍යාව හා සමාජ විද්‍යාව සම්බන්ධ ආචාර්ය උපාධිය ලබා අති විශිෂ්ට ලෙස පර්යේෂණ රාශියක් සිදු කිරීමෙන් සියලු සුදුසුකම් සම්පූර්ණ කර තිබීම නිසාය. ඒ වනවිට හෙතෙම පර්යේෂණ පත්‍රිකා 15ක් ද විෂයයට අනුකූලව ග්‍රන්ථ ඉංග්‍රීසි බසින් තුනක්ද සිංහල බසින් දෙකක් ද ලියා පළ කර තිබුණි.අනතුරුව ලංකාවට පැමිණි සරත් අමුණුගම මහතාට තම හිතවත් ගාමිණී දිසානායක මහතාගේ මිත්‍රත්වය නිසාද, එතෙක් අවසන් නොවී පැවති ඉන්දියානු ප්‍රශ්නයට ජනාධිපති ජයවර්ධන මහතාට සහායවීම සම්බන්ධයෙන් එවකට ඉන්දීය මහ කොමසාරිස් ජේ.එන්. ඩික්සිත් මහතා සමග සාකච්ඡා කිහිපයක්ම පවත්වා ඵලදායී ප්‍රතිඵල ලබාදීමට අමුණුගම මහතා සමත් විය.මෙම සාකච්ඡාවලදී අමුණුගම මහතා තුළ පැවති රාජ්‍ය තාන්ත්‍රික කෘතහස්ත ඥානය කෙරෙහි ජයවර්ධන මහතා දැඩි විශ්වාසයක් තබා තිබූ බව පෙනේ. කෙසේ වෙතත්, ජේ.ආර්. ජයවර්ධන ජනාධිපතිතුමා දේශපාලනයෙන් විශ්‍රාම ගැනීමත් සමඟම රටෙත් එජාප තුළත් ඇති වෙමින් පවතින දේශපාලන අර්බුදය අවසන් වූයේ මහා ඛේදවාචකයකිනි. න්‍යාය භාවිතයක් නොමැතිව නිවැරදි ප්‍රායෝගික අධ්‍යයනයක ප්‍රතිඵල උකහාගත නොහැකි බව නොදත් පටු දේශපාලඥයන් අතට දේශපාලනය යෑමේ අනිසි ප්‍රතිඵලය එය විය. කෙසේ වෙතත්, ඇතුළත්මුදලි සහ ගාමිණී දිසානායක මහත්වරු අනපේක්ෂිත ලෙස අකාලයේ මිය ගියහ.අමුණුගම මහතා දේශපාලනයේදී පමණක් නොව ජීවිතයේ බොහෝ ප්‍රශ්නවලදී අන්තර්ඥානයෙන් දුරදිග දකින ඥානවෘද්ධ වූවෙක් වූ හෙයින්, හෙතෙම ජීවිතයේ ගත් වැදගත්ම තීරණය හැටියට ශ්‍රී ලංකා නිදහස් පක්ෂයට එකතු විය. ඊට ඔහුට නිසි බාධාවක් නොවූයේ හෙතෙම විශ්වවිද්‍යාල ජීවිතයේ සිට සමාජ-ප්‍රජාතන්ත්‍රවාදියෙක් වීමය. මුලින්ම 1994 මහනුවර දිස්ත්‍රික්කයේ ගලගෙදර මැතිවරණ බල ප්‍රදේශය නියෝජනය කරමින් පාර්ලිමේන්තුවට පැමිණි අමුණුගම මහතා එතෙක් මෙතෙක් තවමත් අපරාජිතව මහනුවර දිස්ත්‍රික්කයෙන් පාර්ලිමේන්තුව නියෝජනය කරමින් සිටියි.හෙතෙම 1999 සිට අමාත්‍යවරයකු ලෙස පත්වීමෙන් පසු පුනරුත්ථාපන, වාරිමාර්ග හා ජල කළමනාකරණ, අධ්‍යාපන හා උසස් අධ්‍යාපන, මුදල් හා ක්‍රමසම්පාදන, කර්මාන්ත සහ ආයෝජන ප්‍රවර්ධන, රාජ්‍ය පරිපාලන හා ස්වදේශ කටයුතු, ව්‍යවසාය සංවර්ධන හා ආයෝජන ප්‍රවර්ධන යන අමාත්‍ය ධූර දරා ඇති අතර, ආර්ථික කටයුතු පිළිබඳ ජ්‍යෙෂ්ඨ ජනාධිපති උපදේශක සහ මූල්‍ය කටයුතුද මුදල් හා ක්‍රමසම්පාදන නියෝජ්‍ය අමාත්‍ය ද, ජාත්‍යන්තර මූල්‍ය කටයුතු සම්බන්ධතා ජ්‍යෙෂ්ඨ අමාත්‍ය සහ විවිධ තනතුරුද දරා සහ දරමින් සිටින එතුමා විවිධ විදේශ තනතුරු දැරීමෙන් ලබා ඇති ඉතා උසස් පරිණත රාජ්‍ය තාන්ත්‍රිකත්වයද උසස් සමාජ විද්‍යාඥ බව මෙන්ම කලාකරුවකු වීමද එතුමාගේ දේශපාලනය තුළ අප දකින අපූර්වත්වයන් සුවිශේෂත්වයන් වන්නේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=f1307093</link>
    <topic>උතුරේ ජනතාව නිදහස අහිමි කරගන්න සූදානම් නෑ</topic>
    <author>තමරසිරි විජේසේකර</author>
    <content>13 වැනි ව්‍යවස්ථා සංශෝධනය පිළිබඳව දකුණු පළාත් සභාවේ සභාපති සෝමවංශ කෝදාගොඩ මහතා සමඟ දිනමිණ කළ සාකච්ඡාවක දී ඒ මහතා දැක්වූ අදහස් මෙසේයි.13 වැනි සංශෝධන පනත අපේ රටට බලහත්කාරයෙන් පටවපු එකක්. එවකට රටේ පැවැති වාතාවරණය අනුව එය සිදුවුණා. මේ පනතේ ඇතැම් වගන්ති සංශෝධනය විය යුතුයි. බහුතර ජනතාවගේ මතයත් ඒකයි. වසර තිහක් තිස්සේ පැවැති යුද්ධය නිමා කරලා, නිදහස ලබා ගත්තායින් පසුව රටේ මිනිසුන්ට සාමකාමී ලෙස ජීවත් වීමට හැකි පරිසරයක් දැන් ගොඩනැගී තිබෙනවා. දැනට උතුරු හා නැඟෙනහිර පළාත්වල තිබෙන දේශපාලන පසුබිමත් සමඟ මෙය සංශෝධනය කළ යුතුයි යනුවෙන් ජනමතයක් ඇතිවී තිබෙනවා.වසර තිහක් පුරා පැවැති යුද්ධය නිමකර නිදහස ලබා ගත්තායින් පසුව රටේ සාමකාමී ලෙස ජීවත්වීමේ පසුබිමක් ගොඩනැගී තිබෙනවා. යම් විදියකට උතුරට පොලිස් හා ඉඩම් බලතල ලබාදී පනතේ විධිවිධාන අනුව ක්‍රියා කළහොත් නැවත ප්‍රශ්න ඇතිවීමට ඉඩ තිබෙනවා. එයට හේතුව, විදේශ බලවේග හා දෙමළ ඩයස්පෝරාව උතුරේ කටයුතු පාලනය කිරීමට ලොකු උත්සාහයක් දැරීමයි. එමෙන්ම ඔවුන් ආණ්ඩුව හා ජනාධිපතිතුමා අපහසුතාවයට පත් කිරීම සඳහා නොයෙකුත් චෝදනා ජිනීවා සමුළුවට ඉදිරිපත් කරනවා.මෙවැනි බලවේග කුමන ආකාරයට කුමන්ත්‍රණය කළත් ඒ පළාත්වල ජනතාව විශ්වාස කරන්නේ උදාවී තිබෙන නිදහස් සාමකාමී වාතාවරණය රැක ගත යුතු බවයි. නැවත සිංහල, මුස්ලිම්, දෙමළ ජාතිවාදී කැරැල්ලක් ඇති වනවාට බහුතර ජනතාව අකැමැතියි. ඉඩම්, පොලිස් බලතල නොවෙයි ජනතාවට අවශ්‍ය නිදහසේ ජීවත් වීමටයි.වසර තිහක් තිස්සේ උතුරේ සංවර්ධනයක් සිදුවූයේ නැහැ. දැන් ඒ පළාත් වල ශීඝ්‍ර සංවර්ධනයක් සිදුකෙරෙනවා. අධ්‍යාපන, ධීවර, කෘෂිකර්ම හා යටිතල පහසුකම් ආදී සෑම අංශයකින්ම දියුණුවෙමින් පවතිනවා. ඒ පළාතේ ආර්ථිකය යම් ස්ථාවරයකට පත්වී තිබෙනවා. පනතේ ඇති බලතල පාවිච්චි කිරීමට ගියොත් නැවතත් පෙර පැවැති අයහපත් වාතාවරණයක් ඇතිවෙන්න පුළුවන්.එවිට ජනජීවිතය හා ආර්ථිකය බිඳ වැටීමට හේතු වෙනවා. එබැවින් ජනාධිපතිතුමා හා මේ ආණ්ඩුව, කල්පනා කරන්නේ නැවතත් අර්බුදයක් ඇති නොවීමට වගබලා ගැනීමයි. පළාත් සභාවක නියෝජිතයෙකු ලෙස අපට තිබෙන බලතල අඩු කිරීමට එකඟ නොවුණත් ජනතා පරමාධිපත්‍යයට අප ගරු කරනවා. ඒවාගේම ජනාධිපතිතුමා ජනතාවට විරුද්ධ තීරණයක් ගන්නේ නැති බව අපට විශ්වාසයි. පටු ආකල්ප දරන අය සිටියත් සමස්ත ශ්‍රී ලාංකික ජනතාවගේ කැමැත්තට අනුවයි එතුමා කටයුතු කරන්නේ.පසුගිය සභා වාරයේ දී 13 වැනි සංශෝධනය පිළිබඳව යෝජනාවක් ඉදිරිපත් වුණා. ඒකට ආණ්ඩු පක්ෂයේ එක්කෙනෙකු, දෙන්නෙකු විරුද්ධ වුණා. නමුත් වැඩි ඡන්දයෙන් යෝජනාව සභා සම්මත පුණා.ගැළපෙනවා. පරිපාලන කටයුතු හා සංවර්ධන කටයුතු හොඳින් කිරීමට පළාත් සභාවක් තිබීම හොඳයි. පරිපාලන කටයුතු විමධ්‍යගත වීම නිසා ජනතා අවශ්‍යතා ඉටුකර ගැනීමට පහසුවක් ලැබෙනවා. අධ්‍යාපන, සෞඛ්‍ය යන අංශයන්ගෙන් ජනතාවට වඩාත් ළංවෙමින් කටයුතු කිරීමට තිබෙන බලතල නිසා ඒවා කාර්යක්ෂම වෙනවා. ප්‍රාදේශීය සභා, ප්‍රාදේශීය ලේකම් කාර්යාල මට්ටමෙන් ගමේ ජනතාවට වැඩි ප්‍රතිලාභයක් ලැබෙනවා. පළාත් සභාවලට ගමේ මිනිසුන් පත්වෙන්නේ ඒ නිසා.ඔවුන්ගේ අවශ්‍යතාවයන් පිළිබඳව ඔවුන්ට හොඳ වැටහීමක් තිබෙනවා. ගමේ අඩුපාඩු පිළිබඳව පළාත් සභාවේ හා නිලධාරීන් සමඟ සාකච්ඡා කර විසඳුම් ලබා ගැනීමට පහසුයි. බලය විමධ්‍යගත වීම හරිම වැදගත්. ඒවාගේම මහ ආණ්ඩුවටත් මැති ඇමැතිවරුන්ටත් පහසුයි. මහජනතාවටත් විශාල සේවයක් පළාත් මට්ටමින් පැවති සංවර්ධන ගැටලු බොහොමයක් පසුගිය කාලේ මහින්ද චින්තන ප්‍රතිපත්තියට අනුව විසඳීමට පියවර ගත්තා.මහින්ද රාජපක්ෂ මහතා ගමෙන් පැමිණි නායකයෙකු නිසා එතුමා ඒ වෙනුවෙන් විශේෂයෙන් කටයුතු කරනවා. එතුමා ගමේ අඩුපාඩු, පරිසරය, ජනතාවගේ සිතුම් පැතුම් දන්නවා. ඒ නිසා ගමට විශාල සංවර්ධනයක් ගලාගෙන එනවා. අධ්‍යාපනය, සෞඛ්‍යය, මාර්ග, ආර්ථිකය යන සෑම අංශයකින්ම සංවර්ධනය වන්නේ එතුමාගේ මඟ පෙන්වීම හා ඉදිරි දැක්මට අනුවයි. ඒ ගැන කිසිම තර්කයක් නැහැ. මේ නිසා අනෙකුත් දේශපාලන පක්ෂවලටත් දේශපාලන වශයෙන් ගැටලුවක් වී තිබෙනවා. ආණ්ඩුවට අභියෝග කරන්න බැහැ. නගරයට කේන්ද්‍ර වී තිබුණු සංවර්ධනය ගමට ගෙනාවේ එතුමායි.සමහර අය ඒ විදියට විවිධ අර්ථකථනය ගෙන එනවා. නමුත් රට සංවර්ධනය කිරීමේදීත් දේශපාලනයේදීත් පළාත් සභාවලින් ලොකු මෙහෙයක් ඉටුවෙනවා. ඒක පක්ෂ විපක්ෂ හැමෝටම හොඳයි. යම් යම් දුර්වලකම් තිබුණත් සුදු අලියෙක් කියලා කියන්න බැහැ. ගමේ ජනතාවට අවශ්‍ය නායකයෙකු පත් කරගෙන ඔවුන්ගේ ප්‍රශ්නවලට විසඳුම් ලබා ගැනීමට පහසු වෙනවා.පළාතේ නායකයා හොඳ පුද්ගලයෙකු වුනොත් මේ බලතල තිබුණා කියලා ප්‍රශ්නයක් නැහැ. නමුත් ඔහුගේ ක්‍රියාකලාපය නරක වුණොත් මේවායින් අයහපත් ප්‍රතිඵල ඇති වීමට පුළුවන්. නිවැරදි නායකත්වයක් තිබුණොත් ගැටලුවක් ඇති වෙන්නේ නැහැ. ඉඩම් හා පොලිස් බලතල නැතිවුණා කියලා ප්‍රදේශයේ සංවර්ධනයත්, ජනතාවගේ අවශ්‍යතාවයන් ඉටු කිරීමටත් බාධාවක් නැහැ. ඒවාගේම වර්තමාන ජනාධිපතිතුමා නායකත්වය දරන තාක් කිසිම ප්‍රශ්නයක් ඇතිවෙන්නේ නැහැ.දුර්වල නායකයෙකු පත්වුණොත් තමයි ගැටලුවක් ඇතිවෙන්නේ. දැනට තිබෙන වාතාවරණය අනුව ජනාධිපතිතුමාට විකල්ප නායකයෙකු පේනතෙක් මානයක නැහැ. එතුමාගෙන් පසුව දැන් තරුණ නායකත්වයක් ගොඩනැඟෙමින් පවතිනවා. නාමල් රාජපක්ෂ මහතා සමඟ රටේ සෑම පළාතකම තරුණ පිරිස ඒකරාශිවෙමින් තිබෙනවා. එය සුබදායක දෙයක්. රටේ සෑම ජනකොටසක් සමඟ සුහදතාවය ගොඩනගමින්, ඔවුන්ගේ අඩුපාඩු සොයා බලමින්, ඒවාට විසඳුම් ලබාදෙමින් නාමල් රාජපක්ෂ මහතා කටයුතු කරනවා. කාලෙකට පස්සේ රටේ නායකත්වය දකුණට ලැබුණේ, මා හිතන්නේ ඒක දිගටම පවතීවි.අතීතයේ දී පැවැති තත්ත්වයන් හා විදේශ බලවේග, දෙමළ ඩයස්පෝරාව, එන්.ජී.ඕ. වල බලපෑම් අනුව බලන විට පොලිස් හා ඉඩම් බලතල උතුරට දීම සුදුසු නැහැ. රටේ නිදහස් හා සාමකාමී වාතාවරණයක් පවත්වාගෙනයාමට බාධාවක් වේවි. පළාත් සභා ආරම්භ කරලා වසර 25කට වැඩියි. ඒ කාලේ නොතිබුණු ගැටලුවක් තමයි දැන් කරළියට ඇවිත් තිබෙන්නේ. පවතින නිදහස් වාතාවරණය බිඳ දැමීමටයි ඒ බලවේග කටයුතු කරන්නේ.දකුණේ පමණක් නොවෙයි මුළු රටේම දැවැන්ත සංවර්ධන ක්‍රියාදාමයක් සිදුවෙනවා. කලින් පැවැති රජයන් යටතේ දකුණට එතරම් සංවර්ධනයක් සිදුවුණේ නැහැ. දකුණේ වාගේම දැන් අනෙකුත් පළාත්වලත් අධිවේගී මාර්ග හැදෙනවා. වරාය හා ගුවන් තොටුපළ රටටම ඒවා ප්‍රයෝජනයක් සිදුවෙන්නේ. ඒවා දකුණු පළාතට විතරක් නොවෙයි ජනාධිපතිතුමාගේ අරමුණ පුද්ගලයා, පවුල, ගම, පළාත මුළු රටේම සංවර්ධනය කර ජනතාවගේ ආර්ථිකය ශක්තිමත් කිරීමයි. පළාත් නවයේම අමාත්‍යාංශ මුල්වී සංවර්ධන ව්‍යාපෘති ක්‍රියාත්මක කරනවා. ඒ අතර ආර්ථික සංවර්ධන අමාත්‍යාංශය දීපව්‍යාප්තව දැවැන්ත සංවර්ධන වැඩපිළිවෙළක් ක්‍රියාත්මක කරනවා.අනිවාර්යයෙන් ම ආණ්ඩුව දිනනවා. ඒ පළාතේ ජනතාව, ලැබුණු නිදහස අහිමි කර ගන්නේ නැහැ. දැනට කෙරෙන සංවර්ධන කටයුතු හා පවතින සාමකාමී පසුබිම නැති කර ගැනීමට බහුතර ජනතාව කැමති නැහැ. විදේශීය බලවේග හා දෙමළ ඩයස්පෝරාව මොනවා කීවත් බහුතර දෙමළ ජනතාව මේ රජයත් සමඟ ඉන්නවා. උතුරේ පමණක් නොවෙයි අනෙකුත් පළාත් සභා මැතිවරණ පැවැත්වූවත් මේ ආණ්ඩුව ඒවා දිනනවා. ඒ ජනතාව ආණ්ඩුව හා ජනාධිපතිතුමා සමඟ ඉන්න නිසයි. ග්‍රාමීය මට්ටමේ සිට සමස්ත රටේම සිදුකෙරෙන සංවර්ධනය නවත්වන්න අවශ්‍ය විපක්ෂයට ගමට ගිහින් කියන්න දෙයක් නැහැ. ඔවුන් රටට විකල්පයක් නොවෙයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=f1307094</link>
    <topic>කියන්න තියෙන දේ කාට වුව කෙලින් කියූ අමරහේවා මද්දුම</topic>
    <author>නන්දික</author>
    <content>මා “මාතර ජනවහර” කෘතිය සම්පාදනය කළ පසු එය මුද්‍රණය කොට ප්‍රකාශයට පත්කිරීම මරදාන ගොඩගේ සමාගමේ අධිපති සිරිසුමන ගොඩගේ මහතා අතට පත්කළේය. ඔහු එය කියවා බලා නන්දික මේක අමරහේවා මද්දුම මහතාට දී කියවා පසුවදනක් ලියාගෙන ගෙනත් දෙන ලෙස මට යෝජනා කළේය.කුඩා කළ රුහුණු ගුවන් විදුලි සේවයෙන් අමරහේවා මද්දුම මහතාගේ ගාම්භීර හඬ අසා තිබූ නමුත් කිසි දිනක හමු නොවී තිබුණි. ඔහු විසින් පුවත්පත්වලට ලියා තිබූ ලිපි ද මා කියවා තිබූ නමුත් ඔහු දැන් කොහේ පදිංචිව සිටීදැයි මා දැන සිටියේ නැත. පසුව හිතවතෙකුගේ මාර්ගයෙන් ඔහුගේ නිවසේ දුරකථන අංකය සොයාගෙන මාගේ අවශ්‍යතාවය එක් දිනක් හවස්වරුවේ පැවසුවේය. කොල්ලෝ හෙට උදේ 10 වෙනකොට විජයබා මාවතේ රුවන්මලී මගේ නිවසට වරෙන් යැයි මා හට පැවසුවේය.පසුදින මා ඔහුගේ නිවස බලා පිටත්විය. එවිට වේලාව පෙරවරු 11 පමණ වී තිබුණි. නිවසේ ඔහු නැත. නිවසේ කිසිවකු ද නැත. පසුව ඉහළ මහලේ සිටි තැනැත්තකු පැවසුවේ මහත්තයයි නෝනයි කොහේද ගිය බවකි. මාගේ උත්සාහය ව්‍යාර්ථ විය.පසුව යළිත් එදින සවස් වරුවේ ඔහුගේ නිවසේ දුරකථනයට ඇමතුමක් දුනි.කොල්ලෝ වෙලාවට වැඩ කරන්න ඉගෙන ගනින්. උදේ 10 එනවා කීව නම් උදේ 10 ට වරෙන් යයි මට කීවේය. මමයි මැණිකෙයි බලන් ඉඳලා අපට අද තිබුණු වෙනත් වැඩකට දෙන්නම ගියා. හෙට හවස පුළුවන් නම් වරෙන් යැයි ඔහු ගාම්භීර හඬින් මා හට පැවසුවේය. පසුවදා සවස මා කියූ වේලාවට පැය භාගයක් කලින් ඔහුගේ නිවසට ගියේය. එවිට මා හට දැකගැනීමට හැකිවූයේ කොට කලිසමක් හැඳගත් මැදිවියේ පුද්ගලයකු පුවත්පතක් බලමින් සිය නිවසේ ඉස්තෝප්පුවේ වාඩිවී සිටින අයුරුය.ඒ අන් කවරකු නොව අමරහේවා මද්දුම මහතා බව මා වටහා ගත්තේය. පසුව මා ඔහු හමුවට ගොස් මා කවුද යන්න පවසා මා විසින් සම්පාදනය කරන ලද “මාතර ජනවහර” මුල් පිටපත ඔහු අත තැබීය. ඔහු මගෙන් තොරතුරු විමසා පොත පෙරළා බලා “මැණිකේ අපේ ගමේ කොල්ලෙක් ඇවිත් තේඑකක් හදන් එන්නැයි සිය බිරියට කීවේය. “මම මේක කියවලා උඹට හොඳ පසුවදනක් ලියල දෙන්නං” තව දවස් තුන හතරකින් එන ලෙස මට කීවේය. මා අමරහේවා මද්දුම මහතාගෙන් හා ඔහුගේ බිරියගෙන් සමුගෙන නැවත කාර්යාලයට ගියේය.දින කිහිපයකින් පසු මා හට ඔහු විසින් ලියන ලද පසුවදන ද පොතේ සදොස් තැන් නිදොස් කොට අත්පිටපත ද ලැබිණ. එය ගොඩගේ මහතාගේ අතට පත් කිරීමෙන් පසු අගනා පොතක් ලෙස 2011 වසරේ මුද්‍රණය කොට එළිදැක්වීමට හැකිවිය. මාගේ “මාතර ජනවහර” පොත එළිදක්වන උත්සවයේ ප්‍රධාන ආරාධිතයා වූයේ අමරහේවා මද්දුම මහතා හා ලේක්හවුස් සභාපති බන්දුල පද්මකුමාර මහතායි.ඔහු මගේ ආරාධනය පිළිගෙන තනියම අප ලේක්හවුස් ආයතනයට පැමිණි අතර පසුව උත්සවයේදී ඉතා හරවත් කතාවක් ද පැවැත්වීය. උත්සවය අවසානයේ ඔහුගේ් හිතමිත්‍ර එකල ලේක්හවුස් කර්තෘ මණ්ඩල ප්‍රධාන පරිපාලන නිලධාරි රෝහණ ආරියරත්න මහතාගේ වාහනයෙන් නිවස බලා ගියේය. ඉතා නිරහංකාර ගැමියකු වූ ඒ මහතා ආධුනිකයකු වූ මාගේ් පොත එළිදැක්වීමේ උළෙලට පැමිණීම මා හට මහත් පිටිවහලක් විය.සහෝදර සහෝදරියන් දොළොස්දෙනකුගෙන් යුතු පවුලක මාතර ලෙනදූව ගම්මානයේ උපත ලබා මාතර රාහුල විදුහලින් අධ්‍යාපනය ලබා සරසවි වරම් ලැබ උපාධිධාරී ගුරුවරයකු ලෙස ද පරිපාලන සේවා විභාගය සමත්වීමෙන් පසු අනුරාධපුර ගොවිජන සේවා සහකාර කොමසාරිස් විය. පසුව අනුරාධපුර මහදිසාපති විය. සංස්කෘතික අධ්‍යක්‍ෂ විය. අමාත්‍යාංශ ලේකම්වරයකු විය. ලංගම සභාපති විය. ඔහු ලියා ඇති පොත් ප්‍රමාණය 50 කට වැඩිය. දූ දරුවන් තිදෙනකුගේ පියකු වන එතුමාගේ කථිකත්වය කිසිවකුට සම කළ නොහැක. ඔහු කළ කී දෑ බොහෝය. කියන්න තියෙන දේ කෙළින් කාට වුවද කීවේය.ඔහු මාගේ මාතර ජනවහර පොතේ පසුවදනේ ලියූ සටහනකි මේ.මහකවි ආනන්ද රාජකරුණා කවියා වරක් මාතර රාහුල විද්‍යාලයේදී පහත සඳහන් හිටුවන කවිය කීවේය.අමර හේවා මද්දුම මහතාට නිවන්සුව පතමු.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>09</day>
    </date>
    <link>http://www.dinamina.lk/2013/07/09/_art.asp?fn=f1307095</link>
    <topic>අපේ දුම්රිය සේවය සහ මැලේසියා දුම්රිය සේවය</topic>
    <author/>
    <content>බ්‍රිතාන්‍ය යටත් විජිතයක්ව පැවති ශ්‍රී ලංකාවටත්, මැලේසියාවටත් දුම්රිය හඳුන්වා දුන්නේ බ්‍රිතාන්‍ය ජාතිකයන් ය. 1864 ඇරඹි ශ්‍රී ලංකාවේ දුම්රිය සේවයට වසර 150 ට ආසන්න ඉතිහාසයක් ඇත.ආර්ථිකයට තදින්ම බද්ධ වූ වැවිලිකරුවන්ගේ අවශ්‍යතාවය මත රාජ්‍ය ආයතනයක් ලෙස 1864 දී ප්‍රථම ගල් අඟුරු දුම්රිය එන්ජිම ලංකාවට ගෙන්වා ඇත. එම දුම්රිය එන්ජිම මගින් දුම්රිය මාර්ග ඉදිකිරීම් ද්‍රව්‍ය එහා මෙහා ගෙනයාම සඳහා යොදාගෙන ඇත. ප්‍රථම නිල දුම්රිය ගමන 1864 දෙසැම්බර් 27 දින කොළඹ සිට අඹේපුස්ස දක්වා ධාවනය වූ අතර එම ගමන බෙල්ජියමේ ඔටුන්න හිමි කුමරා වන බ්‍රබැන්ටී ආදිපාදවරයාගේ ප්‍රධානත්වයෙන් සිදුකෙරිණි.මගීන් සහිත දුම්රියක් නිල වශයෙන් කොළඹ සිට අඹේපුස්ස දක්වා ධාවනය වී ඇත්තේ 1865 ඔක්තෝබර් 02 දිනයි. කොළඹින් පෙරවරු 7.00 ට පිටත්වූ මේ දුරියේ මගී පිරිස 64 කි. මැදිරි 10 කින් සමන්විත මේ දුම්රියෙන් පසු කොළඹ සිට තැපැල් ප්‍රවාහනයට දුම්රිය ධාවනය විය. (මහර) වර්තමානයේ රාගම, හෙනරත්ගොඩ, (වර්තමානයේ ගම්පහ) වේයන්ගොඩ, අඹේපුස්ස එකල පැවති දුම්රිය නැවතුම්පොළවල් ය. එකල දුම්රිය නැවතුම්පොළවල් සකස් කොට තිබුණේ ඉතා කුඩාවට හා සීමිත මගී ප්‍රමාණයකට අවශ්‍ය වන පරිදිය. පසුව කොළඹ – මහනුවර, කොළඹ – නාවලපිටිය, කොළඹ – අනුරාධපුරය, කොළඹ – යාපනය, කොළඹ – මඩකළපුව, කොළඹ – ගාල්ල, කොළඹ – මාතර, කොළඹ – හලාවත වාෂ්ප එන්ජින් සහිත දුම්රිය ධාවනයට මාර්ග සකසා ධාවනය වී ඇත.අඩි 5 අඟල් 6 ක් පළල දුම්රිය මාර්ගවල ධාවනයට වාෂ්ප දුම්රිය එන්ජින් 362 ක් එංගලන්තයෙන් ශ්‍රී ලංකාවට ආනයනය කර ඇති අතර පසුව 1956 දී පමණ ශ්‍රී ලංකාවේ ඩීසල් දුම්රිය ගෙන්වීමට දුම්රිය සාමාන්‍යාධිකාරී බී. ඩී. රම්පාල මහතා ක්‍රියා කොට ඇත. එමඟින් රුහුණු කුමාරි, උඩරට මැණිකේ හා යාල්දේවි ඩීසල් එන්ජින් සහිත දුම්රිය ධාවනයට යොදවන ලදී. එතැන් සිට මෙරටට ගෙන්වන ලද බලවේග කට්ටල දුම්රිය හා දුම්රිය එන්ජින් ප්‍රමාණය 300 කට වැඩිය.නමුත් නවීන තාක්ෂණයෙන් යුත් දුම්රිය ස්ථාන හා දුම්රිය අප රටට හඳුන්වා දීම සීමිතව සිදුවීම කනගාටුදායක තත්ත්වයකි. අප රට සමඟ සමගාමීව දුම්රිය සේවය ඇරැඹි මැලේසියාවේ පැරණි දුම්රිය වෙනුවට නවීන තාක්ෂණයෙන් යුතු දුම්රිය මාර්ග, දුම්රිය ස්ථාන, දුම්රිය හඳුන්වාදීමෙන් එරට ආර්ථිකයට මහඟු පිටිවහලක් දුම්රිය සේවයෙන් සිදු වී ඇත. බ්‍රිතාන්‍ය පාලකයන් ඉදිකළ පැරණි දුම්රිය ස්ථාන පෞරාණිකත්වය රැකෙන පරිදි ඔවුන් අති නවීන පහසුකම් සමඟින් නවීකරණය කර ඇති ආකාරය අතිමහත් දැකුම්කළුය.දුම්රිය නවත්වන වේදිකා, දුම්රියට ගොඩවන මගී ජනයාගේ පහසුව තකා දුම්රියේ පිවිසුම් දොරටු හා සමාන්තරව නවීකරණය කිරීමෙන් ආබාධිත පුද්ගලයන්ට පවා තම රෝද පුටුව තනිවම කිසිදු කරදරයකින් තොරව දුම්රියට ගොඩවිය හැකි ආකාරයට සම මට්ටමෙන් ඉදිකොට තිබේ. ආබාධිතයන්ට මෙන්ම වයෝවෘද්ධ දුම්රිය මගීන්ට මෙන්ම කුඩා ළමයින්ට පහසුවෙන් ගොඩවීමට හැකියාව ඇත.තමා විසින්ම දුම්රිය ප්‍රවේශ පත්‍ර ලබාගැනීමට හැකි ආකාරයේ ස්වයංක්‍රීය ප්‍රවේශපත්‍ර යන්ත්‍ර සෑම දුම්රිය ස්ථානයකම ඉදිකර ඇත. මැලේසියාව පුරා ක්‍රියාත්මක දුම්රිය වර්ග තුනකි. අප රටේ තිබූ කැලණිවැලි දුම්රිය මාර්ගය වැනි පළල අඩු දුම්රිය මාර්ගවල ධාවනය වන ඩීසල් දුම්රිය හා විදුලි දුම්රිය (මොනෝරේල්) ( MRT දුම්රිය) LRT දුම්රිය මේ දුම්රිය අති නවීන පහසුකම්වලින් යුතු වායුසමනය කරන ලද දුම්රියන් ය. දුම්රියට ගොඩවූ විගස ස්වයංක්‍රීයව දුම්රියේ සියලුම දොරවල් වැසෙන අතර දුම්රිය නැවතුම්පොළක් ළංවන විට දුම්රිය නැවතුමේ නව දුම්රියේ ශබ්ද විකාශන යන්ත්‍ර හා රූපවාහිනි තිර මගින් මගීන්ට දැනුම් දේ. දුම්රියේදී මගීන් හැසිරිය යුතු ආකාරය ද දැනුම් දෙන අතර සියලු මගීන්ගේ ක්‍රියාකාරකම් CCTV මගින් නිරීක්‍ෂණය කිරීමට දුම්රියේ රියැදුරුට, ආරක්‍ෂක අංශයට හැකියාව ඇත.මැලේසියාවේ ප්‍රධාන නගර පුරා ඇති සියලුම දැකුම්කළු ස්ථාන හා වෙළෙඳ මධ්‍යස්ථාන ආවරණය වන පරිදි ගුවන් පාලම් යොදා කොන්ක්‍රීට් මගින් ඉදිකර ඇති අධිවේගී දුම්රිය මාර්ග නිසා වාහන තදබදයකින් තොරව නගරය පුරා දුම්රිය සේවාවක් පවත්වාගෙන යාමට හැකියාව ලැබී ඇත. නිදහස ලැබීමේදී අප ශ්‍රී ලංකාවට වඩා අඩු සංවර්ධිත මට්ටමක සිටි මැලේසියාවට නවීන දුම්රිය මාර්ග හා සංඥා පද්ධතියක් රට පුරා ඉදිකිරීමෙන් තම රට ලෝකයේ දියුණු රටක් බවට ලංවීමේ කාර්යයට මහඟු පිටිවහලක් කරගෙන ඇත. මැලේසියාවට පැමිණෙන සියලු විදේශික සංචාරකයන්ගේ හිත දිනාගැනීමට හැකිවන ආකාරයෙන් අති නවීන පහසුකම් සපයා ඇති නිසා පහසුවෙන් මැලේසියාව පුරා සංචාරය කිරීමට හැකියාව ලැබේ.අප රටේ ඇති ගඳ ගහන දුම්රිය ස්ථාන, වැසිකිළි වෙනුවට නවීන ලේසර් තාක්ෂණයෙන් යුතු දුම්රිය ස්ථාන වැසිකිළි ඉදිකිරීම මගින් මගීන්ගේ අවශ්‍යතාවන් පහසුවෙන් කරගැනීමට හැකිවේ. අප ප්‍රධාන දුම්රිය ස්ථානය වූ කොටුව දුම්රිය ස්ථානයේ ඇත්තේ වැසිකිළි පද්ධති තුනකි. නමුත් මැලේසියා කුඩා දුම්රිය ස්ථානයක වුවද එකවර මගීන් විශාල සංඛ්‍යාවකට පහසුකම් සැපයිය හැකි නවීන ලේසර් තාක්ෂණයෙන් යුතු දුම්රිය වැසිකිළි රාශියක් එක් දුම්රිය ස්ථානයක පිහිටා ඇත. පහසුවෙන් දුම්රිය ස්ථානයෙන් පිටවීම සඳහා සෑම දුම්රිය ස්ථානයකම විදුලි සෝපාන රාශියකි.දුම්රිය මාර්ග හා දුම්රිය ස්ථාන සියල්ල එකම පරිගණක පද්ධතියකට ජාලගත කර ඇත. නියමිත වේලාවට, නියමිත දුම්රිය, නියමිත දුම්රිය ස්ථානයට ළඟාවෙයි. අප රටට ද මෙවැනි අති නවීන දුම්රිය හා පරිගණක ගතකරන ලද දුම්රිය මාර්ග පද්ධතියක් හා දුම්රිය ස්ථානවල පහසුකම් වැඩිදියුණු කළහොත් රට සංවර්ධනය කරා යන ගමනට මහඟු පිටිවහලකි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n1307101</link>
    <topic>සියාම් ඝාතනයේ ප්‍රධාන සැකකරුවාවාස්ගේ පුතා රවිඳු</topic>
    <author>සිරන්ජනී කුමාරි</author>
    <content>බම්බලපිටිය කෝටිපති ව්‍යාපාරික මොහොමඩ් සියාම් නමැත්තාගේ ඝාතනයට පෞද්ගලිකව හා සෘජුවම හිටපු නියෝජ්‍ය පොලිස්පති වාස් ගුණවර්ධන මහතාගේ පුතු රවිඳු සම්බන්ධ බවත් වෙඩි තැබීමට උපයෝගී කර ගත් ගිනි අවිය ද ඔහු රැගෙන ගිය බවත් රහස් පොලිසිය ඊයේ (09) කොළඹ අතිරේක මහේස්ත්‍රාත් මොහොමඩ් සහබ්දීන් මහතා වෙත දැනුම් දුන්නේය.මෙම ඝාතනයේ ප්‍රධාන සැකකරු වන රවිඳු ගුණවර්ධන නමැත්තා අත්අඩංගුවට ගැනීමට අවශ්‍ය අයෙකු බවත් ඔහු අත්අඩංගුවට ගැනීමට අවස්ථා 3කදී දෙහිවල නිවසට ගිය බවත් එහිදී වාස් ගුණවර්ධන මහතාගේ බිරියගෙන් පොලිස් රාජකාරියට බාධා වූ බවත් රහස් පොලිසිය වැඩිදුරටත් අධිකරණයට කරුණු දක්වමින් පැවසීය.දෙහිවල නිවසට ගිය රහස් පොලිසියට දැඩි බාධා කළ රවිඳුගේ මව වන ශ්‍යාමලී ප්‍රියදර්ශනී නැමැත්තිය පසුව සිය නීතිඥවරුන්ට දුරකථන ඇමතුම් ලබාදීමෙන් අනතුරුව ඔවුන්ගේ උපදෙස් මත සැකකරු සිටීද යන්න පරීක්ෂා කිරීම සඳහා අවස්ථාව ලබා දුන් බවට සහකාර පොලිස් අධිකාරී ශානි අබේසේකර මහතා අධිකරණය හමුවේ පැවසීය.එහි ඔහු නොසිටි බැවින් ඔහුගේ පෙම්වතියගේ නිවසද ඔහු සොයා සෝදිසි කළ බවත් එම නිවසේද ඔහු නොසිටි බවට රහස් පොලිසිය අධිකරණය හමුවේ පැවසීය.බන්ධනාගාර අධිකාරීවරයා විසින් හිටපු නියෝජ්‍ය පොලිස්පති වාස් ගුණවර්ධන මහතා කොළඹ ප්‍රධාන මහේස්ත්‍රාත් අධිකරණය වෙත ඉදිරිපත් කොට තිබිණ.අදාළ පැමිණිල්ල අධිකරණය හමුවේ කැඳවූ අවස්ථාවේදී රහස් පොලිසියේ සහකාර පොලිස් අධිකාරී ශානි අබේසේකර මහතා වැඩිදුර වාර්තාවක් ඉදිරිපත් කරමින් සඳහන් කර සිටියේ සිද්ධියට සම්බන්ධ පුද්ගලයින් 18 දෙනෙකුගේ ප්‍රකාශ ලබාගෙන ඇති බවත් තවත් සැකකරුවන් හය දෙනෙකු රහස් පොලිසියේ රැඳවුම්භාරයේ සිටින බවය.අත්අඩංගුවට ගනු ලැබූ පිස්තෝල දෙක ඉකුත් 27 වන දින රජයේ රස පරීක්ෂක වෙත බාරදී සංදේශය අධිකරණයට ඉදිරිපත් කළ බව පැවසූ ශානි මහතා මරණකරු භාවිතා කළ ජංගම දුරකථනයේ කොටස් රජයේ රස පරීක්ෂක වෙත බාර දීමට කටයුතු කළ බව පැවසීය.ඩබ්ලිව්.පී.ඒ.වී. 3639 දරන වාහනය පණ ගන්වන ස්විචය නොමැතිකමින් මේ දක්වා රජයේ රස පරීක්ෂක වෙත යොමු නොකළ බව පැවසූ රහස් පොලිසිය කාර්මික සහාය ඇතිව ඉදිරියේදී රජයේ රස පරීක්ෂක වෙත යොමු කිරීමට ක්‍රියා කරන බව පැවසීය.රහස් පොලිසියට තර්ජනය කිරීම සම්බන්ධයෙන් වාස් ගුණවර්ධන මහතාගෙන් ප්‍රකාශ ඉකුත් 4වන දින රහස් පොලිසිය ලබාගත් බව පැවසූ ශානි මහතා මරණකරු ඝාතනය සඳහා යොදා ගත් ඩබ්ලිව්.පී.පී.සී. 2888 දරන වෑන් රථය ඉකුත් 28 වන දින ඩී.එන්.ඒ. පරීක්ෂණ සඳහා ජින්ටෙක් ආයතනයට යොමු කළ බව පැවසීය.එහිදී මානව රුධිරය බවට හඳුනාගත් ජින්ටෙක් ආයතනය ඩී.එන්.ඒ. විමර්ශන රටාවක් හඳුනාගෙන ඇති බවත් මරණකරුගේ ඩී.එන්.ඒ. රටාව හඳුනා ගැනීම සඳහා පශ්චාත් මරණ පරීක්ෂණය පැවැත්වූ අධිකරණ නිලධාරී හේවගේ මහතා විසින් මරණකරුගේ හිස් කබලේ කොටස් හා කෙස් ජින්ටෙක් ආයතනයට ඉකුත් 4 වන දින බාරදුන් බවට රහස් පොලිසිය වැඩිදුරටත් අධිකරණය හමුවේ කරුණු දැක්වීය.තවද 90804 / 13 දරන නඩුව පූගොඩ මහේස්ත්‍රාත් අධිකරණයෙන් නීතිපති උපදෙස් මත මෙම නඩුවට ගොනු කර බවට අධිකරණයට කරුණු දැක්වූ රහස් පොලිසිය වාස් ගුණවර්ධන මහතාගේ බිරිය වන ශ්‍යාමලී ප්‍රියදර්ශනී යන අයට ඉකුත් 3 වන දින නොතිසි බාරදීමට ගිය අවස්ථාවේදී ඇය නොසිටි බැවින් ඇයගේ සහෝදරයෙකුට බාරදුන් බව පැවසීය.පොලිස් නිලධාරීන් නතර වී සිටි වාස් ගුණවර්ධන මහතාගේ නිවස සෝදිසි කළ බව පැවසූ පොලිසිය උප පොලිස් පරීක්ෂක බමුණුසිංහ නැමැත්තාට දෙපාර්තමේන්තුව නිකුත් කොට තිබූ ගිනි අවිය කාමරයේ මෙට්ටය යට තිබී සොයා ගත් බවත් එහි සම්පූර්ණ උණ්ඩ ගණන අඩු බව පැවසීය.කැලුම් රංග දිසානායක නැමැති සැකකරු ඇඳ සිටි කලිසම හා ටී ෂර්ට් එක ඔහුගේ බිරියගේ නිවසින් සොයා ගත් බව පැවසූ ශානි අබේසේකර මහතා 2013 / 7 / 7 රවිඳු ගුණවර්ධන පදිංචි දෙහිවල නිවසට ගිය බවත් ඔහුගේ මව එහි රැඳී සිට සිය රාජකාරියට බාධා කළ බව පැවසීය.පසුව ඇයගේ දැන්වීම මත නීතිඥවරු හා දුරකථනයෙන් සම්බන්ධ වී එම උපදෙස් මත රවිඳු ගුණවර්ධන පරීක්ෂා කළ බවත් අනතුරුව මේ පිළිබඳව දෙහිවල පොලිසියට පැමිණිල්ලක් ද ඉදිරිපත් කර ඇති බවට පොලිස් අධිකාරීවරයා පැවසීය.මීට අමතරව රවිඳු ගුණවර්ධන සොයා ඔහුගේ පෙම්වතියගේ නිවසට ගිය බවත් එහි නොසිටි බව පැවසු රහස් පොලිසිය ඝාතනය සඳහා යොදා ගත් ගිනි අවිය හා ප්‍රධාන සැකකරු අත්අඩංගුවට ගැනීමට නියමිත බැවින් දැනට රක්ෂිත බාරයේ සිටින හිටපු නියෝජ්‍ය පොලිස්පති වාස් ගුණවර්ධන මහතා තවදුරටත් රක්ෂිත භාරයේ තබන ලෙසට අධිකරණයෙන් ඉල්ලීම් කළේය.සැකකරුවන් වෙනුවෙන් පෙනී සිටි නීතිඥ අනුර සෙනෙවිරත්න මහතා සැකකරුවන් 6 දෙනෙකු රැඳවුම් නියෝග මත රඳවා සිටිනවා. රැඳවුම් නියෝග වලට අස්සන් කළේ කවුද?රහස් පොලිසිය ආරක්ෂක ඇමැතිවරයා වශයෙන් ජනාධිපතිතුමා මේ රැඳවුම් නියෝගවලට අස්සන් තබා තිබෙනවා.නීතිඥ අනුර සෙනෙවිරත්න - 1979 අංක 48 දරන ත්‍රස්තවාදී පනත යටතේ රහස් පොලිසිය ක්‍රියා කොට තිබෙනවා. අපරාධ නඩු සංග්‍රහයේ 127 වගන්ති ප්‍රකාරව ප්‍රකාශ සටහන් කිරීමටත් ඉල්ලිම් ඉදිරිපත් කොට තිබෙනවා. මෙය නීතියට පටහැනියි.රැඳවුම් නියෝග මත රඳවා සිටින සැකකරුවෙකුගේ ප්‍රකාශ හෝ පාපොච්චාරණ ලබාගැනීම නීතියට පටහැනියි. ත්‍රස්තවාදී පනත දඩමීමා කරගෙන සැකකරුවන් ඔවුන් බාරයේ තබා ගෙන රහස් පොලිසියට අවශ්‍ය පරිදි අපරාධ නඩු සංග්‍රහයේ වගන්ති ප්‍රයෝජනයට ගන්නවා.නීති වාර්තා ගෙන හැර දක්වමින් නීතිඥ අනුර සෙනෙවිරත්න මහතා රහස් පොලිසිය සැකකරුවන් දීර්ඝ කාලයක් රඳවා තැබීමේ අභිලාෂය මත පමණක් ක්‍රියා කරනවා. පනත් දෙකම ඔවුන්ට ක්‍රියාත්මක කරනවා. ‍ගොරකා දඩ මස් කර ගන්නවා. ස්වාමීනි සැකකරු පෝරකය දක්වා කැඳවාගෙන යාමට ඔහුත් ක්‍රියා කරනවා. මෙය ඔබතුමා වැළැක්විය යුතුයි. මෙය අත්හිටුවන්න.වාස් ගුණවර්ධන මහතා වෙනුවෙන් අධිකරණයේ කරුණු දැක්වූ නීතිඥ අජිත් පතිරණ මහතානීතිඥ සෙනෙවිරත්න මහතා ඉදිරිපත් කළ කරුණුවලට මා එකඟයි. නීති විරෝධී ප්‍රකාශ මත රහස් පොලිසිය මාගේ සේවාදායකයා අත්අඩංගුවට ගෙන තිබෙන්නේ. රහස් පොලිසියේ උත්සාහය නඩුව වෙන මාවතකට රැගෙන යාමයි. නැති සාක්කි ඔවුන් හදනවා.එක් අවස්ථාවක වාස් ගුණවර්ධන තර්ජනය කළා කිව්වා. පසුව බිරිය තර්ජනය කළා කිව්වා. දැන් පුතා හොයනවා. නිවසට ආවා. රටේ සාමාන්‍ය නීතිය අනුව නිවසක් පරීක්ෂා කරන්න සෝදිසි වරෙන්තුවක් ඕනේ. අවස්ථා 3කදී පැමිණියා. නිර්දෝශීභාවය පූර්ව නිගමනයයි.මාගේ පුතා රවිඳු ගුණවර්ධන විමර්ශන සඳහා අවශ්‍ය බව සටහන් කරනවා නම් ඔහු හෙට වුණත් අධිකරණයට බාර වෙනවා. අපි නීතිගරුක පුරවැසියෝ. වාස් ගුණවර්ධනට පොලිසියට එන්න කිව්වා ඔහු ගියා. බිරිඳට නොතිසි කළා ඇය අධිකරණයට බාර වුණා.රවිඳු ගුණවර්ධන අවශ්‍ය බවට සටහන් කරන්න අද බාරදෙනවා. රහස් පොලිසිය අපට විශ්වාස නැහැ. අධිකරණය විශ්වාසයි. සිද්ධිය වූ දින අත්අඩංගුවට ගත් වෑන් රථය මාසයකට පසුව රස පරීක්ෂක වෙත යැවීමට කටයුතු කරනවා. මෙන්න රහස් පොලිසියේ විමර්ශන.නීතිඥ අනුර සෙනෙවිරත්න ජනාධිපති අස්සන් කළා කියනවා. ජනාධිපතිවරයා මෙය පුද්ගලිකව විමර්ශනය කරන්නේ නැහැ. ඔහුට වැරදි නිර්දේශ ඉදිරිපත් කොට අස්සන ලබාගෙන.නීතිඥ නලින් ඉන්ද්‍රතිස්ස මහතා අගතියට පත් පාර්ශ්වය වෙනුවෙන් පෙනී සිටිමින් ඉල්ලා සිටියේ මහත් ආන්දෝලනයකට නතුවී ඇති මෙම නඩුවට නීතිපති නියෝජනයක් ලබාදිය යුතු බවය.මහේස්ත්‍රාත් - රැඳවුම් නියෝග මත සිටින සැකකරුවන්ගේ තත්ත්වය කුමක්ද?රහස් පොලිසිය දින 38 තව තිබෙනවා. බාධා කිරීම්, තර්ජන මත ඉදිරි විමර්ශන පවත්වනවා. වාස් ගුණවර්ධන මහතා සමඟ මාගේ පුද්ගලික තරහක් නැහැ. මම එතුමා ගාව වැඩ කරලා නැහැ. පොලිස්පති විමර්ශනය රහස් පොලිසියට බාර දුන්නා. නියෝජ්‍ය පොලිස්පති විමර්ශන නිලධාරී ලෙස මාව පත් කළා. නෝනා එක්ක අඩුම තරමේ වචනයක්වත් මා කතා කරලා නැහැ. අධිකරණයේ පූස් පැටව් වගේ ගෙදරට ගිහිල්ලා බලන්න ඕනේ මොවුන්ගේ තරම.නීතිඥ අජිත් පතිරණඔලුවේ පණ තියෙන අයෙක් හතරවෙනි තට්ටුවට ගිහිල්ලා තර්ජනය කරනවද?ශානි අබේසේකර මහතායුනිෆෝම් එකෙන් ආවේ. ඔබතුමාට නෙවෙයි තර්ජනය කළේ මටයි. තර්ජනය කළේ එළියට ආවාම බලා ගමු කිව්වා. ඔබතුමා සමහර සැකකරුවන්ට තුවක්කුව ගඟට විසි කළා කියලා කියන්න පවා උපදෙස් දීලා තිබෙනවා.අදාළ කරුණු සලකා බැලූ මහේස්ත්‍රාත්වරයා සැකකාර වාස් ගුණවර්ධන මහතා මේ මස 19 දක්වා රක්ෂිත බන්ධනාගාරගත කරමින් එදිනට සිද්ධියට අදාළව නීතිපති උපදෙස් ගෙන සවිස්තර වාර්තාවක් අධිකරණයට ගොනු කරන ලෙසට නියෝග කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n1307102</link>
    <topic>බුද්ධගයා විහාරය වන්දනාමානයට විවෘතයි</topic>
    <author>මහින්ද අලුත්ගෙදර</author>
    <content>ත්‍රස්ත ප්‍රහාරයක් එල්ල වීමෙන් පසු තාවකාලිකව වසා දැමුණු ඉන්දියාවේ බුද්ධගයා මහබෝධි විහාරස්ථානය බැතිමතුන්ගේ වන්දනාමාන කටයුතු සඳහා යළි විවෘත කරයි.පසුගිය (07) දා අලුයම 5.15 ට පමණ එම විහාරස්ථානයට බෝම්බ ප්‍රහාර මාලාවක් එල්ල කිරීමත් සමඟ තාවකාලිකව වසා දැමීමට ඉන්දීය ආරක්ෂක අංශය පියවර ගත් බවද ඒ සම්බන්ධයෙන් වන මූලික පරීක්ෂණ අවසන් වීමත් සමඟ බැතිමතුන්ගේ වන්දනා මාන කටයුතු වෙනුවෙන් විවෘත කිරීමට පියවරගත් බවද එම විහාරස්ථානයේ විහාරාධිපති හකුරුගම්මන සද්ධාතිස්ස හිමියෝ ප්‍රකාශ කරති.මේ වනවිට විහාරස්ථානයේ ආරක්ෂාව තරකර තිබෙන බව පවසන උන් වහන්සේ පුළුල් පරීක්ෂණ කටයුතු තවදුරටත් ක්‍රියාත්මක බවද මේ වනවිට එහි වාතාවරණය යහපත් බවද අවධාරණය කරති.කෙසේ වුවද ශ්‍රී ලාංකික බැතිමතුන්ගේ ආරක්ෂාව වෙනුවෙන් පූර්ණ අවධානය යොමුකරන බවද මහා බෝධි විහාරස්ථානයේ ආරක්ෂාව සහ යහපත් වාතාවරණය පිළිබඳ සහතිකයක් ලබාදෙන තෙක් වන්දනා කටයුතු සඳහා එහි යාමෙන් වළකින ලෙසද විදේශ කටයුතු අමාත්‍යාංශයේ ලේකම් කරුණාතිලක අමුණුගම මහතා ඉල්ලීමක් කරයි.බුද්ධගයාවේ මහබෝධි විහාරස්ථානයට ත්‍රස්ත ප්‍රහාරයක් එල්ල වීමත් සමඟ වන්දනාමාන කටයුතු සඳහා එහි යාමෙන් වළකින ලෙස විදේශ කටයුතු අමාත්‍යාංශය සහ ඉන්දියාවේ ශ්‍රී ලංකා මහ කොමසාරිස් කාර්යාලය ජනතාවගෙන් ඉල්ලීමක් කළ බව සිහිපත් කළ කරුණාතිලක අමුණුගම මහතා මහාබෝධි විහාරස්ථානයේ කටයුතු සාමාන්‍ය තත්ත්වයට පත්වන තුරු දින කිහිපයක් එහි යාමෙන් වළකින ලෙස ප්‍රකාශ කළේය.මේ වන විට බුද්ධගයා මහබෝධි විහාරස්ථානයට එල්ල වූ ත්‍රස්ත ප‍්‍රහාරය සම්බන්ධයෙන් සැකකරුවෙකු අත්අඩංගුවට ගෙන තිබෙන අතර සිද්ධියට සම්බන්ධ තවත් සැකකරුවන් දෙදෙනෙකු සොයා පරීක්ෂණ ආරම්භකර තිබේ. මේ විහාරස්ථානයට එල්ල වූ බෝම්බ ප්‍රහාර හේතුවෙන් ටිබෙට් සහ මියන්මාර් ස්වාමීන් වහන්සේලා දෙනමක් සහ තවත් පුද්ගලයන් තිදෙනෙකු තුවාල ලැබුහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n1307103</link>
    <topic>13 සංශෝධනයේ එකඟත්වයකටහොඳම වේදිකාව විශේෂ කාරක සභාවයි</topic>
    <author>ධනුෂ්ක ගොඩකුඹුර සහ මහින්ද අලුත්ගෙදර</author>
    <content>දහතුන් වැනි ආණ්ඩුක්‍රම ව්‍යවස්ථා සංශෝධනය ක්‍රියාවට නැංවීම සඳහා පොදු එකඟත්වයකට පැමිණීමේ හොඳම වේදිකාව පාර්ලිමේන්තු විශේෂ කාරක සභාව බව ජනාධිපති මහින්ද රාජපක්ෂ මහතා, ඉන්දීය ජාතික ආරක්ෂක උපදේශක ශිවෂංකර් මෙනන් මහතා හමුවේ ප්‍රකාශ කරයි.නිල සංචාරයක් සඳහා ශ්‍රී ලංකාවට පැමිණි ඉන්දීය ජාතික ආරක්ෂක උපදේශකවරයා ජනාධීපති මහන්දිරයේදී ඊයේ (09) පෙරවරුවේ ජනාධිපති මහින්ද රාජපක්ෂ මහතා සමඟ විශේෂ සාකච්ඡාවක නිරත වූ අතර මෙහිදී වැදගත් කරුණු රැසක් කෙරෙහි අවධානය යොමු කළ බව ජනාධිපති මාධ්‍ය අංශය සදහන් කරයි.ශ්‍රී ලංකාව වැනි කුඩා රටක පළාත් ආයතනවලට ඉඩම් හා පොලිස් බලතල පැවරීමේ දී උද්ගතවන ප්‍රායෝගික ගැටලු සම්බන්ධයෙන් කරුණු පැහැදිලි කළ ජනාධිපති මහින්ද රාජපක්ෂ මහතා ක්‍රියාවට නැංවෙන ආකෘතිය රටේ සියලු කොටස් වලට ගැලපෙන හා එකඟ වියහැකි එකක් විය යුතු බවද අවධාරණය කළේය.පාර්ලිමේන්තු විශේෂ කාරක සභාව සඳහා දෙමළ ජාතික සන්ධානයේ සහභාගීත්වය වැදගත් බවට ජනාධිපතිවරයා මෙහිදී ශිවෂංකර් මෙනන් මහතා සමඟ එකඟවිය. 13 වැනි ආණ්ඩුක්‍රම ව්‍යවස්ථා සංශෝධනය සම්බන්ධයෙන් එකඟතාවකට පැමිණීම රජයේ මූලික ප්‍රමුඛතාවක් බව මහින්ද රාජපක්‍ෂ මහතා සඳහන් කළේය.පාර්ලිමේන්තු විශේෂ කාරක සභාවට සහභාගී වන ලෙස දෙමළ ජාතික සන්ධානය උනන්දු කරවන්නැයි ඉන්දියාවෙන් ඉල්ලා සිටි ශ්‍රී ලංකා ජනාධිපතිවරයා කුමන බාධක පැමිණියද මේ ක්‍රියාදාමය ඉදිරියට ගෙනයාමට රජය කැප වී සිටින බවද අවධාරණය කළේය.ඉන්දීය අගමැති කාර්යාලයේ අධ්‍යක්‍ෂ මනු මහවර්, ශ්‍රී ලංකාවේ ඉන්දීය මහකොමසාරිස් වයි.කේ. සිංහ හා ශ්‍රී ලංකාවේ නියෝජ්‍ය ඉන්දීය මහකොමසාරිස් පී. කුමරන් මහත්වරුන් මෙන්ම විදේශ කටයුතු ඇමැති මහාචාර්ය ජී.එල්. පීරිස්, ආර්ථික සංවර්ධන ඇමැති බැසිල් රාජපක්‍ෂ, සම්ප්‍රදායික කර්මාන්ත හා කුඩා ව්‍යවසාය සංවර්ධන ඇමැති ඩග්ලස් දේවානන්ද, විදේශ අමාත්‍යාංශයේ අධීක්‍ෂණ මන්ත්‍රී සජින් ද වාස් ගුණවර්ධන, ජනාධිපති ලේකම් ලලිත් වීරතුංග සහ ඉන්දියාවේ ශ්‍රී ලංකා මහකොමසාරිස් ප්‍රසාද් කාරියවසම් මහත්වරුද මේ සාකච්ඡාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n1307104</link>
    <topic>නල්ලූර් කෝවිලේ උත්සවයට ජනතාවට පහසුකම්</topic>
    <author>චින්තා රණසිංහ</author>
    <content>යුද්ධය නිමා වී සිව් වසරකට පසු එළඹෙන නල්ලූර් කෝවිල් වාර්ෂික උත්සවය නිදහසේ සැමරීමට ජනතාවට අවශ්‍ය සියලු පහසුකම් සැපයිය යුතුයැයි සම්ප්‍රදායික කර්මාන්ත හා කුඩා ව්‍යවසාය සංවර්ධන අමාත්‍ය ඩග්ලස් දේවානන්දා මහතා පවසයි.අගෝස්තු 11 වැනි දින සිට 27 වැනි දින දක්වා පැවැත්වීමට නියමිත නල්ලූර් කෝවිල් උත්සවය සඳහා විශාල ජනකායක් දිවයිනේ නන් දෙසින් පැමිණි මට නියමිතව ඇති අතර ඔවුන්ගේ සුභ සාධන පහසුකම් වෙත වැඩි අවධානය යොමු කරන ලෙසත් ඇමැතිවරයා නගර සභාවේ නිලධාරීන්ට උපදෙස් දී තිබේ.උත්සය සංවිධානය කරන රාජ්‍ය නිලධාරින් ප්‍රමුඛ සිවිල් පුද්ගලයන් සහභාගී වු රැස්වීමක දී ඇමැතිවරයා මේ පිළිබඳ සිය අවධානය යොමු කර ඇත.ගත වූ සිව් වසරට ඉහත නල්ලූර් කොවිලේ කිසිඳු උත්සවයකට සහභාගී විමට ජනතාවට අවස්ථාවක් නොතිබූ බවත් එය ජනතාවට හොඳින් වටහා ගත යුතු බවත් ඇමැතිවරයා සඳහන් කළේ ය.ජනතාවට අවශ්‍ය පානීය ජලය, වැසිකිලි පහසුකම් ඉහළ තත්ත්වයේ තිබිය යුතු බවත් ඒ සමඟම පරිසර ආරක්ෂාව සම්බන්ධයෙන් වැඩපිළිවෙළක් සකස් කළ යුතු බවත් දේවානන්දා මහතා පෙන්වා දෙයි.දෙමළ ජනතාවට මෙන්ම සියලුම දෙනාට වැදගත් නල්ලූර් කෝවිල් උත්සවය රූපවාහිනිය හරහා සමස්ත ජනතාවට නැරඹීමට අවස්ථාව සලසන ලෙසත් ඒ මහතා වැඩි දුරටත් උපදෙස් දී ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n1307105</link>
    <topic>බ්‍රෝඩ්ලන්ඩ්ස් බලාගාරයේ ඉදිකිරීම් මේ 15දා ඇරඹේ</topic>
    <author>චමීර ඇල්ලදෙණිය</author>
    <content>මහින්ද චින්තන ඉදිරිදැක්ම යථාර්ථයක් බවට පත්කරමින් බ්‍රෝඩ්ලන්ඩ්ස් ජලවිදුලි බලාගාරයේ ඉදිකිරීමේ කටයුතු ආර්ථික සංවර්ධන ඇමැති බැසිල් රාජපක්ෂ මහතාගේ සුරතින් මේ ජූලි මස 15 දින ආරම්භ කරේ.විදුලිබල හා බලශක්ති ඇමැති පවිත්‍රා වන්නිආරච්චි මහත්මියද මේ අවස්ථාවට සහභාගී වීමට නියමිතය. බ්‍රෝඞ්ලන්ඞ්ස් ජලවිදුලි බාලාගාරය මගින් මෙගාවොට් 35 ක විදුලිය ධාරිතාවයක් දෛනිකව ජාතික විදුලිබල පද්ධතියට එක්කෙරෙන අතර එහි වාර්ෂික විදුලි නිෂ්පාදනය ගිගාවොට් 126 ක් ලෙස ගණන් බලා තිබේ.ව්‍යාපෘතිය සඳහා වැයකෙරෙන මුදල අමේරිකානු ඩොලර් මිලියන 82 කි. ඒ සඳහා ප‍්‍රතිපාදන, දේශීය හා විදේශීය වශයෙන් සැපයේ. ඒ අනුව ව්‍යාපෘතියට වැයවන සමස්ත ප‍්‍රතිපාදන වලින් 15% ක් දේශීය බැංකු මගින් දරණ අතර, 85% ක් චීනයේ අන්තර්ජාතික සංවර්ධන බැංකුව මගින් සපයනු ලැබේ.බ්‍රෝඞ්ලන්ඞ්ස් ජලවිදුලි ව්‍යාපෘතිය ආරම්භ වීමත් සමග ප‍්‍රදේශයේ මහාමාර්ග, විදුලිය, පානිය ජලය සැපයුම ආදී ජන ජීවිතයට අදාළ සියලු යටිතල පහසුකම් වැඩිදියුණු කිරීමට අපේක්ෂිතය. මීට අමතරව බලාගාර ප‍්‍රදේශය දෙස් විදෙස් සංචාරක ආකර්ෂණය ඉහළ නැංවෙන අයුරින් නිර්මාණය කිරීමටද සැලසුම්කර ඇත. එසේම බ්‍රෝඞ්ලන්ඞ්ස් බලාගාරය ඉදිවීම හේතුවෙන් සෘජු හා වක‍්‍ර රැකියා අවස්ථා රාශියක්ද බිහිවනු ඇත.බ්‍රෝඞ්ලන්ඞ්ස් බලාගාරයේ වේල්ල වැඩබිම, මධ්‍යම පළාතේ, නුවරඑළිය දිස්ත‍්‍රික්කයට අයත්වන අතර බලාගාර වැඩබිම සබරගමු පළාතේ, කෑගල්ල දිස්ත‍්‍රික්කයට අයත් වේ. ඒ අනුව අඹගමුව ප‍්‍රාදේශීය ලේකම් කොට්ඨාසයට අයත්, පොල්පිටිය, බ්‍රෝඞ්ලන්ඞ්ස්හි වේල්ල ඉදිකෙරෙන අතර බලාගාරය, යටියන්තොට ප‍්‍රාදේශීය ලේකම් කොට්ඨාසයේ කිතුල්ගල, කලූකොහුතැන්න ප‍්‍රදේශයේ ස්ථාපිත කෙරේ. මෙය ශ‍්‍රී ලංකාවේ ඉදිකෙරෙන තවත් මතුපිට බලාගාරයකි.කැලණි ගගේ ප‍්‍රධාන අතු ශාඛා දෙකක් වන මස්කෙළිඔය සහ කෙහෙල්ගමු ඔය, ව්‍යාපෘතියේ ජල මූලාස‍්‍රයි. මස්කෙළිඔය පදනම්ව ප‍්‍රධාන වේල්ල ඉදිවන අතර එහි උස මීටර් 24 කි. දිග මීටර් 114ක් වේ. ප‍්‍රධාන උමග දිග කිලෝමීටර් 3.5 ක් වන අතර එහි විෂ්කම්භය මීටර් 5.4 කින් සමන්විතය. බ්‍රෝඞ්ලන්ඞ්ස් ව්‍යාපෘතියේ විශේෂත්වය වන්නේ කෙහෙල්ගමුව ඔය හරස්කර එම ජලය, මස්කෙළි ඔයට ගෙනයාමය. ඒ සඳහාද හැරවුම් වේල්ලක් ඉදිකෙරෙන අතර එහි උස මීටර් 19 ක් සහ දිග මීටර් 48 ක් වේ. හැරවුම් උමග දිග මීටර් 850 කි.බ්‍රෝඞ්ලන්ඞ්ස් ජලවිදුලි බලාගාරය ඉදිකිරීමත් සමග ජාතික විදුලිබල පද්ධතියට එක්කෙරෙන මෙගාවොට් 35 ක අමතර විදුලිය ධාරිතාවත් සමග, දැනට ජනගහනයෙන් 94% ක් වන විදුලිය සැපයුම තවදුරටත් ඉහළ ප‍්‍රතිශතයකට ගෙනයාහැකි බව විදුලිබල හා බලශක්ති ඇමැති පවිත‍්‍රා වන්නිආරච්චි මහත්මිය අවධාරණය කරයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n13071014</link>
    <topic>සෞදි යන කාන්තාවන්ටඅවම වැටුප රියාල් 900ක්</topic>
    <author>මහින්ද අලුත්ගෙදර</author>
    <content>ගෘහ සේවය සඳහා සෞදි අරාබියාවට පිටත්ව යන ශ්‍රී ලාංකික කාන්තාවන් සඳහා සෞදි අරාබියානු රියාල් 750 ක්ව පැවැති අවම මාසික වැටුප සෞදි රියාල් 900 දක්වා ඉහළ නැංවීමට රජය තීරණය කරයි.ඊට අමතරව ගෘහසේවිකා යනුවෙන් භාවිත කළ තනතුරු නාමය වෙනුවට ගෘහ පාලිකා සහායක වශයෙන් භාවිත කිරීමටද ඔවුනට නොමිලේ ගුවන් ටිකට්පත්, ආහාර, නවාතැන් හා වෛද්‍ය පහසුකම් ලබා දීමටද එකඟතාවට පැමිණ තිබෙන අතර එය මේ මස පළමුවැනිදා සිට ක්‍රියාත්මක වන බවද ශ්‍රී ලංකා විදේශ සේවා නියුක්ති කාර්යාංශය පවසයි.මුල් අදියරේදී මේ වැඩපිළිවෙල සෞදි අරාබියානු රැකියා සඳහා පමණක් ක්‍රියාත්මක කරන බව පවසන විදේශ සේවා නියුක්ති කාර්යාංශය ලබන 2014 වසරේ සිට අනෙකුත් රටවල රැකියා සඳහාද භාවිත කිරීමට පියවර ගන්නා බවද ඒ අනුව ඔවුන්ගේ සේවා ගිවිසුම්වල සහ ගුවන් බලපත්‍රයේද ගෘහ පාලිකා සහායක වශයෙන් භා‍විත කරන බවද කියාසිටී.ගෘහ සේවිකාවන් ලෙස වසර 25 ක් භාවිත කළ තනතුරු නාමය මෙසේ වෙනස් කිරීමට හේතු වී ඇත්තේ ඔවුනට දේශීය මෙන්ම ජාත්‍යන්තර වශයෙන්ද රැකියාවේ අභිමානය ඇති කිරීම සඳහා බවත් මෙවැනි රැකියා සඳහා වෙනත් රටවලින් විදේශ ගතවන කාන්තාවන්ගේ තනතුරු නාමය ඔවුන්ට අභිමානයක් ඇතිවන පරිදි වෙනස් කොට ඇති නිසා ශ්‍රී ලාංකික ගෘහ සේවිකාවන්ටද ඔවුන් සේවය කරන ස්ථානයේ ගෞරවය ඇති කිරීමට මෙය ඉවහල් වන බවත් විදේශ රැකියා ප්‍රවර්ධන හා සුබසාධන ඇමැති ඩිලාන් ඩිලාන් පෙරේරා මහතා ප්‍රකාශ කරයි.පිලිපීනය වැනි රටවලින් පැමිණෙන ගෘහ සේවකයින් NVQ 3 මට්ටමේ සිටින නිසා ඔවුන් ගෘහ පාලිකා සහායක ලෙස රැකියා කරන අතර ශ්‍රී ලාංකික ගෘහ සේවිකාවන්ද NVQ 3 මට්ටම සමත්වීම නිසා මෙලෙස තනතුරු නාමය වෙනස් කර ඊට ගැලපෙන වැටුපක් ලබාදීමට කටයුතු කිරීම ඔවුන්ගේ ජීවන තත්ත්වය ඉහළ නැංවීමටද ඉවහල් වී තිබෙන බවද ඇමැතිවරයා පෙන්වා දෙයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n1307106</link>
    <topic>සුළං බලයෙන් විදුලිය නිපදවන්න චීන රජයේ පූර්ණ සහයෝගය</topic>
    <author>මහින්ද අලුත්ගෙදර</author>
    <content>සුළං බලයෙන් විදුලිය නිපදවීම සඳහා ශ්‍රී ලංකාවට පූර්ණ සහයෝගය ලබාදෙන බවද චීන රජය අවධාරණය කරයි.ශ්‍රී ලංකාවේ වේගවත් සංවර්ධනයක් අපේකෂාවෙන් කොළඹ වරාය ආසියාවේ වාණිජ කේන්ද්‍රස්ථානය බවට පත්කර ගැනීමට අවශ්‍ය සහයෝගය ලබාදීමට සඳහාද චීන රජය එකඟතාවය පළකර ඇතැයි ආර්ථික සංවර්ධන අමාත්‍යාංශය පවසයි.ශ්‍රී ලංකාවේ චීන තානාපති වූ ජියාං හාඹි මහතා ආර්ථික සංවර්ධන අමාත්‍යාංශයේදී ඇමැති බැසිල් රාජපක්‍ෂ මහතා සමඟ පැවති සාකච්ඡාවකදී මේ බව අනාවරණය විය.ශ්‍රී ලංකාවේ යටිතල පහසුකම් දියුණු කිරීම, ගොවිපළ උපකරණ පහසුකම් සැපයීම ඇතුලු තවත් කේ‍ෂ්ත්‍ර කිහිපයක් යටතේ සිය ආයෝජන සිදුකිරීමට අවශ්‍ය පියවර ගන්නා බව සඳහන් කළ ශ්‍රී ලංකාවේ චීන තානාපතිවරයා ඒ සඳහා පවතින අවස්ථා පිළිබඳව සොයා බැලීමට චීනයේ ඉහළ පෙලේ ආයෝජකයින් පිරිසක් ශ්‍රී ලංකාවට ළඟදීම පැමිණීමට නියමිත බවද කියා සිටියේය.කුඹුරු සහ ග්‍රාමීය ප්‍රදේශවල ඇති කුඩා භූමි ප්‍රදේශ ආශ්‍රිතව සුළං බලයෙන් විදුලිය ජනනය කිරීමේ පද්ධති පිහිටුවීමට සැලසුම් කරන අතර එකම කුලුණ මත විවිධ ස්ථරයන්ගෙන් හමන සුළඟ හසුකර ගතහැකි පරිදි සකස්කළ සුළං පෙති කිහිපයකින් යුත් බහුකාර්ය විදුලි ජනන පද්ධතියක් පිහිටුවීමට නියමිත බවද ආර්ථික සංවර්ධන අමාත්‍යාංශය කියයි.කාර්ය බහුල අවස්ථාවලදී විදුලිය නොකඩවා සපයා ගැනීමට මෙමඟින් පිටුවහලක් ලැබෙන අතර සම්ප්‍රේෂණය නඩත්තුව සඳහා වැයවන පිරිවැය අවමකර ගැනීමට හැකියාවද ලැබෙනු ඇත. ශ්‍රී ලංකාවේ පවතින ආයෝජන අවස්ථාවන් පිළිබඳව ශ්‍රී ලංකාවේ චීන තානාපතිවරයා මෙහිදී දැනුවත් කරමින් ලංකාව තුළ ආයෝජන අවස්ථා රැසක් පවතින බව ආර්ථික සංවර්ධණ ඇමැති බැසිල් රාජපක්‍ෂ මහතා පෙන්වා දුන්නේය.අප රටෙහි කාන්තාවන් බොහෝ පිරිසක් වෙළෙඳ ක්කේ‍ෂ්ත්‍රය තුළ රැකියාවල නිරත වන බව පෙන්නා දුන් ඒ මහතා ඇඟලුම් සහ විලාසිතා, මැණික් හා ස්වර්ණාභරණ වැනි අංශයන් ඒ සඳදහා නිදසුන් වශයෙන් පෙන්වා දුන්නේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n13071013</link>
    <topic>කොල්ලකරුවන් ග්‍රහණයේ තිබී මුහුදු බත් වූ නෞකාවේ සිටි ශ්‍රී ලාංකික 4ක් බේරාගනිති</topic>
    <author>මහින්ද අලුත්ගෙදර</author>
    <content>සෝමාලියානු මුහුදු කොල්ලකරුවන්ගේ ග්‍රහණයේ තිබී මුහුදු බත් වූ එම් වී ඇල්බෙඩෝ නෞකාවේ සිටි ශ්‍රී ලාංකිකයන් සිවුදෙනකුගේ ජීවිත බේරා ගැනීමට මෙහෙයුම්වල නිරත වූ නාවික කණ්ඩායම් සමත්ව තිබෙන බව විදේශ කටයුතු අමාත්‍යාංශය පවසයි.පසුගිය 2010 වසරේ නොවැම්බර් 26 දා සෝමාලියානු මුහුදු කොල්ලකරුවන් විසින් පැහැරගත් මැලේසියාවට අයත් මේ භාණ්ඩ නෞකාවේ කාර්ය මණ්ඩලය ලෙස ශ්‍රී ලාංකිකයන් 6 දෙනකු ඇතුළුව 23 දෙනකු සේවය කර තිබෙන අතර නැව මුහුදු බත්වන අවස්ථාවේ සිටි සෙසු ශ්‍රී ලාංකිකයන් දෙදෙනා අතුරුදන්ව ඇතැයි විදේශ කටයුතු අමාත්‍යාංශ සන්නිවේදන අංශයේ අධ්‍යක්ෂ ජනරාල් රොඩ්නි පෙරේරා මහතා දිනමිණ ට පැවසීය.අදාළ නෞකාව මුහුදුබත් වීමෙන් එහි සේවය කරමින් සිටි විදෙස් ජාතිකයන් 4 දෙනකු සහ මුහුදු කොල්ලකරුවන් 7 දෙනකු ජීවිතක්ෂයට පත්ව තිබෙන අතර තවත් 13 දෙනකු අතුරුදන්ව ඇතැයි වාර්තා වෙයි.ශ්‍රී ලාංකිකයන් දෙදෙනා ඇතුළුව අතුරුදන් වූ පුද්ගලයන් සොයා යුරෝපා නාවික හමුදා මධ්‍යස්ථානය සහ එක්සත් ජාතීන්ගේ කාර්යාලය ඒකාබද්ධව මෙහෙයුම් ආරම්භකර තිබෙන බවද කෙන්යාවේ ශ්‍රී ලංකා මහ කොමසාරිස් කාර්යාලය සහ මැලේසියාවේ ශ්‍රී ලංකා තානාපති කාර්යාලය එක්ව ශ්‍රී ලාංකිකයන් සම්බන්ධයෙන් ක්‍රියාත්මක වී තිබෙන බවද රොඩ්නි පෙරේරා මහතා ප්‍රකාශ කළේය.එම්.වී. ඇල්බෙඩෝ නෞකාව ඩුබායි සිට කෙන්යාවේ මොම්බාසා දක්වා ගමන් කරමින් තිබියදී මුහුදු කොල්ලකරුවන් විසින් පැහැරගෙන තිබෙන අතර එහි සිටි කාර්ය මණ්ඩලයට පාකිස්තානු ජාතිකයන් 7 ක්, බංග්ලාදේශ ජාතිකයන් 7ක්, ශ්‍රී ලාංකිකයන් 6 ක්, ඉන්දියානුවන් 2 ක් හා ඉරාන ජාතිකයෙක්ද අයත් වූහ. සතියක පමණ කාලයක සිට මේ නෞකාවේ හානිවූ කොටස් තුළින් ජලය ගලා ඒම හේතුවෙන් ගිලෙමින් පැවැති අතර පෙරේදා (8) සම්පූර්ණයෙන්ම ගිළුණු බවට වාර්තා වෙයි. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n1307107</link>
    <topic>දුම්රිය වර්ජනය මගීන්ට පීඩාවක්: දෙපාර්තමේන්තුවට ලක්ෂ 40ක ලාභයක්</topic>
    <author>නිමල් රාජපක්ෂ</author>
    <content>දුම්රිය වර්ජනය හේතුවෙන් මඟීන් දැඩි අපහසුතාවට පත්වූවත් දින දෙකට රජයට රුපියල් ලක්ෂ හතළිහක ලාභයක් ඇතැයි දුම්රිය දෙපාර්තමේන්තුව පවසයි.දුම්රිය ධාවනය සඳහා එක් දිනකට රුපියල් කෝටියක පමණ ඉන්ධන වැයවෙනු ඇත.දින දෙකට ‍රුපියල් කෝටි දෙකක තෙල් අවශ්‍ය වෙයි. දිනක ප්‍රවේශපත්‍ර ආදායම වනුයේ රුපියල් හැට ලක්ෂයකි. ප්‍රවේශපත්‍ර ආදායම හා සසඳා බැලීමේදී දුම්රිය ධාවනය නොවීමෙන් රජයට විශාල ලාභයක් ඇතැයිද දුම්රිය දෙපාර්තමේන්තුවේ ජ්‍යෙෂ්ඨ නිලධාරියෙක් පැවැසීය.දුම්රිය වර්ජනය හේතුවෙන් මඟීන්ට දැඩි අපහසුතා මධ්‍යයේ බස් රථවල විශාල මුදලක් ගෙවා ගමන් කිරීමට සිදු විය. රියදුරු, නියාමක, ස්ථානාධිපතිවරු ඇතුළු සේවකයින්ගේ අතිකාල දීමනා හා පිළිබඳ සොයා බැලීමේදී වැඩ වර්ජනයෙන් රජයට හා දුම්රිය දෙපාර්තමේන්තුවට විශාල ලාභයක් ඇතැයිද එම නිලධාරියා දිණමිනට පැවැසීය.මඟීන් විශාල පිරිසක් වාර ප්‍රවේශපත්‍ර ලබාගෙන ගමන් කරති. එක්වරම දුම්රිය වර්ජනය කිරීමෙන් මගීන් දැඩි අපහසුතාවට පත්වූ බවද පැවැ‍සේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n1307108</link>
    <topic>පාතාල නායකයකු බව පවසා වාස් මගේ පුතා ඝාතනය කරලා</topic>
    <author>සිරන්ජනී කුමාරි</author>
    <content>පාතාල නායකයෙකු බව පවසමින් ත්‍රිරෝද රථ රියැදුරෙකු වන සිය පුතා අත්අඩංගුවට ‍ගනු ලැබූ හිටපු නියෝජ්‍ය පොලිස්පති වාස් ගුණවර්ධන මහතා ඇතුළු කණ්ඩායම ඔහු නිරපරාදේ වෙඩි තබා ඝාතනය කළ බව පවසමින් කාන්තාව සිය පුතුගේ ඡායාරූපයද අතැතිව කොළඹ ප්‍රධාන මහේස්ත්‍රාත් දොරටුව අභියස විලාප දුන්නාය.'නිපුන රාමනායක බේරුණා, මගේ පුතා පාතාලයා කියා මරා දැම්මා' 'ඉඩම් හොරා' 'දරු පවුලට හොඳක් වෙන් නැහැ' 'වාස් ගුණවර්ධන හොරා' යන යෙදුම් භාවිතා කරමින් වාස් ගුණවර්ධන මහතා බන්ධනාගාර බස් රථයෙන් බන්ධනාගාරය වෙත රැගෙන යන අවස්ථාවේදී ඔහුට සිය පුතුගේ ඡායාරූපය පෙන්වමින් ඇය විලාප දුන්නාය.2009 / 06 / 24 එවකට කොළඹ අපරාධ කොට්ඨාසය බාරව සිටි වාස් ගුණවර්ධන මහතා හා ඔහුගේ නිලධාරියෙකු වන ශාන්ත ලලිත් මෙම ඝාතනයට හවුල් වූ බවට ඇය චෝදනා කරන්නීය.කොළඹ 10 පදිංචි ජී.එම්. සන්ධ්‍යා ප්‍රියදර්ශනී යන ඇය අප සමඟ පැවසුවේ සඳුන් ලසිත් කුමාර සිය පුතු වන බවත් 2009 / 6 / 24 ඔහු අත්අඩංගුවට ගනු ලැබූ කොළඹ අපරාධ කොට්ඨාසය දින 7ක් රඳවා තබාගෙන සිට කොළඹ බී.බී.සී. ගොඩනැගිල්ල වෙත රැගෙන විත් වෙඩි තබා ඝාතනය කළ බවය.බම්බලපිටිය ප්‍රදේශයේ ඉඩමකට ව්‍යාජ ඔප්පු ‍සකස් කිරීමක් සම්බන්ධයෙන් සිය පුතු විස්තර දැන සිටි බව පැවසූ ඇය එම කරුණු අනාවරණය වේයැයි බියෙන් පුතුව ඝාතනය කළ බවට ඇය වැඩිදුරටත් පැවසීය.මේ සම්බන්ධයෙන් කෙසෙල්වත්ත පොලිසියේද පැමිණිල්ලක් ඇති බව පැවසූ ඇය වසර හතරක් ගත වුණද සිය B 7013 නඩුවේ ප්‍රගතියක් මෙතෙක් නැති බව පැවසුවාය.මගේ පුතා අපරාධකරුවෙක් නොවෙයි. ඔහු අවුරුදු 23 වයසේ පසු වුණා. හොඳට ක්‍රිකට් ක්‍රීඩා කළා. ඔහු නිපුන රාමනායක රෝහල්ගතව සිටියදී බලන්න පවා ගියා. අන්තිමට මාගේ දරුවා පාතාල නායකයෙක් කරලා ආයුධ පෙන්නන්න කියලා කොළඹ බී.බී.සී. බිල්ඩිමට ගෙනල්ලා මාංචු දාලා වෙඩි තබා මරලා දැම්මා. මානව හිමිකම් ගියත් වැඩක් වුණේ නැහැ.අපට නඩු කියන්න සල්ලි නැහැ. කවුරුත් කියලා මම මෙතැනට ආවේ නැහැ. මගේ දරුවාගේ වියෝව මට ඉවසන්න බැහැ. ඒකයි අද මම මෙතැනට ආවේ යැයි ඇය පවසන්නට වූවාය.මෙහිදී වාස් ගුණවර්ධන මහතා බැලීමට භික්ෂූන් වහන්සේලා ඇතුළු පිරිසක් පැමිණ සිටි අතර ඔවුන්ද එම කාන්තාව හා වැරෙන් වචන හුවමාරු කරන අන්දම දක්නට ලැබිණ."කොටකෙතන ජනතාව වාස්ගේ පිළිම තියලා මල් පූජා කරනවා, කකුල අල්ලා වඳිනවා, වැඳ වැටෙනවා, ඒ මිනිසුන්ගෙන් අහපල්ලා" යැයි එම පිරිස කාන්තාව හා ගැටෙමින් ප්‍රකාශ කළේය.මේ අවස්ථාවේදී එම ස්ථානයට පැමිණි පොලිස් නිලධාරීන් රැස්ව සිටි පිරිස විසුරුවා හැරීමට ක්‍රියා කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n1307109</link>
    <topic>ඉන්දීය අත්අඩංගුවේ සිටි ධීවරයෝ 25ක් යළි මවුබිමට</topic>
    <author>බුද්ධිකා ඉඹුලාන</author>
    <content>ඉන්දීය මුහුදු සීමා ආක්‍රමණය කිරීම නිසා ආන්ද්‍රා මුහුදු සීමාවේදී අත්අඩංගුවට පත් ශ්‍රී ලාංකික ධීවරයෝ 25 දෙනෙක් යාත්‍රා 05ක් සමග නිදහස ලබා ඊයේ (09) ලංකාවට පැමිණියහ.ඊ‍යේ (09) සවස කන්කසන්තුරේදී ශ්‍රී ලංකා නාවික හමුදා භාරයට පත්කරනු ලැබූ මේ ධීවරයන් වන්නේ පසුගිය අප්‍රේල් 27 හා 30 දා ආන්ද්‍රා ප්‍රදේශයේදී අත්අඩංගුවට පත් තේජාන් - 01 ධීවර යාත්‍රාවේ ධීවර කාර්මිකයන් 05, අරවින්ද පුතා ධීවර යාත්‍රාව හා එහි ගිය ධීවර කාර්මිකයන් 06 දෙනා, නතාලියා - 4 ධීවර යාත්‍රාව සහ එහි ගමන්ගත් ධීවර කාර්මිකයන් 05 දෙනා පෙම්කුරුල්ලා - 3 ධීවර යාත්‍රාවේ ගමන්ගත් ධීවර කාර්මිකයන් 06 දෙනා සහ ගීරුක් - 1 යාත්‍රාව සහ එහි ගමන්ගත් ධීවර කාර්මිකයන් 04 දෙනාය.ධීවර හා ජලජ සම්පත් සංවර්ධන ඇමැති වෛද්‍ය රාජිත සේනාරත්න මහතාගේ සෘජු මැදිහත්වීම නිසා මෙම ධීවර කාර්මිකයන් සහ යාත්‍රා කඩිනමින් බේරාගැනීමට හැකිවූ බව ධීවර අමාත්‍යාංශය කියයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n13071010</link>
    <topic>දුම්රිය වර්ජනය අවසන්</topic>
    <author>නිමල් රාජපක්ෂ, අනුර ප්‍රේමලාල්</author>
    <content>ඉල්ලීම් කිහිපයක් මුල්කර ගෙන ශ්‍රේණිගත වෘත්තීය සමිති එකමුතුව පැවැත්වූ දුම්රිය වැඩ වර්ජනය ප්‍රවාහන ඇමැති කුමාර වෙල්ගම මහතාගේ මැදිහත්වීමෙන් පසු ඊයේ සවස 4.00ට අවසන් කෙරිණ. ‍ශ්‍රේණිගත වෘත්තීය සමිති එකමුතුවේ නිලධාරීන් සමඟ ප්‍රවාහන අමාත්‍යාංශයේ ඊයේ පෙරවරුවේ සාකච්ඡාවක් පැවැත්විණ.ප්‍රවාහන ඇමැති කුමාර වෙල්ගම අමාත්‍යාංශයේ ලේකම් ධම්මික පෙරේරා මහත්වරුද එම අවස්ථාවට සහභාගී වූහ. එහිදී 6 / 2006 චක්‍ර ලේඛනයට අනුව වැටුප් විෂමතාවයක් ඇතිවී තිබෙන බැවින් එය නිවැරැදි කර තම වැටුප් තලය එම්.එන්. (එම්.එන්. 5) හෝ ඊට ඉහළ තලයකට පිහිටුවන ලෙසට අවධාරණය කරන බවද පැවසීය.ප්‍රවාහන අමාත්‍යාංශය අදාළ කරුණු පිළිබඳව යෝජනා කිහිපයක් වැටුප් කොමිසම වෙත ලබාදී ඇති බවත් එම යෝජනා සම්බන්ධයෙන් ඉදිරියේදී වැටුප් කොමිසම හා සාකච්ඡා කර විසඳුමක් ලබාදෙන තෙක් මඟීන් අපහසුවට පත් නොකරන ලෙස ඉල්ලා සිටියේය.එසේ නොකළහොත් මඟීන්ගේ ගමන් පහසුව වෙනුවෙන් දුම්රිය ධාවනය කිරීම සඳහා වෙනත් විකල්ප ක්‍රියාමාර්ග ගැනීමට සිදුවන බවද පැවැසීය. අදාළ සාකච්ඡාවෙන් පසු වර්ජනය අවසන් විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n13071017</link>
    <topic>රතන හිමිගේ පෙත්සමේ පිටපතක් ලැබී තිබෙනවා</topic>
    <author/>
    <content>දහතුන්වැනි ව්‍යවස්ථා සංශෝධනය අහෝසි කරන ලෙසට පාර්ලිමේන්තු මන්ත්‍රී අතුරලියේ රතන හිමියන් විසින් ඉදිරිපත් කර ඇති 21 වැනි ආණ්ඩුක්‍රම ව්‍යවස්ථා පනත පිළිබඳශ්‍රේෂ්ඨාධිකරණය වෙත යවා ඇති පෙත්සමක පිටපතක් කතානායකවරයා වෙත ලැබී ඇත.මේ පිළිබඳ නියෝජ්‍ය කාතානායක චන්දිම වීරක්කොඩි මහතා පාර්ලිමේන්තුවේදී ඊයේ (9) දැනුම්දුන්නේය.21 වැනි ආණ්ඩුක්‍රම ව්‍යවස්ථා සංශෝධනය ලෙසින් අතුරලියේ රතන හිමියන් විසින් පෞද්ගලික මන්ත්‍රී පනත් කෙටුම්පතක් ලෙස පාර්ලිමේන්තුවට ඉදිරිපත් කර තිබිණි.පාර්ලිමේන්තුවේ කටයුතු ආරම්භ වූ පසු කතානායකවරයාගේ නිවේදන දැනුම් දෙමින් නියෝජ්‍ය කතානායකවරයා ප්‍රකාශ කළේ 21 වැනි ආණ්ඩුක්‍රම ව්‍යවස්ථා සංශෝධන පනත පිළිබඳ ශ්‍රේෂ්ඨාධිකරණය වෙත යැවූ පෙත්සමක පිටපතක් කතානායකවරයාට ලැබී අති බවයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n13071015</link>
    <topic>‘මන්ත්‍රී පුරප්පාඩු පිරවීමේ පනත් කෙටුම්පත ව්‍යවස්ථාවට අනුකූලයි’</topic>
    <author>ස්වර්ණා විජේකෝන්, චමීර ඇල්ලදෙණිය සහ සුභාෂිණි සේනානායක</author>
    <content>පළාත් පාලන ආයතවල මන්ත්‍රී පුරප්පාඩු පිරවීමේ (විශේෂ විධිවිධාන) පනත් කෙටුම්පත ආණ්ඩුක්‍රම ව්‍යවස්ථාවට අනනුකූල නොවන බව (අනුකූලබව) ශ්‍රේෂ්ඨාධිකරණය විසින් තීරණය කර ඇති බව නියෝජ්‍ය කතානායක චන්දිම වීරක්කොඩි මහතා පාර්ලිමේන්තුවට ඊයේ (9) දැනුම් දුන්නේය.පනත් කෙටුම්පතේ හතරවැනි වගන්තිය ප්‍රතිසකස් කිරීමට යටත්ව මේ පනත හා එහි වගන්ති කිසිවක් ආණ්ඩුක්‍රම ව්‍යවස්ථාවට අනනුකූල නොවන බව ශ්‍රේෂ්ඨාධිකරණය විසින් කතානායකවරයාට දැනුම්දී ඇතැයිද වීරක්කොඩි මහතා කීවේය.නියෝජ්‍ය කතානායකවරයා මේ බව සඳහන් කළේ දිනට කටයුතු ආරම්භ කිරීමට පෙර කතානායක නිවේදන ඉදිරිපත් කරමිනි.මෙම පනත් කෙටුම්පත් ජාතියේ හිතසුව පිණිස වහා ක්‍රියාත්මක කළ යුතු පනතක් ලෙස ඇමැති මණ්ඩලය තීන්දු කළ පසු ජනාධිපතිවරයා විසින් එය ශ්‍රේෂ්ඨාධිකරණය වෙත යවනු ලැබූ බවද නියෝජ්‍ය කාතානායකවරයා පැවැසීය.ඒ අනුව ශ්‍රේෂ්ඨාධිකරණය විසින් සිය තීරණය කතානායකවරයාට එවා ඇත. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n13071016</link>
    <topic>රාමලාන් උපවාසය ඇරැඹෙයි</topic>
    <author>රුසයික් ෆාරුක්</author>
    <content>රාමලාන් උපවාස මාසය ඊයේ (9) රාත්‍රී සිට ආරම්භ වී තිබේ. රාමලාන් උපවාසය ආරම්භ කිරීමේ නවසඳ බැලීමේ රැස්වීම කොළඹ මුස්ලිම් මහා පල්ලියේ ඊයේ (9) සවස පූජකවරුන්ගේ ප්‍රධානත්වයෙන් පැවැත්විණි.එහිදී මුස්ලිම් ආගමික හා සංස්කෘතික දෙපාර්තමේන්තුවේ අධ්‍යක්ෂක අෂේක් සමීර් මහතා ‘දිනමිණ’ට කියා සිටියේ රටේ සෑම ප්‍රදේශයක ම පාහේ රාමසාන් නවසඳ දකින්නට හැකිවී තිබෙන බැවින් රාමලාන් උපවාස මාසය ඊයේ රාත්‍රී සිට ආරම්භ වෙන බවයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n13071011</link>
    <topic>මුසල්කුට්ටිවැවේනිදන් හාරා 5ක් අත්අඩංගුවට</topic>
    <author>බන්දුල සෙනෙවිරත්න වවුනියාව උතුර</author>
    <content>වවුනියාව සෙට්ටිකුලම මුසල්කුට්ටි වැව් බැම්මෙහි ඉපැරණි බිසෝ කොටුව කඩා දමා නිදන් හෑරූ පුද්ගලයින් පස් දෙනෙකු පෙරේදා (08) අත්අඩංගුවට ගෙන වවුනියාව අධිකරණයට ඉදිරිපත් කළ බැව් සෙට්ටිකුලම පොලිසිය පවසයි.සෙට්ටිකුලම පොලිසිය පැවසුවේ ඉපැරණි බිසෝ කොටුව පාමුල නිධානයක් ඇති බවට සැක කොට අදාළ සැකකරුවන් බිසෝ කොටුව පුපුරවා හැර නිධන් හෑරීම සිදු කොට ඇති බවයි.සෙට්ටිකුලම පොලිසියට ලද බුද්ධි තොරතුරකට අනුව නිධන් හාරමින් සිටි සැකකරුවන් අත්අඩංගුවට ගෙන ඇති අතර නිධන් හෑරීමට යොදාගත් ආයුධ තොගයක්ද එහිදී අත්අඩංගුවට ගෙන ඇත.අත්අඩංගුවට ගත් සැකකරුවන් වවුනියාව සෙට්ටිකුලම ප්‍රදේශයේ අනුරාධපුර තන්තිරිමලය ප්‍රදේශයේ පුද්ගලයන් වන බැව්ද සෙට්ටිකුලම පොලිසිය පැවසීය. ‍මීට පෙර අවස්ථාවකද අදාළ ප්‍රදේශයේම නිධන් හෑරීම සිදු කළ පුද්ගලයන් හතර දෙනෙකු පසුගිය ජුනි 28 වැනිදා අත්අඩංගුවට ගත් බැව්ද සෙට්ටිකුලම පොලිසිය පැවසීය.වවුනියාව ජ්‍යෙෂ්ඨ පොලිස් අධිකාරී හේමන්ත අධිකාරී මහතාගේ අධීක්ෂණයෙන්, සෙට්ටිකුලම සහකාර පොලිස් අධිකාරී පී.එම්. සෝමරත්න මහතාගේ මෙහෙයවීමෙන්, සෙට්ටිකුලම පොලිස් ස්ථානාධිපති පොලිස් පරීක්ෂක එච්.එස්.එම්. කල්දේරා මහතා ප්‍රමුඛ පො.සැ. 7697 ජිනරත්න, පො.කො. 39930 පියතිස්ස, පො.කො. 61399 ජීවන්, පො.කො. 61518 රංවල, පො.කො. 83244 රසික, පො.කො. 83131 ඉන්දික නිලධාරීන් මෙහෙයුම සිදු කළ බැව්ද සෙට්ටිකුලම පොලිසිය පැවසූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=n13071012</link>
    <topic>ලෝකවාසී බෞද්ධ ජනතාවම සංවේගයට පත්කළ සිදුවීමක්</topic>
    <author/>
    <content>භික්ෂූන් වහන්සේලා ඇතුළු බැතිමතුන් කිහිපදෙනෙකුට තුවාල සිදුකරමින් බුදුරජාණන් වහන්සේ බුද්ධත්වයට පත්වූ බුද්ධගයාවට එල්ල වූ ම්ලේච්ඡ ත්‍ර‍්‍රස්තවාදී ප්‍රහාරය සමස්ත ලෝකවාසී බෞද්ධ ජනතාවම සංවේගයට පත්කළ සිදුවීමක් බවත්, එවැනි පහත් ක්‍රියාවන් තරයේ හෙළාදකින බවත්, සමස්ත ලංකා ශාසනාරක්‍ෂක මණ්ඩලය නිවේදනයක් නිකුත් කරමින් පවසති.සමස්ත ලංකා ශාසනාරක්‍ෂක මණ්ඩලයේ ප්‍රධාන ලේඛකාධිකාරී ශාස්ත්‍රපති ගෝනදූවේ ගුණානන්ද නාහිමියන්ගේ අත්සනින් යුතුව නිකුත් කළ නිවේදනයෙහි වැඩිදුරටත් මෙසේ දැක්වේ.ෑත කාලය තුළ බෞද්ධ සිද්ධස්ථානවලට ප්‍රහාර එල්ල කරමින් බෞද්ධයින් බියගන්වමින් සිදුකළ පළමු ක්‍රියාව මෙය නොවෙයි.පසුගිය දිනවලත් ඉන්දියාව, මියන්මාරය ආදී රටවල මෙවැනි ශෝචනීය පහත් ක්‍රියාවන් වාර්තා වූවා. බුද්ධගයාවට එල්ල වූ ප්‍රහාරය පිටුපස මුස්ලිම් අන්තවාදී පිරිසක් සිටින බවටත්, ඔවුන් අත්අඩංගුවට ගැනීමට කටයුතු කරන බවටත් ඊයේ මාධ්‍යවල වාර්තා වුණා අපි දුටුවා.මෙලෙස ජාතික හා ජාත්‍යන්තර වශයෙන් නිර්මල බුදු දහමට එල්ල කරන පහත් ක්‍රියාවන් අපි තරයේ ප්‍රතික්‍ෂේප කරනවා. ඒවාගේම මෙවැනි ක්‍රියාවන් සිදුකරන පුද්ගලයන් අත්අඩංගුවට ගෙන නීති ක්‍රියාත්මක කිරීමටත්, එවැනි ක්‍රියාවන් නැවත සිදුවීම වැළැක්වීමට නිසි වැඩපිළිවෙළක් සකස් කරන ලෙසත් එරට සහ මෙරට වගකිවයුතු නිලධාරීන්ගෙන් අප ඉල්ලා සිටිනවා.ඒ වාගේම එම බෞද්ධ සිද්ධස්ථානවලට නිසි ආරක්‍ෂිත වැඩපිළිවෙළක් සකසන ලෙසත් ඉල්ලා සිටින බවත් එහි වැඩිදුරටත් දැක්වේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r1307101</link>
    <topic>කඩුවෙල මාර්ග ආපදාවලට කඩිනමින් පිළියම්</topic>
    <author>අතුරුගිරිය විශේෂ – වික්‍රම සමරසිංහ</author>
    <content>කඩුවෙල මහ නගර සභාව මගින් වඩා හොඳ මහජන සේවයක් සැපයීම සඳහා මාර්ග ආරක්‍ෂණ ඒකකයක් නමින් අලුත් ව්‍යාපෘතියක් අරඹා එයට සේවකයන් බඳවාගෙන එම අයට නිල ඇඳුම් ප්‍රදානය කර පත්වීම් ලිපි බෙදාදීමේ උත්සවයක් කඩුවෙල නගරාධිපති ජී. එච්. බුද්ධදාස මහතාගේ ප්‍රධානත්වයෙන් කඩුවෙල මහ නගර සභා භූමියේදී සිදු විය.එම අවස්ථාවට නාගරික කොමසාරිස් ගාමිණී ගුණසේකර මහතා ඇතුළු නාගරික මන්ත්‍රීවරු සහභාගි වූහ.කඩුවෙල මහ නගර සභා බල ප්‍රදේශයේ සියලු මාර්ගවලට සිදුවන අබලන් තත්ත්වයන් ඉතා කෙටි කාලයකින් ඉවත් කිරීම මෙම ව්‍යාපෘතියේ අරමුණ වේ.ඒ අනුව මාර්ගයන්ට සිදුවන් ගස් කඩාවැටීම් ඇතුළු විවිධ බාධක, සුළි සුළං හානි, ගංවතුර ආපදා, ජලය බැස යන කානු පද්ධති, බෝක්කු ආදිය අවහිරවීම් වැනි නොයෙක් ආපදා වෙනුවෙන් සියලු හදිසි මෙහෙයුම් ඉටුකිරීම මෙහි බලාපොරොත්තුවයි. ඒ සඳහා අදාළ සියලු උපකරණ සහ වාහනයක්ද මෙම ඒකකයට නගර සභාව මගින් ලබා දී ඇත.නාගරික ඉංජිනේරු දෙපාර්තමේන්තුව යටතේ නාගරික ඉංජිනේරු ගැමුුණු පෙරේරා මහතාගේ උපදෙස් මත වැඩ අධිකාරි ඒ. එම්. ආරියරත්න මහතාගේ අධීක්‍ෂණයෙන්, ඒකකය භාර එස්. ඩී. එස්. දේශප්‍රිය මහතාගේ මෙහෙයවීමෙන් මෙම ඒකකය පවත්වාගෙන යනු ලබයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r13071016</link>
    <topic>සියඹලාපේ හන්දිය අසල ඉදිකළව්‍යායාම මං තීරුව ජනතා අයිතියට</topic>
    <author>මල්වාන සමූහ – මහානාම විතානගේ දෙල්ගොඩ සමූහ - සුදත් පුබුදු කීර්තිබියගම විශේෂ – රංජිත් අම්පිටියාවත්තත</author>
    <content>කොළඹ – නුවර නව මාර්ගයේ සියඹලාපේ හහන්දිය අසල ඉදිකරන ලද ශාරීරික සුවතා ව්‍යායාම මං තීරුව පසුගියදා ජනතා අයිතියට පවරා දෙන ලදී. මෙදිනම හෙයියන්තුඩුව ප්‍රදේශයේ ඉදිකරනු ලැබූ නවීන පහසුකම් සහිතව අංගසම්පූර්ණ ළමා හා මාතෘ සායන මධ්‍යස්ථානය ද ජනතා අයිතියට පැවරිණි.ආර්ථික සංවර්ධන ඇමැති බැසිල් රාජපක්‍ෂ මහතා මෙහි ප්‍රධාන ආරාධිතයා විය.බියගම මැතිවරණ කොට්ඨාසයේ ඉදිකළ මේ ව්‍යාපෘති දෙක බියගම ශ්‍රී. ල. නි. පක්‍ෂ ප්‍රධාන සංවිධායක ආපදා කළමනාකරණ නියෝජ්‍ය ඇමැති ඩුලිප් විජේසේකර මහතාගේ ඉල්ලීමක ප්‍රතිඵලයෙකි.ඇමැති බැසිල් රාජපක්‍ෂ මහතා විසින් ආර්ථික සංවර්ධන අමාත්‍යාංශය මඟින් එම ශාරීරික සුවතා ව්‍යායාම මං තීරුව සඳහා රුපියල් ලක්‍ෂ 750 ක මුදලක් ද ළමා හා මාතෘ සායන මධ්‍යස්ථානය සඳහා රුපියල් ලක්‍ෂ 200 ක මුදලක් ද ලබා දී තිබිණි.එම ශාරීරික සුවතා ව්‍යායාම මං තීරුවේ දුර ප්‍රමාණය කි. මි. 1.8 ක් වන අතර එය දර්ශනීය දැකුම්කලු ස්ථානයක ඉදිකර තිබීම එහි තවත් විශේෂත්වයකි.මෙහිදී කතා කළ ඇමැති බැසිල් රාජපක්‍ෂ මහතා මෙසේ පැවැසීය.අපි බලයට පත්වන විට ගම්පහ දිස්ත්‍රික්කයේ ළමා හා මාතෘ සායන මධ්‍යස්ථාන විශාල සංඛ්‍යාවක් තිබුණා. නමුත් ඒවායේ කිසිම පහසුකමක් තිබුණේ නැහැ. ඒ නිසා එම මධ්‍යස්ථාන නවීන පහසුකම් සහිතව අංග සම්පූර්ණයෙන් ඉදිකිරීමට වත්මන් රජය පියවර ගත්තා.මේ අවස්ථාවට ආපදා කළමනාකරණ නියෝජ්‍ය ඇමැති ඩුලිප් විජේසේකර, නිවාස ඉදිකිරීම්, ඉංජිනේරු සේවා හා පොදු පහසුකම් නියෝජ්‍ය ඇමැති ලසන්ත අලගියවන්න, බස්නාහිර පළාත් සභාවේ මහාමාර්ග ඇමැති නිමල් ලන්සා, බස්නාහිර පළාත් සභා මන්ත්‍රී රවී විජේසේකර, බියගම ප්‍රාදේශීය සභාවේ සභාපති ආනන්ද ගනේපොල හා උප සභාපති කැලුම් තුෂාර විජයලත් මහත්වරු ද, බියගම ප්‍රාදේශීය සභා මන්ත්‍රීවරු ද සහභාගි වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r1307102</link>
    <topic>ගිනිකෙළි නිෂ්පාදකයන්ගේසංගමයක් පිහිටුවයි</topic>
    <author>කටාන සමූහ - රන්ජිත් ලොකුපෝතාගම</author>
    <content>කටාන මැතිවරණ බල ප්‍රදේශයේ කිඹුලාපිටිය ගිනිකෙළි නිෂ්පාදකයන් එක් ව ප්‍රථම වරට “සමස්ත ලංකා ගිනිකෙළි නිෂ්පාදකයන්ගේ සංගමය” නමින් සංගමයක් පිහුටුවා ගෙන ඇත.ගම්පහ දිස්ත්‍රික් පාර්ලිමේන්තු මන්ත්‍රිනී විශේෂඥ වෛද්‍ය, සුදර්ශිනී ප්‍රනාන්දුපුල්ලේ මහත්මියගේ ප්‍රධානත්වයෙන් මේ පිළිබඳව ප්‍රථම රැස්වීම කිඹුලාපිටිය මහා විද්‍යාලීය රැස්වීම් ශාලාවේ දී පැවැත්වීය.මෙදින තෝරා පත් කර ගත් නිලධාරි මණ්ඩලය මෙසේයි.සභාපති - පී. සේපාල රූපරත්න ප්‍රනාන්දු, ලේකම් - කේ. පියල් ශ්‍රියාමාල් ප්‍රනාන්දු, භාණ්ඩාගාරික - ජී. රෝහණලාල් ප්‍රනාන්දු, භාණ්ඩාගාරික - ජී. රෝහණ ලාල් ප්‍රනාන්දු.12කින් යුත් කාරක සභාවක් ද පත්කර ගන්නා ලදී..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r1307103</link>
    <topic>කැලණිය සම්බන්ධීකරණ කමිටුවමාස ගණනාවකින් නෑ</topic>
    <author>කැළණිය සමූහ එඩ්වඩ් . වීරසිංහ</author>
    <content>සෑම මාසයකටම වරක් පැවැත්විය යුතු කැලණිය ප්‍රාදේශීය ලේකම් කොට්ඨාසයේ සම්බන්ධීකරණ රැස්වීම පසුගිය මාස කිහිපය තිස්සේ පවත්වා නැතැයි නිලධාරීහු කියති.මේ හේතුව නිසා ප්‍රදේශයේ සංවර්ධන කටයුතු සඳහා රජයෙන් වෙන්වන මුදල් , ආරම්භ කර ඇති සංවර්ධන ව්‍යාපෘති හා නිලධාරීන්ට ඇති ප්‍රශ්න, දුෂ්කරතා හා ප්‍රගතිය ගැන සාකච්ඡා කිරීමට අවස්ථාවක් නොලැබී ඇතැයි නිලධාරීහු කියා සිටිති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r1307104</link>
    <topic>පොදු ස්ථානවලමත්පැන් බීලා</topic>
    <author>ගම්පහ සංචාරක – නිමල් ජයසිංහ</author>
    <content>ගම්පහ නගරයේ පොදු ස්ථානවල සහ මත්පැන් අලෙවි කිරීමට බලය ඇති ස්ථාන ආසන්නයේ මහ පාරේ මත්පැන් පානය කිරීමේ චෝදනාවට වරදකරු වූ 20 දෙනකුට රුපියල් 38000 ක දඩයක් ගම්පහ අතිරේක මහේස්ත්‍රාත් හේශාන්ත ද මෙල් මහතා නියම කෙළේය.පැමිණිල්ල ගම්පහ පොලිසියේ දූෂන මර්දන අංශයේ පො.සැ. ගුණසේකර මහතා ඉදිරිපත් කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r1307105</link>
    <topic>වී කරල් වැස්සට බොල් වෙලා</topic>
    <author>කෑගල්ල සමූහ පී. එම්. පී. පොල්වත්ත</author>
    <content>කෑගල්ල දිස්ත්‍රික්කයට මාසයක් පමණ කාලයක සිට පවත්නා අධික වර්ෂාව නිසා දැනට කුඹුරුවල පූදින ගොයම්වල කරල් බොල් වීමට පටන්ගෙන ඇති බව ගොවීහු පවසති.මේ වනවිට හෙට්ටිමුල්ල, මිනුවන්ගොඩ, උඩුමාගම, කෑගල්ල, දීවෙල, අලපලාවෙල, ආසිරිගල, මාකුර ඇතුළු ප්‍රදේශ ගණනාවක ගොයම් පීදීමට පටන්ගෙන ඇත.මෙම වර්ෂාව නිසා වී කරල් බොල් වෙනවා මෙන්ම ගොයම් මැස්සන්ගෙන් ද මහත් හානි සිදුවන බව ගොවීහු පවසති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r1307106</link>
    <topic>කුරුණෑගල රෝහලට ඇතුළුවීමේ තදබදයට පිළියම්</topic>
    <author>කුරුණෑගල දකුණ සමූහ එම්. මහරූප්</author>
    <content>කුරුණෑගල ශික්ෂණ රෝහලට රෝගීන් බැලීම සඳහා දිනකට 4000කට අධික පිරිසක් පැමිණෙන බව දැනගන්නට තිබේ.මෙහිදී රෝහලට ඇතුළුවීමේ දී සිදුවන තදබදය වළක්වා ගැනීම සදහා පිටුපස පිවිසුම් දොරටුව විවෘත කර ඇති බවත්, විනාඩි විස්සක පමණ ප්‍රමාදයකින් පසු ඉදිරිපස දොරටුව විවෘත කරන බවත් රෝහල් අධ්‍යක්ෂ වෛද්‍ය පාලිත ඩී. යාපා මහතා සඳහන් කරයි.දැනට රෝහල තුළ රෝගීන් 1600ක් නේවාසිකව ප්‍රතිකාර ලබන බවද ඒ මහතා කීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r1307107</link>
    <topic>බුලත්සිංහල පාසල් 15කටඉංග්‍රීසි ගුරවරුන් නෑ</topic>
    <author>බුලත්සිංහල විශේෂ මිල්ටන් ධර්මසිංහ</author>
    <content>බුලත්සිංහල අධ්‍යාපන කොට්ඨාසයේ පාසල් 15ක ඉංශ්‍රීසි ගුරුවරුන්ගේ හිඟයක් පවතින බව කොට්ඨාස අධ්‍යාපන කාර්යාලයෙන් වාර්තා වේ.මෙම පුරප්පාඩු පියවන ලෙස හොරණ කලාප අධ්‍යාපන කාර්යාලයට දන්වා ඇතත් මෙතෙක් ඊට ප්‍රතිචාරයක් ලැබී නැත. මේ නිසා ඉංග්‍රීසි ගුරුවරුන් නොමැති පාසල්වල ඉංග්‍රීසි අධ්‍යාපනය අඩාළ වී තිබේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r1307108</link>
    <topic>කුරුණෑගල බස් නැවතුම්වලතීන්ත ආලේප කරයි</topic>
    <author>වයඹ පළාත් සංචාරක සේන ඉදිරිසිංහ</author>
    <content>කුරුණෑගල ප්‍රාදේශීය සභා බල ප්‍රදේශයේ සියලුම බස් නැවතුම්පළවල තීන්ත ආලේප කිරීමට පියවර ගෙන ඇතැයි ප්‍රාදේශීය සභාවේ සභාපති පැට්‍රික් කරුණාසිංහ මහතා පැවැසීය.මේ සඳහා ප්‍රාදේශීය සභාවෙන් වැය කරන මුදල රුපියල් 300,000කි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r1307109</link>
    <topic>බස්නාහිර පාසල් ගොඩනැගිලි 115කවැඩ නිම කිරීමට කෝටි 40ක්</topic>
    <author>මැද කොළඹ සමූහ - වයිමන් හෙට්ටිආරච්චි</author>
    <content>බස්නාහිර පළාතේ අඩක් නිම කළ පාසල් ගොඩනැගිලි 115 ක වැඩ නිමකිරීම සඳහා එම පළාත් අධ්‍යාපන දෙපාර්තමේන්තුවට මහා භාණ්ඩාගාරය මඟින් රුපියල් දස ලක්ෂ 400ක් ලබා දී තිබේ.මෙම ප්‍රතිපාදන මඟින් ගොඩනැගිලි 80 ක වැඩ කඩිනමින් අවසන් කිරීමට අපේක්ෂා කරන අතර අනෙකුත් අඩක් නිමකළ ගොඩනැගිලි සියල්ලම මෙම වසරේදී නිමකිරීමට අපේක්ෂා කරන බව පළාත් අධ්‍යාපන දෙපාර්තමේන්තුව කියයි.2011 වසරේ ද දී අඩක් නිම කළ ගොඩනැගිලි 117 ක වැඩ නිම කිරීම සඳහා මහා භාණ්ඩාගාරික මඟින් රුපියල් මිලියන 300ක් ලබා දෙනු ලැබ ඇත. එම මුදලින් 2011 දෙසැම්බර් වන විට ගොඩනැගිලි 80 ක වැඩ නිම කර සම්පූර්ණයෙන් නිමකර තවත් ගොඩනැගිලි 38 ක් දරුවන්ගේ භාවිතයට ගත හැකි ආකාරයෙන් නිම කළ බවද තවත් ගොඩනැගිලි 19 ක ඉදිකිරීම් කටයුතු සිදු කරමින් පැවති බව ද පළාත් අධ්‍යාපන දෙපාර්තමේන්තුව පවසයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r13071010</link>
    <topic>කළුතර අඹ හා දූරියන් වගාවලඵලදායිතාව ඉහළ නැංවීමට යයි</topic>
    <author>නාගොඩ විශේෂ - එන්. විජේරත්න</author>
    <content>කළුතර දිස්ත්‍රික්කයේ අඹ සහ දූරියන් වගාවන් හි එලදායිතාවය ඉහළ නැංවීමේ විශේෂ පලතුරු භෝග සංවර්ධන ව්‍යාපෘතියක් ක්‍රියාවට නැංවීමට කෘෂිකර්ම දෙපාර්තමේන්තුව පියවර ගෙන තිබේ.කළුතර දිස්ත්‍රික් ලේකම් යූ. ඩී. සී ජයලාල් මහතාගේ මූලිකත්වයෙන් පසුගිය දා පැවැති කළුතර දිස්ත්‍රික් කෘෂිකර්ම කමිටුවේ දී මේ සම්බන්ධයෙන් කරුණු අනාවරණය වූ බව කළුතර දිස්ත්‍රික් මාධ්‍ය ඒකකය වාර්තා කරයි.මෙහි දී වසර තුනට වැඩි බද්ධ අඹ හා දූරියන් වගාවන් සහ වසර පහකට වැඩි අඹ හා දූරියන් වගාවන් හි ඵලාදායිතාව ඉහළ නැංවීම අවාරයේත් ඵලදාව ලබා ගැනීම අරමුණු කර ගනිමින් හොරණ කනන්විල පලතුරු භෝග මධ්‍යස්ථානයේ මූලිකත්වයෙන් පලතුරු බෝග සංවර්ධන ව්‍යාපෘතිය ක්‍රියාවට නැංවෙනු ඇත.මේ සම්බන්ධයෙන් කළුතර දිස්ත්‍රික් ලේකම් යූ. ඩී. සී ජයලාල් මහතාගේ විශේෂ අවධානය යොමු වී ඇති අතර ප්‍රාදේශීය ලේකම් කොට්ඨාස මට්ටමින් කළුතර දිස්ත්‍රික්කයේ අඹ හා දූරියන් වගාකරුවන්ට මේ අනුව තාක්ෂණික දැනුම හා ප්‍රායෝගික දැනුම ද ලබාදේ. හොරණ - කහන්විල පලතුරු භෝග සංවර්ධන මධ්‍යස්ථානයේ පර්යේෂණ නිලධාරි 034-2261323 ඇමතීමෙන් වැඩිදුර විස්තර ලබාගත හැක..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r13071011</link>
    <topic>ජලය බස්සවන්න ඉවක් බවක් නැතිවකාපට් පාර කඩා දමලා</topic>
    <author>ජා -ඇළ මධ්‍යම - ලෙස්ලි පෙරේරා</author>
    <content>මෙහි දැක්වෙන්නේ කපුවත්ත හංදියේ සිට කාලාන්තරයක් තිස්සේ වලගොඩැලි සහිතව, තිබු නමුත්, අද කාපට් දමා සාදා ඇති කඳානටත්, බෝපිටියටත් - කොළඹටත් ගමන් කළ හැකි මාවතේ කලඵළිය මැද හරියේ දසුනකි.එම ස්ථානයේ ඇති බොක්කුවේ යටින් වර්ෂා කාලයට ජලය ගලා නොබැස මුළු ප්‍රදේශයම ජලයෙන් පසුගිය දා යට වූ නිසා, කිසියම් පිරිසක් විසින් බැකෝ මගින් පාර කඩා දමා බොක්කුවේ කොටසක් ගලවා වතුර බස්සවා දැන් මසකට ද ආසන්නය.වගකීමකින් තොරව කාපට් පාර කැඩීම නිසා දැන් එම ස්ථානය මාරු කපොල්ලක් බවට පත්ව ඇත. නිරතුරු වාහනවල ගමන් කරන විශාල පිරිසක් එහා මෙහා යන මෙම ස්ථානය යථා තත්ත්වයට පත් කරන්නේ මාරක අනතුරක් වූවාට පසුවදැයි ප්‍රදේශවාසීහු ප්‍රශ්න කරති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r13071012</link>
    <topic>අඩු ආදායම්ලාභීන්ටස්වයං රැකියා උපකරණ</topic>
    <author>බියගම විශේෂ</author>
    <content>අඩු ආදායම්ලාභීන් වෙත ස්වයං රැකියා සඳහා ගෑස් සිලින්ඩර් සහිත උපකරණ කට්ටල 30 ක් භාරදීම පසුගියදා බියගම ප්‍රාදේශීය ලේකම් කාර්යාලයේදී ආපදා කළමනාකරණ නියෝජ්‍ය ඇමැති බියගම ශ්‍රීිලනිප සංවිධායක ඩුලිප් විජේසේකර මහතා අතින් සිදු කෙරිණි.ක්‍රීඩා සමාජ සඳහා ක්‍රීඩා කට්ටල ලබා දීම ද මෙහිදී සිදු කෙරුණු අතර, මේ සඳහා යොදා ගන්නා ලද්දේ නි. ඇමැති ඩුලිප් විජේසේකර මහතාගේ ප්‍රතිපාදනයන් ය.ද්‍රව්‍ය බෙදාදීමේ අවස්ථාවට ප්‍රාදේශීය සභා සභාපති ආනන්ද ගනේපොල, උප සභාපති කැලුම් තුෂාර විජයලත්, වැඩ බලන ප්‍රාදේශීය ලේකම් ඩබ්ලිව්. එච්. බී. පුෂ්පමාලා, සහකාර ප්‍රාදේශීය ලේකම් ධම්මිකා ධර්මසේන, ප්‍රාදේශීය සභා මන්ත්‍රී‍්‍රවරුන් වන ජිනදාස ගමගේ, නලීන් දිසානායක, ප්‍රභාත් ලියනගේ මහත්වරු ද සහභාගි වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r13071013</link>
    <topic>පිළියන්දල නිවාඩු දිනවලදී බස් ධාවනය අඩාලයි</topic>
    <author>හොරණ සමූහ</author>
    <content>කාලයක පටන් පිළියන්දල සිට දියකඩ දක්වා ධාවනය වූ මාර්ග අංක 149 බස් සේවාව දැනට දියකඩ වෙනිවැල්කොළ වීදියගොඩ හේන්ගොඩ වීදාගම හරහා බණ්ඩාරගම දක්වා දීර්ඝ කර ඇත.මෙම මාර්ගයේ ලංගම බස් ධාවනය නොවන වග ප්‍රදේශවාසීහු පවසති. බස්නාහිර පළාත් මාර්ගස්ථ ප්‍රවාහන අධිකාරියෙන් පමණක් බස් ධාවනය කරයි. එහෙත් මෙම බස් සේවාවන් සෙනසුරාදා ඉරිදා සහ රජයේ නිවාඩු දිනවලට ධාවනය නොකරෙන්නේ කුමන් නිසාදැයි ජනතාව ප්‍රශ්න කරති.ත්‍රිරෝද රථවලට රුපියල් සිය ගණන් ගෙවීමට නොහැකි සාමාන්‍ය ජනතාවට මෙම පොදු බස් සේවාව විධිමත් ලෙස ලබා නොදීම ගැන අදාළ බලධාරින්ගේ අවධානය යොමු කළ යුතුව ඇතැයි ඔව්හු පවසති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r13071014</link>
    <topic>කොටදෙනියාව ඔරලෝසු කණුවතවම හදා නෑ</topic>
    <author>දිවුලපිටිය විශේෂ</author>
    <content>වාහනයක් ගැටීමෙන් කැඩී ගිය කොටදෙනියාවේ ඔරලෝසු කණුව මේ දක්වා සකසා නැත.දිවුලපිටිය ප්‍රාදේශීය සභාවේ මන්ත්‍රී සිසිර හේමන්ත කුමාර මේ පිළිබඳව දිවුලපිටිය ප්‍රාදේශීය සභාවේ මාසික රැස්වීමේදී පවා ප්‍රකාශ කර ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=r13071015</link>
    <topic>අරණායක අධික මිල ගණන්වලටබඩු විකුණති</topic>
    <author>අරණායක විශේෂ</author>
    <content>අරණායක ප්‍රදේශයේ ග්‍රාමීය මට්ටමේ පිහිටි වෙළෙඳසල්වල ඉතා අධික මිලට බඩු අලෙවි කරන බවට පාරිභෝගික ජනතාව දැඩි අප්‍රසාදයක් පළ කරති.නගරවල අලෙවි කරන මිල ගණන්වලට වඩා අධික මුදලක් අය කරමින් මෙසේ අලෙවි කිරීම සිදුකරන බව කියති.නගරවල සමහර වෙළෙඳසැල්වල සීනි රුපියල් අනූදෙකකට අලෙවි කරන නමුත් ග්‍රාමීය වෙළෙඳසැල්වල රුපියල් එකසිය විස්ස වැනි මුදලක් අය කෙරේ. සහල් මිලද මෙසේමය. රුපියල් 60ට අලෙවි කළ යුතු සහල් කිලෝවක් හැට අටට හැට පහට වැනි මිල ගණන්වලටද අලෙවි කැරේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=s1307101</link>
    <topic>දේශීය රගර් පිටිය වර්ණවත් කළ කාල්ටන් සෙවන්ස් තරගාවලිය</topic>
    <author>ඡායාරූප -සුලෝචන ගමගේ</author>
    <content>කාල්ටන් ක්‍රීඩා සමාජය හා ශ්‍රී ලංකා රගර් සංගමය සමග එක්ව තාරුණ්‍යයට හෙටක් සංවිධානය මෙහෙයවනු ලැබූ කාල්ටන් සත් සාමාජික දේශිය රගර් තරගාවලියේ දෙවැනි අදියරේ තරග පසුගියදා නාවලපිටිය ජයතිලක ක්‍රීඩාංගණයේදී පැවැත්විණි.එහි දී විශිෂ්ට දස්කම් දැක්වූ නයිජල් රත්වත්තේගේ නායකත්වයෙන් යුත් සෙන්ට්‍රල් කිංග්ස් කණ්ඩායම දෙවැනි අදි‍යරේ ශූරතාව දිනූ අතර සමස්ත ශූරතාව දිනාගනු ලැබුවේ ශ්‍රීනාත් සූරියබණ්ඩාරගේ නායකත්වයෙන් යුත් සදර්න් ෂාක්ස් කණ්ඩායම විසිනි. මෙරට රගර් පිටියට නැවුම් මුහුණුවරක් ගෙන දුන් මේ තරගාවලියේ උණුසුම් අවස්ථා කීපයක් මෙහි දැක්වේ. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=s13071010</link>
    <topic>ශ්‍රී ලංකා - ඉන්දියා තරගයට වැස්සෙන් බාධා</topic>
    <author/>
    <content>බටහිර ඉන්දීය කොදෙව්හිදී පැවැත්වෙන ‘සෙල්කොන්’ කුසලාන තුන්කොන් ක‍්‍රිකට් තරගාවලියේ ශී‍්‍ර ලංකාව සහ ඉන්දියාව අතර ටි‍්‍රනිඩෑඞ්හි ක්වින්ස් පාක් ඕවල් ක‍්‍රීඩාංගණයේදී අද (9 වැනිදා) පැවැත්වෙමින් තිබූ පළමු වටයේ අවසන් තරගයට වර්ෂාවෙන් බාධා පැමිණෙන විට පළමුව පන්දුවට පහර දෙමින් සිටි ඉන්දීය පිල ඕවර 29 කදී කඩුලූ 3 ක් දැවී ලකුණු 119 ක් රැස්කර සිටියේය.වර්ෂාව හේතුවෙන් තරගය පැවැත්වීමට නොහැකි වුවහොත් නතර කළ තැන සිට හෙට (10) නැවත රාත‍්‍රි 7.00 ට තරගය ආරම්භ කිරීමට නියමිතය. මෙම තරගයේ ප‍්‍රතිඵලය අනුව අවසන් මහ තරගයට සුදුසුකම් ලබන කණ්ඩායම් දෙක තීරණය වේ.ශ්‍රී ලංකා නායක ඇන්ජලෝ මැතිව්ස් කාසියේ වාසිය ලබා පළමුව පන්දුවට පහර දීමට ඉන්දීය පිලට ආරාධනා කළේය.රංගන හේරත් දක්‍ෂ පන්දු යැවිමක නිරත වෙමින් ලකුණු 32 කට කඩුලූ 2 ක් දවා ගත්තේය.ඉන්දියාව ඕවර 29 යේදී කඩුලූ 3 ක් දැවී 119 - රෝහිත් ශර්මා නොදැවී 48,ශිකර් දාවන් 15,විරාට් කෝලි  31,දිනේෂ් කාර්තික් 12,සුරේෂ් රයිනා නොදැවී 4 ,ඇන්ජලෝ මැතිව්ස් 05/1, රංගන හේරත් 32/2.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=s1307102</link>
    <topic>ලෝක පරිසාධන මට්ටමට 400x4 සහාය දිවීමේ පිල එයි</topic>
    <author>ප්‍රින්ස් ගුණසේකර</author>
    <content>ශ්‍රී ලංකා මීටර් 400x4 සහාය දිවීමේ පිල ලෝක මලල ක්‍රීඩා ශූරතාවලිය නියෝජනයට අවශ්‍ය පරිසාධන මට්ටම පසු කළද එම තරගාවලියට සහභාගිවීම අවිනිශ්චිතවී ඇත. නිමාවට පත්වු ආසියානු මලල ක්‍රීඩා ශූරතාවලියේදී විනාඩි 3:04.92කින් මීටර් 400x4 තරගය නිමකරමින් ශ්‍රී ලංකා ක්‍රීඩකයෝ ලෝකඩ පදක්කම දිනාගත්තේ ලෝක ශූරතාවලි පරිසාධන මට්ටමවු විනාඩි 3:05.00කට අඩු කාලයක් වාර්තා කරමිනි.එහෙත් ලෝක ශූරතාවලි ඉතිහාසයේ සහභාගී කරගෙන ඇත්තේ පරිසාධන මට්ටම සම්පූර්ණ කළ ලොව හොඳම කාලය වාර්තා කළ කණ්ඩායම් 16වන හෙයින් ශ්‍රී ලංකා පිලට එම අවස්ථාව හිමිවීම හෝ නොවීම පිළිබඳ තීරණය දැනගැනීමට සුදුසුකම් ලැබීමේ අවසන් දිනය වන ජුලි 31වැනිදා තෙක් බලා සිටීමට සිදුවනු ඇත.ශ්‍රී ලංකා සහාය දිවීමේ කණ්ඩායමක් ලෝක මලල ක්‍රීඩා ශූරතාවලියට මෙතෙක් සහභාගිවී නොමැති අතර මෙවර පරිසාධන මට්ටම ඉක්මවු ක්‍රීඩකයන් සිවුදෙනාට එම අවස්ථාව උදාවුවහොත් එය ‍ඓතිහාසික සිදුවීමකි.ආසියානු මලල ක්‍රීඩා ශූරතාවලියේදී දුලාන් ප්‍රියශාන්ත, දිලාන් අලෝක, කසුන් කල්හාර හා අංජන ගුණරත්න යන ක්‍රීඩකයෝ මීටර් 400x4 තරගයට එක්ව සිටියහ. ලෝක මලල ක්‍රීඩා ශූරතාවලියට සහභාගිවීමේ අවස්ථාව හෙල්ල විසිකිරීමේ ශූරී නදීකා ලක්මාලි හා මීටර් 400 කඩුලු මතින් දිවීමේ ක්‍රීඩිකා ක්‍රිස්ටීන් සොනාලි මෙරිල් දැනටමත් හිමිකරගෙන සිටිති.ආසියානු රිදී පදක්කම දිනාගත් සචිත් මධුරංග එහිදී මීටර් 79.62කින් ලෝක ශූරතාවලි පරිසාධන මට්ටමට ආසන්න විය. ඔහු මේ මස 17වැනිදා දියගමදී ආරම්භවන යුද හමුදා ස්වෙච්ජා බලසේනා ක්‍රීඩා තරගාවලියේදී මීටර් 81.00ක දුරක් හෙල්ල විසිකළහොත් ලෝක මලල ක්‍රීඩා වරම් හිමිවේ. එය සචිත් මධුරංගට මෙවර ලැබෙන අවසන් අවස්ථාවද වේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=s1307106</link>
    <topic>ශ්‍රී ලංකාව හමුවේ කොදෙව්වන් පරදී</topic>
    <author/>
    <content>කුමාර් සංගක්කාරගේ විශිෂ්ට පිතිහරඹයත් නායක ඇන්ජලෝ මැතිව්ස්ගේ දක්ෂ පන්දු යැවී‍මත් හමුවේ ශ්‍රී ලංකා පිල සමග ක්වීන්ස් පාක් ක්‍රීඩාංගණයේදී පෙරේදා පැවැති තරගයෙන් ඩක්වර්ත් ලුවිස් න්‍යායට අනුව ලකුණු 39ක පරාජයක් කොදෙව් පිලට හිමිවිය.වර්ෂාව හේතුවෙන් ඕවර 41කට සීමා වු තරගයේ පළමු පන්දුවට පහරදුන් ශ්‍රී ලංකා කණ්ඩායම ලකුණු 219ක් රැස්කළේය. ඩක්වර්ත් ලුවිස් න්‍යායට අනුව කොදෙව් පිලට ලකුණු 230ක ඉලක්කයක් හිමිවු අතර ඔවුන් ඕවර 41ක තුළදී ලබාගත හැකිවුයේ ලකුණු 190ක් පමණි.කාසියේ වාසිය දිනු කොදෙව් පිලේ ආරාධනයෙන් පළමුව පන්දුවට පහරදුන් ශ්‍රී ලංකා පිල තරගය ආරම්භ වු 7වැනිදා ඕවර 19කට මුහුණදී සිටියදී වර්ෂාව හේතුවෙන් තරගය නතර කිරීමට සිදුවිය. ඒ වන විට ශ්‍රී ලංකාව කඩුලු 3කට ලකුණු 60ක් ලබාගෙන සිටියේය.ආරම්භක පිතිකරු යුගල වු මහේල ජයවර්ධන සහ උපුල් තරංග ලකුණු 7බැගින් ලබාසිටියදී දැවී ගිය අතර දිනේෂ් චන්දිමාල්ට ලබාගත හැකිවුයේ ලකුණු 2ක් පමණි. ලකුණු 29 තුළදී මුල් කඩුලු තුන බිඳ වැටීණි.‍තරගයට අතිරේක දිනයක් ලෙසින් ලබාදුන් පෙරේදා තරගය ආරම්භ වන විට සංගක්කාර නොදැවී ලකුණු 11සහ ලහිරු තිරිමාන්න ලකුණු 13 ලබාගෙන සිටියේය. මුළු ලකුණු 93ක් වෙද්දී ලහිරු තිරිමාන්න ලකුණු 30කට පිටියෙන් ඉවත් කිරීමට කේමා රොච් සමත්විය. ඉනිම අවසන් වනතුරු පි‍ටියේ රැදී සිටි කුමාර් සංගක්කාර නොදැවී ලකුණු 90ක් රැස්කළේ පන්දු 95කට මුහුණ දෙමිනි. ඊට හ‍තරේ පහර 6ක් සහ එක් හයේ පහරක් ඇතුළත් විය.එය ඔහුගේ එක්දින තරග‍ දිවියේ 76වැනි අර්ධ ශතකය විය. සංගක්කාර සහ නුවන් කුලසේකර 7වැනි කඩුල්ල සඳහා පන්දු 25කදී ලකුණු 54ක් රැස්කරමින් මුළු ලකුණු සංඛ්‍යාව ඉහළට ගෙන ගියේය. ශ්‍රී ලංකා පිතිකරුවන් අවසන් ඕවර‍ 9තුළදී කොදෙව් පන්දු යවන්නන්ගෙන් ලකුණු 97ක් උදුරා ගැනීමට සමත්විය. කේමාර් රොච් ලකුණු 27කට කඩුලු 4ක් දවාගත්තේය.ලකුණු 230ක ඉලක්කය හඹායෑමට පිටියට පිවිසි කොදෙව් පිලේ පළමු කඩුල්ල ලෙස ලකුණු 14ක් ලබාසිටි ක්‍රිස් ගේල් දවාගැනීමට නායක මැතිව්ස් සමත්විය. මුළු ලකුණු 29 දී කඩුලු 2ක් දවාලීමට ශමින්ද එරංග සමත්විය. කඩුලු 4ක් ලකුණු 31කදී බිඳ වැටී තිබියදී ඩැරන් බ්‍රාවෝ සමග එක්වු ලෙන්ඩල් සිමන්ස් ලකුණු 123ක සබඳතාවක් ගොඩනැගුවද එය ජයග්‍රහණය සඳහා ප්‍රමාණවත් නොවීය.ලකුණු 154දී එම සබඳතාව බිඳ වැටුණු අතර කිරන් පොලාඩ්ද ලකුණු ලබාගැනීමට පෙර දැවී ගියේය. ඩැරන් බ්‍රාවෝ ලකුණු 70ක් රැස්කළ අතර ලෙන්ඩල් සිමන්ස් ලකුණු 67ක් ලබාගත්තේය. නුවන් කුලසේකර තම දෙවැනි පන්දු ඕවරය ක්‍රියාත්මක කරමින් සිටියදී අබාධයකට ලක්වීය.නායක ඇන්ජලෝ මැතිව්ස් ලකුණු 29කට කඩුලු 4ක්ද ශමින්ද එරංග ලකුණු 46කට කඩුලු 3ක්ද දවාගත්තේය.පළමු දිනයේ තරගය නිම කිරීමට නොහැකි වීමෙන් හිමිවු අතිරේක දිනයද වර්ෂාව නිසා ආරම්භ කිරීමට ප්‍රමාද වීය. එම නිසා ඕවර 45ක් ලෙස ඇරැඹ් තරගයට නැවතත් ශ්‍රී ලංකා ඉනිමේ 32වැනි ඕවරයේදී වර්ෂාවෙන් බාධාවීම නිසා ඉනිමක් ඕවර 41කට සීමා විය.මේ ජයග්‍රහණයත් සමග ශ්‍රී ලංකා පිල ප්‍රසාද ලකුණු 9ක් ලබාගත් අතර කොදෙව් පිල මුල් තරග ජයගනිමින් ප්‍රසාද ලකුණු 9ක් ලබාසිටී. ශ්‍රී ලංකා පිල දළ ලකුණු ලබාගැනීමේ වේගය අනුව ඉදිරියෙන් පසුවන අතර ඊයේ රාත්‍රියේ පැවැත්වීමට නියමිතව තිබු ශ්‍රී ලංකා-ඉන්දියා තරගයේ ප්‍රතිඵල අනුව අවසන් තරගයට සුදුසුකම් ලබන කණ්ඩායම් තීරණය වීමට නියමිතව තිබිණි.ශ්‍රී ලංකාව-219/8යි. (ඕවර 41) කුමාර් සංගක්කාර නොදැවී 90, ඇන්ජලෝ මැතිව්ස් 30 (කේමාර් රොච් 27/4, ජේසන් හෝල්ඩර් 50/2)කොදෙව්-190/9යි. (ඕවර 41) ඩැරන් බ්‍රාවෝ 70, ලෙන්ඩල් සිමන්ස් 67 (ඇන්ජලෝ මැතිව්ස් 29/4, ශමින්ද එරංග 46/3).</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=s1307103</link>
    <topic>ආසියානු යොවුන් නෙට්බෝල් අනුශූරතාව ශ්‍රී ලංකාවට</topic>
    <author/>
    <content>ආසියානු යොවුන් නෙට්බෝල් තරගාවලියේ අනුශූරතාව ශ්‍රී ලංකාවට හිමිවිය.බෲනායිහි පැවැති මේ තරගාවලියේ අවසන් තරගයේදී ශ්‍රී ලංකාවට මුණගැසුනේ මලයාසියාවයි.එහිදී ශ්‍රී ලංකාවට ජයගත හැකි වුයේ දෙවැනි කාර්තුව පමණි (15-14). මලයාසියාව ලකුණු 15-10, 15-11 හා 15-14ක් ලෙසින් අනෙකුත් කාර්තු ජයග්‍රහණය කළේය.තරගාවලියේ දක්ෂතම පන්දු විදින්නිය ලෙස නම් කෙරුණේ ශ්‍රී ලංකා කණ්ඩායමේ තිසරා අල්ගම ක්‍රීඩිකාවයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=s1307104</link>
    <topic>ක්‍රිකට් විනිසුරු ගාල්ලගේ ට වසර 10ක් ක්‍රිකට් තහනම්</topic>
    <author/>
    <content>ශ්‍රී ලංකාවේ දී පසුගිය වසරේ පැවැති විස්සයි20 ලෝක කුසලාන තරගාවලිය අතරතුර ඉන්දියා බුකී කරුවන්ට තොරතුරු ලබා දුන් බවට චෝදනා එල්ලවී සිටි ශ්‍රී ලංකා ක්‍රිකට් විනිසුරු සාගර ගාල්ලගේ මහතාට වසර 10ක තරග තහනමක් පැනවීමට ඊයේ පැවැති ශ්‍රී ලංකා ක්‍රිකට් විධායක කමිටු විශේෂ රැස්වීමේ දී තීරණය කර තිබේ.ගාල්ලගේ මහතාට අමතරව එම චෝදනා එල්ලවූ සෙසු විනිසුරුවරුන් වන මොරිස් සිල්වා මහතාට වසර 3ක තරග තහනමක් පනවා ඇති අතර ගාමිණී දිසානායක මහතාට දැඩි ලෙස අවවාද කිරීමටත්, වසරක කාලයකට පළමු පෙළ විනිසුරු මණ්ඩලයෙන් ඉවත් කිරීමටත් පියවර ගෙන ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=s1307105</link>
    <topic>කෝට්ටේ ජනාධිපතියට ලකුණු 442ක ජයක්</topic>
    <author>මාතර ක්‍රීඩා</author>
    <content>විපුලානන්ද විදුහල සමග පැවැති අවු.17න් පහළ තෙවැනි පෙළ ක්‍රිකට් තරගයෙන් ලකුණු 442ක දැවැන්ත ජයක් හිමිකර ගැනීමට කෝට්ටේ ජනාධිපති විදුහල සමත්විය.පළමුව පන්දුවට පහරදුන් කෝට්ටේ ජනාධිපති පිල ඕවර 50 අවසානයේ කඩුලු 9කට ලකුණු 485ක් රැස්කළේය. විශිෂ්ට ඉනිමක් ක්‍රීඩා කළ චමිත් දේශප්‍රිය පන්දු 93කදී හතරේ පහර 18ක් සමගින් ලකුණු 113ක් වාර්තා කළේය.ඔහු සමග සිවුවැනි කඩුල්ලට එක්වු ඩිලංක ජයසුන්දර ලකුණු 190ක සබඳතාවක් ගොඩනැගුහ.පිළිතුරු ලෙස විපුලානන්ද විදුහලට සියල්ලන් දැවී ලබාගත හැකිවුයේ ලකුණ 43ක් පමණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=s1307107</link>
    <topic>ලෝක රගර් තරග බිම ජය ගන්නසංගමයෙන් දිගු කාලීන සැලැස්මක්</topic>
    <author>ෆවුස් මොහොමඩ්</author>
    <content>දේශීය රගර් ක්‍රීඩාව අන්තර් ජාතික රගර් තරගබිමේ ප්‍රබලතම කණ්ඩායමක් බවට පත්කිරීම ඉලක්ක කර ගනිමින් ශ්‍රී ලංකා රගර් සංගමය, ක්‍රීඩා අමාත්‍යංශය සමග එක්ව දිගු කාලීන වැඩ පිළිවෙළක් ආරම්භ කර ඇත. එහි මූලික පියවර ලෙස සත් සාමාජික හා 15 සාමාජික ක්‍රීඩකයන් ඇතුළත් වන පරිදි 45දෙනකුගෙන් සමන්විත පුහුණු සංචිතයක් නම් කර තිබේ.එම සංචිතයේ සියලුම ක්‍රීඩකයන් ඉදිරියේ දී රගර් සංගමය සමග ගිවිසුම් ගතකරන බව ඊයේ ඔලිම්පික් නිවහනේ පැවැති දේශීය රගර් ක්‍රීඩාවේ අනාගත සැලසුම් සම්බන්ධව මාධ්‍ය දැනුවත් කිරීමේ හමුවේ දී රගර් සංගමයේ සභාපති අසංග සෙනෙවිරත්න මහතා ප්‍රකාශ කළේය.ජාතික රගර් තේරීම් කමිටුව හා ශ්‍රී ලංකා ජාතික රගර් කණ්ඩායමේ ප්‍රධාන පුහුණුකරු පිල් ග්‍රිනින් එක්ව තෝරාගනු ලැබූ නව සංචිතයට ඇතුළත් ක්‍රිඩකයන්ගේ ජ්‍යෙෂ්ඨත්වය හා දස්කම් අනුව රුපියල් පනස්දහස දක්වා මාසික දීමනාවක් ද ලබා දීමට නියමිතය. සංචිත ගත කරනු ලැබූ ක්‍රීඩකයන්ගේ ශාරීරික යෝග්‍යතාව මෙන්ම විනය සම්බන්ධවත් මෙහි දී දැඩි අවධානය යොමුකෙ‍රේ.එංගලන්ත ජාතික පිල් ග්‍රිනින් එංගලන්ත කණ්ඩායමේ මෙන්ම ස්කොට්ලන්ත කණ්ඩායමේ ද පුහුණුකරු ලෙස කටයුතු කළ පරිණත පුහුණුකරුවෙකි. මීට පෙර ද ශ්‍රී ලංකා කණ්ඩායමේ පුහුණුකරු ලෙස කටයුතු කර ඇති ඔහු ප්‍රධාන පුහුණුකරුගේ තනතුරට අමතරව ක්‍රීඩකයන්ගේ හැකියාවන් වැඩි දියුණු කිරීම භාර කළමනාකරු ලෙසත් කටයුතු කරනු ඇත.මෙරට රගර් ක්‍රීඩාවේ උන්නතියට කාල්ටන් සෙවන්ස් තරගාවලිය වැදගත් සාධකයක් වූ බව ද සෙනෙවිරත්න මහතා කීවේය. 'කාල්ටන් සෙවන්ස් තරගාවලිය ශ්‍රී ලංකාවේ රගර් ක්‍රීඩාවේ මුහුණුවර වෙනස් කළා. රගර් ක්‍රීඩාව අපේ ර‍ටේ ජනප්‍රිය ක්‍රීඩාවක් බවට පත්කිරීමට කාල්ටන් සෙවන්ස් තරගාවලිය විශාල වශයෙන් බලපෑවා' ඔහු පැවැසීය.දේශීය රගර් ක්‍රීඩාවේ අනාගත සැලසුම් ක්‍රියාත්මක කිරීමේ අරමුණින් ශ්‍රී ලංකා රගර් සංගමයට නව ප්‍රධාන විධායක නිලධාරීයකු මෙන්ම ක්‍රීඩකයන්ගේ දක්ෂතා වර්ධනය කිරීමේ සම්බන්ධිකාරකවරයකු ද පත් කර තිබේ. රගර් සංගමයේ නව ප්‍රධාන විධායක ලෙස එංගලන්ත ජාතික ඇලිස්ටෙයාර් ස‍වේරිමුත්තු හා ක්‍රීඩකයන්ගේ දක්ෂතා වර්ධනය කිරීමේ සම්බන්ධිකාරක ලෙස ලෝක රගර් සංගමයේ ශාරිරික යෝග්‍යතා පිළිබඳ පුහුණුකරු ලෙස සේවය කළ එංගලන්ත ජාතික රයන් ගිබ්නි පත්කර තිබේ.ක්‍රීඩාවේ අභිවෘද්ධියට මූල්‍ය සහකරුවන් අත්‍යවශ්‍ය බැවින් වෘත්තීය මට්ටම දක්වා දියුණුවෙමින් පවතින මෙරට රගර් ක්‍රීඩාවට අන්තර් ජාතික වෙළෙඳපොළක් නිර්මාණය කිරී‍මත් රගර් සංගමයේ අනාගත සැලසුමකි. දේශීය රගර් ක්‍රීඩකයන්ගේ හැකියාවන් මෙන්ම ශාරිරික යෝග්‍යතාව ද අන්තර් ජාතික මට්ටමට වර්ධනය කරමින් මේ අරමුණු සක්ෂාත් කරගැනීමට රගර් සංගමයට ක්‍රීඩා අමාත්‍යංශ‍යේ සහායත් ලැබී තිබේ.සංචිත ගත කරනු ලැබූ ක්‍රීඩකයන් අතර නාවික හමුදා ක්‍රීඩා සමාජයෙන් හා හැව්ලොක්ස් ක්‍රීඩා සමාජයෙන් ක්‍රීඩකයන් 14බැගින් ද, මහනුවර ක්‍රීඩා සමාජයෙන් ක්‍රීඩකයන් 8ක්, අප් කන්ට්‍රි ලයන්ස් ක්‍රීඩා සමාජයෙන් ක්‍රීඩකයන් 3ක්, සාන්ත පීතර විදුහලෙන් ක්‍රීඩකයන් 2ක් ද, සී.ආර්, සාන්ත තෝමස් හා ධර්මරාජ විදුහලෙන් ක්‍රීඩකයකු බැගින් ඇතුළත් වෙති.ක්‍රීඩා ඇමැති මහින්දානන්ද අලුත්ගමගේ, රගර් සංගමයේ නව ප්‍රධාන විධායක නිලධාරී ඇලිස්ටෙයාර් සවේරිමුත්තු, පිල් ග්‍රිනින් හා රයන් ගිබ්නි මහත්වරු ද මාධ්‍යට අදහස් දැක්වූහ.නව සංචිතය මෙසේය.සත්‍යා රණතුංග,එරන්ද ස්වර්ණතිලක, නාමල් රාජපක්ෂ, බිලාල් හසන්, කළණ අමරසිංහ, සයුරි ඇන්තනී, රෝහිත රාජපක්ෂ, යෝෂිත රාජපක්ෂ, ධනුෂ්ක පෙරේරා, සජිත් සාරංග, ජේසන් දසනායක, රෙහාන් වීරකෝන්, දිනූෂ චතුරංග, රීසා මුබාරක් (නාවික හමුදාව), හෙන්රි ටෙරන්ස්, දුෂ්මන්ත ප්‍රියදර්ශන, අනුරංග වල්පොල, ශෙහාන් පතිරණ, අෂේන් කර්තේලිස්, ෂැරෝ ප්‍රනාන්දු, ෂෙනාල් ඩයස්, මිතුන් හපුගොඩ, නිරෝෂන් ප්‍රනාන්දු, සඳුන් හේරත්, චාමර දාබරේ, මොහොමඩ් ශෙරිෆ්, තුසිත සමරතිලක, සුදර්ශන මුතුතන්ත්‍රී (හැව්ලොක්ස්), කිෂෝර් ජෙහාන්, හේෂාන් කල්හාර, අචල පෙරේරා, රොෂාන් වීරරත්න, ෆසීල් මරිජා, ප්‍රදීප් ලියනගේ, ගයාන් වීරරත්න, නුවන් හෙට්ටිආරච්චි (මහනුවර ක්‍රී.ස.), ශ්‍රීනාත් සූරියබණ්ඩාර, නයිජල් රත්වත්තේ, සෂාන් මොහොමඩ් (අප් කන්ට්‍රි ලයන්ස්), දේවින්ද ජයසිංහ, දුලාජ් පෙරේරා (සාන්ත පීතර), ධනුෂ්ක රන්ජන් (සාන්ත තෝමස්), විශ්වමිත්‍ර ජයසිංහ (සී.ආර්.), තිළිණ විජේසිංහ (ධර්මරාජ), හසිත පෙරේරා.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=s1307108</link>
    <topic>ලුම්බිණියට කඩුලු 3ක ජයක්</topic>
    <author>මොරටුව ක්‍රීඩා</author>
    <content>පිළියන්දල මැදි මහ විදුහල සමග පැවැති අන්තර් පාසල් අවුරුදු 17න් පහළ පළමු කාණ්ඩයේ තරගයෙන් කඩුලු 3ක ජයක් වාර්තා කිරීමට ලුම්බිණි විදුහල සමත්විය.පළමුව පන්දුවට පහරදුන් පිළියන්දල විදුහල් කණ්ඩායම ඕවර 40කදී ලකුණු 78කට දැවී ගිය අතර එම ඉලක්කය ඕවර 14කදී කඩුලු 7ක් පමණක් බිඳ වැටී තිබියදී සපුරාලීමට ලුම්බිණි ක්‍රීඩකයෝ සමත්වුහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=s1307109</link>
    <topic>මලියදේව බාලිකාවට අවු.17න් පහළ පාපන්දු ශූරතාව</topic>
    <author>කුරුණෑගල දිස්ත්‍රික් සංචාරක</author>
    <content>ශ්‍රී ලංකා පාසල් පාපන්දු සංගමය සංවිධාන කළ සමස්ත ලංකා පාසල් අවු.17න් පහළ පාපන්දු තරගාවලියේ ශූරතාව හිමිකර ගැනීමට කුරුණෑගල මලියදේව බාලිකා විදුහල් කණ්ඩායම සමත්විය.කුරුණෑගල මාලිගා පිටියේදී පසුගියදා පැවැති තරගාවලියේ අවසන් තරගයේදී මලියදේව පිල හමුවේ පොල්ගහවෙල බර්නදේ විදුහල ‍‍පරාජයට පත්විය. තරගාවලිය සඳහා කණ්ඩායම් 35ක් සහභාගී විය.ජය සංකේත ප්‍රදානය වයඹ පළාත් ආණ්ඩුකාර තිස්ස ආර් බලල්ල සහ පළාත් ක්‍රීඩා ඇමැති අශෝක මඩිගමංගාව මහත්වරුන්ගේ ප්‍රධානත්වයෙන් සිදුවිය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=f1307101</link>
    <topic>උරුමය කොල්ලකෑමට ඉඩ දෙන්නේ නෑ</topic>
    <author>සාකච්ඡා කළේ චන්දන ජයවීර ඡයාරූපය- චමින්ද නිරෝෂණ</author>
    <content>ජාතික උරුමයන් සුරැකීම අමාත්‍යාංශයකට සීමා කළ නොහැකි සමස්ථ ජනතාවගේ සහය ලැබිය යුතු කටයුත්තක් බව පවසන අමාත්‍ය ආචාර්ය ජගත් බාලසූරිය ඒ පිළිබඳ අනාගත පරපුර දැනුම්වත් කිරීම සඳහා පාසැල් මට්ටමින් අධ්‍යාපන වැඩසටහන් පැවැත්වීමේ අවශ්‍යතාව අවධාරණය කරයි. පුරාවස්තු සුරැකීම පිළිබඳ මහජන අවබෝධව පුළුල් කිරීම සඳහා වාර්ෂිකව සංවිධානය කෙරෙන පුරාවිද්‍ය සතිය (ජූලි 18-26) නිමිත්තෙන් ජාතික උරුම සුරැකීමේ වැදගත්කම හා එහිදී මුහුණ දෙන ගැටලු ගැන ඔහු මෙසේ අදහස් දක්වයි.* ජාතික උරුමයන් ගැන සඳහන් කළ විට මුලින්ම කියවෙන්නේ පුරාවිද්‍යාව ගැනයි. ඊට අතිරේකව අමාත්‍යාංශය යටතේ තිබෙන අනෙකුත් ආයතන මොනවාද?ජාතික උරුමයන් ආරක්ෂා කිරීම පුරාවිද්‍යා දෙපාර්තමේන්තුවට පමණක් ලඝු කරන්න බැහැ. ඊට අතිරේකව ලේඛනාරක්ෂක හා කෞතුකාගාර යන දෙපාර්තමේන්තු දෙකත්, ජනකලා කේන්ද්‍රය, ගාලු උරුමය යන සංස්ථාපිත මණ්ඩල දෙකත් අපේ අමාත්‍යාංශයෙන් පාලනය වෙනවා.*ඉපැරැණි සංස්කෘතික උරුමයක් ගැන ශ්‍රී ලාංකිකයන් ජාතියක් හැටියට මහත් අභිමානයෙන් කතා කළත් ඒවා ආරක්ෂා කිරීම මේ වනවිට අභියෝගයක් බවට පත්ව තිබෙනවා නේද?සමස්ත ජනතාවගේ ප්‍රයෝජනය සඳහා අග්‍රග්‍රන්‍ය ජාතික උරුම සංරක්ෂණය කිරීම අපේ අමාත්‍යාංශයේ කාර්යභාරයක්. නමුත් එය අපට තනිව කළ හැකි දෙයක් නෙවෙයි. මුදල් හඹාගෙන යන සමාජයක ක්ෂණිකව පොහොසත් වීම අරමුණු කරගත් පිරිස් වසර දහස් ගණනක ජාතික උරුමයක් විනාශ කරන්න පෙළඹී තිබෙනවා. මෙය සමාජීයව විසඳුම් සෙවිය යුතු ප්‍රශ්නයක්. ජනතාවගේ සහය ලැබෙනවා නම් බොහෝ පුරාවස්තු මංකොල්ලකෑම් පාලනය කළ හැකි බවට උදාහරණ තිබෙනවා.බොහෝවිට ඓතිහාසික ස්ථාන පිහිටා තිබෙන්නේ හුදෙකලා ස්ථානවල. ඊළඟට පුරාවිද්‍යාත්මක වටිනාකමක් තිබෙන ප්‍රදේශ දිවයින පුරාම විසිරී තිබෙනවා. ඒ නිසා මොන තත්ත්වයක් යටතේවත් ඒ හැම තැනකටම සේවකයන් යොදවන්න හැකියාවක් නැහැ.*එහෙම කියන්නේ ඇයි?පුරාවිද්‍යා දෙපාර්තමේන්තුව සංරක්ෂණය කළ යුතු හා අධීක්ෂණය කළ යුතු එයට අයිති ස්ථාන දෙලක්ෂ විසිපන් දහසකට වැඩි ප්‍රමාණයක් තිබෙනවා. මේ එක ස්ථානයක් ආරක්ෂා කරන්න එක මුරකාරයෙක් බැගින් සේවයේ යෙදෙව්වොත් ඒ සඳහා සේවකයන් දෙලක්ෂ හැත්තෑපන් දහසක් පමණ වුවමනා වෙනවා.*මේ ස්ථාන සියල්ල තිබෙන්නේ පුරාවිද්‍යා දෙපාර්තමේන්තුව භාරයේද?නැහැ. පුරාවිද්‍යා දෙපාර්තමේන්තුව දිවයිනේ හඳුනාගත් ස්ථාන හා ස්මාරක 275 ක් තිබෙනවා. එයින් සමහරක් සෘජුවම පුරාවිද්‍යා දෙපාර්තමේන්තුව යටතේ තිබෙන අතර අනෙක්වා තිබෙන්නේ විවිධ පුද්ගලයන් සන්තකව.*අමාත්‍යාංශයේ ප්‍රධාන වගකීම වන පුරාවිද්‍යාත්මක උරුමයන් සංරක්ෂණය ප්‍රමාණවත් ලෙස ඉටුවේ යැයි සෑහීමකට පත්විය හැකිද?සංරක්ෂණය කිරීම ගැන ගැටලුවක් නැහැ. ප්‍රශ්නය තිබෙන්නේ ආරක්ෂා කිරීම පැත්තෙන්. පොලිස් දෙපාර්තමේන්තුව තිබූ පලියට මිනීමැරුම් සිදු නොවෙන්නේ නැහැ. එක්තරා සංවරයක් ඇති වෙනවා. මේ ප්‍රශ්නයත් ඒ වගේ.පුරාවස්තු කොල්ලකෑම ඉතිහාසයේ දිගටම කෙරුණු දෙයක්. සොලී, පාණ්ඩ්‍ය, චෝල හැම පාලකයෙක්ම ලංකාව ආක්‍රමණයෙන් පස්සෙ සම්පත් කොල්ලකෑව. මාඝ ලංකාව ආක්‍රමණය කිරීමෙන් පස්සෙ නැව් ගණනක සම්පත් කොල්ලකෑවා.අපේ පමණක් නොවෙයි ඉන්දියාව, ඉන්දුනීසියාව වගේ යටත්විජිත රටවල් බොහොමයකගෙ සම්පත් තියෙන්නේ ලන්ඩන්. එහෙම නැත්නම් ඇල්බට් මියුසියම් එකේ. පෘතුගීසින් අරන් ගිය සම්පත් ලිස්බන් කෞතුකාගාරයේ තිබෙනවා. මම ගේන තර්කය ඉතිහාසයේ කෙරුණු නිසා අපිට වළක්වන්න බැහැයි කියන එක නෙවෙයි. මේ දිහා ප්‍රායෝගිකව බැලිය යුතුයි බවයි.*බටහිර ජාතීන් එසේ වරින් වර රැගෙන ගිය පුරාවස්තු නැවත මෙරටට ලබා ගැනීමේ වැඩපිළිවෙළක් මෙයට පෙර අමාත්‍යාංශය අරඹා තිබුණා. එය ඉදිරියට ගොස් තිබේද?මේ ගැන යෝජනාවක් ගෙනෙනවා නම් එය ඉදිරිපත් කළ යුත්තේ යුනෙස්කෝවේ මහා සම්මේලනයටයි. එය පැවැත්වෙන්නේ වසර දෙකකට වරක්. මෙවර පැවැත්වෙන මහා සම්මේලනයට අපෙන් රැගෙන ගිය පුරාවස්තු නැවත ඉල්ලා යෝජනාවක් ඉදිරිපත් කරනවා.*ඒ සඳහා ඔබ ඔවුන්ගෙන් ඉල්ලීමක් කරන්නේ ඇයි? ජාත්‍යන්තර නීතිය අනුව නඩු පැවරීමට හැකියාවක් නැත්ද?නැහැ. ඔවුන් ස්ව කැමැත්තෙන් ලබාදුන්නොත් මිසක් නඩු පවරන්න හැකියාවක් නැහැ. ඒකට හේතුව ඔවුන් ලංකාව යටත් කරගෙන සිටින විට මෙරට බ්‍රිතාන්‍ය අධිරාජ්‍යයේ කොටසක් වීමයි. ඒ පදනම යටතේ බ්‍රිතාන්‍ය පුරවැසියෙක්ට ඕනෑම තැනකට යාම්ඊම් බඩු භාණ්ඩ රැගෙන යාම කළ හැකියි. දකුණු අමෙරිකාවේ කෞතුක වටිනාකමක් සහිත බොහෝ භාණ්ඩ තිබෙන්නේ ස්පාඤ්ඤයේ.ඉල්ලීමක් කරනවා නොලැබුණොත් ඒවායේ පුනර්කෘතීන් හෝ ලබා ගැනීමට කටයුතු කරනවා.*පුරාවස්තු සංරක්‍ෂණය කිරීම සඳහා ජනතාවගේ සහය ලබා ගැනීමට අදහස් කරන්නේ කෙසේද?පුරාවස්තු ජාතික උරුමයක්. එහි වටිනාකම පාසල් කාලයේ සිටම කියා දිය යුතුයි. ඒ සඳහා අධ්‍යාපන අමාත්‍යංශය සමඟ එක්ව “දැයේ උරුමය දරුවන්ට” නමින් වැඩපිළිවෙළක් සෑම පාසලකම ක්‍රියාත්මක කරගෙන යනවා. ඊට අමතරව “උරුම” නමින් සමාජ අධ්‍යාපන විෂයට සමගාමීව නව විෂයක් හඳුන්වාදී තිබෙනවා. පාසල් මට්ටමින් පුරාවිද්‍යා පර්ශද ගොඩනඟා ගෙන යනවා.*අනාගත පරපුර දැනුම්වත් කිරීමෙන් මේ ගැන ජනතා අවධානය යොමු කරවා ගැනීමට කාලයක් ගතවෙනවා. ඒ නිසා අමාත්‍යංශය සතුව කෙටිකාලීන වැඩසටහන් තිබෙනවාද?ඔව්. ඒ සඳහා අර්බුදකාරී තත්ත්වයන් තිබෙන ස්ථානවල පන්සල් කේන්ද්‍ර කරගෙන සංවිධාන ගොඩනඟාගෙන යනවා. මේක අපිට තිබුණ සම්ප්‍රදායක්. අනතුරකදී පන්සලේ ඝන්ඨාරය නාද කරන සිරිතක් තිබුණා. එයින් සිදුවන්නට තිබූ සමහර පුරාවස්තු කොල්ලයන් නැවතුණ අවස්ථා තිබෙනවා.*යුද්දෙන් පස්සෙ උතුරු, නැඟෙනහිර පළාත්වල වැඩ ඇරැඹූ අමාත්‍යාංශ කිහිපය අතරින් ජාතික උරුම අමාත්‍යංශය ඉදිරියෙන්ම සිටිනවා. ඒ පළාත්වල ක්‍රියාකාරකම් පැහැදිලි කළ හැකිද?අපි මුලින්ම කළේ උතුරු, නැඟෙනහිර පළාත්වල තිබෙන සියලුම පුරාවිද්‍යාත්මක වටිනාකමක් තිබෙන ස්ථාන ලේඛනගත කිරීම. ඒ විදිහට අලුතින් බඳවා ගත් උපාධිධාරින් යොදවාගෙන අම්පාරේ සියලුම ස්ථාන සංගණනය කර අවසන්. ඊළඟට දීඝවාපිය පමණක් දෙවෙනිවන නීලගිරි ථූපය සංරක්‍ෂණය කිරීම අරඹා තිබෙනවා. ඊළඟට උතුරු පැත්තේ කන්දරෝඩේ, මාන්තෙ තොටුපළ වගේ ස්ථාන සංරක්‍ෂණය කිරීම කෙරෙහි අවධානය යොමුව තිබෙනවා. කල්මුණේ, නඟුලේ ශිවන්, කෝනේශ්වරන් කෝවිල් ප්‍රතිසංස්කරණය කරගෙන යනවා.*කලින් එක්ව පැවැති ජාතික උරුමයන් හා සංස්කෘතික යන අමාත්‍යාංශ දෙක වෙන් කිරීම නිසා උරුමයන් සඳහා අය වැයෙන් වෙන්කරන ප්‍රමාණය අඩුව තිබෙනවා නේද?අපට උරුමය ආරක්ෂා කරන්න ලැබෙන මුදල් ප්‍රමාණය ගැන ගැටලුවක් තිබෙනවා. එයට හේතුව අය වැයෙන් ලැබෙන ප්‍රමාණය අඩුවීම නෙවෙයි. මේ ක්ෂේත්‍රයේ ආදායම් උපදවන ආයතනයක් වන මධ්‍යම සංස්කෘතික අරමුදලේ ආදායම බැර වෙන්නේ සංස්කෘතික දෙපාර්තමේන්තුවටයි. නමුත් එහි වගකීම දරන්නේ අපියි. සීගිරිය වගේ තැනකින් කෝටි ගණනක ආදායමක් ලැබෙනවා. නමුත් අපිට ඒ ආදායම ලැබෙන්නේ නැහැ. ඒ නිසා මහා භාණ්ඩාගාරයෙන් වාර්ෂිකව අය වැය ලේඛනයෙන් ලැබෙන ප්‍රතිපාදන මත රැඳී සිටීමට සිදුව තිබෙනවා. මේ ගැන ජනාධිපතිතුමාගේ් අවධානය යොමුව මධ්‍යම සංස්කෘතික අරමුදලේ ආදායමින් 25%ක් අපේ අමාත්‍යාංශයට ලබා දෙන්න කියලා නියෝගයක් කළා.*ජාතික කෞතුකාගාරයේ ඇතිවූ සිදුවීම් දෙකන් පසු එහි ආරක්‍ෂාව සම්බන්ධයෙන් ගෙන ඇති පියවර මොනවාද?නිදහසට කාරණයක් කියනව නොවෙයි. ලෝකයේ කෞතුකාගාර සිය ගණනක මෙවැනි සොකරම් සිදුව තිබෙනවා. මාධ්‍ය මඟින් හැමවිටම කතා කරන්නේ වැරැදි පමණයි. පසුගිය වසර කිහිපයේදී ජාතික කෞතුකාගාරයේ අංශ කිහිපයක් ශීඝ්‍ර දියුණුවක් ලැබුවා.අලුතින් මැදිරි විවෘත කළා. ඉංජිනේරු තාක්‍ෂණ මැදිරි සංකීර්ණයක් මැටි භාණ්ඩ නිර්මාණ මැදිරියක් අලුතින් එකතු කළා. ඊළඟට පැරණි ඇඳුම් මෝස්තර දැක්වෙන මැදිරියක් නිර්මාණය කළා. මේ විදිහට අලුත් අංග ගණනාවක් එකතු කළා. ලේඛනාගාරය සඳහා අලුතින් ගොඩනැගිල්ලක් ලබා දුන්නා. ඒව ගැන කවුරුවත් ප්‍රචාරයක් දෙන්නෙ නැහැ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=f1307102</link>
    <topic/>
    <author>සටහන සමදරා ජයසිංහ</author>
    <content>ශ්‍රී ලාංකේය පැරැණි ජන සමාජයේ පැවැති ජීවන රටාවන්ට, සිතුම් පැතුම්වලට අනුව ගොඩනැඟුණු ජනකතා, එදා සිට අද දක්වාම අපූරු සාහිත්‍ය රසාස්වාදයක් ලබා දීමට සමත්ය. එහෙත් කාලයත් සමඟ කෙමෙන් වියැකී යන ජනකතා සම්ප්‍රදාය රැක ගනිමින්, සාහිත්‍ය තුළ ජනකතාවට වැඩි ඉඩ කඩක් ලබා දීමට වෑයම් කරනා ඔහු ලංකාදීප පුවත්පතේ මාධ්‍යවේදී ගාමිණි කන්දේපොළයි.පසුගියදා දොරට වඩින ලද ‘ගම්මැද්දේ ජනකතා’ නමැති ඔහුගේ නවතම කෘතිය පිළිබඳ කළ කතාබහකි මේ.* ගම්මැද්දේ ජනකතා ගැන හැඳින්වීමක් කළොත්?දීර්ඝ කාලයකට පෙර පැරැණි කොටු ගම්මානවල ජනයා අතර නිර්මාණය වී, අදටත් නොනැසී පවතින ජන කතා එකතුවක් ලෙස තමයි මේ කෘතිය රචනා වන්නේ. මෙයට යාපහුව සහ තදාසන්න ප්‍රදේශ ආශ්‍රිතව බැඳුණු කතාන්දර අන්තර්ගතකර තිබෙනවා. අතීත ජන සමාජයේ දේශපාලන, ආර්ථික, සමාජීය හා සංස්කෘතික හැඩතල කෙසේද යන්නත්, ගැමි ජනයා අතර පැවැති කතා කලාවේ ස්වභාවයත්, ඔවුන්ගේ නිර්මාණාත්මක සන්නිවේදන හැකියා මේ කතා අතරින් මතු කොට ගත හැකියි.* වර්තමාන සාහිත්‍ය ලෝකයට ජනකතා කොතරම් දුරට සමීපද?එදාට වඩා, මේ ජනකතා අදට වටිනවා. ජන කතාවක් හරහා සමාජයට විශාල පණිවිඩයක් ගෙන යා හැකියි. ඒ වගේම රසවින්දනයත් ලැබෙනවා. ජනකතා කියවන විට අපට ඒ ගැමි පරිසරය, ඒ අශ්‍රිත චරිත මැවී පෙනෙනවා. පාඨකයා ඒ කතා සමඟ බද්ධ වෙලා එය රසවිඳින්නේ ඒ විදිහටයි. ජනකතාවක, ජන කවියක තිබෙනවා අපූරු රසයක්. විටෙක හාස්‍ය විටෙක දුක හා සංවේගය . තවත් විටෙක සතුට.මේ හැමදේම ජන කතාවක හෝ කවියක තිබුණා. එදා පැවැති සරල, කෘෂිකාර්මික ගැමි සමාජය තුළ තිබූ චාම් බව, තරගකාරී වත්මන් සමාජයට බොහෝ පාඩම් කියා දෙනවා. අද සමාජයෙන් ගිලිහී යන සාරධර්ම හා ගුණධර්ම, එදා සමාජය පුරා විහිදී තිබූ අයුරු මෙවැනි කතා හරහා දැනගත හැකියි. එසේම, ජනකතා හරහා විදහා දක්වන ගැමියාගේ හපන්කම්, මෝඩකම්, කපටිකම්, සිරිත් විරිත් හා ආගමික චින්තනය ඇසුරින් ගොඩනැගෙන මේ කතා මගින් නූතන සමාජයේ අපට යම් යම් උපහැරණ ද ලබා ගත හැකියි.* මේ කෘතිය සඳහා පාදක කරගනු ලැබුවේ යාපහුව හා ඒ අාශ්‍රිත ප්‍රදේශ පමණයි. ඒ ඇයි?එක් හේතුවක් වන්නේ මගේ උපන්ගම යාපහුව වීම. අනෙක් කරුණ සංස්කෘතික වටිනාකමින් යුතු යාපහුව පුරා පැතිරී ඇති ජනකතා එක්තැන් කිරීම යාපහුව කේන්ද්‍ර කරගත්, ලේඛනගත වී නැති මේ ජනකතා එදා සමාජයේ මුල් බැස ගෙන තිබූ සිරිත් විරිත් හා ආකල්ප හඳුනාගත හැකි කැඩපතක් වගේ. වැඩිහිටි පරම්පරාවෙන් පසු අභාවයට යන ජනශ්‍රැතිය ලේඛනගත කිරීමේ සමාජ යුතුකම ඉටු කිරීමටයි මා උත්සාගන්නේ. ඊට අමතරව ගමේ සුවඳ හා මුසුවුණු සුන්දර ගැමි දිවි පෙවෙත හා නගරයේ කොන්ක්‍රීට් වනාන්තර තුළ ඇති කඨෝර බව පෙන්වන කදිම උපැහරණ මෙහි තිබෙනවා. ගැමිකම තුළ රැඳී අව්‍යාජ බව හරහා, නගරයේ තිබෙන ව්‍යාජ බව පාඨකයාට පහසුවෙන් ග්‍රහණය කර ගැනීමට මේ මගින් ඉඩ කඩ ලැබෙනවා.* ඔබේ උත්සාහය සාර්ථක වන්නට නම් ජනකතාව පාඨකයාට සමීප විය යුතුයි. එසේ වේයැයි ඔබ විශ්වාස කරනවාද?මෙය සාර්ථක කෘතියක් වන බවට මා තුළ දැඩි විශ්වාසයක් තිබෙනවා. කතන්දර ඇසීමේ කලාව අපේ ජන සමාජයට කිසිසේත්ම ආගන්තුක වූවක් නොවෙයි. එය පුරාණයේ පටන් පැවත එන්නකි.දරුවා ළඟට ගෙන ඔහුට කතන්දර කියා දීම පැරැණි ගොවි ගෙදර සිරිත. මේ කාරණා සැලකිල්ලට ගනිමින් තමා මේ කතා පෙළ ගොනු කරන්නේ. ඒ හරහා අනාගත පරපුරට අප්‍රකට ගැමි කතන්දර රස විඳිමේ අවස්ථාවක් ලබා දෙන්න හැකි වෙනවා. ඒ නිසාම මේ කතා පෙළ ඉදිරිපත් කරන්නේ ගැමියන්ගේ වහරට හුරු වූ කාතන්දර ඉදිරිපත් කිරීමේ අනුදත් විලාසයෙන්මයි. ගමට සාහිත්‍ය ගෙන යාමටත්, ගමේ සාහිත්‍ය නගරයට ගෙන ඒමටත් මේ මගින් හැකියාව ලැබෙනවා.* මේ කෘතිය තුළ විවිධ චරිත, සිද්ධි හා බැඳුණු කතා රාශියක් ඇතුළත් වී තිබෙනවා. මේවා සොයාගනු ලැබුවේ කෙසේද?ගමේ කතා සොයන්න නම් ගමට යා යුතුයි. ගමට ගිහින් අධ්‍යයනය කළ යුතුයි. ඒ සඳහා බොහෝ කාලයක් ගත වෙනවා. මෙය ඇතැම් විට දුෂ්කර කාර්යයක්. ඒත් තරමක පහසුවක් වුණේ මගේ උපන් ගම යාපහුව වීම නිසයි. මේ කාර්යයේදී, එම්. ඩී. කුලරත්න සහ පොල්පිතිගම, රඹේ කියන ගමේ කපුරු බණ්ඩා ගොවි මහතා විශේෂයෙන් සිහිපත් කළ යුතුයි. කපුරු බණ්ඩා වැනි අය තමයි ගමේ ඉන්න සාහිත්‍ය වීරයෝ. ඒ තරමට ඔවුන් සාහිත්‍යයට ලැදි, ගමේ සාහිත්‍යය රැක ගත් උදවිය. ඔවුන්ගෙන් මාහට ලැබුණු සහයෝගය අති විශාලයි.* වත්මන් තරගකාරී සමාජ වටපිටාව තුළ, ජනකතාවට තැනක් ලැබේයැයි ඔබ හිතනවාද?ගමේ තිබෙන විශ්වාස, ඇදහිලි අභියෝගයට ලක්කළ යුතු නැහැ. මේ සෑම ජනප්‍රවාදයකි සමාජයට යම් පණිවිඩයක් හෝ ආදර්ශයක් ලබා දෙනවා.එමෙන්ම ඉතා විශිෂ්ට කතා රසයක් මෙහි තිබෙනවා. විමලරත්න කුමාරගමයන්ගේ අයිය නායක කවි පන්තියෙන් පවා කියවෙන්නේ ගමේ සැඟවී තිබෙන ඇදහිලි හා විශ්වාස ගැනයි. මේ ජනකතා තුළ ගමේකම තවමත් රැඳිලා තිබෙනවා.* බොහෝ අය ගම විනාශ වෙලා කියලා චෝදනා කරනවා.මෙහිදී අප පළමුව සොයා බැලිය යුත්තේ ගමේ සංස්කෘතික හර පද්ධතිය විනාශ වුණේ කොහොමද කියන එකයි. ඉතිරිව ඇති සංස්කෘතික හර පද්ධති ටිකක් වුවත් අප ආරක්ෂා කළ යුතුයි. අපේ අනාගත පරපුරට ගමෙන් උගත හැකි පාඩම් බොහෝමයි.එම වගකීම තේරුම් ගත් මහින්ද කුමාර දළුපොත, රත්න ශ්‍රී විජේසිංහ, මා මිනියාවේ ඉලංගසිංහ වැනි ජනශ්‍රැති පර්යේෂකයෝ අපගේ ජනශ්‍රැතිය කෙරෙහි දක්වන උනන්දුව අප ගන්නා උත්සාහයටත් අලෝකයක් ලබා දෙනවා.* ගම්මැද්දේ ජනකතා මගින් ඔබ ලබා ගත් පන්නරයෙන්, ලේඛන කලාවට පිවිසිමට බලාපොරොත්තු වන්නන්ට යම් උපදෙසක් ලබා දිය හැකිද?දක්ෂ නිර්මාණකරුවකුට සිය නිර්මාණය සාර්ථක කර ගැනීමට නම්, නිවැරැදි මඟ පෙන්වීමක් අවශ්‍යයයි. ඒ වගේම අපේ රටේ පැවැති හා පවතින සම්ප්‍රදාය වටහා ගත යුතුයි. සම්ප්‍රදාය හෝ සංස්කෘතිය අතහැර අනාගතයට යන්න බැහැ. එදා මාර්ටින් වික්‍රමසිංහ වැනි ප්‍රවිණයන්් ඒ සම්ප්‍රදාය රැක ගනිමින් තමයි ඉදිරියට ගමන් කළේ. සම්ප්‍රදාය අමතක කරනවා කියන්නේ අම්මා, තාත්තා අමතක කළා වගේ දෙයක්. ඒ නිසා අපට අනන්‍ය වූ ජන සම්ප්‍රදාය රැක ගනිමින්, එය බැහැර නොකොට, නූතන තත්ත්වයට ගැළපෙන සේ යොදා ගැනීමේ වරදක් නැති බවයි මගේ අදහස.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=f1307103</link>
    <topic>පරණ අච්චුවේ අලුත් කතාව</topic>
    <author>රන්ජන් අමරරත්න</author>
    <content>සිංහල ස්වතන්ත්‍ර නවකතාව අල්පශ්‍රැතයන් අතට පත් වී; එය එක ම කුණු - ගොඩක් බවට පෙරැළෙමින් ඇති බව සනාථ කිරීම සඳහා අලුත් විග්‍රහ අවශ්‍ය නො වේ. එහෙත් මේ කුණු - කසළ අතරින් යම් සාධනීය තත්ත්වයක් ද මතුවෙමින් පවතින බව මෑතක සිට දකින්නට ලැබේ.නවකතාව සම්බන්ධයෙන් පවතින උනන්දුව, සම්මාන උත්සව හා ඇතැම් විවේචන ද ඒ සඳහා බලපාන්නට ඇත. ඉහත සාධනීය තත්ත්වය ප්‍රකට කරන එක් අවස්ථාවක් වන්නේ ස්වර්ණ පුස්තක සම්මාන උළෙල ය. එහි 2013 සම්මාන සඳහා පළමු වටයට තෝරාගෙන ඇති කෘති සියල්ල සාහිත්‍යමය වශයෙන් සැලකිය යුතු මට්ටමක පවතී. එකී කෘති විවිධ තේමා, විවිධ ආකෘති හා විවිධ කාල පරාස මත පදනම් වෙමින් රචනා වී ඇත.මේ තෝරාගැනීම ඔස්සේ සිංහල ස්වතන්ත්‍ර නවකතාවේ නව ප්‍රවණතාවක් අපේක්‍ෂා කළ හැකි ය.ඉංශ්‍රීසි, ප්‍රංශ, අප්‍රිකන්, ලතින් අමෙරිකන්, ජපන් ආදී දියුණු නවකතා සම්ප්‍රදායයන් සමඟ සිංහල ස්වතන්ත්‍ර නවකතාව සම කළ හැකි නො වේ. කාර්මික විප්ලවය, විද්‍යාවේ දියුණුව, සමාජවාදය හා වෙනත් දේශපාලන ප්‍රවණතා සමඟ ගැටෙමින් ඉහත කී ප්‍රබන්ධ කථා සම්ප්‍රදායයන් වේගවත් දියුණුවක් අත්පත් කර ගත්තේ ය.එම නවකතා රචනයෙහි යෙදුණු හා යෙදෙන ප්‍රබන්ධකරුවෝ ජීවිතයට හා සමාජ පැවැත්මට අලුත් අර්ථකථන ඉදිරිපත් කරති. නවකතා රචනය සඳහා නව ආකෘති බිහි කරති. අසල්වැසි ඉන්දියාවේ පවා මේ තත්ත්වය හොඳින් නිරූපණය වේ.සිංහල නවකතාව එබඳු සමාජ බද්ධ ව්‍යාපාරයක් ලෙස පැවැතියේ නැත. අප යම් පමණකට හෝ නවකතාව ඔස්සේ නිරූපණය කිරීමට උත්සාහ කර ඇත්තේ යටත්විජිතවාදයට එරෙහි ව එදා නැඟුණු අරගලයේ යම් අවස්ථා පමණි.එක අතකින් ලෝකයේ වෙනස්වීම්, කම්පන හා නව දේශපාලන ප්‍රවණතා ශ්‍රී ලංකාවට කාන්දු වූයේ ඉතා සෙමින් ය. අප සමාජවාදය ගැන කතා කරන විට වෙනත් රටවල් ස්ත්‍රීවාදය දක්වා ගමන් කර තිබිණි. අප යථාර්ථවාදය ගැන කතා කරන විට වෙනත් රටවල් අධි-යථාර්ථවාදය දක්වා ගමන් කර තිබිණි. සිංහල ස්වතන්ත්‍ර නවකතාව එදා මෙන් ම අදත් පසුවන්නේ ලෝක නවකතාවේ නව ප්‍රවණතා ස්පර්ශ නොකරමින් ය.මෙහි දී යම් තර්කයක් ද මතු වනු නො වැළැක්විය හැකි ය. එනම්; සිංහල නව ප්‍රබන්ධ සඳහා ආදර්ශ ගත යුත්තේ බටහිරින් ද යන්න ය. නැතහොත් අප්‍රිකානු,ලතින් අමෙරිකානු නවකතාවෙන් ද යන්න ය. ඓතිහාසික ගද්‍ය සම්ප්‍රදායක් පවතින සිංහල භාෂාවට හා එම සාහිත්‍යයට නවකතාවේ ගමන්මඟ තීරණය කළ නො හැකි ද යන තර්කය ද ඒ සමඟ මතු වනු ඇත. මේ සම්බන්ධයෙන් නොයෙක් වාද – විවාද පැවැතී මැකී ගොස් ඇත. ඒ පිළිබඳ සැලැකිල්ලක්වත් දැන් නැත. අවසන් ප්‍රතිඵලය වී ඇත්තේ සමස්තයක් ලෙස සිංහල සාහිත්‍යමය වන්දනයක පැවැතීම ය.සාහිත්‍යය සමාජ බද්ධ ව්‍යාපාරයක් ලෙස නො පවතින්නේ නම්; ඒ සඳහා ශ්‍රමය කැප කිරීමේ තේරුමක් නැත. ව්‍යාපාරයක් යන්න විවිධ අර්ථවලින් අවබෝධ කර ගත හැකි සංකල්පයක් සේ හඳුන්වන්නට පුළුවන. එයට ආර්ථික අර්ථයක් මෙන් ම දේශපාලන අර්ථයක් ද දෙන්නට පුළුවන. මේ දෙක එකිනෙකට සම්බන්ධ ය. සිංහල ස්වතන්ත්‍ර නවකතාව සිංහල පාඨකයා අතර ජනපි‍්‍රය කලා මාධ්‍යයෙකි. එය කර්මාන්තයක් ලෙස ද, ව්‍යාපාරයක් ලෙස ද පවතී. එහෙත් ඊට පරමාර්ථ නැත. සාහිත්‍යයට හිතැ’ති කව්රුන් වුව වෑයම් කළ යුත්තේ එම පරමාර්ථ ඇති කිරීමට ය.මෙවර ස්වර්ණ පුස්තක සම්මානයේ පළමු වටය සඳහා තෝරාගෙන ඇති “තැප්පා සේම ගිනි” නවකතාව සිංහල නවකතා වට්ටෝරුවෙන් ඔබ්බට ගිය තරමක් දීර්ඝ ප්‍රබන්ධයකි. මෙහි කතුවරයා වන සමරවීර විජයසිංහ මහතා සුපුරුදු ලෙස දීර්ඝ පරිපූර්ණ කතාවක් කීමට උත්සාහ කරයි. පරිපූර්ණ කථාන්දරය යන්න නව ප්‍රබන්ධයෙන් දුරස් කොට සලකන්නට ඇතැම් විචාරකයන් උත්සාහ කළ ද; එය කිසි කලෙක හෝ සාර්ථක නො වන වෑයමෙකි. සෑම සාර්ථක නවකතාවක් තුළ ම කථාන්දරයක් තිබේ. එය අදටත් - හෙටටත් සර්ව සාධාරණ කියමනකි.සමරවීර විජයසිංහ නම් කතුවරයා මූලික වශයෙන් කථාන්දරකාරයෙකි. ඉන් හැඟෙන්නේ ඔහු නූතන නවකතාවේ ශිල්ප – ධර්ම හඳුනාගෙන නැති බව නො වේ. බටහිරටත් වඩා; ආසියාවට, අප්‍රිකාවට, ඉන්දියාවට කථාන්දරය සමීප වේ. එය අපට හුරු - පුරුදු මහා ආඛ්‍යානයේ ම වැදගත් කොටසකි. සමරවීර මහතාගේ චරිත නිරූපණය, සිද්ධි ගැළපීම හා භාෂා රටාව නිරීක්‍ෂණය කරන විට පැහැදිලි වන්නේ ඔහු සිංහල සමාජයට ගැළපෙන අපූරු ප්‍රබන්ධයක් ගෙතීමට වෑයම් කරන බව ය.එම ආස්ථානයෙහි සිට බලන විට පෙනී යන්නේ කතුවරයා “ස්වයංජාත” නවකතාවේ දී සිය උපරිම විභවතා ප්‍රකට කර ඇති බව හා “තැප්පා සේම ගිනි” නවකතාවේ දී යම් අර්බුදයකට ගොස් ඇති බව ය.මේ කතාවේ ප්‍රධාන චරිතය වන්නේ බෝධිපාල නම් අවිවාහක මිනිසා ය. ඔහු තම ජීවන අරගලයට මුහුණ දෙන්නේ බියසුලු – ඔතෑනි විලාසයකට ය. ප්‍රේමය, රාගය, විවාහය, මුදල් හම්බ කිරීම, භෞතික සංවර්ධනය යන අවස්ථාවලදී බෝධිපාල නිශ්ක්‍රීය චරිතයකි. පොත් කියවමින්, වෘත්තීය සමිති දේශපාලනයෙහි ‍ෙයදෙමින් ඔහු ඉලක්කයක් නැති ජීවිතයක් ගෙවනු ලැබේ.සුමනාවතී ඔහුගේ පෙම්වතිය නො වන නමුදු ඔවුන’තර කායික සබඳතා පවතී. මේ කතාව කියවාගෙන යන විට අප සිහියට නැඟෙනුයේ විරාගයේ අරවින්ද ය. සුමනාවතීගේත්, බෝධිපාලගේත් සම්බන්ධය දකින විට අප සිහියට නැඟෙනුයේ තාගෝර්ගේ “ද බ්‍රෝකන් නෙස්ට්” නවකතාවේ අමල් හා චාරු අතර පවත්නා සම්බන්ධය යි. මේ චරිත අතර සමානතා මෙන් ම විසමතා ද ඇත. විරෝධතා මෙන් ම ප්‍රති- විරෝධතා ද ඇත.කතුවරයා සිය ප්‍රධාන කතාවේ පසුබිම ලෙස යොදාගෙන ඇත්තේ 60 හා 70 දසකයන් ය. මේ කාල පරාසය ශ්‍රී ලංකාවේ දේශපාලනය මෙන් ම ජන ජීවිතය ද විවිධ හැළහැප්පීම්වලට ලක් වූ අප්‍රබුද්ධ කාලයෙකි.එදා තරුණ පරම්පරාවට පැහැදිලි පරමාදර්ශී මහා චරිත දකින්නට නො ලැබිණි. අධ්‍යාපනය එක තැන පල්වෙන මඩ ගොහොරුවක් මෙන් විය. තරුණයාට ඉලක්ක සහිත ජීවිතයක් ගොඩනඟා ගැනීම අපහසු විය. සෑම අංශයක ම දකින්නට ලැබුණේ බරපතළ කඩාවැටීමකි. දේශපාලන වශයෙන් යම් පිළිගැනීමකට ලක් වූ කොමියුනිස්ට්වාදයේ අනුගාමිකයෝ පවා කොටස්වලට කැඩී වෙන් වූහ. මේ සංසිද්ධි ඔස්සේ තරුණ ජීවිත තුළ මතු වූ කම්පනය “තැප්පා සේ ම ගිනි” නවකතාවෙන් ද නිරූපණය කෙරේ.“මේ ළමයට මොනවා වෙලා ද මන්දා? දවසින් දවස හැම දෙයක් ම එපා වෙනවා වගේ... ජීවිතේ ගැන කළකිරිල ද මන්දා?...”“මම නම් කියන්නෙ ලොකු අයියා හරි” ඇයට මඳක් ඈතින් සිටි දේවිකා කීවාය.“මොනවටද ආයෙත් පාරක් එක එකාට පාච්චල් වෙන්නෙ යන්නෙ? එක – එකා ළඟ දණින් වැටිලා ජීවත් වෙනවට වැඩිය හොඳයි දෙපයින් හිටගෙන මැරෙන එක”මොහොතක් නිහඬ ව බලා සිටි කර්ලිනාහාමි තමා සිටින ඉරියව්ව වෙනස් නො කරම දේවිකා දෙස ඔරවා බලා මෙසේ ඇසුවා ය.“දැන් ඉස්කෝලවල උගන්වන්නෙ ඕවා ද?” (පිටුව 300)මේ නවකතාව කියවන පාඨකයා ප්‍රධාන ඛේදවාචක දෙකක් පසුපස හඹා යයි. පළමුවන්න බෝධිපාලගේ හා සුමනාවතීගේ යා නො දෙන ප්‍රේමය යි. ඔවුන’තර ප්‍රේමයක් ඇත්තේ ද නැත.නැත්තේ ද නැත. දෙදෙනා අතර කායික සම්බන්ධයක් පවතී. කතුවරයා එය නිරූපණය කර ඇත්තේ ඉතා සංයමයෙන් ය. ඔවුන්ගේ ආවාහ - විවාහයටද කිසිදු බාධාවක් නැත. එහෙත් එය සිදුවන්නේ නැත.“ඔයා හෙට ගියා ම හුඟ දවසක් එහේ ඉන්නවා ද? ඇසූ ඔහුගේ හඬෙහි බැගෑපත් බවක් වී යැයි සුමනාවතීට සිතිණි. ඕ එක්වරම පිළිතුරක් නොදුන්නා ය. ඇගේ මුවෙහි රැඳී ඇත්තේ සිනාවක් ද ඇඬුමක සලකුණක්ද යන්න වටහා ගැනීමට අවට ඇති මන්දාලෝකය බෝධිපාලට ප්‍රමාණවත් නො වීය.“ඔයා මට හිනා වෙනව ද?” ඔහු දුක්බර ව ඇසීය.“අනේ මං දන් නෑ” සුමනාවතී ද ශෝකාකූල ව කීවා ය. මම දැන් ඇඬුවත් අයියට පේන්නෙ හිනාවෙනවා වගෙයි... මම තනි තීරණ ගත්තු කාලෙ හෙටින් අවසන් වෙන බව අයියට තේරෙන්නෙ නැද්ද?”...අයියත් ඉක්මනට කසාදයක් කර ගන්න...”“ඒව කියන්න බෑ” සියලු බලාපොරොත්තු බිඳ වැටුනෙකු මෙන් බෝධිපාල කීවේ ය.“සමහරවිට මම කවදාවත් කසාදයක් කරගන්න එකක් නැහැ” (පිටුව - 217)මේ සංවාද ඔස්සේ අපගේ සිහියට නැඟෙනුයේ දෙවොන්දරෝ සංගේ හා නොරිකෝසංගේ ප්‍රේම ශෝකාන්තය යි. බෝධිපාල අවසානය තෙක් කසාදයක් කරගන්නේ නැත. සුමනාවතී අසාර්ථක විවාහයකින් පසු යළිත් බෝධිපාල සොයා’විත් ඔහුට ආවතේව කරමින් ජීවිතයේ ඉතිරි කාලය ගෙවා දමන්නීය. කතුවරයා භාවාතිශය නිරූපණ ඔස්සේ පාඨකයා කම්පනය කිරීමට වෑයම් කරන බවක් පෙනෙන්නට තිබේ. නවකතාව අවසන් වන්නේ එහි උපරිම ලක්ෂයෙන් ය. බෝධිපාල ඔත්පල ව වැතිර සිටියදී ඔහුගේ අම්මා මෙසේ කියයි.”ඒ දවස්වල උඹලා දෙන්නා කසාද බැන්දනම් කොච්චර හොඳ ද කියල මට දැන් හිතෙනවා. සුමනාවතී.”එක් සැන්දෑවක ආලින්දයේ පඩිපෙළ මත හිඳ තමාගේ හිස පීරමින් සිටි සුමනාවතීට ඇසෙන සේ කර්ලිනාහාමි කීවේ දිග සුසුමකින් ළය සැහැල්ලු කර ගනිමිනි.“එහෙම වුණා නම් මටයි හීන්හාමි අක්කටයි මේ නහින – දෙහින කාලෙ දෙයියනේ කියලා දරු සුරතල් බල බලා ඉන්න තිබුණා..සුමනාවතී කිසිවක් නො කීවා ය. ඇගේ දෙනෙතට නැඟුණු කඳුළු බිඳු දෙකක් දෙකොපුල් මත කෙමෙන් පහළට ගලාවිත් තමන්ගේ හිස මතට වැටුණු සැටි කර්ලිනාහාමි නො දුටුවා ය. (පිටුව - 343)මේ කතාවෙ එන දෙවන ඛේදවාචකය අතුරුදන්වු දේවිකා ය. දේවිකා සොයමින් බෝධිපාල ගෙන යන අරගලය මේ කතාව හා මනාව ගැළපෙන්නේ නැත. කතුවරයාගේ මුඛ්‍යාර්ථය සුමනාවතීගේ හා බෝධිපාලගේ අසම්මත ප්‍රේමයයි. දෙදෙනාගේ අසම්මත ප්‍රේමයෙන් හෝ කායික සම්බන්ධයෙන් හෝ අපට ඇති ඵලය කුමක් ද?.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>10</day>
    </date>
    <link>http://www.dinamina.lk/2013/07/10/_art.asp?fn=f1307104</link>
    <topic>ධර්ම ග්‍රන්ථවලටත්ප්‍රමිතියක් අවශ්‍යයයි</topic>
    <author>බුද්ධිකා බ්‍රාහ්මණගේ</author>
    <content>බණ කීම මෙන් ම, බණ ඇසීම, නැවත නැවත මෙනෙහි කිරීම මෙන් ම, බණ පොත් පරිහරණය බෞද්ධ සම්ප්‍රදායයි.“බණ ඇසීමෙන් එවේලේම ලැබෙන ආනිසංස පහක් තිබේ. කලින් නොඇසූ දේ අසන්නට ලැබීම, කලින් ඇසූ දෙයක් වුවද වඩා හොඳීන් අවබෝධ වීම, සැක දුරුවීම, වැරැදි පිළිගැනීම් නිවැරැදි වීම, සිතෙහි ප්‍රසන්න බවක් ඇතිවීම එම ආනිසංස පහයි” යන බුද්ධ දේශනය උපුටා ගත්තේ මෑතකදී නිකුත් වූ රුහුණේ ධර්ම දේශනා නම් කෘතියෙනි.විතාරන්දෙණියේ වජිරවංශ හිමියන් විසින් රචිත මේ දහම් පුස්තකයේ අන්තර්ගත වන්නේ රුහුණු ප්‍රදේශයේ භික්ෂුන් වහන්සේලා දේශනා කරන ලද ඉතා හරවත් බණ දේශනා සමුහයකි.ධර්ම විනය මෙන් ම සුත්‍ර දේශනා පිළිබඳ නැවත පහැදිලි කිරීම සඳහා බොහෝ භික්ෂුන් වහන්සේලා ග්‍රන්ථකරණයේ නියැළුන ද, මෙබඳු ව්‍යායාමයක යෙදෙන භික්ෂුන් වහන්සේලා දැකිය හැක්කේ කලාතුරකිනි. ඒ පිළිබඳ විතාරන්දෙණියේ වජිරවංශ හිමි දැක්වූයේ මෙබඳු අදහසකි.“අප ප්‍රදේශයේ අප්‍රකටව කටයුතු කරන ඉතාමත් දක්ෂ දේශකයන් වහන්සේලා බොහෝදෙනෙක් සිටිනවා. උන්වහන්සේලාගේ දේශනා එක් දිනකට එක තැනකට සීමාවනවාට වඩා, බොහෝ දෙනෙකුට නැවත නැවත කියවා වටහා ගැනීමට ඉඩ සැලසීම වැදගත් යැයි හැගුණා.හම්බන්තොට සිංහගිරි විහාරයේ පිරිවෙනෙහි ගුරු සේවයේ යෙදෙන වජිරවංශ හිමි, රුහුණු විශ්වවිද්‍යාලයෙන් මෙන් ම, බෞද්ධ හා පාලි විශ්වවිද්‍යාලයේ අධ්‍යාපනය ලැබු ස්වාමින් වහන්සේ නමකි. උන්වහන්සේ රචනා කර ඇති කෘති බොහෝමයකි.ඒ අතරින් යහපත් ගිහි ජිවිතයකට බුදු දහමින් උපදෙස් ලබාදෙන, දම්රස කතා, දිවිමඟ සනසන අමාදහම වැනි පොත් සේ ම, බෞද්ධ සාහිත්‍ය ඇසුරින් රචිත උතුම් බුද්ධ ශ්‍රාවක චරිත, වැනි කෘති ගණනාවක් වෙයි.“දහම් සාහිත්‍ය පෝෂණය කිරීම උගත් භික්ෂුන් වහන්සේ සතු ශාසනික යුතුකමක්. මම උත්සහාකරන්නේ ඒ යුතුකම හැකි උපරිමයෙන් ඉටු කිරීමටයි.දහම් පොතපත මෙන් ම, පිරිත් ධර්ම කරුණු ඇතුළත් කැසට්, සීඩි ආදිය අලෙවි කිරීම හා ඒවායින් ලාභ ඉපැයීම ව්‍යාපාර බවට පත් වී තිබෙනවා. මේ නිසා ම දහම් කරුණු විකෘති කිරීමටත් ඇතැම් භික්ෂුන් වහන්සේලා කටයුතු කරනවා.වෙළෙඳ පොළ අරමුණු කරගෙන ග්‍රන්ථ සම්පාදනය කරන අය ඕනෑතරම් ඉන්නවා. ඇතැමුන් ධර්මය ගැන තමතමන්ගේ අර්ථකථන සැපැයීමට යාම නිසා මේ ව්‍යසනය ඇති වී තිබෙනවා. මගේ මතය නම් දහම් ග්‍රන්ථ ඉදිරිපත් කිරීමේ දී යම් ප්‍රමිතියක් තිබිය යුතු බවයි. දැන් පවතින තත්ත්වය අනුව ඕනෑම කෙනෙකුට හිතාමතා වුණත් පොත් මුද්‍රණය කිරීමේ නිදහසක් පවතිනවා. මේ වාතාවරණය වෙනස්විය යුතුයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=n130711_br1</link>
    <topic>පෞද්ගලික බස් වර්ජනය අවසන්</topic>
    <author/>
    <content>2013 ජූලි 11 බ්‍රහස්පතින්දා- පෙරවරු 09:25ලංකා පෞද්ගලික බස් රථ හිමියන්ගේ සංගමය විසින් ආරම්භ කරන ලද බස් රථ වර්ජනය මේ වන විට අවසන් කර ඇති බව ලංකා පෞද්ගලික බස් හිමියන්ගේ සංගමයේ සභාපති ගැමුණු වි‍ජේරත්න මහතා පවසයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=n1307112</link>
    <topic>අපි වර්ජනයට නෑ</topic>
    <author>නිමල් රාජපක්ෂ</author>
    <content>අන්තර් පළාත් පෞද්ගලික බස් සංගම් දහහතක් බස් වර්ජනයට සහාය පළ කරන්නේ නැතැයි එම සංගමයේ සභාපති සරත් විජිත කුමාර මහතා පවසයි.එක් පෞද්ගලික බස් සංගමයක් ඊයේ (10) මධ්‍යම රාත්‍රියේ සිට බස් වර්ජනය පවත්වන බවට ප්‍රකාශ කළත් වර්ජනය කරන්නේ කුමන හේතුවක් සඳහාද යන්න එම සංගමයවත් නොදන්නා බවද සරත් විජිත කුමාර මහතා වැඩිදුරටත් පැවැසීය.විජිත කුමාර මහතා එසේ පැවැසුවේ නාරාහේන්පිට කාන්තා පර්යේෂණ කේන්ද්‍රයේ ඊයේ පැවැති මාධ්‍ය හමුවකදීය.මෙහිදී අදහස් දැක්වූ විජිත කුමාර මහතා මගී ජනතාව අපහසුතාවයට පත්වන අයුරින් පෞද්ගලික බස් වර්ජනයට අන්තර් පළාත් පෞද්ගලික බස් සංගමය සහය පළ නොකරන බවද පැවැසීය.පෞද්ගලික බස් රථ සංගම් පසුගියදා ජනාධිපති මහින්ද රාජපක්ෂ මහතා හමු වූ අවස්ථාවේ තම සංගම් මුහුණ පාන ගැටලු ඉදිරිපත් කළ විට ඒවාට විසඳුම් ලබාදෙන බවට ප්‍රකාශ කළා. එතුමා රටට මෙච්චර සේවයක් කරද්දී බස් ගැටලුවලට විසඳුම් ලබාදෙන බවට පොරොන්දු වී සිටියදී බස් වර්ජනය නොකරන බවද පැවැසීය.ජාතික ප්‍රතිපත්තියට අනුව බස් ගාස්තු සංශෝධනයට සිය සංගම් කැමැත්ත පළ කරන අතර රජය මඟින් ලබාදීමට නියමිත 6.2% බස් ගාස්තුවට තමන් එකඟ බවද පැවැසීය.පෞද්ගලික බස් රථවලින් රටට ලොකු සේවයක් වන බවට ජනාධිපතිතුමා පිළිඅරගෙන තිබේ.රජයත් මගී ජනතාවත් අපහසුතාවයට පත්වන අයුරින් බස් වර්ජනයක් සිදු නොකරන අතර බස් රථවලට අවශ්‍ය ටයර් හා ටියුබ් ගමනාගමන කොමිසම හරහා මාර්ග බලපත්‍ර තිබෙන අයට ලබාදෙන්නේ නම් කූට ජාවාරම්කරුවනට වැඩි ගණන් ගෙවන්න සිදු වන්නේ නැතැයිද පැවැසීය.සියයට දහයක බස් ගාස්තු වැඩිවීමක් අවශ්‍ය නොමැති බවත් එසේ වැඩි කරන ලෙස ඉල්ලා පෞද්ගලික බස් සමාගම මෙන් අන්තර් පළාත් පෞද්ගලික බස් සමාගම වර්ජනය නොකරන බවත් වෙනදාට වඩා හොඳ සේවාවක් අද දිනයේ පවත්වන බවත් සරත් විජිත කුමාර මහතා පැවැසීය.අන්තර් පළාත් පෞද්ගලික බස් සංගමයේ ලේකම් මංජුල පෙරේරා ඇතුළු බස් රථ හිමියන් හා නිලධාරීන් රැසක් මෙම අවස්ථාවට සහභාගී වූහ. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=n1307113</link>
    <topic>තවත් සැකකරුවෝ 4ක් අත්අඩංගුවේ</topic>
    <author>මහින්ද අලුත්ගෙදර</author>
    <content>ඉන්දියාවේ බිහාර් ප්‍රාන්තයේ බුද්ධගයා මහබෝධි විහාරස්ථානයට බෝම්බ ප්‍රහාරයක් එල්ල කිරීමේ සිද්ධිය සම්බන්ධයෙන් තවත් පුද්ගලයන් සිවු දෙනෙකු අත්අඩංගුවට ගෙන ඇත.මේ සම්බන්ධව පුද්ගලයන් හය දෙනෙකුගෙන් ප්‍රශ්නකර තිබෙන අතර එයින් සිවු දෙනෙකු සැකපිට ඉන්දිය ජාතික ආරක්‍ෂක කාර්යාංශය මඟින් අත්අඩංගුවට ගෙන තිබෙන බවද තවදුරටත් ඔවුන්ගෙන් ප්‍රශ්න කිරීම් සිදුවන බවද ඉන්දියාවේ ශ්‍රී ලංකා නියෝජ්‍ය මහ කොමසාරිස් මහිෂිණී කොළොන්නෙ මහත්මිය "දිනමිණ" ට පැවසුවාය.අත්අඩංගුවට ගත් පුද්ගලයන් අතර කාන්තාවක්ද වන අතර ඔවුන් ආනන්ද් ප්‍රකාශ්, ගංජන් පටෙල්, හසන් මලික් සහ ප්‍රියංකා යනුවෙන් හඳුනාගෙන ඇතැයි වාර්තා වෙයි.බුද්ධගයා මහබෝධි විහාරස්ථානයේ සවිකර ඇති ආරක්ෂිත කැමරා පද්ධතියේ සටහන් වු විඩියෝ දර්ශන පදනම් කර ගනිමින් සිදුකළ පරික්‍ෂණවලින් අනතුරුව මොවුන් අත්අඩංගුවට ගෙන තිබෙන අතර අධිකරණ නියෝග මත මේ වනවිට ඔවුන්ගෙන් ප්‍රශ්න කිරීම් සිදුවන බව ඉන්දිය ජාතික ආරක්‍ෂක කාර්යාංශය ප‍්‍රකාශකර තිබේ.භික්ෂූන් වහන්සේලා ලෙස පෙනී සිටිමින් මොවුන් විහාර භූමියට ඇතුළු වී තිබෙන අතර ඔවුන් පරිහරණය කළ සිවුරු තුනක් මෙන්ම ජංගම දුරකතනයක්, සිම් කාඩ්පතක් සහ බෑගයක්ද පොලීසිය විසින් සොයාගෙන ඇත.අදාළ ආරක්ෂිත කැමරා දර්ශනවල දැක්වෙන පරිදි මෝටර් රථයකින් පැමිණි පුද්ගලයන් තුන්දෙනෙකු බුද්ධගයා විහාරස්ථාන භූමියට පොදුවේ භාවිත නොකරන ගේට්ටුවකින් ඇතුලූ වී තිබෙන අතර අනෙක් තුන්දෙනා මෝටර් රථය අසල සෝදිසියෙන් සිටින ආකාරය සටහන් වී ඇත.මේ සිද්ධිය සම්බන්ධයෙන් සිදුකෙරෙන පරීක්ෂණ අදියර තුනක් යටතේ ක්‍රියාත්මක කිරීමට ඉන්දීය ආරක්ෂක අංශ පියවර ගෙන තිබෙන අතර ඒ සඳහා මහාරාෂ්ට්‍ර සහ අන්ද්‍රා ප්‍රදේශ් ප්‍රාන්තවල කණ්ඩායම් පහක් සහයෝගය ලබාදෙන බව වාර්තා වෙයි.පසුගිය (07) දා අලුයම 5.15 ට පමණ මහාබෝධි විහාරයට එල්ල වූ බෝම්බ ප්‍රහාර මාලාවෙන් හිමිවරු දෙනමක් ඇතුළුව පුද්ගලයන් පස් දෙනෙකු තුවාල ලැබූ අතර එම විහාරස්ථානයටද සුළු හානි සිදුවිය.ලෝවැසි බෞද්ධ සැදැහැවතුනේගේ නොමඳ ගෞරවයට පාත‍්‍රවන බිහාර් ප්‍රාන්තයේ බුද්ධගයා මහාබෝධි විහාරය වන්දනා මාන කිරීම සඳහා විශාල පිරිසක් පැමිණෙන අතර සංචාරක ආකර්ශනයද වැඩි වශයෙන් දිනාගෙන තිබෙන මෙම අති පූජනීය විහාරස්ථානය පසුගිය 2002 වසරේදී යුනෙස්කෝ සංවිධානය විසින් ලෝක උරුම පූජනීය ස්ථානයක් වශයෙන් ප්‍රකාශයට පත්කර තිබේ.බුදුරජාණන් වහන්සේ බුද්ධත්වයෙන් පසුව වැඩිම කලක් වැඩසිටි විහාරස්ථානයක් වශයෙන්ද මේ විහාරස්ථානය හැදින්වෙයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=n1307114</link>
    <topic>විරසක කාලගුණයෙන් බැට කෑ ධීවර ජනතාවට මුදලින් ආධාර</topic>
    <author>ධනුෂ්ක ගොඩකුඹුර, මහින්ද අලුත්ගෙදර</author>
    <content>ශ්‍රී ලංකාවේ ප්‍රදේශ කිහිපයකට පසුගිය දා බලපෑ අයහපත් කාලගුණික තත්ත්වය හේතුවෙන් ආපදාවට පත්වූ ධීවර පවුල්වල ජීවනෝපාය මාර්ග ශක්තිමත් කිරීම සඳහා මුදල් ප්‍රදානය කිරීම ජනාධිපති මහින්ද රාජපක්ෂ මහතාගේ ප්‍රධානත්වයෙන් පෙරේදා (9) අරලියගහ මන්දිරයේදී සිදුකෙරිණි.පසුගිය ජූනි මස 08 දා ඇති වූ සුළි කුණාටු තත්ත්වය හේතුවෙන් ධීවර කාර්මිකයන් 51 දෙනෙකු මියගිය අතර 8 දෙනෙකු අතුරුදන් වූහ. මෙසේ මියගිය සහ අතුරුදන් වූ ධීවර කාර්මිකයන්ගේ පවුල්වල සමීපතම ඥාතියාට රුපියල් ලක්ෂය බැඟින් මෙහිදී ප්‍රදානය කෙරිණි.මෙහිදී ජනාධිපති මහින්ද රාජපක්ෂ මහතා සඳහන් කළේ අහිමි වූ ජීවිත මිලකළ නොහැකි වුවද ඔවුන්ගේ දූ දරුවන්ගේ අනාගතය සුරක්ෂිත කිරීම සඳහා ගතහැකි සෑම පියවරක්ම රජය විසින් ගන්නා බවයි.ධීවර ජනතාව ආරක්ෂා සහිතව මුහුදු යැවීම රජයේ වගකීමක් වන අතර ඒ සඳහා රජය කැපවීමෙන් කටයුතු කරන බව සදහන් කළ ජනාධිපතිවරයා රක්ෂණය ලබා ගැනීම්, ආරක්ෂක කබායක් පැළඳවීම අනිවාර්යය කිරීම වැනි ධීවර කාර්මිකයන්ගේ යහපත උදෙසා රජය විසින් පනවා තිබෙන විධිවිධාන නිසි පරිදි ක්‍රියාත්මක කිරීමට බෝට්ටු හිමියන් වගකීමෙන් කටයුතු කළයුතු බවද අවධාරණය කළේය.දැඩි සුළං තත්ත්වය හේතුවෙන් ගාල්ල, කළුතර හා කොළඹ දිස්ත්‍රික්කවල ධීවර ජනතාවට හා ඔවුන්ගේ දේපලවලට දැඩිහානි සිදුව තිබෙන අතර ඔවුන් වෙනුවෙන් සහන සැළසීම සහ නඟාසිටුවීම වෙනුවෙන් රජය විසින් වැඩපිළිවෙලවල් රැසක් ක්‍රියාවට නංවා තිබේ.මේ සහන කටයුතු වෙනුවෙන් රුපියල් ලක්ෂ 732 ක මුදලක් රජය විසින් වෙන්කර තිබෙන අතර ආපදාවට ලක්වූ ධීවර පවුල්වල ජීවනෝපාය මාර්ග නඟාසිටුවීම මෙන්ම පූර්ණ වශයෙන් විනාශ වූ බෝට්ටු එන්ජින් හා දැල් ආම්පන්න වෙනුවට නව යාත්‍රා මිළඳී ගෙන ප්‍රතිලාභීන් වෙත ලබාදීමටද රජය පියවර ගෙන ඇත.ඊට අමතරව ආපදාවට ලක් වූ ධීවර පවුල්වල දරුවන්ගේ අධ්‍යාපනය වෙනුවෙන්ද විශේෂ අවධානයක් යොමුකර තිබේ.ධීවර හා ජලජ සම්පත් සංවර්ධන ඇමැති වෛද්‍ය රාජිත සේනාරත්න, නියෝජ්‍ය ඇමැති සරත් කුමාර ගුණරත්න, පාර්ලිමේන්තු මන්ත්‍රී සජින් වාස් ගුණවර්ධන මහත්වරුද මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=n1307115</link>
    <topic>අබිරහස් ලෙස මියගිය ඩික්සන්ගේ සිරුර මහේස්ත්‍රාත් ඉදිරියේ ගොඩගනී</topic>
    <author>කොච්චිකඩේ විශේෂ ඩී. මිහිදුකුල</author>
    <content>මීගමුව ඒත්තුකාල සිල්වෙස්ටර් කතෝලික සුසාන භූ®මියේ වළ දමා තිබූ පොලුවලින් පහරදී ඝාතනය කරන ලදැයි සැක කරන තරුණයෙකුගේ සිරුරුක් මීගමුව අතිරේක මහේස්ත්‍රාත් දුලානි එස්. වීරතුංග මහත්මිය ඉදිරියේදී 10 දා පස්වරුවේ ගොඩ ගන්නා ලදී.රාගම වෛද්‍ය පීඨයේ විශේෂඥ අධිකරණ අංශයේ විශේෂඥය අධිකරණ වෛද්‍ය නිලධරී පී. පරනිදරන් මහතා ඇතුළු කණ්ඩායමක් පරීක්ෂණ කටයුතු සඳහා මේ අවස්ථාවට එක්වූහ.මෙලෙස ගොඩගන්නා ලද්දේ අංක 7/3 රානි මාවත, එත්තුකාල, මීගමුව පදිංචිව සිටි ඇන්ටනී ඩික්සන් සෝසා නැමැති තරුණයෙකුගේ භූ®මිදාන කර තිබූ සිරුරකි.මියගිය තරුණයාගේ මහප්පා ඇන්ඩෲ සෝසා යන අයයි. ඔහු ජර්මනියේ රැකියාව කළ ධනවත් අයෙක් බව කියයි. ඇන්ඩෲ සෝසා ට අයත් වතු කල්පිටිය ප්‍රදේශය ආශ්‍රිතව ඇත.ඇන්ඩෲ සෝසා (මහප්පා) ඥාතීන්ද හිතවතුන්ද කැටුව පසුගිය 14 දා කල්පිටිය වත්තට විනෝද වීම සඳහා ගමනක් ගිය බවත් මේ ගමනට ඝාතනය කරන ලදැයි කියන ඇන්ටන් ඩික්සන් සෝසා නැමැති තම පුතාද සහභාගි වූ බව ඩික්සන්ගේ මව පැවසීය.දින හතරක් එම වත්තේ ගතකර මහප්පා සහ ඥාතීන් පිරිසක් 18 දා පුත්තලමේ තිබෙන වත්තට ගොස් ඇති අතර ඩික්සන් (මියගිය අය) සහ තවත් දෙදෙනෙක් කල්පිටිය වත්තේම නතරව තිබේ. එදින 18 දා රාත්‍රී 11. 30 පමණ වන තුරු ඇන්ටන් ෙඩික්සන් ඇතුළු තිදෙනා හොඳ හැටි මත්පැන් පානය කළ බවත් එම තිදෙනාගෙන් කෙනෙක් වූ අජිත් ප්‍රසන්න වාස් පැවසීය.අජිත් ප්‍රසන්න තවදුරටත් මෙසේ කීය. ඇන්ඩෲ මහප්පා පුත්තලම වත්තට කණ්ඩායමක් සමඟ ගියා. මමයි මියගිය ඩික්සන් සහ තවත් කෙනෙක් 18 දා රාත්‍රී කල්පිටිය වත්තේම සිටියා. අපි තිදෙනා හොඳට බිව්වා. රාත්‍රී 11.00 පමණ වන විට මම එම ස්ථානයෙන් නිදාගැනීම සඳහා පිටත් වුනා. ඩික්සන් සහ අනිත් කෙනා මත්පැන් බොමින් සිටියා. මම උදේ අවදිවෙලා එන විට ඇන්ටන් ඩික්සන් සියඹලා ගහක් යට ඳයගොසින් සිටියා. මට මේ මරණය ගැන සැකයක් තියනවා. ඩික්සන්ගේ ඇගේ කිසිම ඇඳුමක් තිබුනේ නැහැ. එමනිසා පුත්තලම මහේස්ත්‍රාත් අධිකරණයට මේ බව ලිඛිතව දැනුම් දුන් බව ප්‍රසන්න පැවසීය.මියගිය ඇන්ටන් ඩික්සන් සෝසා යන අයගේ මව සුවර්ණා මෙලෝ මහත්මිය මෙසේ පැවසීය. මගේ පුතාට අසනීපයි පුත්තලම රෝහලට ඇතුළත් කළා කියලා මට දැනුම් දුන්නා. මම 19 දා පුත්තලම රෝහලට ගියා. පුතාට කිසිම අසනීපයක් තිබුනේ නැහැ. පුතා මැරිලා සිටිනවා මම රෝහලේ දී දැක්කා. මට මේ මරණය ගැන සැකයි. මගේ පුතාට ගහලා මරලා දාලා. මගේ පුතාව මරලා දාන ලද අයව මට සොයලා දෙන්ඩ කියලයි මම ඉල්ලන්නේ.ගොඩ ගන්නා ලද සිරුර පොලිස් ආරක්ෂාව මත රාගම වෛද්‍ය පීඨය වෙත ගෙන යන ලදී. රාගම වෛද්‍ය පීඨයේදී විශේෂඥ අධිකරණ වෛද්‍ය නිලධාරී කණ්ඩායමක් මගින් පශ්චාත් මරණ පරීක්ෂණය පවත්වා වාර්තාවක් අධිකරණයට ඉදිරිපත් කරන බව විශේෂඥ අධිකරණ වෛද්‍ය නිලධාරී පී. පරනිදරන් මහතා පැවසීය.මෙම අවස්ථාවට මීගමුව මූලස්ථාන පොලිසිය, ඒත්තුකාල සංචාරක පොලිසිය, රාගම පොලිසිය ඒකාබද්ධව ආරක්ෂක කටයුතු යොදා තිබුණි. මේ අවස්ථාව දැකබලා ගැනීමට විශාල ජනතාවක් රැස්ව සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=n1307116</link>
    <topic>ක්‍රෙඩිට් කාඩ් පත සොරකම් කර ඉංජිනේරුවාගේ ලක්ෂ ගණනකට විද්ද පෙදරේරුවා ශරීර ඇප 2ක් මත මුදා හරී</topic>
    <author>ශිරෝමි අබයසිංහ</author>
    <content>හෝමාගම පදිංචි ඉංජිනේරුවරයකුගේ ක්‍රෙඩිට් කාඩ් පතක් සොරකම් කර එමගින් රුපියල් එක් ලක්ෂ දහතුන් දහසක් ලබා ගැනීම සම්බන්ධයෙන් සැක මත අධිකරණයට ඉදිරිපත් කෙරුණු මේසන් බාස්වරයකු රුපියල් ලක්ෂය බැගින් වූ ශරීර ඇප මත දෙකක් මත මුදා හරින ලෙස නුගේගොඩ මහෙස්ත්‍රාත් අජිත් එම්.මාසිංහ මහතා නියම කළේය.මෙසේ ඇප මත මුදා හරිනු ලැබුවේ කුණ්ඩසාලේ පදිංචි අමිල එරන්ද යන අයයි. ඇපකරුවන් වශයෙන් රජයේ නිලධාරියකු සහ ඥාතියකු ඉදිරිපත් කරන ලෙස නියම විය.මෙම ඉංජිනේරුවරයාගේ ක්‍රෙඩ්ට් කාඩ්පත පසුගිය පෙබරවාරි 15 දා නැති වී ඇති අතර නිවසට යාබද නිවසේ ‍ඉඳි කිරීමක් සිදු කරමින් සිටි මේසන්වරයා මේ සම්බන්ධයෙන් සැක බව පොලිසියට පැමිණිල්ලක් ලැබුණු බවත් ඒ අනුව කළ විමර්ශනයේ දී සැකකරු අත් අඩංගුවට ගත් බවත් පොලිසිය අධිකරණයට දැනුම් දුන්නේය.කාඩ්පත අයිතිකරුට භාර දෙනු ලැබිණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=n1307117</link>
    <topic>යකඩ සොරකමේ ගිය තරුණයන් තිදෙනෙක් ත්‍රිරෝද රථයක් සමග අත්අඩංගුවට</topic>
    <author>මල්වාන සමූහ මහානාම විතානගේ</author>
    <content>රතුපස්වල ප්‍රදේශයේ වසා දැමූ පරණ යකඩ ගබඩා කරන අංගනයකින් සොරකම් කරන ලද රුපියල් පහළොස් දහසකට අධික වටිනා යකඩ තොගයක් ත්‍රිරෝද රථයකින් රැගෙන යමින් සිටි තරුණයින් තිදෙනෙකු වැලිවේරිය පොලිසිය මගින් අත්අඩංගුවට ගනු ලැබූහ.සැකකරුවන් විසින් කලක සිට මෙවැනි ආකාරයට ලක්ෂ ගණනක් වටිනා යකඩ හොරකම් කර ඇති බවට කරුණු අනාවරණය වී ඇත.මෙම වසා දැමූ යකඩ අංගනය ගලවා කඩුවෙල ප්‍රදේශයේ නැවත ඉදිකිරීම සඳහා භාර දී තිබූ පුද්ගලික ඉදිකිරීම් ආයතනයක සේවය කරන මේ තිදෙනා මේ ජාවාරම කලක සිටම සිදුකර තිබෙන බවටද පොලිස් පරීක්ෂණවලදී හෙළිවී ඇත.වලපනේ, ජා ඇළ හා නාරම්මල යන ප්‍රදේශවල පදිංචිකරුවන් වන මේ තිදෙනා ගම්පහ ප්‍රධාන මහේස්ත්‍රාත් ප්‍රදීප් ජයතිලක මහතා වෙත ඉදිරිපත් කිරිමෙන් අනතුරුව ඔවුන් රක්ෂිත බන්ධනාගාර ගත කෙරිණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=n1307118</link>
    <topic>ශ්‍රී ලංකාවට එරෙහි ජගත් විවේචනවලට පොදු රද සමුළුවේදී පිළිතුරු දිය හැකියි</topic>
    <author/>
    <content>ශ්‍රී ලංකාවේ පැවැත්වීමට නියමිත පොදු රාජ්‍ය මණ්ඩලීය රාජ්‍ය නායක සමුළුවේදී ශ්‍රී ලංකාවට එරෙහි ජාත්‍යන්තරයේ සිදු කරන විවේචනවලට පිළිතුරු ලබාදීමට හැකි බව විදේශ ඇමැති මහාචාර්ය ජී.එල්. පීරිස් මහතා පාර්ලිමේන්තුවේ දී ඊයේ (10) අවධාරණය කළේය.ශ්‍රී ලංකාවේ ප්‍රතිරූපය ජාත්‍යන්තරයට නිවැරදිව පෙන්වීමට ඉතිහාසයේ ලැබෙන හොඳම අවස්ථාව බවද ඇමැතිවරයා පෙන්වා දුන්නේය.සභාව කල් තබන යෝජනාවට පිළිතුරු දෙමින් ඇමැතිවරයා මේ බව කීවේය.වැඩිදුරටත් අදහස් දැක්වූ විදේශ කටයුතු ඇමැතිවරයාපොදු රාජ්‍ය මණ්ඩලීය රාජ්‍ය නායක සමුළුව මගින් අපිට ප්‍රායෝගික වාසි ලැබෙනවා. ත්‍රස්තවාදය අවසන් කළාට පසුව ජාත්‍යන්තරය විසින් ශ්‍රී ලංකාවට එරෙහිව කරන චෝදනාවලට පිළිතුරු ලබාදීමට මෙමගින් හැකියාව තිබෙනවා.පසුගිය දා පැවැත්වුණු පොදු රාජ්‍ය මණ්ඩලීය පාර්ලිමේන්තු මන්ත්‍රීවරුන්ගේ උළෙලේදී අපි වාසි අත්කරගත්තා. ඒ සඳහා සහභාගි වූ මන්ත්‍රීවරු උතුරු නැගෙනහිර සංචාරය කරමින් අපේ රටේ සැබෑ තතු සියැසින් දැක ගත්තා.ශ්‍රී ලංකාවේ ඇතිව තිබුණු ආර්ථික පුනර්ජීවනය ඔවුන් දැක ගන්නට ලැබුණු බව අපට කීවා. මීට පෙර උතුරේ ජීවත්වීමට වාතාවරණයක් තිබුණේ නැහැ. අද විශ්වාසයක් ඇතිව ජීවත්වීමේ පිරිසරයක් නිර්මාණය වෙලා තිබෙනවා. ඒ සියලු දේ පොදු රද මඬුලු පාර්ලිමේන්තු මන්ත්‍රීවරු සියැසින් දුටුවා.ශ්‍රී ලංකාවේ පැවැති යුද්ධය නිමාවීමත් සමඟ ආර්ථික පුනර්ජීවයක් ලැබීම ඉතාම ප්‍රශංසනීයයි කියා ඔවුන් අපට පවසා සිටියා. එවැනි වාසියක් මෙම නොවැම්බර් මාසයේදී අපට පොදු රද මඬුලු උලලේදී ලබා ගත හැකිය. ජාත්‍යන්තරයේදී අපට එරෙහිව කරන සංග්‍රාමයට හොඳ පිළිතුරක් ලබාදීමට පොදු රාජ්‍ය මණ්ඩල උත්සවයේදී අපට හැකි වේවි.මීට අමතරව ආර්ථික වාසි රැසක්ද අපට ලබා ගැනීමට හැකිවෙනවා. ඒ සඳහා ව්‍යාපාරිකයින් ගණනාවක් වෙනවා. පොදු රාජ්‍ය මණ්ඩලයට අයත් නොවන රටවල ව්‍යාපාරිකයින්ට පවා අපි ආරාධනා කර තිබෙනවා. එහි උපරිම ආර්ථික වාසිය අප ලබා ගැනීමට බලාපොරොත්තු වෙනවා. මේ සඳහා අපි විධිමත් ලෙස සැලසුම් කර තිබෙනවා. ආයෝජන මණ්ඩලය, අපනයන මණ්ඩලය, සංචාරක අධිකාරිය හා තවත් රාජ්‍ය ආයතන රැසක් මේ සඳහා සූදානම් කර තිබෙනවා.දැනට රාජ්‍ය නායකයින් කිහිපදෙනෙක් ව්‍යාපාරික වැඩමුළුව පිළිබඳ හොඳ අනාවැකි පළකර තිබෙනවා. මේ පොදු රාජ්‍ය මණ්ඩලීය උත්සවය මීට පෙර තිබූ රටවල් ලැබූ ආර්ථික වාසිත් ලබා ගැනීමට හැකියාව තිබෙනවා.ආර්ථික කේන්ද්‍රස්ථානයක් හැටියට ශ්‍රී ලංකාව සංවර්ධනය කිරීමට ද මේ පොදු රාජ්‍ය මණ්ඩලීය උත්සව යොදා ගන්නවා. ඒ සඳහා අපගේ ස්වභාවික සම්පත්, මානව සම්පත් සියල්ල යොදාගන්නවා.ලබන වසරේ මේ රටේ ජාත්‍යන්තර යෞවන සම්මේලනය පැවැත්වෙනවා. ඒ සඳහා පොදු රාජ්‍ය මණ්ඩලීය නායක සමුළුව වැදගත් වෙනවා. මෙවැනි අවස්ථාවක් 1976 සිට මේ දක්වා ලැබිලා නැහැ. මෙම සමුළුව ඉතා සාර්ථකව අපි පවත්වනවා. ඒ ගැන අපට කිසි සැකයක් නැහැ.ශ්‍රී ලංකාවේ පැවැත්වෙන පොදු රාජ්‍ය මණ්ඩලීය සමුළුව සම්බන්ධයෙන් ජනතාව දැනුවත් කිරීම සඳහා සභාව කල් තබන යෝජනාව ඉදිරිපත් කරමින් කථා කළ පත්කළ මන්ත්‍රී ඒ. එච්. එම්. අස්වර් මහතා, පශ්චාද් යුද අවස්ථාවක සිටින අපට මෙය වැදගත් අවස්ථාවක්. ජනතාවට මෙම සමුළුවේ ඇති වැදගත්කම සම්බන්ධව දැනුවත් කළ යුතුයි. 1976 නොබැදි සමුළුව පැවති අවස්ථාවේ ගරු සිරිමාවෝ බණ්ඩාරනායක මැතිනියගේ ප්‍රධානත්වයෙන් පැවැත්වුණා. එමගින් අප රට ඉදිරියට ගියා. එදා අප රටේ සාමයක් තිබුණා.මේ සමුළුව පැවැත්වීමෙන් පසුව උදාවන රටේ සෞභාග්‍ය පැහැදිලියි. මෙය ඉතාම සාර්ථක වෙන බව කිව යුතුයි. ඇතැම් පුද්ගලයන් මේ රටේම ඉපදී මේ රටේ ජලය පානය කරමින් මේ රටට උදව් කරන්න එපා කිව්වා. ඕනෑම රටක් ණය ලබා ගන්නවා. ඇමරිකාවත් ණය ගන්නවා. චීනයට ශ්‍රී ලංකාව පිළිබඳව ලොකු හැඟීමක් තිබෙනවා. මෙම සමුළුව කොළඹ නගරයේ පවත්වන්නේ ඕස්ට්‍රේ‍්‍රලියාවේ සිඩ්නි නගරයේ පැවැත්වූවාට පසුවයි. මෙය අපට ලැබුණු ස්වර්ණමය අවස්ථාවක්.නුවරඑළිය දිස්ත්‍රික් මන්ත්‍රී ශ්‍රී රංගා මහතා- අතීතයේ භාණ්ඩ හුවමාරු ක්‍රමයක් තිබුණා. ඉන්පසුව රටවල් අතර බැඳීම් ඇතිවුණා. එමෙන්ම විවෘත ආර්ථිකය මිශ්‍ර ආර්ථිකය සමඟ බැඳුණා..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=n1307119</link>
    <topic>රට පුරා හෙද විදුහල් ප්‍රතිසංස්කරණයට පියවර</topic>
    <author>සන්ධ්‍යා කරුණාරත්න</author>
    <content>රට පුරා පිහිටි සියලුම හෙද අභ්‍යාස විද්‍යාල නොවැම්බර් මාසයට පෙර පූර්ණ ප්‍රතිසංස්කරණයකට ලක් කිරීමට සෞඛ්‍ය අමාත්‍යාංශය තීරණය කර ඇත.හෙද අභ්‍යාස විද්‍යාල 18ක් රට පුරා දිස්ත්‍රික්කවල පිහිටා ඇති අතර හෙද සේවාවට 6025 දෙනෙක් එක්වර බඳවා ගැනීමේ තීරණය සාර්ථක කර ගැනීමේ අරමුණෙන් එම විද්‍යාල ප්‍රතිසංස්කරණය කරන ලෙස සෞඛ්‍ය ඇමැති මෛත්‍රීපාල සිරිසේන මහතා සෞඛ්‍ය අමාත්‍යාංශයේ අඳාළ බලධාරීන්ට උපදෙස් ලබා දී තිබේ.හෙද පුහුණුව සඳහා අලුතෙන් බඳවා ගන්නා සිසුන්ට අවශ්‍ය පහසුකම් ලබාදීම මේ ප්‍රතිසංස්කරණ මඟින් සිදුකෙරේ.ඒ ඒ දිස්ත්‍රික්කවල පිහිටි ප්‍රධාන රෝහල්වල අධ්‍යක්ෂවරු යටතේ ‍සියලුම හෙද අභ්‍යාස විද්‍යාල පරිපාලන කටයුතු ක්‍රියාත්මක වන බවත් හෙද අභ්‍යාස විද්‍යාල කිහිපයක හැර සෙසු විද්‍යාලවල පරිපාලනය අකාර්යක්ෂම වී ඇති බවත් ඇමැතිවරයා කීය.අසාර්ථක වී ඇති හෙද අභ්‍යාස විද්‍යාලවල පරිපාලන කටයුතු සෞඛ්‍ය අමාත්‍යාංශයේ නියෝජ්‍ය අධ්‍යක්ස ජනරාල්වරුන් දෙදෙනකු යටතට පත් කරන ලෙස සෞඛ්‍ය ලේකම්වරයාට ඇමැතිවරයා උපදෙස් ලබා දී ඇත.පසුගියදා හම්බන්තොට හෙද අභ්‍යාස විද්‍යාලයේ නිරීක්ෂණ චාරිකාවක ඇමැතිවරයා නිරත විය. එහි මුළුතැන්ගෙය ඉතාම අපිරිසිදු මට්ටමක පැවැති අතර රෝහල් අධ්‍යක්ෂවරයා මසකට වරක්වත් පැමිණ එහි තත්ත්වය පරීක්ෂා නොකිරීම එම තත්ත්වයට හේතුව යැයි ද ඇමැතිවරයා පැවැසුවේය.මාස්පතා හෙද අභ්‍යාස විද්‍යාල නිරීක්ෂණය කර ඒවායේ පවතින අඩුපාඩු පිළිබඳ වාර්තාවක් සකස් කර ලබා දෙන ලෙස ඇමැතිවරයා සෞඛ්‍ය අමාත්‍යාංශයේ ප්‍රාදේශීය ඉංජිනේරුවරුන්ට උපදෙස් ලබා දී ඇත.හෙද සේවාවේ පවතින ගැටලුවලට විසඳුම් ලබාදීම සඳහා සාකච්ඡාවක් රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් සහ ඇමැතිවරයා අතර පසුගියදා (09) පැවැත්විණ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=n13071110</link>
    <topic>කෝප් කමිටු වාර්තාව 23දා පාර්ලිමේන්තුවට</topic>
    <author/>
    <content>පොදු ව්‍යාපාර කමිටුව හෙවත් කොප් කමිටු වාර්තාව පාර්ලිමේන්තුවට මේ මස 23 වැනිදා ඉදිරිපත් කරන බව මානව සම්පත් පිළිබඳ ජ්‍යෙෂ්ඨ ඇමැති ඩිව් ගුණසේකර මහතා පාර්ලිමේන්තුවේදී ඊයේ (10) ප්‍රකාශ කළේය.ආයතන 247ක් පරීක්ෂා කර තිබෙන බවත්, ඊට අදාළ විසමතා, නිර්දේශ යෝජනා කර තිබෙන බවත් ගුණසේකර මහතා කීවේය.ලබන වසරේ සිට කෝප් වාර්තාව මාස තුනෙන් තුනට පාර්ලිමේන්තුවට ඉදිරිපත් කරන බවත්, එමඟින් දූෂණ වංචා අවම කිරීමට අප බලාපොරොත්තු වන බවත් ඇමැතිවරයා අනාවරණය කළේය. ගුණසේකර මහතා මෙම අදහස් පළ කළේ ආණ්ඩුක්‍රම ව්‍යවස්ථාව යටතේ තීරණ විවාදයට එක්වෙමිනි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=n13071111</link>
    <topic>බෝනොවන රෝග වැඩිවීමට හේතුව වස විස ආහාරයි</topic>
    <author>සන්ධ්‍යා කරුණාරත්න</author>
    <content>වස විස සහිත ආහාර පරිභෝජනයට ගැනීම මෙරට බෝ නොවන රෝගීන්ගේ වැඩි වීමට ප්‍රධාන හේතු‍වක්ව පවතින බව රජයේ වෛද්‍ය නිලධාරීන්ගේ සංගමය පවසයි.වැරදි පෝෂණය සහ වෛද්‍ය විද්‍යාත්මක දැනුමක් ‍ඇති පෝෂණවේදීන්ගේ හිඟය මීට හේතු වන බව සංගමයේ සභාපති විශේෂඥ වෛද්‍ය අනුරුද්ධ පාදෙනිය මහතා පැවැසුවේය.පෝෂණය පිළිබඳ විශේෂඥ වෛද්‍යවරුන් නොමැතිකම නිසා මෙරට මහජනතාවට නිසි පෝෂණය සහිත ආහාර වේල් ලබාගන්නා ආකාරය සම්බන්ධයෙන් තොරතුරු ලබා ගැනීමේ අවස්ථාව ගිලිහී ඇති බවත් එය ජාතික අපරාධයක් බවත් ඒ මහතා කීය.රජයේ වෛද්‍ය නිලධාරින්ගේ සංගම් ප්‍රධාන කාර්යාලයේ පැවැති මාධ්‍ය හමුවකට සහභාගී වෙමින් ඒ මහතා පෙරේදා (9) මේ බව ප්‍රකාශ කළේය.බෝ නොවන රෝග වළක්වා ගැනීමට පෝෂණය බලපාන ආකාරය සම්බන්ධයෙන් මහජනතාවට උපදෙස් ලබාදීම සඳහා අවශ්‍ය විශේෂඥ වෛද්‍යවරුන් බිහි කිරීම වෛද්‍ය පශ්චාත් ‍උපාධි ආයතනය කල් දමමින් සිටින්නේ යැයි ද සංගමය චෝදනා කරයි.රට සංවර්ධනය කිරීමේදී ජනතාවගේ පෝෂණය අත්‍යවශ්‍ය කාරණයක් බව සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා පැවැසුවේය.මෙරට ජාතික අවශ්‍යතාවක් ලෙස හඳුනාගෙන රාජ්‍ය සේවා කොමිසන් සභාව මඟින් මානව පෝෂණය පිළිබඳ විශේෂඥ වෛද්‍යවරුන් බඳවා ගැනීමට අනුමැතිය ලබාදී තිබියදීත් අඳාළ පාඨමාලාව ප්‍රමාද වන්නේ කාගේ උවමනාවකට දැයි නොදන්නා බවත් සංගමය පවසයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=n13071112</link>
    <topic>නුසුදුසු පවුල් පසුබිමක් ඇති කතුන්ට රට රැකියාවලට යෑමට ඉඩ දෙන්නේ නෑ</topic>
    <author>මහින්ද අලුත්ගෙදර</author>
    <content>විදේශ රැකියාවක් සඳහා පිටත්ව යාමට නුසුදුසු පවුල් පසුබිමක් සහිත කාන්තාවන්ට විදේශ රැකියා සඳහා පිටත්ව යාමට කිසි විටෙකත් ඉඩලබා නොදෙන බව ශ්‍රී ලංකා විදේශ සේවා නියුක්ති කාර්යාංශය අවධාරණය කරයි.ගෘහපාලිකා සහයිකාවන් හා ගෘහ සේවිකාවන් වශයෙන් විදේශ ගතවන සියලූම කාන්තාවන්ගේ පවුල් පසුබිම විදේශ ගතවීමට සුදුසු වියයුතු බවද නව වැඩපිළිවෙළ එළඹෙන ජූලි 15 දා සිට ක්‍රියාත්මක වන බවද විදේශ රැකියා ප්‍රවර්ධන හා සුභසාධන ඇමැති ඩිලාන් පෙරේරා මහතා ප්‍රකාශ කරයි.කාන්තාවන්ගේ පවුල් පසුබිම යටතේ කුඩාදරුවන් සිටීද, මව විදේශ ගත වීම හේතුවෙන් එම දරුවන්ට රැකවරණය, ආරක‍ෂාව, අධ්‍යාපනය හොඳින් ලබාදිය හැකිද යන්න මෙන්ම ස්වාමි පුරුෂයාගේ චර්යාව, ඥාතීන්ගෙන් හෝ අසල්වැසියන්ගෙන් දරුවන් ලිංගික හිංසනයට ලක්වේද, සමස්ථයක් වශයෙන් මව විදේශ ගතවීම නිසා පවුල් සංස්ථාව බිඳ වැටේද ආදී කරුණු කෙරෙහි විශේෂ අවධානය යොමුකරන බව පවසන ඇමැතිවරයා ඊට අමතරව අඩු වයස් කාන්තාවන්, රෝගී කාන්තාවන් විදේශ ගතවන්නේද යන්න සම්බන්ධයෙන්ද සොයා බලන බව කියාසිටී.ඊට අමතරව ගෘහාශ්‍රිත රැකියා සඳහා කාන්තාවන් විදේශ ගත වීම මඟින් පවුලේ ආර්ථීකය ඉහළ නැංවිය හැකි විම, ආදායම් ආරක‍්ෂාවීම, ස්වයං රැකියා සිදු කිරීමට ස්වාමියාට හෝ පවුලේ අයට හැකිද යන්න පිළිබඳවද කරුණු සොයා බලයි.ඇමැතිවරයා කියා සිටියේ මේ දැවැන්ත විමර්ශනය සඳහා දිවයිනේ සෑම ප්‍රාදේශීය ලේකම් කොට්ඨාසයකටම තම අමාත්‍යංශය මඟින් පත්කර ඇති උපාධිධාරී සංවර්ධන සහායක නිලධාරින්ගේ සහාය උපරිමයෙන් ලබාගන්නා බවයි.ඔවුන් විසින් විදේශ ගතවන කාන්තාවගේ තොරතුරු ඇයගේ නිවසටම ගොස් ලබා ගන්නා අතර එය තහවුරුකර ප්‍රදේශීය ලේකම්ගේ අනුමැතිය සහිතව අදාළ කාන්තාවන්ට විදේශ ගත වීමට අනුමැතිය දිය යුතු වෙයි. එසේම මේ පවුල් පසුබිම් වාර්ථාව නොමැතිව දිවයිනේ පිහිටි කාර්යාංශයේ කිසිඳු පුහුණු මධ්‍යස්ථානයකින් ගෘහසේවිකා හෝ ගෘහ පාලිකා සහයක පාඨමාලාවක් හැදෑරිය නොහැකි බවද විදේශ සේවා නියුක්ති කාර්යාංශය සදහන් කරයි.ජූලි 15 වනදා සිට පුහුණු වන අය සඳහා මේ සහතිකය අනිවාර්යයෙන් සලකාබැලේ. ඊට අමතරව ඉදිරියේදී එතෙර සිටින හාම්පුතාගේ පවුල් පසුබිමද තානාපති කාර්යාල හරහා ලබා ගන්නා බව සදහන් කරන ඩිලාන් පෙරේරා මහතා එම හාම්පුතාගේ පවුල් පසුබිම හොඳ නම් පමණක් මෙරටකාන්තාවන් අදාළ ගෘහරැකියා සඳහා යොමු කිරීමට නීති සකසන බවද අවධාරණය කරයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=r1307111</link>
    <topic>කැස්බෑව නගර සභාවේ පවිත්‍රතා කම්කරු නිවාස අබලන්</topic>
    <author>කැස්බෑව සංචාරක ධර්මසිරි සුරවීර</author>
    <content>කැස්බෑව නගර සභාවට අයත් වෑවල හන්දියේ ගංගාරාම පාරේ පිහිටි නගර සභාවේ පවිත්‍රතා අංශයේ කම්කරු සේවක නිවාසයන්හි නිවාස අබලන්වී වසර කිහිපයක් ගතවී ඇත.එහි වැසිකිළි වළවල් උතුරා පිටාර ගැලීම හේතුවෙන් එම නිවැසියන්ගේ පමණක් නොව එම භූමිය අවට පදිංචි කරුවන්ගේද සෞඛ්‍යයට ඉමහත් තර්ජනයක් වී තිබේ.වැසි ජලය බැසයාමට ක්‍රමවත් කානු පද්ධතියක් නොමැති නිසා තැන තැන ජලය එක්රැස්වී මදුරුවන් බෝවීමේ අවදානමක් ද පවතී. මේවා ගැන නගර සභාව සොයා බලන්නේ නැතැයි ද එම නිවාසයන්හි පදිංචිකරුවෝ පවසති.මෙයට වසර 30කට පමණ පෙර එවකට කැස්බෑව ආසනයේ පාර්ලිමේන්තු මන්ත්‍රීවරයාව සිටි ධර්මසේන ආටිගල මහතා විසින් නගර සභාවේ පවිත්‍රතා අංශයේ කම්කරු සේවකයන් සඳහා ඉදිකරන ලද මෙම නිවාස යෝජනා ක්‍රමය නිවාස දහසයකින් (16) සමන්විතය.දැනට කැස්බෑව නගර සභාවේ පවිත්‍රතා අංශයේ සේවකයින් ඇතුළු ඔවුන්ගේ පවුල්වල සාමාජිකයෝ නිවාසවල පදිංචි වී සිටිති.එදා නගර සභාවේ පවිත්‍රතා අංශයේ සේවය කළ අපට ජීවත්වන්න ධර්මසේන ආටිගල මහතා තමයි ෙමේ ගෙවල් ලබා දුන්නේ.මෙහි ගෙවල් දහසයක් තිබෙනවා. අද මේ ගෙවල්වල ගොඩාක් දුරට ජීවත්වන්නේ එදා සිටි අයගේ දරුවන්. ඒ දරුවන්ගෙනුත් සමහර දෙනා අදත් කැස්බෑව නගර සභාවේ පවිත්‍රතා අංශයේ සේවය කරනවා.අප මේ ගෙවල්වලට මාසික කුලිය වශයෙන් රුපියල් එකසිය පනහ (රු. 150/=) බැගින් මාස්පතා නගර සභාවට ගෙවනවා. නමුත් මේ ගෙවල් අද අබලන් වෙලා. වහළවල් දිරලා වැස්සට තෙමෙනවා.බිත්ති පුපුරලා. ලෑලි ගෙවල්වල ලෑලි දිරාපත්වෙලා. කඩිනමින් අලුත්වැඩියා නොකළහොත් ගෙවල් කඩා වැටෙන දිනය අත ළඟයි. නමුත් නගර සභාවෙන් අලුත්වැඩියා කරන්නේ නැහැ.නමුත් නගර සභාවට මේවා දැනුම් දුන්නාහම මේ ගෙවල් කඩා ඉවත් කරනවා කියා ඒ අය කියනවා යැයි එම නිවාසවල දැනට ජීවත්වන පැරණි නගර සභා සේවකයෝ පැවසූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=r1307112</link>
    <topic>ඉංගිරියේ දික්කසාදවීම් 56%කින් ඉහළට</topic>
    <author>ඉංගිරිය මධ්‍යම සමූහ – ප්‍රියදර්ශනී කහවල</author>
    <content>ඉංගිරිය ප්‍රාදේශීය ලේකම් කොට්ඨාසය ආශ්‍රිතව මේ වන විට දික්කසාද වීමේ ප්‍රතිශතය 56%ක් දක්වා ඉහළ ගොස් ඇතැයි ද, ඉන් මුල් අවුරුද්ද ඇතුළත දික්කසාද වීමේ ප්‍රතිශතය 25%ක් වන බවද ඉංගිරිය ප්‍රාදේශීය සම්බන්ධීකරණ කමිටු රැස්වීමේදී හෙළිවිය.එහිදී අදහස් දක්වමින් ඉංගිරිය සෞඛ්‍ය වෛද්‍ය නිලධාරිනි ප්‍රියානි කරුණාරත්න මහත්මිය පැවසුවේ, මෙම තත්ත්වය පාලනයට පිළියම් වශයෙන් අලුතෙන් විවාහ ජීවිතයට ඇතුළත් වීමට බලාපොරොත්තුවෙන් සිටින අයට සහ නව විවාපත් යුවළවල් සඳහා ඉංගිරිය සෞඛ්‍ය වෛද්‍ය මධ්‍යස්ථානයේ දැනුවත් කිරීමේ වැඩසටහනක් මේ වන විට ආරම්භ කර ඇති බවයි.මෙම කොට්ඨාසයේ සෑම පාසලකම පාහේ මව හෝ පියා අහිමි දරුවන් 40ක් පමණ සිටින බවද මෙහිදී හෙළි වූ අතර, මෙහිදී අදහස් දක්වමින් කළුතර දිස්ත්‍රික් පාර්ලිමේන්තු මන්ත්‍රී විදුර වික්‍රමනායක මහතා පැවසුවේ, “විවාහය යන්නෙහි භාරදූරත්වය අද පරම්පරාව තේරුම් අරගෙන නොමැති බවත්, අද හැදෙන පරම්පරාව මවුපියන්ගේ අවවාදවලට කන්දීම කෙසේ වෙතත්, මවුපියන් හට ඔවුන්ට අවවාද දීමද කළ නොහැකි තත්ත්වයකට දැන් පත්ව ඇති බවත්ය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=r1307113</link>
    <topic>ජල ආරක්ෂණ සැලැසුම් පිළිබඳව කළුතර දිස්ත්‍රික් කමිටුව පිහිටවූ දා</topic>
    <author>නාගොඩ විශේෂ එන් . විජේරත්න, මතුගම මධ්‍යම නිමල් වීරසේන</author>
    <content>ජලයේ ගුණත්මක භාවය සුපරීක්ෂණය හා ජල ආරක්ෂණ සැලැසුම් ක්‍රියාත්මක කිරීම සඳහා දිස්ත්‍රික් මට්ටමින් කමිටු පිහිටුවීමේ වැඩසටහනක් ජාතික ජල සම්පාදන හා ජලාපවාහන මණ්ඩලය මගින් ක්‍රියාවට නංවනු ලබයි.කළුතර දිස්ත්‍රික් ලේකම් යූ.ඩී.සී. ජයලාල් මහතාගේ මූලිකත්වයෙන් යුතුව ආරාධිතයන් හා රාජ්‍ය ආයතන ප්‍රධානීන්, රාජ්‍ය නිලධාරීන්ගේ සහභාගිත්වයෙන් කළුතර දිස්ත්‍රික් කමිටුව පිහිටුවීම හා වැඩමුළුව කළුතර දිස්ත්‍රික් ලේකම් කාර්යාලයීය ශ්‍රවනාගාරයේදී පසුගියදා පැවැත්විණි.මෙහිදී අදහස් දැක්වූ කළුතර දිස්ත්‍රික් පා. මංත්‍රී විදුර වික්‍රමනායක මහතා මෙසේ පැවසීය.ඉදිරියේදී ජල ප්‍රශ්නය උග්‍ර වෙනවා. රටේම මෙම ප්‍රශ්නයට උත්තර සැපයීමට සිදුවෙනවා. ජල මූලාශ්‍ර ආරක්ෂා කර ගැනීමට විධිමත් වැඩපිළිවෙළක් ක්‍රියාත්මක කිරීම රජයේ වගකීමක් වෙනවා.රසායනික පොහොර වලින් 35%ක් 40% පමණ ප්‍රමාණයකුයි පැළයකට උරාගන්නේ. මේ තවත් 30%ක් පල්ලම් බහිනවා. ඉතිරිය පරිසරයට එකතුවෙනවා. මේවන විට පස මැරිල ඉවරයි. අපිත් බාගෙට මැරිලා.වැලිගොඩදැමීම බරපතළ හානිදායක තත්ත්වයට පත්වෙලා. කෙත් හෝ පොම්පාගාරයට ලවණ මිශ්‍ර ජලය එනවා. මෙය එක ආයතනයකට පමණක් කරන්න බැහැ. සියලු ආයතන එකතුවිය යුතුයි.කළුතර දිස්ත්‍රික් ලේකම් යූ.ඩී.සී. ජයලාල්, ජාතික ජලසම්පාදන හා ජලාපවාහන මණ්ඩලයේ ඉංජිනේරු ආර්.ආර්.පී. එන්. රත්නායක යන මහත්වරුන් හා ජාතික ජලසම්පාදන හා ජලාපවහන මණ්ඩලයේනි. සාමාන්‍යාධිකාරි (බටහිර - දකුණ) ජාතික ජලසම්පාදන හා ජලාපවාහන මණ්ඩලයේ කළුතර කළමනාකාරවරයාද මෙහිදී අදහස් දැක්වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=r1307114</link>
    <topic>මැංගුස්-රඹුටන් මිල ඉහළට</topic>
    <author>සාලින්දනුවර විශේෂ – මාකෙළියේ සේන</author>
    <content>කළුතර දිස්ත්‍රික්කය තුළ වඩාත් බහුලව පවතින මැංගුස් සහ රඹුටන් මේ වර්ෂයේ ඵලදාව අඩුවීමේ හේතුවෙන් වෙළෙඳ පොළේ රුපියල් 3 – 5 අතර මිලක් පැවැති මැංගුස් ගෙඩියක් රුපියල් 20 – 25 අතර ඉහළ මිලක් වන බව ජනතාව පවසති.මේ වර්ෂය තුළ පැවැති දේශගුණික බලපෑම හේතුවෙන් මැංගුස් සහ රඹුටන් ඵලදාව මෙවර අඩුවී ඇතැයි එම වතු හිමියෝ පවසති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=r1307115</link>
    <topic>ඉංගිරියේ මී මැසි පාලන ව්‍යාපෘති</topic>
    <author>ඉංගිරිය සමූහ – කුමාරි ගමගේ</author>
    <content>ඉංගිරිය ප්‍රාදේශීය ලේකම් බල ප්‍රදේශයේ තෝරාගත් ව්‍යවසායකයන් කීපදෙනෙකු යටතේ මී මැසි ව්‍යාපෘතියක් ආරම්භ කිරීමට සැලැසුම් කර ඇත.දිවි නැගුම වැඩසටහන යටතේ මෙම ව්‍යාපෘතියේ මූලික වටය සඳහා ව්‍යවසායකයන් 12ක් තෝරාගෙන ඇත.ආර්ථික සංවර්ධන අමාත්‍යාංශයෙන් මේ සඳහා ලබාදී ඇති මුදල් ප්‍රතිපාදන රුපියල් 12,000කි.දින කීපයක පුහුණු වැඩමුළුවකින් අනතුරුව තෝරාගත් පිරිසට මී මැසි පෙට්ටි ලබාදීමට නියමිතය.මෙම වැඩසටහන ඉංගිරිය ප්‍රාදේශීය ලේකම් බල ප්‍රදේශය පුරාම ක්‍රියාත්මක කිරීමට නියමිතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=r1307116</link>
    <topic>පශු සම්පත් ගම්මානයක් ඇරැඹීමේ වැඩසටහනක්</topic>
    <author>ඉංගිරිය මධ්‍යම සමූහ – ප්‍රියදර්ශනී කහවල</author>
    <content>හොරණ සහ ඉංගිරිය ප්‍රදේශ පශු ගම්මානයක් බවට පත්කිරීමේ නව වැඩසටහනක් වෙනුවෙන් මේ වනවිට සැලැසුම් සකස් වෙමින් පවතී.මේ සඳහා අවශ්‍ය මූලික කරුණු මේ වනවිට ඇස්තමේන්තු කර අවසන් බවට වාර්තා වන අතර, ප්‍රදේශයේ තෘණ වගා ව්‍යාපෘතියක් සඳහා යෝජනා කිරීමටත් එමඟින් ආර්ථිකමය වාසිදායක තත්ත්වයක් ප්‍රදේශවාසීන්ට හට ඇතිකරදීමත් අපේක්ෂිතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=r1307117</link>
    <topic>පෞද්ගලික බස්වල ප්‍රවේශපත් නෑ</topic>
    <author>වයඹ පළාත් සංචාරක - සේන ඉදිරිසිංහ</author>
    <content>වයඹ පළාතේ අතුරු මාර්ගවල ධාවනය කරනු ලබන පෞද්ගලික බස් රථවල ගමන් ගන්නා මගීන්ට ඒවායේ කොන්දොස්තරවරුන් ප්‍රවේශපත් නිකුත් නොකරන බව බව මගීහු පවසති.පෞද්ගලික බස් මගීන්ට ප්‍රවේශපත් නිකුත් කිරීම රජය මගින් අනිවාර්ය කර ඇතත් කොන්දොස්තරවරුන් එම නියෝග කඩකරනු ලබයි.මාර්ගස්ථ මගී ප්‍රවාහන අධිකාරිය මඟින් ප්‍රවේශපත් මුද්‍රණය කර දී ඇතත් කොන්දොස්තරවරුන් ඒවා භාවිතා කරනු නොලබයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=r1307118</link>
    <topic>ඉංගිරියේ පරෙවිතොට රැක ගැනීමේ වැඩපිළිවෙළක්</topic>
    <author>ඉංගිරිය මධ්‍යම සමූහ - ප්‍රියදර්ශනී කහවල</author>
    <content>දේශීය සංචාරකයන් අතර ඉමහත් ප්‍රසිද්ධියට පත් නාන තොටුපළක් වන ඉංගිරිය, නම්බපාන ප්‍රදේශයේ පිහිටි “පරෙවිතොට” නම් ප්‍රදේශයේ අපද්‍රව්‍ය නිසි කළමනාකරණයකට ලක් නොවීම නිසා මේ වනවිට එම ප්‍රදේශය ආශ්‍රිතව පොලිතින්, ප්ලාස්ටික් ඇතුළු සංචාරකයන් බැහැර කරන අපද්‍රව්‍ය ගොඩ ගැසී ඇති බව වාර්තා වේ.මේ සම්බන්ධයෙන් ඉංගිරිය සම්බන්ධීකරණ කමිටුවේදී ද සාකච්ඡාවට ගැනුණු අතර ඒ අනුව ඉංගිරිය පොලිස් ස්ථානය හරහා නියමිත ආරක්ෂක වැඩපිළිවෙළක් මේ වෙනුවෙන් ක්‍රියාත්මක කිරීමට පානදුර ජ්‍යෙෂ්ඨ පොලිස් අධිකාරිතුමාව දැනුවත් කිරීමට තීරණය කෙරුණි.එසේම කළුතර දිස්ත්‍රික් පාර්ලිමේන්තු මන්ත්‍රී විදුර වික්‍රමනායක මහතාගේ යෝජනාවකට අනුව සති අන්ත සහ පොහොය දිනවල කිසිදු වාහනයක් පරෙවිතොටට ඇතුළුකර නොැගනීමටත්, ගම් ප්‍රදේශයේ වාහනවලට ඇතුළුවීමට විශේෂ හඳුනාගැනීමේ අවසරපතක් ලබා දීමටත් තීරණය කෙරුණු අතර, වතුර බෝතල් හැරෙන්නට වෙනත් වර්ගවල බෝතල් රැගෙන ඒමට අවසර නොදීමටත්, ආරක්ෂක කමිටු හරහා ගම්වාසීන් ඉංගිරිය පොලිසිය සමඟ සම්බන්ධ වී මෙම ආරක්ෂණ වැඩපිළිවෙළ ක්‍රියාත්මක කිරීමටත් තීරණය විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=r1307119</link>
    <topic>කෑගල්ල ශික්ෂණ රෝහල් ශල්‍යාගාර සංකීර්ණයට දස ලක්ෂ 300ක වියදමින් නවීන පහසුකම්</topic>
    <author>කෑගල්ල දකුණ සමූහ සිරිසේන රාජපක්ෂ</author>
    <content>කෑගල්ල ශික්ෂණ රෝහලට නවීන පහසුකම්වලින් සමන්විත අංග සම්පූර්ණ ශල්‍යාගාර සංකීර්ණයක් පිහිටුවීම සඳහා මධ්‍යම රජයෙන් මිලියන 300කට අධික මුදලක් ප්‍රතිපාදන වශයෙන් ලබා දී ඇතිබව රෝහල් අධ්‍යක්ෂ වෛද්‍ය ලලිත් පෝදල්ගොඩ මහතා පැවැසීය.කෑගල්ල ශික්ෂණ රෝහලේ වත්මන් තත්ත්වය පිළිබඳව විමසීමට පැවැති මාධ්‍ය හමුවේ දී රෝහල් අධ්‍යක්ෂවරයා මෙසේද පැවැසීය.“නව ශල්‍යාගාරය මහල් 06කින් යුක්ත වන අතර එකවර රෝගීන් 10කට පමණ ශල්‍යකර්ම සිදු කළ හැකි පරිදි ශල්‍යාගාර 10ක් සහ එම රෝගීන් සඳහා සියලුම පහසුකම් සහිත වාට්ටු ද මෙම ගොඩනැඟිලි සංකීර්ණයේ පිහිටුවනවා.සෞඛ්‍ය ඇමැති මෛත්‍රීපාල සිරිසේන සහ නියෝජ්‍ය සෞඛ්‍ය ඇමැති ලලිත් දිසානායක මහත්වරුන්ගේ ඍජු අධීක්ෂණය යටතේ මෙම ඉදිකිරීම් සිදු කරමින් පවතිනවා.කෑගල්ල, කුරුණෑගල හා පුත්තලම දිස්ත්‍රික්කවල සිදුකිරීමට නියමිත දැයට කිරුළ වැඩසටහනට සමගාමීව මෙම ශල්‍යාගාර සංකීර්ණය 2014 වර්ෂය ආරම්භ කිරීමත් සමඟ ජනතා අයිතියට පත් කිරීමට අවශ්‍ය කටයුතු සිදු කරමින් පවතිනවා.මෙයට අමතරව සෞඛ්‍ය නියෝජ්‍ය ඇමැති ලලිත් දිසානායක මහතා විසින් කරන ලද ඉල්ලීමක් මත රෝහලට අමතර සී.ටී ස්කෑන් යන්ත්‍රයක් ද , ලොරි රථයක් ද, කැබ් රථයක් ද සමඟ ගිලන් රථ 03ක්ද ලබාදී තිබෙනවා.නියෝජ්‍ය අධ්‍යක්ෂ වෛද්‍ය වික්‍රමසිංහඑමෙන්ම රෝහල් භූමියේ අභ්‍යන්තර මාර්ග පද්ධතිය රු. ලක්ෂ 150ක් වැය කර සම්පූර්ණයෙන්ම අලුත්වැඩියා කර තිබෙනවා.දැන් කෑගල්ල ශික්ෂණ රෝහල කොළඹ සහ නුවර යන ජාතික රෝහල්වල සිදුකරන සෑම සේවාවක්ම රෝගීන් හට ලබාදීමට පහසුකම් ලැබී තිබෙනවා.රෝහලේ විශේෂඥ වෛද්‍යවරු විසිදෙදෙනකු සිටිනවා. හෘද රෝගීන් සඳහා වෛද්‍ය විශේෂඥයකුගේ පුරප්පාඩුවක් තිබෙනවා.එය ඉක්මනින්ම ලබාදීමට අමාත්‍යාංශය එකඟවෙලා. අනිකුත් වෛද්‍යවරු සහ කාර්ය මණ්ඩලවල හිඟයක් නෑ.රෝහලට නවීන පහසුකම් සහිත ඖෂධ ගබඩාවක් ඉදිකිරීමට කටයුතු සැලසුම් කර තිබෙන අතර වෛද්‍යවරුන් සඳහා ප්‍රමාණවත් නිල නිවාස නොතිබීම දැනට තිබෙන බරපතළ ගැටලුවකි.රෝහලේ නියෝජ්‍ය අධ්‍යක්ෂ වෛද්‍ය වික්‍රමසිංහ මහතා ද මේ පිළිබඳ කරුණු පැහැදිලි කර දුන්නේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=r13071110</link>
    <topic>කේතුමති කාන්තා රෝහලේ නව ඒකක තුනක් විවෘත කරයි</topic>
    <author>වාද්දූව සමූහ එස්. ආර්. පියදාස</author>
    <content>බස්නාහිර පළාතේ කළුතර දිස්ත්‍රික්කයේ පානදුර පී. ඩී. දියෙස් අනුස්මරණ කේතුමති කාන්තා රෝහලට නවතම ඒකක තුනක් පසුගියදා එක් කළේය.බස්නාහිර පළාත් දේශීය වෛද්‍ය ඇමැති ජගත් අංගගේ මහතාගේ උපදෙස් පරිදි වෛද්‍ය නිලුක්ෂි ප්‍රනාන්දු අනුස්මරණ පදනම සහ ෂොන්ටා ක්ලබ් යන ආයතන මඟින් තවත් ආයතන කීපයක අනුග්‍රහය ඇතිව මෙසේ ආරම්භ කෙරුණේ මවු ළදරු ඒකකය, මවුකිරි කළමනාකරණ ආයතනය සහ මිතුරු පියස යන ඒකක තුනය.ළදරු මව් ඒකකය මඟින් අලුත ඉපදුන ළදරුවන් සහ මවුවරුන් අතර සම්බන්ධය දැඩි කිරීම, ළදරුවන්ට මවුකිරි දීම කළමනාකරණය කර නිසි පරිදි මවුකිරි දීම සහ පවුල්වල ගැටලු සමථයට පත්කිරීම සඳහා උපදෙස් ලබාදෙන මිතුරු පියස යන ඒකකය එම නව ඒකක තුනය.එම ආයතන ආරම්භ කිරීමේදී බස්නාහිර පළාතේ දේශීය වෛද්‍ය හා සෞඛ්‍ය අමාත්‍ය ජගත් අංගගේ මහතා මෙසේ කීවේය.මෙදින ආරම්භ කළ නව ඒකක මඟින් ළදරුවන් ඇතිදැඩි කිරීම සඳහා මවුවරුන්ට උපදෙස් දෙනවා. නියම ආකාරයට ළදරුවාට පෝෂ්‍යදායී විදියට මවුකිරි දීමට උපදෙස් දෙනවා.බස්නාහිර පළාතේ සෞඛ්‍ය සේවා අධ්‍යක්ෂක දොස්තර අමල් හර්ෂ ද සිල්වා, - ලංකාවේ මෙවැනි ආයතන දාසයක් තිබෙනවා. මේ දාහත්වැනි ආයතනයයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s1307111</link>
    <topic>රගර් අභිවෘද්ධියට ඇමැතිගෙන් මිලියන 25ක්</topic>
    <author>ෆවුස් මොහොමඩ්</author>
    <content>දේශීය රගර් ක්‍රීඩාවේ අභිවෘද්ධිය වෙනුවෙන් ශ්‍රී ලංකා රගර් සංගමය මගින් ක්‍රියාත්මක කිරීමට නියමිත දිගු කාලීන වැඩ පිළිවෙළ සාර්ථක කරගැනීමට ක්‍රීඩා අමාත්‍යංශයෙන් මේ වසරේ දී රුපියල් මිලියන 25ක මුදලක් ලබාදීමට තීරණය කළ බව ක්‍රීඩා ඇමැති මහින්දානන්ද අලුත්ගමගේ මහතා ප්‍රකාශ කළේය.ඉදිරියේ දී රගර් සංගමය හා ඒකාබද්ධ ක්‍රීඩාවේ උන්නතිය වෙනුවෙන් විශාල කාර්ය භාරයක් ක්‍රීඩා අමාත්‍යංශය මගින් සිදුකිරීමට පියවර ගෙන ඇතැයි ද ඇමැතිවරයා සඳහන් කළේය.ඔහු මේ බව කියා සිටියේ දේශීය රගර් ක්‍රීඩාවේ අනාගත සැලසුම් සම්බන්ධව පෙරේදා ඔලිම්පික් නිවහනේ පැවැති මාධ්‍ය දැනුවත් කිරීමේ හමුවේදීය. කලක් නාගරික ප්‍රදේශවල ක්‍රීඩා සමාජ 8කට හා පාසල් 100කට පමණක් සීමාවී තිබූ රගර් ක්‍රීඩාව මේ වනවිට ග්‍රාමීය මට්ටම දක්වා ව්‍යාප්තවී ඇතැයි ද අලුත්ගමගේ මහතා කීවේය.'මීට කළින් ක්‍රිඩා සමාජ 8ක් හා පාසල් 100කට ආසන්න සංඛ්‍යාවකට පමණයි රගර් ක්‍රීඩාව සීමාවී තිබුණේ. ඒත් ‍මේ වනවිට තවත් ක්‍රීඩා සමාජයක් මහනුවර දිස්ත්‍රික්කයෙන් බිහිවී තිබෙනවා.ඉදිරියේදී යාපනය හා කුරුණෑගල දිස්ත්‍රික් කේන්ද්‍ර කරමින් නව ක්‍රීඩා සමාජ 2ක් බිහි කිරීමට අපි පියවර ගන්නවා. ඒ වගේම අධ්‍යාපන අමාත්‍යංශය හා එක්ව රගර් ක්‍රීඩාව පාසල් 500කට පමණ ව්‍යාප්ත කිරීමට කටයුතු කරනවා.' අලුත්ගමගේ මහතා සඳහන් කළේය.දිස්ත්‍රික්ක 25ට රගර් ක්‍රීඩා සමාජ 25ක් බිහිකිරීමට ඉදිරියේ දී කටයුතු කරන බව ඔහු කීවේය. වර්තමානය වනවිට මෙරට රගර් ක්‍රීඩාවේ විශාල වර්ධනයක් දක්නට ලැබෙන බවත්, එය වෘත්තීමය තත්ත්වයකට පත්වී ඇති බවත් ඇමැතිවරයා පැවැසීය.'අන්තර් ජාතික තලයේ ජයග්‍රහණ ලබාගන්න පුළුවන් ක්‍රීඩා අංශ 5ක් අපි මේ වනවිට හඳුනාගෙන තිබෙනවා. රගර් ක්‍රීඩාව ඉන් එකක්. රගර් සංගමය වසරකට රුපියල් මිලියන 150-200ක් පමණ වියදම් කරමින් දේශීය රගර් ක්‍රීඩාව අන්තර් ජාතික මට්ටම දක්වා දියුණු කිරීමට කටයුතු කරමින් සිටිනවා.ඊට ක්‍රීඩා අමාත්‍යංශයේ පූර්ණ සහයෝගය ලබා‍දෙනවා. ඉදිරියේ දී ශ්‍රී ලංකා රගර් කණ්ඩායමට විදේශීය ක්‍රීඩකයන් තුන්දෙනෙක් ඇතුළත් කරගැනීමට රගර් සංගමය අපෙන් ඉල්ලා සිටියා. ඒ සඳහා අනුමැතිය ලබාදීමට අපි බලාපොරොත්තු වෙනවා.' ක්‍රීඩා ඇමැතිවරයා කීවේය.රගර් ක්‍රීඩාවේ අනාගත සැලසුම් සාර්ථක කරගැනීමට විදේශීය පුහුණුකරුවන් හා ප්‍රධාන විධායක නිලධාරියකුගේ සහාය ලබාගැනීමට රගර් සංගමය පියවර ගෙන තිබෙනවා.ඒ අනුව ඉදිරියේදී ආසියාවේ අංක එකේ රගර් කණ්ඩායම බවට පත්වීමට අපිට හැකිවේවි.' යැයි අලුත්ගමගේ මහතා විශ්වාසය පළකළේය.දේශීය රගර් ක්‍රීඩාවේ දියුණුවට කාල්ටන් සෙවන්ස් තරගාවලිය විශාල පිටිවහලක් වූ බව ඔහු කීවේය.'ක්‍රීඩාව ඉදිරියට ගෙන යාමට කාල්ටන් සෙවන්ස් තරගාවලිය විශාල ශක්තියක් වුණා. විදේශ ක්‍රීඩකයන් හා එකට ක්‍රීඩා කිරීමට අපේ ක්‍රීඩකයන්ට ඒ තරගාවලියෙන් අවස්ථාව උදාවී තිබෙනවා.එය අනාගතයේ අන්තර් ජාතික මට්ටමේ තරගවලදී කැපී පෙනෙන දස්කම් දැක්වීමට ශ්‍රී ලංකා කණ්ඩායමට විශාල පහසුවක් වේවි.' අලුත්ගමගේ මහතා කීවේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s1307112</link>
    <topic>ඉන්දියා-ශ්‍රී ලංකා අවසන් තරගය අද</topic>
    <author/>
    <content>බටහිර ඉන්දියා කොදෙව් දූපත් හි පැවැත්වෙන තුන්කොන් එක්දින ක්‍රිකට් තරගාවලියේ ශ්‍රී ලංකාව සහ ඉන්දියාව අතර අවසන් මහා තරගය අද (11) ට්‍රිනිඩ්‍රෑඩ් හි ක්වින්ස් පාක්හි දී පැවැත්වේ.ඉන්දියාව අවසන් තරගයට සුදුසුකම් ලබාගත්තේ ශ්‍රී ලංකාව සමග පෙරේදා පැවැති තීරණාත්මක තරගය ලකුණු 81කින් ජයගනිමිණි. ඉන්දීය පිල විරාට් කෝලිගේ නායකත්වය යටතේ අවසන් මහා තරගයකට එක්වන ප්‍රථම අවස්ථාව මෙය වේ.ශ්‍රී ලංකා කණ්ඩායම මේ තරගය පරාජය වුවත් ප්‍රසාද ලකුණු 9ක් ලබාගනිමින් ශූද්ධ ලකුණු වේගය අනුව අවසන් තරගයට පැමිණි අතර සත්කාරක කොදෙව් පිල ප්‍රසාද ලකුණු 9ක් ලබා සිටියද ලකුණු ලබාගැනීමේ ශූද්ධ ලකුණු වේගය පහළ මට්ටමක තිබු බැවින් තරගාවලියෙන් ඉවතට විසිවිය.පෙරේදා පැවැති තරගයේ කාසියේ වාසිය දිනාගත් ශ්‍රී ලංකා පිලේ නායක ඇන්ජලෝ මැතිව්ස් පළමුව පන්දුවට පහරදීමේ අවස්ථාව ඉන්දියාවට ලබාදුන්නේය.ඉන්දීය ඉනිමේ ඕවර 29වැනි ඕවර අවසානයේ වර්ෂාවෙන් බාධාවීම නිසා තරගය තාවකාලිකව අත්හිටුවීමට සිදුවිය.ඒ වනවිට නොදැවී පිටියේ රැදී සිටි රෝහිත් ශර්මා ලකුණු 48ක් සහ සුරේෂ් රයිනා ලකුණු 4ක් ලබාගෙන සිටි අතර ලකුණු පුවරුව කඩුලු 3කට 119ක් ලෙස සටහන් විය.පන්දු 83කට මුහුණදුන් ශර්මා හත‍රේ පහර 2ක් සහ හයේ පහරක් එල්ල කර තිබිණි.පළමු කඩුල්ල ලෙස ලකුණු 15ක් ලබාසිටි ශිකාර් ධවාන් පිටියෙන් ඉවත් කිරීමට මැතිව්ස් සමත්විය. ‍රෝහිත් ශර්මා සමග දෙවැනි කඩුල්ලට එක්වු නායක විරාට්කෝලී ලකුණු 49ක සබඳතාවක් ගොඩනැගු අතර මුළු ලකුණු 76 කෝලි (31) රංගන හේරත්ගේ පන්දුවක් හමුවේ කඩුල්ල මුවා කිරීමේ වරදට හසුව දැවී ගියේය.රංගන හේරත් කඩුලු 2ක් හා ඇන්ජලෝ මැතිව්ස් එක් කඩුල්ලක් බිඳ හෙලීමට සමත්විය.යළි තරගය ආරම්භ කිරීමට ප්‍රමාද වු බැවින් ඉන්දීය ඉනිම අත්හිටවු අතර ඩක්වර්ත් ලුවිස් න්‍යාය අනුව ශ්‍රී ලංකා පිලට තරගය ජයගැනීමට ඕවර 26කදී ලකුණු 178ක ඉලක්කයක් හිමිවිය.විශිෂ්ට පන්දු යැවීමක නිතරවු බුවනේෂ්වර් කුමාර් ප්‍රමුඛ ඉන්දීය පන්දු යවනන් හමුවේ ශ්‍රී ලංකා පිලේ සියළුම ක්‍රීඩකයන් දැවී ලබාගත හැකිවුයේ ලකුණු 96ක් පමණි.ශ්‍රී ලංකා ඉනිමේ පළමු කඩුල්ල මුළු ලකුණු 14දී බිඳ වැටිණි. ඉන්දියාට එරෙහිව පැවැති පෙර තරගයේදී විශිෂ්ට ඉනිමක් ක්‍රීඩා කළ උපුල් තරංගට ලබාගත හැකි වුයේ ලකුණු 6ක් පමණි.බුවනේශ්වර් ක්‍රියාත්මක කළ තෙවැනි ඕවරයේ පළමු පන්දුවෙන් තරංග දැවී ගිය අතර දෙවැනි පන්දුවෙන් කුමාර් සංගක්කාර කඩුල්ල මුවා කිරීමේ වරදට හසුකර ගත්තේය.ශ්‍රී ලංකා පිල ඕවර 10 අවසානයේ කඩුලු 4ක් බිඳ වැටී ලබාගෙන සිටියේ ලකුණු 40ක් පමණි. ඉනිමේ වැඩිම ලකුණුලාභියා වු උපනායක දිනේෂ් චන්දිමාල් පන්දු 54කදී හයේ පහරක් සහ හතරේ පහරක් සමගින් ලකුණු 26ක් රැස් කළේය.තරගයේ වීරයා ලෙස නම් කළ බුවනේෂ්වර් ඕවර 6ක් ක්‍රියාත්මක කරමින් නිලකුණු ඕවරයක් සමගින් ලකුණු 8කට කඩුලු 4ක් දවාගත්තේය. ඉෂාන්ත් ශර්මා හා රවින්ද්‍ර ජඩේජාද කඩුලු 2 බැගින් බිඳ දැමුවේය.ඉන්දියාව-119/3යි (ඕවර 29) රෝහිත් ශර්මා නොදැවී 48, විරාට් කෝලි 31ශ්‍රී ලංකාව-96 සියල්ලන් දැවී (ඕවර 24.4) දිනේෂ් චන්දිමාල් 26 (බුවනේෂ්වර් කුමාර් 8/4).</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s1307113</link>
    <topic>වෙස්ලි-ත්‍රිත්ව අවසන් ගැටුම 14දා</topic>
    <author>ෆවුස් මොහොමඩ්</author>
    <content>වෙස්ලි හා ත්‍රිත්ව විදුහල් කණ්ඩායම් අතර අන්තර් පාසල් අවුරුදු 20න් පහළ මයිලෝ ජනාධිපති කුසලාන පිළිමලුන් පිටුදැකීමේ රගර් තරගාවලියේ අවසන් මහා තරගය මේ මස 14වැනිදා රාජකීය විදුහල් ක්‍රීඩා සංකීර්ණයේ දී පැවැත්වේ.ශ්‍රී ලංකා පාසල් රගර් සංගමය මෙහෙයවනු ලබන ‍මේ තරගාවලියේ අවසන් මහා තරගයට වෙස්ලි විදුහල් කණ්ඩායම සුදුසුකම් ලැබුවේ වසර 8කට පසු වීම විශේෂත්වයකි.අවසන් පූර්ව වටයේ දී ලීග් තරගාවලියේ ශූරතාව දිනූ අපරාජිත ධර්මරාජ විදුහල් පිල ලකුණු 22-13ක් ලෙස පරාජය කිරීමට වෙස්ලි ක්‍රීඩකයෝ සමත්වූහ.තරගයේ පළමු භාගය නිමාවනවිට ලකුණු 19-5ක් ලෙස පෙරමුණ ගත් වෙස්ලි විදුහල් පිල ගෝල් 2ක්, උත්සාහක දිනුමක් හා දඬුවම් පහරක් මගින් ලකුණු රැස් කළ අතර ධර්මරාජ විදුහල් පිල රැස් කළේ උත්සාහක දිනුම් 2ක් හා දඬුවම් පහරක් පමණි.ත්‍රිත්ව විදුහල හා සාන්ත පීතර විදුහල අතර පැවැති දෙවැනි අවසන් පූර්ව තරගයෙන් ලකුණු 40-37ක තියුණු ජයක් වාර්තා කිරීමට ත්‍රිත්ව විදුහල් පිල සමත්විය.තරගයේ පළමු භාගය නිමාවනවිට ලකුණු 23-20ක් ලෙස සාන්ත පීතර විදුහල් පිල ‍ඉදිරියෙන් සිටිය ද දෙවැනි භාගයේ දී ආක්‍රමණශීලී ක්‍රීඩා රටාවක නිරතවූ ත්‍රිත්ව විදුහල් කණ්ඩායම ජයග්‍රහණය අත්කර ගත්තේය.ගෝල් 4ක්, ඩ්‍රොප් ගෝලයක් හා දඬුවම් පහර 3ක් ත්‍රිත්ව විදුහල් ලකුණු සංඛ්‍යාවට ඇතුලත් වූ අතර සාන්ත පීතර විදුහල් පිල ගෝල් 3ක්, උත්සාහක දිනුම් 2ක් හා දඬුවම් පහර 2ක් වාර්තා කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s1307114</link>
    <topic>ආරක්ෂක සේනා කුසලානය යංග් ස්ටාර් පිල දිනයි</topic>
    <author>එරාවුර් සමූහ මඩකලපුව සමූහ</author>
    <content>ශ්‍රී ලංකා යුද හමුදාව සංවිධාන කළ ආරක්ෂක සේනා ආඥාපති අභියෝගතා කුසලාන පාපන්දු තරගාවලියේ ශූරතාව හිමිකර ගැනීමට එරාවුර් යංග් ස්ටාර් ක්‍රීඩා සමාජය සමත්විය.කණ්ඩායම් 12කගේ සහභාගිත්වයෙන් මඩකලපුව කල්ලඩි ශිවානන්ද විද්‍යාලයීය ක්‍රීඩාංගණයේ පැවැති තරගාවලියේ අවසන් තරගයට යංග් ස්ටාර් කණ්ඩායම සමග වාකරේ ග්‍රීන් ස්ටාර් කණ්ඩායම සුදුසුකම් ලබාගත්තේය.ග්‍රීන් ස්ටාර් කණ්ඩායම එම තරගයේදී ගෝල් 2-1ක් ලෙස පරාජයට පත්විය.තරගාවලියේ ජය සංකේත ප්‍රදානය සඳහා නැඟෙනහිර ආඥාපති මේජර් ජෙනරාල් ලාල් පෙ‍රේරා, එරාවුර් නගර සභා සභාපති අලිසාහිර් මව්ලානා හා නැඟෙනහිර විශ්වවිද්‍යාලයේ උපකුලපති ආචාර්ය කේ.ගෝබින්ද රාජා යන මහත්වරුන් ඇතුළු පිරිසක් සහභාගිවුහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s1307115</link>
    <topic>වලවේ සුපර් ක්‍රොස් ශූරතාව ගයාන්ට</topic>
    <author>ප්‍රියාන් ද සිල්වා මාතර ක්‍රීඩා</author>
    <content>වලවේ සුපර් ක්‍රොස් ධාවන තරගාවලියේ විවෘත යතුරු පැදි අංශයේ ශූරතාව දිනා ගැනීමට සුපිරි යතුරුපැදි ශූරයා වන ගයාන් සඳරුවන් සමත්විය.පසුගිය දෙවසරේදී යතුරුපැදි ශූරයා වු ශෙහාන් අධිකාරි සමග දැඩි සටනක නිරතවූ ගයාන් ඔහුට ප්‍රබල අභියෝගයක් එල්ල කරමින් සුපිරි යතුරුපැදි ධාවන ඉසව් 3කින් තරග 2කම ජය හිමිකරගත්තේය.සෙවණගල ක්‍රාෆ්ස්මන් ධාවන පථයේදී පසුගියදා පැවැති මේ තරගාවලියේ යතුරු පැදි තරග අංශයේ නිහාල් විජේරත්න, රුමිෂ බුල්ජන්ස්, උදික ශ්‍රීමාල් ‍මලවිගේ, සමීර ප්‍රේමරත්න, ශෙහාන් අධිකාරී සහ දහහතර හැවිරිදි ජැක්ස් ගුණවර්ධන දස්කම් දැක්වුහ.මෝටර් රථ තරග අංශයේ දී කැපී පෙනෙන දස්කම් දැක්වීමට අෂාන් සිල්වා සමත්විය.ශ්‍රී ලංකා යතුරු පැදි සංගමය එක්ව ශ්‍රී ලංකා යුද හමුදා යාන්ත්‍රික සහ විදුලි ඉන්ජිනේරු බලකාය මේ තරගාවලිය සංවිධානය කළේ තෙවැනි වරටය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s1307116</link>
    <topic>වේල්ස් කුමර ජය ගනී</topic>
    <author>ඩිල්වින් මෙන්ඩිස් මොරටුව ක්‍රීඩා</author>
    <content>අන්තර් පාසල් අවුරුදු 17න් පහළ පළමු පෙළ ක්‍රිකට් තරගාවලියේ තර්ස්ටන් විදුහල සමග පැවැති තරගයෙන් කඩුලු 3ක ජයක් වාර්තා කිරීමට මොරටුව වේල්ස් කුමර විදුහල් කණ්ඩායම සමත්විය.මොරටුවේදී පසුගියදා පැවැති තරගයේ පළමුව පන්දුවට පහරදුන් තර්ස්ටන් විදුහල ලකුණු 186ක් රැස්කළ අතර කඩුලු 7ක් දැවී තිබියදී නියමිත ඉලක්කය සපුරාලීමට වේල්ස් කුමර පිලට හැකිවිය.තර්ස්ටන්-186 චරන නානායක්කාර 75, අයි.වීරරත්න 38 (සෙනාල් ද සිල්වා 46/) ‍වේල්ස් කුමර-187/7 කසුන් ප්‍රනාන්දු 45 (චරන නානායක්කාර 40/3)මොරටුවට ලකුණු 14ක ජයක්ආනන්ද විදුහල සමග පැවැති 17න් පහළ තරගයෙන් ලකුණු 14ක ජයක් වාර්තා කිරීමට මොරටු විදුහල සමත්විය.පළමුව පන්දුවට පහරදුන් මොරටු විදුහල ඕවර 40කදී ලකුණු 125ක් රැස්කළ අතර පිළිතුරු ලෙස ආනන්ද විදුහලට ඕවර 36කදී සියල්ලන් දැවී ලබාගත හැකිවුයේ ලකුණු 111ක් පමණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s1307117</link>
    <topic>17න් පහළ ක්‍රිකට් නායකත්වය රාජකීය විදුහලේ චාමිකට</topic>
    <author/>
    <content>අගෝස්තු මස 9 සිට 25 දක්වා එංගලන්තයේ තරග සංචාරයක යෙදීමට නියමිත ශ්‍රී ලංකා වයස අවුරුදු 17න් පහළ ක්‍රිකට් කණ්ඩායමේ නායකයා ලෙස කොළඹ රාජකීය විදුහලේ චාමික කරුණාරත්න නම් කර තිබේ.උප නායකත්වය පැවරී ඇත්තේ පානදුර රාජකීය විදුහලේ මාධව නිමේෂ් ට ය.එම සංචාරයට සහභාගි වන පහළොස් දෙනාගේ සංචිතය මෙසේය.චාමික කරුණාරත්න (නායක), මාධව නිමේෂ් (උපනායක), චරිත් අසලංක (ගාල්ල රිච්මන්ඩ්), නිසල ෆ්‍රැන්සිස්කෝ (කොළඹ ආනන්ද), ලසිත් ලක්ෂාන් (මාතර සාන්ත තෝමස්), අවිශ්ක ප්‍රනාන්දු (මොරටුව සාන්ත සෙබස්තියන්), සිත්තර අර ගිම්හාන – කඩුලු රකින්නා (ගාල්ල රිච්මන්ඩ්), කවින් බණ්ඩාර (කොළඹ ඩී.එස්.සේනානායක), සහන් ආරච්චිගේ (කොළඹ ආනන්ද), කේශාන් විජේරත්න (කුරුණෑගල මලියදේව), අසිත මදුශංක (කටුනේරිය සාන්ත සෙබස්තියන්), ඩී.ඒ.පී.එල්.සෝමවීර (කුරුණෑගල මලියදේව ආදර්ශ පාසල), ආර්.සෙයර් (මහනුවර ත්‍රිත්ව), තිලාන් නිමේෂ් (මොරටුව වේල්ස් කුමර), රවිඳු තිලකරත්න (ගල්කිස්ස සාන්ත තෝමස්).අතිරේක ක්‍රීඩකයන් : එස්.මුතාලිප් (කොළඹ ඩී.එස්.සේනානායක), තරිඳු හසන්ත (ගල්කිස්ස සාන්ත තෝමස්), ෂෙනාල් ද සිල්වා (මොරටුව වේල්ස් කුමර), පී.දුවරක සෙලාන් (යාපනය සාන්ත ජෝසප්), ලක්කන ජයසේකර (කොළඹ ආනන්ද)..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s1307118</link>
    <topic>අනුරාධපුර වොලිබෝල් ජය දිලෙන තරුට</topic>
    <author>අනුරාධපුර උතුරු විශේෂ</author>
    <content>අනුරාධපුර දිස්ත්‍රික් කණ්ඩායම් අතර පැවැති වොලිබෝල් තරගාවලියේ ශූරතාව හිමිකර ගැනීමට ගල්වඩුවාගම දිලෙනතරු කණ්ඩායම සමත්විය.විදුලි ආලෝක දහරා මධ්‍යයේ පසුගියදා දිලෙනතරු ක්‍රීඩාංගණයේදී පැවැති අවසන් තරගයේදී දිලෙනතරු කණ්ඩායම හමුවේ කොහොඹගස්කඩ පිල 2-0ක් ලෙස පරාජයට පත්විය.කණ්ඩායම් 22ක් එක්වු තරගාවලිය සාම්ප්‍රදායික කර්මාන්ත හා කුඩා ව්‍යවසාය සංවර්ධන නි.ඇමැති වීරකුමාර දිසානායක මහතාගේ අනුග්‍රහයෙන් උතුරු මැද පළාත් සභා මන්ත්‍රී පී.බී.කුමාර මහතාගේ ප්‍රධානත්වයෙන් පැවැත්විණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s1307119</link>
    <topic>රාජ්‍ය සේවා ක්‍රිකට් 20-21</topic>
    <author/>
    <content>ශ්‍රී ලංකා ආගමන හා විගමන සුභ සාධක සංගමය සංවිධාන කරන බස්නාහිර පළාත් රාජ්‍ය ‍සේවා සැහැල්ලු පන්දු සය සාමාජික ක්‍රිකට් තරගාවලිය මේ මස 20-21 දෙදින බොරැල්ල පී.සරවනමුත්තු ක්‍රීඩාංගණයේදී පැවැත්වේ.පසුගිය 14-15 පැවැත්වීමට නියමිතව තිබු මේ තරගාවලිය අයහපත් කාලගුණය හේතුවෙන් ඒ දිනවල නොපැවැත්වීමට සංවිධායකයෝ තීරණය කර තිබුණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s13071110</link>
    <topic>ආබාධිතවූවන්ට වොලිබෝල් වැඩමුළුවක්</topic>
    <author/>
    <content>ශ්‍රී ලංකා ආබාධිතවුවන් සඳහා වු ජාතික වොලිබෝල් සම්මේලනය සංවිධාන කරන වැඩමුළුව හෙට (12) පෙ.ව 10.00ට ඉබ්බාගමුව ගුරු සංවර්ධන ඒකකයේදී පැවැත්වේ.කුරුණෑගල මල්ලවපිටිය සාමෝදය විදුහල් ගෘහස්ත ක්‍රීඩාංගණයේදී ලෝක ශූරතා වොලිබෝල් ලෝකඩ පදක්කම්ලාභීන් හා ආසියාතික වාඩි වී සිට ක්‍රීඩා කිරීමේ ජාතික කණ්ඩායමේ ක්‍රීඩක ක්‍රීඩිකාවන්ගේ ප්‍රදර්ශන තරග දෙකක් 13දා පෙ.ව 10.00ට පැවැත්වීමට නියමිතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s13071111</link>
    <topic>ලංකා බැංකු ක්‍රීඩා 13දා</topic>
    <author/>
    <content>ලංකා බැංකු ක්‍රීඩා සමාජය සංවිධාන කරන ලංකා බැංකු අන්තර් පළාත් මලල ක්‍රීඩා උළෙල මේ මස 13 වැනිදා පෙ.ව.8.30 සිට සුගතදාස ක්‍රීඩාංගණයේදී පැවැත්වේ.ක්‍රීඩා උළෙලේ ප්‍රධාන ආරාධිතයා ලෙස ලංකා බැංකුවේ මහා කළමනාකරු ඩී.එම්.ගුණසේකර මහතා සහභාගී වන අතර මේ සඳහා ක්‍රීඩක ක්‍රීඩිකාවන් දහසකට අධික සංඛ්‍යාවක් එක්වීමට නියමිතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s13071112</link>
    <topic>ෆුට්සාල් පාපන්දු මහනුවර දී</topic>
    <author>මහනුවර ක්‍රීඩා විශේෂ</author>
    <content>ශ්‍රී ලංකා පාපන්දු සම්මේලනය මෙහෙයවන එක් පිලකට පස්දෙනා බැගින් වු ෆුට්සාල් පාපන්දු තරගාවලිය මේ මස 13වැනිදා මහනුවර බෝගම්බර ක්‍රීඩා පිටියේදී පැවැත්වේ.තරගාවලියට මහනුවර, මාතලේ, නාවලපිටිය සහ නුවරඑළිය ප්‍රදේශ නියෝජනය කරමින් පිරිමි කණ්ඩායම් 26ක් සහ කාන්තා කණ්ඩායම් 6ක් සහභාගී වෙති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=s13071113</link>
    <topic>දහවැනි සමස්ත ලංකා වදෝකායි කරාතේ ශූරතාවලිය  </topic>
    <author/>
    <content> .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=f1307111</link>
    <topic>පොහොර හිඟයේ යට කතාව</topic>
    <author>රාම්</author>
    <content>විශේෂයෙන්ම තරුණ ගොවි ජනතාව රඳවා ගැනීමට නම් එය ලාභදායී කටයුත්තක් විය යුතුයි. මේ නිසා නිෂ්පාදන වියදම අඩු මට්ටමක තබාගත යුතු වෙනවා. එසේම තැරැව්කාරයන්ගේ මැදිහත් වීමකින් තොරව ගොවියාට ඔරොත්තු දෙන මට්ටමක වී මිල තබා ගත යුතුයි. රාජ්‍ය අනුග්‍රහය අවශ්‍ය වන්නේ මෙහිදීයි. රාජ්‍ය අනුග්‍රහයෙන් තොරව වී අස්වැන්න, නිෂ්පාදන වියදම හා වෙළෙඳ පොළ රැකගෙන ගොවියාට සිය කර්මාන්තයේ දිගටම රැඳී සිටීම අපහසු කාර්යයක්.වැඩිවන ජනගහනයට ආහාර සැපයීම සඳහා වැඩි අස්වැන්නක් ලබා ගත යුතු වෙනවා. එ් සඳහා කොම්පෝස්ට් පොහොර පමණක් ප්‍රමාණවත් වන්නේ නැහැ. ඉඩම් සීමා සහිත වන නිසා අස්වැන්න වැඩිකර ගතයුතු වෙනවා. රසායනික පොහොර භාවිතයට එන්නේ මීට පිළියමක් වශයෙන්.වී ඇතුළු බවභෝග සඳහා රසායනික පොහොර භාවිතයෙන් තොරව වැඩි පලදාවක් සම්බන්ධයෙන් විවිධ ව්‍යාපෘති ඉදිරිපත් කළ හැකියි. එසේම සම්පූර්ණයෙන්ම රසායනික පොහොර භාවිතයෙන් තොර වගාවන් ගැන හා එමඟින් ළඟා කර ගනු ලැබූ අතීත ශ්‍රී විභූතියක් ගැන ආකර්ෂණීය කතා ඉදිරිපත් කළ හැකියි.එහෙත් වත්මන් මහ පොළොවේ යථාර්ථය මීට වඩා වෙනස්. වැඩිවන ජනගහනයට අඛණ්ඩ ආහාර සැපයුමක් සඳහා පොහොර භාවිතයේ වෙනසක් කළ යුතු වෙනවා. එසේම ගොවි ජනතාව කෘෂිකර්මය තුළ රඳවා ගැනීමට නම් අස්වැන්න වැඩි කළ යුතු වෙනවා. ඊට අවැසි ක්‍රමවේද සොයා ගත යුතුයි.මේ සඳහා හොඳ බීජ වර්ග හා වාරි පහසුකම්වලට අමතරව පොහොර භාවිතය ද වැදගත්. මෙහිදී කොම්පෝස්ට් පොහොර වැඩි වශයෙන් යොදවා ලබාගන්නා අස්වනුවලට වඩා රසායනික පොහොර ස්වල්පයක් හෝ කොම්පෝස්ට් මිශ්‍රණයකට එකතු කළොත් වැඩි අස්වැන්නක් ලබාගත හැකියි.එසේම කොම්පෝස්ට් පොහොර නිෂ්පාදනය සඳහා වැය වන කාලය හා යොදාගන්නා අමුද්‍රව්‍යට වඩා රසායනික පොහොර භාවිතය ලෙහෙසියි පහසුයි. මින් කොම්පෝස්ට් පොහොර භාවිතයේ වටිනාකම හා අවශ්‍යතාවයේ අඩුවක් වන්නේ නැහැ. එසේම එය කාලීන අවශ්‍යතාවයෙන් බැහැර වන්නේද නැහැ.රසායනික නොවන පොහොර භාවිතයෙන් සකස් කර ගනු ලබන සහල් ඇතුළු එළවළු හා පලතුරු වෙනුවෙන් ඉහළ මිලක්, ඉහළ අගයක් හා වැඩි ඉල්ලූමක් ලෝකයේ ඕනෑම තැනක දක්නට ලැබෙනවා.මේ අංශ දෙකේම (රසායනික හා රසායනික නොවන පොහොර භාවිතයේ) සමබරතාවයක් පවත්වාගෙන යාමට හැකිනම් එය ශ්‍රි ලංකාව වැනි රටකට අතිශයින්ම වැදගත්. විශේෂයෙන්ම රටවැසියාගේ සෞඛ්‍ය පැත්තෙන් ඉතා වැදගත්. මේ වන විට රජ රට පමණක් නොව කුරුණෑගල දිස්ත්‍රික්කයේ රජරටට මායිම් වූ හා බදුල්ලේ වියලුව වැනි ප්‍රදේශවල සීග්‍රයෙන් පැතිරී යන වකුගඩු රෝගය අධික රසායනික භාවිතයේ ද ප්‍රතිඵලයක්.මේ පිළිබඳව කරන ලද සමීක්ෂණයේදී ආසනික් සාංද්‍රාවන හා රසායනික පොහොර භාවිතය ද එක් හේතුවක් බවයි වාර්තා වෙන්නේ. සමහර පවුල්වල මව, පියා දෙදෙනාම වකුගඩු රෝගයෙන් මිය ගිහින්.අපට රට තුළ රසායනික පොහොර භාවිතය ගැන කතා කිරීමට සිදු වී තිබෙන්නේ මෙවන් පසුබිමක. ශ්‍රි ලංකාව විධිමත්ව රසායනික පොහොර භාවිතයට යොමු වන්නේ 1950 සිට. 1960 වන විට සහන මිලට රසායනික පොහොර සැපයීම කෙරෙහි රජයේ අවධානය යොමු වුණා.1960 සිට රජය පොහොර සහනාධාරය හඳුන්වා දෙනවා. ජාත්‍යන්තර මිල ගණන්වලට අනුව විටින් විට සංශෝධනය වන මෙම පොහොර සහනාධාර වැඩ සටහන සම්පූර්ණයෙන්ම අහෝසි වන්නේ 1990දී. 1990දී දැඩි ලෝක බැංකු බලපෑම මීට හේතු වූ බවයි පැවසෙන්නේ.1960දී වී වගාව සඳහා රසායනික පොහොර භාවිතය මෙ. ටො. 20,000ක් ලෙසයි වාර්තා වෙන්නේ. එය 1994 වන විට 13 ගුණයකින් වැඩි දියුණු වී පොහොර මෙ. ටොන් 2,70,000ක් ලෙස එ් යුගයේ හැටියට වාර්තාගත ඉලක්කයකට ළඟා වෙනවා.1990 ඉවත් කර ගන්නා ලද පොහොර සහනාධාර වැඩ පිළිවෙළ නැවත ඇරඹෙන්නේ 1994 පසුවයි. විශේෂයෙන්ම 1980වේ දශකයේ සිටම වැඩි දියුණු කරන ලද වී ප්‍රභේද, වල් නාශක, කෘමිනාශක හා රසායනික පොහොර වී වගාවේ අනිවාර්ය අගයක් වන අතර එළවළු ඇතුළු අනෙක් වගාවන්ටද විශේෂයෙන්ම රසායනික පොහොර ව්‍යාප්ත වීමට පටන්ගෙන තිබුණා. මේ සමඟම ගොවි ජනතාව වෙනුවෙන් විවිධ ණය වැඩ සටහන් ක්‍රියාත්මක වීමට පටන් ගත්තා.වැඩි වන ජනගහනයේ ඉල්ලූමට සාපේක්ෂව වී වගාවෙන් වැඩි අස්වැන්නක් බලාපොරොත්තු වීමෙන් තොරව සහල්වලින් රට ස්වයංපෝෂිත කිරීමේ ඉලක්කයට යා නොහැකි බව අමුතුවෙන් කිව යුතු නැහැ.කෘමි නාශක, වැඩි දියුණු කරන ලද වී වර්ග රසායනික පොහොර භාවිතයෙන් තොරව එම ඉලක්කය ජයගත නොහැකි වීමද සත්‍යයක්. එසේම ශ්‍රි ලංකාවට වී වගාවෙන් ඉවත් වෙන්නත් බැහැ. වී වගාව ප්‍රමුඛ ආහාර රටාවකට අප හුරු පුරුදු වී සිටන්නේ ශතවර්ෂ ගණනාවක සිට.මේ නිසා ”වී” මඟින් නිෂ්පාදිත ”බත” අපේ ජන ජීවිතයට ජීරණය වී තිබෙන්නේ කිසි ලෙසකින් වත් වෙනස් වීමට නොහැකි අයුරින්. මේ සියල්ලට අමතරව වී වගාව තුළ විශේෂයෙන්ම තරුණ ගොවි ජනතාව රඳවා ගැනීමට නම් එය ලාභදායී කටයුත්තක් විය යුතුයි. මේ නිසා නිෂ්පාදන වියදම අඩු මට්ටමක තබාගත යුතු වෙනවා. එසේම තැරැව්කාරයන්ගේ මැදිහත් වීමකින් තොරව ගොවියාට ඔරොත්තු දෙන මට්ටමක වී මිල තබා ගත යුතුයි.රාජ්‍ය අනුග්‍රහය අවශ්‍ය වන්නේ මෙහිදීයි. රාජ්‍ය අනුග්‍රහයෙන් තොරව වී අස්වැන්න, නිෂ්පාදන වියදම හා වෙළෙඳ පොළ රැකගෙන ගොවියාට සිය කර්මාන්ත ෙය් දිගටම රැඳී සිටීම අපහසු කාර්යයක්.රු. 350/=ට පොහොර හොණ්ඩරයක් ඉතා සහන මිලට සැපයෙන පොහොර විප්ලවය ඇරඹෙන්නේ මේ කරුණු සැලකිල්ලට ගෙනයි. එය ක්‍රියාත්මක වන්නේ ජනාධිපති මහින්ද රාජපක්ෂ මහතා ජනාධිපති වීමත් සමඟයි. රු. 350/=ට පොහොර හොණ්ඩරයක් ලබාදීම වනාහී පොහොර ටික නිකම්ම දෙනවා වගෙයි.උදාහරණයක් ලෙස 2009 මිල ගණන්වලට අනුව පොහොර හොණ්ඩරයක සැබෑ මිලෙන් 90%ක් ම දරන්නේ රජයයි. ගොවියාට වැය වන්නේ 10%යි. ලෝක වෙළෙඳ පොළේ වත්මන් මිල ගණන්වලට අනුව වසරකට පොහොර සහනාධාරය වෙනුවෙන් රු. බිලියන 50ක් (මිලියන 50,000ක්) පමණ රජයට වැය කිරීමට රජයට සිදුවෙලා.මෙය දැවැන්ත ආයෝජනයක්. පසුගිය සමයේ පොහොර සහනාධාරය වෙනුවෙන් වැය කළ මුදල මෙසේයි. 2006 - ද. ල. 10696යි. 2007 - ද.ල. 10167යි. 2008 - ද. ල. 24383යි. 2009 - ද. ල. 23118යි. 2010 - ද. ල. 22344යි. 2011 - ද. ල. 36960යි. මෙතරම් විශාල මුදලක් පොහොර සහනාධාරය වෙනුවෙන් රජයක් මඟින් වැය කළ යුගයක් අපට හමුවන්නේ නැහැ.ලංකාවේ රසායනික පොහොර භාවිතය වෙනුවෙන් ප්‍රතිශතයක් වශයෙන් වුවද වැඩිම රාජ්‍ය මැදිහත් වීම දක්නට ලැබෙන්නේ වර්තමානයේ යි. නැතිනම් 2005 පසු යුගයේයි. එය ගොවියා වී ගොවිතැනේ රඳවා ගැනීමටත්, නිෂ්පාදන වියදම අඩු මට්ටමක තබා ගනිමින් අමතරව මුදලක් ගොවියාගේ අතට ලැබෙන මට්ටමක් ඇති වී තිබෙනවා. අද වී ගොවි තැන නිසා ණය වී සියදිවි හානි කර ගැනීම් නැත්තටම නැති වී තිබෙන්නේද පොහොර සහනාධාරය නිසා.එහෙත් ලාබෙට ලැබෙන රසායනික පොහොර නියම මාත්‍රාවට වඩා වැඩියෙන් භාවිතා කිරීමත් පොහොර බෙදා හැරීමේ කළමනාකරණයේ දුර්වලතාද එම කළමනාකරණ විධි ක්‍රම ඔස්සේම සිදු වී තිබෙන මහා පරිමාණ දුෂණ හා අක්‍රමිකතා නිසා ප්‍රධාන ගැටලූ දෙකකට අප මුහුණ දෙමින් සිටිනවා.එකක් රජ රට වකුගඩු ප්‍රශ්නය. කෘමිනාශක හා අසීමාන්තික පොහොර භාවිතය මීට එක් හේතුවක් ලෙසයි හඳුනාගෙන තිබෙන්නේ. දෙවැන්න හොර පාරෙන් පොහොර පෞද්ගලික අංශයට නිකුත් වීම අද ප්‍රශ්නයක් වෙලා. සහනාධාර පොහොර හොණ්ඩරයක් ගොවියාට රු. 7000ක් වන විට වෙළෙඳ පොළේ එය රු. 35000ක් පමණ වෙනවා.මේ නිසා වී වගාවට නිකුත් කරනු ලබන පොහොර වෙනත් බව බෝග සඳහා අලෙවි කිරීමට සහනාධාර පොහොර පෞද්ගලික අංශයට ලැබෙන්නේ හොර පාරකින්. වගාකරණ බිම් ප්‍රමාණය වැඩියෙන් පෙන්නා ඊට අදාළ පොහොර ටික ලබා ගෙන ඉතිරිය හොරපාරෙන් පෞද්ගලික වෙළඳුන්ට නිකුත් කළ හැකියි. එය එක් ක්‍රමයක්. දෙවැන්න යොදන මාත්‍රාව වැඩියෙන් පෙන්වීම තුළින් ද 350/=හේ පොහොර ඊට සාපේක්ෂව ලබා ගත හැකියි.2006 - සිට 2012 දක්වා කළ විශේෂ සමීක්ෂණයකට අනුව පොහොර මෙ. ටොන්. ලක්ෂ 4කට ආසන්න අතිරික්තයක් අදාල ගබඩාවල තිබිය යුතුයි කියලයි වාර්තා වෙන්නේ. මින් 2006 සිට 2008 දක්වා කාලය තුළ ඩොලර් කෝටි 21000ක පෙහොර අතිරික්තයක් තිබිය යුතයැයි පැවසෙනවා. එසේ නොවන්නේ නම් වාර්තා වැර­ැදියි නැතිනම් එම අතිරික්තය හොර පාරෙන් යා යුතුයි. තිබිය යුතු අතිරික්තය පොතේ හැටියට නැහැ කියන්නේ ප්‍රශ්නයක්.වර්තමානයේ පොහොර හිඟයක් ගැන කතා කරන්නේ මෙවන් පසුබිමක කිසිසේත්ම පොහොර හිඟයක් ඇති වෙන්න විදියක් නැහැ. අතිරික්ත පොහොර නැහැ කියන්නේ අක්‍රමිකතාවයක්. පොහොර කළමනාකරණය පිළිබඳ ප්‍රශ්නයක්. වැඩේ බාර දුන්න අය වැඩේ නිසි පරිදි නොකිරීමේ ප්‍රශ්නයක්.2012 වසරේ කුඹුරු අක්කර ලක්ෂ 3ක් වැඩිපුර වගා කර තිබෙන බව වාර්තා වෙනවා. ඊට සාපේක්ෂව ගොඩඉඩම් මඩකරන නව ජල ව්‍යපෘති කොපමණ ඇති වී තිබේද ? ක්ෂණිකව එවා ඇතිකර හැකිද යන ප්‍රශ්නය පැනනඟිනවා.සහනාධාර පොහොර ආනයනය කරනු ලබන්නේ ලංකා පොහොර සංස්ථාව හා කොමාෂල් පොහොර සමාගම. පසුගිය සමයේ පෞද්ගලික අංශයෙන් බෙදා හරිනු ලබන වෙනත් බෝග සඳහා වූ පොහොරවල හිඟය පියවීමට ලංකා පොහොර සමාගම පොහොර මෙ. ටොන්. 35000ක් නිකුත් කිරීම වර්තමාන පොහොර අර්බුදයට හේතුවක් ලෙසයි වාර්තාවන්නේ.එහෙත් පොතේ හැටියට එසේ පොහොර නිකුත් කරණු ලැබුවද වී වගාව සඳහා නිකුත් කරන පොහොරවල හිඟයක් ඇතිවිය යුතු නැහැ. එසේම සමහර තැනක හිඟයක් ඇති වී තිබෙන්නේ සටහන් තැබීමේ ක්‍රමයේ වරදකින් ද අතිරික්ත පොහොර තිබියදී පොහොර ආනයනයට තව තවත් මුදල් යෙදවීමද සාධාරණ වන්නේ නැහැ.ඊට හේතුව එම මුදල් ද ජනතාවගේ මුදල් වන නිසයි. වත්මන් පොහොර හිඟය වෙනත් යටිමඩි අක්‍රමිකතාවයක් නිසාදැයි සොයා බැලීම වැදගත්. සහානාධාරවලින් අක්‍රමිකතා වෙත්නම් එය සාහාසික ක්‍රියාවක්.මෙවන් පසුබිමක් යටතේ වුවද ගොවි ජනතාවට හිඟයක් ඇතිනොවන පරිදි පොහොර ආනයනය කිරීමට මුදල් නිකුත් කිරීමට රජය මහා භාණ්ඩාගාරයට උපදෙස් දීතිබෙනවා. එ් දැනටමත් ඊට අවැසි මුදල් නිකුත් කර අවසන්. මේ හිඟය පදනම් කරගෙන අදාළ කාරණා සම්බන්ධයෙන් විධිමත් පසු විපරම් පරීක්ෂණයක් සිදුකිරීම වැදගත්..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=f1307112</link>
    <topic>රන් දිවයින අබේගේ සිහිනයක්</topic>
    <author>සාකච්ඡා කළේ සමදරා දුලානි ජයසිංහ</author>
    <content>අබේ ඉන්න කාලේ වුණත් එයා අපේ ගීත සම්බන්ධයෙන් බොහෝම සෘජුව හිටියා. ඔහු බොහෝ අවස්ථාවල දැඩි තීරණ ගත්තා. මියයන තුරුම ඔහුගේ අනන්‍යතාවය රැක ගත්තා. ඔහු අන් කිසිම ගායකයෙකු අනුගමනය කළේ නැහැ.රැළකින් තනිවී වන මැද සරනා.... කැකුළු තුරුණු යාමේ.... ඇතෙකුට ඇත්දළ යුවළක් වාගෙයි මට ඔබගේ ප්‍රේමේ...මේ ගීය ඔබට මතකද?ගීතය පමණක් නොව ඒ මියුරු හඬත් අප සැමගේ හදවත් තුළ සදා නිධන් ගතව ඇත.මතකය පමණක් ඉතිරි කර මෙලොවින් නික්ම ගියත් ඔහු වෙනුවෙන් ඇයගේ හදවතේ පිපි කුසුම තවමත් සුවඳ විහිදුවයි. ඔහු ගායනවේදී අබේවර්ධන බාලසූරිය. ඇය නිරංජලා සරෝජිනි. සුපුරුදු ළෙන්ගතු සිනහවෙන් මුව සරසා ගත් නිරංජලා මෙවර රසමංජරිය කතාබහට එක්විය.ඒ අබේ අයියා වෙනුවෙන් තම හඬට සමු දුන්නද ඔහුගේ ගීතවත් හඬ රසිකයන්ට පුදකර අබේ අයියා වෙනුවෙන් තම යුතුකම ඉටුකරන්නටය. අබේ – නිරංජලා යුවළ ගැයූූ “රන් දිවයින” දේශාභිමානී ගී සරණිය රසික දෝතට පිරිනමන අභිනන්දනීය උළෙල පිළිබඳ තොරතුරු ඇය අප සමඟ මෙසේ පැවැසීය.ඉතිං, අපි කතා කරමු “රන් දිවයින” අභිනන්දන උළෙල පිළිබඳව?රන් දිවයින අභිනන්දන උළෙල පැවැත්වෙන්නේ මේ මස 12 වැනි සිකුරාදා සවස 4.00ට ශ්‍රී ලංකා පදනම් ආයතනයේදී. මෙහිදී අබේ අයියා ගායනා කළ දේශාභිමානි ගීත 16ක් සහිත සංයුක්ත තැටිය එළි දක්වනවා.මේ තමයි ලංකාවේ එකම ගායන ශිල්පියකු විසින් නිර්මාණය කළ පළමු දේශාභිමානි ගීත එකතුව.මේ වන තාක් ලාංකේය සංගීත ක්ෂේත්‍රයේ එකම ගායකයකුගේ හඬින් මෙපමණ දේශාභිමානී ගීත සංඛ්‍යාවක් එකම ගී තැටියකට අරන් නැහැ.දේශාභිමානී ගීත එකතුවක් මෙලෙස එළිදැක්වීමට සිතුවේ ඇයි?ඇත්තෙන්ම මේ අදහස තිබුණේ අබේ අයියාට. ඔහු මේ රටට බොහෝ ආදරය කළ කෙනෙක්. ඔහුගේ ගී අතරින් වැඩි ප්‍රමාණයක් තිබුණේ දේශාභිමානි ගීත. 2008 වසරේදී මේ සී.ඩී. එක එළිදක්වන්න අබේ අයියා සූදානම් වෙලා හිටියේ. ඒ 60 වන නිදහස් උළෙල නිමිති කරගෙන.සංගීත තැටියේ වැඩ සම්පූර්ණයෙන්ම අවසන් කරලා තිබුණත් අයියා අසනීප වුණු නිසා ‍ෙම් තැටිය රටට පුද කරන්න ඔහුට බැරි වුණා. ඔහු වෙනුවෙනුත් රට වෙනුවෙනුත් යම් දෙයක් කිරීමේ ඔහුගේ සිහිනය සඵල කරන්න තමයි මම මේ කටයුත්ත සූදානම් කළේ.ඔබ දෙපළගේ කී වන සංයුක්ත තැටියද?මෙය වෙළෙඳපොළට නිකුත් කරනවාද?මේ වනවිට අප දෙදෙනා ගැයූ ගීත අඩංගු ගී තැටි 12ක් පමණ නිකුත් කර තිබෙනවා. මේ 13 වැනි ගී තැටිය. අවසන් වරට සී ඩී එකක් කළේ 2011 වසරේදී.ඒ ප්‍රේමකීර්ති ද අල්විස් වෙනුවෙන් කළ ප්‍රේම්, අබේ, නිරංජලා තුන්පත් රටා කියන සී.ඩී.එක. මේ සීඩී 12න්ම දෙක තුනක් පමණයි මෙහේ වෙළෙඳපළට නිකුත් කළේ. අනික් හැම සී.ඩී. එකක්ම විදේශ රටවල ඉන්න අපේ රසිකයින් අතරට තමයි ගියේ. අපි සී.ඩී එකක් කරන්න බොහෝ මහන්සි වෙනවා. වියදම් කරනවා.අපි මේවා හැදුවේ සිංගප්පූරුව ප්‍රංශය වැනි රටවලදී. ඉතිං අපිට මෙහේ වෙළෙඳපළේදී සිදුවන වංචාවන් ගැන හිතලා තමයි මේ තීරණය ගත්තේ.රන්දිවයින සී.ඩී. එක වෙළෙඳපළට දාන්නේ නැහැ. අවශ්‍ය කරන රසික රසිකාවියන්ට සහන මිලකට ලබාදෙනවා. රන් දිවයින සී.ඩී. එකෙන් ලාභයක් උපයන්න අබේටත් අදහසක් තිබුණේ නැහැ.මෙය රට වෙනුවෙන් ඉටුකරන යුතුකමක්.මේ සංගීත තැටියේ සියලු ගීත අලුතින් නිර්මාණය කළ ඒවාද?මේ ගීත එකතුවේ ගීත හතක් අලුතින් නිර්මාණය කළා. අනෙක් ගීත කලින් ගායනා කළ ඒවා. ඒවා අතරින් අනුරාධපුරේ අනුරාව නැඟූ, දෙස බස රැසට එරෙහි, ඔබෙත් මවයි ඇය මගෙත් මවයි, සූර්ය රජදහන, තොටිල්ලෙහී වැටෙන් එහා, අනුරාධපුරය ඔබයි වැනි ජනප්‍රිය ගීතත් මෙයට ඇතුළත්. මෙයට වසර 35කට පෙර නිර්මාණ වූ ගීත කිහිපයක්ද මෙහි අඩංගු වෙනවා.අබේ අයියා මෙලොවින් සමුගෙන වසර දෙකක් ගතවෙලා. ඒත් සමඟම ඔබේ ගීතවත් හඬත් ගොළුවෙලා.නැවත ගී ගයන්නේම නැද්ද?අබේ අයියා අසනීප වූ වෙලාවේ ඔහුගේ හඬ නැති වුණා. එදා මම හිතුවා අබේ අයියාගේ හඬ නැතිව මම නැවත ගීත ගයන්නේ නැහැ කියලා. ඒ තීරණේමයි මම අදත් ඉන්නේ.අබේ අයියා මගේ ජීවිතයට විශාල ශක්තියක් වුණා. ඔහුගෙන් මා උගත් දේ බොහෝමයි. ඒ නිසා මම මගේ යුතුකම ඉටුකළ යුතුයි. ඔහු නැති වුණත් අදටත් මම ඔහුගේ මතකයෙන් ජීවත් වෙනවා.ඔබත් ගී ගයන්නේ නැතිනම් 12 වැනිදා පැවැත්වෙන අභිනන්දන උළෙලේදී ඔබේ ගීත ඇසෙන්නේ නැතිද?මහාචාර්ය සනත් නන්දසිරි, ආචාර්ය වික්ටර් රත්නායක සමඟ සමන්ත පෙරේරා අබේවර්ධන බාලසූරිය එදා ගැයූූ ගීත කිහිපයක් ගායනා කරනු ලබනවා. මා ගායනා කළ ගීත දෙකකට බුදවත්ත රංගායතනයේ සිසු කැල නර්තන ඉදිරිපත් කරනවා.ඊට අමතරව අගැයුම් දෙසුම් දෙකක් මහාචාර්ය සරත් විජේසූරිය හා මාධ්‍යවේදී ගීත රචක ලූෂන් බුලත්සිංහල විසින් පවත්වනවා.සංගීතය මෙහෙයවීම විශාරද මනෝජ් පීරිස් ප්‍රමුඛ වාද්‍ය වෘන්දය, වැඩසටහන ඉදිරිපත් කරන්නේ සමන් අතාවුදහෙට්ටි සහ මම.වර්තමානයේ සිදුවන අනුන්ගේ ගීත මංකොල්ල කෑමත් එක්ක ඔබ දෙපළගේ ගීත ඔබෙන් පසු රැකගත යුතුයි නේද?ඇත්තෙන්ම මම හිතනවා අපේ ගීත අපේ හඬින් රසිකයෝ අතරට ගිහින් ඉවරයි. ඒ නිසා වෙන කෙනෙක් ඒ ගීත කිව්වත් ඒවා තමන්ගේ කරගන්න හැදුවත් වැඩක් වෙන්නේ නැහැ. අබේ ඉන්න කාලේ වුණත් එයා අපේ ගීත සම්බන්ධයෙන් බොහෝම සෘජුව හිටියා.ඔහු බොහෝ අවස්ථාවල දැඩි තීරණ ගත්තා. මියයන තුරුම ඔහුගේ අනන්‍යතාවය රැක ගත්තා. ඔහු අන් කිසිම ගායකයෙකු අනුගමනය කළේ නැහැ. ගායකයෙකු ලෙස හෙළ ගීත ක්ෂේත්‍රයේ සිය ස්ථාවරත්වය රඳවා ගන්නට ඔහු සමත් වුණා.අදටත් ඔහු ගැයූ ගීත මෙතරම් ජනප්‍රිය ඒකයි. ඒ ජනප්‍රිය බව අපේ ගී හරහා ලබාගන්න කාටවත් බැහැ. මතු කාලයේදී මේ ගීත මේ විදිහටම අපේ හඬින් රසිකයින් අතරට යාවි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=f1307113</link>
    <topic>උසස් පෙළට තාක්ෂණ විෂය ලක් දූ පුතුනට අලුත් පාරක්</topic>
    <author/>
    <content>අම්මලා තාත්තලා දරුවන් ඉස්කෝලේ එවන්නේ හොඳට ඉගෙන ගන්න. ළමා කාලයේ දී ගොඩක් දේවල් අපි ඉගෙන ගන්නවා.ඒත් හැමෝටම අ. පො. ස. සාමාන්‍ය පෙළ ඉහළ ප්‍රතිඵල ලැබෙන්නේ් නෑ. විභාග ඉහළින්ම සමත්වුණේ නැති බොහෝ අය පසුව විවිධ රැකියාවල දක්‍ෂයන් වෙලා තියෙනවා.වෘත්තීය පුහුණු ආයතනවල, කාර්මික විද්‍යාලවල පාඨමාලා හදාරන බොහෝ අය ඉතා දක්‍ෂ ශිල්පීන් වෙනවා. සමහරු ඉතාම දක්‍ෂ විදිහට වැඩිදුර ඉගෙනගෙන උපාධි, පශ්චාත් උපාධි ලබනවා.තවත් සමහරු ඉතා ධනවත් ව්‍යාපාරිකයෝ වෙලා තියෙනවා. එහෙම ධනවත් වූ ව්‍යාපාරිකයන් තම ආයතනවල වැඩ කරන්නත් වෛද්‍යවරුන්ට, ආචාර්ය මහාචාර්යවරුන්ට රැකියා ලබාදෙන අවස්ථාත් තියෙනවා.මෙහිදී වැදගත් වෙන්නේ අපේ නියම දක්‍ෂතාවලින් සමහරක් (උදාහරණ විදිහට දෑත් දෙපා සමායෝජනය කර නිවැරදිව හා පිරිසුදුව වැඩක් කිරීමේ හැකියාව (චාලක බුද්ධිය), කණ්ඩායම් නායකයකු වීමේ සමාජ කුසලතාව (අන්තර් පුද්ගල බුද්ධිය), තමා ගැන විනිශ්චය කිරීමේ හා සිතීමේ බුද්ධිය (පුද්ගල ඇතුළාන්ත බුද්ධිය), ස්වභාවධර්මයට අනුගත වෙමින් ඒ අනුව සිතීමේ හා වැඩ කිරීමේ බුද්ධිය (ස්වභාවධර්මය පිළිබඳ බුද්ධිය) ආදී විවිධ බුද්ධි ඇතුළු තවත් අංශ) සා. පෙළ හෝ උසස් පෙළ විභාගවලින් මැනීමට නොහැකි බව තේරුම් ගැනීමයි.විද්‍යාවට, ගණිතයට හා භාෂාවට ටිකක් අඩු ලකුණු තිබුණත් දරුවකුගේ සැඟවුණු දක්‍ෂතා කරළියට ගන්න බැරිවීම අපේ අධ්‍යාපන ක්‍රමයේ තිබුණු ලොකු අඩුවක්.න්‍යායික බුද්ධියට අමතරව “කිරීමේ” හැකියාව ඇති බොහෝ ශ්‍රී ලාංකේය දරුවන්ට අතිශයින් වැදගත් වන පරිවර්තනයක් ළඟදී අධ්‍යාපන ක්ෂේත්‍රයේ ඇතිවුණා. ඒ තමයි උසස් පෙළට තාක්ෂණ විෂය ධාරාව හඳුන්වා දීම.දරුවකු: සා. පෙළ ගණිතය හා විද්‍යාව ඇතුළුව විෂය හයක්, ඕනෑම විෂය තුනක් සඳහා සම්මාන තුනක් සහිතව සමත් වුණොත් උ. පෙළ සඳහා තාක්ෂණ විෂය ධාරාව තෝරාගන්න පුළුවන්. සා. පෙළ ප්‍රතිඵල වගේම මෙතනදී විශ්වාස කරන්නේ දරුවකුගේ සැඟවුණ දක්‍ෂතා ගැනයි.ඇත්තටම සම්මත විශ්වවිද්‍යාලයකට ගිහින් ලබාගන්නා න්‍යායික දැනුමත් එක්ක සසඳනකොට ඊට නොදෙවෙනි න්‍යායික දැනුම පමණක් නොව, දෑතේ පුහුණුවත් එක්ක, හිතන්න විතරක් නෙමෙයි, කරන්නත්, පුළුවන් නියම මිනිසකු, නියම කාන්තාවක වෙන්න මේ තාක්ෂණ විෂය ධාරා මාර්ගය පාවිච්චි කරන්න පුළුවන්.ටිකක් කැපවීම තිබුණොත් කලකදී උපාධි, පශ්චාත් උපාධි ලබාගෙන මහාචාර්යවරයකු වෙන්නත් පුළුවන්. හැබැයි බිත්තියට ඇණයක්වත් ගහන්න බැරි මහාචාර්යවරයකු නම් නොවෙයි. වැඩක් දන්න, සිද්ධාන්තත් දන්න, දහඩියේ වටිනාකමත් දන්න නියම මිනිහෙක්. නමුත් මෙය රෝස මල් අතුරපු සෙල්ලම් මාවතක්ම නොවෙයි.මේ මාර්ගය පටන් ගන්නේ පොඩි වෙනසකුත් එක්ක. අපි සිද්ධාන්ත ඉගෙන ගන්න ගමන්ම වැඩ ලෝකය ගැනත් ඉගෙන ගන්නවා. ඒක තමයි මානව සංහතියේ ලෞකික අභිවෘද්ධියක තිබෙන නියම ලෝකය. ඉතින් අපි ටික ටික වැඩ කරන්නත් ඉගෙන ගන්නවා. මේ පාර හදලා තියෙන්නේ දෙපැත්තකට බෙදෙන විදිහට. ඒ ඔබේ දක්‍ෂතා අනුව තෝරා ගත් එක පාරක යන්නයි.අවම සුදුසුකම්(1) ගණිතය, විද්‍යාව ඇතුළුව සා. පෙළ විෂය 6 ක් සමත්වීම. (2) ඕනෑම විෂය තුනකට සම්මාන ලබා ගැනීම. (1) ඉංජිනේරු තාක්ෂණයසිවිල්, යාන්ත්‍රික හා විදුලි තාක්ෂණ විද්‍යා මූලධර්ම හා පුහුණුව. (2) තාක්ෂණය සඳහා විද්‍යාවරසායන, භෞතික, ජීව විද්‍යා හා ගණිතය ආශ්‍රීත තාක්ෂණයට අවශ්‍ය මූලධර්ම හා පුහුණුව. (3) නිර්දේශ කරනු ලබන විෂය 10 ක් අතුරින් තෝරාගත් විෂයය.(1) ජෛව පද්ධති තාක්ෂණයආහාර, පසු අස්වනු, කෘෂි, ජෛව සම්පත් තාක්ෂණ මූලධර්ම හා පුහුණුව. (2) තාක්ෂණය සඳහා විද්‍යාවරසායන, භෞතික, ජීව විද්‍යා හා ගණිතය ආශ්‍රීත තාක්ෂණයට අවශ්‍ය මූලධර්ම හා පුහුණුව (3) නිර්දේශ කරනු ලබන විෂය 10 ක් අතුරින් තෝරාගත් විෂයය.නිර්දේශ කරනු ලබන විෂය දහය පහත දැක්වෙයි. මේ දහයෙන් ඔබට කැමති ඒ වගේම ඔබේ පාසලේ උගන්වන විෂයයක් ඔබට තෝරා ගන්න පුළුවන්.1. ආර්ථික විද්‍යාව 2. භූගෝල විද්‍යාව 3. ගෘහ ආර්ථික විද්‍යාව 4. ඉංග්‍රීසි 5. ගිණුම්කරණය 6. සන්නිවේදන හා මාධ්‍ය අධ්‍යයනය 7.තොරතුරු හා සන්නිවේදන තාක්ෂණය 8. චිත්‍ර කලා 9. ව්‍යාපාර අධ්‍යයනය 10. කෘෂි විද්‍යාවමේ විෂය ධාරාව මුලින්ම පටන් ගන්නේ ඉස්කෝල 200 ක විතරයි. හැබැයි ඔබේ ඡන්ද කොට්ඨාසයට අනිවාර්යයෙන් එක පාසලක් ලැබෙනවා. මේ විෂය ධාරාව තෝරා ගත්තොත් උසස් පෙළ හදාරන්න ළඟම තිබෙන තාක්ෂණ විෂය ධාරාව උගන්වන පාසලට යන්න වෙනවා. පසුව මේ පාසල් සංඛ්‍යාව වැඩි වේවි.ඉංජිනේරු තාක්ෂණය හා ජෛව පද්ධති තාක්ෂණය විෂය සඳහා සිද්ධාන්ත වගේම ප්‍රායෝගික පුහුණුව හා නිපුණතා සංවර්ධනයත් ඇතුළත් වෙනවා. ප්‍රායෝගික වැඩ සඳහා ළඟම තිබෙන වෘත්තීය පුහුණු ආයතනයට හෝ කාර්මික විද්‍යාලයට යවනවා.ඒක ඉතාම සතුටින්, උද්යෝගයෙන් කරන්න පුළුවන් ඉගෙනුම් කොටසක්. පන්ති කාමරේ හිරවෙලා කළු ලෑල්ලම බලාගෙන ඉන්නේ නැතිව වෙනස් තැනක, වෙනස් පරිසරයක, වෙනස් උපදේශකවරු එක්ක අපිට හොඳ, රටට හොඳ, අනාගතයට හොඳ වැඩක් ඉගෙන ගන්න පුළුවන් වෙන එක මොන තරම් සතුටක් ද? මේ වැඩවලට වෙනම ලකුණුත් ලැබෙනවා.අනෙක් විෂය දෙක පාසලේදීම උගන්වනවා. ඒවාටත් ප්‍රායෝගික ක්‍රියාකාරකම් තියෙනවා.මේ විෂය ධාරාව සැලසුම් කළේ හා ක්‍රියාත්මක කරන්නේ් අධ්‍යාපන අමාත්‍යාංශය විතරක් නොවෙයි. මේ සඳහා යෞවන කටයුතු හා නිපුණතා සංවර්ධන අමාත්‍යාංශයත් හරි හරියට දායක වෙනවා.තාක්ෂණ විෂයයට ගුරුවරුන් සපයන්නෙත්, ප්‍රායෝගික කටයුතු සඳහා වෘත්තීය පුහුණු ආයතන පහසුකම් ලබලා දෙන්නෙත්. ප්‍රායෝගික ලකුණු ඇස්තමේන්තු කරන්නේත් යෞවන කටයුතු හා නිපුණතා සංවර්ධන අමාත්‍යාංශය මඟින්. ඉතින් දරුවාට ලැබෙන්නේ මේ අමාත්‍යාංශ දෙකේම ඉහළම වටිනාකම්වල එකතුවක්.වසර දෙක අවසන් වුණාම විෂයන් තුනටම සිද්ධාන්ත විභාගයක් තියෙනවා. හැබැයි ඉංජිනේරු තාක්ෂණය හා ජෛව පද්ධති තාක්ෂණය කියන විෂයයන්ට සිද්ධාන්ත සඳහා ලැබෙන්නේ් ලකුණු සියයට හැත්තෑ පහක් විතරයි.ඉතිරි සියයට විසි පහ ලැබෙන්නේ පුහුණු ආයතනයේදී කළ වැඩ සඳහායි. එතකොට මේක දැනුම විතරක් නෙමෙයි “කෙරුවාවත්” මනින විෂය ධාරාවක්. හොඳට ලකුණු ගත්තොත් දරුවා පොතේ ගුරෙක් විතරක් ;නමෙයි හොඳ කෙරුමෙක් නියම මිනිහෙක්, නියම ගැහැනියක් වෙනවා.මේ විෂය ධාරාවලින් ඉහළින් උ. පෙළ සමත් වුණොත් ඔබට සම්මත විශ්වවිද්‍යාලවලට බැඳිලා තාක්ෂණවේදී උපාධිය හදාරන්න පුළුවන්. ඒ සඳහා 2015 වෙනකොට සෑම විශ්වවිද්‍යාලයකම තාක්ෂණ විද්‍යා පීඨයක් අරඹන්න විශ්වවිද්‍යාල ප්‍රතිපාදන කොමිෂන් සභාව තීරණය කරලා ඉවරයි. ඔබටම ඇරුණු විශ්වවිද්‍යාල තාක්ෂණ පීඨ ඇති වෙනවා.විෂය ධාරාව සමත් සිසුන්ට යෞවන කටයුතු හා නිපුණතා සංවර්ධන අමාත්‍යාංශය අලුතෙන් ආරම්භ කරන විශ්වවිද්‍යාල විද්‍යායතන වලට ඇතුළු වෙන්නත් පුළුවන්.ඒ පාඨමාලාවෙන් ඩිප්ලෝමාව, උසස් ඩිප්ලෝමාව හා උපාධිය යන සුදුසුකම් තුනක්ම වසර හතරකදී ලබාගන්න පුළුවන්. ඒ වැඩලෝකය පිළිබඳව නියම දැනුමක් හා පුහුණුවකුත් එක්කයි.එහෙමත් නැත්නම් රත්මලාන ලංකා - ජර්මානු තාක්ෂණ ආයතනයේ. ඔරුගොඩවත්ත රථවාහන තාක්ෂණ ආයතනයේ නැත්නම් කටුනායක ඉංජිනේරු තාක්ෂණ ආයතනයේ ඉගෙනුම හා පුහුණුව ලබන්න පුළුවන්.මේවායේ ඉගෙන ගත්ත බොහොම දෙනෙක් අද මෙරට හා පිටරටවල ඉහළම මට්ටමේ වේතන ලබන දක්‍ෂ තාක්ෂණවේදියෝ, නැත්නම් ඉංජිනේරුවෝ.යම් හේතුවකින් තාක්ෂණ විෂය ධාරාව තෝරාගත් ශිෂ්‍යයෙක් උසස් පෙළ විභාගයෙන් අසාර්ථක වුණාය හිතමු. ඒත් ඒ දරුවා ජීවිතෙන් අසමත් වෙන්නේ නෑ.ඒ මොකද ලබාගන්න ප්‍රායෝගික දැනුම අනුව නිපුණතා සංවර්ධන අමාත්‍යාංශයෙන් ලැබෙන ජාතික වෘත්තීය සුදුසුකම් (NVQ III) තුන්වන මට්ටම මේ දරුවන්ට ලැබෙනවා. NVQ III් සහතික පත්‍රය සමඟ සුදුසු රැකියාවකට යන්නත් ලේසියි.එහෙම නැත්නම් NVQ IV ලබාගන්න කාර්මික විද්‍යාලයකට හෝ පුහුණු ආයතනයකට බැඳුනාම මාස දහඅටකින් NVQ IV සහතිකය ලබාගත හැකියි. ඊට පස්සේ කෙළින්ම විශ්වවිද්‍යාල විද්‍යායතනයකට බැඳුණාම තාක්ෂණවේදී (B. Tec) උපාධිය ලබාගන්න පුළුවන්.මේ විදිහට යන්න පුළුවන් පාරවල් ගොඩයි. බැරිය කියලා කම්මැලිකමේ ඉන්නේ නැතිව “පුළුවන් කරමු” කියලා දරුවන් ශක්තිමත් කරන්න. තාක්ෂණ විෂය ධාරාව තෝරාගන්න හැමෝවම උනන්දු කරවන්න.“වසරකට දරුවෝ ලක්‍ෂ තුනහමාරක් පාසල් පද්ධතියෙන් අයින් වෙනකොට විශ්වවිද්‍යාල යන්නේ විසිතුන්දාහක් විතරයි. ඒකෙනුත් සියයට තිස් පහක් (35%) කලා උපාධියට.කලා උපාධිධාරීන්ට රැකියා නෑ. රටේ තියෙන රැකියාවලට මිනිස්සු නෑ. ඉතිරි දරුවන්ට යන කල දසාව මොකක්ද?” අපේ අධ්‍යාපනයට තිබුණු ලොකුම චෝදනාව මේකයි.දැන් මේ ක්‍රමය වෙනස් වෙනවා. දැන් ගඟ ගලන්නේ... මල් පිපෙන්නේ... සා. පෙළ ඒ 9 ක්; උ. පෙළ ඒ 3 ක් ගන්න දරුවන්ට විතරක් නොවෙයි. දැනුමයි කෙරුමයි දෙකම තියෙන, ඊටත් වඩා උත්සාහය, ධෛර්යය හා කැපවීම තියෙන නියම ලංකා පුත්‍රයින්ට අලුත් පාරක් හදලා දීලා තියෙනවා.අපේ දරුවන්ට අලුතෙන් ඉර පායනකොට මේ පාර හදලා දීපු ඔක්කෝම මාමලාට නැන්දලාට පිං සිද්ධ වෙනවා. කථා වපුරමින් සීත කාමරවල කාලය ගතකරන නිකමුන් වෙනුවට මහ පොළොවේ පය ගහලා වැඩ කරන ධෛර්යවන්ත මනුස්ස සමාජයක් හැදුවාම ලංකාව නියම දැනුම් කේන්ද්‍රයක් බවට පත් වේවි. ඒ හීනය හැබෑ වෙනකං අපි වැඩ කරනවා... .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=f1307114</link>
    <topic>මී බඳු මීමන</topic>
    <author>දයාරත්න කුමාරසිංහ කළුතර දිසා සමූහ</author>
    <content>ජූලි 11 දිනට යෙදී ඇති මීමන ප්‍රේමතිලක කිවිඳුන්ගේ හතළිස් අටවැනි ගුණ සමරුව නිමිත්තෙනි.1965 ජූලි මස 12 දින සවස් භාගයේ කොළඹ කනත්තේ ගිනිදැල් අතර වැතිරුණු මීමන ප්‍රේමතිලක කිවිඳුන් සතියකට පසු භෂ්මාවශේෂ බවට පත්වී තම නිජබිම වූ මීමන ගම්මානයට පැමිණියේ මෙයින් හතළිස් අට වසරකට ඉහතදීය.1918 සැප්තැම්බර් 18 දින හොරණට සමීපව ඇති මීමන ගම්මානයේ උපත ලැබූ මීමන පත්තර කලාවේ දස්කම් පෙන්වන්නට මෙලොව ජීවත් වූයේ වසර හතළිස් හතක් තරම් වූ කෙටි කාලයකි. කොළඹ යුගය ප්‍රභාමත් කළ කවීන් අතරින් සිංහල භාෂා සාහිත්‍යයට මහඟු මෙහෙයක් කළ කවියකු, පුවත්පත් කලාවේදියකු හා ගත්කතුවරයකු ලෙස මීමන ප්‍රේමතිලකයන් හඳුන්වා දිය හැක.හොරණ තක්ෂිලා මහ විදුහලින් හා හොරණ විද්‍යාරත්න පිරිවෙනින් මූලික අධ්‍යාපනය ලැබූ මීමන කිවිඳුන් උසස් අධ්‍යාපනය සඳහා කොළඹ ආනන්ද මහ විදුහලට ඇතුළු වූයේ ඉගෙනීමෙහි දක්ෂ ශිෂ්‍යයකු වශයෙනි.කොළඹ යුගයේ කවීන් අතර ප්‍රම්‍රඛ ස්ථානයක් හිමිකරගත් මීමනට පත්තර කලාවෙන් දස්කම් පෑමට එතරම් කාලයක් ගත නොවීය. ප්‍රාදේශීය වාර්තාකරුවෙකුගේ පටන් මාණ්ඩලීය වාර්තාකරුවකු උප කතුවරයකු දක්වා පියවරෙන් පියවර ඉදිරියට ගමන්ගත් ඔහු අවසානයේ සිළුමිණ ප්‍රධාන කතුවරයා බවට පත්වූයේ ය. පාසැල් වියේ පටන්ම කවි ලියන්නට පටන්ගත් මීමන පුවත්පත් කලාවත්, කවියත් තම දිවියට ළංකර ගත්තේ නිරායාසයෙනි.සිළුමිණ කතුවරයා ලෙස සේවය කරන සමයේ හිටිහැටියේම කාර්යාලයෙන් පිටවන මීමන දිවයිනේ ඈත කෙළවර ඇති පිටිසර ගම්මානයක, ගංතෙරක, ඉපැරැණි විහාරස්ථානයක පැය ගණනක් නතරව සිට සතිය ආරම්භයේ දී කාර්යාලයට පිවිසෙන්නේ දහස් සංඛ්‍යාත සිළුමිණ පාඨකයින් උදෙසා රසපිරි විශේෂාංගයක් ද රැගෙනය. විශේෂාංග කරණයේ දී මීමන ප්‍රේමතිලක කිවිඳුන් පෙන්වූයේ ඉහළ දක්ෂතාවයකි.සතිපතා සිළුමිණ තුන්වැනි පිටුව ඔපවත් කරමින් මීමනගේ පෑන් තුඩින් ලියැවෙන විශේෂාංගය කියැවීමට එදා පාඨකයින් දැක්වූයේ මහත් අභිරුචියකි. උපමා රූපක ඇතුළත් කර ඔහු ලියන වැකි වලද කවියක මෙන් නව මිහිරියාවක් රැඳී තිබුණි.මීමන කිවිඳුන් සිංහල සාහිත්‍යයට එක්කල ගැදි පැදි නිර්මාණ හා පරිවර්තන ග්‍රන්ථ රැසකි. ඉංග්‍රීසි බස පිළිබඳ ද උසස් ප්‍රවීණතාවයක් ලැබ සිටි මීමන බටහිර සාහිත්‍යය ගැන ද දැනුමක් ලැබ සිටියේය.සඳැස් කවිය හැමවිටම රැකගත් මීමන විරිතකින් තොර කවියක් නැතැයි ඇදහූයේ ය. මීමන ප්‍රේමතිලක කිවිඳුන් නිර්මාණය කළ ගැදි පැදි කෘතීන් හා පරිවර්තන ග්‍රන්ථ රැසකි. සොහොන් බිම, මිනිහා, නිල්දියේ නළඟන, අන්ධ ළමයා, සුරපුර, නොනැසෙන සුන්දරී, සුරපුර, එතෙර, පාළුගම, කිරිහාමි, අඹමල් පැදි නිර්මාණයන්ගෙන් කිහිපයකි.කාව්‍ය නිර්මාණයේ දී අනෙක් කවියන් නොගිය මඟක ගමන්ගත් මීමන ප්‍රේමතිලක කිවිඳුන් සොබාවික සෞන්දර්ය තුළින් දාර්ශනික හැඟුම් බිහි කිරීමේ ද අතිදක්ෂයෙකි. මීමන ප්‍රේමතිලක කිවිඳුන් රසික ලොවින් සදහටම සමුගෙන අදට හතළිස් අට වසරක් සපිරෙන නමුත් ඔහුගේ මිහිරි නාමය ශ්‍රී ලංකාවේ සාහිත්‍ය රසිකයිනට කවියනට භාෂා ප්‍රේමීන්ට හා පොදුජනතාවට කිසිවිටකත් අමතක නොවේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>11</day>
    </date>
    <link>http://www.dinamina.lk/2013/07/11/_art.asp?fn=f1307115</link>
    <topic>ලොව දිනූ සෝමවීර</topic>
    <author>ධර්මසිරි සුරවීරකැස්බෑව සංචාරක</author>
    <content>මෙරට බිහිවූ ශ්‍රේෂ්ඨ කවියෙකු මෙන්ම දේශපාලනඥයකු ද වන සෝමවීර චන්ද්‍රසිරි මැතිඳුන් දිවංගත වී මේ මස 11 වැනිදාට වසර හතළිස් දෙකකි. අද පස්වරුවේ පිළියන්දල පිහිටි කැස්බෑව නගර සභා රංගශාලාවේදී සැමරුම් උළෙලක් පැවැත්වේ. මෙම ලිපිය ඒ නිමිත්තෙනි.කවියෙකු හා දේශපාලනඥයකු වූ සෝමවීර චන්ද්‍රසිරි 1909 පෙබරවාරි 15 වන දින කොළඹ දිස්ත්‍රික්කයේ සල්පිටිකෝරලේ පිළියන්දල පුරවරයේ ඓතිහාසික මාම්පේ ග්‍රාමයේදී මෙලොව එළිය දුටුවේය.ඔහුට ජීවිතය පෙන්වූ මොරටුව වේල්ස් කුමාර විද්‍යා පීඨය ඔහුගේ ගුරුකුලය පමණක් නොවීය. මූලික සටන් බිමද විය.තුදුස් වන වියේ සිටි සෝමවීර චන්ද්‍රසිරි එම විද්‍යාලයේ දෙවැනි පන්තියට ඇතුළත් විය. ඉගෙනීමෙහි දක්ෂකම් දැක්වූ ඔහු එකවර පන්ති දෙක බැගින් ඉක්මවමින් ඉදිරියට යමින් ගුරු මණ්ඩලයෙහි ආදරය ද දිනා ගත්තේය.ඔහු තුළ චිත්ත විප්ලවය මෙන්ම ජීවිත විප්ලවයද ඇතිකළ මෙම ගුරුකුලය ඔහුට කවියට ද මග පෙන්වූ සැටි ජ්‍යාමිතය ඉගැන්වූ ගුරුවරයා සෝපාහසයට ලක් කරමින් සෝමවීර චන්ද්‍රසිරි විසින් කළුලෑල්ලේ ලියන ලද මෙම කවියෙක් ප්‍රත්‍යක්‍ෂ වන්නේය.ඉරි අඳි තෙයි මකාල තෙයි මට කිය තෙයි නොතේර තෙයි “සාධු ගීතිකා” ඔහුගේ ප්‍රථම පද්‍ය සංග්‍රහයයි. “පෙම්වතිය” නම් වූ නවකතාවද ලියා පළ කළේය.සිංහල කවිය ඔස්සේ ජනතා හදවත හඳුනාගත් සෝමවීර චන්ද්‍රසිරි කවියකු සහ ගත්කතුවරයකු වශයෙන් ජනාදරයට ලක්ව සිටියේය. “ලක්මිණ” පත්‍රයේ කර්තෘ මණ්ඩලයට බැඳීමෙන් සෝමවීර චන්ද්‍රසිරිගේ පුවත්පත් කලා ජීවිතය ආරම්භ විය. මාර්ටින් වික්‍රමසිංහ, හේමපාල මුනිදාස වැනි වියත් පුවත්පත් කලාවේදීන් සමඟ සේවය කිරීමේ භාග්‍ය ඔහුට හිමි විය.හේමපාල මුනිදාස ශූරීන්ගේ පෑන් තුඩින් රසවත්ව පාඨක ප්‍රසාදයට පාත්‍රව පැවැති “සිංහල බෞද්ධයා” සතිපතා පුවත්පතෙහි කර්තෘ මණ්ඩලයට බැඳීමේ අවස්ථාව ද ඉන් පසුව ඔහුට හිමි විය. ඉන්පසු පරමවිඥානාර්ථ බෞද්ධ සමාගමේ සතිපතා පුවත්පත වූ “සරසවි සඳරැස” සෝමවීර චන්ද්‍රසිරිගේ ප්‍රධාන සංස්කාරත්වයෙන් නව ජීවනය ලැබුවේය.මෙම අවධියේ දිවයිනේ මහත් ආන්දෝලනයක් ඇතිකළ සිද්ධියක් අළලා ඔහු විසින් ලියන ලද කතුවැකියක් සම්බන්ධයෙන් සර් ඩී. බී. ජයතිලක ශ්‍රීමතුන් සමඟ ඇතිවූ මත භේදයක් උඩ “සරසවි සඳරැස” පත්‍රයේ කර්තෘ තනතුරෙන් ඉල්ලා අස්වූ සෝමවීර චන්ද්‍රසිරි “නිදහස” නමින් තමන්ගේ පුවත්පතක් ආරම්භ කරමින් සිංහල පුවත්පත් කලාවට නිදහස ලබාදුන්නේය.අද දිවයිනේ ප්‍රබල සාහිත්‍ය සංවිධානය වන සමස්ත ලංකා සිංහල කවි සම්මේලනයේ නිර්මාතෘවරයා සෝමවීර චන්ද්‍රසිරිය. ඔහු 1931දී සමස්ත ලංකා සිංහල කවි සම්මේලනය ආරම්භ කළේය.කවිය අවිය කොට ගනිමින් සිංහල භාෂා සටන ඉදිරියට මෙහෙයවමින් ඔහු ගෙන ගිය සටන 1947 සිරගෙදර සිට පාර්ලිමේන්තුවේ මොරටුව මන්ත්‍රීවරයා වීමෙන් දිනා ගත්තේය.සෝමවීර චන්ද්‍රසිරි දේශපාලන ජීවිතයේ පළමු පියවර තැබුවේ 1937දී මාම්පේ - කැස්බෑව ගම්කාර්ය සභාවේ නියෝජිතයෙකු වශයෙන් තේරීපත්වීමෙනි.සෝමවීර චන්ද්‍රසිරිට පාර්ලිමේන්තුව තුළදී පවා සිංහල කවිය අමතක නොවීය. පාර්ලිමේන්තුව තුළ පළමුවන සිංහල කවි කතාවක් කිරීමෙන්ද ඔහු පිහිටවූයේ විශිෂ්ට වාර්තාවකි. ඔහුගේ සිංහල කවි රැව් පිළිරැව් දුන්නේ ශ්‍රී ලංකාවේ පාර්ලිමේන්තුවේ පමණක් නොව එංගලන්තයේ පාර්ලිමේන්තුව තුළද රැව් පිළිරැව් දුන්නේය.ශ්‍රේෂ්ඨ ඉංග්‍රිසි කවියන්ට පසුව එංගලන්තයේ පාර්ලිමේන්තුව තුළ කවි කියූ එකම පුද්ගලයාද සෝමවීර චන්ද්‍රසිරි විය.උතුම් මිනිස් ගුණ මැනවින් හඳුනාගෙන සිටි මිනිසෙකු වූ සෝමවීර චන්ද්‍රසිරි නිහතමානීත්වයේ දුර්ලභ නිදර්ශනයකි. නගර සභාපතිවරයකු පාර්ලිමේන්තු මන්ත්‍රීවරයකු වශයෙන් මෙන්ම උප ඇමැතිවරයකු වශයෙන්ද නොවෙනස්ව ජීවත් වූ ඔහු තුළ සෑම විටම සෑම තැනකම දක්නට ලැබුණේ එබඳු සුහද නිර්ව්‍යාජ සැබෑ සුන්දරතාවකි.මීට වසර 42කට පෙර අනපේක්‍ෂිත මොහොතක මේ උතුම් මිනිසා මෙලොවින් සමුගත්තේය එය ජාතියට, භාෂාවට, ආගමට, කලාවට හා සංස්කෘතියට ඉසිලිය නොහැකි පාඩුවකි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n1307121</link>
    <topic>සංගම් නැතිව වැඩ කරන්න කැමැතියි</topic>
    <author>විජයානි එදිරිසිංහ</author>
    <content>ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා එම සංගමයේ සාමාජිකයන්ගෙන් බස් ධාවනය වර්ජනය කරන්නැයි කළ ඉල්ලීම නොතකා ඔහුගේ සංගමයට අයත් බස් රථ සුපුරුදු පරිදි ධාවනය කිරීම නිසා වර්ජනය ආරම්භ කර පැය කීපයක් ගතවීමටත් පෙර වර්ජනය නවතා දැමීමට සිදු විය.ගැමුණු විජේරත්න මහතාගේ බස් රථ සංගමයට බස් රථ පහළොස්දහසක් පමණ අයත් වූවත් ඊයේ එම බස් රථ අතරින් දෙදහසක්වත් වර්ජනයේ යෙදී නැති බව අනාවරණය වෙයි.මේ අසාර්ථක වැඩ වර්ජනයෙන් තමාට එල්ල වන අපකීර්තියෙන් ගැළවීමේ අරමුණින් ගැමුණු විජේරත්න මහතා ඊයේ පෙරවරු 9.30ට පමණ බස් වර්ජනය නවතා දමන බවට නිවේදනයක් නිකුත් කළේය.බස් වර්ජනය නැවැත්වීමේ අරමුණ කුමක්දැයි විජේරත්න මහතාගෙන් 'දිනමිණ' කළ විමසීමේදී ඔහු කියා සිටියේ බස් වර්ජනය නවත්වන ලෙසට ඇතැම් බස් හිමියන් කළ ඉල්ලීම මත වර්ජනය අතහැර දැමූ බවයි.තවද තම සංගමයට පමණක් තනිවම වර්ජනයේ යෙදීමට නොහැකි බවත් බස් රථ සංගම් අතර පවතින බෙදීම නිසා වර්ජනය සාර්ථක කර ගැනීමට නොහැකි වූ බව ගැමුණු විජේරත්න මහතා ප්‍රකාශ කළේය.තම සංගමය නැවත වර්ජනවල යෙදෙනවාද යන්න සම්බන්ධයෙන් විජේරත්න මහතා පැවසුවේ යළි වර්ජනය කිරීමට නොහැකි තත්ත්වයක් පවතින බවයි.එහෙත් ඊයේ (11) දින පෞද්ගලික බස් රථ වර්ජනය කිරීමට එම සංගමය ගෙන ඇති තීරණය ‍පිළිබඳව ඊට පෙර දින ගැමුණු විජේරත්න මහතා මාධ්‍යයට අදහස් දක්වමින් කියා සිටියේ සෙසු බස්රථ සංගම් මේ වර්ජනයට සහභාගී නොවූවත් කුමන ආකාරයේ බලපෑම් ඇති වූවත් වර්ජනය දිගටම කරගෙන යන බවත්ය.රට පුරා ධාවනයේ යෙදෙන පෞද්ගලික බස් රථ ප්‍රමාණය විසිඑක්දහසකි. ගැමුණු විජේරත්න මහතාගේ ලංකා පෞද්ගලික බස් රථ හිමියන්ගේ සංගමයට අයත් බස් රථ ප්‍රමාණය පහළොස්දහසකි. ඉන් හයදහස් පන්සියයක් පමණ බස්නාහිර පළාතට අයත්ය.බස්නාහිර පළාතේ එම බස් රථ හයදහස් පන්සියයෙන් දහසක්වත් වර්ජනයේ යෙදී නැති බව සෙසු බස් රථ සංගම් ප්‍රකාශ කළහ.මේ අතර විජේරත්න මහතාගේ සංගමයේ සාමාජිකත්වය දරන එහෙත් වර්ජනයට හවුල් නොවී සුපුරුදු පරිදි බස් ධාවනයේ යෙදුන බස් රථ හිමියන් කිහිප දෙනෙකුගේ අදහස් විමසූ විට ඔවුන් කියා සිටියේ සංගමේ සභාපතිවරයා එක වරක වර්ජනය කරනවා කියනවා. අන්තිම මොහොතේ අත හැර දමනවා. තවත් වරෙක සෙසු සංගම් සමඟ කතා කරනවා. තවත් විටෙක ඔවුන්ට එරෙහිව කටයුතු කරනවා.කිසිම ප්‍රතිපත්තියක් නැහැ. බස් දුවන්නේ නැතිව පාඩුව විඳින්න වෙන්නේ අපිටයි. බස් දුවන්නේ නැතිවම දරු පවුල් කන්නේ කොහොමද? ‍මෙම බස් රථ නඩත්තු කරන්නේ කොහොමද?ඒ විතරක් නොවෙයි කප්පම් දෙන්නත් ඕනෑ. තව ෆිනෑන්ස් ගෙවන්නේ කොහොමද?. එමනිසා බස් දුවනවා පමණක් නොවෙයි මේ සංගම් වලින් ඉවත් වී කටයුතු කරන්නත් ඉඩ තිබෙනවා නම් ඒකත් කරනවා යැයි ඔවුන් දිනමිණට ප්‍රකාශ කළහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n1307122</link>
    <topic>ප්‍රචණ්ඩ ක්‍රියාවන්ට ලක්වූවන්ගේ පවුල් නංවන්න වන්දි දෙන එකම රට ශ්‍රී ලංකාවයි</topic>
    <author>මහින්ද අලුත්ගෙදර</author>
    <content>විවිධ ප්‍රචණ්ඩ ක්‍රියාවන්ට ලක්වූවන්ගේ පවුල් ගොඩනැඟීම සඳහා වන්දි ලබාදෙන ලොව එකම රට ශ්‍රී ලංකාව බව ජනාධිපති මහින්ද රාජපක්ෂ මහතා අවධාරණය කරයි.ලෝකයේ නොයෙක් රටවල විවිධ ප්‍රචණ්ඩ ක්‍රියා සිදුවන බව පෙන්වාදෙන ඒ මහතා එවැනි කිසිඳු රටක මෙවැනි වන්දි පිරිනැමීමක් සිදු නොවන බවද වන්දි මුදලක් පිරිනැමුවද අහිමි වූ ජීවිත කිසිවිටෙකත් මුදලින් තක්සේරු කළ නොහැකි බවද පෙන්වා දෙයි.මේ අතර ඒ මහතා පවසන්නේ වන්දි මුදල් ලබාදීම මඟින් විපතට පත් පුද්ගලයන්ගේ පවුල්වල ඥාතීන්ට යහපත් සමාජයක් නිර්මාණය කරදීම මෙන්ම එමඟින් රටේ ආර්ථික සංවර්ධනය වේගවත් කිරීම බවත්ය.ජනාධිපති මහින්ද රාජපක්ෂ මහතා මේ බව සදහන් කළේ ත්‍රස්තවාදී ප්‍රචණ්ඩ ක්‍රියා හේතුවෙන් විපතට පත් උතුරේ ජනතාවට වන්දි ප්‍රදානය කිරීම වෙනුවෙන් අරලියගහ මන්දිරයේ දී ඊයේ (11) පැවැති උත්සවයක් අමතමිනි. යාපනය, කිළිනොච්චිය, මන්නාරම, වවුනියාව සහ මුලතිවු දිස්ත්‍රික්කයන්ට අයත් 1,200 දෙනකු මෙහිදී ජනාධිපතිවරයා අතින් වන්දි මුදල් ලබාගත් අතර ඒ වෙනුවෙන් රජය වෙන්කර තිබෙන මුදල රුපියල් ලක්ෂ 900 කි.එහිදී වැඩිදුරටත් අදහස් දක්වමින් ජනාධිපති මහින්ද රාජපක්ෂ මහතා සදහන් කළේ, උතුරු හා නැඟෙනහිර පළාත්හි ජීවත්වන ජනතාව වසර තිහක කාලයක් විවිධ දුක්විඳි බවත් ඊට අමතරව එම ජනතාව පමණක් නොව රටපුරා ජනතාව මේ හේතුවෙන් පීඩනයට පත්වූ බවත්ය.ත්‍රස්තවාදය සම්පූර්ණයෙන්ම අවසන් කොට නිදහස් හා සාමකාමී පරිසරයක ජීවත්වීමට අවස්ථාව උදාකර තිබෙන බව සිහිපත් කළ මහින්ද රාජපක්ෂ මහතා බියෙන් සැකයෙන් තොරව රටේ ඕනෑම ස්ථානයක ජීවත් වියහැකි බවද ඊට අමතරව පාලම්, පාසල්, මාර්ග ඇතුළු යටිතල පහසුකම් සංවර්ධනය වන බවද ප්‍රකාශ කළේය.එල්.ටී.ටී.ඊ ත්‍රස්තවාදීන් විසින් වළදැමූ බිම් බෝම්බ ලක්ෂ ගණනින් ඉවත්කර තිබෙන බව සදහන් කළ ජනාධිපතිවරයා ඉතා කෙටි කාලයක් තුළ වේගවත් සංවර්ධනයක් කරා පියනැඟීමට හැකිවීම සම්බන්ධයෙන් ආඩම්බර වන බවද ඉදිරියටත් මෙවැනි සංවර්ධන කටයුතු සිදුකරන බවද පැවසුවේය.මෙලෙස ප්‍රචණ්ඩ ක්‍රියාවන් හේතුවෙන් විපතට පත් පවුල් ගොඩනැඟීම සඳහා සහන සැළසීමට හැකිවීම සම්බන්ධයෙන් සතුටට පත්වන බවද ජනාධිපතිවරයා පැවසීය.ජ්‍යෙෂ්ඨ ඇමැතිවරුන් වන මහාචාර්ය තිස්ස විතාරණ, ඒ.එච්.එම් ෆවුසි, පුනරුත්ථාපන හා බන්ධනාගාර ප්‍රතිසංස්කරණ ඇමැති චන්ද්‍රසිරි ගජධීර, නැවත පදිංචි කිරීමේ නියෝජ්‍ය ඇමැති විනයාගමූර්ති මුරලිදරන්, විදේශ කටයුතු අමාත්‍යාංශයේ ලේකම් කරුණාතිලක අමුණුගම, බන්ධනාගාර හා ප්‍රතිසංස්කරණ අමාත්‍යාංශයේ ලේකම් එස්.ඩබ්ලිව් විතානගේ, රාජ්‍ය පරිපාලන හා ස්වදේශ කටයුතු අමාත්‍යාංශයේ ලේකම් පී.බී අබේකෝන් මහත්වරු ඇතුළු පිරිසක් මේ අවස්ථාවට සහභාගි වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n1307123</link>
    <topic>වාස්ගේ පුතාට වරෙන්තු</topic>
    <author>සමන්ති මිරියගල්ලකඩුවෙල සමූහ</author>
    <content>මාලඹේ තොරතුරු තාක්ෂණ ආයතනයේ සිසුවකු වු නිපුණ රාමනායක 2009 අගෝස්තු 4 දින පැහැරගෙන ගොස් පහර දීම සම්බන්ධයෙන් චෝදනාවට ලක්ව සිටින හිටපු නියෝජ්‍ය පොලිස්පති වාස් ගුණවර්ධන මහතාගේ පුතු රවිඳු ගුණවර්ධන ජූලි (11) ඊයේ කඩුවෙල මහේස්ත්‍රාත් අධිකරණය වෙත ඉදිරිපත් කිරීමට නියමිතව තිබුණු අතර, රවිඳු ගුණවර්ධන වෙනුවෙන් ඔහුගේ මව වන ශ්‍යාමලී ප්‍රියදර්ශනී පෙරේරා යන අය අධිකරණයේ පෙනී සිටියාය.චෝදනාකරු වන රවිඳු ගුණවර්ධන අසනීප තත්ත්වයෙන් පසුවන බැවින් අධිකරණයේ පෙනී සිටිය නොහැකි බව අධිකරණය වෙත කරුණු ඉදිරිපත් කරන ලද අතර, අධිකරණය හමුවේ පෙනී නොසිටීම හේතුවෙන් රවිඳු ගුණවර්ධන නැවත අත්අඩංගුවට ගැනීමට කඩුවෙල මහේස්ත්‍රාත් වසන්ත ජිනදාස මහතා විසින් වරෙන්තු නියෝග නිකුත් කරනු ලැබිණි. මීළඟ නඩු වාරය නොවැම්බර් 29 දක්වා කල් තබන ලද අතර, පැමිණිල්ල වෙනුවෙන් නීතිඥ නලින් ද ඉන්ද්‍රතිස්ස මහතා ඇතුළු නීතිඥ පිරිසක් පෙනී සිටියහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n1307124</link>
    <topic>රජයට මඩ ගහන NGO කුමන්ත්‍රණයක්</topic>
    <author>සන්ධ්‍යා කරුණාරත්න</author>
    <content>මෙරට ක්‍රියාත්මක ඇතැම් රාජ්‍ය නොවන සංවිධාන මඟින් වත්මන් රජය අපකීර්තියට පත් කිරීමේ වැඩපිළිවෙළක් ගෙන යන බවට සෞඛ්‍ය අමාත්‍යාංශයට තොරතුරු අනාවරණය වී තිබේ. මහජනතාවට වඩාත්ම දැනෙන අමාත්‍යාංශවල ගැටලුකාරී තත්ත්වයන් නිර්මාණය කරමාධ්‍ය මඟින් ඒවාට ප්‍රචාරයක් ලබාදීමෙන් මහජනතාව තුළ ජනාධිපති මහින්ද රාජපක්ෂ ආණ්ඩුව කෙරෙහි අප්‍රසාදයක් ඇති කිරීම මේ වැඩපිළිවෙළේ අරමුණ වී තිබේ.ජර්මනියේ ක්‍රියාත්මක වන රාජ්‍ය නොවන සංවිධානයක් නියෝ‍ජනය කරන ශ්‍රී ලංකා කාර්යාලයේ ඒජන්තවරිය විසින් මේ වැඩපිළිවෙළ ගෙන යන බවට තොරතුරු පවතියි.සෞඛ්‍ය, අධ්‍යාපන, විදුලිබල, ඛනිජ තෙල්, ප්‍රවාහන අමාත්‍යාංශ මහජනතාවට වඩාත්ම සමීප අමාත්‍යාංශ වන අතර එම අමාත්‍යාංශවල කිසියම් අර්බුදයක් ඇති කිරීමෙන් මහජනතාව කලබලයට පත්වීම සාමාන්‍ය සිද්ධියකි. මහජනතාවට ඉතාම සමීප අමාත්‍යාංශවල ඇතැම් වෘත්තීය සමිති නියෝජිතයන් මේ රාජ්‍ය නොවන සංවිධානයේ ශ්‍රී ලංකා කාර්යාලයට ගෙන්වා එම අමාත්‍යාංශවල ප්‍රශ්න නිර්මාණය කර රජය අපකීර්තියට පත් වන ආකාරයෙන් මාධ්‍ය මඟින් ප්‍රචාරය කරන ලෙසටත් එසේ ප්‍රචාරය කරන සිද්ධීන්හි වාර්තාවක් ලබාදෙන ලෙසටත් උපදෙස් ලබා දී ඇත.මාධ්‍ය මඟින් ප්‍රචාරය කරන එක් අර්බුදකාරී තත්ත්වයක් සඳහා ඇමෙරිකානු ඩොලර් 20,000 ක් මේ රාජ්‍ය නොවන සංවිධානයෙන් ලබාදෙන බවට ද තොරතුරු හෙළි වී තිබේ.ඩෙක්ස්ට්‍රෑන් 40 ඖෂධය තත්ත්වයෙන් බාල එකක් බවට පසුගිය දිනවල මාධ්‍ය මඟින් කළ ප්‍රචාරය ද රජය අපකීර්තියට පත් කිරීමේ සිද්ධියක් විය හැකි බවට සැක සහිත නිසා එය අපරාධ පරීක්ෂණ දෙපාර්තමේන්තුවට බාරදීමට ද සෞඛ්‍ය අමාත්‍යාංශය පියවර ගෙන ඇත.ඩෙංගු රෝගීන් රට පුරා ප්‍රදේශවලින් බහුලව වාර්තා වීම සිදු වුවත් මරණ සංඛ්‍යාව අඩු කර ගැනීමට ඩෙක්ස්ට්‍රෑන් 40 ඖෂධය විශාල පිටුවහලක් වී ඇති බව වෛද්‍යවරු පවසති. මේ ඖෂධය සම්බන්ධයෙන් ගැටලු නිර්මාණය කිරීමෙන් ඖෂධය භාවිතා කිරීම අර්බුදකාරී තත්ත්වයකට පත් වේ. ඩෙංගු රක්තපාතයට පත් වන රෝගීන්ට මේ ඖෂධය ලබා‍ නොදීමෙන් මරණ සංඛ්‍යාව ඉහළ යෑම සිදු වේ.රජය අපකීර්තියට පත් කිරීමට මෙමඟින් හැකි වන අතර ජනතාව තුළ ඇති වන අප්‍රසාදය මඟින් ආණ්ඩුව පෙරළීමේ වැඩපිළිවෙළක් ද ක්‍රියාත්මක වන බව ද එම ආරංචි මාර්ග පවසයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n1307125</link>
    <topic>ශ්‍රී ලංකාවේ සංවර්ධනයට IMF සහාය දිගටම</topic>
    <author>ධනුෂ්ක‍ ගොඩකුඹුර, මහින්ද අලුත්ගෙදර</author>
    <content>නිදහස් හා සාමකාමී පරිසරයක ඉදිරියට ගමන් කරන ශ්‍රී ලංකාවේ සංවර්ධනය වෙනුවෙන් අඛණ්ඩව සහයෝගය ලබා දෙන බව අන්තර්ජාතික මූල්‍ය අරමුදල කියයි.ශ්‍රී ලංකාවේ ආර්ථික හා සමාජ සංවර්ධනය උදෙසා ජනාධිපති මහින්ද රාජපක්‍ෂ මහතා කර ඇති කාර්යභාරය ගැන ප්‍රසාදය පළ කරන බවදඅන්තර්ජාතික මූල්‍ය අරමුදලේ ආසියා ශාන්තිකර කලාපීය අධ්‍යක්‍ෂ ආචාර්ය අනුප් සිං මහතා ප්‍රකාශ කරයි."ශ්‍රී ලංකා ආර්ථික සමුළුව" ට සහභාගී වීම සඳහා ශ්‍රී ලංකාවට පැමිණි මූල්‍ය අරමුදලේ ආසියා ශාන්තිකර කලාපීය අධ්‍යක්‍ෂවරයා අරලියගහ මන්දිරයේ දී ජනාධිපති මහින්ද රාජපක්ෂ මහතා හමු වී පැවැති සාකච්ඡාවේ දී මේ බව අනාවරණය කළේය."කෙටි කලක් ඇතුළත ඔබ ශ්‍රී ලංකාව ඉහළ සංවර්ධන මට්ටමකට ගෙනවිත් තිබෙනවා" යැයි පැවසූ ආචාර්ය සිං මහතා ආර්ථික සංවර්ධනයේ දී දිගුකාලීන ස්ථාවරත්වය අත්කර ගැනීමට දැන් අවධානය යොමු කළ යුතු බවද පැවසීය.ශ්‍රී ලංකා ආර්ථිකය ගත වූ අවුරුදු තුන හතර ඇතුළත සතුටුදායක ස්ථාවරත්වයක් අත්කර ගෙන ඇතැයි ජනාධිපති මහින්ද රාජපක්ෂ මහතා මෙහිදී සඳහන් කළේය. අපේ ප්‍රශ්නය අධික තෙල් වියදම සහ කාලගුණ විපර්යාස බවද රාජපක්‍ෂ මහතා පෙන්වා දුන්නේ ය.වසර කිහිපයකට පෙර තමා ශ්‍රී ලංකාවට පැමිණි අවධිය සමඟ සසඳන විට රටේ විශාල ප්‍රගතියක් දක්නට ඇතැයිද අන්තර් ජාතික මූල්‍ය අරමුදලේ අධ්‍යක්‍ෂවරයා සඳහන් කළේය.එහිදී ජනාධිපති මහින්ද රාජපක්ෂ මහතා සදහන් කළේ මාර්ග, විදුලිය සහ විදුලි සංදේශ වැනි යටිතල පහසුකම් දියුණු කිරීමට රජය ප්‍රමුඛත්වය දුන් බවත් ජනතාව දැන් එහි ප්‍රතිඵල භුක්ති විඳීන බවත්ය.විසිඑක් වැනි සියවසේ ගෝලීය ආර්ථික වර්ධනයේ කේන්ද්‍රය ආසියාව බැවින් විනය ඇතුළු නැඟෙනහිර ආසියානු රටවල් සමඟ සබඳතා වර්ධනය කර ගැනීමට රාජපක්‍ෂ මහතා ගෙන ඇති තීරණය නිවැරදි බවද ආචාර්ය අනුප් සිං මහතා ප්‍රකාශ කළේය.මූල්‍ය අරමුදල නියෝජනය කරමින් ආචාර්ය කොෂී මතායි සහ මුදල් අමාත්‍යාංශයේ ලේකම් ආචාර්ය පී.බී. ජයසුන්දර මහත්වරුද මේ අවස්ථාවට එක්වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n1307126</link>
    <topic>13 සංශෝධනය බල රහිත කරන්න</topic>
    <author>නෙල්කා මැදගෙදර</author>
    <content>13වැනි ආණ්ඩුක්‍රම ව්‍යවස්ථා සංශෝධනය බල රහිත බවට ප්‍රකාශ කර එම සංශෝධනය තවදුරටත් ක්‍රියාත්මක වීම වළක්වන නියෝගයක් නිකුත් කරන්නැයි ඉල්ලා මූලික අයිතිවාසිකම් පෙත්සමක් ඊයේ (11) ශ්‍රේෂ්ඨාධිකරණයට ඉදිරිපත් කෙරිණි.මේ 13වැනි සංශෝධනය ක්‍රියාත්මක වුවහොත් ජනතාවගේ පරමාධිපත්‍ය බලය, නීතියේ ආධිපත්‍යය, ආණ්ඩුක්‍රම ව්‍යවස්ථාවේ උත්තරීතර බව සහ ශ්‍රේෂ්ඨාධිකරණයේ ශ්‍රේෂ්ඨත්වයට පිරිමැසිය නොහැකි හානියක් වනු ඇතැයි පෙත්සමෙහි සඳහන් වේ.ළමා සුබසාධන පුණ්‍යායතනයක් වන 'ප්ලේට්' හි සභාපතිනි එස්.එම්.පී. සිරිවර්ධන මහත්මිය විසින් මෙම පෙත්සම ගොනු කර තිබේ. නීතිපතිවරයා, පාර්ලිමේන්තුවෙ‍හි කථානායක චමල් රාජපක්ෂ මහතා සහ පළාත් සභා සහ පළාත් පාලන ඇමැති ඒ.එල්.එම්. අතාවුල්ලා මහතා මෙහි වගඋත්තරකරුවන් වෙති.පෙත්සමෙහි සඳහන් පරිදි 13වැනි ආණ්ඩුක්‍රම ව්‍යවස්ථා සංශෝධනය සිදු කරන ලද්දේ ජේ.ආර්. ජයවර්ධන මහතා ජනාධිපතිවරයාව සිටියදීය.එම ව්‍යවස්ථා සංශෝධනයෙහි ව්‍යවස්ථානුකූල බව 1987 ඔක්තෝබර් මස 09වැනිදා ශ්‍රේෂ්ඨාධිකරණයෙන් විමසා ඇත. එය නව දෙනකුගෙන් යුත් පූර්ණ ශ්‍රේෂ්ඨාධිකරණ විනිසුරු මඬුල්ලක් හමුවෙහි සලකා බැලූ අතර එම විනිසුරු මඬුල්ල එම සංශෝධනයෙහි 154 ජී (2) (iii) වගන්තිය ජනමත විචාරණයකට යොමු කළ යුතු බවට තීරණය කර ඇත.එහෙත් එම වගන්තිය ජනමත විචාරණයකට යොමු නොකර එයට යම් සංශෝධනයක් කර 13 වන ආණ්ඩුක්‍රම ව්‍යවස්ථාව සම්මත කර ගෙන තිබේ.ශ්‍රේෂ්ඨාධිකරණය දුන් නියෝගය අනුව කටයුතු නොකර එය සම්මත කිරීම නිසා එය නිසි ලෙස සම්මත වූ ‍සංශෝධනයක් ලෙස සැලකිය නොහැකි බව මෙම පෙත්සමෙහි සඳහන් වේ.එලෙස ශ්‍රේෂ්ඨාධිකරණය දුන් නියෝගයකට අනුව කටයුතු නොකිරීම වරදක් නොවේදැයි පෙත්සම්කාරිය ශ්‍රේෂ්ඨාධිකරණයෙන් විමසා ඇත.එබැවින් එමඟින් ආණ්ඩුක්‍රම ව්‍යවස්ථාවෙහි 12 (1) වගන්තිය මඟින් තහවුරු කර ඇති සමාන ලෙස සැලකීමේ අයිතිය උල්ලංඝනය කර ඇතැයි මේ පෙත්සමෙහි සඳහන් වේ.එබැවින් 13 වන ආණ්ඩුක්‍රම ව්‍යවස්ථාව නීතියක් බවට පත් කිරීම හෝ තවදුරටත් ක්‍රියාත්මක වීම හෝ එයට සංශෝධන එක් කිරීම හෝ සම්පූර්ණයෙන්ම වළක්වන නියෝගයක් නිකුත් කරන්නැයි පෙත්සම්කාරිය අධිකරණයෙන් ඉල්ලා ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n1307127</link>
    <topic>ගමේ සා. පෙළ විශිෂ්ටයන්ට ජනප්‍රිය පාසල්වල දොර නො වැසේ</topic>
    <author>ස්වර්ණා විජේකෝන්, චමීර ඇල්ලදෙණිය සහ සුභාෂිණි සේනානායක</author>
    <content>ග්‍රාමිය පාසල්වල අපොස සාමාන්‍ය පෙළ ඉතා විශිෂ්ට අයුරින් සමත්වන සිසුන්ට නගරයේ පහසුකම් සහිත පාසල්වලට ඇතුළත්වීමේ චක්‍ර ලේඛනය වෙනස් කර නොමැති බව අධ්‍යාපනය ඇමැති බන්දුල ගුණවර්ධන මහතා පාර්ලිමේන්තුවේ දී ඊයේ (11) ප්‍රකාශ කළේය. ඒ- බී පාසැලක්වත් නැති ග්‍රාමිය ප්‍රදේශවල පාසල්වලින් විශිෂ්ට ලෙස සාමාන්‍ය පෙළ සමත්වන දරුවන් ප්‍රමුඛතාවය ලබා දීමට පියවර ගෙන ඇති බවත්, ජාත්‍යන්තර පාසල්වලින් ජාතික පාසල්වලට උසස් පෙළ සඳහා ඇතුළත්විම නතර කර ඇති බවත් ඇමැතිවරයා හෙළි කළේය.පත් කළ මන්ත්‍රී අනුර කුමාර දිසානායක මහතා ස්ථාවර නියෝග 23 (2) යටතේ කළ ප්‍රකාශයට පිළිතුරු දෙමින් ඇමැතිවරයා මේ බව ප්‍රකාශ කළේය.අනුර දිසානයක මහතා ග්‍රාමීය දරුවන් ඈත් කර ඇතිහැකි දරුවන් පිළිබඳ කතා කිරීම කනගාටුවට කරුණක් බවත් ගුණවර්ධන මහතා කීවේය.පටු දේශපාලන වාසි තකා දක්ෂ ග්‍රාමීය දරුවන් ඉදිරියට ගෙන ඒම වැළැක්වීමට විපක්ෂය කටයුතු කරන බව පෙන්වා දුන් ඇමැතිවරයා දක්ෂ ග්‍රාමීය දරුවන්ට පහසුකම් සහිත පාසල් ලබාදීමේ වැඩපිළිවෙළ ඉදිරියටත් ක්‍රියාත්මක කරන බවද වැඩි දුරටත් කීවේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n1307128</link>
    <topic>කුණ්ඩසාලේ පාසල් උත්සව පැයකට පමණයි</topic>
    <author>ඉන්දික පොල්කොටුව</author>
    <content>වත්තේගම අධ්‍යාපන කලාපයට අයත් කුණ්ඩසාල අධ්‍යාපන ‍කොට්ඨාසයේ පාසල්හි ඕනෑම උත්සවයක් පැයක කාලයකට සීමා කරන ලෙස ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල මහතා වත්තේගම කලාප අධ්‍යාපන අධ්‍යක්ෂවරිය වෙත උපදෙස් ලබා දී ඇත. පාසල් සිසු සිසුවියන්ට එමඟින් සිදුවන අපහසුතා සැලකිල්ලට ගනිමින් මෙවැනි පියවරක් ගන්නා ලෙස ඇමැතිවරයා ඉල්ලා සිටී.සිසුන්ගේ අධ්‍යාපන කටයුතු වලට බාධා සිදුවීම මෙන්ම ඔවුන් නිකරුණේ පීඩාවන්ට හා අපහසුතාවලට මෙමඟින් ලක්විය හැකි බවත් එනිසා පාසල් උත්සව හා වැඩසටහන් පාසල් දිනයන්හිදී පැයකට සීමා කිරීම කාලෝචිත යැයිද අමාත්‍යවරයා පෙන්වා දෙයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n1307129</link>
    <topic>බේරුවල දී බස් දෙකකට ප්‍රහාරයක්</topic>
    <author>කළුතර දිස්ත්‍රික් සංචාරක</author>
    <content>ලංකා පෞද්ගලික බස් හිමියන්ගේ සංගමය ආරම්භ කළ බස් වර්ජනය අතරතුරේදී ඊයේ (11) අලුයම 5.30ට පමණ බේරුවල හෙට්ටිමුල්ල ප්‍රදේශයේදී බස් රථ දෙකකට ගල් මුල් පහරදී ඇති බව බේරුවල පොලිසිය පැවසීය. මෙසේ පහරදී ඇත්තේ දෙයියන්දර සිට කොළඹ බලා ධාවනය වූ සහ කතරගම සිට කොළඹ බලා ධාවනය වූ බස් රථ දෙකකටය.බස් රථ දෙකේ ඉදිරිපස වීදුරු දෙක බිඳී ගොස් තිබෙන බව බේරුවල පොලිසිය කියයි.සිද්ධිය පිළිබඳව බේරුවල පොලිස් ස්ථානාධිපති පොලිස් පරීක්ෂක දුමින්ද රාජපක්ෂ මහතාගේ උපදෙස් පරිදි රථ වාහන අංශයේ ස්ථානාධිපති උප පොලිස් පරීක්ෂක රංජන් සිල්වා, රථ වාහන අංශයේ පොලිස් කොස්තාපල් හේරත් යන නිලධාරීහු වැඩිදුර පරීක්ෂණ පවත්වති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n13071210</link>
    <topic>පොලීසිය ස්වාධීනව සිය කටයුතු ඉටු කළා</topic>
    <author>සිතාරා සේනානී සහ නුවන් කොඩිකාර</author>
    <content>නීතිය ක්‍රියාත්මක කිරීමට අවශ්‍ය අවස්ථාවලදී පොලීසිය ස්වාධීනව සිය කාර්යයන් ඉටු කර ඇති බව ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල මහතා පැවසීය.පසුගිය කාලවලදී යම් යම් ප්‍රාදේශීය දේශපාලනඥයින් හා සම්බන්ධ සිද්ධිවලදී එම තත්ත්වය පැහැදිලිව දැක ගත හැකි වු බව ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල මහතා පැවසීය. ජනමාධ්‍ය හා ප්‍රවෘත්ති අමාත්‍යාංශ ඊයේ (11) පැවති කැබිනට් තීරණ දැනුම්දීමේ මාධ්‍ය හමුවේ දී මාධ්‍යවේදීන් නැඟූ ප්‍රශ්නයකට පිළිතුරු දෙමින් ඇමැතිවරයා එසේ ප්‍රකාශ කළේය.එහිදී රජය මැදිහත්වීමක් හෝ බලපෑමක් කර නැති බවත් එම සිද්ධි සම්බන්ධයෙන් ගත් ක්‍රියාමාර්ගවලින් පැහැදිලි වන බවත් හෙතෙම කීවේය. ඇතැම් පිරිස් නැති ප්‍රශ්න ගොඩනැගීමට සහ නොසන්සුන්තාව ඇති කිරීමට උත්සාහ කරන නමුත් නීතිය අනුව පොලීසිය සිය කාර්යයන් ඉටු කරන බව ද ඒ මහතා පැවසීය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n13071211</link>
    <topic>තේරීම් කාරක සභාව කිව්වොත් ජනමත විචාරණයකට යා හැකියි</topic>
    <author>සිතාරා සේනානි සහ නුවන් කොඩිකාර</author>
    <content>13 වැනි ආණ්ඩුක්‍රම ව්‍යවස්ථා සංශෝධනය සම්බන්ධයෙන් නිර්දේශ ඉදිරිපත් කිරීමට පත් කළ පාර්ලිමේන්තු තේරීම් කාරක සභාව යෝජනා කළහොත් අදාළ සංශෝධනය සම්බන්ධයෙන් ජනමත විචාරණයකට යා හැකි බව ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල මහතා පවසයි. ඇමැති මණ්ඩල තීරණ දැනුම් දීම සඳහා ජනමාධ්‍ය හා ප්‍රවෘත්ති අමාත්‍යාංශයේ ඊයේ (11) පැවැති මාධ්‍ය හමුවේදී මාධ්‍යවේදියකු නඟන ලද ප්‍රශ්නයකට පිළිතුරු දෙමින් ඇමතිවරයා මේ බව පැවැසීය.කෙසේ වෙතත් මෙම තේරීම් කාරක සභාව මුල්වරට රැස්වූයේ ඉකුත් 9වනදා බැවින් ජනමත විචාරණයක් සම්බන්ධයෙන් තවම එහිදී අදහසක් මතුව ‍නොමැති බවද අමාත්‍යවරයා කීය.රටකට බලපාන ප්‍රධාන ප්‍රශ්න ප්‍රජාතන්ත්‍රවාදීව විසඳා ගැනීමට ඇති හොඳම යාන්ත්‍රණය හා මෙවලම තේරීම් කාරක සභාව බව පැවැසූ ඇමැතිවරයා, එහෙයින් 13වැනි ආණ්ඩුක්‍රම ව්‍යවස්ථා සංශෝධනය සම්බන්ධයෙන් මතුව තිබෙන අදහස් සාකච්ඡා කිරීම හා අවශ්‍ය නිර්දේශ ලබා ගැනීම එම ක්‍රමය උපයෝගී කොට ගැනීමට රජය පියවර ගෙන තිබෙන බවත් පැවැසීය.ප්‍රජාතත්ත්‍රවාදය පවතින රටක ඊට සහභාගී වීම හෝ නොවීමද ප්‍රජාතන්ත්‍රවාදී අයිතියක් බව කී අමාත්‍යවරයා අභ්‍යන්තර වශයෙන් ප්‍රශ්න විසඳා ගැනීමට විපක්ෂය ඊට සහභාගී විය යුතුව ඇතැයි ද පැවසීය.13වැනි ආණ්ඩුක්‍රම ව්‍යවස්ථා සංශෝධනය ක්‍රියාවට නැංවීම සඳහා පොදු එකඟතාවකට පැමිණීමට ඇති හොඳම වේදිකාව පාර්ලිමේන්තු විශේෂ කාරක සභාව බව මෙරටට පැමිණි ඉන්දියාවේ ජාතික ආරක‍්ෂක උපදේශක ශිවශංකර් මෙනන් මහතා සමඟ පසුගියදා පැවැති සාකච්ඡාවේදී ජනාධිපති මහින්ද රාජපක‍්ෂ මහතා අවධාරණය කළ බවත්, එයට ඉන්දීය රජයේ ද ප්‍රසාදය හිමිව ඇති බවත් හෙතෙම සඳහන් කළේය.අදාළ තේරීම් කාරක සභාවට සහභාගී වන ලෙස ඉන්දියාව දෙමළ ජාතික සන්ධානයට දැනුම්දී ඇති බවද ඇමැති කෙහෙළිය රඹුක්වැල්ල මහතා පැවසීය.දහතුන්වැනි ආණ්ඩුක්‍රම ව්‍යවස්ථා සංශෝධනය නැවත සංශෝධනය කිරීම සම්බන්ධයෙන් නිර්දේශ ඉදිරිපත් කිරීම සඳහා පත් කැර ඇති පාර්ලිමේන්තු තේරීම් කාරක සභාවේ තීන්දුව යම් ලෙසකින් ප්‍රමාද වුවහොත් දැනට පවතින තත්ත්වය යටතේ උතුර, වයඹ හා මධ්‍යම පළාත් සභා මැතිවරණ නියමිත පරිදි සැප්තැම්බර් මසදී පැවැත්වෙනු ඇතැයි ඒ සම්බන්ධයෙන් මෙහිදී මාධ්‍යවේදියකු මතු කරන ලද ප්‍රශ්නයකට පිළිතුරු දෙමින් ඇමැතිවරයා කීය. රජයේ ප්‍රවෘත්ති අධ්‍යක්ෂ ජනරාල් මහාචාර්ය ආරියරත්න ඇතුගල, රජයේ ප්‍රවෘත්ති අධ්‍යක්ෂ වසන්ත ප්‍රිය රාමනායක මහත්වරුද මේ අවස්ථාවට සහභාගී වූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n13071212</link>
    <topic>නාමයෝජනා භාර ගැනීම 25 සිට 1 දක්වා</topic>
    <author>අනුර ප්‍රේමලාල්</author>
    <content>උතුර, මධ්‍යම හා වයඹ යන පළාත්වල පැවැත්වීමට නියමිත පළාත් සභා මැතිවරණය සඳහා නාම යෝජනා භාර ගැනීම මෙම 25 සිට ලබන 1 දහවල් 12.00 දක්වා සිදුකෙරෙන බව මැතිවරණ කොමසාරිස් මහින්ද දේශප්‍රිය මහතා ප්‍රකාශ කරයි.ඒ අනුව මැතිවරණය පැවැත්වෙන පළාත්වලට අදාළ දිස්ත්‍රික්කවල පිහිටි දිස්ත්‍රික්ක ලේකම් කාර්යාල රැස්වීම් ශාලාවේ පිහිටුවන ලබන නාමයෝජනා භාර ගැනීමේ මධ්‍යස්ථානවලදී මේ නාම යොජනා භාර ගැනීම සිදු කෙරේ. ඇප තැන්පත් භාර ගැනීම මෙම (31) දින දහවල් 12.00 දක්වා සිදුවනු ඇත.නාම යෝජනා කිසිවක් නොලැබුණ හොත් නැවත නාමයෝජනා භාර ගැනීමේ කාල සීමාවක් ප්‍රකාශයට පත් කිරීමට සිදුවන අතර එක් නාම යෝජනා පත්‍රයක් ලැබී එය පිළිගත්තේ නම් එම දේශපාලන පක්ෂය හෝ කණ්ඩායම නිතරගයෙන් එම පළාත් සභාවට තේරී පත්වූ ලෙස ප්‍රකාශ කිරීමට සිදුවේ.ඡන්දය පැවැත්වීමේ දිනය නාම යෝජනා භාරගැනීමෙන් පසු ලැබී ඇති නාමයෝජනා ප්‍රමාණය සලකා බැලීමෙන් අනතුරුව නිවේදනය කරනු ලබන බව දේශප්‍රිය මහතා වැඩිදුරටත් මාධ්‍ය වෙත නිවේදනයක් නිකුත් කරමින් දන්වා සිටියි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n13071213</link>
    <topic>හොරෙන් ගෙනා සිගරට් තොගය දැලේ</topic>
    <author>සටහන හා ඡායාරූය</author>
    <content>ඩෙනිම් රෙදි ලෙස රේගු ප්‍රකාශක පත්‍රයක් ඉදිරිපත් කැර රුපියල් දෙකෝටි විසිපන් ලක්ෂයක් වටිනා සිගරට් තොගයක් නීති විරෝධීව මෙරටට ගෙන්වීමට ගත් උත්සාහය වළකාලමින් සිගරට් තොගය අත්අඩංගුවට ගැනීමට ශ්‍රී ලංකා රේගුව සමත් වූ බව එහි මාධ්‍ය ප්‍රකාශක ලෙස්ලි ගාමිණි මහතා පැවසීය.පසුගිය ජුනි මස 14 වැනි දින ඩෙනිම් රෙදි ලෙස සඳහන් වූ පෙට්ටි 15ක් ඩුබායි සිට මෙරටට එවා තිබූ බව රේගුව පවසයි. කොළඹ 12 ප්‍රදේශයේ ව්‍යාපාරික ආයතනයක නමට එවා තිබූ මෙම රෙදි වල වටිනාකම රුපියල් එක්ලක්ෂ හැත්තෑ දහසක් ලෙස තක්සේරු කැර රුපියල් එක්ලක්ෂ විසිදහසක සෙස් බද්දක් ද ගෙවා ඇත.කටුනායක ගුවන් බඩු අංශයේ නියෝජ්‍ය රේගු අධ්‍යක්ෂකවරයා මෙම භාණ්ඩ දැඩි පරික්ෂාවකින් පසු මුදාහළ යුතු බවට නියෝග කැර තිබීමත් සතියක පමණ කාලයක් භාණ්ඩ මුදා ගැනීම සඳහා ආනයනකරුවන් ඉදිරිපත් නොවීම පිළිබඳ සැකය මත මේ පිළිබඳ විමර්ශනය කටයුතු කටුනායක නයිකන්ද උප නිවාරණ කාර්යාලයේ නිලධාරිහු ආරම්භ කළහ.රේගු නිලධාරින් කරන ලද අති සූක්ෂම විශේෂ විමර්ශනයකින් පසු ඔරුගොඩවත්ත හා ඇළකන්ද ප්‍රදේශවලදී සැකකරුවන් කීප දෙනෙක් අත්අඩංගුවට ගත් බව රේගුව පවසයි. මෙම භාණ්ඩ නිෂ්කාශනයට අදාළ ලියවිලි අත්අඩංගුවට පත් පුද්ගලයකු සතුව තිබූ අතර රේගුව සැකකරුවන් ඉදිරියේ මෙම භාණ්ඩ පරීක්ෂාව ලක් කෙළේ ය. මෙහිදී ඩෙනිම් රෙදි වෙනුවට ටොප් මවුන්ටන් වර්ගයේ සිගරට් කාටුන් 2250 ක් හා ගෝල්ඩ්සීල් වර්ගයේ සිගරට් කාටුන් 2250 ක් තිබූ බව රේගුව පවසයි.ඩුබායි සිට මෙරටට මෙම භාණ්ඩ එවා තිබූ ව්‍යාපාර ස්ථානය මියගිය පුද්ගලයකුට අයත් කිසිවකු පදිංචි වී නොසිටින ස්ථානයක් බව රේගුව අනාවරණය කැරගෙන ඇත.කටුනායක ගුවන් බඩු අංගනයේ රේගු අධ්‍යක්ෂක ජූඩ් ඩිලුක්ෂාන්, ඬ;යීජ්‍ය රේගු අධ්‍යක්ෂකවරුන් වන ස්ටීවන් පීරිස්, කේ.ආර්. සෙනෙවිරත්න යන නිලධාරින්ගේ අධීක්ෂණය යටතේ ප්‍රධාන සහකාර නිවාරණ නිලධාරි දුමින්ද වීරක්කොඩි, සහකාර නිවාරණ නිලධාරි වයි.එම්.එස්. කුමාර, අජිත් ඉලේසිංහ, කේ.ඒ.ආර්.එස්.කුරුප්පු, ඩබ්ලිව්.ඒ.එස්.අයි. වන්නිආරච්චි, ලලිත් කාරියවසම්, නාලක වීරසිංහ, සම්පත් ජයරත්න සහ අසංක ගුණසිංහ මහත්වරු විමර්ශන කටයුතු සිදු කරති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=n13071214</link>
    <topic>මී හරක් වැඩවලින් ගොවිහු කබලෙන් ලිපට වැටෙති</topic>
    <author>සටහන සහ ජායරූපය කතරගම සමූහ</author>
    <content>මී හරක් උවදුර නිසා ගෙරිකටුව වැව ගම්මානයේ ගොඩගොවිතැන්වල යෙදෙන ගොවීන් මහත් අසරණ භාවයට පත්ව ඇත. මෙම ගම්මානය කතරගම කිරිවෙහෙර සහ සෙල්ලකතරගම අතර පිහිටා ඇති අතර මේ ගම්මානයට ළඟා විය හැක්කේ පරණ බුත්තල පාරෙනි.මෙම ගම්මානයේ ගොවීන් හට අක්කර දෙකක බිම් ප්‍රමාණයක් ලබා දී ඇති අතර ඔවුහු ඒවායේ පොල් කෙසෙල් කොස් දෙල් ආදියත් එළවලු ආදියත් වගා කර ඇත.නමුත් ප්‍රදේශයේ සිටින මීහරක් රංචු සිය ගණනින් රාත්‍රියට ඉඩම් වලට කඩා වැදීම නිසා විශේෂයෙන් දුක් මහන්සි වී වගා කර ඇති පොල් පැළ මුලුමනින්ම කා දමන බව ඔවුහු කියති.මේ සම්බන්ධයෙන් අදහස් දැක්වු එම ගම්මානයේ ගොවියෙක් වන ඩබ්ලිව්.එම්.ජයසේන මහතා මෙසේ කීය.මෙම ගම්මානයේ අක්කර සියයකට වැඩි ප්‍රමාණයක ඉඩම් තියෙනවා.එක ගොවියකුට අක්කර 2ක බිම් ප්‍රමාණයක් තියෙනවා. සමහර ගොවීන් ඊට වැඩි ඉඩම් ප්‍රමාණයක වගා කරනවා. අපි මෙම ඉඩම් වල කොස් දෙල් පොල් කෙසෙල් ආදියත් එළවලු ආදියත් වගා කරනවා.නමුත් රෑට මිහරක් සිය ගනන් රංචු පිටින් ඇවිත් අපේ වගා විනාශ කරනවා.මේ නිසා අපේ පොල් වගාවලට කණ කොකා අඩලයි තියෙන්නේ. මම වත්තේ පොල් පැළ හාරසීයක් වගා කළා නමුත් දැන් මී හරක් කාල ඉතිරි වෙලා තියෙන්නෙ පොල් පැළ එකසිය පනහක් විතර ප්‍රමාණයත්. කෙසෙල් පැළ වලිනුත් වගා කරපු ඒවා වලින් බාගයක් වත් නැහැ.අපිට මේ සඳහා රජයෙන් තෙල් පෝර වත් කිසිම ආධාරයත් ලැබෙන්නෙ නැහැ.අපි කම්බි පොටවල් හතක් අටක් ගහල ශක්තිමත් විදියටයි වැටවල් ගහල තියෙන්නේ නමුත් ඒවා කඩාගෙන එන්න තරම් මේ සත්තු ශක්තිමත්.සමහර ගව හිමියන් රෑ දොළහට එකට ඇවිත් කම්බි කපල හරක්ට වගා පාලු කරන්න ඉඩ දීල යනවා.එළිවෙන කොට මේ සත්තු ඔක්කොම වගාව විනාශ කරල ගිහින්.සමහර අය හොදට වගා කරපු ඉඩම් පාලුවෙන්න ඇරල. ඒ අය කියන්නෙ හරක්ට කන්න පොල් හිටවල වැඩක් නැහැයි කියල.මේ සම්බන්ධයෙන් නම් ගම් හෙළිකිරීමට අකමැති ගව හිමියන් කීප දෙනෙක් මාධ්‍යයට මෙසේ කීය.රුහුනේ නිපදවන මි කිරි වලට කතරගමින් ලොකු දායක්ත්වයක් ලැබෙනවා. අපි මී කිරි නිපදවීම සඳහා මි ගවයන් ඇති කරනවා.අපිට කතරගම ගෝතමීගම ප්‍රදේශයෙන් සහ තවත් කතරගමට නුදුරු ප්‍රදේශවලින් තණ බිම් කීපයක් රජයෙන් දීල තිබුනා මී ගවයන්ට තණ කොළ කෑම සදහා. නමුත් ඒ තණබිම් කිට්ටුව වතුර නැහැ.සතුන්ට වතුර දෙන්න අපිට හැතැප්ම ගණන් සතුන් දක්කගෙන ගොයාගල වැවට, ඩෝසර් වැවට,ගෙරිකටු වැවට යන වැව් වලට සතුන් දක්කාගෙන යන්න වෙලා තියෙනවා. ඉතින් ඒ තණ බිම් වලට හරක් දාන්න කවුරුත් කැමති නැහැ.දැන් ඒවට හරක් දාන්නෙ නැති නැති නිසා ප්‍රදේශයේ දේශපාකයන්ගේ හයිය ඇතිව ඇතැම් අය ඒ තණබිම් අත්පත් කරගෙන.මේ නිසා සතුන් අයාලෙ යනවා.ජලය තිබෙන කිට්ටුව තණබිම් ඇති කළොත් සතුන්ගෙන් වෙන වගා පාලුව නවත්වා ගන්න පුලුවන් වේවි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=r1307121</link>
    <topic>කැස්බෑව නගර සභාවේ පවිත්‍රතා කම්කරු නිවාස අබලන්</topic>
    <author>කැස්බෑව සංචාරක ධර්මසිරි සුරවීර</author>
    <content>කැස්බෑව නගර සභාවට අයත් වෑවල හන්දියේ ගංගාරාම පාරේ පිහිටි නගර සභාවේ පවිත්‍රතා අංශයේ කම්කරු සේවක නිවාසයන්හි නිවාස අබලන්වී වසර කිහිපයක් ගතවී ඇත.එහි වැසිකිළි වළවල් උතුරා පිටාර ගැලීම හේතුවෙන් එම නිවැසියන්ගේ පමණක් නොව එම භූමිය අවට පදිංචි කරුවන්ගේද සෞඛ්‍යයට ඉමහත් තර්ජනයක් වී තිබේ.වැසි ජලය බැසයාමට ක්‍රමවත් කානු පද්ධතියක් නොමැති නිසා තැන තැන ජලය එක්රැස්වී මදුරුවන් බෝවීමේ අවදානමක් ද පවතී. මේවා ගැන නගර සභාව සොයා බලන්නේ නැතැයි ද එම නිවාසයන්හි පදිංචිකරුවෝ පවසති.මෙයට වසර 30කට පමණ පෙර එවකට කැස්බෑව ආසනයේ පාර්ලිමේන්තු මන්ත්‍රීවරයාව සිටි ධර්මසේන ආටිගල මහතා විසින් නගර සභාවේ පවිත්‍රතා අංශයේ කම්කරු සේවකයන් සඳහා ඉදිකරන ලද මෙම නිවාස යෝජනා ක්‍රමය නිවාස දහසයකින් (16) සමන්විතය. දැනට කැස්බෑව නගර සභාවේ පවිත්‍රතා අංශයේ සේවකයින් ඇතුළු ඔවුන්ගේ පවුල්වල සාමාජිකයෝ නිවාසවල පදිංචි වී සිටිති.එදා නගර සභාවේ පවිත්‍රතා අංශයේ සේවය කළ අපට ජීවත්වන්න ධර්මසේන ආටිගල මහතා තමයි ෙමේ ගෙවල් ලබා දුන්නේ. මෙහි ගෙවල් දහසයක් තිබෙනවා. අද මේ ගෙවල්වල ගොඩාක් දුරට ජීවත්වන්නේ එදා සිටි අයගේ දරුවන්. ඒ දරුවන්ගෙනුත් සමහර දෙනා අදත් කැස්බෑව නගර සභාවේ පවිත්‍රතා අංශයේ සේවය කරනවා.අප මේ ගෙවල්වලට මාසික කුලිය වශයෙන් රුපියල් එකසිය පනහ (රු. 150/=) බැගින් මාස්පතා නගර සභාවට ගෙවනවා. නමුත් මේ ගෙවල් අද අබලන් වෙලා. වහළවල් දිරලා වැස්සට තෙමෙනවා. බිත්ති පුපුරලා. ලෑලි ගෙවල්වල ලෑලි දිරාපත්වෙලා. කඩිනමින් අලුත්වැඩියා නොකළහොත් ගෙවල් කඩා වැටෙන දිනය අත ළඟයි. නමුත් නගර සභාවෙන් අලුත්වැඩියා කරන්නේ නැහැ.නමුත් නගර සභාවට මේවා දැනුම් දුන්නාහම මේ ගෙවල් කඩා ඉවත් කරනවා කියා ඒ අය කියනවා යැයි එම නිවාසවල දැනට ජීවත්වන පැරණි නගර සභා සේවකයෝ පැවසූහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=r1307122</link>
    <topic>ඉංගිරියේ දික්කසාදවීම්56%කින් ඉහළට</topic>
    <author>ඉංගිරිය මධ්‍යම සමූහ – ප්‍රියදර්ශනී කහවල</author>
    <content>ඉංගිරිය ප්‍රාදේශීය ලේකම් කොට්ඨාසය ආශ්‍රිතව මේ වන විට දික්කසාද වීමේ ප්‍රතිශතය 56%ක් දක්වා ඉහළ ගොස් ඇතැයි ද, ඉන් මුල් අවුරුද්ද ඇතුළත දික්කසාද වීමේ ප්‍රතිශතය 25%ක් වන බවද ඉංගිරිය ප්‍රාදේශීය සම්බන්ධීකරණ කමිටු රැස්වීමේදී හෙළිවිය.එහිදී අදහස් දක්වමින් ඉංගිරිය සෞඛ්‍ය වෛද්‍ය නිලධාරිනි ප්‍රියානි කරුණාරත්න මහත්මිය පැවසුවේ, මෙම තත්ත්වය පාලනයට පිළියම් වශයෙන් අලුතෙන් විවාහ ජීවිතයට ඇතුළත් වීමට බලාපොරොත්තුවෙන් සිටින අයට සහ නව විවාපත් යුවළවල් සඳහා ඉංගිරිය සෞඛ්‍ය වෛද්‍ය මධ්‍යස්ථානයේ දැනුවත් කිරීමේ වැඩසටහනක් මේ වන විට ආරම්භ කර ඇති බවයි.මෙම කොට්ඨාසයේ සෑම පාසලකම පාහේ මව හෝ පියා අහිමි දරුවන් 40ක් පමණ සිටින බවද මෙහිදී හෙළි වූ අතර, මෙහිදී අදහස් දක්වමින් කළුතර දිස්ත්‍රික් පාර්ලිමේන්තු මන්ත්‍රී විදුර වික්‍රමනායක මහතා පැවසුවේ, “විවාහය යන්නෙහි භාරදූරත්වය අද පරම්පරාව තේරුම් අරගෙන නොමැති බවත්, අද හැදෙන පරම්පරාව මවුපියන්ගේ අවවාදවලට කන්දීම කෙසේ වෙතත්, මවුපියන් හට ඔවුන්ට අවවාද දීමද කළ නොහැකි තත්ත්වයකට දැන් පත්ව ඇති බවත් ය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=r1307123</link>
    <topic>බාල ලුණු විකුණු වෙළෙඳුන්ට දඩ</topic>
    <author>පානදුර සමූහකපිල සෝමරත්න</author>
    <content>මහජන පරිභෝජනයට අහිතකර ප්‍රමිතියෙන් තොර බාල වර්ගයේ ලුණු අයඩින් ප්‍රතිශතයක් නොමැතිව ඇතැම් වෙළෙඳසල්වල අලෙවි කරති.පානදුර කෙසෙල්වත්තේ වෙළෙඳසල් දෙකක් වැටලු මහජන සෞඛ්‍ය නිලධාරීන් බාල ලුණු අලෙවි කළ වෙළෙන්දන් දෙදෙනකුට පානදුර ප්‍රධාන මහේස්ත්‍රාත් රුචිර වැලිවත්ත මහතා හමුවේ 04.07.13 දින නඩු පැවරුවේය.ප්‍රමිතියෙන් තොර ලුණු අලෙවි කිරීම ගැන වරද පිළිගත් එක් වෙළෙඳසල් හිමියකුට රුපියල් 3000.00 දඩයක්ද අනික් වෙළෙන්දාට රුපියල් 2500.00 දඩයක් පානදුර ප්‍රධාන මහේස්ත්‍රාත්වරයා නියම කළේය.එම බාල ලුණු වර්ගය ප්‍රමිතියෙන් තොරව නිෂ්පාදනය කර පැකට් කර අලෙවි කරන හම්බන්තොට ප්‍රදේශයේ පෞද්ගලික ආයතනයකට ආහාර පනත යටතේ නඩු පැවරිය යුතු යැයි වෙළෙඳසල් හිමියන් වෙනුවෙන් අධිකරණයට කරුණු දැක්වු නීතිඥ කසුන් ජයරත්න මහතා මහේස්ත්‍රාත්වරයාට දන්වා සිටියේය.ඒ අනුව එම පෞද්ගලික ලූණු නිෂ්පාදන ආයතනයේ සාමාන්‍යාධිකාරිවරයාට අධිකරණය හමුවේ සැප්තැම්බර් මස 05 වන පෙනී සිටීමට මහේස්ත්‍රාත්වරයා සිතාසි නිකුත් කළේය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=r1307124</link>
    <topic>බස්නාහිර පළාත් පාලන ආයතන නංවන්න පස් අවුරුදු සැලැස්මක්</topic>
    <author>මැද කොළඹ සමූහ වයිමන් හෙට්ටිආරච්චි</author>
    <content>පළාත් පාලන ආයතන තවදුරටත් සවිබලගැන්වීම සඳහා බස්නාහිර පළාත් පාලන දෙපාර්තමේන්තුව 2013 - 2017 පස් අවුරුදු උපායමාර්ග සැලසුමක් සකස් කරයි.අඩු ආදායම්ලාභී ගොඩනැඟිලි පහසුකම් ප්‍රමාණවත් නොවන පළාත් පාලන ආයතනවල නව ගොඩනැගිලි ස්ථාපනය කිරීම පිණිස අවශ්‍ය ප්‍රතිපාදන ලබා දීමත් එසේම අඩු පහසුකම් සහිත ආයතනවලට කාර්යාල උපකරණ සැපයීමත් එම වැඩපිළිවෙළේ ප්‍රධාන අරමුණ වෙයි.සමස්ත උපාය මාර්ගික සැලැස්මට ව්‍යාපෘති 798ක් අයත්වන අතර, මේ සඳහා රුපියල් මිලියන 2125ක් ආයෝජනය කිරීමට නියමිතව ඇත.ඒ අනුව 2013 වර්ෂයේදී ග්‍රාමීය මාර්ග සංවර්ධනය කිරීමේ වැඩසටහන සඳහා රුපියල් මිලියන 234ක් වැය කිරීමට අපේක්ෂිතව ඇති අතර, ග්‍රාමීය දුෂ්කර මාර්ග සංවර්ධනය කිරීම, ග්‍රාමීය කුඩා පාලම් සංවර්ධනය කිරීම හා පළාත් පාලන ආයතනවල නඩන්තු ඒකක වැඩිදියුණු කිරීම ද සැලසුමට අයත් වෙයි.ග්‍රාමීය ප්‍රජා සංවර්ධන කටයුතු විධිමත් කිරීම යටතේ පුස්තකාල හා කියවීම් ශාලා වැඩිදියුණු කිරීමට මෙන්ම ග්‍රාමීය පොළ සංවර්ධනය කිරීම සඳහා මින් රුපියල් මිලියන 90ක් වැය කිරීමට නියමිතය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=r1307125</link>
    <topic>රෝස් පාන් ගෙඩියේ ‘බ්ලේඩ්’ එකක්</topic>
    <author>හෝමාගම විශේෂ – ජිනදාස ගමගේ</author>
    <content>කුඩා ළමයකු විසින් කෑමට ගන්නා ලද රෝස් පාන් ගෙඩියක බ්ලේඩ් එකක් තිබීම ගැන චෝදනා ලැබුවන් දෙදෙනකුට හෝමාගම දිසා මහේස්ත්‍රාත් වයි. ආර්. බී. නෙළුම්දෙණිය මහතා විසින් රුපියල් දහසයදාහක දඩයක් නියම කෙළේය.එක් පුද්ගලයකුට රුපියල් 8000 බැගින් මෙසේ දඩ නියම වූයේ එම රෝස්පාන් අලෙවි කළ ගලවිල මහකටුවාන පාර බේකරි හිමියකුට සහ එම රෝස්පාන් නිෂ්පාදනය කළ සේවකයකුටය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=r1307126</link>
    <topic>ඉතාලි රැකියා සිහින මවා කෝටි ගණන් සල්ලි ගැරූ තාත්තයි දුවයි කොටු</topic>
    <author>මල්වාන සමූහ මහානාම විතානගේ, කැලණිය විශේෂ සහ අනුර ප්‍රේමලාල්</author>
    <content>අධිකරණයෙන් නිකුත් කළ විවෘත වරෙන්තු 98කට සොයමින් සිටි එකම පවුලේ පියකු හා දියණියක සපුගස්කන්ද පොලිසිය මගින් පෙරේදා (10වැනිදා) මොරවක ප්‍රදේශයේ සැඟවී සිටිය දී අත්අඩංගුවට ගෙන ඇත.ඉතාලියේ රැකියා දෙන බව කියමින් රුපියල් තුන්කෝටි අසූ ලක්ෂයක මුදලක් වංචා කිරීමේ චෝදනාවකට ද අවශ්‍ය වී සිටි මොවුන් මෙසේ අත්අඩංගුවට ගැනීමට හැකිවූයේ වසර එකහමාරකට පමණ පසුවය. මේ වනවිට අධිකරණයට නඩු 49ක් මොවුන්ට එරෙහිව විභාග වෙමින් පවතී.මොවුන් මාකොළ දේවාල පාර ප්‍රදේශයේ පදිංචි වී සිටි අතර පසුව ප්‍රදේශයෙන් පලාගොස් තිබේ. ම් දෙදෙනා ඊයේ (11 වැනිදා) මහර මහේස්ත්‍රාත් අධිකරණයට ඉදිරිපත් කරීමට කටයුතු කර තිබූ අතර පියාගේ හා දියණියගේ වයස පිළිවෙලින් අවුරුදු 62 හා 39කි.සපුගස්කන්ද පොලිස් ස්ථානාධිපති පොලිස් පරීක්ෂක පී. ජී. එස්. ආර්. සංජීව, අපරාධ විමර්ශන අංශයේ ස්ථානාධිපති පොලිස් පරීක්ෂක තුසිත ජයකොඩි, පො.කො. ප්‍රසාද් (71595), කුමාර (71453), අබේරත්න (19334), තිලකරත්න (36589), කාන්තා පො.කො. කල්පනී (9220) හා නිරෝෂනී (8616) නිලධාරීහු විසින් මේ වැටලීම සිදු කරන ලදී..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=r1307127</link>
    <topic>මුහුදු ගිය අම්බලන්ගොඩ ධීවරයෝ 9ක් අතුරුදන්</topic>
    <author>ආර්. ඤාණදාස - අම්බලන්ගොඩ සමූහ</author>
    <content>දකුණු මුහුදු තීරයේ දැඩි සුළං තත්ත්වයක් පවතින බවට කාලගුණ විද්‍යා දෙපාර්තමේන්තුව විසින් නිකුත් කරන ලද අවවාද නොතකා පෙරේදා (10) උදේ අම්බලන්ගොඩ ධීවර වරායෙන් මුහුදු ගිය ධීවරයන් නවදෙනෙකු සහිත යාන්ත්‍රික වල්ලමක් මුහුදේදී අතුරුදහන් වී ඇති බවට එම ධීවරයින්ගේ පවුල්වල අය අම්බලන්ගොඩ පොලිසියට පැමිණිලි කොට තිබේ.පෙරේදා (10) උදේ 6.30 ට පමණ මුහුදු ගොස් ඇති මේ ධීවරයන් එදින සවස හයහමාර පමණ වන විට ආපසු පැමිණිය යුතු බවද, එහෙත් ඊයේ (11) දහවල් වන තෙක් එම වල්ලම ආපසු පැමිණ නැති බව ද ධීවර බෝට්ටු හිමිකරුවකු වන අම්බලන්ගොඩ නගර සභා මන්ත්‍රී දේව් රොහාන් රාජපක්‍ෂ මහතා අප සමඟ පැවසුවේය.මොවුන් ගැන ගාල්ල නාවික හමුදාවට හා ධීවර දෙපාර්තමේන්තුවේ අදාළ නිලධාරීන්ට මේ වන විටත් දන්වා ඇති බව පැවැසූ රාජපක්‍ෂ මහතා නාවික හමුදා බෝට්ටු දෙකක් මොවුන් ගැන සොයා බැලූ නමුත් මෙතෙක් කිසිදු ආරංචියක් ලැබී නැති බව ද, මුහුදේ පවතින දැඩි රළු ස්වභාවය නිසා නාවික හමුදා සෝදිසි කිරීම් නතර කොට ඇති බව ද පැවැසුවේය.ආර්. එම්. නන්දසිරි, සම්පත්, විමලසිරි, කැළුම් ශශ්‍රීමාල්, එස්. ටී. යසරත්න, රංජිත් ජයසේකර, ජයන්ත සුමිත් සහ සමන් පි‍්‍රයදර්ශන නමැති ධීවරයන් මෙසේ අතුරුදන් වී ඇත. මේ සියලුදෙනා අම්බලන්ගොඩ පදිංචිකරුවෝ වෙති..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=r1307128</link>
    <topic>මිනිස්සුන්ගෙන් සැලකිලි ගන්න හමුදා ඇඳුම් ඇඳන්</topic>
    <author>මිහින්තලේ සමුහ ප්‍රියදර්ශනි කරුණාරත්න</author>
    <content>හුද හමුදා ඇදුම් ඇඳ සැකකටයුතු අන්දමින් හැසිරුණ තරුණයන් දෙදෙනකු අත්අඩංගුවට ගැනීමට ඉකුත් 09 වැනි දින ගලෙන් බිඳුනවැව පොලිසිය සමත් වී ඇත. මේ සිදුවීම වී ඇත්තේ ගලෙන් බිඳුනවැව පොලිස් බල ප්‍රදේශයට අයත් යකල්ල ප්‍රදේශයේ පැවැත් වූ නාට්‍ය සංදර්ශනයකදී ය. අත්අඩංගුවට පත් තරුණයන් දෙදෙනා ගලෙන් බිඳුනවැව කරුවලගස් වැව ප්‍රදේශයේ පදිංවි කරුවන් බව පොලිසිය පවසයි.මේ තරුණයන් දෙදෙනා වයස අවුරුදු 19 හා 20 වැනි වයස්වල පසුවන බව හඳුනාගෙන තිබේ.හමුදා සේවයේහි නිරත නොවන මොවුන් හමුදා නිල ඇඳුම් ඇඳ මේ නාට්‍ය සංදර්ශනය නැරැඹීමට පැමිණ ඇත.නාට්‍ය සංදර්ශනය පැවැත්වෙන ප්‍රදේශයේ කිසිවකුත් තමන් නොහඳුනන බැවින් මෙලෙස හමුදා නිල ඇඳුමින් සැරසී පැමිණීමට සිතු බවත්, යුද හමුදා නිල ඇඳුමට ජනතාව ගරුකරන බැවින් තමන්හට ද එලෙස ගරුකරවා ගැනීමට මේ දේ කළ බවත් තරුණයන් දෙදෙනා පොලිසියට පවසා තිබේ.මොවුන් දෙදෙනාගේ හැසිරීම ගැන සැක සිතූ සංදර්ශනයේ සිටි පුද්ගලයකු ගලෙන් බිඳුනවැව පොලිසියට දැන්වීමෙන් අනතුරුව පොලිසිය පැමිණ තරුණයන් දෙදෙනා අත්අඩංගුවට ගෙන අනුරාධපුර මහේස්ත්‍රාත් අධිකරණය වෙත ඉදිරිපත් කිරිමෙන් අනතුරුව රුපියල් ලක්ෂය බැගින් ශරිර ඇප මත මුදාහැර ඇත..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=s1307121</link>
    <topic>ජගත් පාපන්දු නිලධාරී විමර්ශන වාර්තාව ආචාර ධර්ම පිළිබඳ කමිටුව ඉදිරියට</topic>
    <author>ප්‍රින්ස් ගුණසේකර</author>
    <content>ලෝක පාපන්දු සම්මේලනයේ ඉහළ පෙළේ නිලධාරීන් සිවුදෙනෙකු ශ්‍රී ලංකාවේ පාපන්දු ක්‍රීඩාංගණවල ඉදිකිරීම් පිළිබඳව සැකසු වාර්තාව ජගත් පාපන්දු ආචාර ධර්ම පිළිබඳ කමිටුවට ඉදිරිපත් කිරීමට සුදානම් වෙයි.සුනාමි ආධාර කෝටි 50ක මුදල් නාස්තිකාර ලෙස වැය කරමින් ඉදිකළ බවට එල්ලවු චෝදනාවලට අදාලව ලෝක පාපන්දු නිලධාරීන් සැකසු මේ වාර්තාව ආචාර ධර්ම පිළිබඳ කමිටුවේ සාකච්ඡාවකින් අනතුරුව ප්‍රකාශයට පත් කිරීමට බලාපොරොත්තු වේ.ආසියානු කළාපයේ ජ්‍යෙෂ්ඨ පාපන්දු සංවර්ධන කළමනාකරු ඩේව්ඩ් බෝජා, ලෝක පාපන්දු සම්මේලනයේ පහසුකම් හා ය‍ටිතල පහසුකම් කළමනාකරු ස්ටුවට් ලාමන්, දකුණු හා මධ්‍යම කළාපීය පාපන්දු සංවර්ධන නිලධාරී ෂෙලී ප්‍රභාකරන් හා ලෝක පාපන්දු සංවර්ධන ප්‍රධානී සිරිල් ලෝසල් යන මහත්වරු ශ්‍රී ලංකාවේ සතියක පමණ නිරීක්ෂණ වාරිකාවක නිරත වුහ.ජගත් පාපන්දු සම්මේලනය වසර 2004 සුනාමි ව්‍යසනයෙන් පසුව ශ්‍රී ලංකාවට කෝටි 50ක මුදල් ආධාර පිරිනැමු අතර එය පාපන්දු සම්මේලනය තුළ ක්‍රියාත්මක වු ගෝල් සංවර්ධන ව්‍යාපෘති කාර්යාලය හරහා ක්‍රියාත්මක වුණි.එම මුදල් මෙරට කොන්ත්‍රාත් සමාගම් කිහිපයක් හරහා සංවර්ධනයට යෙදවු අතර ක්‍රීඩාංගණ බොහෝමයක් සුදුසු තත්ත්වයක නොමැති බවට චෝදනා එල්ල වුණි.ජගත් පාපන්දු සම්මේලනයේ විමර්ශන නිලධාරීහු පිරිස මේ සියලු ඉදිකිරීම් සොයා බැලීමට එම ක්‍රීඩාංගණවලට ගිය අතර ප්‍රාදේශිය පාපන්දු ලීග භාර නිලධාරින්ගෙන්ද ඉදිකිරීම් පිළිබඳ තොරතුරු ගෙන වාර්තාවට ඇතුළත් කොට ඇත.ඉදිකිරීම්වලට අදාල ඇතැම් තොරතුරු පාපන්දු සම්මේලනයෙන් ඉල්ලා සිටියද ලෝක පාපන්දු විමර්ශන නිලධාරීන්ට ඒවා ලැබී නොමැත.මේ තත්ත්වය හේතුවෙන් ඉතා අපහසුවෙන් සැකසු වාර්තාව ලෝක ආචාර ධර්ම පිළිබඳ කමිටුවට ලබාදී පසුව ක්‍රීඩා අමාත්‍යාංශයට එවන බව පවසා ඇත.කෝටි 50ක සුනාමි ආධාර මුදල් නාස්තිකාර ලෙස වැයවී නොමැති බව හා චෝදනා සියල්ල ද්වේශ සහගත පදනම් විරහිත බව හිටපු පාපන්දු සභාපති සරත් වීරසේකර මහතා එක පුද්ගල වාර්තාවකින් අවධානය කර තිබියදී ජගත් පාපන්දු විමර්ශන කමිටුව කුමක් පවසන්නේද යන්න බොහෝ දෙනාගේ විමසිල්ලට හේතුවී ඇත.මේ අතර ක්‍රීඩා ඇමැති පත්කළ කමිටුවේ නිර්දේශය වී ඇත්තේ සුනාමි පාපන්දු ආධාරවලින් දුෂණයක් සිදුවී ඇති බවය. මේ හේතුවෙන් මෙයට අදාල සියලු තොරතුරු රහස් පොලිසියට ලබාදෙන බව ක්‍රීඩා ඇමැතිවරයා පැවැසීය. .</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=s1307122</link>
    <topic>එයාර්ටෙල් රයිසින් ස්ටාර්ස් පාපන්දු දෙවැනි අදියර ඇරැඹේ</topic>
    <author>නිරෝෂාන් ප්‍රියංකර</author>
    <content>භාරතී එයාර්ටෙල් ලංකා සමාගම ක්‍රියාත්මක කරන ‘එයාර්ටෙල් රයිසින් ස්ටාර්ස්’ දෙවැනි අදියර ඊයේ ආරම්භ කෙරිණි.මෙරට පාපන්දු ක්‍රීඩාවේ දක්ෂතා පිරි ක්‍රීඩකයන් සොයාගැනීමේ අරමුණින් යුතුව ශ්‍රී ලංකා පාපන්දු සම්මේලනය, තාරුණ්‍යයට හෙටක් සංවිධානය හා එංගලන්තයේ මැන්චෙස්ටර් යුනයිටඩ් පාපන්දු සමාජය එක්ව මේ වැඩසටහන මෙහෙයවනු ලබති.අවුරුදු 14-19 වයස් කාණ්ඩවලට අයත් පාපන්දු ක්‍රීඩකයන් සඳහා නගර 14කදී මේ වැඩසටහන ක්‍රියාත්මක වීමට නියමිත අතරමෙමගින් සොයා ගන්නා දක්ෂතම පාපන්දු තරු 12 දෙනාට එංගලන්තයේ ඕල්ඩ් ට්‍රැ‍ෆඩ් හි පිහිටි මැන්චෙස්ටර් යුනයිටඩ් පුහුණු කඳවුරකදී සතියක පුහුණුවක් ලැබීමට අවස්ථාව හිමිවෙයි. ඊට සමගාමීව ආසියානු පාපන්දු සම්මේලනයේ මෙහෙයවීමෙන් ශ්‍රී ලංකා පාපන්දු සම්මේලනය හා මැන්චෙස්ටර් යුනයිටඩ් සෝකර් පුහුණු පාසලේ මුලිකත්වයෙන් පාපන්දු පුහුණුකරුවන් සඳහා ද කඳවුරක් පැවැත්වීමටත් කටයුතු යොදා ඇත.“ශ්‍රී ලංකා පාපන්දු ක්‍රීඩාවට ඇලුම් කරන ක්‍රීඩකයන් 12දෙනෙකුට ඔවුනගේ සිහින සැබෑ කර ගැනීමට අවස්ථාවක් ‍එයාර්ටෙල් රයිසින් ස්ටාර්ස් තුළින් උදාවෙනවා. මේ වැඩපිළිවෙළ තුළින් මෙරට පාන්දු ක්‍රීඩකයන් අතුරින් වඩාත් දක්ෂයන් සොයා ඔවුන්ට ජාත්‍යන්තර මට්ටමේ පුහුණුවක් ලබාදෙමින් ලොව විශිෂ්ටතමයින් බවට පත්වීමට අවස්ථාව ලබාදීම අපේ අරමුණයි” යැයි එයාටෙල් ලංකා සමාගමේ ප්‍රධාන විධායක නිලධාරී හා කළමනාකාර අධ්‍යක්ෂ සුරේන් ගුණවර්ධන මහතා මේ වැඩ සටහන පිළිබඳ මාධ්‍ය දැනුවත් කිරීම හා එයාර්ටෙල් පාපන්දු නිරාවණය කිරීම සඳහා ඊයේ කොළඹ සිනමන් ග්‍රෑන්ඩ් හෝටලයේ පැවැති මාධ්‍ය හමුවේදී කියා සිටියේය.මාස තුනක කාලයක් පැවැත්වෙන මේ වැඩසටහන තරග වට තුනකින් සමන්විතය. පළමු අදියරේදී ස්ථාන 14කදී පාපන්දු තරග පැවැත්වෙන අතර ඉන් තෝරා ගන්නා ක්‍රීඩකයන් සඳහා දෙවැනි අදියර ක්‍රියාත්මක වෙයි. අනතුරුව ඉන් ක්‍රීඩකයන් 48දෙනෙකු තෝරා ගැනීම සිදුකෙරේ. තෙවැනි අදියරේදී ඔවුන් කණ්ඩායම්වලට බෙදා තරග පවත්වන අතර ඉන් තෝරාගන්නා දක්ෂතම ක්‍රීඩකයන් 12ක් මැන්චෙස්ටර් යුනයිටඩ් ඇකඩමියේ පුහුණුව සඳහා යොමු කෙරේ.පාර්ලිමේන්තු මන්ත්‍රී වසන්ත සේනානායක, ශ්‍රී ලංකා පාපන්දු සම්මේලනයේ උපාලි හේවගේ, මැන්චෙස්ටර් යුනයිටඩ් නියෝජිත ගැරී පැලිස්ටර් මහත්වරුන්ද මාධ්‍ය හමුවේදී අදහස් දැක්වුහ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=s1307123</link>
    <topic>ජනක රණවක රන් කුසලාන පාපන්දු අවසන් ගැටුම ඉරිදා මොරගස්මුල්ලේ දී</topic>
    <author>නන්ද ඒකනායකකෝට්ටේ මධ්‍යම සමූහ</author>
    <content>කෝට්ටේ පාපන්දු ලීගය ශ්‍රී ජයවර්ධනපුර නගර සභාවේ ක්‍රීඩා දෙපාර්තමේන්තුව එක්ව සංවිධාන කළ කෝට්ටේ නගරාධිපති ජනක රණවක රන් කුසලාන පාපන්දු තරගාවලියේ අවසන් මහා තරගය ක්‍රීඩා ඇමැති මහින්දානන්ද අලුත්ගමගේ මහතාගේ ප්‍රධානත්වයෙන් ලබන ඉරිදා (14) ප.ව.3ට රාජගිරිය මොරගස්මුල්ල ක්‍රීඩාංගණයේදී පැවැත්වේ.කොළඹ දිස්ත්‍රික් කණ්ඩායම් 29ක් එක්වු තරගාවලියේ අවසන් තරගය සඳහා ඔබේසේකරපුර එක්සත් ක්‍රීඩා සමාජ පිල හා කෝට්ටේ මහ නගර සභා පිල සුදුසුකම් ලබාගෙන සිටී.ශූරයන්ට ජනක රණවක අභියෝග කුසලානය සමගින් මුදලින් රු.75000ක් සහ අනුශූරතාවට කුසලානය සමගින් මුදලින් රු.50000ක් පිරිනැ‍මීමට සංවිධායකයෝ කටයුතු යොදා ඇත.තරගාවලියේ දක්ෂතම ක්‍රීඩකයා සහ ගෝල් රකින්නා සඳහා බැංකොක් සවාරි සඳහා ගුවන් ටිකට් පත් ප්‍රදානය කිරීම විශේෂත්වයකි.පරිසර හා පුනර්ජීවන බලශක්ති ඇමැති සුසිල් ප්‍රේමජයන්ත, ශ්‍රී ලංකා පාපන්දු සම්මේලනයේ සභාපති රංජිත් රුද්‍රිගු, කෝට්ටේ පාපන්දු ලීග් සභාපති හා නගරාධිපති ජනක රණවක, ලේකම් ලලිත් කුමාර, තරග සංවිධායක කේ.පී.පතිරණ යන මහත්වරුන් මේ අවස්ථාවට සහභාගී වෙති. ඔබේසේකරපුර එක්සත් පාපන්දු පිල ඒ.ඒ.ජොහාන් සංජිව විසින්ද, නගර සභා පිල ඩී.සම්පත් ඩයස් විසින්ද මෙහෙයවනු ලබයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=s1307124</link>
    <topic>ශ්‍රී සුමංගල ජයගනී</topic>
    <author/>
    <content>අන්තර් පාසල් අවුරුදු 15න් පහළ ක්‍රිකට් තරගාවලියේ පළමු කොටස යටතේ අම්බලන්ගොඩ ධර්මාශෝක විදුහල සමග පැවැති තරගයෙන් කඩුලු 5ක ජයක් හිමිකර ගැනීමට පානදුර ශ්‍රී සුමංගල විදුහල සමත්විය.පළමු පන්දුවට පහරදුන් ධර්මාශෝක විදුහල ඕවර 46.4කදී ලකුණු 137කට දැවී ගිය අතර ඕවර 40ක් තුළදී කඩුලු 5ක් පමණක් දැවී තිබියදී තරගය ජයගැනීමට සුමංගල කණ්ඩායමට හැකිවිය.තුන් ඉරියව් දස්කම් දැක්වු සුමංගල විදුහලේ හේෂාන් ධනුෂ්ක ලකුණු 16ක‍ට කඩුලු 3ක් බිඳ දැමු අතර නොදැවී ලකුණු 51ක් රැස්කිරීමට සමත්විය.ධර්මාශෝක-137 (ඕවර 46.4) හිමාල ශානුක 28 (හේෂාන් දනුෂ්ක 16/3, සන්දීප් කවුමාල් 16/3)ශ්‍රී සුමංගල-138/5 (ඕවර 40) හේෂාන් ධනුෂ්ක නොදැවී 51, පුලික යසස් 25.</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=s1307125</link>
    <topic>බැඩ්මින්ටන් ශූරයා‍ගේ සොහොයුරාට 17න් පහළ ශ්‍රී ලංකා ක්‍රිකට් නායකත්වය</topic>
    <author>- ෆවුස්</author>
    <content>ලබන අගෝස්තු මස එංගලන්තයේ සංචාරයක නිරතවන අවුරුදු 17න් පහළ ශ්‍රී ලංකා ක්‍රිකට් කණ්ඩායමේ නායකත්වය හිමිවී ඇත්තේ බැඩ්මින්ටන් ක්‍රීඩාවෙන් අන්තර් ජාතික කීර්තියට පත් කරුණාරත්න සොයුරන්ගේ බාල සොයුරා වන චාමික කරුණාරත්නටය. රාජකීය විදුහලේ දීප්තිමත් ක්‍රීඩා තරුවක් වන චාමික ක්‍රිකට් ක්‍රීඩාවට මෙන්ම බැඩ්මින්ටන් හා මලල ක්‍රීඩාවට ද එක ලෙස සමත්කම් ඇති ක්‍රීඩකයෙකි. දකුණත් වේගපන්දු යවන්නකු වන ඔහු මේ වසරේ පැවැති රාජකීය-සාන්ත තෝමස් වාර්ෂික ක්‍රිකට් තරගයේ පළමු ඉනිමේ කඩුලු 5ක් හා දෙවැනි ඉනිමේ කඩුලු 4ක් දවාලීමට සමත්විය.චාමිකගේ මේ දස්කම් හේතුවෙන් රාජකීය විදුහලට කඩුලු 7ක ජයක් අත්වූ අතර ඔහු තරගයේ වීරයා සම්මානය මෙන්ම හොඳම පන්දු යවන්නාට හිමි සම්මානය දිනා ගත්තේය. ඊට අමතරව පසුගිය වසරේ බංග්ලාදේශයේ ඩකා නුවර පැවැති අවුරුදු 19න් පහළ ලෝක කුසලාන තරගාවලිය නියෝජනය කළ ශ්‍රී ලංකා කණ්ඩායමට ඇතුළත් වීමටද චාමිකට අවස්ථාව ලැබිණි.සිය වැඩිමල් ‍සොයුරන් වන නිලූක, දිලූක හා දිනුක මෙන්ම බැඩ්මින්ටන් ක්‍රීඩාවෙන් ද විශිෂ්ට දස්කම් දක්වන චාමික අවුරුදු 11න් පහළ සමස්ත ලංකා බැඩ්මින්ටන් ශූරයා වෙමින් බැඩ්මින්ටන් පිටියට අවතීර්ණ විය. අනතුරුව විවිධ වයස් කාණ්ඩ අතර ජාතික ශූරතා අත්කර ගැනීමට ඔහු සමත්විය. වර්තමානයේ අවුරුදු 19න් පහළ පාසල් බැඩ්මින්ටන් ජාතික ශූරයා වන්නේ ද චාමිකය.චාමිකගේ ක්‍රීඩා වාර්තා අතර විශේෂ වාර්තාවක් බිහිවූයේ හෙල්ල විසිකිරීමේ තරග ඉසව්වෙනි. මීට වසර දෙකකට පෙර පාසල් මලල ක්‍රීඩා ශූරතාවලියේ හෙල්ල විසිකිරීමේ ඉසව්වේ දි එවකට අවුරුදු 15න් පහළ තරග අංශය නියෝජනය කළ චාමික එම අංශයේ නව ජාතික වාර්තාවක් බිහි කිරීමට සමත්විය. එය තවමත් නොබිඳී පවතින්නකි. මීටර් 100 x4 සහාය දිවීමේ තරග ඉසව්ව, යගුලිය දැමීම චාමිකගේ දස්කම් පෙන්නුම් කළ තවත් ඉසව් දෙකකි. එංගලන්ත සංචාරයේ නිරතවන ශ්‍රී ලංකා අවුරුදු 17න් පහළ කණ්ඩායමට ක්‍රීඩකයන් 15ක් ඇතුළත්ය. තරගාවලිය අගෝස්තු 9වැනිදා සිට 25වැනිදා දක්වා පැවැත්වේ..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=s1307126</link>
    <topic>ජනපති පදවි ප්‍රාප්ති පාපැදි සවාරියේ ත්‍යාග ප්‍රදානය අද</topic>
    <author/>
    <content>ජනාධිපති මහින්ද රාජපක්ෂ මහතාගේ පදවි ප්‍රාප්තිය හා ජන්ම දිනය නිමිත්තෙන් ගිරුවාපත්තුවෙන් තල් අරණට සංවිධානය දෙවැනි වරටත් මෙහෙය වූ පාපැදි සවාරියේ ජයග්‍රාහකයන්ට ත්‍යාග ප්‍රදානය කිරීම පාර්ලිමේන්තු මන්ත්‍රී නාමල් රාජපක්ෂ මහතාගේ ප්‍රධානත්වයෙන් අද (12) පෙරවරු 10.00ට අරලියගහ මන්දිරයේ දී පැවැත්වේ.ක්‍රීඩකයන් 200කට අධික සංඛ්‍යාවක් තරග වැදුණු මේ පාපැදි සවාරිය පසුගිය වසරේ නොවැම්බර් මාසයේ දී පැවැත්විණි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=s1307127</link>
    <topic>හනීෆ්ට සැත්කමක්</topic>
    <author/>
    <content>පාකිස්තානයෙන් බිහි වූ විශිෂ්ටතම පිතිකරුවකු වන හනීෆ් මොහොමඩ් පිළිකා රෝගයට ගොදුරු වී ඇතැයි ඔහුගේ පවුලේ මිතුරකු ඒ‍.එෆ්.පී.පුවත් සේවයට ප්‍රකාශ කර තිබේ. 78හැවිරිදි හනීෆ්ට වැලඳී ඇත්තේ අක්මාවේ පිළිකාවක් වන අතර ඔහු පසුගියදා ලන්ඩන් නුවර රෝහලක දී සැත්කමකට භාජනය වූ බවත් පවුලේ මිතුරා පැවැසීය. සැත්කමින් අනතුරුව වැඩි දුර ප්‍රතිකාර සඳහා ඔහු තව දුරටත් රෝහලේ ‍නේවාසිකව ප්‍රතිකාර ගනිමින් සිටියි.අන්තර් ජාතික ටෙස්ට් පිටියේ දීර්ඝතම ඉනිම ක්‍රීඩා කළ පිතිකරුගේ ලෝක වාර්තාවට හිමිකම් කියන හනීෆ් ඒ සඳහා පැය 16කුත්, මිනිත්තු 10ක් වැය කර තිබිණි. ඒ 1958 වසරේ කොදෙව් පිලට එරෙහිව බ්‍රිජ්ටවුන් හීදීය. හනීෆ්ගේ සොයුරන් වන වසීර්, මුෂ්තාක් හා සදීක් මොහොමඩ් ද ඔහුගේ අඩිපාරේ යමින් ක්‍රිකට් පිටියට එක්වූහ. 90 දශකයේ පාකිස්තාන පිලේ හිටපු පිතිකරු සොයිබ් මොහොමඩ් හනීෆ්ගේ පුත්‍රයෙකි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=s1307128</link>
    <topic>ගාලු ක්‍රිකට් මුල් පුටුව ජයන්තට</topic>
    <author>යක්කලමුල්ල විශේෂ</author>
    <content>ගාල්ල ක්‍රිකට් සමාජයේ නව සභාපතිධූරයට ජයන්ත ධර්මදාස මහතා නිතරගයෙන් තේරී පත්විය. පසුගියදා පැවැති නිලවරණයේදී තෝරා පත්කර ගත් නව නිලමඩුල්ල මෙසේය.සභාපති-ජයන්ත ධර්මදාස, උප සභාපති-ශාන්තිලාල් අබේගුණවර්ධන, ලේකම්-නිහාල් හෙට්ටිආරච්චි, උපලේකම්-එම්.එල්.බී.අබේසිංහ, භාණ්ඩාගාරික-ඊ.දාසින්ද සිල්වා, ක්‍රිකට් ලේකම්-හර්ෂ මුණසිංහ, ක්‍රීඩාගාර ලේකම්-බන්දුල නානායක්කාර, බිලියඩ් ලේකම්-එච්.විමලරත්න, අවන්හල් ලේකම්-බි.පී.චන්දන ප්‍රදීප්, ක්‍රීඩාපිටි ලේකම්-කේ.ඒ.ඩෙරික්, සමාජ-සුබසාධන ලේකම්-ජයනන්ද වර්ණවීර, කමිටු සාමාජිකයන්-ඒ.ජයන්ත ද සිල්වා, වයි.කේ.ඩි.අනුර කුමාර, බන්දුල අතුකෝරළ, මහේන්ද්‍ර විජේසේකර, ජගත් අබේගුණවර්ධන, ඩි.ආර්.හේමන්ත ද සිල්වා, තුසිත විජේතිලක, මුදිත ඩි.වින්ඩසර්, කෞෂල්‍ය ගජසිංහ, ලලිත් මෙන්ඩිස්..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=s1307129</link>
    <topic>හොරණ විද්‍යාරත්නයට වොලිබෝල් ශූරතා ද්විත්වයක්</topic>
    <author>වාද්දූව සමුහ-කළුතර මධ්‍යම විශේෂ</author>
    <content>අධ්‍යාපන අමාත්‍යාංශය ශ්‍රී ලංකා වොලිබෝල් සම්මේලනය සහ පාසල් වොලිබෝල් සංගමය එක්ව සංවිධාන කළ ඩී.එස්.අයි.සුපර් ස්පෝර්ට් වොලිබෝල් කළුතර දිස්ත්‍රික් තරගාවලියේ බාලක ශූරතා දෙකක් දිනාගැනීමට හොරණ විද්‍යාරත්න විදුහල සමත්විය.කළුතර හොරණ සහ මතුගම අධ්‍යාපන කලාපවල වොලිබෝල් ශූරතා හිමිකරගෙන සිටි බාලක බාලිකා කණ්ඩායම් එක්වු තරගාවලිය පසුගියදා පොතුපිටිය මහ විද්‍යාලයීය ක්‍රීඩාංගණයේදී පැවැත්වේ.තරගාවලියේ ප්‍රතිඵල මෙසේය.අවු.14න් පහළ බාලක-1.හොරණ විද්‍යාරත්න විද්‍යාලය, 2.කළුතර පොතුපිටිය ම.වි, බාලිකා-1.පානදුර ශ්‍රී සුමංගල බා, 2.පානදුර අගමැති බා.අවු.16න් පහළ බාලක-1.විද්‍යාරත්න විද්‍යාලය, 2. රාජකීය වි, බාලිකා-1.අගමැති බා, 2.පොතුපිටිය ම.වි.අවු.18න් පහළ බාලක-1.අළුත්ගම මහා වි, 2.පොතුපිටිය ම.වි, බාලිකා-1.හොරණ තක්ෂිලා ම.ම.වි, 2.අගමැති බා..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=s13071210</link>
    <topic>රාජ්‍ය සේවා මලල ක්‍රීඩා 19-20</topic>
    <author>වයිමන් හෙට්ටිආරච්චිමැද කොළඹ සමූහ</author>
    <content>කොළඹ දිස්ත්‍රික් ලේකම් කාර්යාලයීය රාජ්‍ය ‍සේවා ක්‍රීඩා සංගමය සංවිධාන කරන රාජ්‍ය සේවා මලල ක්‍රීඩා උළෙල මේ මස 19-20 දිනවලදී කොළඹ ටොරින්ටන් හි ක්‍රීඩා සංවර්ධන දෙපාර්තමේන්තු ක්‍රීඩා පිටියේදී පැවැත්වේ.රාජ්‍ය පරිපාලන හා ස්වදේශ කටයුතු ඇමැති ඩබ්ලිව්.ඩී.ජේ.සෙනවිරත්න මහතාගේ ප්‍රධානත්වෙයන් පැවැත්වෙන අතර ක්‍රීඩක ක්‍රීඩිකාවන් දහසක් පමණ සහභාගී වෙති.තරගාවලියේ ජයග්‍රාහකයන්ට පදක්කම් සමගින් තිළිණ හා කුසලාන පිරිනැමෙන බව කොළඹ දිස්ත්‍රික් ලේකම් එච්.ටී.කමල් පත්මසිරි මහතා පවසයි..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=f1307121</link>
    <topic>බස් ගැමුණු එජාපයෙන් තරග කර පරාද වූවා සේ වර්ජනයෙන්ද පරාදයි</topic>
    <author/>
    <content>ව‍්‍යවස්ථා සංශෝධනයට නිර්දේශ ඉදිරිපත් කිරීමට පත්කළ පාර්ලිමේන්තු තේරීම්කාරක සභාව ඇමති නිමල් සිරිපාල ද සිල්වා මහතාගේ ප්‍රධානත්වයෙන් පෙරේදා (09) රැස්විය. එයට විපක්ෂය සහභාගී වූයේ නැත. උතුරට දේශපාලන විසඳුමක් ලබා ගැනීමට වරින් වර ඉන්දියාවට දුවන දෙමළ ජාතික සන්ධානයේ මන්ත්‍රීවරුන් එම තේරීම් කාරක සභාවට සහභාගී වූයේ නැත.එමෙන්ම සුපුරුදු පරිදි ජාතික ප්‍රශ්නය විසඳීමට කිසිම විටෙක සහයක් නොදෙන එක්සත් ජාතික පක්ෂයද තේරීම් කාරක සභාව වර්ජනය කළහ. එය වර්ජනය කළ ජනතා විමුක්ති පෙරමුණ ගැන මෙහිදී කතා කිරීම අනවශ්‍යයය. එම පෙරමුණ හැමදාමත් සිය වගකීම් අත්හරින පුරුද්ද මෙහිදීද අත්හැර නැත.තේරීම් කාරක සභාවට සහභාගී වීමට නම් පොලිස් අධිකරණ හා මැතිවරණ කොමිෂන් සභා පත්කළ යුතු බව ජනාධිපතිතුමාට ලිපියක් යවමින් රනිල් වික්‍රමසිංහ මහතා කියා තිබේ. හොරෙන් රා බොන්නට කිතුල් ගහට නැග්ගේ යයි කියන චීවරධාරියකු කිතුලේ අයිතිකරු දුටු විට “බලපන් ජේමිස් - ගහමුදුනට ශ්‍රීපාදය අපූරුවට පේනවා යයි නිදහසට කරුණු වශයෙන් කියා සිටියේ ය.එක්සත් ජාතික පක්ෂය කිතුලට නැග්ගේවත් නැත. ගහවටේ කැරකුණේවත් නැත. හැමදාමත් ජාතික වශයෙන් වැදගත් ප්‍රශ්නයකදී රනිල් වික්‍රමසිංහ මහතා කරන්නේ ප්‍රශ්නයෙන් පැන යාමය. තේරීම් කාරක සභා වර්ජනය කළේ අන්තිම මොහොතේ නොවේ. එය මඟ හැර වෙනත් බහුබූත කතා කියන්නට රනිල් වික්‍රමසිංහ ඇතුළු නඩය පුරුදු වී සිටිති.දෙමළ සන්ධානයද ප්‍රශ්නවලින් මඟහරින පුරුද්ද තවමත් අත්හළේ නැත. එම සන්ධානයට අවශ්‍ය උතුරේ ප්‍රශ්නයට විසඳුමක් ලෙස ප්‍රභාකරන් මෙන් ඊළමක් ලබා ගැනීමටය. එය කවදාවත් සැබෑ නොවන සිහිනයක් නිසා ප්‍රශ්නය විසඳන්නට ඉතාමත් හොඳ වේදිකාව ලෙස ආණ්ඩුවත් ඉන්දියාවත් සලකන තේරීම් කාරක සභාව වර්ජනය කළේ ය.ප්‍රශ්න විසඳන වේදිකාවට ගොඩවීම දෙමළ සන්ධානයේ පුරුද්ද නොවේ. ප්‍රභාකරන්ට ඊලමක් දෙන්නට පාර කපාගෙන ආ රනිල් වික්‍රමසිංහ මහතාද එම වේදිකාවට ගොඩ නොවූයේ ආණ්ඩු බලය ගැනීමේ ආසාව සැබෑ කර ගන්නට අසාර්ථක ලෙස දඟලන නිසාය. අපේ දුක සැප බලන්නට ඉන්දියාවෙන් ඉඳහිට නෑදෑයෝ එති.ආරක්ෂක උපදේශක මෙනන් ආවේද දෙමළ ජාතික සන්ධානය හමුවී වට පිටාව දැක ගන්නටය. දැන ගන්නටය. ඔහුට ජනාධිපති මහින්ද රාජපක්ෂ මහතා තත්ත්වය ඉතා කෙටියෙන් පැහැදිලි කර දුන්නේය. එතුමා කියා සිටියේ පවතින අර්බුදය විසඳන එකම වේදිකාව පාර්ලිමේන්තු තේරීම් කාරක සභාව බවය.එම තේරීම් කාරක සභාවට සහභාගී වී අදහස් පළ කිරීමට දෙමළ ජාතික සන්ධානය උනන්දු කරවන ලෙස ශ්‍රී ලංකා රාජ්‍ය නායකයා මෙනන්ගෙන් ඉල්ලා සිටියේය.ඉබාගාතේ නොයන උතුරේ ජනතාවඋතුරේ ජනතාව අද දේශපාලන විසඳුමක් ඉල්ලා ඉබාගාතේ යන්නේ නැත. වසර තිහකට පසු ඔවුන්ට ලැබුණ නිදහසින් උපරිම ප්‍රයෝජනය ගැනීම ඔවුන්ගේ අභිප්‍රාය වී තිබේ. ඒ සඳහා ඔවුන්ට ආණ්ඩුවේ උපරිම සහාය සහ ආරක්ෂාව ලැබී තිබේ.මෙහිදී අපට අතීතය සිහිපත් වෙයි. 1970 දී බලයට පත් සිරිමාවෝ බණ්ඩාරනායකගේ සමඟි පෙරමුණ සෝල්බරිසාමි ව්‍යවස්ථාව පසෙක ලා අපටම ගැළපෙන ව්‍යවස්ථාවක් සකස් කර ගැනීමට කටයුතු කළේ පාර්ලිමේන්තුව ජාතික රාජ්‍ය සභාවක් ලෙසට පරිවර්තනය කරගෙනය.ඒ සඳහා එදා පාර්ලිමේන්තුවේ සිටි පාර්ලිමේන්තුව නියෝජනය කළ සියලු දේශපාලන පක්ෂවල පූර්ණ සහාය ලැබුණේය. අතීත එජාපයේ ප්‍රබලම නායකයෝ වන ජේ.ආර්.ජයවර්ධන ඩඩ්ලි සේනානායක, රණසිංහ ප්‍රේමදාස නව ව්‍යවස්ථාවක් හදන්නට පූර්ණ සහාය පළ කළහ. එම කාර්යයට සක්‍රීයව දායකත්වය ලබා දුන්හ.දේශපාලන පක්ෂයක් සිටින්නේ ජනතාවට කොයි ආකාරයෙන් හෝ සේවයක් කරන්නටය. ඔවුන් සිටින්නේ ආණ්ඩු බලය ගන්නටම නොවේ. එය වෙනම ව්‍යාපෘතියකි. රටට අවශ්‍ය කාර්යභාරය මොනම ආණ්ඩුවකින් හෝ ඉටු වන්නේ නම් එයට සහාය දීම ඊළඟට බලය ගන්නට සිටින දේශපාලන පක්ෂයක පූර්ණ වගකීම බවට පත්වෙයි. එය අවබෝධ කර ගන්නට රනිල් වික්‍රමසිංහට මොළය නැතිවා නොවේ.1972 ව්‍යවස්ථාව සකස් කරද්දී රටේ වාසනාවට රනිල් වික්‍රමසිංහ එජාපයේ නායකයා නොවීය. එසේ නායකයා ලෙස සිටියේ නම් කිසිම විටෙක නව ව්‍යවස්ථාවක් හදන්නට කිසිම සහායක් නොදීම ස්ථීරය. දැන් ක්‍රියා කරන හැටියට ජාතික ප්‍රශ්නයට රනිල් වික්‍රමසිංහ කකුලෙන් අදිනවා ඒකාන්තය. ත්‍රස්තවාදය මර්දනයට රණවිරුවන් හා රාජ්‍ය නායකත්වය කටයුතුª කරද්දීත් වික්‍රමසිංහ කළේ කකු­‍ෙලන් ඇදීමේ කොන්ත්‍රාත්තුවයි.අත්දැකීම් බහුල නායකයකු වන රනිල් වික්‍රමසිංහ අද ජාතික ප්‍රශ්නය ගැන කතා කරන්නේ නැත. තේරීම් කාරක සභාව වර්ජනය කරන්නේ ය. ඔහුට දැන් ඇති ප්‍රධානම ගැටලුව වන්නේ බුද්ධාගම ගැන ඔහු ලියූ පොත ගැන රහස් පොලීසිය ප්‍රශ්න කිරීමය. මෙවැනි වගකීමක් නැති දේශපාලන පක්ෂයකට - දේශපාලන පක්ෂ නායකයකුට 2014 දී ආණ්ඩු බලය ලබාදීමට තරම් ජනතාව මෝඩ නැත.2014 දී රනිල්ට බලය ගන්නට මැතිවරණයක් නැත. මැතිවරණයක් තිබුණත් රනිල් වික්‍රමසිංහ යළිත් වරක් රටේ නායකයා කරන්නට ජනතාව සූදානම් නැත. වසර තුනේ ලුහුඬු ආණ්ඩු කාලයේ රනිල් වික්‍රමසිංහ රටේ නායකයා ලෙස රඟ පෑ භූමිකාව ගැන ජනතාව හොඳින් දනිති. ඒ නිසා දැන් පටන් වික්‍රමසිංහ මහතා කළ යුත්තේ ජනතා ප්‍රශ්න විසඳන්නට සැදී පැහැදී ඉදිරිපත් වී සිටින සන්ධාන ආණ්ඩුවට සහාය ලබාදීමය. සහාය ලබාදීමට නොහැකි නම් කටපියාගෙන නිහඬව සිටීමය.වර්ජන හා විසඳුම්පැය 48 දුම්රිය වැඩ වර්ජනය පැය හතකට කලින් නිමාවට පත් විය. ශේණිගත වෘත්තීය සමිති එකමුතුව සමඟ ප්‍රවාහන ඇමැති කුමාර වෙල්ගම මහතා සහ ලේකම් ධම්මික පෙරේරා පැවැත්වූ සාකච්ඡාවක ප්‍රතිඵලයක් ලෙස මෙසේ වර්ජනය නතර කිරීමට තීරණය විය. දුම්රිය සේවක ප්‍රධානම ඉල්ලීම වූයේ එම්.එස්. 5 වැටුප් තලය ලබාදීමය. එය ළඟදීම ලබා දෙන බවට ඇමැතිවරයා වාචිකව පොරොන්දු විය.වර්ජනය සාර්ථක බව වෘත්තීය සමිති එකතුව උදම් අනන්නේ මගී අසීරුව අනුවය. සීසන් ටිකට් රැගෙන දුම්රියේ හිටගෙන හෝ යන මගීන්ට බස්වල යන්නට අමතර මුදලක් ගෙවීමට සිදුවීම බරපතළ ගැටලුවකි. මේ තත්ත්වය යටතේ මගී ජනතාව වෙනුවෙන් වර්ජනය අත්හිටුවීම ලොකු සහනයකි.මෙදා දුම්රිය වර්ජනය නිසා දින දෙකක්ම කෝච්චි දිව්වේ දහයක් පහළොවක් පමණි. එය මගී ජනතාවට ලොකු සහනයක් නොවේ. මෙම වර්ජනය තවදුරටත් දිග් ගැසුනේ නම් දුම්රියට සහ මගී ජනතාවට සිදුවන පාඩුව අසීමිතය. දුම්රිය ස්ථාන විශාල ප්‍රමාණයක් වසා දැමුණි. රජයේ සේවකයෝ වැඩට එන්නට දුම්රිය ස්ථානවලට පැමිණ ආපසු ගෙවල්වලට ගියහ. තවත් අය ඉතා අමාරුවෙන් බස්වල හිරවී සේවයට වාර්තා කළහ. දුම්රිය වර්ජනය එසේ සමථයකට පත් වෙද්දී කිසියම් සහනයකට ඇත්තේ එම වර්ජනය නිසා ලංගම ආදායම රුපියල් ලක්ෂ හැටකින් වැඩිවීමය.බස්රිය වර්ජනයකට බස් ගැමුණු සූදානම් වුවත් සමහර බස් හිමියෝ වර්ජනයට සහාය නොදීමට තීරණය කළහ. බස් වර්ජනයට එකම හේතුව බස් ගාස්තු වැඩි නොකිරීමය. කවුරු වර්ජනය කළත් පාඩුව ජනතාවටය. බස් රථ වර්ජනය සාර්ථක වුවහොත් පත්තරවල ලියන්නට ඉතිරි වන්නේ බස් වැඩවර්ජනය නිසා දුම්රිය ආදායම රුපියල් ලක්ෂ ගණනින් වැඩි වූ බවය.බස් වර්ජනයේ දේශපාලන අරමුණක් නැති බවක් සිතන්නට ඇති ඉඩකඩද සීමිතය. තෙල් මිල වැඩි වූ විට බස් ගාස්තු අනිවාර්යයෙන්ම වැඩි කළ යුතු බවට ඇති මිල සූත්‍රයක් ගැන ද කියැවේ. කෙසේ බස් වර්ජනවල දේශපාලන අරමුණක් ඇතැයි මගී ජනතාව මොහොතකට හෝ සිතන්නේ ගැමුණු විජේරත්න එක්සත් ජාතික පක්ෂයෙන් මැතිවරණයට තරග කොට ඇති නිසා ය. ඔහු ලබාගත් ඡන්ද ප්‍රමාණය තුන් දාහක් වීම වෙනම කතාවකි. කෙසේ හෝ බස් වර්ජනයද රටේ ආර්ථිකයට පහරකි. ආර්ථිකය බිඳ දමන්නට බස් වර්ජන දේශපාලන පදනමකින් සිදු වන්නේ නම් එයට එරෙහි විය යුතුය.මෙහිදී ජනතාවගේ එකම ඉල්ලීම වන්නේ අමාරුවෙන් සිය ගමන් බිමන් යන්නට බස් එක තිබිය යුතු බවය. බස්වල ඇති ගමන් පහසුව මීට වඩා දියුණු කළ යුතු බව ජනාධිපතිතුමා ප්‍රකාශ කර තිබේ. කෙසේ හෝ බස් වර්ජනය නිසා තනිවූ ගැමුණු තර්ජන නිසා යයි කියමින් උදේ 9.30ට වර්ජනය නතර කොට බස් ධාවනය ආරම්භ කළේ ය.පෞද්ගලික බස් රථවල ගාලගෝට්ටිය සහ කන් කරච්චලය නම් දැන් බොහෝ දුරට අඩුය. බස් කොන්දොස්තරලා මගීන්ට කෑ ගැසීම ඔවුන්ටම එපා වෙලාය. හැම පැත්තෙන්ම දුක මගීන්ටය. වදින්නේ මගියාගේ සාක්කුවටය. සාක්කුවට වද්දාගෙන හෝ මගීන්ට අවශ්‍ය බස් රථවලින් තමන්ගේ කාර්ය ඉටු කර ගැනීමටය.පෞද්ගලික බස් රථවලට වෙනම ඇමැති කෙනෙකු සිටී. දැන් ඉතින් එම ඇමැතිවරයා කළ යුත්තේ වහාම බස් වර්ජනයට විසඳුමක් දීමය. දෙපැත්තම කැත්තට පොල්ල සේ නොසිට මගීන් ගැන සලකා නම්‍යශීලිව කටයුතු කළ යුතුමය.වර්ජන විසඳුමටඅතීත ආදර්ශයක්1956 බලයට පත් වූ එස්.ඩබ්ලිව්. ආර්.ඩී.බණ්ඩාරනායක මහතාට වැඩ වර්ජනවලින් අඩුවක් නොවීය. මර්දනකාරී එක්සත් ජාතික පක්ෂය අන්ත පරාජයකට පත්කොට බණ්ඩාරනායක බලයට පත්කළ මේ රටේ කම්කරු පක්ෂය කම්කරු ආණ්ඩුවක් - ජාතික ආණ්ඩුවක් - මහජන ආණ්ඩුවක් බලයට ගෙන ආ බවට උදන් ඇනූහ. ඒ නිසා තම ඉල්ලීම් ලබා ගැනීමට හොඳම පාලකයා බණ්ඩාරනායක බව ඔවුහු සිතූහ. ලංකා සම සමාජ පක්ෂ නායක ආචාර්ය ඇන්.ඇම්. පෙරේරා එදා කම්කරු ඉල්ලීම් දිනා ගැනීමට කම්කරුවන්ට නායකත්වය දුන්නේ ය. වැඩ වර්ජන බණ්ඩාරනායකට හිස රදයක් විය.එදා ආරම්භ වූ තැපැල් සේවක වැඩ වර්ජනය දිගින් දිගට ඇදුනේය. විසඳුමක් නැත. වර්ජනය නතර කරන තුරු සාකච්ඡා නැතැයි බණ්ඩාරනායක කීවේ ය. සාකච්ඡා ආරම්භ කරන තුරු වර්ජනය නතර නොකරන බව කම්කරුවෝ කීහ. මේ නිසාම වර්ජන දිගට ඇදී ගියේ ය.ඇන්.ඇම්. මාගේ සැමියා නොමරා මැරුවේ යයි සිරිමාවෝ බණ්ඩාරනායක මැතිනිය පසු කලෙක කියා සිටියේ මෙම වර්ජන භීතිකාව නිසා ය.දිග්ගැස්සුණ වර්ජනය විසඳන්නට ජාතික ගුරු සංගමයේ දේ පීටර් සිල්වා විසඳුමක් ඉදිරිපත් කළේ ප්‍රජාචාරය විෂය ගැන ඔහු සතු දැනුම පදනම් කරගෙනය. ආණ්ඩුව සිටියේද කෙසේ හෝ වර්ජනය නතර කර ගන්නටය. වර්ජනය කළ කම්කරුවන් සිටියේද කෙසේ හෝ වැඩට යන්නටය. දේ පීටර් සිල්වා කීවේ වර්ජනය නතර කිරීමත් සාකච්ඡා ආරම්භ කිරීමත් එකවර එකම වේලාවට සිදුවිය යුතු බවය. එය පිළිගත් ආණ්ඩුව සහ වෘත්තීය සමිති එකම වේලාවට වර්ජනය නතරකොට සාකච්ඡා ආරම්භ කළේ ය. දිගින් දිගට දික් ගැස්සුණ වර්ජනය පීටර් සිල්වාගේ විසඳුමෙන් නතර විය..</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>12</day>
    </date>
    <link>http://www.dinamina.lk/2013/07/12/_art.asp?fn=f1307122</link>
    <topic>සමහර බෞද්ධ උරුමයන් තවමත් තියෙන්නේ පොළොව යට</topic>
    <author>සාකච්ඡා කළේ</author>
    <content>ලෝකයේ අනෙකුත් රටවලට වඩා අභිමානවත් ඉතිහාසයක් ලාංකේයයන් සතුව ඇත. ඒ අතරට ගැනෙන උරුම අතර ශ්‍රී ලංකාවේ බෞද්ධ උරුමයට ඇත්තේ ද අපූරු ඉතිහාසයකි. මන්ද ශ්‍රී ලංකාවේ අක්‍රමවත් උරුමවලට නව අර්ථ කථනයක් ලැබෙන්නේ බුදු දහම පැමිණීමත් සමඟ නිසා බැවිනි. මෙසේ ලැබුණු බෞද්ධ උරුමය වර්තමානය වනවිට විනාශ වී යමින් පවතින බව පෙනෙන්නට තිබෙන කරුණකි. ඒ විනාශ වී යන ‘බෞද්ධ උරුම රැක ගනිමු’ යන මැයෙන් මෙවර දිනමිණ හා සංවාදයට එක්වන්නේ අග්‍රහැරේ කස්සප හිමියි.ඔබ වහන්සේ බෞද්ධ උරුමය ලෙස අර්ථ දක්වන්නේ කුමක් ද?“බෞද්ධ උරුමය පිළිබඳ කතා බහ කරන විට අපට තිබෙන එකම උරුමය වන්නේ බුදුරජාණන් වහන්සේ මේ ලෝකයට දෙසූ ශ්‍රී සද්ධර්මයයි. ඊළඟට අපගේ මතකයට නැඟෙන්නේ මිහිදු හිමියන්ගේ ලංකා ගමනයි. එදා මේ දේශයේ සිටි අය පදනමක් නැති විශ්වාසවල එල්බගෙන කටයුතු කළා. මෙවැනි පසුබිමකයි මිහිඳු හිමි ලංකාවට වැඩම කරන්නේ. මුල්ම බෞද්ධ උරුමය ලෙස අප දකින්නේ උන්වහන්සේගේ ඒ වැඩම කිරීමයි.ඒ ඔස්සේ රටේ ධර්මය පදනම් කරගත් සංස්කෘතියක් ගොඩනැඟුණා. අද අපි කතා කරන බෞද්ධ සංස්කෘතිය, බෞද්ධ උරුමය පිළිබඳව මූල බීජය නිර්මාණය වන්නේ එලෙසයි. අද පවා අපට බෞද්ධ උරුමය පිළිබඳ කතා බහ කරන්නට හැකිවන්නේ ඒ නිසයි.මේ රටේ සිටින සිංහල ජාතිය සහ ඔවුන්ගේ උරුමය පිළිබඳ කතා බහ කළොත් වසර දහස් ගණනක උරුමයක් අප සතුයි. සිංහල බෞද්ධයාද ඉතා දුර්වල තත්ත්වයකට ඇද වැටෙන තත්ත්වයක් උද්ගත වී තිබෙන බව කියන්න ඕනෑ. එහෙම තත්ත්වයකදී බුදු දහම නිසා අද දක්වා අපට හිමි වූ වැව්, අමුණු, කලා ශිල්ප, ගොඩනැඟිලි, වෙහෙර - විහාර ඇතුළු සියලුම දෑ අප ගත යුත්තේ අපගේ බෞද්ධ උරුමයන් විදියටයි. ඒ බෞද්ධ උරුමයන් රැකගැනීමට අප බැඳී සිටින බව අමතක නොකළ යුතුයි.යම් යම් අය ඇතැම් රටවල ජාතික, ආගමික, භාෂා කියන මේ අංශවල ඇති සහයෝගීතාව විනාශ කිරීමට තැත් දරන බවට චෝදනා නැඟෙනවා. මේ තත්ත්වය අපේ රටටත් පොදු වූ කාරණයක් ද?“අපේ රටේ වුණත් බෞද්ධ සිද්ධස්ථාන විනාශ කිරීම එදා වගේම අදත් ක්‍රියාත්මක වෙනවා. ඒ ක්‍රියාත්මක වීම එදාට වඩා අද පවතින්නේ ඉතා දියුණු මට්ටමකයි. බෞද්ධ උරුමයන් පිළිබඳ කතාබහ කිරීමේදී රටක ආගම වගේම ජාතිය හා භාෂාවටත් හිමි වන්නේ ප්‍රධාන ස්ථානයක්. අද වනවිට ඒවා පදනම් කරගෙන ඇති වී තිබෙන්නේ විශාල ගැටලු සහගත තත්ත්වයක්. අප රට ජාතික වශයන් සමගිය, සහජීවනය, සුහදශීලී බවක් තිබෙන රටක්.මේක බෞද්ධ රටක් වුණත් සියලුම ජාතීන් ජීවත් වන්නේ සහජීවනයෙන්. සමගියෙන් හා සුහදශීලී බවෙන් යුක්තවයි. නමුත් මේ අපූරු එකතුව නැති කිරීමේ අරමුණින් ලෝකයේ විවිධ බලවේග ක්‍රියාත්මක වෙනවා. ඒවා වරින්වර ආගම්, භාෂා ආදී කාරණා ඔස්සේ විවිධ මුහුණුවරින් එළි දකින බව අපට පෙනෙනවා.පසුගිය කාල වකවානුවේ නොයෙක් සංවිධාන හරහා මේ රටේ විවිධ ගැටුම් ඇති වෙන්න පටන් ගත්තා. මේ රටට ඇඟිලි ගහන්න නොහැකි වූ බොහෝ අය විදේශ රටවල ඉඳගෙන විවිධ බලපෑම් එල්ල කරනවා. මේ සියල්ලක්ම රටේ ජාතියට, සාමයට සමෘද්ධියට කරන බාහිර බලපෑම් හා බලවේගයි. ඒවා අප නිවැරැදිව හඳුනා ගතයුතුයි.පසුගියදා ඉන්දියාවේ දී බුද්ධගයාවට ත්‍රස්ත්‍රවාදීන් විසින් ප්‍රහාරයක් එල්ල කළා. ඒ මේ බලවේගවල ප්‍රතිඵලයක් ද?“මේ වනවිට බුද්ධගයාවට එල්ල කළ ප්‍රහාරයට සම්බන්ධ අයව අත්අඩංගුවට අරගෙන තිබෙනවා. ඒ අයගේ නම් ප්‍රසිද්ධ වී තිබෙනවා. මේ කාරණා ඔස්සේ අපට පෙනෙන්නේ ආගම් හා ජාතීන් පදනම් කරගෙන ඇතිවූ අන්තවාදී සංවිධාන මේ පිටුපස සිටින බවයි.ඒවා ජාත්‍යන්තරයේ තිබෙන ත්‍රස්තවාදී සංවිධානයි. නැත්නම් හිතක්, පපුවක් තිබෙන මොනවගේ කෙනෙකුටවත් එවැනි දෙයක් කළ නොහැකියි. මේවා කිරීමෙන් ඔවුන් බලාපොරොත්තු වන්නේ රටවල් අතර තිබෙන සාමය නැති කිරීමෙන් ජාතීන් භේද බින්න කිරීමට බවයි අපට පෙනෙන්නේ. ලෝකයේ විවිධ අන්තවාදීන් බිහි වී තිබෙන නිසා ඔවුන්ට අපේ රටට කිට්ටු වීමට අවශ්‍ය වුණත් ඒක කළ නොහැකියි. ඒ නිසා ඔවුන් ඒ සියල්ල කරන්නට හදන්නේ පිටින් ඉඳගෙනයි.අපගෙන් ගිලිහී යන බෞද්ධ උරුම රැකගැනීමට කුමක් කළ යුතු යැයි ඔබවහන්සේ සිතන්නේ ද?ඇත්ත වශයෙන් නැති වෙමින් පවතින බෞද්ධ උරුම රාශියක් අප සතුයි. අද වනවිට මේවා සංරක්ෂණය කිරීමේ වැඩපිළිවෙළක අවශ්‍යතාවය ඇතිවෙලා. සමහර බෞද්ධ උරුමයන් තවමත් තිබෙන්නේ පොළව යටයි. ඒවා මතුකර ගත යුතුයි. ඒ සඳහා ආයතන මේ රටේ ඕනෑ තරම් තිබෙනවා.පුරාවිද්‍යා දෙපාර්තමේන්තුව, ජාතික උරුමයන් පිළිබඳ අමාත්‍යාංශය, සංස්කෘතික කටයුතු අමාත්‍යංශය, බුද්ධ ශාසන ආගමික කටයුතු අමාත්‍යංශය ආදී ආයතන රාශියක් ඒ අතර විශේෂයි. මේවා බලගැන්විය යුතුයි. මේ ආයතනවලට ඒවා පිළිබඳ දැනුමක් තිබෙන, ජාතික හැඟීමක් තිබෙන කණ්ඩායමක් පත් කළ යුතුයි. රටේ බෞද්ධ උරුම පිළිබඳ වැඩි ප්‍රමාණයක් තිබෙන්නේ පොත්පත්වලයි. නමුත් මේ සියල්ල හඳුනා ගැනීමේ වැඩපිළිවෙළක් ඇත්තේ නෑ. ඒවා තිබෙන තැන්වලට යන්න කවුරුවත් අද ඇත්තේ නෑ.එදා තිබුණු දියුණු වාරි කර්මාන්තය අද වෙනකොට විනාශ වෙලා. අදටත් වැව් එකක් දෙකක් තිබෙන්නේ යාන්තමට පණ අදිමින්. නිවැරැදි ජල කළමනාකරණයක් ඇත්තේ නැහැ. සීගිරිය වගේ ලෝක උරුමයක් වගේම අටමස්ථාන, සොළොස්මස්ථාන, පැරැණි රජමහා විහාරවල තිබෙන්නේත් පෞරාණික පුරාවිද්‍යාත්මක සාධක රැසක්.නමුත් ඒවා සොයා ගැනීමට කිසිවකුට උවමනාවක් නෑ. බලධාරීන්ගේ ඇස් මේවා දෙසට යොමුවිය යුතුයි. එසේ නොවුණහොත්, මේ යන විදියට ගියොත් කවදාවත්ම අපේ ජාතික උරුම ආරක්ෂා නොවන බව කිව යුතුමයි.නමුත් මේ ආයතනවලින් පවසන්නේ තම ආයතනය සඳහා වෙන්කළ ප්‍රතිපාදන ප්‍රමාණය අඩු අගයක් ගන්නා බවයි.මේ රටේ කරන විවිධ කටයුතු දෙස විමසිල්ලෙන් බැලුවොත් වෙන දේවල් සඳහා වියදම් කරන්නට මොනතරම් මුදල් තිබෙදැයි පැහැදිලිව පෙනෙනවා. ඔවුන් ඒවාට වියදම් කරන්නේ බිලියනවලින්. පුරා විද්‍යාවට මුදල් නෑ කියන්නේ ඔවුන්ට ජාතික වශයෙන් උරුමයන් ගැන අවබෝධයක් නැතිකමයි.මේ නිසා ප්‍රතිපාදන නැතැයි කිය කියා ඉන්නේ නැතිව ප්‍රතිපාදන සොයා ගැනීමට අප මහන්සි විය යුතු වෙනවා. අද ලෝකයේ ජාත්‍යන්තර වශයෙන් මුදල් ලබාගත හැකි ක්‍රම ඕනෑතරම්. මේවා සඳහා ලෝකයේ ආධාර දෙන සංවිධාන ඕනෑ තරම්. ඒ ක්‍රම සොයාගෙන අපි යන්න ඕනෑ. ඔවුන්ගේ කාරිය වන්නේ රජයෙන් ලබාදෙන මුදලම බලාගෙන ඉන්නේ නැතිව යම් වැඩපිළිවෙළක් සංවිධානය කිරීමයි.”මේ තත්ත්වය වෙනසකට ලක් කිරීමට ඔබ වහන්සේ යෝජනා කරන්නේ කුමන වැඩපිළිවෙළක් ද?අද මිනිස්සු බොහොම අවස්ථාවාදියි. නිතරම ඔවුන් බලන්නේ අවස්ථාවෙන් ප්‍රයෝජන අරගෙන තමන්ගේ කටයුත්ත පමණක් කරගෙන යන්නයි. ඒ නිසා මිනිස්සුන්ගේ ආකල්ප සංවර්ධනය කිරීම බොහොම වැදගත්. හාමුදුරුවන්ට බණ කියලා විතරක් මේ තත්ත්වය ඇති කරන්න බෑ.මේ සඳහා අප සියලුදෙනාගේ සාමුහික වීම අවශ්‍යයයි. මීට මූලික අඩිතාලම දැමිය හැක්කේ පාසලෙන්. පාසල් පද්ධතියේ මෙවැනි වැඩපිළිවෙළක් ක්‍රියාත්මක වන බවක් අපි දකිනවා. වෙනදාට වඩා ළමයින්ට යම් හැඟීමක් තිබෙන බව අපට හැඟෙනවා. ළමයින්ට වඩා ආකල්ප සංවර්ධනය කිරීමේ වැඩපිළිවෙළක් වහා ක්‍රියාත්මක කළ යුතු වන්නේ වැඩිහිටියන්ටයි. එවිට ඔවුන්ගේ හදවත්වල මීට වඩා කරුණාව, මෛත්‍රිය, පරාර්ථකාමී බව, අපේ කම පිළිබඳව යම් හැඟීමක් ඇති වේවි..</content>
  </post></root>