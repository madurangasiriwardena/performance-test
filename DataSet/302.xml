<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aa14062910</link>
    <topic>අන්තර්ජාලයෙන් දරුවන් අපයෝජනය කරන්නන්ට වැඩ වරදී</topic>
    <author/>
    <content>අන්තර්ජාලය උපයෝගී කරගෙන ළමයින් අපයෝජනයට යොමු කැර ගැනීමට උත්සාහ කරන පුද්ගලයින් අත්අඩංගුවට ගැනීමේ වැඩසටහනක් ජාතික ළමාරක්ෂක අධිකාරියේ අන්තර්ජාල ආවේක්ෂණ ඒකකය මඟින් ක්‍රියාත්මක කර ඇතැයි එම අධිකාරියේ සභාපතිනී නීතිඥ අනෝමා දිසානායක මහත්මිය පවසයි.මෙබඳු පුද්ගලයින් හයදෙනකු මේ වන විට නීතියේ රැහැනට හසුකරගෙන ඇත. තවත් පුද්ගලයන් දෙදහසක ගේ තොරතුරු ද අන්තර්ජාල ආවේක්ෂණ ඒකකය වෙත ලැබී ඇති අතර ඉදිරියේ දී එම පුද්ගලයන් අත්අඩංගුවට ගැනීමට කටයුතු කරන බව ද සභාපතිනිය පැවසුවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=ab1406291</link>
    <topic>දෙමළ ඩයස්පෝරාව හදන්නේ උතුරු නැ‍ඟෙනහිර ජාතිවාදය අවුළවන්නයි</topic>
    <author>සංවාද සටහන</author>
    <content>මහාචාර්යසුනන්ද මද්දුමබණ්ඩාරශ්‍රීලංකාවට විරුද්ධව රට තුළත් ජාත්‍යන්තරයේත් කුමන්ත්‍රණ තිබෙන බව ඉතාම පැහැදිලියි. ඉතාම පරෙස්සම් සහගත ලෙස සිවිල් වැසියන් බේරා ගනිමින් සිදුකළ ත්‍රස්තවාදීන්ට විරුද්ධ ප්‍රහාරය වසර පහකට පසුව ජාත්‍යන්තරය විසින් යුද අපරාධ සිදුවූ ප්‍රහාරයක් ලෙස හඳුන්වා අන්තර්ජාතික පරීක්ෂණ කරන්නට යාම මෙරට රණවිරුවන්ට හා රට බේරා ගත් නායකයන්ට දඬුවම් පමුණුවන්න ගන්නා උත්සාහයක් ලෙස දැන් හොඳින්ම පෙනී යනවා.මේ ජාත්‍යන්තර කුමන්ත්‍රණය අප පරාජය කළ යුතුයි. එවැනි කුමන්ත්‍රණකාරී පරීක්ෂණ කණ්ඩායමකට අප කෙසේවත් රට තුළට ඇතුළු වීමට ඉඩ නොදිය යුතුයි. මොකද ඔවුන්ගේ පරීක්ෂණවලින් වෙන්නේ ඔවුන්ට ඕන විදියට ඒ පරීක්ෂණ කරල කලින්ම ලියා ගත්ත ඔවුන්ගේ වාර්තාවක් එළියට දැමීමයි. ඒ නිසා මේ ජාත්‍යන්තර ගැටවලට අප හසු නොවී කල්පනාකාරීව කටයුතු කළ යුතු මොහොතක් දැන් එළඹී තිබෙනවා.ත්‍රස්තවාදය ජය ගැනීමෙන් පසුව පසුගිය අවුරුදු හතරක කාලය තුළ වාර්තා ගත වර්ධනයක් හැම අංශයකින් අත්කර ගන්න අපේ රට සමත් වුණා. මේ වර්ධනය එක පළාතකට එක ප්‍රදේශයකට සීමා නොවී රට පුරාම සමස්ත ජනතාවටම ලැබෙන පරිදි ඒ සංවර්ධන වැඩ පිළිවෙළවල්වල ප්‍රතිඵල ජනතාවට ගලා යන පරිදි ක්‍රියාත්මක කරන්න රජය සමත් වුණා.මේ රට අපි ශ්‍රී ලාංකිකයන් ලෙස සිතා ඉදිරියට ගෙනියන්න සිංහල, දෙමළ, මුස්ලිම් සියලු දෙනා අත්වැල් බැඳ ගන්නා යුගයක් නිර්මාණය කරන්නයි ජනාධිපති තුමා මුල සිටම කැපවී ක්‍රියා කළේ.ත්‍රස්තවාදයත් සමඟ සාමයට ප්‍රජාතන්ත්‍රවාදයට ගනුදෙනුවක් නැති බව අපට අද විරුද්ධ වන බටහිර රටවල් ද හොඳින්ම දන්නවා. ඒ නිසා තමයි ඔවුන් ත්‍රස්තවාදයට විරුද්ධ යුද්ධය බුෂ් මහතා ජනාධිපති කාලෙ දියත් කළේ.මේ බටහිර රටවල් එදා නවීන අවි ආයුධ යොදාගෙන තමන්ගේම භටයන් යොදා ගනිමින් ඩොලර් කෝටි ප්‍රකෝටි ගණන් වියදම් කරමින් කළ යුද්ධය වසර ගණන් ගත කර අවසන් කළ බව කීවත් අදත් ඉරාකයේ යුද ගිනි දැල්වීමෙන් බෝම්බ පිපිරීමෙන් පෙන්වන්නේ ඔවුන් දියත් කළ ඒ යුද සැලසුම්වල අසාර්ථකභාවයයි. මේ කතා කරන මොහොතේ ඇමෙරිකාව ත්‍රස්තවාදීන්ට විරුද්ධ ජයග්‍රහණයන් අත්කර ගත් බව කී ඉරාකයේ ත්‍රස්ත ප්‍රහාර උත්සන්න වී ඇති බව ජාත්‍යන්තර වාර්තාවලින් කියවෙනවා.ශ්‍රී ලංකාව ත්‍රස්තවාදයෙන් මුදවා ගැනීමෙන් පසු සමහර රටවල් සහ ඇතැම් ජාත්‍යන්තර ආයතනවලට අවශ්‍ය වී ඇත්තේ ශ්‍රී ලංකාවේ පවතින තත්ත්වය පිළිබඳව සතුට ප්‍රකාශ කිරීමට නොව ත්‍රස්තවාදයට විරුද්ධ යුද්ධය අතරමඟ නතර කරන්නට දුන් උපදෙස් පිළි නොපැදීම නිසා වූ මදිපුංචිකමට දඬුවම් දීමට බව පේනවා.මේ රටවල් එක අතකින් ඉරාකයේ සාමාන්‍ය ජනතාවට වන හානිය පිළිබඳව නොසලකා ගුවනින් බෝම්බ දැමීමට සැලසුම් කරන අතර අනෙක් අතින් එම රටවල්ම කුරිරු ත්‍රස්තවාදයක් පැරදවූ ශ්‍රී ලංකාවට දඬුවම් දීමට සැලසුම් කරයි.එම රටවලට අවශ්‍ය වී ඇත්තේ රටේ සාමය ඇතිවනු දැකීම නොව එම රටවල් විසින් දේශපාලන වශයෙන් සහ යුදමය වශයෙන් මැදිහත් වූ ඉරාකය, ලිබියාව හා ඇෆ්ගනිස්ථානය වැනි රටවල ඇතිවූ අරාජික තත්ත්වයම ශ්‍රී ලංකාව තුළත් ඇති කිරීමට බව පැහැදිලියි.ඇෆ්ගනිස්ථානය, ඉරාකය වැනි රටවල අවුරුදු දහයකටත් වඩා වැඩි මැදිහත් වීමකින් පසුව වුවද ලොව ප්‍රබලම රටක් වන ඇමෙරිකාවට සහ ලොව ප්‍රබලම යුද සංවිධානයක් වන නේටෝ සංවිධානයට එම රටවල තැන තැන පිපිරෙන බෝම්බ නැවැත්වීමටවත් හැකිවී නැහැ. ඉරාකයේ තත්ත්වය මේ වන විට මා කලින් කීවාක් මෙන් උග්‍ර වී තිබෙනවා.එහෙත් මහින්ද රාජපක්ෂ ජනාධිපතිතුමා සේනා විධායක ලෙස දුන් නායකත්වය තුළ මෙරට ත්‍රස්තවාදය පරාජය කර රටේ දේශපාලන ස්ථාවරත්වයක් ඇතිකර ආර්ථික සංවර්ධනය ඉහළම තත්ත්වයට ළඟාවූ රටක් බවට ශ්‍රී ලංකාව පත්කිරීමට හැකිවීම රටේ ජනතාවගේ භාග්‍යයක් ලෙසයි සැලකිය යුත්තේ. මේක 21 වැනි සියවසේ ප්‍රජාතන්ත්‍රවාදී සාමකාමී සමාජය ලැබු ජයග්‍රහණයක්.නමුත් මේ තත්ත්වය තුළ ශ්‍රී ලංකාවෙන් ත්‍රස්තවාදය නිමා කිරීම පිළිබඳ ආදර්ශයක් ගනු වෙනුවට යුද සමයේ යුද අපරාධ සිදුවූ බවට කොහේවත් සිටින දෙමළ ඩයස්පෝරාවේ කීප දෙනකු කියන ඉගැන්වීම් බස් අනුව ශ්‍රී ලංකාවට රිදවීමට උත්සාහ කරමින් සිටීම ඇත්තටම කනගාටුදායක කරුණකි. මෙය එම බටහිර රටවල් දුන් උපදෙස් නොපිළිපැදීම පිළිබඳව කැළල මකා ගැනීම හා ඔවුන්ගේ අභිමානය රැකගැනීම පිළිබඳ ප්‍රශ්නයක් වී ඇති බව පෙනී යයි.ශ්‍රී ලංකාවේ ත්‍රස්තවාදය මැඬලීම ශ්‍රී ලංකාවේ ප්‍රජාතන්ත්‍රවාදීව පත්වූ රජයට විරුද්ධව අවි ගෙන නැඟී සිටින ප්‍රජාතන්ත්‍ර විරෝධී කණ්ඩායමක් බලය යොදා විනාශ කිරීම ලෝකයේ ඕනෑම ප්‍රජාතන්ත්‍රවාදී ‍ස්වෛරී රාජ්‍යයකට පැවරෙන ශුද්ධ වූ වගකීමකි.ඇමෙරිකාවට විරුද්ධ අවි ගත්තවුන් නැසීමට ඇමෙරිකාව කාගෙන්වත් අසන්නේවත් උපදෙස් ගන්න යන්නේවත් නැත. ඇමෙරිකාවේ සැප්තැම්බර් 11 මහා විනාශය සිදුකළ මොළකාරයා වූ බින් ලාඩන් පාකිස්තානයේ රහසේ සැඟවී සිටියදී අල්ලාගෙන මරා දැමීමට ඇමෙරිකාව කාගෙන්වත් උපදෙස් ගන්න ගියේ නැත.නමුත් එලෙස ක්‍රියා කරන ඇමෙරිකාවම ශ්‍රී ලංකාව යුද අපරාධ චෝදනා පිළිබඳව පරීක්ෂණයකට ඉඩ දිය යුතු යැයි කියා සිටී.ශ්‍රී ලංකාව කවර ප්‍රතිචාර දැක්වූවත් බටහිර රටවල් ඉල්ලා සිටින ජාත්‍යන්තර පරීක්ෂණය වැළැක්විය හැකි යැයි සිතිය නොහැකියි. ඒ තරමටම ඒ රටවල දෙමළ ඩයස්පෝරාවේ බලය හා අරමුදල් ක්‍රියාත්මක වෙමින් තිබෙනවා.ශ්‍රී ලංකාව විසින් ජාතික සමඟිය ඇති කිරීම සඳහා ගැටුම් පැවැති උතුරු නැ‍ඟෙනහිර පළාත්වල ජනතාවගේ දේශපාලන සමාජයීය හා ආර්ථික තත්ත්වයන් නඟා සිටුවීම සඳහා පියවර ගණනාවක් ගෙන ඇති බව ඉතා පැහැදිලිය.උගත් පාඩම් කොමිසමේ වැදගත් ප්‍රධාන නිර්දේශ ගණනාවක් ක්‍රියාත්මක කර ඇති අතර තවත් යෝජනා ක්‍රියාත්මක කිරීමට කටයුතු යොදා තිබේ. අතුරුදන් වූවන් පිළිබඳව එම කොමිසම සිද්ධීන් වූ ප්‍රදේශවලටම ගොස් පරීක්ෂණ පවත්වමින් සිටී.උතුරු නැගෙනහිර ආර්ථික තත්ත්වය වැඩිදියුණු කිරීම සඳහා පියවර රැසක්ම මේ වන විට රජය විසින් ගෙන ඇත. ඒ අනුව එම පළාත්වල ඉහළම ආර්ථික වර්ධනයක් වාර්තා වී ඇති අතර එය සියයට 20 ක් පමණ වෙයි.බිම්බෝම්බ ඉවත් කර රජයට බාර වූ සටන්කරුවන් පුනරුත්ථාපනය කර සමාජගත කර එම පළාත්වල යටිතල පහසුකම් දියුණු කරමින් සිටී. නිවාස, විදුලිය, මහාමාර්ග, දුම්රිය මාර්ග, ජල පහසුකම් මේ සියල්ල ප්‍රතිෂ්ඨාපනය කර සාමකාමී ජීවිතයක් ගත කිරීම සඳහා අවශ්‍ය වාතාවරණයක් මේ ප්‍රදේශවල ජනතාවට ලබා දී තිබෙනවා.ඒ අතරම ජීවනෝපාය සංවර්ධනය සඳහා වාරිමාර්ග ප්‍රතිසංස්කරණය කර කෘෂිකර්මයට අවශ්‍ය සියලුම පහසුකම් ලබා දී ධීවර කර්මාන්තයට ද එවැනිම පහසුකම් ලබා දී මේ වන විට එම පළාත්වල කර්මාන්ත සංවර්ධනය සඳහා ද පියවර ගෙන ඇත.ජනවාර්ගික ගැටලුවට විසඳුම් ලබාදීම සඳහා පාර්ලිමේන්තු තේරීම් කාරක සභාවක් පත්කර තිබේ.එසේ වුවද උතුරු පළාත් සභාවේ දේශපාලන බලය ලබාගත් දෙමළ සන්ධානය නියෝජනය කරන කණ්ඩායම විසින් තවමත් උතුරු නැ‍ෙඟනහිර ජනතාවගේ ජීවන තත්ත්වය ඉහළ නැංවීම සඳහා කිසිඳු පියවරක් ගෙන නැති බව ද කිව යුතුයි.මෙයට ප්‍රධාන හේතුව උතුරු පළාත් සභාවට පත්වූ මහ ඇමැතිවරයා ඇතුළු ඇමැති මණ්ඩලය එවැනි වගකීම් දරා පළපුරුද්දක් ඇති අය නොවීමයි. ඔවුන් සියලු වැරැදිවලට මහ ආණ්ඩුවට දොස් පැවරීම ඇරෙන්නට පළාත් සභාවෙන් වෙන යම් දෙයක් කරන්නට ඔවුන්ට දැනුමක් හෝ අවබෝධයක් නොමැති බව පෙනී යයි.මහ ඇමැති විග්නේෂ්වරම් මහතා නඩු ඇසීමට දන්නවා මිස රට නැත්නම් පළාත සංවර්ධනය කරන්නේ කවරාකාරයට දැයි අත්දැකීම් ඇති පුද්ගලයකු නොවේ.ඔහුගේ ඇමැති මණ්ඩලයේ සිටින පුද්ගලයන් වුවද දන්නේ ආයුධ ගෙන කරන සටනක් පිළිබඳව මිස පළාත සංවර්ධනය ගැන නොවේ. මේ තත්ත්වය තුළ මේ උතුරු පළාත් සභා නායකත්වය යටතේ එම පළාත් සභාවේ පාලනයට අයත් පළාතේ ඔවුන් කරන සංවර්ධනයක් බලාපොරොත්තු විය නොහැකිය.එතෙර සිටින ඔවුන් මෙහෙයවන දෙමළ ඩයස්පෝරාවට ද අවශ්‍ය වී ඇත්තේ උතුරු නැගෙනහිර පළාත් සංවර්ධනය කිරීම නොව ජාතිබේදවාදය තවදුරටත් අවුස්සා බෙදුම්වාදය පවත්වාගෙන යාමට ඉඩකඩ සලසා ගැනීමටය.දෙමළ ජාතික සන්ධානය හෝ දෙමළ ඩයස්පෝරාව උතුරු නැගෙනහිර පළාත්වල දෙමළ ජනතාව දියුණු වනවාට කැමැති නැත. ඒ ජනතාවගේ දරුවන් පාසල් යනවාට විශ්ව විද්‍යාලවලට යනවාට කැමැති නැත. එම ජනතාවගේ ආදායම් මාර්ග දියුණු වනවාට කැමැති නැත.ඔවුන් කැමැති උතුරේ නැතිබැරිකම රජයන නූගත් පීඩාවට පත්වූ ජනතාවක් නිර්මාණය වනු දැක්මයි. මන්ද ඔවුන්ගේ බෙදුම්වාදී මතවාදය ජනතාව අතරට ඔවුන්ට ගෙන යා හැක්කේ එවන් වාතාවරණයක් තුළය.දකුණේ නිර්මාණය කරන්නට හදන තත්ත්වය ද අප තේරුම් ගත යුතුය.අලුත්ගම බේරුවල උද්ගත වූ ගැටුම් සූක්ෂම නිරීක්ෂණය කළ විට පැහැදිලිව පෙනී යන්නේ ඉතාම සංවිධානාත්මක ස්වරූපයකින් රටට විරුද්ධ ජාත්‍යන්තර මතයක් ඇතිකිරීම සඳහා එම ගැටුම් නිර්මාණය කර ඇති බවයි. දෙපාර්ශ්වයටම අයිති අන්තවාදී සංවිධානවලට ජාත්‍යන්තර මට්ටමින් මුදල් ගලා එන බවත් නොරහසකි.සිංහල දෙමළ මුස්ලිම් ජාතීන් අතර ඉතිහාසය පුරාම වරින්වර යම් යම් සිද්ධි පැන නැඟුණත් දීර්ඝ ඉතිහාසයක් පුරා මේ ජන කොටස් තුනම එකට ජීවත්වීමට පුරුදුව සිටි බව ද කිව යුතු ය.උතුරු නැ‍ඟෙනහිර ජනවාර්ගික ඒකාබද්ධතාවට බාධා පැමිණුන අවස්ථාවේ ද කොළඹ නගරයේ සිංහල - දෙමළ - මුස්ලිම් සියල්ලෝම එකට එකතුවී ජීවත් වූහ.කොළඹ නගර සභාවට මේ දක්වා මේ ජනවර්ග තුනෙන්ම නගරාධිපතිවරු පත්වී සිටියහ. මේ නගරය තුළ කිසිඳු ජාතියකට තම ජනවර්ගය නිසා ගැටලුවකට මුහුණ දීමට සිදුව නැත. ඉන් පැහැදිලි වන්නේ ජනවාර්ගික සමඟිය සඳහා ජනතාව තුළ ඇති කැමැත්තයි. එසේ තිබියදී අලුත්ගම වැනි සිදුවීම් ඇතිවීමට ප්‍රධාන වශයෙන් හේතු වී ඇත්තේ විදේශීය ආධාර ලබන කණ්ඩායම්වල ක්‍රියාකාරිත්වය නිසා බව පෙනී යයි.කෙසේ වුවද රජය මැදිහත් වී කටයුතු කිරීම තුළින් ක්ෂණිකව ක්‍රියාමාර්ග ගැනීම නිසා ඒවා තවත් දුරදිග යා නොදී වළක්වා ගැනීමට හැකි වී ඇති බවත් පිළිගත යුතුය.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=ab1406292</link>
    <topic>රට පාවාදීම හා මංගලගේ හෙළිදරව්ව</topic>
    <author>සටහන</author>
    <content>අතුරුගිරියේ මිලේනියම් සිටි නිවාස සංකීර්ණයේ නිවසක් තුළ මෙරට රාජ්‍ය බුද්ධි සේවාවට සම්බන්ධ යුද්ධ හමුදා බුද්ධි නිලධාරීන් කණ්ඩායමක් නැවතී සිටියේ 2002 වසරේදීය. එහි බුද්ධි නිලධාරීන් 25 දෙනෙකු පමණ සිටි අතර ඔවුන් මෙහෙයවූ ප්‍රධාන බුද්ධි නිලධාරියා ඇතුළු මේ පිරිස ගැන තොරතුරු දැන සිටියේ හමුදා ප්‍රධානීන් පමණි.මේ පිරිස මෙහි නැවතී සිටියේ ඔවුන්ගේ මෙහෙයුම් කටයුතුවලට පහසුවක් වූ නිසාය. කෙසේ වුවද එම වර්ෂයේදීම හිටපු ජ්‍යෙෂ්ඨ පොලිස් නිලධාරියකු ප්‍රමුඛ කණ්ඩායමක් මෙම නිවස වටලා මෙහෙයුමක් දියත් කළහ. ඒ අවස්ථාවේ එය සිදුවූයේ ජ්‍යෙෂ්ඨ දේශපාලනඥයකුගේ උපදෙස් මතයි.කෙසේ වුවද බුද්ධි නිලධාරීන් සාමාන්‍යයෙන් ඔවුන්ගේ අනන්‍යතාවය කිසිවකුටත් හෙළි කරන්නේ නැත. ඔවුන්ගේ රාජකාරියේ ස්වභාවය ද එයයි. කෙසේ වුවද මේ අවස්ථාවේ වැටලීමට සහභාගි වූ පොලිස් නිලධාරියාට ඔවුන් පිළිබඳ අනන්‍යතාවය හෙළි කළත් අවසානයේ එය පිළිනොගෙන ඔවුන් පිළිබඳ සියලු තොරතුරු, එල් ටී ටී ඊ සංවිධානයට ලබාදීමට තරම් එම දේශපාලනඥයන් ඇතුළු පිරිස ජාතිද්‍රෝහීන් බවට පත්වූහ.පසුව මේ පිරිස විසුරුවා හැර තිබුණේ එල් ටී ටී ඊ යේ පොට්ටු අම්මාන්ගේ පිස්තෝල කල්ලිය මේ පිරිස ලුහුබැඳ යමින් වරින් වර මොවුන් ඝාතනයට ලක්කළ අතර අවසානයේදී සිය ජීවිත ආරක්ෂාවට විදෙස් රටකට ගොස් සිටියදී බුද්ධි අංශ නායකයාගේ ජීවිතය කොටි ත්‍රස්තවාදීන් ඩැහැගත්තේ එම රටේදීමය.එදා එම බුද්ධි අංශ කණ්ඩායමේ නිලධාරීන් 21 දෙනකුම කොටි ත්‍රස්තවාදීන් විසින් ගොදුරක් බවට පත්කර ගත්තේ එදා ඔවුන් පිළිබඳ සියලු තොරතුරු එම දේශපාලනඥයන් විසින් කොටින්ට පාවාදීම නිසාය. මෙම පාවාදීම ඇතුරුගිරියේ මිලේනියම් සිටි බුද්ධි අංශ නිලධාරීන්ගේ මහා පාවාදීම ලෙස මෙරට ජනතාව අතර මහත් පිළිකුලට ලක්කළ සිද්ධියක් බවට පත්විය.ජාතික බුද්ධි සේවය යනු මේ රටේ ජාතික ආරක්ෂාවට කැපවී ක්‍රියා කරන ප්‍රධානම ආරක්ෂක අංශයකි. ඒ යටතේ ත්‍රිවිධ හමුදාවේ සහ පොලීසියේ බුද්ධි අංශ ක්‍රියා කරයි. ලෝකයේ ඕනෑම රටක ජාතික ආරක්ෂාවේ ප්‍රධානම වගකීමක් දරන අංශය බුද්ධි අංශයයි. රටකට එල්ල වන තර්ජන, ගර්ජන, කුමන්ත්‍රණ, ආක්‍රමණ මේ සෑම දෙයක්ම සොයාගන්නේ බුද්ධි අංශ නිලධාරින්ය. සෙසු ආරක්ෂක අංශ ඒ සම්බන්ධව ක්‍රියා කරන්නේ ඉන් අනතුරුවයි.මිලේනියම් සිටි බුද්ධි අංශ කණ්ඩායම එම ක්ෂේත්‍රයට සම්බන්ධ ප්‍රබල පුහුණුවක් ලැබූ කොටි ත්‍රස්තවාදීන් සම්බන්ධව අනේක අප්‍රමාණ වැදගත් තොරතුරු සම්භාරයක් එකතු කරගත් වටිනා බුද්ධි නිලධාරීන් කණ්ඩායමකි. ඔවුන් එම තොරතුරු එකතු කර ගත්තේ මිලේනියම් සිටි නිවස්නයේ සීත කාමරවලට ගුලිවී නොවේ.රැයක් දවාලක් වැස්ස අව්ව බඩගින්න, පිපාසය නොබලා ගන කැලෑවල කොටි අඩවිවලට රිංගා තම ජීවිතය ගැන හෝ නොතකා සිදුකළ සෝදිසි මෙහෙයුම්වලින්ය. එම තොරතුරු කොටින්ට එරෙහිව ත්‍රිවිධ හමුදාව දියත් කළ මෙහෙයුම්වලට මෙන්ම දකුණේ කොටි ඉලක්ක කර ගත් ප්‍රභු ඝාතන මහජනතාව ඉලක්ක කරගත් ඝාතන සැලසුම් විනාශකාරී බෝම්බ ප්‍රහාර ඉලක්කයන් ආදිය ද හෙළිකර ගැනීමට සමත් විය.එම නිසා කොටින්ගේ එම ඉලක්කයන් විශාල ප්‍රමාණයක් ව්‍යාර්ථ කර ගැනීමටත් මරාගෙන මැරෙන කොටි පමණක් නොව කොටි නායකයන් ඒවා සැලසුම් කළවුන්, බෝම්බ ඇටවූ වාහන, දකුණට ගෙන ආ පුපුරන ද්‍රව්‍ය පිරවූ වාහන, ඇතුළු බො‍හෝ දෑ කොටුකර ගැනීමටත් කොටින්ගේ අවිආයුධ නැව් පවා විනාශ කිරීමටත් හැකිවූයේ එම බුද්ධි නිලධාරීන් එක්රැස් කරගත් තොරතුරු නිසාය.ඕනෑම අනතුරු සහිත ස්ථානයකට රිංගා ගොස් කෙසේ හෝ අවශ්‍ය තොරතුරු එක්රැස් කරගෙන රටේත්, ජාතික ආරක්ෂාව වෙනුවෙන් ක්‍රියා කළ එම බුද්ධි අංශ නිලධාරීන්ගේ අහිමි වීමෙන් මේ රටට ඇතිවූ පාඩුව මේ අද වන විටත් අපේ ආරක්ෂක අංශවලට බලපාන බව ජ්‍යෙෂ්ඨ හමුදා නිලධාරියෝ පවසති. මොවුන්ගේ එම පාඩුව දන්නේ එම ක්ෂේත්‍රයේම අය මිස වෙනත් පුද්ගලයන් නොවේ.මෙවැනි විශාල පාවාදීමක් සිදුවී වසර 12 ක් පමණ ගතවී අවසන්ය. ඉන් පසුව ද අපේ රාජ්‍ය බුද්ධි අංශ පසුගිය ත්‍රස්තවාදය අවසන් වන තෙක් කළ කැපවීම අප්‍රමාණ වෙයි. ආරක්ෂක අංශ ශාරීරික වෙහෙස යොදා යුද්ධය නිමා කිරීමට කටයුතු කරද්දී බුද්ධි අංශ නිලධාරීන් මනෝමය වශයෙන් සූක්ෂම තොරතුරු එකතු කරමින් සිදුකළ සේවය බොහෝය.ත්‍රස්තවාදය පරාජය කිරීමෙන් පසුව වුවද මේ රට තුළ බුද්ධි ක්ෂේත්‍රය තව තවත් පුළුල් කිරීමට ආරක්ෂක ලේකම් ගෝඨාභය රාජපක්ෂ මහතා පියවර ගත්තේය. ඊට හේතුව යුද්ධයෙන් පසුව මේ රටට එල්ල වෙමින් පවතින ජාත්‍යන්තර බලපෑම්, කුමන්ත්‍රණ ක්‍රියාත්මක වීම හේතුවෙනි.රට නැවත විනාශකාරී යුගයක් කරා ගෙන යාමට ක්‍රියාත්මක වන බලවේග බොහෝය. මේ බලවේග පිළිබඳ සියලු තොරතුරු හෙළි කර ගැනීමට ඇති එකම අංශය බුද්ධි අංශයි. මෙරට ත්‍රස්තවාදය අවසන් කර වසර හතරක් අවසන් වන විට පසුගිය මාර්තු මාසයේ දී යළිත් එල් ටී ටී ඊ යට පණ දීමට ක්‍රියා කරන කණ්ඩායමක් පිළිබඳ තොරතුරු හෙළි වූයේ පසුගිය මාර්තු මාසයේදීය. බුද්ධි අංශ සොයාගත් එම තොරතුරුවල ප්‍රතිඵලයක් වශයෙන් එල් ටී ටී ඊ කණ්ඩායමේ යළි නැගිටීම උපන් තැනම ලොප් කිරීමට ආරක්ෂක හමුදාවලට හැකි විය.මේ අතර පසුගිය සතියේ දිනක ජාතික ආරක්ෂාව පිළිබඳ මාධ්‍ය මධ්‍යස්ථානයෙන් විශේෂ හදිසි මාධ්‍ය හමුවක් සඳහා මාධ්‍යවේදීන් කැඳවනු ලැබුවේ යුද්ධ හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතාය.එදින ඒ විශේෂ මාධ්‍ය හමුවෙන් බ්‍රිගේඩියර්වරයා කියා සිටියේ මිලේනියම් සිටි බුද්ධි නිලධාරීන් පාවාදීම හා සමාන තවත් පාවාදීමක් සිදුවීමට යන බවත් එම පාවාදීම එසේ සිදුවුවහොත් අතුරුගිරියේ බුද්ධි අංශ නිලධාරීන් 21 දෙනාට සිදුවූ විනාශය මෙන් මහා විනාශයක් සිදුවන බවත් ය. එම නිසා මේ සම්බන්ධව මහජනතාව දැනුම්වත් කිරීම පිණිස එම මාධ්‍ය හමුව කැඳවා තිබුණි.රාජ්‍ය බුද්ධි අංශය හෙවත් ජාතික බුද්ධි සේවාවේ නිලධාරීන්ගේ නම් ගම් හෙළි කරමින් ඔවුන් වෙත අභූත චෝදනා එල්ල කරමින් මෙම පාවාදීම සිදු කිරීමට කටයුතු කරන්නේ පාර්ලිමේන්තු මන්ත්‍රීවරයකු බවත් ඔහු පාර්ලිමේන්තු වරප්‍රසාදවලට මුවා වී එම අපරාධය සිදුකිරීමට බලාපොරොත්තුව සිටින බවටත් එම පාර්ලිමේන්තුවේම දේශප්‍රේමී ජාති හිතෛෂි මන්ත්‍රීවරුන් පිරිසක් විසින් දන්වා තිබුණි.මෙම දේශපාලනඥයා හෝ ඔහුගේ අනන්‍යතාවය පිළිබඳ කිසිඳු හෙළි කිරීමක් බ්‍රිගේඩියර් රුවන් වනිගසූරිය මහතා හෙළි නොකළ අතර ඒ මහතා ඉල්ලා සිටියේ එම බුද්ධි නිලධාරීන්ගේ අනන්‍යතාවය හෙළි නොකරන ලෙසයි.මිලේනියම් සිටි බුද්ධි අංශ නිලධාරීන් 21 දෙනා වරින්වර කොටි බිල්ලට ගත් අතර මෙම බුද්ධි අංශ නිලධාරීන් කාලයක් තිස්සේ මෙරටට විශාල සේවයක් කරමින් බුද්ධි තොරතුරු එකතු කළ කණ්ඩායමකි. යම් හෙයකින් මොවුන්ගේ නම් ගම් ඉහත කී දේශපාලනඥයා හෙළි කළහොත් එය මිලේනියම් සිටි දෙවැනි පාවාදීම ලෙස හැඳින්විය හැකි ආකාරයේ මහා විනාශයක් වන බව ද බ්‍රිගේඩියර්වරයා පෙන්වා දුන්නේය.ඔහුගේ එම මාධ්‍ය හමුවෙන් පෙන්වා දුන් තොරතුරු මෙන්ම බුද්ධි නිලධාරීන් පාවා නොදෙන්නැයි කළ ඉල්ලීම විවිධ රූපවාහිනී නාළිකා කෙටි පණිවුඩ සේවා ඔස්සේ ප්‍රචාරය වී පැය දෙකක් ඉක්ම යාමටත් පෙර පාර්ලිමේන්තු මන්ත්‍රී මංගල සමරවීර මහතා මාධ්‍ය හමුවක් කැ‍ඳෙව්වේය.එම කැඳවීමෙන් පසු ඔහු මාධ්‍යවේදීන් ඉදිරියේ මෙරට වටිනා සම්පත් වූ බුද්ධි නිලධාරීන් කණ්ඩායමක ප්‍රධානියකු ඇතුළු තිදෙනකුගේ අනන්‍යතාව හෙළි කළේ මිලේනියම් සිටි දෙවැනි පාවාදීමේ මහා දොර විවෘත කරමින්ය.මාධ්‍ය හමුවේ ඔහු එසේ නම් හෙළි කළත් මාධ්‍යවේදීන් එම නිලධාරීන්ගේ නම් මුද්‍රිත මාධ්‍ය හෝ විද්යුත් මාධ්‍ය ඔස්සේ පළ නොකරමින් රටට ජාතියට ආදරය කරන ශ්‍රේෂ්ඨ මාධ්‍යවේදීන් ලෙස කටයුතු කිරීමට වග බලා ගත්හ.බ්‍රිගේඩියර් වනිගසූරිය මහතා මාධ්‍ය හමුවේදී ප්‍රකාශ කළේ එදා අතුරුගිරිය පාවාදීම දැඩි ලෙස විවේචනය කළ දේශපාලනඥයකු එහි බරපතළකම දැන දැනම අද මේ පාවාදීම සිදු කිරීම ගැන පුදුමයට පත්වන බවයි.කෙසේ වුවද ඒ මංගල සමරවීර මහතා බව මාධ්‍ය දැනගත්තේ ඒ මහතා මේ පිළිබඳව මාධ්‍ය හමුවක් කැඳවා තිබූ නිසයි. එම නම් හෙළි කිරීමත් සමඟම ඒ නම්වලින් කියවුණේ නියම සත්‍ය බුද්ධි නිලධාරීන් ගැන නම් ඔවුන්ට සමාජය ඉදිරියේ තව දුරටත් බුද්ධි නිලධාරීන් ලෙස කටයුතු කිරීමට නොහැකි වෙනවා මෙන්ම ඔවුන්ගේ ජීවිතවලට එල්ල වන තර්ජන ඔස්සේ තවදුරටත් ජීවිත ආරක්ෂාව පිළිබඳ විශේෂ අවධානයක් යොමු කිරීමට ද සිදු වෙයි.එපමණක් නොව යුද්ධයෙන් පසු මේ රටට මුහුණ දීමට සිදුවී ඇති ජාත්‍යන්තර බලවේගවල කුමන්ත්‍රණ ආදිය ගැන වූ තොරතුරු එකතු කර ගෙන විශාල කර්තව්‍යයක් කරන බුද්ධි නිලධාරීන්ගේ ක්‍රියාකාරිත්වය මේ ඔස්සේ අකර්මණ්‍ය වනු නියතය.රජයක රහස්‍ය තොරතුරු කිසිවකුටත් හෙළි කළ නොහැකිය. 1955 අංක 32 දරන රාජ්‍ය රහස් තොරතුරුවලට අදාළ පනත යටතේ එම වරද සිදුකරන පුද්ගලයන්ට එරෙහිව නීතියෙන් දඬුවම් හිමි වෙයි.මංගල සමරවීර මහතා රාජ්‍ය රහස් හෙළි කරමින් මුස්ලිම් - සිංහල ජනතාව අතර භේදයක් ඇති කර රට තුළ මහා ගිනි ජාලාවක් ඇතිවන ආකාරයේ භේද භින්න වීම් ඇති කිරීමේ අරමුණින් කර ඇති විවිධ ප්‍රකාශ මේ වන විට ජාත්‍යන්තර ජාලය ඔස්සේ පවා ප්‍රකාශයට පත්වී තිබේ. එම නිසා එය රටට මෙන්ම ජාතික ආරක්ෂාවට ද බලපාන ප්‍රශ්නයක් හෙයින් මේ වන විට පොලීසියේ විශේෂ අංශයකින් ඒ සම්බන්ධව පරීක්ෂණයක් ආරම්භ වී තිබේ.ඒ අනුව එම පරීක්ෂණයට අනුව මන්ත්‍රීවරයා තැන් තැන්වල කර ඇති ප්‍රකාශ පිළිබඳව සොයා බලා ඔහු වරදක් සිදුකර තිබේනම් එම පරීක්ෂණ වාර්තාව නීතිපතිවරයා වෙත ඉදිරිපත් කර එම උපදෙස් මත මංගල සමරවීර මහතාට එරෙහිව නීතිය ක්‍රියාත්මක කිරීමට නියමිතය.සටහනවිජයානි එදිරිසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=ab1406293</link>
    <topic>මහ ඇමැතිතුමනි අපි ඔබට කීකරුයි</topic>
    <author>චන්දන බණ්ඩාර</author>
    <content>මන්ත්‍රී යසස්, මහ ඇමැති ප්‍රසන්නට කියයිගිය සතියේදී ජනාධිපතිතුමා මහනුවර ප්‍රදේශයේ පැවැති උත්සව කීපයකට එක් වීය. ජනාධිපතිතුමා මහනුවර ජනපති මැදුරට පැමිණෙනවිට මහනුවර ප්‍රදේශයේ මැති ඇමැතිවරු රැසක්ම මහනුවර ජනපති මැදුරට පැමිණ සිටියහ.මේ අතරතුර ගිය සිකුරාදා අළුයමින්ම අවදී වු ජනාධිපතිතුමා මහනුවර ශ්‍රී පත්තිනි දේවාලයේ පැවැති කිරි ආහාර පුජාවකට එක් වුයේය. අනතුරුව දේවාලයේ රන්වැට ජනාධිපතිතුමාගේ සුරතින් විවෘත වීය. එදින සවස්වරුවේ මහනුවර ජනපති මැදුරේ මධ්‍යම පළාත් මැති ඇමැතිවරුන් වෙනුවෙන් විශේෂ හමුවක් පැවැත්විණි. ඇමැතිවරුන් වන මහින්දානන්ද අලුත්ගමගේ , කෙහෙළිය රඹුක්වැල්ල, මධ්‍යම පළාත් මහ ඇමැති සරත් ඒකනායක, පාර්ලිමේන්තු මන්ත්‍රී දිලුම් අමුණුගම සහ මධ්‍යම පළාත් මන්ත්‍රි තිළිණ බණ්ඩාර තෙන්න‍කෝන් ඇතුළු මධ්‍යම පළාත් සභාවේ මැති ඇමැතිවරු රැසක් මේ අවස්ථාවට එක්ව සිටියහ.ඉන් අනතුරුව ජනාධිපතිතුමා මැති ඇමැතිවරු පිරිස අතරට ගියේ දිලුම් අමුණුගම පාර්ලිමේන්තු මන්ත්‍රීවරයා දෙස බලමිනි. " ආ දිලුම් ‍‍කොහොමද" ජනාධිපතිතුමා පාර්ලිමේන්තු මන්ත්‍රී දිලුම් අමුණුගමගෙන් විමසා සිටියේය." හොඳින් ඉන්නවා සර්" මන්ත්‍රී දිලුම් අමුණුගම කියා සිටියේය. මේ අතරතුර සිටි එක් ඇමැතිවරයකු ජනාධිපතිතුමාට කීවේ " සර් අපේ ගම කියන තැන තියෙන මන්ත්‍රීවරුන්ගේ හමුව වරුවකට සීමා කීරීම තේරුමක් නැති බවය. " ඒක ඇත්ත මටත් මේ මන්ත්‍රීවරු එක්ක කථා කරන්ඩ තියෙනවානම් හොදයි. ඒ නිසා ඒ මන්ත්‍රී හමුව වරුවකට සීමා කරන්ඩ එපා" ජනාධිපතිතුමා සංවිධායකයන්ට කීවේය." සර්. නවක පළාත් සභා මන්ත්‍රීවරුන්ට දෙන ප්‍රතිපාදන ප්‍රමාණය වැඩි කරනවානම් හොඳයි. " මධ්‍යම පළාත් සභා මන්ත්‍රී තිළිණ බණ්ඩාර තෙන්නකෝන් ජනාධිපතිතුමාගෙන් ඉල්ලා සිටියේය." තිළිණ. අපි ආසන සංවිධායකයන්ට ආර්ථික සංවර්ධන අමාත්‍යාංශය යටතේ මුදල් ප්‍රතිපාදන වෙන් කරලා තියෙනවා" ජනාධිපතිතුමා පළාත් මන්ත්‍රී තිළිණට පිළිතුරක් දුන්නේය‍.ඉන් අනතුරුව ජනාධිපතිතුමා පසුදිනයේ අළුයමින්ම ගියේ ශ්‍රී දළදා සමිදුන් වැඳ පුදා ගැනිමටය. ඉන් අනතුරුව ජනාධිපතිතුමා මල්වතු සහ අස්ගිරි මහානායක හිමිවරුන් බැහැ දැකීමට ගියේය. අස්ගිරි මහානායක හිමියන් බැහැ දුටු ජනාධිපතිතුමා උන්වහන්සේගේ සුවදුක් විමසා සිටියේය." සනීපෙන් ඉන්නවා.ජනාධිපතිතුමනි. හැබැයි ඉතින් මේ මහනුවර නගරයේ තියෙන රාත්‍රී ‍මෝටර් රථ තරඟ ගැන විවිධ පාර්ශව විවිධ අදහස් පළ කරනවා" අස්ගිරි මහනායක හිමියන් කියා සිටියේය." ඒකට දින නියම කරලා සියලු සංවිධාන කටයුතු කරලා ඉවරයි. ඒ නිසා මේ මෝටර් රථ ධාවන තරඟ මේ වසරින් නිමා කරමු. " ජනාධිපතිතුමා අස්ගිරි මහනා හිමියන්ට ගෞරවයෙන් යුතුව සිහිපත් කළේය.ගිය සතියේ ජනාධිපතිතුමා මොනරාගල දිසාවේ පැවැති උත්සව කීපයකටම එක් වීය. මොනරාගල රෝහලේ විවෘත කිරීමකටද ජනාධිපතිතුමා එක් වීය. ජනාධිපතිතුමා රෝහලේ ගොඩනැගිල්ලක ඉහල මාලයට යාමට විදුලි සෝපානයට ගොඩ වීය. ඉන් අනතුරුව ඇමැතිවරුන් වන ජගත් පුෂ්පකුමාර , විජිත් විජිතමුණි සොයියා, පවිත්‍රා වන්නිආරච්චි සහ දකුණු පළාත් මහ ඇමැති ශාන් විජයලාල්ද සිල්වාද විදුලි සෝපානයට ගොඩ වුහ. මේ අතරතුර විදුලි ‍‍සෝපානයේ බර ප්‍රමාණය ඉක්මවා යාම නිසා එහි නළාවක් නාද වීය. ඒ සමගම ඇමැතිතී පවිත්‍රා වන්නිආරච්චි ඇතුළු පිරිසක් විදුලි සෝපානයෙන් ඉවත් වුහ.ඒ සමගම විදුලි සෝපානයේ සිටි ඇමැති විජිත් විජිතමුණි ‍සොයිසා මහ ඇමැති ශාන් විජයලාල්ද සිල්වාට විහිළුවක් කළේය. " මහ ඇමැතිතුමා ඔන්න ඔබතුමා තමයි වැඩිම බර" ඇමැති විජිත් විජිතමුණි මහ ඇමැති ශාන්ට කීවේය." පිං ඇත්තෝ තමයි බර‍ . පිං නැත්තන් කොහොමද බර වෙන්නේ " මහ ඇමැති ශාන් ඇමැති විජිතමුණිට පෙරළා අපුරු පිළිතුරක් දුන්නේය.ඒ පිළිතුරත් සමගින්ම ජනාධිපතිතුමා ඇතුළු විදුලි සෝපානයේ සිටි මැති ඇමැතිවරුන්ටද සිනහව පාළනය කර ගන්නට නොහැකි වීය." ඔයාටත් ශාන් ඉතින් ඕන දෙයකට උත්තරයක් තියෙනවා නේද?" ජනපති මහ ඇමැති ශාන්ගෙන් විමසා සිටියේ සිනහ වෙමිනි‍.මේ අතරතුර ගිය සතියේදී ජනාධිපතිතුමා රතුගල වැදි ගම්මානයට ගියේය. ඒ එම වැදි ගම්මානයේ විවෘත කිරීම් රැසකට සහභාගී වීම සඳහාය. එහිදී රතුගල වැදි නායකයා ඇතුළු වැදි ජනතාව විසින් ජනාධිපතිතුමා ඇතුළු මැති ඇමැතිවරුන් මහත් හරසරින් යුතුව පිළිගනු ලැබිණි." ගම් පොජ්ජට මංගජ්චපු එක අපේ හුරන්ට ගෞරව පොජ්ජක්" රතුගල වැදි නායකයා ජනාධිපතිතුමා ඇතුළු මැති ඇමැතිවරුන් මහත් හරසරින් යුතුව පිළිගනිමින් කීය.ඉන් අනතුරුව වැදි ජනාතාව විසින් කිරි කොරහ සාම්ප්‍රදායික නර්තයන ඉදිරිපත් කරමින් ජනාධිපතිතුමා අතුළු පිරිසට ආශිර්වාද එක් කළහ. ඉන්අනතුරුව මැති ඇමැතිවරු කිරි ‍කොරහ නැටු වැදි ජනතාවට තුටු පඬුරු පුද කිරීමටද අමතක නොකළහ.ගිය බදාදා දිනයේ ජනාධිපතිතුමා මාලදිවයිනේ සහ සීෂෙල්ස් රාජ්‍යයේ නිළ චාරිකාවක් සඳහා පිටත්ව ගියේය. මුලින්ම මාලදිවයින වෙත ගිය ජනාධිපතිතුමා බදාදා සවස්වරුවේ මාලදිව‍යිනේ ඊභ්‍රහීම් නසීර් අන්තර්ජාතික ගුවන්තොටුපළට ළඟා වුයේය. මේ සංචාරයට ජනාධිපති ආර්යා ශිරන්ති වික්‍රමසිංහ රාජපක්ෂ මැතිනියද එක්ව සිටියාය.මාලදිවයිනට සැපත් වු ජනාධිපතිතුමා පිළිගනු ලැබු‍යේ මාලදිවයින් ජනාධිපති අබ්දුල්ලා යමීන් අබ්දුල් ගයුම් මැතිතුමා සහ එම ආර්යාව වෙන ෆාතිමා ඊභ්‍රහිම් විසිනි. මාලදිවයිනට සැපත් වු ජානධිපතිතුමා වෙනුවෙන් මාලදිවයින් ජාතික ආරක්ෂක බලකාය විසින් ආචාර වෙඩිමුර 21 ක උත්තමාචාරයක් පුද කරනු ලැබිණි. දෙරටේ ජාතික ගීය වාදනය කිරිමෙන් අනතුරුව හමුදා අචාර පෙළපාලියක්ද පැවැත්විණි. ඉන් අනතුරුව මාලදිවයිනේ ශිෂ්‍ය ශිෂ්‍යාවන් පිරිසක් විසින් ඉදිරිපත් කරන ලද සංස්කෘතික දැක්මකින් පිළිගැනීමේ උත්සවය සමන්විත වීය. ඉන් අනතුරුව ජනාධිපතිතුමා අතුළු ශ්‍රීලාංකීය ධුත පිරිස සංස්කෘතික පෙරහැරකින් මාලේ ජනාධිපති කාර්යාලය වෙත කැදවාගෙන යනු ලැබිණි." අප දෙරට ‍‍හොඳ අසල්වැසියන්. විවිධ රටවලට කෙරෙන අනිසි බාහිර අතපෙවීම් අප අනුමත කරන්නේ නෑ. එබැවින් අන්තරජාතික වේදිකාවේදී මාලදිවයින ශ්‍රීලංකාව වෙනුවෙන් දිගටම පෙනී සිටියා. ඉදිරියටත් ශ්‍රීලංකාව සමග උරෙන් උර ගැටී සහයෝගයෙන් වැඩ කිරීමට අප සුදානම් " මාලදිවයින් ජනාධිපති අබ්දුල්ලා යමීන් අබ්දුල් ගයුම් කියා සිටියේය.ඉන් අනතුරුව මාලේ ජනාධිපති කාර්යාලයේදි මාලේ හිටපු ජනාධිපති මයුමින් අබ්දුල් ගයුම් සහ ශ්‍රීලංකා ජනාධිපති මහින්ද රාජපක්ෂ මැතතුමා අතර හමුවක් පැවැත්විණි. මේ සාකච්ඡාවේදී නායකයෝ දෙපළ අන්නෝන්‍ය වශයෙන් වැදගත් කරුණු කීපයක් ගැන අදහස් හුවමාරු කර ගත්හ." අපගේ සමීපම මිතුරා ශ්‍රිලංකාවයි. දිගු කාලයක් තිස්සේ අපි ඉතා හොඳ අසල්වැසියන් ලෙස කටයතු කරනවා. මේ සබදතාවය දිගුකාලීනව පවතිනු ඇතැයි මාගේ බලාපොරොත්තුවයි." මාලදිවයින් හිටපු ජනාධිපතිතුමා කියා සිටියේය.මේ සාකච්ඡාවේදී නායකයන් දෙපළගේ අදහස වුයේ බලවත් ජාතීන්ගේ අයුතු බලපෑම් අඛණ්ඩව නොනැසී පවතිනු ඇති බවයි. " මේ ක්‍රියාදාමයේදී මුදල් ප්‍රධාන භූමිකාවක් ඉටු කරනවා." නායකයන් දෙපලගේ අදහස වීය.මේ අතරතුර ගිය සතියේදී මාලදිවයින් ජනාධිපති කාර්යාලයේදී මාලදිවයින් ජනාධිපති අබ්දුල්ලා යමීන් අබ්දුල් ගයුම් සහ මහින්ද රාජපක්ෂ ජනාධිපතිතුමා අතර ද්විපාර්ශවික සාකච්ඡා ආරම්භ වීය. ඉන් අනතුරුව දෙරට අතර ද්විපාර්ශවික ගිවිසුම් තුනක් සඳහා නායකයෝ දෙපළ අස්සන් තැබූහ." අප දෙරට ඉතා හොඳ අසල්වැසියන් . රටවලට කෙරෙන අනිසි බාහිර අතපෙවීම් අප අනුමත කරන්නේ නෑ‍. ඒ නිසා අපි අනතර්ජාතික වේදිකාවේදී මාලදිවයින විදියට ශ්‍රීලංකාව වෙනුවෙන් දිගින් දිගටම පෙනී සිටියා. ඉදිරියටත් අපි ලංකාව වෙනුවෙන් උරෙන් උර ගැටී සහයොගයෙන් වැඩ කිරීමට අපි සුදානම්" මාලදිවයින් ජනාධිපති අබ්දුල්ලා යමීන් අබ්දුල් ගයුම් දෙරටේ ජනාධිපතිවරුන් දෙපළ සහ දුත පිරස් සමග පැවැති සාකච්ඡාවට එක් වෙමින් කීය." ඔබතුමා සිව්වරක් මාලදිවයිනට පැමිණ තිබෙනවා. ඔබතුමා අපේ රට වෙනුවෙන් කර තිබෙන උදව් උපකාර ගැන ස්තුතිවන්ත වෙනවා" මාලදිවයින් ජනාධිපතිවරයා කියා සිටියේය." දකුණු ආසියානු ජාතීන් අතර සහයෝගීතාව සහ මිත්‍රත්වය කලාපීය රටවලට විතරක් නෙවෙයි සමස්ත ආසියාවේත් ලෝකයේත් සාමයට හා ස්ථාවරත්වයට ඉවහල් වෙනවා. අපි පොදු වේදිකාවක සිට එක් හඬින් කථා කළ යුතුයි. දේවිපාර්ශවික සබදතා සැලසුම් සහගතව වරධනය කිරීමට ශ්‍රීලංකා මාලදිවයින් ඒකාබද්ධ කොමිසම උපයෝගීකර ගත යුතු වෙනවා‍." ශ්‍රීලංකා ජනාධිපතිතුමා කියා සිටියේය. " ඒක ඇත්ත. ඒ කොමිසම ලබන අ‍ගෝස්තු මාසයේ රැස් වෙනවා." මාලදිවයින් ජනාධිපතිතුමා කියා සිටියේය.බස්නාහිර පළාත් සභා මන්ත්‍රීවරුන් වෙනුවෙන් තෙදිනක නේවාසික වැඩමුළුවක් ගිය සතියේ පැවැතියේ හලාවත බංගදෙනිය අනන්තය හෝටලයේදීය. බස්නාහිර පළාත් මහ ඇමැති ප්‍රසන්න රණතුංග ඇතුළු පක්ෂ විපක්ෂ මැති ඇමැතිවරු බොහෝ දෙනෙක් මේ අවස්ථාවට එක්ව සිටියහ. මේ හමුවිමේ අරමුණ වුයේ පළාත් සභා බලතල සහ ක්‍රියා පටිපාටිය ගැන නවක මන්ත්‍රීවරුන් දැනුම්වත් කිරීමය. බස්නාහිර පළාත් ලේකම් කාර්යාලය මෙය සංවිධානය කොට තිබිණි.තෙදින සැසියේ පලමු දිනය වු සිකුරාදා දිනයේ රාත්‍රියේ පැඳුරු සාජ්ජයක් සංවිධානය කොට තිබිණි. ඒ මන්ත්‍රිවරු අතර සුහදතාවය වර්ධනය කිරීම සඳහාය. පැදුරු සාජ්ජයේදී පක්ෂ විපක්ෂ මන්ත්‍රීවරු හරි හරියට ගී කියමින් නැටුහ. රවින්ද්‍ර යසස්, රොඩ්නි ප්‍රෙෂර්, මෙරිල් පෙරේරා , ජගත් අංගගේ , ලයනල් ජයසිංහ , පියල් නිශාන්ත වැනි මන්ත්‍රීවරු ගී ගයද්දී ආනන්ද හරිස්චන්ද්‍ර , සලෝචන ගමගේ , මහේෂ් අල්මේදා ඇතුළු මන්ත්‍රීවරු ඊට තාල අල්ලමින් නැටුහ.පැදුරු සාජ්ජයේ නිවේදන කටයුතු කළේ රවින්ද්‍ර යසස් සමග පියල් නිශාන්ත පළාත් මන්ත්‍රිවරු දෙපළය. “ මහ ඇමැතිතුමා අපි ඔබතුමාට හරිම කීකරුයි” ප්‍රජාත්‍රන්තාවාදි පක්ෂයේ පළාත් සභා මන්ත්‍රී රවින්ද්‍ර යසස් කීවේ කවුරුත් සිනහ ගන්වමිනි. පැදුරු සාජ්ජය අතරතුර මහ ඇමැති ප්‍රසන්න රණතුංග අසළට ගිය රවින්ද්‍ර යසස් කිවේ “ මහ ඇමැතිතුමනි අපි පළාත් සභා මන්ත්‍රීවරුන්ගෙන් බෑන්ඩ් එකක් හදමුද” කියාය. “ ඒ මොකදට” මහ ඇමැති ප්‍රසන්න ඇසුයේ සිනා සෙමිනි. “ නෑ එතකොට අපිට පුළුවන්නේ මැති ඇමැතිවරුන්ගේ ගෙවල්වල සින්දු කියන්ඩ යන්ඩ” ප්‍රජාතන්ත්‍රවාදී පක්ෂයේ පළාත් සභා මන්ත්‍රී රවින්ද්‍ර යසස් කියා සිටියේය.“ අපිට බෑන්ඩ් එකක් නෙමෙයි ඕනෑනම් වේදිකා නාට්‍යයක් වුණත් කරන්ඩ පුළුවන්” මහ ඇමැති ප්‍රසන්න රණතුංග කීවේ සිනා සෙමිනි. ඉන් පසු දිනයේ පළත් සභා මන්ත්‍රිවරු දෙපිල බෙදී ක්‍රිකට් සහ පාපන්දු ක්‍රිඩාවේ යෙදුණහ. මේ ක්‍රිඩා තරඟ සුදානම් කොට තිබුණේ පළාත් ක්‍රිඩා ඇමැති නිමල් ලන්සාය. කොළඹ , කළුතර සහ ගම්පහ දිසාවන්හි මැති ඇමැතිවරු දෙපිලකට බෙදී ක්‍රිකට් ක්‍රිඩා කරන ඇයුරු මහ ඇමැති ප්‍රසන්න බලා සිටියේ ක්‍රිකට් පවුලකින් පැවැත එන අයකු ලෙසටය.ඉන් අනතුරුව ක්‍රිකට් සහ වොලිබෝල් තරඟයේ ජයග්‍රාහකයන්ට තෑගි ලබා දීම මහ ඇමැති ප්‍රසන්න රණතුංග අතින් සිදු වීය. ශූරතාවය දිනා ගත්තේ එ.ජා.ප මන්ත්‍රී යු. ජෝර්ජ් පෙරේරා මන්ත්‍රීවරයා විසිනි. මන්ත්‍රී ජෝර්ජ් පෙරේරා කුසලානය දිනා ගනිද්දී එ.ජ.නි.ස මන්ත්‍රී සලෝචන ගමගේ මහ හයියෙන් කියා සිටියේ “ මන්ත්‍රිතුමා අවුරුදු පහටම ‍ඔච්චරයි.වෙන ඉල්ලන්ඩ එපා කියාය. ක්‍රිකට් තරඟයේ අනුශූරතාවය හිමි වුයේ එ.ජ.නි.ස මන්ත්‍රී මහේෂ් අල්මේදාගේ කණ්ඩායමටය. ක්‍රිකට් තරඟයේ හොදම පන්දු යවන්නා වුයේ හිටපු සෞඛ්‍ය ඇමැති ජගත් අංගගේ පළාත් මන්ත්‍රිවරයාය. හෙතෙම සිය තිළිණය ලබා ගනිද්දී ජෝර්ජ් පෙරේරා එ.ජා.ප මන්ත්‍රීවරයා කියා සිටියේ ඇමැතිකම නැති වුණාට පස්සේ හොඳට ඔබතුමා බෝල දානවා නේද කියාය.එදින රාත්‍රියේද පළාත් සභා මැති ඇමැතිවරු හරි හරියට ගී ගැයුහ. එදිනද නිවේදන කටයුතු භාරව සිටියේ රංගන ශිල්පී පළාත් සභා මන්ත්‍රි රවින්ද්‍ර යසස්ය.“ මහ ඇමැතිතුමා අපි ඔබතුමාට හරිම කීකරුයි” ප්‍රජාතන්ත්‍රවාදී පක්ෂයේ පළාත් සභා මන්ත්‍රී රවින්ද්‍ර යසස් යළිත් වරක් කියා සිටියේය. ඉන් අනතුරුව ජගත් අංගගේ පළාත් සභා මන්ත්‍රිවරයා විසින් තමන් සමග ගී ගයන්නට රොඩ්නි ප්‍රෙෂර් සහ රවීන්ද්‍ර යසස් යන පළත් සභා මන්ත්‍රීවරුන්ට ආරාධනා කළහ. එකිනෙකාගේ කරට අත දා ගත් මන්ත්‍රිවරු තිදෙනා “ සද හිරු පවතිනතුරු අපි මැරෙන්නේ නෑ” ගිතය ගායනා කළේ සෙසු මන්ත්‍රිවරුන්ගේ ඔල්වරසන් හඩ මැද්දේය.පසුදින පළාත් මැති ඇමැතිවරු සිය වැඩමුළුව නිමා කොට ආපසු සිය නිවෙස් බලා යන අතරතුර හෝටලයේ ලොබියේදී මහ ඇමැති ප්‍රසන්න රණතුංගට ප්‍රජාතන්ත්‍රවාදී පක්ෂයේ පළාත් සභා මන්ත්‍රී රවින්ද්‍ර යසස් මුණ ගැසුණේය.“ දැන් ඉතින් කිව්වා වගේම කීකරුව ඉන්ඩ ඕනෑ හරිද” මහ ඇමැති ප්‍රසන්න රණතුංග ප්‍රජාතන්ත්‍රවාදී පක්ෂයේ පළාත් සභා මන්ත්‍රී රවින්ද්‍ර යසස්ට කියා සිටියේය.එක්සත් නායකත්ව මණ්ඩලයේ සභාපති කරු ජයසුරිය ඇතුළු පාර්ලිමේන්තු මන්ත්‍රී කණඩායමක් 22 වන දා බේරුවල, දර්ගා නගරය සහ අළුත්ගම ප්‍රදේශයේ වත්මන් තත්වය සොයා බැලීම සඳහා චාරිකාවක නිරත වූහ. , එහිදී ජනතාව හමුවේ අදහස් දක්වමින් කරු ජයසූරිය කීවේ කලේ දශක තුනකට ආසන්න කාලයක් ත්‍රස්තවාදය නිසා පීඩාවට පත් ජනතාව තවත් කිසි විටෙක වාර්ගික හා ආගමික අසමගියක් බලාපොරොත්තු නොවන බවයි. මේ නිරීක්ෂණ චාරිකාවේදී කරු ජයසූරිය ඇතුළු පාර්ලිමේන්තු මන්ත්‍රී කණ්ඩායම ඇතිව තිබූ අවාසනාවන්ත සිද්ධි වලින් විපතට පත්වුවන්ගේ ගේ සමීපතමයන් අස්වසා ලීමට කටයුතු කළේය.මෙහිදී සියළු ජනතාව අතර සහජීවනය ඇති කිරීමේ අරමුණින් කණගාටුදායක සිද්ධීන් ඇති වූ ප්‍රදේශවල ආගමික නායකයින් සිවිල් සමාජ නියෝජිතයින් 26 වනදා පාර්ලිමේන්තුවට කැදවා අන්තර් වාර්ගික ආගමික සමගිය ගොඩනැගීම සදහා විශේෂ සාකච්ඡාවක් විපක්ෂ නායක රනිල් වික්‍රමසිංහගේ ප්‍රධානත්වයෙන් පවත්වන බවද කරු ජයසූරිය කීය.එ.ජා.ප නායකත්ව මණ්ඩල රැස්වීම 24 වනදා කරු ජයසූරිය ගේ ප්‍රධානත්වයෙන් පැවති අතර ජාතික යොවුන් පෙරමුණ හා ලක්වනිතා සංවිධාන වල ප්‍රතිසංවිධාන කටයුතු ගැන මෙහිදී දීර්ඝ වශයෙන් විමසා බැලිණි. යොවුන් පෙරමුණේ යෝජනා වහා ක්‍රියාත්මක කිරීම සහ ලක්වනිතා සංවිධානයේ වැඩ පිළිවෙල සකස් කිරීමටත් අවශ්‍ය උපදෙස් ලබා දීම මෙහිදී සිදු කෙරුණු අතර, ඌවේ මැතිවරණ කටයුතු පිළිබදව දීර්ඝ සාකච්ඡාවක්ද සිදු කෙරිණි.ගත වූ සතියේදී කරු ජයසූරිය ආගමික උත්සව කිහිපයකට එක් වූවේය. ශ්‍රී ලංකා රාමඤ්ඤ මහා නිකායේ මහෝපාධ්‍යාය පදවිය පිළිබදව අක්ත පත්‍ර ප්‍රධාන උත්සවය කුලියාපිටියේ ඉලුක්හේන ශ්‍රී විජේසුන්දරාරාම විහාරස්ථානයේදී නිකායේ මහා නායක මහා හිමිපාණන්වහන්සේගේ ප්‍රධානත්වයෙන් පැවැත්විණිි. මෙහිදී අක්ත පත්‍ර ප්‍රධානය සිදු කළේ කරු ජයසූරිය විසිනි.කෑගලු මිහිදු පෙරහැර ගිය සතියේ අති උත්කර්ශවත් අන්දමින් පැවැත්විණි. වෑවලදෙණිය පුරාණ විහාරස්ථානය පදනම් කරගනිමින් එම පෙරහැර වසරක් පාසා පොසොන් මස කෑගල්ල නගරයේ විදී සංචාරය කරයි. වෑවලදෙණිය විහාරස්ථානය, ගොලහැල අධිකාරම්තුමාගේ මුලිකත්වයෙන් 1762වර්ෂයේ ආරම්භ වුවකි.දැනට වසර 30ක පමණ කාලයක් පුරා විහාරස්ථදායක සභාවේ මෙන්ම පෙරහැර කමිටුවේ සභාපතීත්වය ද සබරගමු මහ ඇමති මහීපාල හේරත් උසුලයි. කෑගලු මිහිදු පෙරහැර සිරිත් පරිදි සංචාරය කරනුයේ කොළඹ - මහනුවර ප්‍රධාන මාර්ගයේ ය.පෙරහැර දෙදිනකට පෙර මහ ඇමති මහීපාල හේරත් ට විදෙස් ගතවීමට සිදුවූයෙන් පෙරහැරේ සියලු සංවිධාන කටයුතු විහාරස්ථ දායක සභාවේ උපසභාපතති කෑගලු දිස්ත්‍රික් පාර්ලිමේන්තු මන්ත්‍රී කනක හේරත්ට පැවරිණි.ඒ අනුව ඉතිහාසයේ පළමුවරට මෙවර මිහිදු පෙරහැර අලුත් මාවතක ගමන්ගත් අතර ලක්ෂයකට වඩා වැඩි වාර්තාගත ජන සංඛ්‍යාවක් පෙරහැර නැරඹීමට එක්ව සිටියහ.කොළඹ - මහනුවර ප්‍රධාන මාර්ගය වසා දැමීමක් හෝ අනවශය තදබදයක් නොවුයෙන් නරඹන්නන් පෙරනොවූවිරු සුවපහසුවකින් පෙරහැර නැරඹූයේ කෑගලු නගර සංවර්ධනයට මුල්වූ ජනාධිපතිතුමාට පින් දෙමිනි.පෙරහැර ආරම්භ වීමට මත්තෙන් සධාතුක කරඩුව මංගල හස්තිරාජයා මත තැන්පත් කිරීමට විහාරාධිපති හිමි, දායක සභාවේ උපසභාපති කනක හේරත් ට ඇරයුම් කළහ. ඒ අනුව සධාතුක කරඩුව දොහොත් මුදුනින් පිළිගත් කනක හේරත් එය මංගල හස්තිරාජයා තෙක් වැඩම කිරීමේ කාරිය ජාතික උරුමයන් පිළිබද ඇමැති ආචාර්ය අමාත්‍ය ජගත් බාලසුරිය හා ජේෂ්ඨ අමාත්‍ය අතාවුද සෙනෙවිරත්න හට පැවරීය.ජගත් බාලසුරිය ,අතාවුද සෙනෙවිරත්න වැනි ෙජ්‍යෂ්ඨ දේශපාලඥයින් පමණක් නොවේ හර්ෂ සියඹලාපිටිය ,තාරක බාලසූරිය,ආනන්ද මිල්ලංගොඩ වැනි සබරමුව පළාත් සභාවේ මන්ත්‍රීවරු රැසක්ම කෑගලු මිහිදු පෙරහැරේ සාර්ථකත්වයට කනක හේරත්ගේ සහායට රැය පුරාම පෙරහැරේ විවිධ කටයුතු වලට එක් වුහ.ජාතික නිදහස් පෙරමුණ විසින් ජනාධිපතිතුමන් වෙත පිළිගන්වන ලද හදිසි ප්‍රතිසංස්කරණ යෝජනා ගැන පසුගියදා පැවැති ශ්‍රී.ල.නි.ප හා ජානිපෙ නායකයන්ගේ සාකච්ඡාවේදී මේ යෝජනාවලිය නිශ්චිත කාල රාමුවක් තුළ ක්‍රියාත්මක කිරීමට ක්‍රියාකාරී සැලැස්මක් සැකසීමට දෙපාර්ශ්වයම එකග වූහ.ඒ අනුව එම ක්‍රියාකාරී සැලැස්ම සැකසීම සඳහා, ශ්‍රී ලංකා නිදහස් පක්‍ෂයෙන් එහි ජාතික සංවිධායක ඇමැති බැසිල් රාජපක්‍ෂ , භාණ්ඩාගාරික ඇමැති ඩලස් අලහප්පෙරුම සහ ජාතික නිදහස් පෙරමුණෙ වෙනුවෙන් එහි නායක ඇමැති විමල් වීරවංශ සහ දේශපාලන මණ්ඩල සභික හිටපු ඇමැති පියසිරි විජේනායක ඇතුළත් කමිටුවක් නම් කොට තිබිණි.පසුගිය සතියේදී එම කමිටුව රැස්විය. එහිදී ජානිපෙ විසින් ඉදිරිපත් කරන ලද දේශපාලන යෝජනා 12 පදනම් කොට ගත් අට වැදෑරුම් උපායමාර්ගික රාමුවක 'මහින්ද චින්තන ඉදිරි දැක්ම' ශක්තිමත් කිරීම සඳහා වන වැඩපිළිවෙළක් සැකසිණි. බෙදුම්වාදය දේශපාලන වශයෙන් තීරණාත්මකව පරාජය කිරීම , අසාධාරණ ජාත්‍යන්තර බලපෑම්වලට යටත් නොවීම , නීතිය සහ විධානය දැඩි ලෙස ක්‍රියාත්මක කිරීමට රජය සූදානම් බව පෙන්වීම , දේශීය නිෂ්පාදන ආර්ථිකය ආරක්‍ෂා කිරීම සහ දේශීය නිෂ්පාදන ආර්ථිකය තුළ මහජන සෞඛ්‍ය හා පරිසරය ආරක්‍ෂා කිරීම පිළිබඳ රජයේ කැපවීම තහවුරු කිරීම , ජාතික කර්මාන්ත න්‍යාය පත්‍රයකට රට යොමු කිරීම , සදාචාර සම්පන්න සමාජයක් ගොඩනැගීම , දූෂණ, වංචා හා නාස්තිය අවම කිරීම , ජාතික සමගිය තහවුරු කිරීම සහ ආගමික ගැටුම් වැළැක්වීම යන අට වැදෑරුම් උපායමාර්ගික රාමුවට අදාළ මේ වැඩපිළිවෙළ සකසා තිබිණි.තවද ජාතික සමගිය තහවුරු කිරීම සහ ආගමික ගැටුම් වැළැක්වීම සඳහා ජනාධිපති බලතල යටතේ සියලූම ආගමික නායකයන් නියෝජනය වන ආකාරයට ජාතික උපදේශක සභාවක් පත් කිරීමටද එහි ක්‍රියාකාරීත්වයට අදාළ මාර්ගෝපදේශ ලේඛනයට අන්තවාදී ආගමික කණ්ඩායම් විසින් ප්‍රචණ්ඩ ලෙස ජාතිවාදය සහ අන්තවාදය පැතිරවීම වැළැක්වීම සඳහා නිර්දේශ ඉදිරිපත් කිරීම යන්න ඇතුළත් කොට මාස 03ක් ඇතුළත නිර්දේශ ලබා ගැනීම සහ එම නිර්දේශ පාර්ලිමේන්තුවටඉදිරිපත් කිරීමටද නියමිතය.ජාතික නිදහස් පෙරමුණ විසින් මේ දිනවල රට පුරා දියත් කර ඇති ‘විය යුත්තේ කුමක්ද?’ සම්මන්ත්‍රණ මාලාවේ සිව්වැන්න පසුගිය අගහරුවාදා එම පක්‍ෂයේ රත්නපුර දිස්ත්‍රික් නායක, සබරගමුව පළාත් සභා මන්ත්‍රී දීපාල් ගුණසේකර ගේ මුලසුනින් රත්නපුර නගර ශාලාවේදී පැවැත්විණි."ඔන්න ආණ්ඩුවේ ජාතික ලැයිස්තුවේ එක බඩ්ඩක්. අස්වර් මන්ත්‍රීතුමා නම් ඔහුට ලබාදුන් මන්ත්‍රී ධුරයට සාධාරණය ඉටු කරනවා." ඇමැති විමල් කීවේ කාගේත් අත්පොළසන් හඩ මැදය.'‘උතුරට කාපට් පාර ගියා, ඒ පාරෙ සම්බන්ධන්ලා ගියා. ඡන්ද ටී. එන්. ඒ. එකට ගියා ඇයි එහෙම වුණේ. ආණ්ඩුවට උතුරට නව දේශපාලන නායකත්වයක් හැදීමේ සැලැස්මක් තිබිය යුතුයි. එක පාරට උතුරට නව නායකයන් හදන්න බැහැ . ඒකට කාලයක් යනවා . ඒ නිසා උතුරට එවැනි නව දෙමළ නායකත්වයක් හදා ගැනීමේදී ජාතික ලැයිස්තුව ගත යුතුයි.. පාර හැදෙන කොට උතුරේ ජනතාවගේ මනසට රජය ගැන සුභවාදී මතයක් ගෙන යායුතුයි."චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=ab1406294</link>
    <topic>මේ අරමුණ කුමක්ද?</topic>
    <author>රංජිත් සියඹලාපිටිය</author>
    <content>විවිධ ආගම් අතර ප්‍රශ්න ඇති කිරීමට විවිධ කට කථා යවමින් දරන උත්සාහය සමඟ ‍මේ සතිය ගෙවී ගියේය.මෙතෙක් මේ ර‍ෙට් නායකත්වයට පත් වූ හොඳම ප්‍රායෝගික බෞද්ධයා මුල් පුටුවේ සිටී. අරලියගහ මන්දිරයේ සැමදා සවස පූර්ණ තේමාව සමඟ කෙරෙන ගිලන්පස පූජාවේ සිට පසොළොස්වකට අනිවාර්යය වූ ධර්ම දේශනාව සමඟ රටේ රාජ්‍ය නායක නිල නිවාසය ආදර්ශවත් බෞද්ධ නිවහනක් බවට පත් වීමෙන් කාරණය ඇරැඹී ඇත.දහම් පාසලේ සිට බැලුවත් බෞද්ධ සිද්ධස්ථානවල ආරක්ෂාව සහ ප්‍රවර්ධනයේ සිට බැලුවොත් ඉතා පැහැදිලි වෙනසක් මේ කාල සීමාව තුළ ලබා ඇත.උතුරු නැ‍ඟෙනහිර පළාත්වල වන්දනාවේ යන්න තියා හිතන්නට බැරිව තිබූ සිද්ධස්ථාන සියල්ල අද සියලු බෞද්ධයන් පහසුවෙන් යන තැන් බවට පත් වී ඇත්තේ කා නිසා දැයි සැමදා බෞද්ධයින්ට අමතක නැත.සැබෑ බෞද්ධයා සැමවිටම අන්‍ය ආගමිකයාට ගරු කරයි. ඒ අසිරිමත් බොදු වදනයි. ඒ නිසාම මුස්ලිම්වරයාටද රාමසාන් උත්සවය රාජ්‍ය නිල නිවෙසේ සංකේතවත් කිරීමේ සිට හැම අංශයකම ප්‍රගතිය උදා වූ යුගය මෙය විය. එපමණක් නොව අන්තර්ජාතික බලවතුන් ඉදිරි‍ෙය් ද මුස්ලිම්වරුන්ගේ සාධාරණ අයිතීන් වෙනුවෙන් පෙනී සිටින්නට කැප වූ නායකත්වය මහින්ද රාජපක්ෂ ජනාධිපතිතුමා විය.එතුමා පලස්තීනයේ අයිතීන් වෙනුවෙන් පෙනී සිටියේ ජනපති වෙන්නටත් පෙර සිටය. ඒ ගෞරවය රටේ මුස්ලිම්වරුන්ගෙන් මෙන්ම ලෝකයෙන් ද එතුමාට ලැබේ. මානව හිමිකම් ප්‍රශ්නයේදී අපට එරෙහි වූ මහා බලවතුන්ගේ ඉතා හිතවත් මුස්ලිම් රටවල් පවා අපේ ආරක්ෂාවට අප සමඟ අත එසවූයේ ඒ නිසාය.මේ සියල්ල සැබෑ බෞද්ධයෝත්, මුස්ලිම්වරුත් දනිති. මේ බෞද්ධයාගේ, මුස්ලිම්වරයාගේ පමණක් නොව කතෝලික, ක්‍රිස්තියානි, හින්දු බැතිමතුන්ගෙත්, අනෙකුත් ආගමිකයන්ගේත් ශ්‍රී ලංකාවේ ගෞරවතම සමයයි.එසේ නම් ප්‍රශ්නය ඇත්තේ කා හටද? මේ රජයේ ගමන කෙසේ හෝ වළක්වා ලිය යුතුයැයි සිතන විවිධ කණ්ඩායම් සිටිති. ඔවුනට බෞද්ධයාට සලකන්නේ නැතැයි ඔවුන් ඈත් කිරීමටත්, මුස්ලිම්වරයින්ට ආරක්ෂාව නැතැයි ඔවුන් ඈත් කිරීමටත් එකම ගල දෙපැත්තටම පාවිච්චි කිරීමට පහසු වැඩ පිළිවෙළකි.මේ දියත් කිරීමට සූදානම් වන්නේ අන්තර්ජාතිකව බැලුවත් මුස්ලිම් ලෝකය අපෙන් ඈත් කිරීමට යොදා ගත හැකි හොඳ අවස්ථාවකි. මේ හදන්නේ එක ගලෙන් කුරුල්ලන් දෙදෙනකු නොව තිදෙනකුම බා ගැනීමටය. අපි අවුරුදු 30 ක් යුද්ධයෙන් බැට කෑවෙමු.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=ab1406295</link>
    <topic>කවුද මේ පිල්ලේ ගේ අලුත් තුන් කට්ටුව</topic>
    <author>ටිරෝනි වෑවලගේ</author>
    <content>එක්සත් ජාතීන්ගේ මානව හිමිකම් කොමසාරිස් නවනීදන් පිල්ලේ පසුගියදා ශ්‍රී ලංකාව ගැන සොයා බැලීමට තමා පත් කළ කමිටුව නම් කළා ය. ඒ අනුව මාර්ටි ආටිසාරි, සිල්වියා කාට්රයිට් සහ අස්මා ගිලානි යන තිදෙනා ඉදිරියේ දී ශ්‍රී ලංකාවේ මානව හිමිකම් කඩවීමක් සිදුවූවාද යන්න සොයා බැලිමට නියමිත ය.ඔවුන් ඒ සම්බන්ධව එක්සත් ජාතින්ගේ මානව හිමිකම් පිළිඹඳ මහකොමසාරිස්වරියගේ අනුමැතිය ලැබූවද ලංකාව ගැන සොයා බැලීමට තවමත් ලංකාවේ අනුමැතිය නම් ලබා නැත. එසේහෙයින්ම ඔවුන් ලංකාව ගැන සොයා බැලිමට පෙර ලංකාව ගැන සොයන්නට එන්නට හදන ඔවුන් කවුදැයි සොයා බැලිය යුතුය.මේ තිදෙනා අතරින් එක්සත් ජාතින්ගේ කටයුතු සම්බන්ධ දීර්ඝතම ඉතිහාසයකට හිමිකම් කියන්නේ මාර්ටි ආටිසාරි ය. ඔහු උපතින් පින්ලන්ත ජාතිකයෙකි. උපත ලබන්නේ 1937දීය. ඒ අනුව මේ වන විට ඔහු පසුකරමින් සිටින්නේ හැත්තෑ හත්වන වියයි.සිල්වියා කාට්රයිට්අස්මා ගිලානිමාර්ටි ආටිසාරිආටිසාරි පින්ලන්තයේ දහවැනි ජනාධිපතිවරයා ලෙසින් ද සේවය කර තිබේ. එහෙත් ඔහුගේ ඉතිහාසය වඩාත් රසවත් වන්නේ එක්සත් ජාතීන්ගේ සාමාජිකයකු ලෙසින් ලෝකය පුරා විවිධ රටවල සාමය සහ මානව හිමිකම් සම්බන්ධ සිදු කළ විවිධ ක්‍රියා හේතුවෙනි.වරක් ඔහු නොබෙල් සාම ත්‍යාගයෙන් පිදුම් ලබන්නේ අන්තර්ජාතික සාමය සහ මානව හිමිකම් සුරැකීමට කැප වී ක්‍රියා කිරීම හේතුවෙනි. මේ යටතේ රටවල් කීපයකම ඔහු කළ මැදිහත්වීම් සලකා බැලෙන්නේ ය. කොසොවෝ, නැමීබියාව, අචේ, ඉන්දුනීසියාව සහ ඉරාකය ඒ අතර වන්නේ ය. මේ අතරින් රටවල් කීයක් පසුකාලීව ස්වාධීන රාජ්‍යයන් බවට ප්‍රකාශ වූවාද යන්න වෙනම සලකා බැලිය යුතුය.නැමීබියාව සම්බන්ධයෙන් ආටිසාරිගේ මැදිහත්වීම ගැන කතා බොහෝ ය. දකුණු අප්‍රිකාවෙන් වෙන්ව නිදහස් රාජ්‍යයක් ලෙසට ප්‍රකාශ කරන මෙන් ඉල්ලා නැමීබියාව කළ සටනේ දී ආටිසාරිගේ නම ද බොහෝ තැන්වල කියවුනේ ය.එක්සත් ජාතීන්ගේ සංවිධානය විසින් ආටිසාරිව නැමීබියාව සම්බන්ධ කොමසාරිස් ලෙසින් පත් කරන ලද අතර නැමීබියාව සම්බන්ධව ආටිසාරි බොහෝ මැදිහත්වීම් සිදු කළේ ය.මේ සම්බන්ධ ව කුපිත වූ දකුණු අප්‍රිකානු අවි ගත් කණ්ඩායමක් වරක් උත්සව අවස්ථාවක දී ආටිසාරි ට පහර දීමට ද සැලසුම් කර තිබූ බව හෙළිදරව් වූයේ 2000 වසරේ ඒ සම්බන්ධව පවත්වන ලද කොමිසමක දී ය.කෙසේ වුව ද අවසානයේ නැමීබියාව නිදහස් රාජ්‍යයක් ලෙස ප්‍රකාශ කෙරුණු අතර ඒ සමගම එරට රජය විසින් ආටිසාරි සුවිශේෂී පුරවැසියකු ලෙසින් නම් කරනු ලැබී ය.මෙවැනි මැදිහත්වීම් රැසක් ලෝකයේ ගැටුම් පැවති විවිධ රටවල අාටිසාරි විසින් සිදු කරනු ලැබ ඇති අතර ඔහුගේ අලුත්ම වගකීම වී ඇත්තේ ලංකාවේ කිසියම් මානව හිමිකම් කඩවිමක් සිදුවුවාද යන්න සොයා ලැබීම ය.1943 උපත ලද සිල්වියා කාට්රයිට් නවසීලන්තයේ 18වැනි ආණ්ඩුකාරවරිය ද වන්නී ය. නවසීලන්තයේ දේශපාලන මෙන්ම අධිකරණ ක්ෂේත්‍රයේ වගකීම් දැරිමට ඉදිරියට පැමිණි මුල්ම කාන්තාවන් කිහිපදෙනා අතරට කාට්රයිට් ද අයත් ය. නවසිලන්තය තුළ කෙසේවුවද අන්තර්ජාතික සාමය හෝ මානව හිමිකම් සම්බන්ධයෙන් ආටිසාරිට මෙන් අතීතයක් ඇයට නැත.ඒ සම්බන්ධයෙන් ඇය සිදු කර ඇති ප්‍රධානතම මැදිහත්විම වන්නේ කාම්බෝජයේ කෙමර්රූජ් ගරිල්ලන් සම්බන්ධයෙන් සිදු කළ නඩු විභාගයේදී විනිසුරුවරියක ලෙස දායකත්වය ලබා දීමය. එහිදී කාම්බෝජ විනිසුරු මඩුල්ලකට අමතරව විදේශ විනිසුරුවන් දෙදෙනෙක් ද යොජනා වී තිබූ අතර කාට්රයිට් ඒ අතරින් එක් අයෙකු වූවාය. ඇය සම්බන්ධව විවිධ චෝදනා එල්ල වුවද නඩු විභාගය අවසානයේ ඇය ද කෙමර්රූජ් ගරිල්ලන් කාම්බෝජයේ මහා මනුෂ්‍ය ඝාතනයට වගකිවයුතු බව තීන්දු කොට තිබුණා ය.පකිස්තානයේ අස්මා ගිලානි ජහන්ගිර් ශ්‍රී ලංකාව ගැන සෙවිමට නියමිත පිල්ලේ ගේ කමිටුවේ ලාබාලතම සාමාජිකාව වන්නී ය. 1952 උපත ලද ඇය ඉස්ලාම් වුවද වඩා බටහිර පන්නයට නැඹුරු වූ පවුලක සාමාජිකාවක් වූවා ය. ඇයගේ පියා පකිස්තානයේ විවිධ දේශපාලන උද්ඝෝෂණ සදහා දායක වූ ප්‍රසිද්ධ චරිතයක් වූ අතර මව මුස්ලිම් කාන්තාවන්ට උසස් අධ්‍යාපනය ලබා දීය යුතු බවට උද්ඝෝෂණ කළ කාන්තාවක් කිහිපදෙනා අතර වූවා ය.මේ පසුබිම යටතේ නීතිය හදාරා නීතීඥ වෘත්තියට පිවිසි අස්මා ගිලානි පසුව එක්සත් ජාතීන්ගේ විවිධ ක්‍රියාකාරකම් සඳහා ද දායක වන්නීය. පකිස්තා‍නයේ වරින්වර ඇති වූ මිලිටරි පාලනයන්ට විරුද්ධ වූ ඇය පර්වේස් මුෂාරාෆ්ගේ රජය යටතේ පීඩනයට පත් වූ අයෙකු ලෙස එක්සත් ජාතින්ගේ මානව හිමිකම් පිළිඹඳ හිටපු මහකොමසාරිස් ලුවී අාබර් විසින් 2007 දී ප්‍රකාශ කරනු ලැබීය.පකිස්තානය තුළ කෙසේ වුවද එක්සත් ජාතීන්ගේ සංවිධානය තුළ ඇයගේ අත්දැකීම් අවම බව නම් කිව යුතුය. 2004 සිට 2010 දක්වා ආගමික නිදහස සම්බන්ධ වාර්තාකාරිණියක් ලෙසින් එක්සත් ජාතීන්ට සේවය කළ බව පමණක් සඳහන් ය.දැන් මේ තිදෙනාට ලංකාව ගැන සොයා බලන ලෙස සමකොමසාරිස්වරිය බලතල පවරා අවසන් ය. ඔවුන් සම්බන්ධීකරණය සැන්ඩ්‍රා බෙයිඩාස් විසින් කරනු ඇත. මීට අමතරව තවත් සාමාජිකයන් දොළොස්දෙනෙක් නම් කර ඇත්තේ මේ තිදෙනාට විවිධාකාරයෙන් උපදෙස් දිමට ය.ඔවුන් විශේෂඥයන් බවද ප්‍රකාශිත ය. එහෙත් ඒ අතර ලංකාව වසර තිහක අන්තනොමතික ත්‍රස්තවාදයෙන් විඳී පීඩාව සම්බන්ධව එකද හෝ විශේෂයකු ඇති බවක් පෙනෙනන්ට නැත. ලබන ජූලි මස මැද භාගයේ සිට කටයුතු අරඹා මාස දහයක කාලයක් තුළ එනම් 2015 අප්‍රේල් වන විට වාර්තාව බාර දිය යුතු බවට මේ කමිටුවට නියෝග ලැබී ඇති බවද කියවේ.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=ab1406297</link>
    <topic>ජනපති මාලදිවයින් සංචාරය</topic>
    <author>ඡායාරූප -</author>
    <content>මහින්ද රාජපක්ෂ ජනාධිපතිතුමා සහ මාලදියමීන් අබ්දුල් ගයුම් මාලදිවයින ජනාධිපති කාර්යාලයේදී හමු වූ මොහොත.මාලදිවයින විදේශ ඇමැතිනි දුන්යා මවුමූන් මහත්මිය ජනාධිපතිතුමා හමුවූ මොහොත.මාලදිවයින ආරක්ෂක ඇමැති කර්නල් මොහොමඩ් නසීම් ජනාධිපතිතුමා හමුවී සාකච්ඡා කරයි.ජනාධිපතිතුමා මාලදිවයින උප ජනාධිපති ආචාර්ය මොහොමඩ් ජමීල් අහමඩ් මහතා හමුවූ අවස්ථාව. මාලදිවයින හිටපු ජනාධිපති මයුමුන් අබ්දුල් ගයුම් ජනාධිපතිතුමා සමඟ පිළිස‍ඳ‍ෙරක.ජනාධිපතිතුමා පිළිගැනීමේ උත්සවයකට සහභාගි වූයේ මෙසේ ය.ජනාධිපති ආර්යා ශිරන්ති රාජපක්ෂ මැතිනිය මාලදිවයින ජනාධිපති ආර්යා ෆාතිමා ඊබ්‍රහිම් මැතිනිය හමුවූ අවස්ථාවක්.                                                                     ඡායාරූප -සුදත් සිල්වාලලිත් වැලිවිටගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=af1406291</link>
    <topic>ලංකාවේ අය තනියෙන්ම හදපු අඩි 350ක් දිග ලොකුම නැව</topic>
    <author>විස්තර හා ඡායාරූප</author>
    <content>අපේ රටේ නව නිර්මාණ ශිල්පීන් බහුලය. ඒ නව නිර්මාණ අතර කලකදී ලෝක ප්‍රසිද්ධ වන ඒවා ද පවතී. අද මේ අයුරින් ලොව ප්‍රසිද්ධ වූ ශ්‍රී ලාංකික නව නිර්මාණ සමූහය බවට පත්ව ඇත්තේ තනිකරම ශ්‍රී ලාංකිකයන්, ශ්‍රී ලංකාවේදීම හදා දියත් කරන ලද මහ නැව් හා යාත්‍රා සමූහයයි.එලෙස අපේ රටේ නිපදවූ නැව් 228 ක් දැන් ලොව පුරා මුහුදු ම‍ඟේ එහා මෙහා යති, එති. මේ සියල්ල කර ඇත්තේ කොළඹ වරාය අසල ඇති කලම්ඹු ඩොක්යාඩ් සමාගමයි. ඒ ලාංකිකයන්ගේ නව නිර්මාණයක් ලෙසය.අර්ථ සාධක අරමුදල, ශ්‍රී ලංකා ඉන්ෂුවරන්ස් වැනි රාජ්‍ය ආයතනවල කොටස් සියයට 25 ක් ඇති කලම්බු ඩොක්යාඩ් සමාගම අද අපේ රටේදීම අපේම ශ්‍රී ලාංකික ඉංජිනේරුවරුන් හා තාක්ෂණ ශිල්පීන් උපයෝගී කරගෙන කරන නැව් නිපදවීම මඟින් වසරකට රුපියල් කෝටි 1500 කට ආසන්න විදේශ විනිමයක් රටට ලබා දෙයි. ඊට අමතරව ලෝකයේ විශාලම නැව් පවා මේ ආසන්නයේදී අලුත්වැඩියා කරයි. ඒ මඟිනුත් වසරකට රුපියල් කෝටි 300ක විදේශ විනිමයක් අපේ රටට ලබාදීමට ඩොක්යාඩ් ආයතනය කටයුතු කර තිබේ.සීමාසහිත කලම්බු ඩොක්යාඩ් සමාගමේ කළමනාකාර අධ්‍යක්ෂ හා ප්‍රධාන විධායක නිලධාරී රනිල් විජේගුණවර්ධන මහතා පවසන පරිදි ලොව වෙනත් නැව් නිපදවන සමාගම් සමඟ කරට කර සිටීමට මේ ආයතනයට හැකිය.ලංකාවේ හදපු ලොකුම නැව M. V. Corals නැව“කලම්බු ඩොක්යාඩ් ආයතනය ආසියානු නාවික කර්මාන්තයේ සාඩම්බර ශ්‍රී ලාංකික නියමුවා ලෙස හඳුන්වන්න පුළුවන්. ඒ අනුව අපි දැනට අපේ ආයතනයෙන් ලොව විශාලතම නැව් 228 ක් හදලා විවිධ රටවල්වලට ලබා දී තිබෙනවා. ඒ සියල්ල හැදුවේ අන්තර්ජාතික‍ ටෙන්ඩර්වලට ඉල්ලුම් කරලා.අපි ලොව දියුණුම රටවල් එක්ක තරග කරලා ටෙන්ඩර් ලබාගෙන තිබෙනවා. අපිට එහෙම ටෙන්ඩර් ලැබුණේ අපේ ආයතනයේ කාර්යක්ෂමතාව, සේවක උනන්දුව, අවසාන නිමාවේ තත්ත්වය පිළිබඳව ලෝකයේම නාවික ඉංජිනේරුවන් දන්න නිසයි” රනිල් විජේගුණවර්ධන මහතා පවසයි.අපි ගාව ඉන්න මේ නැව් හදපු සියලුම අය ශ්‍රී ලාංකිකයෝ. මේ විදියට අපේ ශ්‍රී ලාංකික ඉංජිනේරුවන් තාක්ෂණය ශිල්පීන් අපට මෑතකදී ලබාදුන් ලොකුම නිමැයුම තමයි “M. V. CoralsÓනැව.ඉන්දියාවේ ‘ලක්ෂදීප’ දූපත් සමූහය වෙනුවෙන් අපි මේ නැව දැන් සම්පූර්ණයෙන් නිමකර ඉවරයි. ඉන්දියාවේ ප්‍රධාන ගොඩබිමේ සිට මේ දූපත්වලට සංචාරකයන්ට යාමට හා බඩු ගෙන යාමට ඉන්දියාව මේ නැව නිපදවා දෙන ලෙස අපෙන් ඉල්ලුවා.ඒ අනුව අපි මාස 10 ක් ඇතුළත අපේම රටේ අය ශ්‍රී ලංකාවේ දී හදපු ලොකුම නැව ලෙස මේ M. V. CORALS නැව හදලා අවසන් කළා.M. V. CORALS යනු කලම්බු ඩොක්යාඩ් සමාගම මෙරටදී සියයට 100 ක් ශ්‍රී ලාංකිකයන් අතින් නිමකළ විශාලතම මගී නැවයි. මෙහි මඟීන් 400 කට සුව පහසුව නවීන පහසුකම් ඇතිව ගමන් කිරීමට හැකියි. ඊට අමතරව සේවක මණ්ඩලය 70 කට මෙහි සේවය කරන්න ඉඩකඩ තිබේ.මේ නැව සඳහා සම්පූර්ණ වියදම රුපියල් කෝටි 380 කි. නැවේ සම්පූර්ණ දිග මීටර් 99 කි. එනම් අඩි වලින් නම් අඩි 350 කට ආසන්නයි. පළල මීටර් 17 කි. අඩිවලින් නම් 60 කට අධිකය. උස ජල මට්ටමේ සිට මීටර් 9 කි. අඩි නම් 30 ක් පමණි.කලම්බු ඩොක්යාඩ් සමාගමේ කළමනාකාර අධ්‍යක්ෂ හා ප්‍රධාන විධායක නිලධාරී රනිල් විජේගුණවර්ධන මහතාමේ නැවේ විශේෂ පහසුකම් රැසක් මගී ජනතාවට තිබෙනවා. පළවැනි පන්තියේ ගමන් කරන අයට කාමර 10 ක් තිබෙනවා. දෙවැනි පන්තියේ ගමන් කරන අයට කාමර 40 ක් තිබෙනවා. තුන්වැනි පන්තියේ ගමන් කරන අයට කාමර 350 ක් තිබෙනවා.මීට අමතරව මෙහි ටොන් 1100 ක විතර බඩු ගෙනයන්න පුළුවන්. ජලය ටොන් 450 ක් හා ඉන්ධන ටොන් 400 ක් මෙලෙස ගෙනයන්න පුළුවන්. මීට අමතරව මගීන්ගේ බඩු භාණ්ඩ තවත් ටොන් 250 ක් ගෙන යාමට මෙහි ඉඩකඩ තිබෙනවා. මේ නැවේ මගීන් 470 කට දින 10 ක් තුළ මුහුදේ රැඳී සිටීමට අවශ්‍ය ආහාර ජලය ඉන්ධන ගබඩා කරන්න පුළුවන්. රනිල් විජේගුණවර්ධන මහතා තවදුරටත් අපිට පැවසුවේ නැවේ සුවිශේෂ අංග පෙන්වා දෙමින්මය.මේ නැවට සුවිශේෂ ආරක්ෂක උපකරණ නවීන පරිගණකගත මෙහෙයුම් පද්ධති සකස් කර තිබේ. සන්නිවේදන උපකරණ හදිසියකදී පාවිච්චි කිරීමට ජීවිතාරක්ෂක උපකරණ ගිනි නිවීමේ උපකරණ උපරීම ලෙසින් අන්තර්ගත වේ.මේ නැව තනිකරම ශ්‍රී ලාංකික වැඩකි. ටෙන්ඩර් එක අනුවනම් මාස 10 ක් ඇතුළත සම්පූර්ණයෙන් නිමකර අවසන් කිරීමට ආයතනයේ වැඩ කරන ශ්‍රී ලාංකික දූ පුත්තු හපන්කම් දැක්වූහ.මේ නැව ආකාරයේම තවත් නැවක් ඉන්දියාවේ ‘ලක්ෂදීප’ දූපත් සමූහය සඳහා නිපදවීමට ඩොක්යාඩ් ආයතනයටම බාර දී තිබේ. M. V. LAGOONS නම් ඒ නැව තව මාස 4 ක් ඇතුළත අවසන් කිරීමට හැකි බව ඩොක්යාඩ් ආයතනයේ ගොඩනැගීම් අංශ ප්‍රධාන ප්‍රින්ස්ලයි මහතා පවසයි. එම නැව දැන් නිම කරමින් පවතී.ඔහු පවසන පරිදි මෙලෙස එකම ආකාරයේ විශාලම නැව් දෙකක් තම ආයතනයෙන් ලොවට දායාද කිරීම ඓතිහාසික කටයුත්තකි. එය ආයතනයේ පමණක් නොව මෙහි සේවය කරන ඉංජිනේරුවරුන්ගේ සිට සාමාන්‍ය කම්කරුවාගේ ද අභිමානයට හේතුවකි.යුද්ධය අවසන් වීමත් සමඟ ‍රටේ සාමකාමී තත්ත්වය නිසා තම ආයතනයට වැඩි වැඩියෙන් ටෙන්ඩර් ලැබුණු බව ද ඔහු සඳහන් කරයි. ඩොක්යාඩ් සමාගම මීට පෙර ඒ විශාල ප්‍රමාණයේ නැව් 228 ක් නිමකර තිබේ.මීට පෙර පුද්ගලයන් 250 කට යෑමට හැකි ටොන් 100 ක බඩු ගෙන යාමට හැකි නැව් දෙකක් නිපදවා ඉන්දියානු රජයටම බාර දීමට කලම්බු ඩොක්යාඩ් ආයතනය පියවර ගෙන තිබේ.ඒවා ඉතා හොඳින් ක්‍රියාත්මක වන අතර ඒවායේ තත්ත්වය හා වේලාවට බාරදීම ආදිය නිසා මේ M. V. CORALS නැව සෑදීමට කලම්බු ඩොක්යාඩ් ආයතනයට බාරදීම සිදුකර තිබේ.අලුත්වැඩියාවට ලක්කළ යුද හෙලිකොප්ටර පවා ගෙන යා හැකි ඉන්දියාවට අයත් නැවක්.නව නැව නිර්මාණය කරමින්කෙසේ වුවත් මෙම ටෙන්ඩරය ශ්‍රී ලංකාවට ලැබුණේ චීනය හා සිංගප්පූරුව වැනි රටවල් සමඟ තරග කිරීමෙන් අනතුරුවයි. මෙම නැව ඉදිරි මාසය ඇතුළත ඉන්දියානු කොඩිය යටතේ ලියාපදිංචි කරනු ඇත.M. V. Corals නැවේ ප්‍රධාන මෙහෙයුම් මැදිරිය.අධි තාක්ෂණ මෙහෙයුම් මැදිරිය.ඇන්ජින් කාමරයමුළුතැන් ගෙයමේ කටයුත්ත සඳහා ශ්‍රී ලාංකික ඉංජිනේරුවරුන් තාක්ෂණ ශිල්පීන් සේවකයන් ඉමහත් කැපවීමෙන් කටයුතු කළා. මාස 10 ක් පමණ නැව හැදීමේ කටයුත්තට හුඟක් පළපුරුද්ද තිබෙන අය අප අතර ඉන්නවා. ඒ අනුව කිසිම අපහසුවකින් තොරව මේ නැව ඉක්මනට හදන්න පුළුවන් වුණා.ඉන්දියාවේ ‘ලක්ෂදීප’ දූපත්වල ඉල්ලීම පරිදි සියලු පහසුකම් ඇතිව ඔවුන්ගේ බලාපොරොත්තු සඵල වන අයුරින් මෙය නිර්මාණය කර තිබෙනවා. මෙහි මූලිකත්වය ගෙන වැඩ කළේ සාමාන්‍යාධිකාරී (ව්‍යාපෘති හා ඉංජිනේරු සේවා) ඩී. බී. අබේසිංහ මහතායි.ඔහුගේ මෙහෙයවීම මත විශේෂ ව්‍යාපෘති කළමනාකරු එස්. ඩී. ගිල්බට් මහතා ඇතුළු අන් සියලු දෙනා කළ මෙහෙය ඉතාමත්ම වැදගත්” ප්‍රධාන විධායක නිලධාරී රනිල් විජේගුණවර්ධන මහතා පැවසුවේ ආයතනයේ ප්‍රගතිය සේවක උනන්දුව නිසා බව පසක් කරමිනි.කලම්බු ඩොක්යාඩ් ආයතනය වසරකට මෙවැනි විශාල නැව් 3 - 4 ක් නිපදවනු ලබයි. ඒ එක් නැවක වටිනාකම රුපියල් කෝටි 350 කට අධිකය. අන්තර්ජාතික ප්‍රමිති අනුව මේවා නිර්මාණය කිරීමට අපේ ශ්‍රී ලාංකිකයන් දරා ඇති වෙහෙස පිළිබඳව රටවැසියන් සියලු දෙනා ඔවුන්ට කෘතවේදී විය යුතුය.කලම්බු ඩොක්යාඩ් ආයතනය ලොව පුරා බොහෝ රටවල්වල ඉල්ලීම් අනුව නැව් රැසක් නිර්මාණය කර තිබේ. විශේෂයෙන් ගැඹුරු මුහුදේ ඇති ඛනිජ තෙල් ආකරවල ප්‍රයෝජනය පිණිස අධි තාක්ෂණික තත්ත්වයෙන් යුත් නැව් 10 ක් පමණ ආයතනය නිපදවා ඇත. මීටර් 67 මීටර් 55 ආදි දිග නැව් මේ අතර වේ.කලම්බු ඩොක්යාඩ් ආයතනය කරන අනෙක් කටයුත්ත වන්නේ ලොව පුරා සියලු රටවල්වල නැව් අලුත්වැඩියා කිරීමේ කටයුත්තයි. අන්තර්ජාතික ටෙන්ඩර් දිනාගෙන එම කටයුත්ත ආයතනය ආරම්භ කළ 1974 සිටම කරගෙන යයි.ඒ යටතේ නැව් 3000 ක් පමණ අලුත්වැඩියා කර තිබේ. ඒ අතර යුද නැව් ගුවන් යානා හෙලිකොප්ටර් ගෙන යන නැව් සැපයුම් නැව්, තෙල් නැව් ආදිය ඇතුළත් වේ. සිංගප්පූරුව ඉන්දියාව ග්‍රීසිය වියට්නාමය ඇමෙරිකාව ප්‍රංශය හා මැලේසියාව වැනි රටවල නැව් බහුලව අලුත්වැඩියා කරනු ලැබේ.මේ අතර මේ වසර මුලදී EXECUTIVE TIDE හා EXECUTIVE SPRITE නැව් කලම්බු ඩොක්යාඩ් ආයතනය මගින් නිපදවා සිංගප්පූරුවට බාර දුන් බව එහි සාමාන්‍යාධිකාරී ඩී. බී. අබේසිංහ මහතා පවසයි.පසුගිය වසර 8 ඇතුළත නැව් 1000 කට අධික ගණනක් අලුත්වැඩියා කරනු ලැබේ. පසුගිය වසරේ නැව් 160 කට අධික ගණනක් අලුත්වැඩියා කර ඇත. ඉන් රටට ලැබෙන වාර්ෂික විදේශ විනිමය රුපියල් කෝටි 300 - 500 අතර වේ.අපේ රටේ නාමය ලොව පුරා පතුරවන ලොව අන් සියලු නැව් නිපදවන රටවල් සමඟ කරට කර තරගයක් දෙන අපේ කලම්බු ඩොක්යාඩ් ආයතනය ඉදිරියේදී තවත් විශාල නැව් නිපදවීමට සූදානමින් සිටී.රටට සාමය උදාවී රට මහින්ද චින්තනය සමඟ රට ඉදිරියට යන මේ කාලයේ අපේ රටේ ඉංජිනේරුවන්ගේ සිට සාමාන්‍ය සේවකයන් අපේ රටේදී හදන නැව් ලොව පුරා සාගරවල යාත්‍රා කරද්දී එහි අන්තර්ගත Made in Sri Lanka නාමය නිසා අප රටට ලැබෙන අභිමානය හා පෞඪත්වය කෙතරම් ද? එවන් ශ්‍රී ලාංකික ජන පරපුරක් සේවය කරන මේ ආයතන‍යේ ඉදිරි ගමන තවත් දියුණුවට පත්වේවායි අපිත් පතමු.විස්තර හා ඡායාරූපනිහාල් පී. අබේසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=af1406292</link>
    <topic>මෝදි රඟපෑ නාට්‍යයට ප්‍රථම ස්ථානය</topic>
    <author>සේමාලි කැල්ලපත</author>
    <content>මෝදි පවුලේ මුතුන් මිත්තන් පැවත ආවේ ගුජරාටයේ මොදෙහ්රා නමැති ප්‍රදේශයෙනි. එනිසා එම පවුල පැවත ආ කුල නාමය මෝද් ඝාන්චි නම් විය. සාම්ප්‍රදායිකව මේ කුලයේ ඇත්තෝ පොල් තෙල් නිෂ්පාදනයේ හා විකිණීමේ යෙදුණු අය බව සැලැකේ.මෝදි කුඩා කල ගෙවූ වාද්නගර් ප්‍රදේශයේ වර්තමානයේ ද වැඩිපුර සිටිනුයේ මෝදි වාසගම ඇත්තෝ වෙති. ඔව්හු ගුජරාටය මෙන්ම රාජස්ථානය ඇතුළු ඉන්දියාවේ පළාත් කීපයකම විසිරී සිටියහ. එපමණක් නොව ගුජරාටයේ මුස්ලිම් ඝාන්චිවරු ද වූහ.වාද්නගර් හි මෝදි ලා පදිංචිව සිටි ඉතා ළංව පිහිටි නිවාස පේළිවලට යාබද පදිංචිකරුවන් අතර ද බොහොමයක් වූයේ මුස්ලිම්වරු ය. මෙනිසා නරේන්ද්‍ර මෝදි ගේ ළමා කාලයේ මිතුරන් අතරින් බොහොමයක් මුස්ලිම් මිතුරෝ වූහ. ඔහුගේ හොඳම මිතුරන් අතරින් කෙනකු වූයේ ජසූද් බොන් පතාන් ය.“අම්මේ, අද එන්. ඩී. අපේ ගෙදර එනවා” පතාන් දිනක් සිය මවට පැවැසීය. එන්. ඩී. යනු පාසල් වියේදී නරේන්ද්‍ර මෝදි යන්න කෙටිකර ගනිමින් මිතුරන් ඔහු ඇමතූ නමකි.“අද අපේ රාමසාන් දිනය. යමු අපේ ගෙදර” එදා පාසලේ දී පතාන් සිය මිතුරාට සවස නිවෙසට යෑමට ආරාධනා කළේය. නරේන්ද්‍ර එම ආරාධනාව ඉත සිතින් පිළිගත්තේය.නරේන්ද්‍රට මුස්ලිම් ආගමික උත්සව අරුමයක් නොවීය. ඔහු නිතරම මුස්ලිම් මිතුරන් ඇසුරු කළ නිසා නිතරම ඒ උත්සවවලට ද සහභාගි වූයේය. ඔහුගේ පවුලේ අය ද ඒ ගැන උරණ නොවූහ. එයට වැඩි වශයෙන්ම හේතු වූයේ ඔවුන් මුස්ලිම්වරුන් හා සහජීවනයෙන් කටයුතු කිරීමය.ඔහු අකුරු කළ පාසල භාගවාටචාර්යා නාරායනාචාර්ය උසස් පාසල විය. එහි කෙටි නම බී. එන්. ය. වාද්නගර් දුම්රිය පොළ ආසන්නයේ පිහිටි මේ පාසලේ ඉගැන්වීම් කෙරුණේ ගුජරාටි භාෂාවෙනි.සොහොයුරාගේ දූ දරුවන්ගේ සුරතල් බලමින්බාල සොහොයුරු පංකජ් මෝදි සහ දියණිය සමඟනරේන්ද්‍ර පාසල් ගියේ මිතුරු රෑනක් පිරිවරාගෙනය. එකල ඉන්දියානු මවුපියන් අතරින් බොහොමයක් කුඩාවියේ පසු වූ සිය දරුවන් ගෙන් පවා ගෙදර දොර ආර්ථිකයට උදව් ලබා ගැනීම සාමාන්‍ය දෙයක් විය. වයස අවුරුදු පහේ සිටම නරේන්ද්‍ර මෝදි මෙනිසා සිය පියාට උදව්වට ගියේය.පාසලේ සිට ද ඔහු පියාට උදව් වීමට දිව ආවේ එහෙයිනි. කෙතරම් ගෙදර වැඩට උර දුන්න ද හෙතෙම පන්තියේ දී කාර්යශූර දරුවෙක් වූයේය. පන්ති වැඩ කලට වේලාවට ඉටුකළ ඔහු කුඩා කල සිටම සිය කාලය මනාව කළමනාකරණය කර ගත්තේය.පාසල් වියේ දී නරේන්ද්‍ර මෝදි කළ කී දෑ ඔහුගේ මිතුරු පතාන් දැනුදු සිහිපත් කරයි. දිනක් පන්තියේ ගුරුතුමිය සිසුන්ට අභ්‍යාසයක් පවරා මඳක් බැහැරව ගියාය.අශෝක් 8 වැනි ශ්‍රේණියේ දී මෝදිගේ පන්ති නායකයා විය.“අශෝක්, මං එළියට යනවා පන්තිය බලාගන්න ඕනෑ” ගුරුතුමිය අණ කළාය. ගුරුතුමිය බැහැර ගොස් මඳ වේලාවකට පසු අශෝක් සිය ආධිපත්‍ය මිතුරු සිසු කැල පුරා පතුරන්නට වූයේය.“හම්! දැන් ඔක්කොම ඊයේ දුන් ගෙදර වැඩ මට පෙන්වන්න ගේන්න” අශෝක් අණ කළේය.ඇතැම් සිසුහු අශෝක්ගේ අණ අනුව ඔහුට සිය අභ්‍යාස පොත් පෙන්වා ලකුණු කර ගත්හ. එහෙත් නරේන්ද්‍ර එය ප්‍රතික්ෂේප කළේය.“නැහැ. මං ඔයාට මගේ පොත පෙන්වන්නේ නැහැ. අපේ පොත් බලන්න ඕනැ අපේ ගුරුතුමිය පමණයි. ඔයාට අපේ පොත් බලන්න තියෙන සුදුසුකම මොකද්ද?” නරේන්ද්‍ර විමසීය.ඉගෙනීමේ කටයුතුවලට අමතරව නරේන්ද්‍ර නිතරම පුස්තකාලයට වැදී පතපොත කියෙව්වේය. “එයාට පුංචි කාලෙ ඉඳලම පුදුම කුතුහලයක් තිබුණා. ඒ නිසා නිතරම පුස්තකාලයට වෙලා පොත් කියෙව්වා. ඒ විතරක් නොවෙයි යාළුවන්ට නොදන්නා දේ කියලාත් දුන්නා” යනුවෙන් පතාන් පවසයි.මෝදි පාසලේදී දක්ෂ කථිකයෙක් විය. පාසල් විවාද කණ්ඩායමට එක්ව සිටි ඔහු විවාදවලට අවශ්‍ය තොරතුරු හා කරුණු ද පුස්තකාලය පීරා සොයා ගත්තේය. ඔහු සමඟ එදා විවාද කණ්ඩායමේ සිටි කැපී පෙනෙන සිසුහු අද ඉන්දියානු සමාජයේ ඉහළ තැන් හොබවති.පාසල් වියේදී මෝදි තරමක හිතුවක්කාරයෙකි. යමක් කිරීමට හිතුණොත් කවුරු එපා කිව්ව ද එය ඉටුකර ගන්නේය. සුධීර් ජෝශී ඔහුගේ හොඳම යහළුවා මෙන්ම පළමු ශ්‍රේණියේ සිට 11 වැනි ශ්‍රේණිය දක්වාම එකම බංකුවේ සිටි මිතුරකු ද නිසා මෝදිගේ ගති ස්වභාවය හොඳින් හඳුනන්නේය. සුධීර් අද ආයුර්වේද වෛද්‍යවරයෙකි.ඒ අවදිය පාසලේ ශිෂ්‍ය නායකයන් තෝරා ගන්නා කාල වකවානුවයි. ශිෂ්‍ය නායක තනතුර සඳහා සිසුන් අතරින්ම ඉල්ලුම් පත්‍ර බාර ගන්නා කාලය එළඹුණේය. එකල නරේන්ද්‍ර ඉගෙනුම ලැබුවේ නවවැනි ශ්‍රේණියේය.“මාත් ශිෂ්‍ය නායක තනතුරට ඉල්ලනවා” නරේන්ද්‍ර ‍පැවැසීය.නරේන්ද්‍ර මෝදි ගුජරාටයේ දී ඉගෙනුම ලැබූ පාසලපාසල් වියේදී නළුවකු ලෙසින්“මේ අපි ආවේ ඉගෙන ගන්න. අපි අපේ වැඩක් බලා ගනිමු” සුධීර් පිළිතුරු දුන්නේය.“නැහැ. මං ඉල්ලනවා. මට මේ පෝරමය පුරවන්න උදව් කරන්න” මෝදි මිතුරාගෙන් ඉල්ලා සිටියේය.තවත් කරුණු පැහැදිලි කිරීමෙන් පළක් නැති තැන සුධීර් ඔහුට උදව් කළේය. නරේන්ද්‍ර මෝදි සිය පළමු ජය වාර්තා කළේය. පාසලේ බලවත් සිසුන් සිවුදෙනකු පරදවා එදා ඔහු පාසලේ ශිෂ්‍ය නායක තනතුරට පත්වූයේය.“ගුරුවරුනට තමා ගැන ඒත්තු ගැන්වීමේ හැකියාවක් ඔහුට කුඩා කල සිටම තිබුණා” යැයි සුධීර් පවසයි.‘කෝ, කෝ’ (Kho - Kho) යනු ඉන්දියාවේ සුප්‍රසිද්ධ චිරාගත ක්‍රීඩාවකි. අපේ රටේ ඇතැම් ළමයින් අතර ප්‍රසිද්ධ තාච්චි පැනීම හෝ කබඩි ක්‍රීඩාව මෙන් දෙපිල බෙදී කරන පිටියේ ක්‍රීඩාවකි. විරුද්ධ පිලේ ක්‍රීඩකයන් ගෙන් ගැලවී ඔවුන්ගේ ස්පර්ශයට හසු නොවී තම සීමාව කරා නියමිත කාල සීමාවක් ඇතුළත දී දිව යන පිල ජයග්‍රහණය කරයි.“අද අපි කෝ - කෝ සෙල්ලම් කරමු” පාසල් වියේදී කෝ - කෝ ක්‍රීඩාවට ඉතා ප්‍රිය කරන නරේන්ද්‍ර පවසයි.“කට්ටිය ඔක්කොම ඉන්නව ද?” එක පිලකට අඩුම වශයෙන් නව දෙනකු හෝ සිටිය යුතු මේ ක්‍රීඩාව සඳහා මෝදිට මිතුරෝ කීප දෙනෙක්ම සිටියහ.“අපි එනවා - අද මමයි මැද දුවන්නේ”පාසල් වියේ මිතුරා සුධීර්මිතුරන් අතරින් කෝ කෝ ක්‍රීඩාවට වඩා දක්ෂයා නරේන්ද්‍රය. කෙසේ හෝ සෑම දිනකම නරේන්ද්‍ර සිටින පිල ජය ගනියි.පාසල් වේලාවෙන් පසු ‘කෝ - කෝ’ සෙල්ලම් කර පමාවී නිවෙසට එන නරේන්ද්‍ර ඇතුළු මිතුරන්ට නිවෙස්වල වැඩිහිටියන් ගෙන් කිසි දිනෙක තහංචි දැමුණේ නැත. ඔවුහු එකල එතරම්ම නිදහස් සොඳුරු ළමා වියක් ගත කළහ.වාද විවාදවලට අමතරව මෝදි වඩාත්ම ප්‍රිය කළේ නාට්‍යවල රඟපෑමටය. පාසලෙන් ඉදිරිපත් කෙරෙන සෑම නාට්‍යයකටම පාහේ නරේන්ද්‍ර රංගනයෙන් දායක වූයේය. පාසල් වියේදී මෝදිගේ සංස්කෘත හා හින්දි භාෂා ගුරුවරයා වූයේ පී. ජි. පටෙල් ය.මෝදිගේ කථන හැකියා දියුණු කළ ගුරුවරයා වූයේ ද පටෙල් ය. ගුජරාට් උසස් පාසලේ දී විවාද හා නාට්‍ය තරගවලට සහභාගි වූ මෝදි ඒවායින් ජයග්‍රහණ අත්පත් කර ගත්තේ ය.“නරේන්ද්‍ර නිතරම වෙනත් ළමයින්ට ඉගෙනීමට උදව් කළා. පුස්තකාලයෙන් උකහා ගත් දැනුම අන් අය සමඟ බෙදා ගත්තා. නිතර පාසල් කාලයෙන් පසු නැවතී පුස්තකාලය තුළට වැදී පතපොත කියවා භාෂා ඥානය දියුණු කර ගත්තා.අද ඔහු හොඳ කථිකයකු වී ඇත්තේ භාෂාව හැසිරවීමේ ඔහු සතු කුසලතාව නිසයි” යනුවෙන් නරේන්ද්‍රගේ ගුරුතුමා වූ පටෙල් මෑතක දී පවසා තිබුණේය.අරවින්ද් මෝදි නරේන්ද්‍රගේ ඥාති සොහොයුරෙකි. දිනක් නරේන්ද්‍ර පාසල් නිම වී පැමිණියේ පමාවීය.“අරවින්ද් අයියේ, මට රැවුලක් හොයා ගන්න ඕනැ” නරේන්ද්‍ර පැවැසීය.“හෙට අපේ නාට්‍ය තරගය. මං රජ කුමාරයාට ඉන්නවා”“හවස් වෙලා රැවුල් හොයන්නේ කොහොම ද? අපි හවරියකින් රැවුලක් හදා ගනිමු.”එදා ඥාති සොහොයුරෝ එකතුව පසුදා නාට්‍යයට ගැළපෙන සේ නරේන්ද්‍රගේ මුහුණට සරිලන බොරු රැවුලක් සාදා ගත්හ. පසුදා පැවැති නාට්‍ය තරගයේ නරේන්ද්‍රලා රඟපෑ නාට්‍යයට ප්‍රථම ස්ථානය හිමි විය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=af1406293</link>
    <topic>පාප් වහන්සේගෙන් ලැබුණු ලිපිය, රන් පවුම මට රටක් වටිනවා</topic>
    <author>ඉනෝකා සමරවික්‍රම</author>
    <content>-බෙනට් පීරිස්මං කවදාවත් හිතුවේ නැහැ අති උතුම් ශුද්ධෝත්තම ෆ්‍රැන්සිස් පාප් වහන්සේ මගේ ලියුමට උත්තරයක් එවාවී කියලා. ඒකට හේතුව තමයි අපි ඉස්කෝලේ යන කාලේ ඉගෙන ගත්තේ: පොත්පත් වලින් කියවලා තිබුණේ ශුද්ධෝත්තම පාප් වහන්සේට කියන්නේ “වතිකානුවේ සිරකරුවා” කියලා.ඒත් කුමන හේතුවකට හරි මට පාප් වහන්සේට ලියන්න හිතුණා. මම අහලා තියන තොරතුරු අනුව නම් දවසකට ලියුම් දසදහස් ගණනක් එතුමාගේ නමට ලැබෙනවලු. ඒවා කියවා බලන්න ඒවාට කළ යුතු දේකරන්න වෙනම කාර්යය මණ්ඩලයක් ඉන්නවා. ඇතැම් අය ඉල්ලන්නේ ආධාර.මම එතුමාට ලිව්වේ අලුතෙන් පාප් ධූරයට පත්වීමෙන් පසුව උන්වහන්සේ පෙර හිටිය පාප් වහන්සේලාට වඩා මහජනතාව සමඟ ගැටෙමින් කටයුතු කිරීම අගය කරන බවයි. මම දන්නෙ නෑ ඒක කොහොම වුණාද කියලා. මගේ ලියුම යවලා මාස දෙකකට පස්සේ මට පිළිතුරු ලිපියක් ලැබුණා.එය ලැබුණේ තානාපති කාර්යාලය හරහා. එය දුටුවාම මට පුදුමාකාර සතුටක් දැනුණේ. ඒ කවරය ඇතුළේ තිබුණා අතිඋතුම් පාප් වහන්සේගේ අස්සනින් යුතු ලිපියක්. එතුමාගේ අස්සන යෙදූ ඡායාරූපයක් හා රන් පදක්කමක්.” බෙනට් පීරිස් පවසන්නේ සතුටිනි. නිතර නිතර කියවා බැලීම නිසාම වතිකානුවෙන් එවන ලද පාප් වහන්සේගේ ලිපිය බහාලූ කවරය දැන් තැනින් තැන ඉරීගොස් ඇත. ඒ තරමටම බෙනට් විසින් ලිපිය කියවා ඇත්තේය.ආර්ජන්ටිනාවේ කාදිනල් ජෝර්ජ් මාරියෝ බර්ගොග්ලියෝ හිමිපාණන් පළමුවැනි ෆ්‍රැන්සිස් ලෙස අති උතුම් පාප් පදවියට පත්වූයේ දෙදහස් දහතුන වස‍රේ මාර්තු මස 13 වැනිදාය. එම පත්වීම වෙනුවෙන් ලෝවැසි කතෝලික ජනතාව ඉමහත් ප්‍රීති ප්‍රමෝදයට පත්වෙද්දී ශ්‍රී ලාංකේය ක‍තෝලික ජනතාව ද ඒ අතරට එක්වූහ.පළමුවැනි ෆ්‍රැන්සිස් පාප් වහන්සේගේ පත්වීමත් සමඟ වතිකානුවේ ජනතාව මෙන්ම බොහෝ කතෝලික ජනතාව උන්වහන්සේ පිළිබඳව අපමණ බලාපොරොත්තු තැබූහ. ඒ පෙර සිටි පාප් වහන්සේලාට වඩා නව පාප් වහන්සේ ජනතාව සමඟ කටයුතු කරාවී යන අරමුණිනි.රන් පදක්කමවතිකානුවට පමණක් සීමා නොවී කම්කරු ජනතාව, දිළින්දන් මෙන්ම දුකට පත් මිනිසුන් වෙනුවෙන් අපමණ දයාවෙන් කරුණාවෙන්, එඩිතරව තීන්දු තීරණ ගන්නා ෆ්‍රැන්සිස් පාප් වහන්සේ පිළිබඳව ජනතාව පැහැදුණේය. ඒ පැහැදුන ජනතාව අතරින් කෙනෙකි අපේ රටේ ෆ්‍රැන්සිස් බෙනට් පීරිස් මහතා.සෞඛය අමාත්‍යාංශයේ සන්ධාන නිලධාරි හා ලෝක සෞඛ්‍ය සංවිධානයේ සම්බන්ධීකරණ ලෙස කටයුතු කරන බෙනට් පීරිස් මහතා ෆ්‍රැන්සිස් පාප් වහන්සේ බෙහෙවින් අගය කරන්නේය.වයික්කාලේ උපන් බෙනට් මූලික අධ්‍යාපනය ලද්දේ සින්දාත්‍රිය කනිෂ්ඨ විද්‍යාලයෙනි. ඉන්පසුව ඔහු තඹරවිල මහා විද්‍යාලයෙන් හා මීගොමුව ශාන්ත මරියා විද්‍යාලයෙනුත් වැඩිදුර අධ්‍යාපනය ලැබුවේය. එක්දහස් නවසිය පනස්අට වසරේ දී මධ්‍යම ලිපිකාර විභාගයෙන් සමත්ව කුරුණෑගල සෞඛ්‍ය සේවා කාර්යාලයේ සේවයට බැඳුණු බෙනට් පීරිස් මේ වන විට පැමිණි ගමන බොහෝ දිගුය.“වතිකානු රාජ්‍ය නායක සහ ලෝක ‍කතෝලික නායක අතිගරු ෆ්‍රැන්සිස් පාප් වහන්සේට ලියුමක් ලියලා ඊට උන්වහන්සේගෙන් ලිපියක් ලැබුණු එක, කතෝලිකයකු හැටියට මට මහා වටිනා දෙයක්. තානාපති කාර්යාලය හරහා මට මේ ලැබුණ දේ නිල වශයෙන් වතිකානු තානාපති කාර්යාලයේ දී මට බාරදුන්නේ ශ්‍රී ලංකා වැඩබලන වතිකානු තානාපති මොන්සිංඤෝර් ගරු රෙනාටෝ කුච්චි උතුමාණන් විසින්.මේ තෑග්ග මම සිහිනෙන්වත් නොහිතපු දෙයක්. ඒ වුණත් දැන් මට හීනයක් තියෙනවා. මම හැමවිටම ඒ සිහිනය දකිනවා. ඒ තමයි පාප් වහන්සේ ලංකාවට වැඩියාම මට උන්වහන්සේ එක විනාඩියකට හෝ හමුවීමට තිබේ නම් එය මගේ භාග්‍යයක්. උන්වහන්සේ හරිම එඩිතරයි.ඒ නිසයි මම උන්වහන්සේ ගැන පැහැදුණේ. මෙතුමා වෙනුවෙන් මම මිත්‍ර සංගමයක් ආරම්භ කර තිබෙනවා. එහි නම “ශුද්ධෝත්තම ෆ්‍රැන්සිස් පාප් මිත්‍ර සංගමය” මේ වන විට සාමාජිකයන් පහළොවක් පමණ සාමාජිකත්වය දරනවා. අපි එහෙම සංගමයක් ආරම්භ කිරීමට අදහස් කළේ උන්වහන්සේට ගරු කිරීමක් ලෙස.පළමුවැනි ෆ්‍රැන්සිස් පාප් වහන්සේ බොහෝම නිහතමානී එඩිතර තීන්දු තීරණ ගන්නා කෙනෙක් වගේම ඔහු බොහෝම සරල ජීවිතයක් ගත කරන කෙනෙක්. මට එතුමාගෙන් මේ ලැබුණ තෑග්ග පිළිබඳව බොහෝ අය ප්‍රශංසා කළා.ඒ වගේම ඔවුන් කියන්නේ අපේ රටේ පමණක් නොවෙයි දකුණු ආසියාවේම කාටවත් මේ වගේ දෙයක් මීට පෙර ලැබෙන්න නැතිව ඇති කියලාÓබෙනට් පීරිස් පවසන්නේ හදපිරි සතුටිනි. ඔහුට ලැබුණු රන් පදක්කමේ පසෙක ඇත්තේ පළමුවැනි ෆ්‍රැන්සිස් පාප් වහන්සේ ගේ රුවය. අනෙක් පස ඇත්තේ දේවමාතාවගේ රුවය.“මට මෙය හුඟක් වටිනවා”ලිපියත්, රන් පදක්කමත් ඡායාරූපයත් තම ලිපි ගොනුව අතරේ සුරැකිව තබමින් බෙනට් පැවසුවේය.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=af1406294</link>
    <topic>ඒ කාලේ මඩුපල්ලි ගියේ මෙහෙමයි</topic>
    <author>පීටර් කැනියුට් පෙරේරා</author>
    <content>ශ්‍රී ලංකාවේ දසත විසිර සිටින ලක්ෂ සංඛ්‍යාත බැතිමතුන්ගේ අප්‍රමාණ භක්ති ගෞරවාදරයට ලක්වූ සුවිශේෂ වන්දනා ස්ථානයක් ඇත්නම් එය නිසැකයෙන් ම මරඳ මඩු ජපමාල මෑණියන්ගේ වන්දනා ස්ථානයයි.උතුරේ පැවැති යුදමය වාතාවරණය නිසා වසර ගණනාවක් මඩුවන්දනා කිරීමට නොහැකිවුවත් යුද ජයග්‍රහණයෙන් පසු ශ්‍රී ලාංකික කතෝලික බැතිමතුන්ට නැවත වරක් මරඳ මඩු ජපමාල දේවමෑණියන් වන්දනාවට යෑමේ වාසනාව උදාවී ඇත.යොවුන් වියේ සිටින අයහට එතරම් නොදැනුනත් මැදිවිය ඉක්මවූ බොහෝ කතෝලික බැතිමතුන්ගේ හදවත් තුළ මරඳ මඩු ජපමාල මාතාවන්ගේ සිද්ධස්ථානය පිළිබඳව තවමත් ඇත්තේ බැතිබර ගෞරවනීය සුන්දර මතක සමුදායකි.එක් යුගයක මඩු ගමන බොහෝ කතෝලිකයන්ගේ වසරකට වරක් යෙදෙන ප්‍රධාන වන්දනා ගමන මෙන්ම; තුන්සිය හැටපස් දිනයක් පුරා සිතගත පෙලූ දුක්ඛ දෝමනස්සයන් නිවාරණය කරනු ලබන විවේකී කාලයක් ද විය.සැතපුම් සිය ගණනකට වඩා දීර්ඝ වූ මේ ගමනේ වියදම සඳහාත්; දින පහක් හයක් මඩු කඳවුර තුළ ගත කිරීම සඳහා වන වියදම එකවර දරා ගැනීමට අපහසුවන නිසාත් සමහර කතෝලිකයන් මාස නවයකට දහයකට පෙර සිටම මේ සඳහා විශාල කැටයක මුදල් එකතු කළහ.තමන් ගනුදෙනු කරන සිල්ලර කඩේ මුදලාලි පවත්වාගෙන යන “පෙට්ටි පොතට” සතිපතා ම කිසියම් නිශ්චිත මුදලක් දැමීම සමහරු අනුගමනය කළ එක් ඉතිරි කිරීමේ ක්‍රමයක් විය. තවත් සමහරු සතිපතා සීට්ටුවකට මුදල් දැමීමෙන් මඩු වන්දනා ගමන යෑම සඳහා මුදල් එකතු කළහ.මෙලෙස විවිධ කැපකිරීම් මධ්‍යයේ පැමිණෙන භක්තිමතුන්ගේ ඉතා වැදගත් පූජාස්ථානයක් වූ මරඳ මඩු දේවස්ථානයේ අතීත කතාව වසර 1658 දක්වා වූ ඈත අතීතය කරා දිව යයි.ක්‍රි.ව. 1544 කාලය වන විට ශුද්ධ වූ ෆ්‍රැන්සිස් සේවියර් මුනිතුමා ඉන්දියාවේ වෙරළබඩ ගම්මානවල කිතුතුමන් පිළිබඳව දේශනා කරමින්, විවිධ ප්‍රාතිහාර්යයන් පාමින් ද සිටින බව මන්නාරමේ ධීවරයන්ට ඉන්දීය ධීවරයන්ගෙන් දැනගන්නට ලැබුණි.මන්නාරමේ ධීවරයින් ශුද්ධ වූ ෆ්‍රැන්සිස් සේවියර් මුනිතුමාට මෙරටට පැමිණෙන ලෙස ආරාධනා කළත් පැමිණියේ වෙනත් පියතුමෙකි. එතුමා ඔවුන්ට කිතුතුමා ගැන කියා දී කිතු දහමට ඔවුන් එක්කර ගන්නා ලදී.ටික කලකින් මන්නාරමේ කිතු බැතිමතුන්ගේ සංඛ්‍යාව අතිශයින් ඉහළ යන්නට විය. මෙයින් කෝපයට පත් යාපනය පාලනය කළ සංකිළි නම් පාලකයකු විශාල සේනාවක් සමඟ පැමිණ කිතු බැතිමතුන් 600 ක් පමණ ඝාතනය කරන ලදී.මේ වනවිට මන්නාරමේ සිට සැතපුම් හයක් රට ඇතුළට වෙන්නට පිහිටි මාන්තායි නැමැති ගමේ ජපමාල මෑණියන් වෙනුවෙන් දෙව් මැදුරක් ඉදිකර තිබූ අතර ගෝවේ සිට ගෙන්වන ලද ‍ජේසු බිලිඳා වඩාගත් දේවමාතා පිළිරුවක් එහි තැන්පත්කර තිබුණි. අද වනතුරුත් කිතුනු ජනතාවගේ අප්‍රමාණ භක්ති ගෞරවාදරයට පාත්‍රවන මඩු මෑණියන්ගේ පිළිරුව එයයි.ලන්දේසීන්ගේ ලංකාගමනයත් සමඟ කතෝලිකයින්ට බෙහෙවින් දුක් පීඩාවන්ට මුහුණදීමට සිදුවිය. එනිසා 1670 දී පමණ මාන්තායි ගම්මානයේ වාසය කළ පවුල් විස්සක් පමණ වන්නි ප්‍රදේශයෙහි වනාන්තරය අභ්‍යන්තරයට පැමිණ පැරණි වැවක් අද්දර වූ කුඩා ස්ථානයක පදිංචි වූහ.රාමේශ්වරම් - මහනුවර මාර්ගය අද්දර පිහිටි සෙංකඩගල රජුහට අයබදු එකතු කරන ස්ථානයක් වූ එය “මරඳ මඩු” යනුවෙන් හැඳින්විණි.පදිංචිය සඳහා තල් අතු පැල කීපයක් ඉඳිකරගත් ඔව්හු ජපමාල මෑණියන්ගේ ප්‍රතිමාව තැන්පත් කිරීමට ද පැල්පතක් එහි ඉඳිකළහ. “මරඳ මඩු” ගම්මානයේ තැන්පත් කිරීම නිසා එම ජපමාල දේව මෑණියන්ගේ ප්‍රතිමාව එතැන් පටන් මරඳ මඩුහි ශුද්ධ වූ ජපමාල දේවමෑණියන්ගේ ප්‍රතිමාව යනුවෙන් හඳුන්වනු ලැබිණි.මේ කාලයේම යාපනයේ ජීවත් වූ කතෝලිකයින් පිරිසක් ; එහි ලන්දේසීන්ගේ පීඩා ඉවසීමට නොහැකිව වන්නි ප්‍රදේශයේ රැකවරණය පතා ආහ. අවසානයේ ඔවුන් නතර වූයේ ද මරඳ මඩු නම් ස්ථානයේය. මේ පිරිස අතර හෙලේනා නම් පෘතුගීසි නිලධාරියකුගේ දියණියක ද විය. ඇය මෙම බදු අය කරන ස්ථානයේ නිලධාරියා හා විවාහවීම නිසා කතෝලිකයින් වඩාත් ශක්තිමත් වූ අතර හෙලේනා නැමැත්තිය වඩාත් කැපවීමෙන් ආගමික කටයුතුවල නිරත වූවාය.මුල්ම කාලයේ මාන්තායි සහ මරඳ මඩු දේවස්ථානවල ආගමික කටයුතු සිදුකළේ පේදුරු ෆෙරාන් නම් ගෝවේ සිට පැමිණි ඔරතෝරියානු නිකායට අයත් පූජකතුමකු විසිනි. එතුමා 1696 දී ජුසේ වාස් පියතුමාට සහාය වීමට ලංකාවට පැමිණි පූජකවරුන් තිදෙනා අතරින් එක් අයකු විය. අනික් පූජාප්‍රසාදිවරුන් දෙදෙනා වූයේ ජෝශප් ද මෙනෙසේස් සහ ජෝශප් කර්වල්ලියෝය.වන සතුන්ට බයෙන් මඩු ප්‍රදේශයේ ඇතැම් ජනයා ඉරු දින දිව්‍ය පූජාවට නොපැමිණියහ. ෆෙරාන් පියතුමා, වන සතුන්ගෙන් ආරක්ෂාවන යාච්ඤාවක් කොළවල ලියා එය අතැතිව එන ජනයාට වන සතුන්ගෙන් කිසිදු අනතුරක් නොවන වග පැවසීය. එය එසේම සිදු වූ බව බැතිමත්හු පවසති.පේදුරු ෆෙරාන් පියතුමාගෙන් පසුව මරඳ මඩු ප්‍රදේශයේ ආගමික කටයුතු භාරව කටයුතු කළේ අන්තෝනියෝ ද තවාරා නම් ඉන්දීය පියතුමාය. එතුමා, එතෙක් තිබූ පොල් අතු දෙවිමැඳුර වෙනුවට කටු මැටි ගැසූ දෙව් මැඳුරක් 1806 දී ඉඳිකළේය.දැනට දක්නට ලැබෙන මරඳ මඩු දෙව්මැඳුර ගොඩනැඟිල්ල ඉඳිකිරීමේ කටයුතු සඳහා මුල්ගල තබන ලද්දේ 1872 අගෝස්තු අටවැනි දිනදී ය. එකල යාපනයේ රද ගුරුතුමන් වූයේ ක්‍රිස්ටෝපර් බොන්ජන් තුමන්ය.මඩු සිද්ධස්ථාන ඉතිහාසයේ ඉතාම අනුස්මරණීය දිනය වූයේ 1924 ජූලි දෙවන දිනය. එදින ඇල්ෆ්‍රඩ් ගියොමාර් රදගුරුතුමන් මහා පූජාවක් පවත්වා, මඩු සිද්ධස්ථානය ජපමාල දේව මෑණියන්ට කැපකිරීමේ මහා උත්සවය ආරම්භ කරන ලදී.එහිදී කොළඹ අගරදගුරු, ඇන්තනි කුදරේර් හිමිපාණන් විසින් විශාල ජනකායක් ඉදිරියේ මරඳ මඩු ප්‍රතිමාවට ඔටුනු පළඳවා, මරඳ මඩු මෑණියන් සියලු කතෝලිකයින්ගේ රැජන වශයෙන් අභිෂේක කරන ලදී.එතැන් පටන් සෑම වසරකම ජූලි මස දෙවන දින, මරඳ මඩු මෑණියන්ගේ ප්‍රධාන මංගල උත්සවය පවත්වනු ලැබේ. එයට පසු කාලයක අගෝස්තු මස පහළොස්වන දින දේවමෑණියන් ස්වර්ගාරෝහනය වූ මංගල්‍ය මඩු සිද්ධස්ථානයහි පැවැත්වීම ආරම්භ විය.එකල එය පාසල් නිවාඩු කාලයේ යෙදුන නිසා අති විශාල ජනතාවක් එයට සහභාගී වූහ. ඒ හැර අවුරුද්දේ මාස දොළහෙන් මාස දහයක ම ප්‍රධාන මංගල්‍ය විවිධ පෙදෙස්වලින් පැමිණෙන බැතිමතුන් මංගල්‍ය උත්සව පවත්වනු ලැබේ.මුල්ම කාලයේ මඩු වන්දනාවේ පැමිණීම සඳහා දුම්රිය හෝ වාහන තිබුණේ නැත. බර බාගවල බඩු පටවාගෙන නඩ වශයෙන් සෑදී බොහෝ දෙනා වන්දනා ගමනට එක්වූහ. ගමනට දින ගණනාවක් ගතවිය.එකල එම කරත්ත ගමන ඉතා දුෂ්කරවිය. මහා මාර්ග යහපත් තත්ත්වයේ නොවීය. ඝන වනාන්තර මැඳින් ගමන් කරනවිට කොයි මොහොතේ වන සතුන්ගේ පහරදීමට ලක්වේදැයි කිව නොහැක. එනිසා එම අවදියේ මඩු වන්දනා ගමනෙහි යෙදෙනවිට තම ඉඩකඩම් දූ දරුවන්ට පවරා ගියේ යැයි කියනු ලැබේ.වන්දනාකරුවන් බර කරත්තයට බඩු පටවා තම නිවෙසේ සිට පයින්ම ගමේ පල්ලිය වෙත පැමිණෙති. බොහෝවිට ගමන ආරම්භ වන්නේ පාන්දර යාමයේය. ඒ මොහොතවනවිට පල්ලියේ දොරටු විවෘත කර නැත. ඒ නිසා සියලු දෙනාම පල්ලියේ මහදොරකඩ ඉදිරියේ දනින් වැටී, කිසිවකුට කිසිදු අතුරු ආන්තරාවක් නැතිව මඩු මෑණියන්ගේ පාමුලට ගොස් ආපසු ගමට පැමිණීමට ඉඩ සලස්වන ලෙස ගමේ පල්ලියේ ආරක්ෂක මුනිවරයාගෙන් ඉල්ලා සිටිනු ලැබේ.පාන්දර යාමය නිසා කරත්තය දෙපැත්තේ ලන්තෑරුම් දෙකක් එල්ලා ගමන ආරම්භ කරනු ලැබේ. ගොනු කර බැඳි ගෙජ්ජි සොලවමින් ගොන් කුර එසවෙද්දි කරත්තය ඇතුළේ සිටින කාන්තාවන් ජපමාලය උච්චාරණය කිරීම ආරම්භ කරනු ලැබේ. පිරිමින් ගමනේ වැඩිදුරක් ගමන් කරන්නේ පයින්මය. ඔවුන් ද ජපමාලය අතට ගෙන කාන්තාවන් සමඟ එය උච්චාරණය කිරීමට එකතුවෙති.සවස් යාමය එළඹෙන විට කිසියම් දෙව්මැදුරු භූමියකට කරත්ත ඇතුල් කරනු ලැබේ. එහිදී කරත්ත පේළිය වෘත්තයක ආකාරයට නවත්වා ගොනුන් ලිහා උන්ට ද විවේක ගැනීමට සලස්වනු ලැබේ. පසුව නඩය කරත්ත වෘතය මැද පැදුරු එළා රාත්‍රී ආහාර පිළියෙල කිරීම ආරම්භ කරනු ලැබේ.වන්දනා ගමන පවුල් කීපයක් වෙන් වෙන්ව පැමිණියත් ගමනේ අතර මඟ ආහාර පිළියෙල කරනවිට එය සිදුකරන්නේ සියලු දෙනාම එකටය. මෙවැනි ගමනකදී ග‍මනේ මඟ දෙපස ඇති රණවරා ගස්වලින් පිළියෙල කරගන්නා මැල්ලුමක් වරදින්නේ නැත. වැට මායිම් දිගේ ගස් පුරාවට පොළවට පහත්වී ඇති මුරුංගා ගස්වලින් වෑංජනයකට මුරුංගා කරල් කඩා ගත්තාට නිවැසියෝ ආරෝ කරන්නේ නැත.‍මෙලෙස දින ගණනාවක ගමනින් පසු මැදවච්චිය - මන්නාරම් මාර්ගයේ මඩු පල්ලියට හැරෙන මංසන්දිය වෙත ළඟාවෙති. එම “මඩු රෝඩ්” හංදියේ සිට මඩු කඳවුරට සැතපුම් දහයක් පමණ දුරය. එදා අපමණ භක්තියකින් මඩු මෑණියන් වන්දනා කිරීමට පැමිණි සියලු දෙනාම කරත්තවලින් බැස මහා හඬින් යාච්ඥා කරමින් පා ගමනින් ම එම සැතපුම් දහය ගමන් කළහ.එයට පසු කාලයක බොහෝ දෙනකු දුම්රියෙන් මඩු වන්දනාවේ යෑමට කැමැත්තක් දැක්වූහ. රජයේ සේවය කරන අයට තම පවුලේ සියලු දෙනා සඳහාම නොමිලේ ගමන් ප්‍රවේශපත් ලබා ගැනීම එක් හේතුවක් විය. ගමන සඳහා වැයවෙන කාලය අඩුවීම තවත් හේතුවක් විය.අතීතයේ මෙවැනි මඩු වන්දනා ගමනකදී ‍තේ කොළ, සීනි, කුළු බඩු, මිරිස් තුන පහ ආදිය ටින්වල අසුරා, ඒවා ලොකු හිස් තේ කොළ පෙට්ටියක අසුරා ගෙන යෑම බොහෝ දෙනකුගේ පුරුද්දක් විය. කොට්ට හතරක් පහක් මැදට තබා පැදුරු තුන හතරක් පොට්ටනියක් නවා සිහින් කඹවලින් ඔතන්නේ ලෙහෙසියෙන් නොගැලවෙනු පිණිසය.මේ බඩු පොදු තමන්ගේ නගරයේ දුම්රිය ස්ථානයට භාරදුන් විට මඩු පල්ලිය අසලම ඇති දුම්රිය දෙපාර්තමේන්තුවේ තාවකාලික මධ්‍යස්ථානයකින් ලබා ගත හැකි වෙයි. එකල මඩු වන්දනාවේ ගිය බොහෝ දෙනා තෝරාගත්තේ කොළඹ තලෙයිමන්නාරම් රාත්‍රී තැපැල් දුම්රියයි.රාත්‍රි අටයි දහයට කොළඹ කොටුව දුම්රිය ස්ථානයෙන් ආරම්භ වන තලෙයිමන්නාරම් තැපැල් දුම්රිය පාන්දර යාමය වන විට මඩුපාර දුම්රිය ස්ථානය වෙත ළඟාවෙයි. අප කුඩා අවදියේ මේ ‍තලෙයිමන්නාරම් දුම්රියේ ගමන් කළ තවත් සුවිශේෂී පුද්ගලයින් කොට්ඨාසයක් ද විය.ඒ සිරිමා ශාස්ත්‍රී ගිවිසුම නිසා කන්ද උඩරට තේවතුවල සේවය කරමින් සිට ආපසු ඉන්දියාවට යන දෙමළ ජාතිකයින්ය. තමන්ගේ ඥාතීන් සමහර දෙනකු අතහැර සදහටම ඔවුන්ගෙන් වෙන්වීමේදී කොළඹ කොටුවේ දුම්රිය වේදිකාව මතදී එකිනෙකා බඳාගෙන කරන වැලපුම් අප බොහෝ දෙනකුගේ ද නෙතඟ කඳුළු නංවන සිද්ධියක් විය.මඩු වන්දනාවේ යන ජූලි අගෝස්තු මාසවල ගම්වල දෙල්, කොස් ගස්වල පලදරයි. එනිසාම දෙල්, කොස් මදුලු තෙලෙන් බැඳ පොල් පැණි දමා රසකැවිලි සෑදීම සිදුවෙයි. එයට අමතරව ගම්මිරිස් යහමින් දැමූ අග්ගලා, බත් පොරි අග්ගලා යහමින් කජු දැමූ අලුවා හැදෙන්නේ සතියක පමණ මඩු කඳවුරේ ගත කරන කාලයට සෑහෙන පරිදිය.මඩු පල්ලි යන දවසට පෙර දිනයක ‍මේ රසකැවිලි ටික ටික පොදිකර අහල පහල නිවෙස්වල ඇත්තන්ට තෑගි කිරීම අනිවාර්යයෙන් සිදුවෙයි. “අනේ මේරි මහම්මෙ අපේ ගෙවල් පැත්තත් බලන්න”, එවිට අනිවාර්යයෙන් කෙරෙන ඉල්ලීමකි. “මෑණියන්ගෙ පිහිටෙන් ගිහිල්ල වරෙල්ලකො මෙහෙ ගැන හිතන්න ඕනෙ නැහැ.” ලැබෙන්නේ එවැනි පිළිතුරකි.වෙනදා වලු පිටින් හොර පොල් කඩන සොරකු වුවද, මඩු පල්ලි ගිය ඇත්තන්ගේ වත්තක වැටුණු පොල් ගෙඩියක් හෝ අහුලාගෙන යෑමට දක්වන්නේ දැඩි බියකි. “අනේ දරුවො මේ භාර සල්ලිත් පල්ලියට දාපන්” මඩු පල්ලි නොයන අයෙකු, මඩු පල්ලි යන අයෙකුට සුදු රෙදි කැබැල්ලක ගැට ගැසූ “භාර සල්ලි” අත තබන්නේ ලබන වාරයේවත් මෑණියන් දැකීමට යෑමට වාසනාව ලැබේවාය යන ප්‍රාර්ථනයෙනි.මඩු වන්දනා ගමන භක්තිය මෙන්ම උත්සව ශ්‍රීය ද එක්වුණු සුවිශේෂ ගමනකි. එනිසාම අලුත් චීත්ත ගවුමක්, චීත්ත සරමක් වැනි අලුත් ඇඳුමක් අනිවාර්යයෙන් පවුලෙ සාමාජිකයින් වෙත ලැබෙයි. පවුලක වැඩිමල් පිරිමි සඳහා අලුත් අමුඩයක් මිලදී ගැනීම ද මෙම ගමන සඳහා අනිවාර්්‍යයෙන් සිදුවෙයි.දහසක් සිංහල දෙමළ මිනිසුන් සමඟ වතුර මල්වලින් සහ වතුර ටැංකිවලින් කුඩා අප නම් මඩු පල්ලියේදි නෑවේ උපන් ඇඳුමෙනි. සපත්තු තියා රබර් සෙරෙප්පුවත් අපට නොතිබූ ඒ සමයේ මඩු පල්ලි යෑමට ශත දහය පහළොවේ “ලී කට්ටා” මිලදී ගැනීම ද බොහෝවිට සිදුවිය.තලෙයිමන්නාරම් රාත්‍රී දුම්රිය මඩු පාර දුම්රිය ස්ථානයට ළඟාවෙන්නේ ඉරු නැඟීමටත් පෙර පාන්දර යාමයේය. “කෝපි සීනි කෝපි” ඉගුරු තේ. ඉඟුරුතේ වෙළෙඳුන් ‍ගෝසාව මධ්‍යයේ මඩුපාර දුම්රිය ස්ථානයට පය තබන්නේ, වියළි කලාප‍යේ පාන්දරට දැනෙන හීන් සීතල ද ඇඟට තුරුලුකරගෙනය.දුම්රිය ස්ථානයෙන් බැස්ස විගසින් දුම්රියපොළ දොරකඩ ම මඩු පල්ලිය වෙත යෑමට දුම්රිය - ලංගම ඒකාබද්ධ බස් සේවාවක් ඇත. අප ගමේ නගරයේ දුම්රිය ස්ථානයෙන් ගන්නා දුම්රිය ප්‍රවේශ පත්‍රයට මෙම බස් ගාස්තුව ද ඇතුළත් වෙයි.මෙසේ මඩු පල්ලිය වෙත ළඟා වන වන්දනාකරුවන් මහා කැලයේ රූස්ස පලු වීර ගස් යට, පොළවෙහි තණකොළ උදුලුගා පිරිසුදුකර, කෝටු කීපයක් සිටුවා කොහු ලණු ඇද, තමන්ගේ තාවකාලික නවාතැන් පොළහි සීමා ලකුණු කර ගනිති.සමහරු පරණ සාරිවලින් ද, තවත් සමහරු එකට මූට්ටුකළ පෝර උරවලින් ද වටකර තමන්ගේ ‘වාඩිය’ සකස් කර ගනු ලැබේ. තවත් සමහරු කොහු ලණුවල පලු හෝ වීර වැනි ගස්වල අතු එල්ලා තාවකාලික වාසස්ථානය ආවරණය කරගනු ලැබේ.පාන්දර හයට පමණ ශබ්දවාහිනී යන්ත්‍ර වලින් විසිරුවා හරිනු ලබන ඝණ්ටා නාදයත් සමඟ වන්දනාකරුවෝ නින්දෙන් පිබිදෙති. ඒ සමඟ ම සිංහල සහ දෙමළ භාෂාවලින් විකාශනය කරනු ලබන තුන්කාල ආරාධනාවට සහ උදය යාච්ඥාවලට සවන්දීමට හැකිය. අනතුරුව ඔවුන් ලක ලෑස්තිවී උදෑසන දිව්‍ය පූජාවට සහභාගී වෙති. සවස හයයි තිහට පවත්වනු ලබන නුවානයට සහභාගීවීම ද මඩු වන්දනාකරුවන්ගේ අනිවාර්ය භක්ති අභ්‍යාසයක් විය.මංගල්‍ය කාලයේ සියලු මෙහෙය පවත්වන්නේ පල්ලිය ඉඳිරිපසවූ දැවැන්ත පෝටිකෝවෙහිය. සුවිසාල - නුග, සියඹලා, පලු, වීර ගස් යට පැදුරු එළාගෙන වන්දනාකරුවන් යාච්ඥා කරන්නේ සිංහල - දෙමළ භේදයක් නැතිවය. දේව මෑණියන්ගේ එකම දරු කැලක් ලෙසය.මඬු සිද්ධස්ථානයේ පවත්වන ගාම්භීර ම ආගමික මෙහෙය, මංගල්‍ය දින මහ පූජාවය. රද ගුරු තුමන්ලා කිහිපදෙනෙකු, පූජා ප්‍රසාදිවරුන් රාශියකගේ සහභාගීත්වයෙන් මෙම මංගල මහා පූජාව පවත්වනු ලැබේ. මෙම මහා පූජාවේදී සිංහල සහ ද්‍රවිඩ භාෂාවලින් ඉතාමත් හැඟීම්බර ළයාන්විත ගීතිකා ගැයුණි.මංගල්‍ය මහා පූජාවෙන් පසු, මරඳ මඩු මෑණියන්ගේ සෙවණින් ඉවත්වීම සඳහා අවසර ගැනීමේ යාච්ඤාව කියනු ලැබේ. අපට මතක ඇති කාලයක පටන් මෙම යාච්ඤාව සිංහලෙන් කිව්වෙ, වෙන්නප්පුවේ නාසරෙත්හි මරිය නිකායේ දේශනාවාදී පියතුමකු වූ ගරු මයිකල් කෲස් පියතුමන් විසිනි.උන්වහන්සේ දුක්බර තාලයකින් කියනු ලබන මේ සමුගැනීමේ යාච්ඤාව අසා කඳුළු නොසැලූ පුද්ගලයකු මඩු කඳවුරේ සිටියේ නැත. එය එතරම් වේදනාබරය. සියල්ල අවසානයේ මඩු සිද්ධස්ථානය භාර පියතුමා මඩු මෑණියන්ගේ ප්‍රතිහාර්යමය ප්‍රතිමාවෙන් වන්දනාකරුවන් ආසිරි ගන්වත්ම සියලුම බැතිමතුන් අත්පොඩි ගසා සතුට පළ කරති.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=af1406295</link>
    <topic>හලාවත මුතු ඇටය සහ කුරුණෑගල බැංකු සේවකයා එංගලන්තය දණ ගස්වයි</topic>
    <author>අනුවාදය</author>
    <content>ක්‍රික් ඉන්ෆෝ වෙබ් අඩවිය කියයිදළ දේශීය ආදායම අනුව පෙළ ගැස්වූ විට ලෝකයේ රටවල් අතරින් ලංකාවට හිමිවන්නේ 112වන තැනය. බ්‍රිතාන්‍ය පසුවන්නේ 21වැනි ස්ථානයේ ය. ය. ක්‍රිකට් ක්‍රීඩා කරන සෙසු රටවල් සමග සැසඳූ විට ලංකාවේ ඇත්තේ ඉතා සුළු ජනගහනයකි. රටටම ඇත්තේ එක ම එක ප්‍රධාන නගරයක් පමණි. එහෙත් මේ කුඩා රට පසුගිය දා මුළු ලොවම දණ ගැස්සුවේය. දැන් මෙවර ඔවුන් එංගලන්තය දණ ගස්වා තිබේ. ඒ සුනාමියෙන් තම නිවාස අහිමි වූ, ත්‍රස්තවාදයෙන් බැට කෑ සාමාජිකයන්ගෙන්  සමන්විත ක්‍රිකට් කණ්ඩයමේ අග්‍රගණ්‍ය ක්‍රීඩා විලාසය මගිනි. ක්‍රික්ඉන්ෆෝ වෙබ් අඩවිය ශ්‍රී ලංකාවේ ජයග්‍රහණය ගැන විශේෂ ලිපියක් පළ කර සිටියේ එය ඒ තරමට ම සුවිශේෂ වූ බැවිනි. මෙහි පළවන්නේ ඒ ලිපියේ අනුවාදයයි.කොළඹ නගරයේ එක්තරා පෞද්ගලික බැංකුවක සේවය කරන තරුණයෙකි. ඔහු ඇඳ සිටින සැහැල්ලු කමිසයේ බැංකුවේ ලාංඡනය ද සටහන් කර තිබේ. මෙලෙස ඔහුගේ කිසිඳු විශේෂත්වයක් දක්නට නොලැබුන ද ඔහු අති දක්ෂ දඟ පන්දු යවන්නෙකි.ඔහු රංගන හේරත් ය. ඔහු විස්සයි විස්ස ජයග්‍රහණයේ ද සාමාජිකයකු වන්නේ ය. ලෝකයේ ම පැසසුමට ලක් වූවකු ද වන්නේ ය. එහෙත් ඔහු වැඩි ආටෝප නොමැතිව සෙසු සේවකයන් ලෙසින් ම බැංකුවට ද තම සේවය සලසන්නේ ය.ඔහු තම ක්‍රිකට් කාලසටහන දුටු පමණින් දුරකතන ඇමතුම් ලබා දුන් කිහිපදෙනා අතර ඔහු සේවය කරන බැංකුවේ කළමනාකාරවරයාද වන්නේ ය. ඒ කාලසටහනට අදාළව නිවාඩු ලබා ගැනීම වෙනුවෙන් ය. ටෙස්ට් පිටියට පිවිසි තැන් සිට ඔහු බැංකුවේ සේවය කරන්නේ ය.2012 වසරේදී වැඩිම ටෙස්ට් විකට් ලබා ගත් පන්දු යවන්නා බවට පත් වූ පසු ද ඔහු ඒ බැංකුවේ ම සේවය කරන්නේ ය. ලෝකයේ දෙවැනියට දක්ෂතම ටෙස්ට් පන්දු යවන්නා ලෙසින් අභිෂේක ලැබූ පසුවද ඔහු බැංකු සේවයේ ම යෙදෙන්නේ ය.කොළඔට උතුරෙන් හලාවත නම් නගරයක් වන්නේ ය. එහි වරක් ගාන්ධිතුමාගේ ද වන්දනයට ලක් වූ හින්දු කෝවිලක් තිබෙන්නේ ය. සෑම වසරකම එහි මුන්නේශ්වරම් තේවාවන් පැවැත්වෙන්නේ ය. මේ ප්‍රදේශය කලක දී මුතුවලට මහත් ප්‍රසිද්ධියක් උසුලන්නේ ය. එමෙන්ම ඔවුන් සතුව චිලව් මේරියන්ස් නම් වන ප්‍රසිද්ධ ක්‍රිකට් සමාජය ද තිබෙන්නේ ය.ශමින්ද එරංග පැමිණෙන්නේ ද හලාවතිනි. ශ්‍රී ලංකාවේ බොහෝ ප්‍රදේශවල මෙන්ම හලාවත ද ක්‍රිකට් ක්‍රීඩාකරන්නන් බහුලව දක්නට ලැබෙන්නේ ය. ටෙස්ට් ක්‍රිකට් ක්‍රීඩා කිරීමට තරම් දක්ෂ එහෙත් කිසිදා නියම ක්‍රිකට් පන්දුවකින් ක්‍රීඩා නොකළ ක්‍රීඩකයෝ වීථිවල නිතර ක්‍රීඩා කරනු සුලබ දසුනක් වන්නේ ය.එරංග ද පළමු පෙළේ ක්‍රිකට් ක්‍රීඩා කළේ නැත. එහෙත් ඔහුගේ සහාය ක්‍රීඩක නුවන් ප්‍රදීප් මෙන්ම වේග පන්දු තරගාවලියකට තරගවදින්නේ ය. ඔහු වේගයෙන් පන්දු යවන්නේ ය. එහෙත් තවත් තරුණයන් පස් දෙනෙක් වඩාත් වේගයෙන් පන්දු යවන්නේ ය. කෙසේවුවද හයවැනියා චිලව් මේරියන්ස් ක්‍රිකට් සමාජයට තෝරා ගන්නේ ය. පස් වසරකට පසු ඔහු තමා විසින් අන්තර්ජාතික තරගයක දී යවන ලද දෙවැනි පන්දුවෙන් ම බ්‍රෙඩ් හාඩින් දවාලන්නේ ය.එරංග හලාවත නගරය බොහෝ කාලයකට පසු සොයා ගන්නා ලද මුතුඇ‍ටයක්ම වන්නේ ය.හේරත් 1999 සිට ටෙස්ට් ක්‍රිකට් ක්‍රීඩා කරන්නේ ය. පළමු පෙළ තරගවල මෙන්ම එංගලන්ත ක්‍රිඩා සමාජ ක්‍රිකට් තරග අතර අතුරුදන්ව සිටිය දී ඔහු යළිත් ‍සොයා ගැනෙන්නේ ය. ඔහුගේ මුහුණ ලංකාවේ දැන්වීම් පුවරුවල දක්නට ලැබෙන්නේ නැත. ඔහු සංගක්කාර, මහේල, ලසිත්, ඇන්ජලෝ මෙන් ජනප්‍රිය වන්නේ ද නැත. තරුවක් හෝ පුරාවෘතයක් නොවුවද ඔහු දක්ෂ ක්‍රීඩකයෙක් වන‍්නේ ය.ස්ටුවර්ට් බෝඩ් ට එරෙහිව හේරත් ලෝ ආම් ඉරියව්වෙන් පන්දු යවන්නේ ය. බෝඩ් දඟ පන්දු යවන්නන්ට පහර දීමේ දී දීර්ඝ පියවරක් ඉදිරියට පැමිණෙන්නේ ය. හේරත් ඉතාම නිවැරදි කෝණයෙන් පන්දුව පතිත කරන්නේ නිවැරදි ම දඟ කැවීමක් ද සමග බෝඩ් ට එම පන්දුව මග හැරෙන අන්දමිනි.‍එරංග පළමු ඉනිමේ දී එතරම් සාර්ථක වන්නේ නැත. දඟ කැවිමක් තිබුණ ද එය ප්‍රමාණවත් වන්නේ නැත. ඔහු සෑම් රොබ්සන්ට අපූරු පන්දු යැවිමක නිරත වන්නේ ය. එංගලන්තය බි‍ඳෙන් බිඳ තරගයෙන් ඉවත් වන්නේ ය. දෙවැනි නව පන්දුවද මුලදී ඔහු ට කිසිවක් ලබා දෙන්නේ නැත.එහෙත් ඔහු ඉයන් බෙල් ගේ කඩුල්ල දවා ගන්නේ ය. පසුව ඔහු එයට මොයින් අලී ගේ විකට්ටුව ද එක් කරන්නේ ය. පසුදින උදයේ ඔහු ක්‍රිස් ජෝඩන් සහ ඇන්ඩර්සන් ගේ කඩුලු ද එක් කර ගන්නේ ය. මදක් පසුපසින් සිටිය ද ඔවුන් ඒ වන විටත් තරග වදිමින් සිටින්නේ ය.දෙවැනි ඉනිමේ දී එරංග තරගාවලියේ ඔහුගේ නරකම පන්දු යැවීම වාර්තා කරන්නේ ය. එම ඉනිමේ දී ජයග්‍රහණය වෙනුවෙන් ඔහුගේ කණ්ඩායම ඔහුගේ සහාය අපේක්ෂා කළද ඔහු අසාර්ථක වන්නේ ය. එහෙත් අවසාන පන්දු ඕවරය ඔහුට හිමිවීම වාසනාවටම සිදු වූ දෙයක් සේ පෙනෙන්නේ ය.හෙඩිංග්ලි හිදී ශ්‍රී ලංකා කණ්ඩායම නියම නූතන ටෙස්ට් ක්‍රිකට් ක්‍රීඩාවේ නිතර වන්නේ ය. විශේෂයෙන්ම නායකයා නූතන ටෙස්ට් ක්‍රිකට් තරගයක් ක්‍රීඩා කරන්නේ ය. ඔවුන් එංගලන්තය‍ට එරෙහිව පළමුවැනි තරගාවලි ජයග්‍රහණය වාර්තා කරන්නේ ය. එය වසර විස්සකට පසු ආසියාවෙන් බැහැරව ලබන පළමුවැනි තරගාවලි ජයග්‍රහණය ද වන්නේ ය.පසුදිනයේදී ලෝකය තවමත් කම්පනයෙන් පසුවන ‍අනෙක් කණ්ඩායමේ නායකයා ගැන කතා වන්නේ ය.තරගාවලියට පෙර ඔවුන්ගේ පුහුණුකරුවා ප්‍රතිවාදින් විසින් පැහැර‍ගැනෙන්නේ ය. තරගාවලිය අතරතුරදී ඔවුන්ට විවිධ ගැටලුවලට ද ලක් වීමට සිදුවන්නේ ය. ඔවුන්ගේ දඟපන්දු යවන්නකු ක්‍රීඩාවේ නීති රීතී බිඳ දැමීමක් සම්බන්ධව කතාබහට ලක් වන්නේ ය. ‍ලෝඩ්ස් හිදී ඔවුහු බෝඩ් සහ ඇන්ඩර්සන් වෙතින් දරුණු පන්දු ප්‍රහාරයකට ලක් වන්නෝ ය. ඔවුන් ලද අවසාන ප්‍රහාරය වන්නේ කුක් විසින් සචිත්‍ර සේනානායක සම්බන්ධව කරන ලද ප්‍රකාශයයි. ප්‍රේක්ෂක ප්‍රතිචාර හමුවේ විඩා වැටී සිටින ඔවුන්ට අවශ්‍ය වන්නේ ජයග්‍රහණයයි. ඉදින් එය දුටු මොහොතේ ම ඔවුන් ඉතා ප්‍රායෝගික ලෙස එය ලබා ගන්නේ ය.මේ එංගලන්තයට පැමිණි ලංකාව සතු දක්ෂතම කණ්ඩායමද නොවන්නේ ය. පෙර පැමිණි අවස්ථාවලදී ඔවුන් සතුව මුරලි, ඩිල්ශාන්, ජයසූරිය සහ වාස් සිටින්නේ ය. මේ කණ්ඩායම සතුව ලංකාව සතු වූ අති දක්ෂයන් මෙන්ම ලොව දක්ෂතම දඟ පන්දු යවන්නා ද විය.නුවන් ප්‍රදීප් ද කණ්ඩායම සතු වූ අතර ඔහුගේ පන්දු යැවීමේ සාමාන්‍ය 72 : 78 විය. අමතරව ආරම්භයේ සිට ළකුණු ලබා ගන්නා දිමුත් කරුණාරත්න ද විය. පිත්තෙන් මෙන්ම විකට් රැකීමෙන් ද දස්කම් දක්වන ප්‍රසන්න ජයවර්ධන ද සිටින්නේ ය.මහේල ජයවර්ධන ශතක ලබා ගත්තේ නැත. නුවන් කුලසේකර පළමුවැනි තරගයට පසු ක්‍රිඩා කරන්නේ නැත. එහෙත් ඔවුන් පස්වැනි දිනය පුරාවට පිතිකරණයේ යෙදෙන්නේ ය. ඔවුන් සරල ලෙස පරාජය ප්‍රතික්ෂේප කරන්නේ ය. තරගය අතහැර දැමීම ප්‍රතික්ෂේප කරන්නේ ය. ඔවුන් සිනා මුසු මුහුණින් සුන්දර ලෙස තරග වදින්නේ ද නැත. එහෙත් ඔවුන් ජයග්‍රහණය කරන්නේ ය.ඇන්ඩර්සන් වයස 21 සිට එංගලන්ත කණ්ඩායමට ක්‍රීඩා කරන්නේ ය. ඔහු දක්ෂ වෘත්තීයම ක්‍රීඩකයකු ද වන්නේ ය. ලන්ඩනයේ බස් රථවල පසුපස ඔහුගේ රුව දැක ගැනිමට හැකි ය. ලොව පුරා ඔහු පන්දුවෙන් තරග ජයග්‍රහණය කර ඇත්තේ ය. පිත්තෙන් තරග දිනවා ඇත්තේ ය.එක පන්දුවක දී අසාර්ථක වීමෙන් තම කණ්ඩායම ඉතා පහත් තත්ත්වයකට ඇද වැටිය හැකි බව දැන දැන ඔහු එදින පන්දු පනස් හතරකට මුහුණ දුන්නේ ය. ඒ දක්වා ඔහු සෑම පන්දුවකදීම සාර්ථකත්වය අත් කර ගත්තේ ය.ඒ වන විට ශ්‍රි ලංකාව සිටියේද තරගය අත් හැර දැමීමට ඔන්න මෙන්න කියා ය. පනස් පස් වැනි පන්දුවේ දී මේ වෘත්තීයම පිතිකරුවා ලංකාවේ වයඹ පළාතේ හය වැනි දක්ෂතම පන්දු යවන්නා විසින් දවාගැනිමකට හසු කරන්නේ, කුරුණෑගල සිට පැමිණි මහත කොල්ලකු ඒ උඩ පන්දුව රැක ගන්නේ ය.මුතු ඇටය සහ බැංකු සේවකයා ශ්‍රී ලංකාව සුවිශේෂී තැනකට ඔසවා තබන්නේ ය.අනුවාදයටිරෝනි වෑවලගේ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=af1406296</link>
    <topic>මිසයිල් නැව් ගෙනා මුහුදු කොටි ශංකර් අල්ලන මහ මෙහෙයුම</topic>
    <author>දයා ඩී. ෆොන්සේකා</author>
    <content>රවිශංකර් (මැද) මුහුදු කොටි නායක සුසෙයි හා ප්‍රභාකරන් සමඟඑල් ටී ටී ඊ ත්‍රස්තවාදය මේ රටින් තුරන් කොට ශ්‍රී ලංකා හමුදාවන් ජය ලැබුව ද යුද සමයේ එල් ටී ටී ඊ යට සේවය කළ දරුණු කොටි තවමත් මෙරට හා පිටරට සැඟවී සිටින බව වාර්තා වෙයි.ඒ බව දන්නා ත්‍රස්ත විමර්ශන අංශ මෙන්ම රහස් පොලීසිය ද ඔවුන් පසුපස හඹා යමින් ඔවුන් කොටු කරගන්නට උත්සාහ ගනිති. මෙරටින් පැන ගිය දරුණු කොටි සාමාජිකයන්ට එරෙහිව අන්තර්ජාතික පොලීසියට රතු නිවේදන යවා තිබෙන්නේ ද කවදා හෝ ඔවුන් කොටුකර ගැනීමේ අදහසිනි.මේ පිළිබඳව හොඳම නිදර්ශනයන් පසුගිය සතියේ දී වවුනියාවෙන් වාර්තා විය. වවුනියා අධිකරණයේ වසර කීපයක් ඇසුණු නඩුවක් තිබිණි. එය විත්තිකරු නොමැතිව සාක්ෂි විභාග වෙමින් පැවතුණු නඩුවකි. එය 43 හැවිරිදි කනකරාජා රවිශංකර් නමැත්තෙකුට එරෙහි නඩුවකි. ශ්‍රී ලංකාවට අවශ්‍ය කරන දරුණු ගණයේ කොටි සැකකරුවකු වන කනකරාජා රවි ශංකර් කොටි නැව් කප්පිත්තෙකි.1971 දී යාපනයේ වැල්වෙටිතුරේ දී උපන් ඔහු ප්‍රභාකරන්ගේ සමීපතම හිතවතෙකි. 1992 දී එල් ටී ටී ඊ සංවිධානයට බැ‍ඳෙන විට ඔහුගේ වයස අවුරුදු 21 කි. ප්‍රභාකරන් ඔහු විදේශ ගතකළේ නාවික ශිල්පය පිළිබඳව ඉගෙන ගන්නටය.නැව් කප්පිත්තකු ලෙස ඉගෙන ගෙන පුරුදු පුහුණු වූ ඔහුගෙන් වැඩ ගන්නට ප්‍රභාකරන්ට හැකි විය. 1995 - 1996 සමය එල් ටී ටී ඊ ය සිය සංවිධානයට අවශ්‍ය යුද උපකරණ තුවක්කු වෙඩි උණ්ඩ හා ශ්‍රී ලංකා ගුවන් හමුදාවට එරෙහිව මිසයිල පවා සොයමින් සිටි කාලයයි. ඔවුන්ට ඒවා මහා පරිමාණයෙන් අවශ්‍ය වූයේ සිහින ඊළම දිනා ගැනීමේ සටන තවත් දරුණු ලෙස දියත් කරන්නටය.කනකරාජා රවිශංකර් නම් වූ මේ කොටි නැව් කපිතාන් තෙවරක් ම ප්‍රභාකරන්ට අවශ්‍ය ආයුධ නැව් ගෙනා බව ත්‍රස්ත විමර්ශන අංශය සොයා ගත්තේ, කලකට පසුවය. ඒ සඳහා සාක්ෂි සැපයුවේ ද එල් ටී ටී ඊ යේ හිටපු සාමාජිකයන්මය.ලද සාක්ෂි අනුව ඔහු 1992 දී ශ්‍රී ලංකාවට මිසයිල ඇතුළු ආයුධ පුරවා ගත් නැවක් ගෙනැවිත් තිබේ. උතුරු කොරියාවේ සිට ගෙන ආ මේ ආයුධ නැව පිළිබඳව ශ්‍රී ලංකා නාවික හමුදාවට හෝ වාර්තා නොවූයේ ඔවුන් ඉතා රහසිගතව ඒ කටයුත්ත සිදුකර ඇති බැවිනි. එවකට තිබු රජයයන් යටතේ මෙවන් විමර්ශන තිබුණේ ඉතා නොදියුණු තත්ත්වයකය.ඉන්පසු 1997 මාර්තු මාසය ඇතුළත ඔහු මිසයිල සහිත තවත් ආයුධ නැවක් ශ්‍රී ලංකාවට හොරෙන් ගෙනත් ඇත. යළිත් 1999 මාර්තු 1 - 31 ඇතුළත තවත් එවැනිම මිසයිල සහිත ආයුධ නැවක් ශ්‍රී ලංකාවට ගෙන ආ ඔහු එල් ටී ටී ඊ යට යුදමය ශක්තියක් වෙමින් සටනට දායක විය. එහෙත් එල් ටී ටී ඊ යට සිය ආයුධ නැව් පිළිබඳ රහස වැඩිකල් තබා ගත නොහැකි විය.2005 දී බලයට පත්වූ වත්මන් රජය යටතේ ත්‍රස්තවාදීන්ට එරෙහි යුද්ධය ගෙන යාමේ දී රජයේ බුද්ධි අංශ හා නාවික හමුදාවට එල් ටී ටී ඊ යුද නැව් පිළිබඳව රහස් සොයාගත හැකි විය. ඔවුන් ආයුධ පුරවා ගත් නැව් ගෙනැවිත් ඈත මුහුදේ නවත්වා බෝට්ටු මඟින් ධීවරයන් සේ වෙස්වළාගෙන ඒ ආයුධ ශ්‍රී ලංකාවේ බටහිර හා නැ‍ඟෙනහිර මුහුදු තීරයන් ඔස්සේ ශ්‍රී ලංකාවට ගෙනෙන අයුරු හෙළි විය.මේ අනුව නාවික හමුදාව විසින් එසේ ගෙන ආ නැව් තුනක්ම ගැඹුරු මුහුදේදීම විනාශ කර දැමූයේ කොටින්ගේ ආයුධ සැපයීමේ ජාලය මුළුමනින්ම විනාශ කරමිනි. ඉන්පසු මුහුදු කොටින් විනාශ කොට ශ්‍රී ලංකා මුහුදු තීරය ශ්‍රී ලංකා නාවික හමුදාවේ අණසකට නතුකර ගත්තේය. ශ්‍රී ලංකා හමුදාවන් යුද්ධය ජයග්‍රහණය කිරීමේදී මෙය ප්‍රධාන සාධකයන් විය.කෙසේ හෝ මෙරටට ආයුධ ගෙනා කනකරාජා රවිශංකර් පිළිබඳ රහස ද ශ්‍රී ලංකා බුද්ධි අංශ සොයා ගත්තේය. 2005 දී මෙරටින් පිටට ගිය රවිශංකර් කැනඩාවේ රැකවරණ ලබාගෙන තවමත් සැඟවී සිටී.යුද්ධය නිමා වුවද ත්‍රස්තවාදී විමර්ශන නිමා නොකළ රාජ්‍ය බුද්ධි අංශය හා ත්‍රස්ත විමර්ශන අංශය රවිශංකර් නම් වූ මේ ත්‍රස්තවාදී නායකයාගේ පැටිකිරිය සොයා ගත්තේය. ඒ අනුව 1373 දරන සම්මත ත්‍රස්තවාදීන් ලැයිස්තුගත කිරීමේ පනත යටතේ ඔහු දරුණු ගණයේ ත්‍රස්තවාදියකු ලෙසට නම්කොට ඔහු අල්ලා ගැනීමට රතු නිවේදනය ජාත්‍යන්තර පොලීසිය හරහා නිකුත් කරන ලද්දේ 2010 වසරේදීය.වවුනියා උසාවියේ ඔහුට එරෙහිව නඩු පැවරීම ද අහම්බෙන් වූ සිදුවීමක් නොවේ. එය ත්‍රස්ත විමර්ශන අංශයේ දස්කමකි. ඒක පාක්ෂිකව කරන ලද නඩු විභාගයේ දී විමසන ලද සාක්ෂි අනුව ඔහු මේ ආයුධ නැව් තුන ශ්‍රී ලංකාවට ගෙන ඒම පිළිබඳව වරදකරු වූ රවිශංකර්ට එක් චෝදනාවකට වසර 10 බැගින් වසර 30 ක සිර දඬුවම් නියම කරන ලදී. ඔහුට එරෙහිව සාක්ෂි දෙන ලද්දේ ද ද්‍රවිඩ පුද්ගලයන් වීම විශේෂය.විශේෂයෙන්ම මේ වන විට කැනඩාවේ සැඟවී සිටින මොහු ශ්‍රී ලංකාවට ගෙන ඒමට මේ නඩු තීන්දුව තවත් රුකුලක් වනු ඇත.පසුගිය මාර්තු මස ගෝපි අප්පන් හා තේවියන් යන තිදෙනා පිළිබඳව හෙළිදරව් වීමෙන් අනතුරුව කරන ලද පරීක්ෂණවලදී තවත් ත්‍රස්තවාදයට සම්බන්ධකම් ඇති 55 දෙනකු මේ වන විට අත්අඩංගුවට ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. මේ වන විට ඊට පෙර ත්‍රස්තවාදී කටයුතු පිළිබඳ සැකපිට 110 දෙනෙකු අත්අඩංගුවට ගෙන ඇත.එමෙන්ම කොටි ත්‍රස්තවාදයට රුකුල් දෙමින් එල් ටී ටී ඊ ඩයස්පෝරාවට අවශ්‍ය තොරතුරු සපයමින් තවමත් සැඟවී සිටින කොටි සාමාජිකයන් පිළිබඳව තොරතුරු මේ වන විටත් පොලීසියට ලැබී ඇත.රවිශංකර්ට යැවූ රතු නිවේදනයමේ අතර හොරණ ප්‍රදේශයේ රයිගමදී පසුගිය 17 දා තවත් සැඟවී සිටි ත්‍රස්තවාදියකු පොලීසිය විසින් අත්අඩංගුවට ගන්නා ලදී. ඔහු සුබ්‍රමනියම් රවිචන්ද්‍රන් නමැත්තෙකි. ඔහු මානුෂීය මෙහෙයුම අවස්ථාවේදී වන්නියේ සිට හොරණ ප්‍රදේශයට පැමින ග්‍රාම සේවා නිලධාරියකුට රුපියල් 500 ක අල්ලසක් දී වෙනත් නමකින් හැඳුනුම්පතක් සාදවාගෙන එහි පදිංචි වී සිට ඇත්තේ දකුණේ ඔත්තු සෙවීම සඳහාය.එල් ටී ටී ඊ යේ ඔත්තු සේවයේ පුද්ගලයකු වූ ඔහු යුද්ධයෙන් කොටි සංවිධානය පැරදුණු පසුවත් එහිම පදිංචිව සිටියේ සාමාන්‍ය ද්‍රවිඩ වැසියකු ලෙසිනි. ඔහුට හැඳුනුම් පත සාදා දුන් ඒ ග්‍රාමසේවා නිලධාරියා විශ්‍රාම ගොස් මේ වන විට සැඟවී සිටී.දකුණේ සිට මේ වන විටත් කොටි ඩයස්පෝරාවට ඔත්තු සැපයූ රවිචන්ද්‍රන් මුහුදු කොටි බළකායේ සාමාජිකයකුව සිටියදී කොටි නාවික තටාංගණයක ප්‍රධානියා වශයෙන් ද සේවයේ යෙදී සිට ඇත. අත්අඩංගුවට ගත් ඔහුගෙන් මේ වන විටත් ප්‍රශ්න කරමින් සිටී. මෙයින් අපට ගම්‍ය වන්නේ කොටි ඔත්තු ජාලය කොතරම් ප්‍රබල වුවත් ඔවුන්ට ශ්‍රී ලංකා බුද්ධි අංශවලින් ගැලවිය නොහැකි බවය.අත්අඩංගුවට ගත් කොටි සාමාජිකයන් හා නැවතත් කොටි බලය ස්ථාපිත කරන්නට උත්සාහ ගත් අයවළුන්ගෙන් ප්‍රශ්න කිරීමේදී ලද තොරතුරු මත තවත් මෙවැනි අත්අඩංගුවට ගැනීම් කරන්නට හැකි වෙයි.1990 දශකය කොටි ත්‍රස්තවාදය විසින් මුළු රටම ගිලගෙන තිබු අවධියයි. එවක සිංහලයන්ට පමණක් නොව මුස්ලිම් ජාතිකයන්ට ද කොටින්ගෙන් තර්ජන එල්ල වෙමින් පැවතිණි. කොටින්ගේ අදහස වූයේ උතුරු නැගෙනහිර ප්‍රදේශ තමන්ටම දී සිංහල මුස්ලිම් ජාතිකයන් ඒ ප්‍රදේශවලින් පිටමං විය යුතු බවය.1990 දශකයේදී කාන්තන්කුඩි ප්‍රදේශයේ මුස්ලිම් ජාතිකයන් එකා දෙන්නා හිටි හැටියේ අතුරුදන් වීමට පටන් ගැනීම අභිරහසක් ‍විය. ඒ යුගයේ උතුරු නැ‍ඟෙනහිර කොටි ප්‍රදේශවල පොලීසි අකර්මණ්‍යව තිබු බැවින් මේවා ගැන සොයා බලන්නට කිසිවකු සිටියේ නැත.අද මානව හිමිකම් පිළිබඳව පුරසාරම් දොඩන කිසිවකු ඒ යුගයේ මේවා පිළිබඳව සොයා බැලුවේ නැත. අතුරුදන් වූ අය අතුරුදන් වූවාමය. එසේ අතුරුදන් වූ මුස්ලිම් ජාතිකයන් පිළිබඳ ඔවුන්ගේ නැදෑයන් හිතවතුන් අදටත් නොදනී.කෙසේ හෝ පසුගිය දා කාන්තන්කුඩි ප්‍රදේශයේ මුස්ලිම් වැසියෙක් පොලීසියට යම් පැමිණිල්ලක් කළේය. ඒ 1990 දශකයේ අතුරුදන් වූ මුස්ලිම් වැසියන් පිළිබඳවය. එයින් කියැවුණේ වරින්වර අතුරුදන් වූ මුස්ලිම් පුද්ගලයන් එක් තැනකට රැස්කොට කොටින් විසින් වෙඩි තබා මරා වළලා දැමු බවය.එම පැමිණිල්ල මඩකළපුව උසාවියට ඉදිරිපත් කළ පසුව ලබන 1 දා ඔවුන් මරා වළලා ඇතැයි තියන ‘කුරුක්කල් මඩම්’ නම් ප්‍රදේශයේ කැණීම් කටයුතු කරන්නට උසාවිය අවසර දී ඇතැයි පොලිස් මාධ්‍ය ප්‍රකාශකවරයා පවසයි.උසාවි තීරණය අනුව මේ කැණීම් කටයුතු කරන්නේ පොලීසිය විසිනි. මේ කැණීම්වලදී වැළලු මිනී සුන්බුන් සොයාගත හැකිවුවහොත් කොටින්ගේ තවත් අපරාධයක සුලමුල සොයා ගත හැකිය.ශ්‍රී ලංකා හමුදා විසින් මානව හිමිකම් කඩකිරීම් පිළිබඳව සොයන්නට කැසකවන මානව හිමිකම් බලධාරීන් කොටින් විසින් මිනිසුන් පැහැරගෙන යාම් පිළිබඳව මුනිවත රැකීම් පිළිබඳව විශ්වාස කළ නොහැක.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=af1406297</link>
    <topic>නාඳුනන මළ සිරුරෙන් දසලක්ෂයක් සොයා දුන් හීගොඩ රෝහලේ විජේකාන්ති</topic>
    <author>පිංතූර සහ සටහන</author>
    <content>සමාජ සංවර්ධනය සහ පෝෂණයට ගුණධර්ම නැමැති සාධකය ඉහළ අගයක් ගනු ලැබේ.ජන සමාජයේ පැවැත්ම සදාචාර හා යහපත් ගති ලක්ෂණයන්ගෙන් වර්ධනය වූයේ ගුණ ධර්ම ගරු කළ පිරිසක් ඈත අතීතයේ සිටම අපේ ඉතිහාසය වර්ණවත් කළ බැවිනි.ගරා වැටෙන - දිරාපත් වන මනුස්සකම හමුවේ ඉතා අගය කළ යුතු මෙහෙවරක් කළ රජයේ සෞඛ්‍ය කේෂ්ත්‍රයේ පිරිසක් හමුවීමේ දුර්ලභ අවස්ථාවකට අපි මුහුණ දුනිමු.පසුගිය 22 දින අලුයම බළංගොඩ ගොරකහමඩ ප්‍රදේශයේ පදිංචි ව්‍යාපාරිකයකු වු මුස්තාපා හමීෂා (49) මහතාත්, ඔහුගේ බිරිද සිද්ධිනා ෆරීනා (48) මහත්මියත් ව්‍යාපාරික කටයුත්තකට දෙනියාය බලා ගමන් අරඹන ලදී.ඔවුන්ගේ ගමන් සගයා වුයේ නිලව්සර් (24) නම් තරුණ ත්‍රීරෝද රියදුරාගේ ත්‍රීරෝද රථයයි. වාහන මිලට ගෙන විකිණිම ප්‍රධාන ව්‍යාපාරික කටයුත්ත කර ගත් හමීෂා මහතා දෙනියායට යාමට පිටත් වුයේද ව්‍යාපාරික කටයුත්තක් සඳහාය.හමීෂා මහතා ගමන් ගත් ත්‍රීරෝද රථයේ රියදුරු අතින් වු නිමේෂයක පමාවකින් ඌරුබොක්ක පට්ටිගල දන්ලන්ද වතුයායේ වංගුවේදී ත්‍රීරෝද රථය ගලක හැපී පෙරලී ගියේය. ජිවත් වීමේ අරගලය තුළ තවත් මෙහෙයුමකට ගමන් ගිය හමීෂා, බිරියත් බරපතළ තුවාල ලබා එම ස්ථානයේදීම ජිවිත ගමන නිම කළෝය.ඌරුබොක්ක පොලිස් ස්ථානාධිපති පොලිස් පරීක්ෂක එච්. ටී. එම් තුෂාර මහතා වහාම ක්‍රියාත්මක වී තම ජිප් රථයෙන් සිද්ධිය වු ස්ථානයට ගොස් තුවාල ලත් රියදුරු ජිප් රථයෙන්ම හීගොඩ රෝහල වෙත රැගෙන ගියේය. හමීෂා මහතා සහ බිරිය ද තුවාල ලබා සිටි නිසා ඔවුන් දෙදෙනාද ට්‍රක් රථයකින් රෝහලට රැගෙන යාම සිදුවිය.රෝහලේ වෛද්‍ය නිලධාරි පුර්ණ කීර්ති පෙරේරා මහතා අලුයම් කාලයේම (උදේ 5ට) මුලික රාජකාරි ආරම්භ කළේය.බරපතළ තුවාල ලැබු හමීෂා මහතාත්, ෆරීනා මහත්මියත් ඒ වන විට මියගොස් සිටි නිසා ඔවුන්ගේ මෘත දේහ මෘත ශරිරාගාරයට දැමීමට නියම කෙරුණු අතර තුවාල ලත් රියදුරු වහාම මාතර මහ රෝහල වෙත මාරු කර යැවිණි.රෝහල් කාර්ය මණ්ඩලයත්, පොලිස් නිලධාරිනුත් මෘත දේහයන් පිළිබඳ පරීක්ෂණ කටයුතු කඩිනමින් සිදු කිරීමට තීරණය විය.මුස්ලිම් සංස්කෘතියට අනුව පැය 24 ඉක්ම යාමට පෙර දේහයන් මිහිදන් කිරිමටත්, මෘත ශරීර ඥාතීන්ට භාර දීමටත් නියමිතව තිබිණ.මේ අතර පොලිස් ස්ථානාධිපති වරයාගේ නියමය මත රාජකාරිය සඳහා පොලිස් සැරයන්, 18371 සුනිල් අබේවික්‍රම පොලිස් කොස්තාපල් 21819 පුෂ්පකුමාර යන නිලධාරින් රෝහලට පැමිණ මෘත ශරීරාගාරය සීල් කිරිමට කටයුතු කළහ.ඉන් පසු මෘත ශරීර පරීක්ෂා කිරිමට වෛද්‍ය නිලධාරි පුර්ණ කීර්ති පෙරේරා මහතාත්, රෝහල් කාර්ය මණ්ඩලය සහ පොලිස් නිලධාරින් පිරිසත් සහභාගි වුහ.සිද්ධිය ගැන කරුණු සදහන් කළ සෞඛ්‍ය කාර්ය සහායක එස්.පී රත්නසිරි මහතා (53) මෙසේ පැවසීය.“අදාළ මළසිරුරු මෘත ශරීරාගාරයට දැමීමට මම රැගෙන ගියා. මළ සිරුරු දෙක මෘත ශරීරාගාරයට දමා දොර වසා මම පැමිණියා. පසුව මම මෘත ශරීර කැපීමේ කටයුතු වලට සහභාගි වුණා. ඒ වෙලාවේ, වෛද්‍ය නිලධාරිතුමාත්, හෙද නිලධාරින් දෙදෙනෙකුත් සහ කාන්ති උපස්ථායිකා මහත්මියත් සිටියා.පොලිස් නිලධාරිහුත් සිටියා. මියගිය අයගේ ඥාතියෙකු ද පැමිණ සිටියා. මම පිරිමි අයගේ කලිසම් සාක්කු දෙක බලා පර්ස් දෙකක් තිබී ගත්තා. ඒවායේ සීයේ නෝට්ටු වලින් මුදල් ප්‍රමාණයක් තිබුණා. පසුව කාන්තා මළ සිරුර උපස්ථායිකා විජේකාන්ති අබේවික්‍රම මහත්මිය පරීක්ෂා කළා. ඊට පසුව මම කාන්තා මළ සිරුරෙහි පපු ප්‍රදේශය තුළ සඟවා තිබු රුපියල් 5000/= නෝට්ටු බණ්ඩල 2 ක් අරගෙන වෛද්‍ය නිලධාරි තුමාට දුන්නා.උපස්ථායිකා විජේකාන්ති අබේවික්‍රම (51) මහත්මිය එහිදී මෙසේ කීවාය.“කාන්තා මළ සිරුරෙහි පපු ප්‍රදේශයේ අසාමාන්‍ය යමක් මට දැක ගන්න ලැබුණ නිසා මම විමසිල්ලෙන් පරීක්ෂා කළා. ඒ අතරෙදි හැට්ටය යට පපු ප්‍රදේශයට පහළින් මුදල් නෝට්ටු තියනව දැක්ක. මම එය කට්ටියට කීවා.ඊට පස්සේ රත්නසිරි මහතා ඒ මුදල් අරගෙන වෛද්‍ය නිලධාරිතුමාට දුන්නා. මුදල් ඒ වෙලාවෙම ගැනල බැලුව, රුපියල් දසලක්ෂ 40 දහසක මුදල් තිබුණා. මම 22 උදේ 6.30 ට සේවා අවසන් කර ගෙදර ගියා.කඹුරුපිටිය නාරන්දෙණිය විද්‍යාලයෙන් අධ්‍යාපනය ලබා ඇති කාන්ති මහත්මිය දෙදරු මවකි. ඇයගේ සේවා කාලය වසර 31 කි.නීත්‍යානුකූල රාජකාරි නිමකර මෘත දේහයන් මිය ගිය අයගේ දියණිය වන රිශ්කා මහත්මියට බාර දීමට පියවර ගනු ලැබීය. මුදල්ද දියණියට බාර දෙන ලදි. එම මුදල් වලින් රුපියල් 15000 ක මුදලක් රෝහලේ දියුණුවට පරිත්‍යාග කිරීමට ඔවුහු කාරුණික වුහ.හදිසි මරණ පරීක්ෂණය බෙන්ගමුව කොට්ඨාසයේ හදිසි මරණ පරික්ෂක සී.එස් සුරියබණ්ඩාර මහතා විසින් සිදු කළ අතර පශ්චාත් මරණ පරීක්ෂණය හීගොඩ රෝහලේ ස්ථාන භාර වෛද්‍ය නිලධාරිවරයා විසින් සිදුකරන ලදී.බළංගොඩ නගර සභා මන්ත්‍රී එම්.ටී.එම් රූමි මහතා රෝහල් කාර්ය මණ්ඩලයට සහ පොලිස් නිලධාරි මහත්වරුන්ට ස්තුතිය පළ කළේය. අනුන් සතු රුපියලක් තරම් මුදලක්වත්, අසුලාගෙන හෝ හිමිකරුට නොදෙන, මුදල් ඉපයීමට වංචාව, දූෂණය, සිදුකරන මිල මුදලට ගහමරා ගන්නා සමාජයක, රුපියල් දසලක්ෂ හතළිස් දහසක් තරම් වු විශාල මුදලකින් තඹ සතයකුදු අඩු නැතිව, මුදල් හිමිකරුවන්ද ජීවමානව නොසිටි අවස්ථාවක එම මුදල් හිමිකරුවනට නියම අන්දමින් භාර දීමට මිනිසත්කම දැක්වු ඌරුබොක්ක හීගොඩ රෝහලේ ස්ථානභාර වෛද්‍ය නිලධාරි පුර්ණ කීර්ති පෙරේරා මහතාටත්, උපස්ථායිකා විජේකාන්ති අබේවික්‍රම මහත්මියටත්, සෞඛ්‍ය කාර්ය සහායක එස්.පී රත්නසිරි මහතාටත් උපහාර පිණිස මෙම සටහන තබමු.පිංතූර සහ සටහනමාවරල සමුහ පී. මද්දුමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=af1406298</link>
    <topic>“මේ ජූලි හයවැනිදා මම යළි පාසල් යන්නෙමි”</topic>
    <author>කසුරි</author>
    <content>නොකියා සිටිය නොහැකි පම්පෝරියකින් මසිත පිරී පවතී. ආරළු බූරළු නැතුව කිව්වොත් එය ‍තනිකරම පම්පෝරියකි. එවැනි පම්පෝරියක් ‘මසිතෙහි’ සටහන් කිරීමෙන් අනෙකුන්හට අත්වන සෙත කුමක්දැයි මට ම සිතාගත ‍ෙනාහැකිය. එහෙත් මම එය මෙසේ සටහන් කරමි. එය මවිසින් කළ යුත්තක් යැයි මසිත මට කියයි. මම මසිතට කීකරු වෙමි.දෙදහස් පහේ දෙසැම්බරයේ සිළුමිණ පුවත්පතේ ප්‍රධාන කර්තෘවරයා වශයෙන් පත්වීමක් ලැබ වැඩ බාරගත් දවස්වල සුබපැතුම්වලින් මෙන්ම දෝෂාරෝපණවලින් ද අඩුවක් නොවීය. ඇතැම් පාඨකයෝ ‘ඉරිදා දිවයින’ අතහැර ‘සිළුමිණ'ට පැමිණීම ගැන කැමැත්තක් නොදැක්වූහ. ඇතැම්හු ඒ පිළිබඳව සතුටින් කතාකළහ. ලියුම් කඩදාසි, ටෙලිෆෝන් පණිවුඩ රාශියක් මැද පුංචිම පුංචි “ලියුං කඩදහියක්” මතුකළ අභිමානවත් කම්පනයකින් එකල මසිත පිරීගිය අයුරු මට තවමත් දැනෙනවා දැනෙනවා වාගේය.“දරුවා නුඹ නිතරම සිතාපන් නුඹ වාඩිවී සිටින්නේ මාර්ටින් වික්‍රමසිංහයන් වාඩිවී සිටි පුටුවේය කියා”ඒ ලියුං කඩදහියේ තිබුණේ ඒ වැකිය පමණක්මය. “ජිනදාස මුණසිංහ” යනුවෙන් යටින් අස්සන් කොට තිබිණි. ඒ අකුරු පුංචිය. අපැහැදිලිය. ඒත් අරමුණ පැහැදිලිය. එතුමා ගම්පහ බණ්ඩාරනායකයේ වැඩිම කලක් විදුහල්පතිව සිටි ගුරුදේවයාය. එතුමාගේ වසර දාහතරේ විදුහල්පති භූමිකාව පිළිබඳ වාර්තාව අදටත් නොබිඳී පවතී. මම “මුණසිංහ සර්ගේ” කාලයේ ගම්පහ බණ්ඩාරනායකයේ සිටි ශිෂ්‍යයෙක්මි.මේ පම්පෝරිය පත්තර කන්තෝරුවේ සිටින මා ගැන නම් නොවේ. බණ්ඩාරනායකයේ සිටි ආදි ශිෂ්‍යයා ගැනය.මුණසිංහ සර්ගේ ලියුං කඩදහිය කියැවූ සැණින්ම වා‍ගේ මට සිහිපත් වූයේ කුමාරසිංහ ටීචර්ය. එක අතකට බැලුවොත් මා අද සිටින තැන සිටින්නේ කුමාරසිංහ ටීච‍ර්ගේ සූක්ෂ්ම හැරවුමක් නිසාය. එතුමිය අපේ හයවැනි පන්තියේ ‘සී’ කොටසේ (මට මතක හැටියට) පන්ති භාර ගුරුතුමියයි. මැදිවියේ සිටින අම්මා කෙනකුගේ රූපකායක් මවාගැනීමට මට ඇති පහසුම ක්‍රමය කුමාරසිංහ ටීචර් මතකයට නඟා ගැනීමයි.මට ඒ කාලයේ නටන්නත් බැරිය. අඳින්නත් බැරිය. සංගීතයත් බැරිය. (දැනුත් බැරිය) ඒක හින්දා ඒවාට ලැබෙන්නේ පහළොව, විස්ස වැනි අඩු මට්ටමේ ලකුණකි. ඒත් මට සිංහලවලට හොඳ ලකුණක් ලැබුණේය. පන්තියේ දහදොළොස් වැනියාගේ මට්ටමේ වත් රැඳුණේ සිංහලවලට පින්සිදුවන්නටය. අර සෞන්දර්ය විෂයයන් තුනම උත්සාහ කළේ මා අන්තිමයාට ඇද දමන්නටය.කුමාරසිංහ ටීචර් ඇතැම් අවස්ථාවලදී මගේ රචනාව පන්තියේ ළමයින්ට ඇසෙන සේ කියැවූවාය. පළවැනි ඡේදයත් අන්තිම ඡේදයත් ඉතා පරෙස්සමට හොඳට ලියා අතරමැද ඡේද එහෙන් මෙහෙන් ලියා පිරවූ දවසක ඒ මගේ “කයිරාටික ටෙක්නික් එක” ටීචර්ට හසුවිය.පොත මේසය උඩට වීසි කළ ටීචර් මා ළඟට විත් “කොල්ලො තොට නටන්ඩත් බෑ... අඳින්ඩත් බෑ... සංගීතෙත් බෑ.. පුළුවන් ලියන්ඩ විතරයි... බොරු නොකර ඒකවත් හරියට කරපං කියා කොන්දට “දෝයි දෝයි” ගා හොඳ පාරවල් දෙකක් දුන්නාය.මට පුළුවන් එකම දේ ලියන එක විතරයි කියා මා තේරුම්ගත්තේ එදාය. (කුමාරසිංහ ටීචර් කොල්ලන්ට කෙල්ලන්ට කතාකරන්නේ ඒ විදියටය. ඒ අසීමිත ආදරේටය)ඊට බො‍හෝ කාලයකට පසු උත්තම ගුරු පූජාවක් පැවැත්වූ දවසේ මේ සිද්ධිය මම ටීචර්ට සිහිපත් කළෙමි. (එදා ටීචර්ට බණ්ඩාරනායකයේ වේදිකාව නඟින්නට මා මෙන්ම ගුටි කෑ තවත් ශිෂ්‍යයෙක් අත දුන්නේය.)“කොල්ලො උඹට ලියන්ඩ පුළුවන් කියල මං ඒ දවස්වල දැනගෙන හිටිය. මං එහෙම උන්ට කැලේ පනින්ඩ ඉඩ දුන්නෙ නෑ...” වියපත්ව.. තනිවම ඇවිද ගත නොහැකි මට්ටමේ සිටි.. ගුරු මෑණියෝ මගේ හිස අතගා පැවසූහ. මම ඈට නමස්කාර කළෙමි.කුමාරසිංහ ටීචර්... ටයිකෝට් ඇඳ සමර්සෙට් කාරයකින් විදුහලට පැමිණි කුමාරසිංහ ඉංග්‍රිසි සර් (එතුමාගේ නම ද කුමාරසිංහය) හමුවන්නට මේ ජූලි 06 වැනිදා නැවතත් මම ගම්පහ බණ්ඩාරනායක පින්බිමට පියමනින්නෙමි.කුමාරසිංහ ටීචර් ද කුමාරසිංහ සර් ද ආදි ගුරු මෑණිවරු පියවරු මට එහිදී හමුවනු ඇත. ඒ තවදුරටත් මනුෂ්‍ය ප්‍රාණීන් වශයෙන් නොවේ. දෙවිවරුන් වශයෙනි. ඒ පන්තිකාමරවල .., ඩෙස්ක් පුටු අතර.. කොරිඩෝවේ .. මේ හැමතැන ඒ දෙවිවරු වැඩ වසන්නාහ. මුණසිංහ සර් තවමත් ජීවතුන් අතර සිටිය ද එතුමාට එදිනට පැමිණීමට නොහැකි තරමට වියපත්ව දුර්වලව සිටින බව ආරංචි විය. (නුදුරේ දවසක එතුමාගේ දෙපා නමදින්නට යන්නැයි මසිත මට බලකර සිටී. නිසැකවම මම මසිතට කීකරු වන්නෙමි.)ජූලි 06 වැනිදා “බණ්ඩාරනායකයේ අපි” නමින් යහපත් සහ කෘතවේදී වැඩසටහනක් ක්‍රියාත්මක වෙයි. එය සංවිධානය කොට ඇත්තේ අපේ පුතුන් වැනි මෑත යුගයේ ආදි ශිෂ්‍ය “මල්ලිලා” පිරිසක් විසිනි.සුදු කොට කලිසමක් සහ අත්කොට සුදු කමිසයක් ඇඳ බණ්ඩාරනායක විදුහලට පැමිණ සිප්සතර හදාරා ආචාර්ය මහාචාර්යවරුන්, දොස්තරවරුන්, ඉංජිනේරුවරුන්, නීතිඥයන්, ගණකාධිකාරින්, පරිපාලන නිලධාරීන්, ව්‍යාපාරිකයින් විවිධ ක්ෂේත්‍රවල ප්‍රවීණයින් විශේෂඥයින් ... බවට පත්වූ ශිෂ්‍යයෝ සහ ශිෂ්‍යාවෝ එදිනට පැමිණ තම ක්ෂේත්‍ර ඔස්සේ මහා මෙහෙවරක් කිරීමට සූදානම්ව සිටිති. සෞඛ්‍ය සායන (දියවැඩියාව, අධි රුධිර පීඩනය ආදී බෝ නොවන රෝග පිළිබඳව, සුවනාරී සායනය, උගුර, කණ, නාසය පිළිබඳ සායනය, අක්ෂි, දන්ත සායනය, නව යොවුන් වියේ ගැටලු, පවුල් සැලසුම්.)මේ සියලු සායන මෙහෙයවනු ලබන්නේ දැනට විශේෂඥ වෛද්‍යවරුන් බවට පත්ව සිටින ආදි බණ්ඩාරනායක පුත්‍රයින් විසිනි.දේශීය වෛද්‍ය සායනය, දේශීය වෛද්‍යවරුන්ව සිටින එවැනිම ආදි ශිෂ්‍යයින් විසිනි.මේ හැරෙන්නට නීති උපදේශක සේවාව, ජාතික හැඳුනුම්පත් සේවය, විදේශ ගමන් බලපත්‍ර සේවාව, ඉඩම් ගැටලු, බදු හා ගිණුම් කටයුතු, වෘත්තීය මාර්ගෝපදේශකත්වය මේ සියලු වැඩසටහන් මෙහෙයවනු ලබන්නේ ආදි බණ්ඩාරනායක විද්‍යාර්ථීන් විසිනි.ඒ හැරෙන්නට ලේ දන්දීමේ කඳවුරක් ද පැවැත්වීමට නියමිතය.“සයානූ වසරක සිංහාවලෝකනය බණ්ඩාරනායකයේ අපි - සහෝදරත්වයේ අත්වැල” නමින් වූ තේමාව යටතේ පැවැත්වෙන මෙම මහා ප්‍රජා සත්කාරය දැක බලා ගන්නට මම ද එහි යාමට තීන්දු කර ඇත්තෙමි.එදින මට අපේ හයවැනි ශ්‍රේණියේ ‘සී’ පන්තිය තිබුණු පන්ති කාමරයට ද යා හැකිය. මට එහිදී ටික්කා, ලකියා, කළු අබයා පමණක් නොව චන්ද්‍රා, අනෝමා, මදාරා, පුෂ්පා වැනි මිතුරු මිතුරියන් මනසින් හෝ හමුවනු ඇත. (එකල ශිෂ්‍යාවෝ ද සිටියහ. අද නම් නැත)එකල පන්තියේ ඩෙස් අතර කොරිඩෝවේ දුව පැන ගිය චන්ද්‍රලා දැන් මවුවරුන් නොව ආච්චි අම්මලා ද වී සිටිනවා විය හැකිය. ලකියා එංගලන්තයේය. ටික්කා කොහි සිටිනවාදැයි නොදනිමි. කළු අබයා හදිසියේම මිය ගියේය. ඒ කාලයේ පන්තියේ පසුපසට වී ‍ඩෙස් එකට තට්ටු කරමින් සින්දු කිව්වේ අප සිවුදෙනාය. තාමත් ඒ ඩෙස් පුටු තිබෙනවාද? එදිනට එහි ගොස් අත පතගා බලන්නෙමි. තිරිමාන්න සංගීත සර් ඉස් ඉස්සෙල්ලාම බෑන්ඩ් එකක් හැදුවේ අපේ කාලයේය. ඒ ‍ස්පෝට්ස් මීට් එකේ ආචාර පෙළපාළියටය. ඒ බෑන්ඩ් එකට ටික්කා හෙවත් ටී.කේ.කරුණානායක ද ඇතුළත් විය.අද බණ්ඩාරනායකයේ තූර්ය වාදක ඛණ්ඩ ගැන මම නොපවසමි. ශ්‍රී ලංකාවේම පාසල් තූර්යවාදක කණ්ඩායම් “අපේ එකට” පරාජය වූයේ වරක් දෙවරක් නොවේ.ගම්පහ බණ්ඩාරනායකයේ විද්‍යා උසස් පෙළ පටන්ගත්තේ අපෙන්ය. ගම්පහ රත්නාවලියේ එකල විද්‍යා උසස් පෙළක් නොතිබූ හෙයින් ඔවුහු සාමාන්‍ය පෙළින් පසු අපේ විදුහලට ආහ. එහෙත් අපේ කාලයේ දොස්තරවරයකු හෝ ඉන්ජිනේරුවරයකු බිහිවූයේ නැත. එහෙත් ජූලි 06 වැනිදා සියලු සායන සහ සේවා මෙහෙයවනු ලබන්නේ බණ්ඩාරනායකයෙන් බිහිවූ විශේෂඥ වෛද්‍යවරුන්, ඉංජිනේරුවන් ආදි විද්‍යාර්ථීන් විසිනි. සුබ්‍රමනියම් සර් ... පනාමල්දෙනිය ටීචර් සිටිනවා නම් ඔවුන් එදා දැමූ පදනම ගැන ආඩම්බර වනු ඇත.ගම්පහ බණ්ඩාරනායකයේ මුල්ම ක්‍රිකට් කණ්ඩායමේ නායකයා වූයේ ටෙරන්ස් වික්‍රමසිංහය. ඔහු අද ශ්‍රී ලංකාවේ සිටින ප්‍රවීණ නීතිඥවරයෙකි. මම දෙවැනි කණ්ඩායමේ ආරම්භක පිතිකරුවා වීමි. එකල අපට තිබුණේ කටු සහිත ග්ලවුස්ය. කටු ගැලවුණු ග්ලවුස් එක පැලඳ සිටීම නිසා වරක් අතේ වැදුණු පන්දුවකට මගේ ඇඟිල්ලක අස්ථියක් බිඳී ගියේය. එහෙත් එකල සිටි ක්‍රීඩකයන්ට අඩුම තරමින් කොළඹ ක්‍රිකට් සමාජයකවත් ක්‍රීඩා කරන්නට ලැබුණේ නැත.එහෙත් අපේ බාල පරම්පරාව ගැන මම අතිශයින්ම ආඩම්බර වීමි. පසුකාලයක බණ්ඩාරනායකයට එරෙහි වූ පාසල් පිතිකරුවන්ගේ පොලු ගැලවූ නුවන් කුලසේකර වර්තමානයේ ශ්‍රී ලංකාවට එරෙහි වන අන්තර්ජාතික පිතිකරුවන් ගේ පොලු ගලවන විට “අපේ එකෙක්” යැයි මම අසල සිටින්නවුන්ට ආඩම්බරයෙන් පවසමි.එහෙත් ඔහු ක්‍රීඩා කළේ ද මා ක්‍රීඩා කළේ ද තවමත් හරි හැටි සකස් වී නැති බොරළු සහිත පිට්ටනියේ මැටින් එකකය.1996 ලෝක ක්‍රිකට් ශූරතාවය ‍දෝතින් ගෙන මවුබිමට පාතැබුවේ අර්ජුනය. එංගලන්තයේ ලෝඩ්ස් ක්‍රීඩාපිටියේ සිට ලෝකයේ සෑම ක්‍රීඩාංගණයකම අර්ජුන ක්‍රීඩා කොට ඇති බව ඇත්තය. එහෙත් එකේ දෙකේ පන්තියේ සිසුවකු ලෙසින් සූට්කේසය විකට්ටුවට තබා ටෙනිස් බෝලයෙන් ඔහු මුලින්ම ක්‍රිකට් ගැසුවේ ගම්පහ බණ්ඩාරනායකයේ මිදුලේ මැයි ගහ යටය.ඒ කාලයේ රණතුංග ටීචර්ගේ අතේ එල්ලී අර්ජුන බණ්ඩාරනායකයේ ප්‍රාථමික අංශයට පැමිණියේය. 1996 ලෝක ශූරතාව රැගෙන කටුනායක ගුවන්තොටුපළෙන් අර්ජුන සහ කණ්ඩායම මවුබිමට පා තබන මොහොත ජාතික රූපවාහිනිය ඔස්සේ මුළු රටටම පැවසූ නිවේදකයා වීමේ වාසනාව හිමිවූයේ මටය. එබැවින් අර්ජුන මෙන්ම මම ද 1996 ලෝක ශූරතාව හරහා ඉතිහාසයට එක්වීමි.කරන්නට සුවිශේෂ වැඩක් නොමැතිමුත් වසර පනහකට ආසන්න දුරාතීතයක සැරිසරන්නට මම එදින ඒ පින්බිමට පිය මනින්නෙමි.“කොල්ලො තොට පුළුවන් ලියන්ඩ විතරයි. ඒකවත් හරියට කරාපං”කුමාරසිංහ ටීචර්ගේ ඒ නියත විවරණ වාක්‍යය ගම්පහ බණ්ඩාරනායකයේ ඩැස් පුටු ගොඩනැඟිලි පන්ති කාමර අතර දෝංකාර දෙනු මට අසන්නට ලැබෙනු නිසැකය. (ඒත් ඒකවත් හරියට කළාදැයි මම නොදන්නෙමි.) එහෙත් ජූලි 06 වැනිදා මම මගේ පන්ති කාමරය දැකීමට යන්නෙමි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=af1406299</link>
    <topic>සම්මාන ආචාර්ය උපාධියෙන් පිදුම් ලබන ජ්‍යෙෂ්ඨ මාධ්‍යවේදී එඩ්වින් ආරියදාස</topic>
    <author>මහාචාර්ය මාපා තිලකරත්න,</author>
    <content>සාහිත්‍යරත්න කලාකීර්ති රෝහණ ප්‍රදීප ජ්‍යෙෂ්ඨ මාධ්‍යවේදී එඩ්වින් ආරියදාස සූරීන් කැලණිය විශ්වවිද්‍යාලීය උපාධි ප්‍රදානෝත්සවයේදී ජූලි පළමු වැනිදා පිරිනමන සම්මාන ආචාර්ය උපාධියෙන් පිදුම් ලැබීම නිමිත්තෙනි.නුවර පාරේ සිට කැලණිය විශ්වවිද්‍යාලය දක්වා දිවෙන මාර්ගය සනිටුහන් කරන්නේ අභිමානවත් ගමනකි. මෙම මාර්ගය තරණය කොට ජාතියට හා ජාත්‍යන්තරයට දායාද වූ ශ්‍රේෂ්ඨ බුද්ධිමතුන්ගේ සංඛ්‍යාව අතිවිශාලය. එවකට විද්‍යාලංකාර මණ්ඩපය නම් වූ කාල සීමාව තුළ සෆාරි ඇදුමෙන් සැරසී උක්ත මාර්ගයෙන් කැලණිය සරසවියට පියමන් කරන්නේ අභිමානවත් පුද්ගලයෙකි.ඔහු අත බෑගයක් ඇත. සාක්කුවේ කණ්ණාඩි කුට්ටම සහිත කොපුව ඇත. බොහෝ විට අළු පැහැ ගැන්වුණ හෝ ක්‍රීම් පාට සෆාරි ඇඳුමෙන් සැරසී දළුගම කන්ද නගිමින් කැලණිය සරසවියට මේ ප්‍රවේශ වන්නේ අනෙකෙකු නොව ප්‍රවීණ මාධ්‍යවේදී එඩ්වින් ආරියදාස සූරීන් ය.ඔහු කැලණිය විශ්වවිද්‍යාලයේ ජනසන්නිවේදන අධ්‍යයන අංශයේ බාහිර කථිකාචාර්යවරයෙකු ලෙස දීර්ඝ කාලයක් සේවය කළේ ය. විද්‍යාර්ථීන් අතර අතිශයින් ජනප්‍රිය වූ ‍ඔහුගේ ප්‍රධාන විෂය ධාරාව වූයේ පුවත්පත් කලාව හා මුද්‍රණ ශිල්පයයි.ඔහු ජනසන්නිවේදන විෂය ශ්‍රී ලංකාවේ උසස් අධ්‍යාපන ක්ෂේත්‍රය තුළ ස්ථාපනය කිරීමට කටයුතු කළ පු‍රෝගාමී විද්වත් මණ්ඩලයේ සාමාජිකයෙකු විය. මහාචාර්ය සුනන්ද මහේන්ද්‍ර මහාචාර්ය විමල් දිසානායක මහාචාර්ය එදිරිවීර සරච්චන්ද්‍ර ඩී.සී. රණතුංග ආදී පිරිස් එම විද්වත් කණ්ඩායමේ සෙසු සාමාජිකයෝ වූහ. ශ්‍රී ලංකාවේ ජනසන්නිවේදන විෂයට අදාළ වංශ කථාවේ මෙම අභිමානවත් සිදුවීම් සිදුවූයේ 1973 වර්ෂයේදී ය. මගේ මතකය අවදි වන්නේ 1977 වර්ෂයේ සිට ය.එවකට මා ජනසන්නිවේදන විෂය ශාස්ත්‍රවේදී විශේෂ උපාධිය යටතේ හදාරන විද්‍යාර්ථියෙක් වීමි. එක්තරා උදෑසනක නුවර පාර අභියසට මා පියමැන්නේ ඊට පෙර දින රාත්‍රියේ මවට ලියූ ලිපිය තැපැල් කණුවට දැමීම සඳහා ය. සරසවියට පියමන් කරමින් උඩට ඇදෙන එඩ්වින් ආරියදාස ශූරීන් ‘මනුෂ්‍යයා මොකද උදෙන් ම නුවර පාරට ඇවිල්ලා’ යැයි මගෙන් අසන්නේ සුපුරුදු සෙනෙහසිනි.මවට ලියූ ලිපිය ගැන පැවසූ විට ඔහු ප්‍රකාශ කෙරේ විශ්වවිද්‍යාල විද්‍යාර්ථියා දෙමවුපියන් සමඟ නිතර සම්බන්ධතා පැවැත්විය යුතු බවයි. එවකට අපට දුරකථන පහසුකම් නොතිබූ බැවින් සන්නිවේදනය කළේ ලිපි ගනුදෙනු ඔස්සේ ය. එඩ්වින් ආරියදාස සූරීන් පසුපස පියමැන්න මා ඔහු සමඟ ප්‍රවේශ වූයේ එවකට විද්‍යා පීඨ ගොඩනැඟිල්ලේ පුංචි කාමරයක තිබූ ජනසන්නිවේදන අධ්‍යයන අංශය වෙත ය. “අනෙක් මනුෂ්‍යයෝ ඔක්කොම ඉන්නවද‍” ඔහු මගෙන් අසයි.“ඔව් සර්” යැයි මා පිළිතුරු දෙන්නේ මගේ සගයින් සියලු දෙනාම දේශනයට පැමිණ සිටීම මට සහතික බැවිනි. ඊට ‍හේතු වූයේ ඔහු අතිශයින් ම ජනප්‍රිය ආචාර්යවරයෙකු වීමයි. එවකට පොල්වත්ත ශාලා (වර්තමානයේ කේ 1, 2, 3 ගොඩනැඟිලි දැන් මෙහි ඇත) නමින් හැඳින්වුණු ශාලාවන්ගෙන් එකකට ඔහුත් සමඟ අප පියමනින්නේ ඉතාමත් සතුටිනි. ඔහු සෑම දිනකම අදාළ දේශනයට අමතරව උණුසුම් ජාත්‍යන්තර ප්‍රවෘත්ති රසවත් කථා අපට ඉදිරිපත් කිරීම පුරුද්දක් විය.පෙ.ව. 8.00 ට ආරම්භ කරන දේශනය පෙ.ව. 10.00 විරාමයකට ලක් කරන්නේ තේ පානය සඳහා ආපන ශාලාව වෙත යෑමට ය. පොල්වත්ත ආපන ශාලාව හෝ ප්‍රධාන ආපන ශාලාව ඒ ඒ දිනවල දී අප තෝරා ගත්තෙමු. තේ පානය කිරිම හා දිවා ආහාරය අප සමඟ ගැනීම ඔහුගේ පුරුද්ද විය. තේ පානය කරමින් ද ඔහු අපට අලුත් යමක් උගන්වයි. එවකට ආචාර්යවරුන් ප්‍රධාන ආපන ශාලාවෙන් සිසුන් සමඟ තේ පැන් පානය කිරීම හා ආහාර ගැනීම සාමාන්‍ය සිද්ධියක් විය. එය කෙතරම් ආශ්වාදජනක ද? තේ පැන් පානයෙන් පසු යළිත් දේශන ශාලාව වෙත පැමිණෙන අප ඔහුට සවන් දෙන්නේ ඉමහත් ප්‍රබෝධයකිනි. ඔහු බොහෝ විට භාවිතා කළ භාෂාව තුළ ‘මනුෂ්‍යයා හිතාලා මතාලා, ඇහැක් තරම්, ඇහැක් විදියට යන යෙදුම් අනිවාර්යයෙන් ම දක්නට ලැබිණ.පුවත්පත් කලාව ඔහු උගන්වන්නේ අපට එය ප්‍රායෝගිකව අත්විඳිය හැකි ආකාරයෙනි. කතුවැකි පිළිබඳව තීරු ලිපි පිළිබඳව ප්‍රධාන ශීර්ෂපාඨ පිළිබඳව විශේෂාංග පිළිබඳව උගන්වන්නේ ඒ පිළිබඳව සතතාභ්‍යාසය හා අපූර්ව වූ කුසලතාව මුසු කරගෙන ය.ඒ සඳහා ඔහු ජාතික හා ජාත්‍යන්තර නිදසුන් විශාල වශයෙන් ඉදිරිපත් කරයි. ඔහු උගන්වන ආකාරයට ප්‍රායෝගිකව තීරු ලිපි කතු වැකි විශේෂාංග ආදිය ලිවීමට අප පෙළඹෙන්නේ නිතැතිනි. ජාත්‍යන්තර ප්‍රවෘත්ති පිළිබඳ ඥානය ජාත්‍යන්තර ප්‍රවෘත්ති ඒජන්සි පිළිබඳ ඥානය ඔහුට තරම් එවකට ශ්‍රී ලංකාවේ අන් කිසිවෙකුටත් තිබුණේ නැත.ඊයේ රාත්‍රියේ සිදුවූ සිදුවීම් පිළිබඳ ඔහු අද උදෑසන දැනුම්වත් වන්නේ පුදුම සහගත ලෙස ය. එනිසා ම ලංකාවේ සියලු ජනමාධ්‍ය ජාත්‍යන්තර තොරතුරු ග්‍රාහකගත කිරීම සඳහා විවිධ වැඩසටහන් වලට ඔහුට ආරාධනා කරනු ලබයි. සමහරුන් ඔහුව හැඳින්වූයේ ඥාන භාණ්ඩාගාරයක් ලෙස ය. සමහරුන් ඔහුව ජංගම පුස්තකාලයක් ලෙස හඳුන්වා ඇත.1922 දෙසැම්බර් මස 03 වැනි දින ගාල්ල උණවටුනේදී උපත ලද ඔහු 1948 දී ලංකා විශ්වවිද්‍යාලයෙන් සිය ප්‍රථම උපාධිය ලබාගෙන ඇත. 1949 දී ලේක්හවුස් ආයතනයේ සේවයට බැදුණ ඔහු ශ්‍රී ලංකාවේ පුවත්පත් ක්ෂේත්‍රයට විශාල සේවයක් සිදුකොට ඇත. වර්තමානයේ ද ඔහු ශ්‍රී ලංකාවේ ජනමාධ්‍ය ක්ෂේත්‍රය හා පුළුල් ලෙස සම්බන්ධ වී ඇත. විශේෂයෙන් ම ශ්‍රී ලංකාවට රූපවාහිනී මාධ්‍ය සම්ප්‍රාප්ත වීමත් සමඟ ඔහු ජනප්‍රිය ජාත්‍යන්තර තොරතුරු විචාරකයෙක් විය.ලේක්හවුස් ආයතනයේ සේවය කළ කාල සීමාව වඩාත් විශේෂ වන්නේ එවකට ජනසන්නිවේදනය පිළිබඳ ශාස්ත්‍රවේදී විශේෂ උපාධිය හදාරන විද්‍යාර්ථීන්ගේ ප්‍රායෝගික පාඨමාලා ඔහු මෙහෙය වූ බැවිනි. එවකට එම ප්‍රායෝගික පාඨමාලාවන්හි කණ්ඩායම් නායකයෙකු ලෙස මා කටයුතු කළ ආකාරය එඩ්වින් ආරියදාස සූරීන් හා බැඳී මාගේ මතකය යළි අවදි කරයි.මේ වනවිට සිය ජීවන ගමන් මගෙහි 92 වන සැතපුම් කණුව පසු කරන සාහිත්‍යරත්න කලාකීර්ති රෝහණ ප්‍රදීප ජ්‍යෙෂ්ඨ මාධ්‍යවේදී එඩ්වින් ආරියදාස සූරීන් අපට අතිශයින් සුවිශේෂ පුද්ගලයෙකු වන්නේ ඔහුගේ සේවය ඇඟයීම් වස් කැලණිය විශ්වවිද්‍යාලය මඟින් සම්මාන ආචාර්ය උපාධියකින් ඔහු බුහුමනට ලක්කිරීමට තීරණය කළ නිසයි. ඒ අනුව 2014 ජූලි මස 01 වැනි දින කොළඹ බණ්ඩා‍රනායක අනුස්මරණ ජාත්‍යන්තර සම්මන්ත්‍රණ ශාලාවේදී පැවැත්වෙන කැලණිය විශ්වවිද්‍යාලයේ 70 වෙනි උපාධි ප්‍රදානෝත්සවයේදී සම්මාන ආචාර්ය උපාධියකින් පිදුම් ලබන ඔහුට අප දිගාසිරි ප්‍රාර්ථනා කරමු.මහාචාර්ය මාපා තිලකරත්න,ජනසන්නිවේදන අධ්‍යයන අංශය,කැලණිය විශ්වවිද්‍යාලය, - කැලණිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=af14062910</link>
    <topic>ඕමානය - ශ්‍රී ලංකාව අතර විදේශ රැකියාවලට අදාළ අවබෝධතා ගිවිසුමක්</topic>
    <author/>
    <content> විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා සහ ඕමාන් රජයේ මිනිස්බල ඇමැති ෂෙයික් අබ්දුල්ලා අල් බකාරි මහත්වරු අතර සාකච්ඡා පැවැත්වුණු මොහොත. දෙරටේ නිලධාරීහූද මෙහි සිටිති.මිනිස් ජාවාරම වළක්වාලමින් සේවකයන් උදෙසා උපදේශන ලබාදීම, සංවර්ධනයට අදාළ තොරතුරු විශේෂඥ දැනුම ලබාදීම ඇතුළුව ක්ෂේත්‍ර ගණනාවකට විහිදී යන අවබෝධතා ගිවිසුමකට ශ්‍රී ලංකාව හා ඕමානය එළබුණේය.මේ පිළිබඳ අවබෝධතා ගිවිසුමට අස්සන් තැබීම ඕමානයේ මස්කට් නුවර පිහිටි මිනිස්බල අමාත්‍යාංශයේදී විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා සහ ඕමාන් රජය වෙනුවෙන් එරට මිනිස්බල ඇමැති ෂෙයික් අබ්දුල්ලා අල් බකාරි මහත්වරු අතින් සිදු කැරිණි.ශ්‍රී ලංකාව හා ඕමානය අතර ශ්‍රමය පුහුණුවට අදාළ ක්ෂේත්‍රයන්හි සහයෝගීතාව ප්‍රවර්ධනය හා සංවර්ධනය කිරීම යන කරුණු කෙරෙහි ද මෙම අවබෝධතා ගිවිසුමේ වැඩි ප්‍රමුඛතාවක් හිමි විය.ඕමාන් රටේ දී දෙස් විදෙස් ශ්‍රමිකයන්ට සැලකීමේදී කිසිඳු ආකාරයක වෙනසක් නොකැරෙන බව ද තම ර‍ටේ ශ්‍රමිකයන්ට මෙන්ම විදේශ ශ්‍රමිකයන්ට ද පොදුවේ එකම පහසුකම් හා සැලකිලි දක්වන බව ද ඕමාන් මිනිස්බල ඇමැති අබ්දුල්ලා බකාරි මහතා මෙහිදී පැවැති ද්වි පාර්ශ්වීය සාකච්ඡාවේදී සඳහන් කෙළේය.විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා මහතා මෙහිදී ප්‍රකාශ කර සිටියේ ශ්‍රී ලාංකික සේවකයන්ට ඕමාන් කම්කරු නීතිරීති පිළිබඳව පුහුණු පාඨමාලා මඟින් දැනුම්වත් කිරීම් ලබා දෙන බවය.මේ වසරේ ජනවාරි මාසයේ සිට මැයි මාසය දක්වා ඕමාන් රාජ්‍යයේ රැකියා සඳහා ශ්‍රී ලාංකිකයන් 2256 දෙනකු එරට සේවයේ නිරතව සිටින බව ද 2013 දී ඕමානයට රැකියා සඳහා ගිය ශ්‍රී ලාංකිකයන්ගේ සංඛ්‍යාව 2191 ක් පමණක් බවත් ඇමැතිවරයා පෙන්වා දුන්නේය.දෙරට අතර අස්සන් තබන ලද අවබෝධතා ගිවිසුම අනුව ශ්‍රමය හා පුහුණුව ආශ්‍රිත පද්ධති වැඩ සටහන් අධ්‍යයන සහ තොරතුරු හුවමාරුව රැකියා නියුක්ති වර්ධනය කිරීම ද සිදු කෙරේ. එසේම ශ්‍රම වෙළෙඳ පොළෙහි තරුණ තරුණියන්ට වැඩි අවස්ථා සලසා දීම ස්වයං රැකියා සඳහා දිරිමත් කිරීම අදාළ වැඩ සටහන් හුවමාරු කර ගැනීම ආදි කරුණු ඇතුළත්ය.සේවකයන් උදෙසා උපදේශන විශේෂඥතා දැනුම ලබාදීමටත් පුහුණුලාභීන් පිළිබඳ පසු විපරම් කිරීම සිදු කිරීමත් රැකියා සොයා දීමට සහාය දැක්වීමත් මේ අවබෝධතා ගිවිසුමේ ප්‍රතිඵල ලෙස ක්‍රියාත්මක වේ.* ගුංගමුව - බණ්ඩාරගමජී. එස්. ශ්‍යාමලීඔබට ලැබිය යුතු හිඟ වැටුප් ප්‍රශ්නය පිළිබඳව විදේශ සේවා නියුක්ති කාර්යාංශයේ පැමිණිලි අංශයට ලිඛිතව පැමිණිල්ලක් ඉදිරිපත් කරන්න. ගමන් බලපත්‍රයේ පිටපතක් ද අවසන් වරට සේවය කළ ස්ථානයේ ලිපිනය හා දුරකථන අංකය ද එම පැමිණිල්ලේ සඳහන් කරන්න.* කඩවත ජය මාවතේ පියාගේ ප්‍රශ්නයඔබේ ප්‍රශ්නයට අභියාචනයක් විදේශ සේවා නියුක්ති කාර්යාංශයේ සුබසාධන අංශයේ කළමනාකරුට ඉදිරිපත් කරන්න. ඔබේ ගමන් බලපත්‍රයේ ඡායා පිටපතක් ද දියණියගේ උසස් පෙළ ප්‍රතිඵලවල ඡායා පිටපතක් ද අභියාචනයට අමුණන්න.* කළුතර දකුණ කොහොලානඑච්. කමලාවතී ෆොන්සේකාඔබේ දියණියගේ ප්‍රශ්නය හා ඇගේ නිවාස අවශ්‍යතාව විදේශ සේවා නියුක්ති කාර්යාංශයේ ‘රටවිරු පියස’ යටතේ මතුගම විදේශ සේවා නියුක්ති කාර්යාංශයේ ප්‍රාදේශීය කාර්යාලය වෙත ගොස් ලිඛිතව ඉදිරිපත් කරන්න. රටවිරු නිවෙසක් ඉදිකිරීමට ණය මුදලක් සපයා දෙන විස්තර හා අනිකුත් උපදෙස් එතැනින් ලබාගත හැකිය. නිවාස පෝරමය එතැනදී පුරවා දෙන්න.මතුගම කාර්යාලයේ ලිපිනය මෙසේ ය.බණ්ඩාරනායක මාවත, මතුගම වත්ත, මතුගමදුරකතනය - 0342247188* ගම්පොළ උඩගම අටබාගේඑස්. පී. විජේසූරිය මැණිකේඔබ විදේශ සේවා නියුක්ති කාර්යාංශයේ පැමිණිලි අංශයට ගොස් පැමිණිල්ලක් ඉදිරිපත් කරන්න. ඔබේ ස්වාමි පුරුෂයාගේ දැනට වැඩ කරන ස්ථානයේ ලිපිනය ද ගමන් බලපත්‍රයේ ඡායා පිටපතක් ද අදාළ ලිපි ඇත්නම් ඒවා ද රැගෙන යන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=af14062911</link>
    <topic>කොරියාවේ රැකියාවකට යනවා නම්...</topic>
    <author>සකස් කෙළේ - සුනිල් දයා අල්විස්</author>
    <content>* බොහෝ තරුණ තරුණියන් සතුව ඇති ප්‍රධාන බලාපොරොත්තුවක් වන්නේ කොරියානු රැකියාවක් ලබාගැනීමයි. එසේ නම් කොරියානු රැකියාවක් ලබාගන්නේ කෙසේද?වයස අවු. 18 - 39 අතර තම මවු භාෂාවෙන් ලිවීමේ හා කියවීමේ හැකියාව ඇති අපරාධ වරදකට වරදකරු නොවූ ඕනෑම ශ්‍රී ලාංකිකයෙක්ට වාර්ෂිකව පවත්වන කොරියානු භාෂා ප්‍රවීණතා විභාගයට පෙනී සිටීමට හැකියාව තිබේ.ශ්‍රී ලංකා විදේශ සේවා නියුක්ති කාර්යාංශයත් දකුණු කොරියාවේ මානව සම්පත් සංවර්ධන ආයතනයත් අතර ඇති අවබෝධතා ගිවිසුමට අනුව සෑම අවුරුද්දකම අගෝස්තු - ඔක්තෝබර් දක්වා කාලය තුළ අයදුම්පත් කැඳවා විභාගය සඳහා අවශ්‍ය කටයුතු සූදානම් කරනු ලැබේ. ශ්‍රී ලංකා විභාග දෙපාර්තමේන්තුවේ සහ දකුණු කොරියාවේ මානව සම්පත් සංවර්ධන ආයතනයේ අධීක්ෂණය යටතේ විභාගය පැවැත්වේ.කොරියානු රැකියාවකට අයදුම් කිරීම සඳහා පළමු සුදුසුකම ලබාගත හැක්කේ මෙම විභාගය සමත් වීමෙන් පමණි. මෙම විභාගය දැඩි ආරක්ෂාව යටතේ පවත්වන විභාගයකි. කොරියාවට අවශ්‍ය ශ්‍රමිකයින් ප්‍රමාණය අනුව රටකින් ගත හැකි ශ්‍රමිකයින් ප්‍රමාණය තීරණය කර විභාගයේ කඩඉම් ලකුණු ප්‍රමාණය කොරියාව විසින් තීරණය කරනු ලබයි.2013 වර්ෂයේ සිට දකුණු කොරියාවට නිෂ්පාදන කර්මාන්තවලට, ධීවර කර්මාන්තයට හා ඉදිකිරීම් කර්මාන්තයට ශ්‍රමිකයින් බඳවා ගනී. 2011 වර්ෂයේ ශ්‍රි ලංකාවට සම්මානයක් දකුණු කොරියාවෙන් පිරිනමනු ලැබුවේ අපි දකුණු කොරියාවට ශ්‍රමිකයින් යවන හොඳම රට ලෙස හඳුනාගත් බැවිනි. අදටත් එය අඛණ්ඩව පවත්වාගෙන යන්නේ ශ්‍රී ලංකාවයි.විභාගය සමත් අය සඳහා අංගසම්පූර්ණ වෛද්‍ය පරීක්ෂණයක් පැවැත්වීම අනිවාර්ය වේ. රජයේ පිළිගත් රෝහලක වෛද්‍ය පරීක්ෂණාගාරයකින් එය සිදුකරනු ලැබේ. ඒ සඳහා පහසුකම් කාර්යාංශය විසින් සපයනු ලැබේ. වෛද්‍ය පරීක්ෂණය සමත් අය කොරියානු වෙබ් අඩවියට ඇතුල් කිරීමෙන් පසුව කොරියානු සේවා යෝජකයින් එම ශ්‍රමිකයන් සිය සේවා ස්ථානවලට තෝරා ගැනීම කරනු ලබන අතර ඔවුන්ට සේවා ගිවිසුම් ලබාදෙයි. එම ගිවිසුම් විදේශ සේවා නියුක්ති කාර්යාංශයට ලැබුණු වහාම අදාළ අපේක්ෂකයාට ඒ බව දැනුම් දී දින 5ක් ඇතුළත ගිවිසුම අස්සන් කර පුහුණුව ආරම්භ කරනු ලැබේ. පුහුණුවෙන් පසු ඒ අයට ගුවන් ටිකට්පත් ලබාදී දකුණු කොරියාවට කණ්ඩායම් ලෙස පිටත් කරනු ලැබේ.විභාග ප්‍රවේශ පත්‍ර ලබාගැනීම සඳහා වලංගු විදේශ ගමන් බලපත්‍රය අත්‍යවශ්‍ය වන අතර විභාගයට එන විට එය අනිවාර්යයෙන්ම රැගෙන ආ යුතුය. විභාග ප්‍රවේශ පත්‍රය ලබාගැනීම සඳහා අපේක්ෂකයාම පැමිණිය යුතුය. විභාග ප්‍රවේශපත්‍ර ගාස්තු දකුණු ‍ෙකාරියාව විසින් තීරණය කරනු ලැබේ. එය රු.3000/- නොඅඩු මුදලකි.ගිවිසුම් ලබා දකුණු කොරියාවට යාමට ගුවන් තොටුපළට එන ශ්‍රමිකයන් ඒ සඳහා කරනු ලබන උපරිම වියදම රු.150,000/-ට අඩුවේ. මේ සඳහා කාර්යාංශය විසින් ප්‍රකාශ කරන නිල ගාස්තුවලට අමතරව කිසිදු ගාස්තුවක් ගෙවිය යුතු නැත. කිසිදු බලපෑමක් මේ සම්බන්ධයෙන් කිසිවෙකුටත් කළ නොහැකිය. තවද වියදම පියවා ගැනීම සඳහා කාර්යාංශය විසින් ණය මුදලක් ද ලබා දීම සිදුකරනු ලැබේ.EPS නමින් හඳුන්වන රැකියා බලපත්‍ර ක්‍රමය මෙම බඳවා ගැනීමේ ක්‍රමය ඉතාම විනිවිදභාවයකින් යුත් ක්‍රමයකි. විභාගය සමත් වෛද්‍ය පරීක්ෂණය සමත් සෑම අයෙක්ටම EPS ක්‍රමය තුළ තමාගේම ගිණුමක් ආරම්භ කළ හැකිය. ඒ සඳහා ගමන් බලපත් අංකය හා විභාග අංකය අවශ්‍ය වේ. වසකස් කෙළේ - සුනිල් දයා අල්විස්රට රැකියාවේ යෙදෙන ඔබේ බිරියගේ ස්වාමියාගේ නැතිනම් දියණියගේ පුතාගේ කිසියම් සේවා ගැටලු හා ප්‍රශ්න මතුවී තිබේ නම් අදාළ අංශ වෙත යොමු කර සහන සලසාදීමට ප්‍රශ්නය කෙටියෙන් සඳහන් කොට අප වෙත ලියා දන්වන්න.සම්බන්ධීකරණය මංගල රන්දෙනියනියෝජ්‍ය සාමාන්‍යාධිකාරී (විදේශ සබඳතා හා ප්‍රචාරක)සහ මදුෂාන් කුලරත්න (ප්‍රවෘත්ති නිලධාරී)ශ්‍රී ලංකා විදේශ සේවා නියුක්ති කාර්යාංශයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=af14062912</link>
    <topic>බුම්මාඨක දෙවියන් වැරැදි නිවැරැදි කරයි</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිබුම්මාඨක දෙවියන්ගේ ආලෝකය අඩුය. භෞතික සැප සම්පත් අවමය. කන්දක්, වෘක්ෂයක්, ගෘහයක්, විහාරස්ථානයක් ගිරි ලෙනක් ආදි තැන් විමානය බවට පත් කර ගන්නේය. සුවිශේෂත්වය නම් ඔවුන්ගේ වාසස්ථානය තමන්ට ලැබුණු දෙයක් නොව අනුන්ට අයිති තැනක් වීමය. තමන්ගේම විමානයක් පහළ වෙන තරමට බුම්මාඨක දෙවියන් පින් කර නැත.මනුෂ්‍ය ලෝකයම උදාහරණයට ගන්න. ජීවත්වන්නට තමන්ගේම යැයි වාසස්ථානයක් නැති කෙනෙක් කුලී නිවස්නයක ජීවත්වන සැටි ඔබ දැක ඇත. මේ දෙවියන් ද එවැනිය. කර්කශ බව ඝර්ෂණ බව වැඩිය. දිව්‍යාංගනාවන් පිරිවරා කණ්ඩායම් ලෙස නොපවතින අතර හුදකලාය. හරියට ආර්ථික ශක්තිය නොමැති කෙනෙක් විවාහයක් කර නොගන්නාක් මෙනි. එහෙත් බුම්මාඨක දෙවියන්ට ද සතර වරම් දෙවියන් වෙතින් පැවරුණු යම් කාර්යයක් වේ. ඒ යම් නිශ්චිත ස්ථානයක් රැක බලා ගැනීමය. එය වෘක්ෂයක්, වත්තක්, විහාරස්ථානයක් ආදී තැනක් විය හැකිය.ඇතැම් විට මහරහතන් වහන්සේ ගේ ධාතුන් වහන්සේ වැඩ සිටින සොහොන් ගැබක් වීමට පුළුවන. සිය පහළ වීමත් සමඟ මෙසේ බුම්මාඨක දෙවියන් කාට හෝ අවනත විය යුතුය. ඔවුන්ට ස්වාධීන පැවැත්මක් නැත. ධජග්ග සූත්‍රයේ මෙය පැහැදිලිව විස්තර කැරේ. ඒ ඒ දෙවියන් තමන්ට බියක්, ඇතිවූ විට ඒ ඒ දේව නායකයා ගේ ධජය ලෙස බලා බිය නැති කර ගනී. එනම් සතර වරම් දෙවියන්ට බියක් පැමිණි කල මහා බ්‍රහ්ම ගේ ධජය ද, මහා බ්‍රහ්මට බියක් ආ කල අරහත් ධජය ද දෙස බලා බිය පහකර ගනී. එනම් බුද්ධ දේශනය, රහතන් වහන්සේ හෝ චීවරය දෙස බලා සහනයට පත් වේ. ඒ ඒ දෙවිවරු එකිනෙකාට අවනත බව ඉන් පැහැදිලිය.බුම්මාඨක දෙවියන්, මහේශාක්‍ය දෙවියන් මෙන් පිවිතුරු බවට මුල් තැනක් දෙනවා ද? එසේ නම් ඔවුන් බලාපොරොත්තු වන පවිත්‍ර බව සිය විමානය කර ගත් නිවසක, දෙවොල් බිමක, පාළු ළිඳක, ගරා වැටුණු නිවසක තිබේ ද? ඔබට එවැනි ගැටලුවක් ඇති වීමට පුළුවන. බුම්මාඨක දෙවියන් ගේ විශේෂත්වය නම් පවිත්‍රත්වයක්, මනෝරම්‍ය බවක් ප්‍රාර්ථනා කළ නොහැකි වීමය. දෙවියන් වී පහළ වුවද ඔවුන්ගේ අසිරිය අඩුය.ගංවතුරකදී, නාය යාමක දී අවතැන් වන පිරිස් ප්‍රජා ශාලාවකට, විහාරස්ථානයක ධර්ම ශාලාවකට එක්රොක් වී සිටින අවස්ථාවක් සිහිපත් කරන්න. එතැනදී ද යම් කොටසක් වෙන් කරගන්නා ඔවුන් මේ සීමාව මගේය, මෙතැන මගේ පවුලේ අයට ය ආදී ලෙස කොටු කරගන්නවා ඔබ දැක ඇත. අදාළ බිමට කිසිවෙක් එනවාට ඔවුන් අකැමැතිය. බුම්මාඨක දෙවියන් ද එවැනිය. තමන්ගේ විමානයට තවත් කෙනෙක් අයිතිවාසිකම් කියනවාට ඔවුන් අකැමැතිය. ඒ ආක්‍රමණයට ඇති අකැමැත්ත නිසාම ඔවුන්ට විවිධ වෙස් ගත හැකිය. බුදුරජාණන් වහන්සේ කරණීය මෙත්ත සූත්‍රය දේශනා කිරීමේ එක් අරමුණක් වූයේ ද විවිධ වෙස් ගෙන, භයංකර ශබ්ද නඟමින්, ගස් යට භාවනාවන්හි නිරත සිල්වත් භික්ෂුන් වහන්සේ බිය ගැන්වූ බුම්මාඨක දෙවියන්ට මෛත්‍රී කිරීම සඳහාය. කමටහනක් ලෙසත්, මෛත්‍රී භාවනාවක් ලෙසත්, ආශිර්වාදාත්මක පිරිතක් ලෙසත් දේශනා කළ එකම පිරිත කරණීය මෙත්ත සූත්‍රය පමණි. එය තුන් සූත්‍රයට අදාළ කර ඇත්තේ ද එහෙයිනි.ගරා වැටුණු නිවසක්, පැරැණි විහාරස්ථානයක ගොඩනැඟිල්ලක්, බීමට ජලය ගත් ළිඳක් ආදී ඕනෑම තැනක් කඩා ඉවත් කිරීමේදී, වෘක්ෂයක් කපා බිම හෙළීමේදී අප බොහෝ ආරක්ෂා විය යුතු වන්නේ මේවාට අරක් ගත් දෙවියන් සිටිය හැකි බැවිනි. ඒ දෙවියන් කෝප වීමෙන් අනතුරක්, නපුරක් විය හැකි බැවිනි.කලකට ඉහත මාතර බඹරැන්ද කුරුඹුරේ විහාරස්ථානයෙහි නායක හිමිව වැඩ සිටි වල්පිට රතනපාල නායක හිමි දෙවියන් ගෙන් වැඩ ගත් ප්‍රකට යතිවරයෙකි. එකල මේ විහාරස්ථානයෙහි මහා නා ගසක් තිබුණි. විහාර මන්දිරයට හිරිහැර වන සේ පැතිරුණු මේ වෘක්ෂය කපා ඉවත් කිරීමේ කාර්යය දක්ෂ ගස් කපන්නකුට පැවරුණි. කිසිඳු අවහිරයකින් තොරව ගස කපා බිම හෙළූ හේ නිවසට ගියේය. එහෙත් සුළු වේලාවක් ඉක්ම යත්ම මේ මිනිසා ඔසවා ගත් මිනිසුන් පිරිසක් පන්සලට ආවේ හඬා වැළපෙමිනි. ඔහු අතපය බිම තබන්නට බැරි තරම් දුර්වලව සිටියේ කොර පුද්ගලයකු සිහිපත් කරවමිනි. ඒ හා සමඟම දේවාල මන්දිරයට ගිය රතනපාල හිමියන් එහි දොර වසා කී දේ ශ්‍රවණය කළ අය අදත් වෙති.“නුඹලා මේ කළ දේ කුමක් ද? ඔබ යටතේ ඉන්නා බුම්මාඨක දෙවියන් මේ සා බලසම්පන්න විය හැකි වන්නේ කෙසේ ද? මේ මනුෂ්‍යයා කළේ මා පැවරූ කාර්ය කිරීමයි. එය පන්සල් බිමේ පිරිසිදු බව වෙනුවෙන් කළ දෙයක්. මේ අවට ඕනෑ තරම් වෘක්ෂ තිබෙනවා. ඒ දෙවියන්ට ඒ ඕනෑම තැනක් විමානයක් කර ගන්නට පුළුවන්. කරුණාකර මම මේ දේවාලෙන් එළියට යන විට අර මනුෂ්‍යයා සනීප කළ යුතුයි” විෂ්ණු දෙවියන් ඉදිරියේ එසේ කී රතනපාල හිමියන් දෙවාලයේ දොර හැර එළියට එන විට කොර වූ මිනිසා අපූරුවට දෙපයින් නැඟී සිටියේය. ඔහු ආපසු නිවස බලා ගියේ වී මිටියක් ද හිස තබාගෙන බව සිද්ධිය ඇසින් දුටුවෝ පවසති.උන් වහන්සේ අපවත් වී වදාළේ ඉතා මෑතකය. මේ වැනි සිදුවීම් අපට වැදගත් වන්නේ ඇයි? පැරැණි නිවහනක් හෝ වේවා, විහාරස්ථානයක්, මහා වෘක්ෂයක් හෝ වේවා ඉවත් කරන්නට පෙර පිරිත් දේශනා කොට දෙවියන්ට පින් දී ඔවුන් ඉන්නා තැනින් ආඪ්‍ය තත්ත්වයට පත් කළ යුතුය. එවිට අරක් ගත් දෙවියාට මෙතැන ඉන්නට අවශ්‍ය නොවේ. පින්කමේ කොටස් කරුවෙක් වී පින් ලද සැණින් ඊට වඩා බලසම්පන්න තැනක් ලැබේ. එසේ නොකළේ නම් අදාළ පුද්ගලයා නියත වශයෙන්ම දේව කෝපයට නතු වනවාමය.කලෙක අම්බලන්තොට රිදියගම ජලාශය විදේශිකයන් පිරිසක් පැමිණ ප්‍රතිසංස්කරණය කරන්නට යෙදුණි. වැව් බැම්ම සැකසීම සඳහා ඩෝසර් යන්ත්‍ර යොදාගත් අතර එක් තැනෙක දී එම යන්ත්‍ර සියල්ල ක්‍රියා විරහිත වුණි. කිසි ලෙසකින්වත් ක්‍රියාත්මක කළ නොහැකි වුණි.සොයා බැලීමේදී හෙළිදරව් වුණේ එහි පැරැණි චෛත්‍යයක් තිබී ඇති බවය. ඉන්පසු එම ස්ථානය මඟ හැර බැම්ම ඉදි කෙරුණි. එහි කුඩා පන්සලක් ඉදිවූ අතර භික්ෂුන් වහන්සේ නමක් ද වැඩ විසූහ. මේ අතර එක් රාත්‍රියක චෛත්‍යය හාරා නිධන් සෙවීමට සොරුන් පිරිසක් පැමිණ ඒ හිමිනම පුටුවකට තබා බැඳ දැමූහ. නිධන් හැරීමට සැරසෙත්ම මහ හඬින් පුපුරා ගිය හෙණ හඬට බිය වූ සොරු පලා ගියහ. වැසි ලකුණක් හෝ නොතිබි ඒ රාත්‍රියේ මේ කවර අරුමයක් දැයි බැලීමට ගම්වැසියන් එක්රොක් වූහ. පන්සල් බිමේ බැඳ දමා සිටි හිමිනමත්, සොරු විසින් අතැර දමා ගොස් තිබූ ආයුධත් ඔවුන් දුටුවේ එවිටය. මේ අනුව යම් තැනකට අධිගෘහිත දෙවියන් එය ආරක්ෂා කර ගැනීමට උපරීම දායකත්වය ලබා දෙන බව පැහැදිලිය.මේ ද මාතර බඹරැන්ද කුරුඹුරේ විහාරස්ථානය හා සබැඳි කතාවකි.සම්බුදු රජාණන් වහන්සේ ගේ පරිනිර්වාණයෙන් පසු බුදු සිරුර තැන්පත් කර තිබූ දෙනෙත් නෙළන ලද රන් පිළිම වහන්සේ සිව් නමක් මලියදේව මහ රහතන් වහන්සේ විසින් ලක්දිවට වැඩමවා තිබේ. එම පිළිම වහන්සේ මහනුවර කීර්ති ශ්‍රී රාජසිංහ රජුට හමුවී දක්ෂ භික්ෂුන් වහන්සේට බෙදා දී තිබේ. එවකට මෙම විහාරස්ථානාධිපතිව හා ශ්‍රී පාදය බාරව සිටි දෙමටපිටියේ සංඝරක්ඛිත හිමියෝ රජු ඉදිරියේ තුන් පිටකයම කට පාඩමින් සජ්ජායනය කළ නිසා, ඊට සතුටුව එක් පිළිම වහන්සේ නමක් උන්වහන්සේට බාර දුන්හ. අද ද ඒ දඹරන් බුද්ධ ප්‍රතිමා වහන්සේ දැඩි ආරක්ෂිතව මෙම විහාරස්ථානයෙහි වැඩ සිටිති. සිව්බුද්ධ ප්‍රතිමා වහන්සේ අතරින් අදටත් සුරක්ෂිතව ඇත්තේ එය පමණි. ඊට පුදුම සහගත දේව බැල්මක් හිමිය. කපුගම ඉන්ද්‍රජෝති හිමි මෙම විහාරස්ථානයෙහි වැඩ සිටින කලෙක දිනක් මහා රාත්‍රියේ වැඩිහිටි පුද්ගලයෙක් පැමිණ,“ස්ථවිර ඔබ කුමක් කරනවා ද?” යි නින්දේ සිටි උන්වහන්සේ ඇ‍ඳෙන් බිමට ඇද දමා තිබේ. නැඟිට බලත්ම විහාරස්ථානය පුරා කළු දෙබරුය. පන්සල් බිමේ කාකි ඇඳුම් ඇඳගත් පොලිස් නිලධාරීන්ය. ඒ අතර සොරුන් පැන යන හඬය. හිමියෝ වහ වහා ඝණ්ඨාරය හඬවා ගැමියන් රැස් කළහ. විපතක සේයාව දැනී පන්සලට රැස්වූ ගැමියන්ට කළු දෙබරු, හෝ පොලිස් නිලධාරීන් දැකගත හැකි නොවුණි. බුද්ධ ප්‍රතිමා වහන්සේ සොරා ගන්නට ආ ලකුණු පමණක් දැකගත හැකි වුණි. මේවා සිදු කළේ කවුද?මා කුඩා කල කුරුඹුරේගම විහාරස්ථානයෙහි පොත්තේවෙල තිස්ස නමින් හිමි නමක් වැඩ සිටියහ.‍ පන්සල්වත්ත බලා කියා ගැනීම ප්‍රධාන කාර්යය කරගත් උන්වහන්සේ දිනක් මහ රාත්‍රියේ නැඟී සිටියේ පන්සල් වත්තේ සැරිසරන ගව රංචුවක ගේ හඬ ඇසීමෙනි.කුරුඹුරේගම විහාරස්ථානයට අයත් වත්ත කෙළවරෙහි ගල්පොත්ත නමින් දිය ඇල්ලක් තිබේ. එහි ඇත්තේ දන්දෙණිය වැවෙන් එන දිය දහරාවකි.මහ රාත්‍රියේ ගව රංචුව එළවාගෙන යන තිස්ස හිමියන් මේ ගල්පොත්ත දෙසට ඇවිද යන්නට විය. මේ මොහොතේ නින්දෙන් පිබිදුණු තුංකම පඤ්ඤාලෝක හිමියෝ තිස්ස හිමි නොදැක විපරම් කිරීමේ දී උන්වහන්සේ ‘හොයි! හොයි’ හඬනඟමින් ගලපොත්ත දෙසට ඇවිද යන සැටි දුටු වහා මේ නම් මායාවක් නිසා සිදුවන්නක් බව සිතූ පඤ්ඤාලෝක හිමියෝ වහා දිව ගොස් උන්වහන්සේ නතර කළහ. ශරීරයට අත තැබූව ද ගමන නතර නොවුණි. උන්වහන්සේ පියවි සිහිය ලැබුවේ සිරුර නැහැවෙන සේ ජලය වත්කළ පසුව ය. මේ වැනි දේ සිදුවන්නේ කෙසේද? මේ පිටුපස ඇත්තේ ප්‍රේත භූත දෝෂ විය හැකි ය.ලබන සතියටදෙවියන් විසින් ඔබ තරග විභාගවලින් සමත් කරනු ලබන්නේ කෙසේ ද?රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=as1406291</link>
    <topic>හිරු බැස යන තුරා මුහුදු වෙරළේ තනි රකින නාලන්දා දරුවෝ</topic>
    <author>සටහන - සුනිල් දයා අල්විස්</author>
    <content>හිරු බැස යන තුරා මුහුදු වෙරළේ තනි රකින නාලන්දා දරුවෝදියේ ගිලීමට ගිය ජීවිත 628 ක් බේරා වාර්තා තබතිකුසුමලතා ගෙදර උදවියත් සමඟ අනුරාධපුරේ වඳින්නට ගියේ වසර කීපයකට පෙර ශ්‍රී මහා බෝධින් වහන්සේට වූ බාරයක් ඔප්පු කිරීමටත් එක්කයි. අලුතින් ගත් අත්ට්‍රැක්ටරයෙන් දරු තිදෙනාත් ස්වාමියත් සමඟ උඩමළුවට ගොස් බාරය ද නිදහස් කර හිතේ හැටියට ශ්‍රී මහා බෝධීන් වහන්සේ වැඳ පුදාගෙන ඔවුහු ආපසු ගමනට පිටත් වූහ.තිසා වැව් තාවුල්ල දිගේ එන ගමනේදී වැවෙන් හමා එන සීත සුළඟ විඳිමින් එද්දී වැවට බැස දිය පොදක් නාගන්නේ නැතිව එන්නට ඔවුන්ට සිත් දුන්නේ නැති තරම්. වැව් කණ්ඩියේ විශාල ගසක් මුල අත්ට්‍රැක්ටරය නතර වුණේ කුසුමලතාලාට දියට බැස නා ගැනීමේ හදිසියත් සමඟයි. රෙදි කඩක් ඇඳ දියට බැසගත් කුසුමලතා දරුවන් තිදෙනා නාවා ගොඩට යැව්වේ මඳ වේලාවක් දියබුං ගැසීමේ ආශාවෙනි.ගතවූයේ මොහොතකි. ඉවුරේ සිට කිහිප දෙනෙක් වහා දියට පැන කුසුමලතා සිටි දෙසට පිහිනා ගි‍ෙයා්ය. කවුරුත් කලබල වී එදෙස බැලුවේ එවිටය. සිදුවන්නේ කුමක්දැයි කවුරුත් නොදත්හ.“......අපි ගොඩබිම හිටියේ හරිම අවධානයෙන්. සෙනඟ වැඩි නිසා දියේ ගිලුණත් කෙනෙක් හඳුනා ගන්න අමාරුයි. එහෙම බලාගෙන ඉන්නකොට දැක්කා ඈතින් සුදු ගුලියක් වගේ යමක් පාවෙනවා. අපි දෙතුන් දෙනෙක් දියට පැන්නේ සැකේටයි. ඒත් අපි හිතුවා හරි. වතුර යට හිටියේ ගැහැනු කෙනෙක්. සුදුපාට ගුලියක් වගේ දැක්කේ එයා ඇඳගෙන හිටපු රෙද්ද. අපි ඉක්මනටම ප්‍රතිකාර ලබා දෙමින් ගොඩට ගෙනත් රෝහලට ඇතුළත් කළා...” එදා කුසුමලතාගේ ජීවිතය රැක දුන් තරුණ සිසුහු එසේ පැවසූහ.කුසුමලතා වැනි වූ දියේ ගිලෙන්නට ගිය බොහෝ දෙනකුගේ දිවි බේරාගත් ඒ තරුණ ශිෂ්‍ය කණ්ඩායම කොළඹ නාලන්දා විද්‍යාලයේ ජීවිතාරක්ෂක කණ්ඩායමය. ඔව්හු මේ වෙද්දී දියේ ගිලීමට ගිය ජීවිත 628 ක් බේරා ගත් පාසල් ජීවිතාරක්ෂක කණ්ඩායම ලෙස අඛණ්ඩ වාර්තාවක් තබා ඇත්තාහ.එදා කුසුමලතාට අවශ්‍ය ප්‍රථමාධාර ලබා දී රෝහල්ගත කළ මේ සිසුවෝ වහාම යළි තිසා වැව් තාවුල්ලට ගියේ එදින වැව් දිය ජනයාගෙන් පිරී පැවතීම නිසා ජීවිත අවදානමට ලක්වීමේ ඉඩකඩ වැඩි නිසාය.නාලන්දයේ ජීවිතාරක්ෂක සංගමයේ මේ සුවිශේෂි වාර්තාව අන් කිසිඳු පාසලකට නොදෙවැනි වන අතර ජාත්‍යන්තරයේදී පවා කිත්පැසසුම් ලැබීමට හේතු විය.විශාල වැව් ජල තලයේ මේ දරුවෝ සුරු විරුකම් දක්වන්නේත් ගැඹුරු මහ සයුරේ රැලි සමඟ පොර බඳා ගිලෙන්නට යන්නවුන් මහත් වෙර දරා ගොඩට ගෙන එන්නේත් මීටර් 25 ක් පමණ දිග ප්‍රමාණයෙන් යුතු කුඩා පාසල් පිහිණුම් තටාකයේදී ලද පුහුණුවෙනි. එහෙත් මේ දරුවෝ ලද පුහුණුව සුළුපටු නො‍ෙව්ි. සිය ජීවිත අවදානම පසෙකලා ඔවුහු ජල රකුසා සමඟ පොර බදිති. ජීවිත ගලවා ගනිති.නාලන්දාවේ ජීවිතාරක්ෂක සංගමය ආරම්භ වී ඇත්තේ 1981 දීය. ඒ අතුල ආර්. සිරිවර්ධන හා ශාන්ත විජේරත්න යන මහත්වරුන්ගේ මුල් වීමෙනි. එදා සිට මේ දක්වා වසර 30 කට අධික කාලයකදී නාලන්ද ජීවිතාරක්ෂක සංගමයෙන් රටට වැඩදායක පුතුන් තුන් සියයකට අධික පිරිසක් රටට දායාද කර ඇත්තේය.නාලන්දා ජීවිතාරක්සක සංගමයේ වත්මන් නායකයා සුමින්ද ඉරෝෂණ ය. ජීවිත බේරා ගැනීමේ අතීත පුරාවෘත්තය බැඳී ඇත්තේ අපේ බෞද්ධාගමිනි. මාතු පෝෂක ජාතකයෙන් මව කරපින්නා ගෙන පිහිණූ පුතා අපේ අතීතයේ හොඳම උදාහරණයයි.“අපේ දරුවන්ට අපි දෙන එකම ආදර්ශය මාතු පෝෂක ජාතකයයි. හැම දරුවෙක්ම දස මසක් මවගේ කුසයේ ඉන්නේ වතුර බෑගයක් තුළ. ඒ දරුවා ජීවිතය ලබන්නෙත් පිහිනීමේ හැකියාවත් සමඟයි. අපි මේ පිහිනීමේ හැකියාව දරුවන්ට ලබා දුන්නොත් මේ වගේ රටට වැඩදායි දරුවන් අනන්තවත් බිහි කරන්න පුළුවන්. අද නාලන්දයේ ජීවිතාරක්ෂක සංගමයේ දරුවන් ජීවිත 628 ක් බේරාගෙන සුවිශේෂී වාර්තාවක් පිහිටුවා තියෙනවා. මේ දරුවන් රටට බර නැහැ. ඉගෙන ගත් පාසලටත් බර නැහැ. මේ සියලුම ජීවිත බේරා ගත්තේ තමන්ගේ ජීවිත ගැනවත් නොසලකා ස්වේච්ඡාවෙන්....” ඒ රොෂාන් විජේසිංහ ය.රොෂාන්ට නාලන්දාව මෙන්ම ජලය ද ජීවිතයේ ම අංගයක් මෙනි. එදා සිට අද දක්වා මේ හපනුන්ට ජලයත් සමඟ පොර බදන අන්දම හා ජීවිත ගලවා ගන්නා අන්දම පුරුදු පුහුණු කරන්නේ රොෂාන් ය. රොෂාන් විජේසිංහ නාලන්දාවේ ප්‍රධාන පුහුණුකරු වන අතර ජීවිත ආරක්ෂක සංගමයේ ජාතික පුහුණුකරු ද වෙයි. ඔහු නාලන්දයේ ආදි සිසුවෙකි.ඉරු දින උදෑසන අන් දරුවන් සුදු ඇඳුමින් සැරසී දහම් පාසල් වෙත පියනඟද්දී නාලන්දයේ මේ දරුවෝ රතු කහ ඇඳුමින් සැරසී සවේච්ඡාවෙන් මුහුද මුර කරන්නේ ඇස්පිල්ලමක් ගහන සැණින් සිදුවිය හැකි මිනිස් ජීවිත විනාශයකින් මුදවාලන්නටය. ගල්කිස්ස සිට වැල්ලවත්ත දක්වා වූ රමණීය මුහුදු තීරය ඉරිදා දිනයේ විවේකය හා විනෝදය සඳහා වූ තිප්පොළකි. නිසල මහ සයුරේම, රළු, ගැඹුරු, භයංකර ස්වභාවය නොදැන බොහෝ දෙනා දියඹට බසින්නේ මුහුද ගැන තියා හෝ පිහිණීමේ හැකියාව ද නොමැතිවය.“ඉරිදට ගල්කිස්ස අවට මුහුදු වෙරළට විශාල පිරිසක් එනවා නාන්න. ඒ අය එන්නේ මුහුද ගැන කිසිත් නොදැන. ඒ අය මුහුදට බහින්න කලින් අපි මුහුදට පැනලා පිහිනලා බලනවා නෑමට සුදුසු කොතැන ද කියලා. නෑමට සුදුසු නම්, කරන්ට් එක (දිය සුළි) නැති තැන් බලලා අපි නාන්න සීමාවක් ලකුණු කරනවා. එයත් අපේ රාජකාරියේ කොටසක්. ඉන් පසුව අපි උදේ සිට හවස් වෙනකම් ඒ සීමාව මුර කරනවා. දවසක් මම මේ විදියට ගල්කිස්ස හෝටලය අසල ජීවිත ආරක්ෂාවේ සිටින විට පිරිමි කෙනෙක් මුහුදේ ගිලෙන්න ගියා.එයාව බේරගන්න එයාගේ යාළුවන් ගියා. ඒක දැකපු අපිත් දුවගෙන ගියා. අපිට උදව්වට නෙදර්ලන්ත ජාතික පිහිණුම් ශූරයෙකුත් මුහුදට බැස්සා. එයාටත් අපේ මුහුදු රළ සමඟ පොර බදන්න බැරිව ගියා. අන්තිමට අපි තමයි ඒ තුන්දෙනාගේම ජීවිත බේරාගෙන ගොඩට ගෙනාවේ” යැයි නාලන්දා ජීවිතාරක්ෂක සංගමයේ සාමාජිකයකු වන භානුක විජේතුංග අප සමඟ ඔහුගේ අත්දැකීමක් විස්තර කළේය.ඔහු 2010 වසරේ නාලන්දීය ජීවිතාරක්ෂක සංගමයේ නායකයා වන අතර මේ වන විට ජීවිත හය, හතකට වඩා බේරාගෙන ඇත. භානුක දකුණු ආසියාතික වෙරළාරක්ෂක තරගාවලි ඇතුළු ජාත්‍යන්තර ඉසව්වලින් නාලන්දයට විශාල කීර්තියක් අත්කර දී ඇත්තේය.වසර ගණනක අතීතයේදී වසර 19 කට පසු 2011 හා 2012 වසර දෙකේදීම සමස්ත ලංකා ජාතික ශූරයන් වීමට නාලන්දීය ජීවිතාරක්ෂක කණ්ඩායමට හැකි විය. ඒ ජයග්‍රහණ ලැබුවේ යුද, නාවික, විශේෂ කාර්ය බළකා හමුදා සහ විවිධ සමාජ ශාලා මෙන්ම ජාතික පාසල්හි ප්‍රවීණ කණ්ඩායම් සමඟ තරග කිරීමෙනි. අද වන විට ජාතික ජීවිරක්ෂක කණ්ඩායමට වැඩිම ක්‍රීඩකයන් පිරිසක් බිහිකර ඇත්තේ නාලන්දාවෙනි. එසේම පාසල් අතර වැඩිම තරග වාර්තාවන් පිහිටුවූයේ ද නාලන්දයයි. ජාතික ශූරතා වැඩිම ප්‍රමාණයක් බිහිකර ඇත්තේත්, ජාත්‍යන්තරය තුළ වැඩිම ජයග්‍රහණ වාර්තා කර ඇත්තේත් නාලන්දාවය.“...අපි රාජකාරියත් ක්‍රීඩාවත් දෙකක් විදියටයි සලකන්නේ. ඒත් පළමු තැන දෙන්නේ රාජකාරියට. ජීවිතයක් බේරා ගත්තොත් ලොකු තෘප්තියක් අපි ලබනවා. සමහර අය ඇවිත් අපිට පින් දීලා යනවා. තවත් අය නොකියා මඟ හැරලත් යනවා. 1981 සිට අඛණ්ඩව රාජකාරි කරන එකම පාසල අපියි. ගල්කිස්ස මුහුද අවට ගොඩාක් පාසල් තියෙනවා. ඒත් මේ හැම පාසලකම ජීවිතාරක්ෂක රාජකාරි අතරමඟ නැවතුණා. මෙය හරිම වෙහෙසකර කටයුත්තක්. අපිත් අනතුරක් කර නොගෙන අනතුරට පත්වෙන අය බේරාගන්න අපි ඉරිදා දවසම කැප කරනවා...” ඒ පවිත්‍ර පෙරේරා ය.ඔහු පවසන පරිදි මුහුදේ නරකම දේ කරන්ට් (දිය සුළි) එකය. රැල්ලේ කරන්ට් එක ඇත්නම් එය මුහුද ගැන හෝ පිහිනීම ගැන හෝ නොදන්නා අයට අනතුරුදායකය. මේ ජීවිතාරක්ෂකයින්ගේ මුල්ම රාජකාරිය වන්නේ ඒ සියලු දෙයින් තොර මුහුදේ නෑමට දවසේ සුදුසු තැන නිශ්චය කිරීමය. නුසුදුසු තැන රතු කොඩියත්, සුදුසු තැන නාලන්දා කොඩිය හා රතු හා කහ කොඩියත් ගැසීම මේ දරුවන්ගේ රාජකාරියකි.මේ දරුවෝ තවමත් දෙමවුපිය උණුසුමේ පසුවන්නෝය. දෙමවුපියන්ගේ එකම බලාපොරොත්තුව ද ඒ දරුවන්ගේ අධ්‍යාපන ප්‍රගතියයි. ඒ සියලු හිමිකම් යුතුකම් පසෙකලා මේ දරුවන් මහමුහුද සමඟ පොර බදන්නේ ජීවිත බේරා දී රටට බරක් නොවන්නටය. උදෑසන ඉරු එළිය වැටුණු වේලේ පටන් ඉර බැස යනතුරු මුහුද අවට තනි රකින්නේ මේ නාලන්දීය දරුවන්ය.ඉරුදින අපේක්ෂිත රාජකාරියන්ට අමතරව මේ දරුවන් පොසොන් පෝදා දින කිහිපයත් අනුරාධපුර වැව් අවට සේවය කරන්නේ පොසොන් සමයේ වැව්වල ගිලෙන පිරිස අධික නිසාය. විශේෂයෙන්ම නාලන්දීය දරුවෝ තිසා වැවේ ගැඹුර හා ගැඹුරු තැන් හොඳින් දනී. මතුපිටින් පෙනෙන අලංකාරත්වය පතුලේ නැති බව ද දන්නේ මේ දරුවන්මය. ඒ මේ දරුවන්ට තිසා වැව හොඳින් හුරු පුරුදු නිසාය. මේ කිසිත් නොදැන වැවට බැස ගිලෙන්නට ගොස් ගොඩ ගන්නන් අපමණය.“අපිට ගොඩාක් අත්දැකීම් ලැබෙන්නේ පොසොන් පෝයට. අපි කවුරුහරි ගොඩගත්තහම ඒ අය අපිට විස්තර දෙන්න ඕන. එය අපේ රාජකාරියේ කොටසක්. ලෙඩාගේ ජීවිත අවදානම තියෙන නිසා ඒ විස්තර අපිට අවශ්‍යමය. රෝගියා ගැන හොයලා බලන්න. සමහරු ඇත්ත විස්තර දෙන්නේ නැහැ. අපි ජීවිත බේරාගෙන වාර්තා නොවුණු ප්‍රමාණය අතිවිශාලයි. අපි කෙනෙක්ව බේරාගෙන ගොඩට ගේන්න පෙරම වතුරේදී ප්‍රථමාධාර දෙනවා. එතකොට ගොඩට ගෙනත් ප්‍රථමාධාර දෙන්න පහසුයි. ගිලෙන්න යන කෙනා තුත්තිරි ගහකත් එල්ලෙනවා කියනවනේ. දියේ ගිලෙන්න යන කෙනා ඉන්නේ මරණ බයෙන්. එහෙම කෙනෙක් ප්‍රථමාධාර දිදී ගොඩට ගේනවා කියන්නේ හරිම අසීරු කටයුත්තක්...” යැයි ප්‍රධාන පුහුණුකරු රොෂාන් පැවැසීය.නාලන්දීය දරුවන් රටට බරක් නොවන්නට බිහි කිරීමේ වගකීම දරන්නේ වත්මන් විදුහල්පති කර්නල් රංජිත් ජයසුන්දර මහතාය. නාලන්දීය ජීවිතාරක්ෂක ශූරයන්ට ජාතික ශූරතාවයන් හරහා ජාත්‍යන්තරයට පිවිසීමට මංකැපුවේ ද වර්තමාන විදුහල්පතිවරයාය.“....අපේ දරුවන් වසර 19 කට පසුව ජාතික ශූරයන් බවට පත්වුණේ පාසල් දරුවන් සමඟ තරග කරලා නෙමේ. රටේ නමක් දැරූ ශූරයන්ට නාලන්දා දරුවෝ අභියෝගයක් වුණා. මේ දරුවන් කරන්නේ ක්‍රීඩාවක් නෙමේ. සමාජ සේවයක්. අපි ඒ දරුවන් රටට බරක් නොවන්නට අවශ්‍ය විශේෂඥ දැනුම ලබා දෙනවා. සුනාමියේදී අපේ දරුවන් කළ මෙහෙය අමරණීයයි. ගල්කිස්ස මුහුදු අවට සුනාමියට හසුවූ සියලු අය බේරාගත් පසුවයි අපේ දරුවෝ තම ජීවිතය ගැන හිතුවේ. එය අපිට ආඩම්බරයක්.අපේ රට ජලජ ශිෂ්ටාචාරයකට නෑකම් කියන රටක්. මේ නිසා ජලයෙන් අනතුරු බහුලයි. අපේ දරුවෝ ඉරිදා දවස කැප කරලා මුහුද අවට සේවය කරන්නේත්, පොසොන් සමයේ වැව් අසල කඳවුරු බැඳගෙන ඉන්නේත් උපන් රටට සේවය කරන්නටයි. මේ දරුවන් රටට වගේම උගත් පාසලටත් ආඩම්බරයක්...” ඒ මේ දරුවන්ට පියෙකු මෙන් ආරක්ෂාව සලසන විදුහල්පති රංජිත් ජයසුන්දර මහතාගේ ආඩම්බර වදන්ය.මීටර් 25 ක් දිග කුඩා පොකුණක් වන් නාලන්දීය පිහිනුම් තටාකයෙන් පුහුණුව ලබා දී හෙක්ටයාර්, සැතැපුම් ගණනින් විශාල වැව් පොකුණු මහ සයුර තරණය කර ජීවිතයත් මරණයත් අතර පොරබඳින ජීවිත ගලවාගන්නට උරදෙන මේ නාලන්දා පුතුන්ගේ දක්ෂතා පසුපස බොහෝ පිරිසක් වෙති.සිය මවුපියනට අමතරව විදුහල්පති කර්නල් රංජිත් ජයසුන්දර, ප්‍රධාන පුහුණුකරු රොෂාන් විජේසිංහ, ක්‍රීඩා භාර ආචාර්ය රංජිත් මලවලආරච්චි, ජල ක්‍රීඩා බාර හා ජීවිතාරක්ෂක ආචාර්ය ලසාල් ජයතුංග, ජීවිතාරක්ෂක ක්‍රීඩා බාර ආචාරිනි ජී. එස්. එන්. දමයන්ති මහත්ම මහත්මීන් ද මේ දරුවන් පසුපස සිටින ප්‍රධාන බලවේගය.රටට වැඩක් ඇති ‍‍මේ දරුවන්ට හෙටක් විවරව ඇත. දෙමවුපියන්ට, අකුරු උගත් පාසලට මෙන්ම රටට ද ඔවුන් බරක් නැත. ඔවුන්ට ඇත්තේ ආත්ම තෘප්තිය පමණි. වෘත්තියෙන් වෛද්‍ය වරයකු නොවූවත් ජීවිත බේරා ගැනීමේ වගකීම මේ දරුවන් වෙත ඇත.සටහන - සුනිල් දයා අල්විස්සුභාෂිණි ජයරත්නඡායාරූප - ගයාන් පුෂ්පිකවිශේෂ ස්තූතිය - නාලන්ද ආදි ශිෂ්‍ය සංගමයේ ඩෝල්ටන් වක්වැල්ල මහතාටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=as1406292</link>
    <topic>මිනී පෙට්ටි වළ නොදමා කඳුවල එල්ලන ගෝත්‍රිකයෝ</topic>
    <author>රෝහණ ආර්යරත්න  </author>
    <content>මිනී පෙට්ටි වළ නොදමා කඳුවල එල්ලන ගෝත්‍රිකයෝමරණයෙන් පසු මෘත කලේබරය වළලා දැම්මාද එසේ නැත්නම් ආදාහනය කළේ ද යන්න ගැන මළගිය තැනැත්තාට දැනීමක් නැත. කෙනෙකු මිය ගිය පසු මළසිරුර ගෞරවාන්විතව වැළලීම හෝ ආදාහනය හෝ සඳහා යොමුවන්නේ මළගිය තැනැත්තාගේ නෑදෑ හිතවතුන්ය.මිනී පෙට්ටි එල්ලන කඳු ශිඛරයඋතුරු පිලිපීනයේ කඳු ශිඛර මැද පිහිටි සගාදා ගම්මානයේ වෙසෙන තන්කනෙයි හා ඉගොරොට් ගෝත්‍රිකයෝ මින් වසර 2000 ක් පමණ කාලයක් තිස්සේ මළවුන් වෙනුවෙන් කරනු ලබන පිළිවෙතක් තවමත් ඒ අයුරින් ම ඉටු කරති.ඒ මළසිරුර සහිත මිනී පෙට්ටිය අසල පිහිටි හුණුගලින් සැදුණු කඳු ශිඛරයේ එල්ලා තැබීමට සැලැස්වීමයි. ඔවුන්ගේ විශ්වාසය වන්නේ එසේ මළසිරුර සහිත මිනී පෙට්ටිය එසේ ඉතා උස් තැනක එල්ලා තැබීමෙන් මියගිය තැනැත්තාට දිව්‍ය ලෝකයට ළංවීමට අවස්ථාව සැලසෙන බවයි.පිලිපීන අගනුවර වන මැනිලා නගරයට උතුරෙන් පිහිටි ලුසොන් දූපතේ බැනයු නගරයේ සිට සගාදා නගරයට යෑමට පැය හයක් පමණ ගතවන අතර ඒ සඳහා කඳු ශිඛර රැසක් පහු කිරීමට සිදුවේ. එම ගම්මානයට යන කෙනෙකුට ඒ අවට පිහිටි කඳු ශිඛරවල එල්ලා තිබෙන මිනි පෙට්ටි පැහැදිලි ලෙස දැක ගත හැකිවේ.මේ ගම්මානයේ අය මහලු වියට පත්වෙද්දී තම මළ සිරුර තැන්පත් කිරීම සඳහා පෙට්ටියක් ඔහු විසින් ම ලී කොටයක් යොදාගෙන තනා ගැනීම කරති. ඔහුට එම කටයුත්තට අපහසුනම් ඔහුගේ නෑදෑ හිතවත්තු ඒ සඳහා සහාය වෙති. එම පෙට්ටිය සාමාන්‍ය කෙනෙකුට වඩා අඩු ඉඩ ප්‍රමාණයකින් යුක්ත වීම නිසා එම පෙට්ටිය තුළට මළ සිරුර කඩා බිඳ දමා හෝ තැන්පත් කෙරේ. කෙනෙකු උපත ලබන විට වකුටුවී සිටින ආකාරයට මළසිරුර සකස් කර පෙට්ටිය තුළ තැන්පත් කරනු ලබයි. එයට හේතුව කෙනෙකු මෙ‍ලොව එළිය දුටු අයුරින් ම මෙලොවින් තුරන් වීම සිදුවිය යුතු යැයි එම ගෝත්‍රිකයින් විශ්වාස කිරීමයි. ඒ අනුව ඔවුන් ගේ ආත්මයට හොඳ තත්ත්වයක් හිමි වන බවද ඔවුහු විශ්වාස කරති.එසේ ම මළ සිරුර වේගයෙන් දිරාපත් වීම වැළැක්වීමට දුම්ගැසීම ද කරනු ලැබේ. මහලු තැනැත්තා මරණ මංචකයේ සිටින විට පවුලේ සාමාජිකයින් නොයෙකුත් පූජා විධි පැවැත්වීම හා සතුන් බිලි දීමත් සිදුකරනු ලබයි. එම තැනැත්තා මිය ගියාට පසු එම මළ සිරුර තනි නොකර ඒ අසලට වී ආහාර ගැනීම පවා කළ යුතුවේ. එසේ නොකළහොත් එම පවුලේ සාමාජිකයින්ට අනර්ථයක් සිදුවිය හැකි බව ඔවුහු විශ්වාස කරති.මෙසේ දින ගණනාවක් මේ කටයුතු සිදුකළ පසු මළ සිරුර පුටුවක හිඳුවා මිනීපෙට්ටිය වෙතට ගෙනයනු ලබයි. ඉන්පසුව රෙදිවලින් ඔතනු ලබන මළ සිරුර පෙට්ටියේ තැන්පත් කොට පෙරහරකින් කඳු ශිඛරය අසලට ගෙනයනු ලබයි. ඉන්පසුව තරුණයින් පිරිසක් විසින් එම පෙට්ටිය කඳු මුදුනේ එල්ලා තැබීම සිදු කරනු ලබයි.මේ අයුරින් කාලයක් තිස්සේ මළ කඳන් සහිත මිනිපෙට්ටි මෙම කඳු ශිඛරයේ එල්ලා තැබීම අදත් සිදුවන නමුත් ඒවා එම ගම්මානයේ වැඩිහිටියන්ට පමණක් සීමා වී තිබෙන බවද වාර්තාවේ. තරුණ පරපුර එම සිරිත ක්‍රමයෙන් අත්හැර දැමීමට පෙලඹී සිටිති.රෝහණ ආර්යරත්න  කඳු අතර මිනී පෙට්ටි එල්ලා ඇති අන්දමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=as1406293</link>
    <topic>සුනඛ රැළකට මවක වූ චීන අම්මා</topic>
    <author/>
    <content>සුනඛ රැළකට මවක වූ චීන අම්මාහාවෙන්ජින් පුදුම අනුකම්පාවක් ඇති කාන්තාවකි. වෙඬරු මෙන් උණුවෙන හදවත නිසාම ඇය තම රැකියාව අත්හැරියාය. එසේම ඇගේ නිවෙස, රන් අභරණ සහ ඇය පාවිච්චි කළ මෝටර් රථය ද අත්හැරියාය. ඇය එසේ කිරීමට හේතුව දඩාවතේ යන අහිංසක සුනඛ රැළකි.තමා සතු සියලුම වස්තුව විකුණා ලද ආදායමෙන් වෙන්ජින් සුනඛයින් ගේ ජීවිත බේරා ගැනීමේ මධ්‍යස්ථානයක් චීනයේ නැන්ජින් ප්‍රදේශයේ ට්‍රැන්කුවාන් නගරයේ ඇරැඹුවාය. “මම මෙම අත්හැර දමා යන සුනඛයින් බේරා ගැනීම කෙරේ යොමු වුණේ මට විවේකයක් තිබූ අවස්ථාවලදි පමණයි. එහෙත් සුනඛයින් ගණන එන්න එන්න ම වැඩිවීම නිසා මගේ මුළු කාලයම මෙම කටයුත්ත කෙරේ යොමු කරන්න සිදුවුණා.” යැයි හාවෙන්ජින් පැවසුවාය. ඇය මධ්‍යස්ථානයේ වැඩ කටයුතු සඳහා සේවකයන් ද බඳවා ගත්තාය. එහෙත් ප්‍රාදේශීය සභාවේ නිලධාරිහු ඇගේ මේ සුබසාධන කටයුත්ත ගැන තැකීමක් නොකර ඇයගේ ඉඩම සංවර්ධන කටයුතු සඳහා පවරා ගත්හ.“මට ඒ නිසා තවත් තැනක් සොයා ගැනීමට සිදුවුණා. මේ සුනඛයින් නිශ්ශබ්දව නොසිටීම නිසා මනුෂ්‍ය වාසයෙන් ඈත තැනක් සොයා ගැනීමට සිදුවුණා.” යැයි ඇය පැවසුවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=as1406294</link>
    <topic>පයෙන් ට්‍රම්පට් වයන දස හැවිරිදි දරුවෙක්</topic>
    <author/>
    <content>පයෙන් ට්‍රම්පට් වයන දස හැවිරිදි දරුවෙක්දස හැවිරිදි ජහ්මීර් වොලස් ඇමෙරිකාවේ නිව්ජර්සි නගරයේ ග්‍රින්ස්ට්‍රිට් කනිෂ්ඨ විද්‍යාලයේ වාදක මණ්ඩලයේ ට්‍රම්පට් වාදකයෙකි. සාමාන්‍යයෙන් ට්‍රම්පට් වාදනය කරනුයේ අතැඟිලි වලිනි. එහෙත් පස්වැනි පන්තියේ ඉගෙනුම ලබන වොලස්ට අත් දෙකම නැත. ඔහු ට්‍රම්පටය වාදනය කරනුයේ පයේ ඇඟිලි වලිනි.ජහ්මීර් වොලස් උපත ලැබුවේ අත් දෙකම නැතිවය. එහෙත් ඔහුගේ ආශාවට එය බාධාවක් නොවීය. ඔහු ට්‍රම්පට් භාණ්ඩයට මහත් සේ ප්‍රිය කළේය. අත් නොමැති නිසා ඔහු පාදයේ ඇඟිලිවලින් වාදනය ඇරඹුවේය. මුලින්ම ට්‍රම්පටය මුවට තබගෙන පාදයේ ඇඟිලිවලින් මුල්ම සංගීත ස්වරය වාදනය කළ ආකාරය ඔහු සැමවිටම සිහිපත් කරයි.එම ප්‍රදේශයේ පිහිටි සංගීත භාණ්ඩ අලෙවිසල වොලස් ගේ සහායට පැමි‍ණ ඔහු‍ෙග් තත්ත්වයට ගැළපෙන ලෙසට ට්‍රම්පටයක් නිපදවීය. ට්‍රම්පටය අත්වලින් අල්ලාගත නොහැකි නිසා ඔහුගේ මුව අසලට එය ගත හැකි ලෙසට වානේ ආධාරකයකට ට්‍රම්පටය සවිකරන ලදී. ඉන්පසුව ඔහු පාදයේ ඇඟිලිවලින් ට්‍රම්පටය වාදනය ඇරඹුවේය.“හරි පුදුමයි අපි අතේ ඇඟිලි එහෙ මෙහෙ කරන ලෙසට පාදයේ ඇඟිලි මෙහෙයවන අන්දම විශ්වාස කිරීමට පවා අපහසු” යැයි ඔහුගේ විද්‍යාලාධිපති රැෆලී ලෆොජි පැවසීය.වොලස් අසාමාන්‍ය දරුවෙකි. ඔහු ට්‍රම්පට් වාද්‍ය භාණ්ඩය පමණක් නොව ගිටාරය ද වැයීමට දක්ෂයෙකි. හෙතෙම ගිටාරය ද වයනුයේ පයේ ඇඟිලි යොදා ගනිමිනි. එය අතිශය විශ්මයජනකය. එක් පාදයක ඇඟිලිවලින් ගිටාරය වයන පෙත්ත අල්ලා ගන්නා ඔහු අනිත් පාදයේ ඇඟිලිවලින් ගිටාරයේ තත් අල්ලාගෙන වයයි.“මගේ අක්කා පියානෝව වාදනය කරන්න දක්ෂයි. එයා පියානෝව වාදනය කරනව අහගෙන ඉඳල මටත් හිතුණ මොකක් හෝ සංගීත භාණ්ඩයක් වාදනය කරන්න. ඉතිං මම ට්‍රම්පට් එක තෝරගත්තා. මගේ පයේ ඇඟිලිවලින් මුලින්ම ට්‍රම්පට් එක වාදනය කළ දවස මට කවදාවත් අමතක වෙන්නේ නෑ“යි වොලස් පැවසුවේ ඉතාමත් සතුටිනි.“මම හැමෝටම කියන්නේ ඔබ සංගීත භාණ්ඩයකට කැමැති නම් බයක් සැකක් නැතිව එය වාදනය කරන්න. ඉන්පසුව කුමකින් කුමක් වේදැයි සිතාගත නොහැකියි. ඔබ කැමැති නම් ඔබ කැමැතිය. අකැමැති නම් ඔබ අකැමැතියි. බය නැතිව හිතාගෙන ඉන්න දේ කරන්න” තවදුරටත් වොලස් පැවසීයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=as1406295</link>
    <topic>හිමාලයා කඳුයායත් වෙන්දේසියට?</topic>
    <author>සේමාලි</author>
    <content>හිමාලයා කඳුයායත් වෙන්දේසියට?නේපාලයේ සුප්‍රසිද්ධ හිමාලයා කඳු යායේ කඳු ශිඛර පෞද්ගලික සමාගම්වලට බදු දීමට නේපාල රජය සැරසෙයි‍. එවරස්ට් තරණය කිරීමට වෙර දරන පිරිස අඩුකර ගැනීමේ ප්‍රයත්නයක් ලෙස සහ සංචාරකයන් සඳහා නිවාඩු ගත කිරීමට හිමාලයා කඳු වැටිය බදු දීම මේ යටතේ සිදු කෙරේ.නවතම සංචාරක ප්‍රදේශ ලෙස හඳුනාගත් හිමාලයා කඳුවැටියේ නොකිළිටි කඳු ප්‍රදේශ 326 ක් පෞද්ගලික සමාගම් අතර අලෙවි කිරීමට එරට රජය තීරණය කර තිබේ. මෙමගින් නේපාලයේ විශාලතම සංචාරක ආකර්ෂණය වන හිමාලයා කරා සංචාරකයන් අද්දවා ගැනීම මෙ‍න් ම එවරස්ට් කරා එන අධික ජනගහනය ද සීමා කිරීම අපේක්ෂා කෙරේ.ලොව දුප්පත් රටවල් අතරින් එකක්වත් නේපාලය විදේශීය ආදායම් ඉපයීම සඳහා සංචාරක කර්මාන්තයට අත ගසා තිබේ. මේ කටයුත්ත ඇරැඹීමට පෙර එරට රජය කඳු යායේ ඇති කඳු මුදුන් ප්‍රමාණය ගණනය කිරීමට ද නියමිත ය.දශක ගණනාවක් තිස්සේ බොහෝ දෙනා එවරස්ට් තරණය කිරීමේ ප්‍රයත්න දැරීම නිසා කඳු මුදුන් ආශ්‍රිත ප්‍රදේශවල දැරිය නොහැකි තරමේ අපද්‍රව්‍ය ප්‍රමාණයක් එක් රැස්ව තිබීම ද මේ තීරණය ගැනීමට තවත් හේතුවක් වී තිබේ. ඔක්සිජන් සිලින්ඩර්, මිනිස් මළ අපද්‍රව්‍ය සහ කඳු නඟින අතරදී මියගිය අයගේ සිරුරු ද මේ අතර වෙයි. අධික ශීතල නිසා මේ ද්‍රව්‍ය නොදිරා එලෙසම පැවතීම දැඩි ප්‍රශ්නයක් වී ඇති බවත් පැවසේ.සේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=as1406296</link>
    <topic>ඔබ මේ දෑස් දුටුවාද?</topic>
    <author>මුනිදාස වංශපුර</author>
    <content>ඔබ මේ දෑස් දුටුවාද?අද්විතිය රණකාමියෙකු වූ මහා ඇලෙක්සැන්ඩරයන් ගැන ඔබ බෙ‍ාහෝ දේ කියවා ඇතිවාට සැක නැත. වයස අවුරුදු තිහක් වන විට, එවකට ලෝකයේ තිබූ විශාලතම අධිරාජ්‍ය ගොඩනගා ගැනීමට සමත් වූ මෙම ප්‍රතාපවත් පුද්ගලයාගේ හැඩරුව පිළිබඳව ‍යම් සේයාවක් ඔබේ සිතෙහි ඇඳී තිබෙනවාද විය හැකිය. එහෙත් ඔහුගේ දෑස දැන් ඔබේ මතකයට නඟාගත හැකිද?ග්‍රීක ඉතිහාසඥයෙකු වූ ප්ලෙවියස් ඇරියනස් පවසන පරිදි මහා ඇලෙක්සැන්ඩරයන්ගේ එක් ඇසක් අඳුරු රාත්‍රිය මෙන් කළු පැහැයක් ගත් අතර අනෙක් ඇස දහවල් අහස මෙන් නිල් පැහැයක් ගත්තේය. පරිගණකය ඇසුරින් ගොඩනගාගත් තරුණ රූපයේ පෙනෙන පරිදි වර්ණ දෙකකින් යුත් ඔහුගේ දෙනෙත්, මුහුණට යම් ගුප්ත බවක් මෙන්ම ආකර්ෂණීය බවක් ද එකතු කරන්නට ඇත.එදිනෙදා මගතො‍ෙට්දි හමුවන්නන් අතර මෙවැනි දෑසක් ඔබ දැක නැතත් මිනිසුන්ගේ ඇස්වල පැහැය පුළුල් පරාසයක් තුළ විසිරී ඇති බව ඔබ අත්දැකීමෙන් දන්නා දෙයකි. ඊට හේතුව සමේ වර්ණය මෙන්ම ඇසේ වර්ණය ද ජාන යුගල ගණනාවකින් පාලනය කිරීමයි. කෙසේ වෙතත් ඔබේ නෙත් විවිධ පැහැයෙන් බබළවන්නේ තාරාමණ්ඩලයෙහි (කළු ඉංගිරියාවෙහි) ඇති මෙලනින් ප්‍රමාණය හා එහි ඇති තන්තු තුළ ආලෝකය විසිරීයාමේ රටාවයි.නිදසුන් වශයෙන් මෙලනින් ප්‍රමාණය අඩුවන විට ඇස නිල් පැහැයක් ගන්නා අතර, මෙලනින් ප්‍රමාණය වැඩිවීමේදී දුඹුරු හෝ කළු පැහැයන් ගනී. මෙලනින් ඇති නොවන අවස්ථා වලදී තාරාමණ්ඩලය රෝස පැහැයෙන් දිස්වේ. තාරාමණ්ඩලයේ කොලැජන් තන්තු ප්‍රමාණය වැඩිවන විට ඇසෙහි ඇතිවන්නේ අළු පැහැයකි.සාමාන්‍යයෙන් එක් පුද්ගලයෙකුගේ නෙත් දෙක එකම පැහැය ගත්තත් සමහර සමාජවල ජනගහනයෙන් දහයකින් හය දෙනෙකුට පමණ එකිනෙකට වෙනස් වූ පාට ඇති ඇස් ලැබීමේ සම්භාවිතාවයක් ඇත. ලෝකයේ විසූ ප්‍රකට විද්‍යාඥයින්, ලේඛකයින්, සංගීතඥයින් හා බොහෝ නළු නිළියන්ට මෙවන් දෑස් හිමිව තිබූ අවස්ථාවන් ගැන වාර්තා වී තිබේ. තවත් ඇතැම් විටෙක එකම ඇසේ කළුඉංගිරියාව පාට කිහිපයකින් යුක්තවන අවස්ථාවන් ද ඇත්තේය. අපේ අවධානයට යොමු නොවුණත් මෙවැනි නෙත් ඇත්තන් අප අතර ද සිටිනවා විය හැකිය.මෙසේ ඇස් දෙකේ තාරාමණ්ඩල එකිනෙකට වෙනස් වර්ණ ගැනීම හෝ එකම තාරාමණ්ඩලය වෙනස් වර්ණවලින් යුක්තවීම හඳුන්වන්නේ විෂමවර්ණකතාවය (Heterochromia) ලෙසය.මිනිසුන්ගේ මෙය ජාන විකෘතියක් නිසා උපතේ සිටම පැවතිය හැකි අතර, ඇතැම්විට වෙනත් රෝගී තත්ත්වයන් නිසා හෝ හදිසි අනතුරක් නිසා හෝ ජීවිතයේ පසුකාලයේදී ද ඇති විය හැකිය. මේ හැරෙන්නට දීර්ඝ කාලයක් තිස්සේ යම් ඖෂධ වර්ග ඇසට දැමීම නිසා ද කළුඉංගිරියාවේ පාට වෙනස්වීමට ඉඩ ඇත.සුවිශේෂි රෝගී අවස්ථාවලට හැර සාමාන්‍ය තත්ත්වයේදී නම් විෂම වර්ණකතාවය ඇසේ පෙනීම කෙරෙහි බලපෑමක් ඇති නොකරයි.මේ අතර මිනිසුන්ගේ එකම ඇසෙහි කළුඉංගිරියා දෙකක් හෝ එකම කළුඉංගිරියාවේ කනිණිකා දෙකක් හෝ වැඩි ගණනක් පිහිටන අවස්ථා ගැන වාර්තා වී තිබේ. මේවා හුදෙක් අද්භූත ජනක කථාවලට පමණක් සීමාවූ දේ ලෙස සිතුණත්, සැබැවින්ම මිනිසුන්ට ඇති වන මෙම විකෘතිතාවය හඳුන්වන්නේ Polycoria ලෙසයි. නමුත් මෙය ඉතාමත්ම කලාතුරකින් දකින්නට ලැබෙන අක්ෂි අසාමාන්‍යතාවයකි.මුනිදාස වංශපුරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=as1406297</link>
    <topic>ගෑනු ළමයෙක් ඕනෑවට වඩා අහිංසක වෙනවට මං කැමැති නෑ</topic>
    <author/>
    <content>ගෑනු ළමයෙක් ඕනෑවට වඩා අහිංසක වෙනවට මං කැමැති නෑ“මේං බලාපල්ලා හෙට අනිද්දා මනමාලියක් වෙන්න ඉන්න කෙනාගෙ මූණෙ හැටි.. දාහට අරං සීයට දීල වගේ”සුසිලා සරදම් කළ ද ‍ගෝතමී මුව කොන ඇද කළා පමණි.“ගෝතමී නැන්දට පාළු ඇති ලොකු අම්මේ නදී ගියාට පස්සෙ..”කෝසලාගේ හඬ කාරුණිකය.“පාළුයි කියන්නෙ කෝසලා.. මෙහෙමත් පාළුවක්. මට ගෙදර ඉන්න හිතෙන්නෑ.. කිසි වැඩක් කරන්න හිතෙන්නෙත් නෑ..යි කී ගෝතමී හූල්ලා වැටුණාය.“සීදේවි ගෑනු දරුවා.. දැක්කම බඩ පිරෙනවා.. කිසි ආඩම්බර කමක් නෑ..”සුසිලා ද නදී වර්ණනා කරන කල කෝසලාට දැනුණේ සතුටකි.“ඔය නදීත් ගෝතමී නැන්දගෙ අක්කා වගෙමලු නේද නැන්දේ?”ගෝතමී හිස සැළුවාය.“ඔව්. අපේ අක්කා වගේමයි. අක්කා වගේම අහිංසකයි. ඒ වුණාට මං කැමැති නෑ ගැනු ළමයෙක් ඕනවට වඩා අහිංසක වෙනවට..”වතුර කළය සීරුවෙන් බිම තැබූ ගීත් අවඥාවෙන් මුව ඇද කළේය. නදී කොතරම් අවිහිංසකදැයි හරියාකාරව දන්නේ තමා පමණකැයි සිතූ ඔහු කුස්සියෙන් පිටවිය. මඩුවට යාමට පෙර දර පලා වතුර ගෙනවුත් තබා අක්කාටත් ‍ෙලාකු අම්මාටත් සහාය වීමට ඔහු පුරුදුව සිටියි.“අනේ නිකා ඉන්න පුතේ අපිට බැරිද වතුර කළයක් ගේන්නයි සුසිලා කොතෙක් කීව ද ඔහු දවස පටන්ගන්නේ ඒ කටයුතු හමාර කිරීමෙන් පසුවය.“ඕවා අපට කරගත්තැකි මල්ලි.. ඔයා ඔයාගෙ වැඩක් කරගන්නÓයි ‍ගෝතමී ද වරෙක පොරව පවා උදුරාගන්නට තැත් කරයි. එහෙත් ඇය දෙස දැඩි බැල්මක් හෙළන තරුණයා දර කොටය මුළුමනින්ම පලා දමයි. තවත් කිසිවක් පවසා ඔහු කුපිත කරන්නට ඇය බිය වෙයි. අනතුරින් පසු ඉතා ඉක්මනින් ‍කෝපයට පත්වන සොහොයුරා දෙස ඇය බලා සිටින්නේ ශෝකයෙනි.“අනේ තාත්තේ ඔයා කොහොමද ඔයාගෙ දරුවො අමතක කරල දාලා ඉන්නේ? ඔයාට එක මොහොතකටවත් අපි දෙන්නව මතක් වෙන්නැද්ද තාත්තේ..?”තෙවසරක් පමණ පියාගේ ඇකයේ සුරතල් වීමේ භාග්‍යය ලද තරුණිය පියා දකින්නට හෝ භාග්‍යවත් නොවූ සොහොයුරා වෙතින් ඉවත්වන්නේ කඳුළු පිස දමමිනි.“විමල් අයිය නං කීවෙ නදීට රස්සාවක් හොයල දෙන්න ඕනෑ කියල.. අනේ මන්දා මංනං කැමැති නෑ ඔය කෙල්ල රස්සාවල් කරනවට. ඒත් ඉතිං මට විරුද්ධ වෙන්න බෑනෙ සුසිලා අක්කේ.. නදීට හොඳක් වෙනව නම් මම සතුටු වෙන්න එපායැ”යතුරු පැදියක හඬ ඇසුණෙන් ගීත් හිස නඟා කඩුල්ල දෙස බැලුවේය.දහදියෙන් තෙමුණු තරුණයාට සිනාවකින් සංග්‍රහ කළ අතුල යතුරුපැදියෙන් බැස්සේය.“ගීත් බරටම වැඩ වගේ?”ගීත් ලජ්ජාශීලී සිනාවක් පෑවේය.“කෝ අ‍ෙප් ගෝතමී මෙහෙ ආවද?”හිස සැලූ තරුණයා යළි සිය කාර්යය ඇරැඹුවේ ය. ඔහුගේ ශක්තිමත් වූ ද කඩවසම් වූ ද සිරුර දෙස මොහොතක් බලා හුන් අතුල ගේ සිත ශෝකයෙන් බර විය.බැලූ බැල්මට නම් ඔහුට කිසිදු අඩුලුහුඬුකමක් ඇතැයි සිතිය නොහැක. පිරිපුන් තාරුණ්‍ය උතුරා හැළෙන මේ තරුණයා සුවපත් කළ නොහැකි දැයි සිතමින් ඔහු නිවෙසට ගමන් කළේය.“කෝ? මනමාලි මෙහෙද?”ඒ සැහැල්ලු හඬින් ගෝතමී ප්‍රබෝධවත් වූවාය. ඇය වහා නැඟී සිටියාය.“අනේ අතුල ඔයා ආපු එක‍ කොච්චර හොඳද...? ඇයි අද ඉස්කෝලෙ ගියේ නැද්ද?”“කොයි ලෝකෙද ඉන්නෙ? අද නිවාඩුනෙ ළමයො..”“අපි ඉතිං ඔය සතිය මැද නිවාඩු දවස් මතක තියාගෙන ඉන්න එකක්යැ.. මොකද රස්සාවකට යනව කියලද..?”‍කෝසලා අතුල දෙස හෙළුවේ ගෞරවය පෙරදැරි කරගත් බැල්මකි.“වාඩිවෙන්න සර්..”“මෙයාගෙ රස්සාව ඉතිං රස්තියාදුවෙ යන එකනෙ..” ඔහු සිනාමුසුව තෙපලුවේය‍.“අනේ නෑ සර්.. ගෝතමී නැන්දා එන්නෙ අ‍පේ දිහා විතරයි.. වෙන කිසි ගෙදරකට යන්නෑ..”සුසිලා ද හිස මඳක් නවා බැගෑබර සිනාවක් පෑවාය.“අප්පේ ඔව්.. මෙයාගෙ අක්කත් ඉස්සර එනව මෙහෙ අපේ නංගි හම්බවෙන්න.. ඒ දෙන්න ඉතිං ගජ යාළුවොනේ”අතුල පුටු ඇන්දට අතකින් තට්ටු කරමින් හිස සැළුවේය.“ආ කෝසලා.. නරකද ගීත්ව ස්පෙෂලිස්ට් කෙනෙකුට පෙන්නුවොත්..”කෝසලාගේ මුවඟ සිනාව වියැකී ගියේය. ඇය සුසිලා දෙස බැලුවාය. උත්තර දීම සුසිලාට බාර කළාක් මෙනි.“කොච්චර බේත් හේත් කෙරුවද ඉස්කෝලෙ මහත්තයෝ... දොස්තරල කියන්නෙ ඉතිං සමහර විට තව ටික කාලෙකින් කතා කරන්න පුළුවන් වෙයි.. එහෙම නැත්තං ජීවිතේම ඔහොම ඉන්න වෙයි කියලා..”සුසිලාගේ සෝබර හඬ ගෝතමී ගේ ළය රිදවයි.“කෝකටත් අපි ආපහු සැරයක් ළමයව දොස්තර කෙනෙකුට පෙන්නමුද..? මගෙ යාළුවෙක් ඉන්නවා කොළඹ .. ලොකු දොස්තර කෙනෙක්”“ලොකු අම්මයි මායි කොහෙ යන්නද සර් ඔච්චර දුර?” කෝසලා සෝබර හඬින් ඇසුවාය.“නෑ නෑ.. ඕගොල්ලො කරදර වෙන්න ඕන නෑ.. මට පුළුවන් ගීත්ව එක්කරගෙන යන්න”ගෝතමීගේ මුහුණ ආලෝකවත් විය.“අපේ මස්සිනාගෙ අම්මලගෙ දිහා ඉන්නත් බැරියැ.. මං කෝල් එකක් දීල කියන්නං”අතුල හිස සැලුවේය.“අන්න හරි... අමරා නැන්දා මට පණ වුණත් දෙයි...”ගෙතුලින් නැ‍ඟෙන සිනා හඬ ඉවසිය නොහැකිවාක් මෙන් ගීත් පොරව වේගයෙන් උස් පහත් කළේය.තමා හැර අනෙකුත් සියලු දෙනා සතුටින් පසුවන බව සිතා ඔහු කෝපයට ද ශෝකයට ද පත්විය. ඒ නිසාම අතුල සමඟ කොළඹ යෑමේ යෝජනාව ඉදිරිපත්වූ කල දැඩිව ප්‍රතික්ෂේප කළේය. අක්කා සහ ලොකු අම්මා අබියස නිර්දය ලෙස හැසිරෙන්නට ඔහු සමත් වුවද ‍ගෝතමීත් අතුලත් කියන්නකට එරෙහි වීමට ඔහුට ශක්තියක් නොවීය.පැය පහ හයක ගමනින් පසු පටුමඟ මනහර ගේට්ටුවක් අබියස සිටියේ නොරිස්සුමින් මුහුණ හකුළාගත් තරුණයෙක් සහ විඩාපත් මිනිසෙකි. අගුල නොලෑ ගේට්ටුව විවර කරගත් දෙදෙනා කුඩා මිදුලක් පසු කර දොරකඩ නැවතුණෝය. එය වසා තිබුණෙන් ගීත්ගේ නොරිස්සුම දැඩි විය.“මොකට මේවා මෙච්චර වහගෙන ලොක් කරගෙන ඉන්නවද දන්නෑ..යි සිතූ ඔහු විදුලි සීනුව නාද කරන අතුල දෙස උදාසීන බැල්මක් හෙළුවේය. ගතව යන්නට ඇත්තේ සුළු වේලාවකි.“හානේ බාප්පා..”දැරියක සේ කෑ ගෑ නදී මුව පුරා හිනාවුණාය. තිගැස්සුණු තරුණයාට ආපසු හැරෙන්නට පවා සිතිණ. අමරා ඇගේ මිත්තණිය බව දැන සිටිය ද ඇය වෙසෙන්නේ මෙහි බවක් ඔහු කොහෙත්ම නොසිතුවේය. ඇගේ විස්මිත දෙනෙත ඔහුගේ හිසේ සිට පය දක්වා ගමන් කළේය. මනාව කොණ්ඩය කපා කලිසමකින් සහ කමිසයකින් සැරසී බෑගයක් ද එල්ලාගෙන සිටින තරුණයා හඳුනාගන්නට ඇයට මඳ වේලාවක් ගතවිය.“අඳුරගන්න බැරි ද නදී.. මේ ගීත්.. අපේ කලාකාරයා..යි කී අතුල සිනාසුණේය.ගීත් ඇගේ දෑස මඟහැරියේය.අවුල් වූ කොණ්ඩයත් සරමත් රහිත ගීත් කෙනෙකු ගැන සිතාගන්නට ඇයට නුපුළුවන. මේ කඩවසම් තරුණයා අර අහිංසක ගීත්මදැයි සැක හැර දැනගන්නට මෙන් ඇය තවදුරටත් බලාගත් වනම සිටියාය.“කෝ ඔයාගෙ සුදු ආච්චි..? ආච්චි කීවෙ නැද්ද අපි එනව කියල..”යුවතියගේ විමතිය හැඳිනගත් අතුල ප්‍රශ්න ‍කළේය.“අතුල බාප්පලා එනව කියල කීවා තමා. ඒ වුණාට මං හිතුවෙ බාප්පයි පුංචි අම්මයි දෙන්නා වෙඩින් එකට ඇඳුම් ගන්න එනව කියලා.”“අයියෝ නදී.. ඒක මහ ‍ෙලාකු වෙඩින් එකක් නෙමේ. බොහොම පුංචි චාම් මඟුලක්..”නදී ඔවුන්ට ගෙදරට එන්නට ඉඩ හැර පසෙකට වූවාය.අතුල අමරා සමඟ ආගිය කතාබහේ නිරත වන අතර නදී විසිත්ත කාමරයේ අසුන්ගත් ගීත් සමීපයෙහි දැවටුණාය. එහෙත් ඔහු ඇය දෙස බැල්මක් හෝ නොහෙළා පුවත්පතක පිටු පෙරළුවේය.“ඔයා තාමත් මා එක්ක තරහද ගීත්..?”ඇය පහත් සෝබර හඬින් ඇසුවාය.“තරහාවෙලා මදි.. මගේ ඩයරියත් හොරකම් කරලායි දොස් පවරන්නට උවමනාවෙන් ඔහුගේ දෙතොල සැලිණ. ඇ‍ඳේ මෙට්ටය පවා බිමට ඇද දමා දිනපොත සොයන්නට ඔහු බෙහෙවින් වෙහෙසුණේය.“මොනවද මල්ලි ඔච්චර හොයන්නෙ?යි කෝසලා ද ප්‍රශ්න කළාය.දිනපොත ගෙන යාම පිළිබඳව ඔහු නදීට ශාප කරන්නට පවා පෙලඹුණේය. එය ඇය විසින් නොකළ යුතුව තිබූ ක්‍රියාවකි.“ඔයා ආපු එක කොයි තරම් හොඳද..? මං මේ දවස් ටික හිටියෙ හරි අමාරුවෙන්.. ආපහු යන්නෙ කවද්ද කියල හිත හිතා...”ඔහු පුවත්පත කියවන්නට වූයේ ඇගේ කතාබහ පිළිබඳව සැලකිල්ලක් නොදක්වන බව හඟවන්නට මෙනි.“නදී.. ඔය ළමයට කාමරේ පෙන්නන්නකෝ.. මහන්සි නැතෑ ඇඳුම් මාරු කරගන්නත් එපායැ..” අමරා ගේ ප්‍රීතිමත් හඬ ගෙතුළ රැව්දෙන්නට විය.ලබන සතියේ තව කොටසක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=as1406299</link>
    <topic>ලෝක පාපන්දු පිටියේ මරණීය ගෝලය</topic>
    <author>සේමාලි කැල්ලපත</author>
    <content>ලෝක පාපන්දු පිටියේ මරණීය ගෝලයලෝක කුසලාන පාපන්දු තරග මේ දිනවල බ්‍රසීලයේ නගර දොළහක් පුරා ඉතාමත් උණුසුම් අන්දමින් පැවැත්වෙන්නේ ප්‍රේක්ෂකාගාර ක්‍රීඩාලෝලීන්ගෙන් පිරී ඉතිරී යමිනි. ලොව වඩාත්ම ජනප්‍රිය ක්‍රීඩාවක් වන පාපන්දු ක්‍රීඩාව සිය ජීවිතය හා සමාන කරගත් ජනතාවක් ද ලොව වෙසෙති. බ්‍රසීලය, ආර්ජන්ටිනාව, ස්පාඤ්ඤය, උරුගුවේ, කොලොම්බියාව, ජර්මනිය සහ ඉතාලිය වැනි රටවල් ඒ අතරින් විශේෂ වේ.පාපන්දු උන්මාදයෙන් පෙළෙන ලොව රටවල් අතරින් කොළොම්බියාව ද එකකි. කොළොම්බියානු පාපන්දු ලෝලීහු සෑම ලෝක කුසලාන පාපන්දු තරගාවලියකදීම ආදරයෙන් හා භක්තියෙන් සිහිපත් කරන නමක් වෙයි. ඒ ඔවුන්ගේ අසහාය පාපන්දු ක්‍රීඩකයෙකි. එසේම ඔවුහු පාපන්දු තරග නැරැඹීමට යද්දී එම ක්‍රීඩකයාගේ සේයාරුවක් රැගෙන යෑමට අමතක නොකරති. ඒ වැරැදි පාපන්දු පහරක් නිසා ජීවිතයෙන් වන්දි ගෙවූ පාපන්දු ක්‍රීඩක අන්ද්‍රේස් එස්කෝබාගේ සේයාරුවයි.මෙඩලින් යනු කොළොම්බියාවේ විශාලත්වයෙන් දෙවැනි නගරයයි. එස්කෝබා මෙඩලින් නගරයෙන් බිහිවූ විශිෂ්ට පාපන්දු ක්‍රීඩකයෙකි. කුඩා කල සිටම පාපන්දු ක්‍රීඩාවේ නිරතව සිටි එස්කෝබා පසුව වෘත්තීය පාපන්දු ක්‍රීඩකයෙක් බවට පත්වූයේය. කොළොම්බියානු ජාතික පාපන්දු කණ්ඩායමට එක්වූ එස්කෝබා එරටට ජයග්‍රහණ රැසක් අත්කර දීමට මුල් විය.සිය පාපන්දු ජීවිත කාලය පුරාම ආරක්ෂක පෙළ ක්‍රීඩකයකු ලෙස ක්‍රීඩා කළ එස්කෝබා හැඳින්වෙනුයේ පාපන්දු ක්‍රීඩාවේ මහත්මා (The Gentleman of Football) ලෙසිනි. ඔහු ක්‍රීඩා කරද්දී හැඳි ටී ෂර්ටයේ සැමදාමත් වූ ඉලක්කම වූයේ අංක 2 ය.ජාතික තලයේ ක්‍රීඩකයකු වූ එස්කෝබා පාපන්දු ක්‍රීඩාව සිය ජීවිතය කරගත් කොළොම්බියානු ජනතාවගේ වීරයෙක් වූයේය. මත්ද්‍රව්‍ය, සූදුව හා නීති විරෝධී වෙ‍ළහෙළදාම් සම්බන්ධයෙන් ලොව පුරා පතළ කොළොම්බියාව ජාවාරම්කාර කල්ලි සඳහා ද ප්‍රසිද්ධය. කොළොම්බියානු මත්ද්‍රව්‍ය ජාලය බොලිවියාව, පේරූ, හොන්ඩියුරාස්, කැනඩාව සහ ඇමෙරිකාව හරහා යුරෝපය පුරාම පැතිර පැවතියේය. මෙහි සාර්ථකම අවදියේ කොළොම්බියානු මත්ද්‍රව්‍ය ජාවාරම්වල නිරත වූවන්ගේ සතියක ආදායම ඩොලර් කෝටි දෙකකටත් වැඩි විය. මෙවන් පසුබිමක් සහිත කාල වකවානුවක් වූ 1990 මුල් කාලයේ එස්කෝබා සැලකුණේ එරට පිළිබඳව ජාත්‍යන්තරව යහපත් ප්‍රතිරූපයක් ඇතිකළ අයකු ලෙසය.ඒ 1994 වසරයි. එවර ලෝක පාපන්දු කුසලාන තරගාවලිය පැවැතියේ ඇමෙරිකාවේය. ජූනි 22 වැනිදා ඇමෙරිකාව සහ කොළොම්බියාව අතර පාපන්දු තරගය පැවැති දිනය විය. කොළොම්බියානු කණ්ඩායමේ නායකයා වූයේ ද එස්කෝබා ය. ලෝක කුසලාන තරගාවලියේ ජයග්‍රහණය වෙනුවෙන් කොළොම්බියාව මහත් බලාපොරොත්තු තබා තිබුණේ ඉතා ඉහළින් වර්ණනා කළ දක්ෂ කණ්ඩායමක් රට වෙනුවෙන් ඉදිරිපත් වීම නිසාය. තරගාවලිය ආරම්භ විය. එස්කෝබා ආරක්ෂක පෙළ ක්‍රීඩකයකු ලෙස ක්‍රීඩා කරමින් සිටියේය. ඇමෙරිකානු පිලේ ක්‍රීඩක ජෝන් හාර්ක්ස් එල්ල කළ පාපන්දුවට එස්කෝබා වේගවත් පහරක් එල්ල කළේය.අවාසනාවක මහත. පාපන්දුව කොළොම්බියානු පිලේ ගෝල රකින්නා ද පසු කරමින් කොළොම්බියානු ගෝල දැල තුළට ඇදී ගියේය. බෝලය වළක්වනවා වෙනුවට එස්කෝබාගේ අත්වැරැදීමකින් එය කොළොම්බියානු ගෝල දැල වෙතට එල්ල කිරීම නිසා ප්‍රතිවාදි ඇමෙරිකානු පිල ගෝල 2 - 1 ක ජයක් ලැබීය. ඇමෙරිකානු ක්‍රීඩා ලෝලීන් ජයෙන් මුසපත් වෙද්දී 1994 ලෝක කුසලාන තරගාවලියේ ජයග්‍රහණය පිළිබඳ ඉමහත් බලාපොරොත්තු තබා සිටි කොළොම්බියානුවෝ එදා වැළපෙන්නට වූහ. මෙනිසා එම තරගාවලියේ දී ඉතා ඉහළ අගය කිරීම්වලට පාත්‍ර වූ කොළොම්බියානු පාපන්දු කණ්ඩායමට යළි මවු රට බලා ඒමට සිදුවිය.එස්කෝබා පෙරදී තීරණය කර තිබුණේ ලෝක කුසලාන තරගාවලියෙන් පසු ඇමෙරිකාවේ නෙවාඩා සහ ලාස් වේගාස් හි වෙසෙන සිය ඥාතීන් දැකීමට යෑමටය. එහෙත් තමා නිසා රටට අත්වූ පරාජයත් සමඟ ඔහු වහාම කොළොම්බියාව බලා පැමිණියේය. එතැන් පසු ඔහු ජිවිතය ගත කළේ ඉතාමත් ශෝකාකූලවය. කිසිවකු මුණ නොගැසී දිවා රෑ නිදි නොමැතිව සිය නිවෙසටම වී කල්ගත කළ එස්කෝබා දැක ඔහුගේ ධෛර්යය ඇති කිරීමට බොහෝ දෙනා පැමිණියහ.මේ සුපිරි ක්‍රීඩකයාගේ වැරැදි පන්දු ප්‍රහාරය නිසා කොළොම්බියානු පිල පරාජය වුවත් ඔහුගේ කණ්ඩායමේ ක්‍රීඩකයන්, පුහුණුකරු, මිතුරන් හෝ ක්‍රීඩාලෝලීන් හෝ කිසිම දිනක ඔහුට චෝදනා එල්ල කිරීමට උත්සුක වූයේ නැත. ක්‍රීඩාවේදී සැම විටම මහත්මා ගති පළ කළ එස්කෝබාට ඔව්හු කිසි කලෙකත් චෝදනා නොකළහ. ඒ වෙනුවට සැවොම ඔහුගේ බිඳී ගිය චිත්ත ධෛර්යය වඩවාලීම සඳහා එක් වූහ. එස්කෝබාගේ ගේ වටා නගරය පුරා පෙළපාළි යමින් ඔවුන් එස්කෝබා ගේ ධෛර්ය වඩාලීමට උත්සාහ ගත්හ.එස්කෝබාට ආදරය කරන දහසකුත් දෙනාගේ ඉල්ලීම්වලට ප්‍රතිචාර දක්වමින් අවසානයේ එස්කෝබා තීරණය කළේ යළි ජීවිතය ආරම්භ කළ යුතු බවය. එදින 1994 ජූලි 01 වැනිදාය. එස්කෝබා යළි සිය රට පැමිණ පස් දිනකට පසුය. එදින රාත්‍රී 7 ට පමණ එස්කෝබා සිය ළබැඳි මිතුරන් තිදෙනකුට දුරකථනයෙන් ඇමැතීය. ඒ අනුව මැඩලීන්වල රාත්‍රී සමාජ ශාලාවකදී එකතු වීමට මිතුරෝ තිදෙනා කතිකා කර ගත්හ. මැඩලීන්හි කූප්‍රකට මත්පැන් හලක් වූ එල් ඉන්ඩියෝ හි පාන්දර ජාමය වනතුරු කල්ගත කළ මිතුරෝ සිවු දෙන එතැනින් විසිර ගියහ. එස්කෝබා තරගය පරාජය වීමෙන් පසු රැකි නිහඬතාවය බිඳ දමමින් යළි සමාජයට පිවිසීම නිසා මිතුරන් ද සිටියේ සතුටිනි.පසුදා පාන්දර 3 ට පමණ සමාජ ශාලාවේ රථ ගාලේ එස්කෝබා සිටියේ තනියෙනි. ඔහු ඒ මොහොතේ සිය මෝටර් රථයට ගොඩවීමට දොර ඇරගෙන සිටියේය. ඒ සමඟම ඔහු වෙතට තිදෙනෙක් පැමිණියහ.“හා! උඹ ද? උඹ අපේ රට කෑවා”මෙසේ පවසමින් ඔව්හු එස්කෝබාට පරිභව කරන්නට වූහ. ඒ සමඟම ඒ අතර සිටි අයෙක් එස්කෝබාට වෙඩි තබන්නට වූයේය. ඒ සෑම වෙඩිල්ලක් පාසාම ඔහු ‘පලයන්, පලයන්’ යනුවෙන් කෑගැසුවේය. එවිටම තවෙකෙක් තමා අත වූ 38 කැලිබර් වර්ගයේ පිස්තෝලයෙන් එස්කෝබාගේ හිසට වෙඩි තැබීය. වෙඩි වැදුණු එස්කෝබා රෝහල්ගත කර මිනිත්තු 45 කට පසු මිය ගියේය.මේ ඝාතනය ලොව පුරා ප්‍රසිද්ධ වූයේ ඔහුගේ නින්දා සහගත ගෝලය වෙනුවෙන් ලද දඬුවමක් ලෙසිනි.මෙඩලින් පොලීසිය පරීක්ෂණ ආරම්භ කළ අතර පසුදාම ඝාතකයා අත්අඩංගුවට පත්විය. ඔහු හම්බර්ටෝ නමැත්තෙකි. මෙඩලින් නගරයේ මත්ද්‍රව්‍ය සැපයුම්කරුගේ ආරක්ෂකයා හා රියදුරා වූ ඔහු එස්කෝබා ඝාතනය තමා කළ බවට පාපොච්චාරණය කළේය.කොළොම්බියානු පිල තරග වැදෙද්දී ඒ පිලේ ජයග්‍රහණය වෙනුවෙන් සූදු අන්තුවන් බර ගණන්වලින් ඔට්ටු අල්ලා තිබිණ. එස්කෝබාගේ ගෝලය නිසා ඔවුන් ඔට්ටුවලින් පරාජය වීම නිසා ඇතිවූ තරහට පළිගැනීමක් ලෙස මේ ඝාතනය සිදුවූ බවට ප්‍රචාරය වුවද එය සනාථ නොවීය.ලෝක කුසලාන පාපන්දු තරගාවලියක් පැවැත්වෙන සමයක සිදුවූ මේ ඝාතනයෙන් මුළු පාපන්දු ලෝකයම හෙල්ලුම් කන අතර මුළු කොළොම්බියාව ඒ වෙනුවෙන් හඬා වැලපෙන්නට විය.මේ ඝාතනය කොළොම්බියානු ඉතිහාසයේ ඉතා අඳුරු සහගත අවස්ථාවක් ලෙස සැලැකේ. මහත්මා ක්‍රීඩාවේ යෙදුණු එස්කෝබා ඝාතනයෙන් රට ජාත්‍යන්තරය ඉදිරියේ අපකීර්තියට ලක්වූ අතර එම ඝාතනය නිසා එරට දක්ෂ පාපන්දු ක්‍රීඩකයෝ රැසක්ම අනාරක්ෂිත භාවය නිසා පසුව ජාතික කණ්ඩායමෙන් ඉවත් වූහ.කොළොම්බියානු පාපන්දු බලධාරීන් ඇතුළු වැඩි දෙනෙක් එස්කෝබාගේ ගෝලය වැරැදීමක් ලෙස පිළිගත් අතර කිසිවෙක්වත් ඔහුට චෝදනා නොකළහ. එස්කෝබාගේ අවමංගල්‍ය උලෙළ ඉතා ඉහළින් පැවැති අතර ලක්ෂ ගණනක ජනකායක් ඊට සහභාගි වූහ. 2002 වසරේදී එස්කෝබා සමරමින් මෙඩලින් නගරයේ ඔහුගේ ප්‍රතිමාවක් නිරාවරණය කෙරුණු අතර සෑම වසරකම මේ දක්වාම ජනතාව ඔහු ස්මරණය කිරීමට අමතක නොකරති.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=as14062910</link>
    <topic>නෙළුම්විල</topic>
    <author/>
    <content>නෙළුම්විලපනහක් - හැටක් පමණ වූ අප නැඟුණු විශේෂ බස් රිය වියළි පරිසරය මැදින් ඉදිරියට ඇදෙමින් තිබිණි.හාත්පස වෙල්යාය වියළී ගොසිනි. වෙල්දෙණිවල ගහකොළ පරඬැල් මෙනි. වැව් සිඳී තිබේ. මාවතේ දුහුවිලි ඇවිස්සෙයි.අවසානයේ අප රිය කුඩා ගැමි ගෙයක් අසල නැවතිණි.අප බලාපොරොත්තුව සිටි නිවැසියන්ගේ මුහුණු හිනාවෙන් පිරී ගොසිනි.දරුවන් පහළොස් දෙ‍නකු වැදූ අම්මා, ඒ දරුවන් පහළොස් දෙනාගේ පියා, ඒ පහළොස් දෙනා අතුරින් එක් අයකු හැර සෙසු දහ හතර දෙනා ඇතුළු පිරිසක් අප බසයෙන් බසින තුරු නොඉවසිල්ලෙන් බලා සිටිති.ඔවුන්ගේ පහළොස් වැනියා සිටින්නේ අප සමඟ බසය තුළ ය. ඒ අප හා සිය මාපිය සොයුරු සොයුරියන් බැලීමට ආ අප පන්සලේ පොඩි හාමුදුරුවෝ ය.උන්වහන්සේ ළඟදී උපසම්පදා වූහ. මේ වූකලි ඒ උපසම්පදාවෙන් පසු උන්වහන්සේ සිය නෑසියන් බැලීමට වඩින මුල් වතාව ය.ලොකු හාමුදුරුවෝ මුලින් ම බසයෙන් බිමට වැඩියහ. පොඩි හාමුදුරුවෝ ඒ පසුපස වැඩියහ. අපි පෙළ සැදී ඒ පිටුපසින් බැස ගතිමු.මා පිය සොයුරු සොයුරියෝ හාමුදුරුවරුන් දෙනම වැඳ පිළිගත්හ. ආචාර කොට අප ද පිළිගත්හ.මේ සා මහත් පිරිසකට ඉඳුම් - හිටුම් දීමට පුංචි ගැමි ගෙදර නොපොහොසත් ය. ඒ වෙනුවෙන් තාවකාලික මඩු ඉදිකර තිබිණ.හාමුදුරුවරු පනවන ලද වෙසෙස් අසුන්හි වාඩි ගත්හ.අපිදු අසුන් ගතිමු.අද නම් මේ ගමට මඟුලකි.කැවිලි - පෙවිල්ලෙන් ආගන්තුක සත්කාරයෙන් අඩුවක් නැත.පොඩි හාමුදුරුවන්ගේ ඇතැම් සහෝදරවරු ආරක්ෂක අංශයේ සේවාව කරති. තවත් කිහිප දෙනෙක් වෙනත් රැකියාවල යෙදී සිටිති. බහුතරය ගොවිතැනේ නිරතව සිටිති.මේ පිරිස පිරිවර, මාපිය දෙදෙන පොඩි හාමුදුරුවන් ඉදිරියේ වැඳ වැටෙන හැටි බලා සිටි අප නෙත් පෙඟී ගියේ ය.පොඩි හාමුදුරුවන්ගේ දෑස ගෙයින් පිට පරිසරය වෙත ඇදී ගියේ අප බලාසිටියදීම ය. කුඩා කල දුව පැන නැටූ වත්ත පිටිය, ඒ ගහ කොළ උන්වහන්සේගේ දෑස යළි පිනවූ සේ ය.දහවල අහරින් පසු අපි සභාවක් පැවැත්වීමු.මුලින් ම පොඩි හාමුදුරුවෝ තම මාපියන් සහෝදර සහෝදරියන් ඇතුළු නෑසියන් ඉදිරියේ බුදු බණ දෙසූහ. ඒ දෙසුම අවසානයේ නෑ පිරිස පිරිකර පූජා ක‍ළහ.ඉනික්බිති අපි ඒ මාපිය දෙපොළට ස්තුති පත්‍රයක් පිරිනැමුවෙමු. මහත් දුක් විඳ දරුවන් හදා, කවා ‍- පොවා, ඇති දැඩි කර, ඒ මදිවාට සසුනට ද දරුවකු පූජා කළ ඒ උතුම් මාපිය දෙපළට ඒ තුති පත පිරිනැමුණේ නැකැත් පතක් බාර දෙන ආකාරයෙන් මංජුසාවක බහා ය.‘අම්මේ තාත්තේ දොවා කිරි කඳුළක් පොවා ඇති දැඩි කළ අපමණ දුක් ගැහැට මැද හැදූ වැඩූ බාලම පුතු සසුනට ‍පුදන්නට තරම් නිර්ලෝභී වූ ඔබ කෙතරම් පින්වත් ද? අප්‍රමාණයි ඒ පින ප්‍රමාණයි එයම නිවනටඒ තුති පතෙහි එසේ ලියැවී තිබිණ.දවස ගෙවී යමින් තිබිණ. අපි සමු ගතිමු.අප හැමටම තිළිණය බැගින් ලැබිණ. මුරුංගා මිටිය බැගිනි.මුරුංගා වූ කලි රසවත් පෝෂ්‍යදායි අහරක්. ලොව එය පිළිගන්නේ අසිරිමත් අහරක් ලෙසිනි. එක් මිටියක මුරුංගා කිලෝ දෙකක් පමණ විය. සියල්ල කිලෝ සියයකට වැඩි විය. ඒ සියල්ල නෙළා ගනු ලැබ තිබුණේ ගෙවත්තෙනි.මුරුංගා ගස වියළි පරිසරයට ඔරොත්තු දෙයි. එයට සැප වුවමනා නැත. දුකම විඳී. එහෙත් විස්මිත අහරක් ලොවට දී කුසගින්න මකයි. ඇඟට පතට හයිය දෙයි.එපරිද්දෙන් ම ඒ මාපියෝ අපට පොඩි හාමුදුරු‍වන් දායාද කළහ.නවගත්තේගම, පළුගස්වැව ඒ.එම්. රණ්බණ්ඩා පියාණනි, එච්.එම්. සෝමාවතී මෑණියනි, පළුගස්වැවේ ධම්මාරාම නමින් ඔබ අපට තිළිණ කළ ඔබේ බාලපුතු අපට අමිල මිණකි.අපි ඔබට සදා හිස නමමු. ඔබට යහපත සැලසේවා!  වාරියපොළ, මලගතේ, තඹරව, සෝමපාල කරුණානායක මහතා විසින් යොමු කරන ලද ලිපියක් ඇසුරිනි.මම යතුරු පැදියෙන් මහ මග යමින් සිටියෙමි.ඉදිරියෙන් ආ වෑන් රියක් එකවර ම මවෙත පැන්නේ ය. මම යතුරු පැදිය ඉවත කැපීමි. එය ලයිට් කණුවක හැපී නතර විය.මගේ අතකුත් පයකුත් රිදුම් දෙන්නට වූයේ ය. අතේ ඇඟිල්ලකිනුත්, පයේ ඇඟිල්ලකිනුත් ලේ වෑහෙන්නට වූයේ මා බියටත්, වේදනාවටත් පත් කරමිනි.මා අසල පා පැදියක් නතර විය. ඉන් බැස මවෙත ආයේ කොට කලිසමක් හැඳි කාල වර්ණ තරුණයෙකි.‘මොකද වුණේ?’‘වෑන් එක ඇඟට ආව. මං අහකට කැපුව. හැප්පුනා.’ මම වේදනාව දරාගෙන කීමි.ඔහු වහ වහා අසල වැලකින් දලු කිහිපයක් කඩා පොඩි කර තුවාල මත තබා අසල ගෙයකට දුවගොස් රෙදි පටි දෙකක් ගෙනැවිත් ඒවා ගැට ගැසුවේ ය.මෙවිට ම තවත් යතුරු පැදියක් මා අසල නැවතිණ. එහි සිටියේ දරු පැටවුන් දෙදෙනකු නංවා ගත් පියෙකි.‘මොකක්ද කෙරෙන්න ඕනෑ?’ ඔහු ඇසුවේ ය.‘බේත් දාගන්න යන්න ඕනැ’ මම කීමි.‘ඔහොම ඉන්න! මං මේ දෙන්නව ළඟ ගෙදරක නතර කරල එන්නං’නික්ම ගිය ඔහු වහා ආපසු ආයේ ය.මම ඔහු ගේ යතුරු පැදියේ නැගී පෞද්ගලික රෝහලකට ගියෙමි.‘ඔයා එහෙනං බේත් දාගන්න. මං අනිත් දරුව අරගෙන එන්න සංඝමිත්තෙට යනව. ඔයාව එක්කරගෙන යන්න ආපහු එන්නං’ ඔහු කීවේ ය.‘හොඳයි’‘ඔයාට සල්ලි තියනව ද?’මම හිස සැලීමි.ඔහු ගියේ ය.ඔහු නැවත පැමිණෙන විට මට බෙහෙත් දමා තිබිණ.‘යං!’ඔහු මා නංවාගෙන අන්තරාය සිදු වූ තැනට ආපසු ආවේ ය. මගේ යතුරු පැදිය එතැන ම තිබිණ.‘දැං ඔයාට මෝටර් සයිකලෙන් යන්න පුළුවන් ද?’ ඔහු ඇසුවේ ය.මම මගේ යතුරු පැදියට නැග එය පණ ගැන්වීමි.‘පුළුවං!’‘එහෙනං පරිස්සමට යන්න!’‘මහත්තයට බොහොම පින්! මට පුළුවන් ද නමයි ඇඩ්‍රස් එකයි දෙන්ඩ?’ මම ඇසීමි.ඔහු සිය නමත්, ලිපිනයත් කීවේ ය.‘අර මට උදව් කරපු කළු එක්කෙනා කවුද කියල දන්නෑ නේද?’‘මං එයාව දන්නව’ඔහු ඒ තරුණයා ගැන ද යමක් කීවේ ය.මා ඒ සැබෑ මිනිසාගෙන් සමු ගත්තේ මට මුලින් පිහිට වූ තරුණයාට ද හිතින් පින් දෙමිනි.බූස්ස බන්ධනාගාරයේ සේවය කරන කේ.ඒ. තිලකරත්න මහතාණනි, නම නොදන්නා තරුණ මහතාණනි මම ඔබ දෙපළට හිස නමමි.ඔබ දෙදෙනාට දීගායු වේවා!  ගාල්ලේ, වැකුණගොඩ, කුරුකුලසූරිය මැදගෙදර මහතා විසින් යොමු කරන ලද ලිපියක් ඇසුරිනි.නෙළුම්විල, සිළුමිණ,ලේක්හවුස්, කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=as14062911</link>
    <topic>ගුරු සේවයේ රස කතා</topic>
    <author>විශ්‍රාමලත් විදුහල්පති ඩී. සී. ද සිල්වා</author>
    <content>ගුරු සේවයේ රස කතාදැනට දශක හතරකට පෙර මම කටුකුරුන්ද ගුරු විදුහලේ පුහුණුව ලැබූවෙමි. දැනට විශේෂ කාර්ය බළකාය පිහිටි භූමිය එදා අපේ ගුරු විදුහල වූ අතර එයටත් පෙර දෙවන ලෝක යුද්ධයේ යුද කඳවුරකි. අපේ පුහුණු සංඛ්‍යාව අවුරුදු දෙකේම හයසියයක් වූ අතර අනිවාර්ය නේවාසික පුහුණුවක් නිසා ගුරු විදුහල පුරාම ගුරුවරුන් ඇත. එය පිරිමි ගුරු විදුහලකි.කොයි විදියට මිශ්‍ර කරත් ලංකාව පුරා විසිරී ඇති මේ ගුරුවරුන් ශිෂ්‍ය නිවාසවල දී කාණ්ඩ වන්නේ ඔවුන්ගේ රුචි අරුචිකම්, ප්‍රදේශීය පිහිටීම් අනුවම ය. බොහෝ කොට බුලත් කන පිරිවෙනකින් පැමිණි ගුරු මහතා වටා බුලත් කල්ලිය විය. බෙලිඅත්ත, වලස්මුල්ල, තිස්ස, හම්බන්තොට පැත්තේ අය වෙනම සිටිති. ලග්ගල, මාතලේ, මහනුවර අය තවත් පිරිසකි. කළුතර කොළඹ ගාල්ල අය තවත් කොටසකි. රත්නපුර ඇහැලියගොඩ, බලංගොඩ පැත්තේ අය තවත් පිරිසකි. මුස්ලිම් ජාතිකයන් තවත් පිරිසකි. ඒ කිසිම කාණ්ඩයක් නැතුව විසි එක විසි දෙක හැවිරිදි අපේ කණ්ඩායම අනුරාධපුරය, වවුනියාව, නුවර, ගාල්ල ආදි බේදයකින් තොරව විනෝදයෙන් ගත කළේ අපට අධ්‍යයන කටයුතුවල පහසුව සහ පවුල් බරක් නැති බැවිනි.මොවුන් අතර, ගායකයෝ, ගීත රචකයෝ, තොවිල් කාරයෝ, නළුවෝ, කවිකාරයෝ, චිත්‍ර ශිල්පීහු, රේස් දමන්නෝ, විහිළුකාරයෝ, මෙන්ම ගණන් කාරයෝ වූහ. සමහර විට පොලිස් සේවයේ ‍සිටි දහයක් පහළොවක් පමණ වූහ.කිසිම දේශනයකට හරියාකාරව නොසිට රස්තියාදු ගසන්නෝ ද එකෙක් දෙන්නෙක් වූහ. පෙරේරා (නියම නම නොවේ) එබඳු අයෙකි. සති අන්තයේ මගේ සටහන් ගෙදර ගෙන ගොස් බිරිය වන ඉස්කෝලේ හාමිනේ ලවා සටහන් ලියා ගනියි. ඒ වෙනුවෙන් රසකැවිලි ගෙනැවිත් දුන් විට අපි බෙදා හදා ගෙන කන්නෙමු.දැන් ගුරු පුහුණු කාලයයි. පාසලකට ගොස් ආදර්ශ පාඩම් උගන්වා ලකුණු ලබා ගත යුතු ය. ඒකට නම් බිරියට පෙනී සිටීමට නොහැකි ය. පෙරේරා ගමේ ගොස් ආවේ ය. විසි වියේ පසු වන අප හමු විය.‘මල්ලි මට මෙන්න මේ පාඩම් සටහන ලියා දීපන් හොඳ කොල්ල වගේ’ ඔහු පාඩම් සටහන් තුනක් එකම පන්තියට එකම විෂයට තුන් දෙනකුගෙන් ලියවා ගත්තේය. අද කාලයේ මෙන් ඡායා පිටපත් නැති නිසා ඔහුගේ අත් අකුරින් පිටපත් කර ගත්තේය.කථිකාචාර්ය වරයා හමු විය. පාඩම් සටහන පෙන්වීය. ඔහු අසන දේට පිළිතුරු දීම ද අසීරු විය. “මේක හරි නෑ, අරමුණු වැරැදියි.’ රතු පෑනෙන් කපා කොටා නැවත ලියන්න කීවේය. ‘දෙවන පාඩම් සටහනටත් ඒ ටිකම විය. තුන් වන පාඩම් සටහන ද එලෙසම විය. පාඩම් සටහන් ලියන්නට කම්මැලි මොහු අප හමු වී ඉල්ලීමක් කළ ද අපටත් වැඩ වැඩි කාලයකි. උපකරණ හදන්නට පාඩම්වලට සූදානම් වන්නට ඇති නිසා ඉටු කරන්නට නොහැකි ය. මඳක් කල්පනා කළ ඔහු ‘හරි මං දන්නව කරන එක’ කී ඔහු මුලින්ම පෙන්වූ සටහන නැවතත් ලියා පෙන්වීය.‘හා... ඔය තියෙන්නෙ දැන් හරි, ඒක තමයි තමන් ටිකක් හිතල මතල වැඩ කරන්න ඕනෙ.’කථිකාචාර්ය තුමා අනුමතයි කියා අත්සන් කළේ මුලින්ම ප්‍රතික්ෂේප කළ පාඩම බව නොදත් බව පෙරේරා අප සමඟ කියා විනෝද විය.විශ්‍රාමලත් විදුහල්පති ඩී. සී. ද සිල්වාඑක්තරා මිශ්‍ර පාසලකි. එහි බොහෝ දරුවෝ නාගරීකරණය වෙමින් පවතින ගම්වල දිවි ගෙවන්නෝ වූහ. මේ පාසලේ 6, 9 ශ්‍රේණිවල දරුවන් තරමක් මුරණ්ඩු, අකීකරු ලක්ෂණ මතු කළ බැවින් එම පංති බාරව කටයුතු කළේ පිරිමි ගුරු භවතුන් දෙපළකි. ඔවුන් පිරිමි ගුරුවරුන් වුවද දරුවන්ගේ ගැටලුවලදී කටයුතු කළේ ඉතාමත් සංවේදී සන්සුන් ස්වභාවයෙනි.හය ශ්‍රේණියේ පිරිමි දරුවෙකු නිතරම එම පංතියේම ගැහැනු ළමයින් සමඟ අඬදබර ඇතිකර ගැනීම පුරුද්දක් කරගෙන සිටියේය. මේ නිසා යට කී පිරිමි දරුවා දඬුවම් විඳි අවස්ථා ද ඕනෑ තරම් විය. ඇතැම් විට ගුරුවරුන්ට සිය පාඩම් පවා පංති කාමරය තුළ කිරීමේදී මේ දරුවාගේ ක්‍රියාකලාපය නිසා අවහිරතා මතු වුණි.ගුරුවරුන්ගේ නිගමනය වූයේ මොහුට තමා ගේම කියා සහෝදරියන් නැති නිසා මෙලෙස මුරණ්ඩු වන්නට ඇති බවය. එහෙයින් දිනක් පංති භාර ගුරු භවතා මේ දරුවා සමඟ පෞද්ගලිකව තොරතුරු කතාබහ කළේය.“සාලියට නංගි කෙනෙක් හරි අක්කා කෙනෙක් හරි හිටියනං හොඳයි නේද?”සාලිය ඊට කිසිඳු පිළිතුරක් දුන්නේ නැත. ඒ වෙනුවට බිම බලා ගත්තේය. “ඔයා කැමති නංගි කෙනෙක් ඔයාට හිටියනම් ද? මල්ලි කෙනෙක් හිටියනම් ද?” එහෙත් සාලිය නිහඬව සිටියා මිස කතා කළේ නැත. ගුරු භවතා නිහඬ වී සාලිය දෙසම බලාගෙන සිටියේය. ඇසු ප්‍රශ්නයට පිළිතුරක් නොදී යන්නට නොහැකි බව තේරුම් ගත් හේ කටහඬ අවදි කළේය.“ඔය ඉන්නෙ මළ හෝන්තුවක් අපේ ගෙදර. එයා මගේ අක්කා තමයි. මං මේ බලාගෙන ඉන්නෙ පුළුවන් තරං ඉක්මනට එයාව අපේ ගෙදරින් පිටත් කරල දාන්න.”“ඒ කිව්වේ...?” ගුරුවරයා ඇසීය.“ඉක්මනට කාටහරි කසාද බන්දලා දෙන්න. නැත්තං මගෙ දේපොළවලට තට්ටු කළොත් එහෙම.”ගුරුවරයාට ළමයාගේ කතාවට පුදුම සිතුණි. “මේ ළමයි මේතරම් පැහිලා තියෙන්නේ... අර ජහාජරා ටෙලි නාට්ටිම බලලා...” ගුරුවරයා තමාටම කියා ගත්තේය.සමන් චන්දන කුමාරසිංහ  සිංහල භාෂාව උගන්වන ගුරුතුමිය දැඩි විනයගරුක අයෙකි. ගුරු මාතාවකි. ඒ නිසා ම ඇයට විදුහලේ බාලිකාවන්ගේ විනය බාර දී ඇත. බාලිකාවන්ගේ පමණක් නොව පිරිමි ළමයින් පවා ගුරුතුමියට බය පක්ෂපාතී ගෞරවයක් වූයේ හොඳට පාඩම් උගන්වන නිසාත්, වැරැද්ද දුටු විට තැන නොතැන බලා බැනුම් අහන්නට වන නිසා ය. එමෙන්ම යම් විදියකින් පෙම් හසුනක් හමු වූවොත් කම්මුතුය. පාසලේ සිටින තුරාවටම වැරැදි නොකරන්නට, මතක හිටින්නට දඬුවම ලැබෙයි.මේ විනය පාලිකා තනතුර නිසා ඇයට පෙනෙන්නේ ම වැරැදි ය. ළමයි දෙන්නෙක් කතා කළත් වැරැදිය. හිනා වුණත් වැරැදිය. එකට එක්ව නිවාසාන්තර වැඩ, ශිෂ්‍ය සංගම්, බාහිර වැඩ වලදී පවා නිදහසක් දෙන්නේ ම නැත. කොහොම වුණත් ක්‍රීඩා උත්සව, කලා උලෙළ, විවිධ විෂය සමගාමී කටයුතුවලදී ගුරුවර ගුරුවරියන් විනය ගැන හොඳ කල්පනාවෙන් කටයුතු කරනු ඇත.දහය පන්තියේ ළමුන්ට ‘තා’, ‘තෝ’, ‘නුඹ’, ‘නුඹලා’, කෙනෙක්, සමඟ, හෝ ආදී නිපාත සහ සමූහාර්ථ පද යොදා වාක්‍ය තැනීමේ උක්තාඛ්‍යාත සම්බන්ධ පාඩමක් ඉගැන්වීය.මුස්ලිම් ජාතික සිසුහු ද මේ පාසලේ වෙති. මේ කාලයේ දී ‘තහා’ නම් වූ ශිෂ්‍යයෙක් ද විය. ඔහු පෝසත් ය. කඩවසම් ය. ප්‍රිය මනාප ය. ඒ නිසා කාගෙත් හිත දිනා ගත් අතර ශිෂ්‍ය නායකයෙක් ද විය.කොහොම වුණත් ඔහුගේ ද යම් යම් කටයුතු සඳහා ගුරුතුමිය අවවාද කර ඇත. එහෙම ලේසියෙන් වරදක් අසු නොවී ඉන්නටත් නොහැකිය.එදා සිංහල අභ්‍යාස පොත් බලයි. උගැන්වූ නිපාත, සමූහාර්ථ පද යොදා වැකි තැනීමේ අභ්‍යාසයකි. ටිකක් හැඩකාර දැරියක් ද පොත පෙන්වන්නට ආ අතර ඇය ගැන ද කිසියම් අවස්ථාවක අවවාද කර ඇත.එක් වරම වැකියක් කියැවීය.‘තා හා මා හා සතුන් වත්ත බලන්නට ගියෙමු’‘හා දැන් එහෙනම් තහා එක්කත් රවුම් ගහනවා නේද? ඔහොම ගියොත් විභාගෙම කරන්න පුළුවන් වේවි ද?සැරෙන් කතා කළ ගුරුතුමියට තම වැරැද්ද වැටහුණේ ළමයින් සිනාසෙද්දීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av1406292</link>
    <topic>පවුල් අවුල් වෙන්නේ කුසල් අකුසල් අනුවයි</topic>
    <author>තුෂාරි නේරංජා වික්‍රමසිංහ</author>
    <content>පවුල් අවුල් වෙන්නේ කුසල් අකුසල් අනුවයිනිරෝෂන් විජේසිංහ වීදි නාට්‍ය ඔස්සේ කලා ලොවට අත්පොත් තබා වේදිකා නාට්‍ය, ටෙලි නාට්‍ය රංගනය ඔස්සේ රසික හදවත්හි ආදරයට ගෞරවයට පාත්‍ර වූ ජනප්‍රිය, කඩවසම් රංගන ශිල්පියෙක් ලෙස නිරෝෂන් විජේසිංහ හඳුන්වා දිය හැකියි. කලා ක්ෂේත්‍රයේ තම හැකියාව දිනෙන් දින වැඩිදියුණු කර ගනිමින් ‘ගිරිකුළ’, ‘අමා’, ‘ගිනිඅවි සහ ගිනිකෙළි’, ‘තුංමං තැන්න’ වැනි ටෙලි නාට්‍ය ගණනාවකින් තම රංගන හැකියාව ඔහු මනාව ප්‍රේක්ෂක හමුවට රැගෙනවිත් ඇත. කලකට පසුව යෙදෙන මේ කතාබහ රංගන ශිල්පී නිරෝෂන් විජේසිංහ සමඟයි.මේ දිනවල ඔබගේ කලා කටයුතු මොනවා ද?අලුත්ම ටෙලි නාට්‍ය දෙකක මම චරිත නිරූපණය කරනවා. එයින් එකක් ‘දූවිලි මල්’ ටෙලි නාට්‍යය. අනෙක මොහාන් නියාස් ගේ අලුත්ම ටෙලි නාට්‍යයක්. ‘දූවිලි මල්’ ටෙලි නාට්‍යයේ වෙනස්ම ආකාරයක චරිතයක් මම නිරූපණය කළේ.‘ගිරිකුළ’ ටෙලි නාට්‍යය ඔබේ රංගන ජීවිතය නව කඩඉමකට ගෙන ආවා නේද?‘ගිරිකුළ’ ටෙලි නාට්‍යය මගේ රංගන ජීවිතයේ දී මම ලැබු විශාල භාග්‍යයක් ලෙස මම දකිනවා. මට ඒ චරිතය (සුදු බණ්ඩේ) ලැබීම මගේ රංගන ජීවිතයේ එක් සංධිස්ථානයක් කියලා හිතෙනවා. මම වීදි නාට්‍ය ඔස්සේයි කලාවට පා තැබුවේ. ඉතින් ‘ගිරිකුළ’ වගේ ටෙලි නාට්‍යයක් ඔස්සේ මගේ රංගනය උපරීම තලයකට ගෙන ඒමට මට හැකිවීම දෛවෝපගත සිදුවීමක්. මම ස්තූතිවන්ත වෙනවා එහි අධ්‍යක්ෂ සුදත් රෝහණට එවන් චරිතයක් මට ලබාදීම ගැන. සුදු බ‍ණ්ඩේ චරිතය තුළ මගේ රංගනය උපරීමව ප්‍රේක්ෂකයාට පෙන්වන්නට මට අවකාශ හිමි වුණා. මාව මෙතෙක් කලක් ප්‍රේක්ෂකයා දැකපු විදිහ වෙනස් වුණා.ඔබ චිත්‍රපට රංගනයෙන් ප්‍රේක්ෂකයන් හමුවට තවමත් ඇවිත් නැහැ නේද?ටෙලි නාට්‍ය සහ වේදිකා නාට්‍ය ඔස්සේ මට යමක් කරල පෙන්වන්න පුළුවන් වුණත් චිත්‍රපට රංගනයෙන් මට යමක් කරන්න බැරි වුණා කියන දෙය මමත් පිළිගන්නවා. ඒ කොහොම වුණත් මම චිත්‍රපටවලට දායක නොවී ඉඳල නැහැ. ඉදිරියේ දී මා දායක වූ චිත්‍රපට දෙකක්ම තිරගත වෙන්නට තිබෙනවා.සිනමා රංගනයට ඔබට ආරාධනා නොලැබෙන්නේ ඔබේ රූපය නිසා ද?අපෝ නැහැ. හැමෝම කියන්නේ මගේ රූපය සිනමාවටයි ගැළපෙන්නේ කියලයි. අවාසනාවකට රූපයත් හැකියාවත් තිබිලත් මට සිනමා නිර්මාණවලට ලැබුණු ආරාධනා අඩුයි. ඒත් ඉදිරියේ තිරගත වන චිත්‍රපට නිසා මට තවත් චිත්‍රපටවලට ආරාධනා ලැබේවි කියලා හිතනවා.ඔබට හුඟක් දුරට තිබෙන්නේ නාගරික තරුණයකු සතු පෙනුමක්?ඇත්තටම. මගේ පෙනුම නාගරික තරුණයෙක් සතු පෙනුමක්. ඒ නිසාම මට රඟපාන්න ලැබෙන්නේ සහ ලැබුණේ පොහොසත් තාත්තගෙ පුතකුගේ චරිත. ඒත් මේ තත්ත්වය සම්පූර්ණයෙන්ම වෙනස් වුණා ‘ගිරිකුළ’ හි සුදු බණ්ඩා චරිතය නිසා. එයින් මගේ රූපය ගැමි සංස්කෘතිය තුළ ජීවත්වෙන තරුණ ජවසම්පන්න කර්කශ කවුරුත් කතාබහ කරන චරිතයක් බවට පත්කළා. මම කැමැතියි ඒ වගේ මට මාව පෙනෙන්නේ නැති ගැමි චරිත කරන්න. පසුගිය කාලයේ එක දිගටම ලැබුණේ නාගරික චරිත. මම කැමැතියි වෙනස් විදිහේ චරිත කරන්න. ඒ දෙය මට පුළුවන්. මම පෙළෙන්නේ චරිත පිපාසයෙන්.ඔබ තාරුණ්‍යයේ විලාසිතා කරන කෙනෙක් ද?ලස්සනට අඳින්න පලඳින්න මම ආසයි. ඒත් ඉබාගාතේ එන එන ෆැෂන් කරන්න මම යන්නෙ නැහැ. තැනට ඔබින විදිහට අඳින්න ඒ විලාසිතාව අලුත් එකක් ද පරණ එකක් ද කියන ගැටලුවක් මට නැහැ. මට ගැළපෙන දේ මම හොඳින්ම දන්නවා. ඒ අනුව තමයි මගේ විලාසිතා මම තීරණය කරන්නේ.ඔබ වේදිකා නාට්‍ය කීපයකම රංගනයේ නිරත වෙනවා. ඒ ගැනත් කතා කරමු?මේ දවස්වල ‘තාරාවෝ ඉගිලෙති’, ‘රතු හැට්ටකාරී’ වේදිකා නාට්‍ය එක්ක රට වටේම යනවා. මේවායේ රඟපාත්දි විවිධ අලුත් අත්දැකීම් ලබනවා. හරිම තෘප්තියෙන් තමයි ඒ කටයුතුවල නිරත වෙන්නේ.රඟපෑමෙන් පමණක් අද දවසේ කලාකරුවකුට ජීවත්වීමට ප්‍රමාණවත් මුදලක් උපයාගත හැකි ද?රංගනය තමයි අපේ වෘත්තිය. මම හිතන්නේ මම ජීවත්වෙන්නේ කලාවෙන්. කලාකරුවන්ට කලා ලොවේ අඩුපාඩු දුෂ්කරතා තිබෙනවා. එය ඇත්ත. නමුත් අපි අවංකව අපේ වෘත්තිය හරියාකාරව ඉටුකරනවානම් කලාවෙන් ජීවත්වෙන්න අපහසු නැහැ. අපි කලා ලෝකයේ සාධාරණ ගමනක් ගියොත් අපිට වරදින්නේ නැහැ. සුබවාදීව හිතුවොත් අපේ ඉදිරිය සාර්ථකයි.ඔබේ බිරිය දරුවන් ගැනත් කතා කරමු?මගේ බිරිය චමිලා ප්‍රියදර්ශනී. ඇය මට දෙන අනුග්‍රහය කියල නිම කරන්න බැහැ. මට අම්ම කෙනෙක් වගේ ඇය. මගේ දරුවන් දෙදෙනා බලා කියා ගනිමින් වගකීම් කරට අරගෙන මගේ කලා ජීවිතේටත් පෞද්ගලික ජීවිතේටත් ඇය ලබා දෙන කැපවීම ඉතාම ඉහළයි. මම ඉතාම ලස්සන සුන්දර හොඳ පවුල් ජීවිතයක් ගත කරනවා.කලා ක්ෂේත්‍රයේදී රංගන ශිල්පීන්ට ශිල්පිනියනට විවිධාකාරයේ කටකතා චෝදනා ගොනු වෙනවා. මේ තත්ත්වය ඔබට බලපාලා නැත්ද?මට නම් කටකතා, චෝදනා හැදිලා නැහැ. හෙට දවසේ හැදුණත් මම දුක් වෙන්නෙත් නැහැ. බ්‍රේක් නැති කටවල්වලට ඕනම දෙයක් කියන්න පුළුවන්නේ. කටකතාවලින් මමවත් මගේ බිරියවත්, දරුවන්වත්, මවුපියන්වත් සැලෙන්නේ නැතිනම් කාටවත් ඒ ගැන ඇති වැඩේ මොකක්ද?අද කලාකරුවන්ගේ පවුල් ජිවිත ඉතා ඉක්මනින් දෙදරා යනවා. මේ ගැන ඔබේ අදහස මොකක්ද?මේ ප්‍රශ්නය හරිම සංකීර්ණයි. කලාකරුවන් කියන අය හුඟාක් සංවේදියි. මේ රටේ හැම ක්ෂේත්‍රයකම වගේම මේ දෙදරා යාම් සිදු වෙනවා. නමුත් කලාකරුවන් ජනතාවට සමීපයි. නිතර දෙවේලේ ඔවුන්ව මාධ්‍ය හරහා දකිනවා. ඒ නිසා අනෙක් ක්ෂේත්‍ර වගේ නෙවෙයි. ඔවුන්ගේ ජීවිත ගැන නිතර කතාබහට ලක් වෙනවා. මේ මොන දේ වුණත් මේ වගේ පවුල් ජිවිත දෙදරා යාම් සිදුවෙන්නේ තමන් ජීවිතේ කරන ලද පව් පින් හා කුසල් අකුසල් මත බවයි මගේ හැඟීම. තමන්ගේ ජීවිතයේදී තමාට ලැබෙන බිරිය හෝ ස්වාමියා පවා හිමි වන්නේත් තීරණය වන්නේත් අප කළ කුසල් අකුසල් මත බවයි මගේ හැඟීම. ඒ අනුව මේ වෙන දේවල් දිහා බලලා කාටවත් වැරැදියි කියලා කියන්න බැහැ. ඒ දිහා බලන්න ඕනැ ඉතාම සංවේදීවයි. පවුල් ජීවිත දෙදරා ගිය අයගේ ජීවිත හෙළා දැකීම විශාල අපරාධයක්.ඔබේ අනාගත බලාපොරොත්තු මොනවා ද?මම මේ ක්ෂේත්‍රයට ඉදිරියට ආවේ ගොඩක් දුක් විඳලා. ඉතින් මගේ ආදරණීය ප්‍රේක්ෂකයන්ට හොඳ නිර්මාණයක්, රසයක් ලබා දීම තමයි මගේ අරමුණ. හැම දෙනාටම වගේ මගේ සිතේත් බලාපොරොත්තු ‍තිබෙනවා. මම බෞද්ධයෙක් නිසා ජීවිතේ යථාර්ථයත් එක්කයි ඒ බලාපොරොත්තුවලට මුහුණ දෙන්නේ.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av1406293</link>
    <topic>සුරංගනාවියට කියන නම මගේ දුවට දැම්මා</topic>
    <author>ටානියා මෝසස්</author>
    <content>සුරංගනාවියට කියන නම මගේ දුවට දැම්මා අභිෂේකා විමලවීර'තරුවක් සමඟ වරුවක්' විශේෂාංගයෙන් මෙවර අප හා පිළිසඳරට එක් වූ අභිෂේකා විමලවීර 'ළහිරු මඬල', 'ළමා පිටිය' වැනි වැඩසටහන් හී ළමා නිවේදිකාවක ලෙස හා යොවුන් වියේදී ගායිකාවක ලෙස ක්ෂේත්‍රයට පිවිසෙන්නීය. අද වන විට බිරියක, මවක ලෙස පැතු පැතුම් ඉටු වූ ඇගේ දිවියේ මේ ගෙවි යන්නේ වසන්ත සමයදෝ යැයි නව කැදැල්ලට ගොඩ වැදුණු අපට හැඟුණි. ඒ වන විටත් සුව නින්දක පසුවූ ඇගේ පුංචි දෝණි ගෙන් ලැබුණු පුංචි විවේකයදී අප හා දොඩන්නට එක් වූයේ සිය සුපුරුදු ළෙන්ගතු සිනහවෙන් මුව සරසා ගෙනය.මවක් ලෙස ජීවිතේ ලොකු වෙනසක් වී තිබෙන හැඩයි?දරුවෙක් කියන්නේ පවුල් ජීවිතය ශක්තිමත් කිරීමේ ලොකු සාධකයක්. විවාහය සහ මවක වීමට සුදුසුම වයසක තමයි මගේ ඒ පැතුම ඉටු වුණේ. දුව අපේ ජීවිතේට අලුත් බලාපොරොත්තු සහ වගකීම් එකතු කළා.මවක් වෙන්න යනවයි දැනගත්තහම මොනවගේ හැඟීමක්ද ඇති වුණේ?විවාහයෙන් මාස තුන හතරකට පස්සේ අපි කොහොමත් බබෙක් බලාපොරෙත්තුවෙන් හිටියේ. මවක් වෙන්න යනවැයි දැන ගෙන හස්බන්ඩ්ට කෝල් කරලා කිව්වහම එක පාරට මම කියපු සුබ ආරංචිය අදහාගන්න බැරුව ඔහුව වෙව්ලලා දහඩිය දාන්නත් පටන් ගත්තලූ. සති දොළහේ ස්කෑන් එක කරන්න ඩොක්ටර් විජිත් විද්‍යා භූෂණ ළඟට ගිය වෙලේ දැන ගත්තා අපේ පවුලට එන්න ඉන්නේ ගැහැනු ළමයෙක් බව. මාස හතර පහ වෙද්දි දුවට වෙනම කාමරයක් සහ අවශ්‍ය කරන හැම දේම අපි ලැස්ති කළා.කැමැත්තෙන් හිටියේ දුවෙකුටද, පුතෙකුටද?මම කැමැත්තෙන් හිටියේ දුවකුට. නිරාන්ට විශේෂයක් තිබුණේ නැහැ.පුංචි දූගේ නම මොකද්ද?ෆෙයරි අභිලාස්‍යාහරිම ලස්සන නමක්නේ. කවුද දුවට නම තිබ්බේ?ෆෙයරි කියන්නේ සුරංගනාවියට නේ, මේ තමයි අපේ පවුලට ආපු සුරංගනාවි... එනිසා ෆෙයරි කියන නම මම ඇයට දානකොට මගේ තාත්තට වුවමනා වුණා අභිලාස්‍යා කියන නමත් ඒ නමට එකතු කරන්න. එහි තේරුම ගැඹුරු ලාලිත්‍ය යන්නයි.දුව දකිද්දි ඇති වුණු මුල්ම හැඟීම මතක් කරමු ?එය වචනයෙන් විස්තර කරන්න බැරි හැඟීමක්. මාස නවයක් මගේ ඇඟේ ම කොටසක් වෙලා ඉඳලා දැන් වෙනම මනුස්සයෙක් විදිහට මගේ ළඟට එද්දි දැනෙන හැඟීම වචනෙන් විස්තර කරන්න අමාරුයි. දූව හම්බවුණ ගමන් මට පෙන්වලා අරන් ගියා. ඉතින් මට නින්ද යන්න බෙහෙත් දීලා තිබුණත් නින්ද ගියේ නැහැ. ‘වෙන අය නම් අමාරුවට නිදාගන්නවා බය වෙන්න එපා බබාව ගෙනත් දෙන්නම් නිදා ගන්න කියලා‘. එතන හිටපු මිසි කෙනෙක් මට විහිළුත් කළා. ඒත් මං නොඉවසිල්ලෙන් බලන් හිටියේ කිරි දෙන්න කොයි වෙලේද බබාව ගේන්නේ කියලයි. මොකද පළමුවැනි කිරි වේල හරිම වැදගත් කියනවානේ. බබාව ගත්තේ සීසර් සැත්කමකින් නිසා ඇයට දෙන්න මට කිරි තියයිද කියලා පුංචි චකිතයකුත් දැනුණා. එත් දෙවියන්ගේ පිහිටෙන් මගේ දුවට අවශ්‍ය හැම දේම ලැබුණා.දෝණි අම්මා වගේද තාත්තා වගේද?හම්බුණ ගමන් දුව තාත්තා වගේ කියලයි හැමෝම කිව්වේ. දැන් නම් කියනවා දුවගේ ඇස්, නහය එහෙම මගේ වගේලු.ගෙදර හැමෝගෙන්ම ඔයාට තිබුණ අවධානය දැන් ඇය හොරා ගෙන නේද?කිසිම ප්‍රශ්නයක් නැහැ.එයා මගේ දුව නේ.. ඉස්සර නම් මාව ඇරෙන්න වෙන කිසිම ළමයෙක්ව අපේ අම්මයි තාත්තයි හුරතල් කරනවාට මම පොඩ්ඩක්වත් කැමැති නැහැ. ඒ මම පවුලේ තනි ළමයා නිසා වෙන්නත් ඇති. මට තවමත් මතකයි දවසක් අම්මා අපේ ගෙවල් ළඟ ළමයෙක්ව හුරතල් කරනවා දැකලා මට හොඳටම තරහා ගියා. එකට එක කරන්න හිතාගෙන අම්මාගේ උපන් දිනේට ඒ ළමයාගේ ෆොටෝ එකක් ෆ්රේම් කරලා ගෙනත් දුන්නා. ඒක අම්මා ළඟ තවම තියෙනවා. දැන් නම් එහෙම තරහක් හිතෙන්නෑ. හැම දරුවෙක්ම මගේ දරුවා වගේ කියලයි හිතෙන්නේ. දුවත් ගොඩක් කිට්ටු ආච්චියි සීයටයි. මුළු දවසම ඉන්නේ ඒ දෙන්නා ළඟ. මගේ ළඟට එන්නේ කිරි බොන්න විතරයි.දුවගේ වැඩකටයුතු කෙරෙන්නේ ඔබේ අතින්මද ?මගේ අතින් තමයි හැම දෙයක්ම කරන්නේ. අද වෙනතුරු නාවන්නවත් කාටවත් දුන්නේ නැහැ. හැබැයි උදව්වට කෙනෙක් ඉන්නවා.අභිෂේකාගේ අලුත් නිවෙසත් දුවට ලැබුණු තෑග්ගක් වගෙයි?දුවටත් එයාටම කියල ගෙයක් තියෙන්න එපැයි. අනික අම්මලා එක්ක ඉන්නකම් අපිට වගකීමක් දැනෙන්නේ නැහැ. බැඳපු අලුත නම් නිරාන්ගේ හැම වැඩක්ම කෙරුණේ මගේ අතින්. නමුත් බබා ලැබුණට පස්සේ ඔහු ගේ වැඩ කළෙත් අම්මා තාත්තයි. ඉතින් මේ ගෙදරට ආවාට පස්සේ ඒ සේරම මගේ අතින්මයි වෙන්නේ.දුව නිසා ඔබේ වෘත්තීය ජීවිතයට විවේකයක් දුන්නද?බබා ලැබෙන්න ඉන්න කාලේ නම් මම කිසිම දෙයකට දායක වුණේ නැහැ. නමුත් දුව ලැබුණට පස්සේ මගේ සුපුරුදු වැඩකටයුතු ඒ විදිහටම කෙරීගෙන යනවා. මොහාන් නියාස්ගේ ටෙලි නාට්‍යයක තීම් සෝං එකකට හා තිළිණ රුහුණ ගේ මියුසික් විඩියෝ එකකටත් පහු ගිය දවස්වල සම්බන්ධ වුණා. ඊට අමතරව මම තේමා ගීය ගායනා කළ ‘සිත්තරාවී‘ නාට්‍යයත් මේ දිනවල විකාශය වෙනවා. නිවේදන කටයුතු වලට නම් සම්පුර්ණයෙන්ම සමු දුන්නා.නිවේදන කටයුතු වලින් සමුගත්තේ ඇයි?එකම නාළිකාවකට කොටු වීම නිසා අනෙක් නාළිකාවලින් පොඩි පොඩි ප්‍රශ්න තියෙනවා. එය මගේ ගායන දිවියට කරදරයක්.ඔබත් දැන් මවක්. ඒ නිසා ඔබේ මෑණියන්ව ඔබ දැන් දකින්නේ කොහොමද?මගේ ලොකුම ශක්තිය මගේ අම්මා. අද මම මෙහෙම ඉන්නේ මගේ අම්මා නිසා. අම්මට පුංචිම හරි කරදරයක් වුණොත් මම කඩන් වැටෙයි. අපි හැමෝගෙම තරහ සාමාන්‍යයෙන් පිට කරන්නේ අම්මාගෙන්නේ ඒත් කවදාවත් ඇය කිසිම දෙයක් හිතේ තියා ගන්නේ නැති කෙනෙක්. මගේ අතිනුත් ඒ වාගේ පුංචි පුංචි වැරැදි කොච්චර වෙලා ඇත්ද? ඒත් අම්මා කෙනෙක් ගේ හිත පොඩ්ඩක්වත් බිඳිය යුතු නැහැ. දැන් මවක් විදිහට මටත් හිතෙනවා මගේ දුවත් ඒ වගේ දේවල් කරයි ද කියලා.ඔබට දුව ගැන තියෙන බලාපොරොත්තුව?ඇයට කවදාවත් කාගෙන්වත් කතාවක් නොඅහන විදිහට ස්වාධීනව ජීවත් වෙන්න පුළුවන් හොඳ අධ්‍යාපනයක් හා ආර්ථික ස්ථාවරත්වයක් ගොඩ නැඟීය යුතුයි. ගැහැනු ළමයකුට හොඳ අධ්‍යාපනයක් අත්‍යවශ්‍යමයි. එනිසා හොඳ අධ්‍යාපනයක් හා හොඳ ආර්ථික පදනමක් තිබෙන විනය ගරුක ගැහැනියක් බිහි කිරීමයි මගේ අරමුණ. ඒ ආදර්ශය මට ලැබුණෙ මගේ අම්මාගෙන්. ඇය මාව හැදුවේ එහෙමයි. ඒ නිසා මගේ දුවත් මං වගේම වෙන්න ඕනේ.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av1406295</link>
    <topic>රොනල්ඩෝට වඩා මම කඩවසම්</topic>
    <author>ෆවුස් මො‍හොමඩ්</author>
    <content>රොනල්ඩෝට වඩා මම කඩවසම්අපේ තාත්තා තමයි මගේ වීරයා. මේ ළඟකදී මම අපේ තාත්තා පාපන්දු ක්‍රීඩාවේ යෙදෙන වීඩියෝ පටයක් බැලුවා. එයා හිසෙන් ගෝලයක් එල්ල කරලා සතුටු වුණු විදිහ දැක්කම පුදුම හිතෙනවා. ගෝලය රැස්කරලා පිට්ටනියේ මැද තාත්තා නටන හැටි මම බලාගෙන හිටියේ පුදුම ආසාවකින්. මම හිතන්නේ මටත් ඒ පුරුද්ද ඇතිවුණේ තාත්තගෙන් කියලයි’ එසේ කියන්නේ මෙවර ලෝක කුසලාන පාපන්දු තරගමාලාවේ වැඩිම අවධානයකට ලක්වූ බ්‍රසීලයේ සුපිරි ක්‍රීඩක ‍නේමර්ය.මෙවර තරගමාලාවේ මූලික වටයේ ක්‍රොඒෂියාව සමග පැවැති තරගයේදිත්, කැමරූන් පිල සමග පැවැති තරගයේදිත් ගෝල ද්විත්වය බැගින් වාර්තා කළ නේමර්ට අදටත් උපදෙස් හා මඟ‍පෙන්වීම ලැබෙන්නේ ඔහුගේ පියාගෙන්ය. ‍සිය පියාගේ අඩිපාරේ යමින් අන්තර්ජාතික පාපන්දු පිටියේ පෙරළිකාරයා බවට පත්වී සිටින නේමර්ගේ එකම සිහිනය වන්නේ මෙවර ලෝක කුසලානය බ්‍රසීලයට දිනා දීමය.ලෝක කුසලාන පාපන්දු තරගමාලාවේ මූලික තරග වටය නිමාවනවිට ගෝල හතරක් රැස් කරමින් බ්‍රසීල ජනතාව අතර වීරයකු බවට පත්වූ 22 හැවිරිදි ‍නේමර්ට ඒ සිහිනය සැබෑ කරගැනීමට හැකිවනු ඇතැයි දැනටමත් අනාවැකි පළවී තිබේ.සෑම ලෝක කුසලාන පාපන්දු තරගමාලාවකදීම ස්වර්ණමය මතක සටහන් ඉතිරි කරන විශිෂ්ට ක්‍රීඩකයෝ බිහිවෙති. 2014 ලෝක කුසලාන පාපන්දු තරගමාලාවේ බිහිවන ස්වර්ණමය ක්‍රීඩකයා ලෙස ‍ලෝක පාපන්දු විචාරකයන්ගේ අගැයීමට ලක්ව සිටින්නේ ද නේමර්ය. ඔහුගේ සිත් ඇදගන්නා සුලු ක්‍රීඩා විලාසයත්, ප්‍රතිවාදී දැල තුලට යාමට තරම් වේගයෙන් පන්දුවට පහරදීමත් සෙසු ක්‍රීඩකයන් අතර කැපී පෙනෙන කරුණුය.නේමර් ද සිල්වා සන්තෝෂ් ජූනියර් ලෙස බ්‍රසීලයේ සාඕ පෝලෝ නුවර උපන් නේමර්ගේ කුඩා කාලය ගතවුණේ වීදිවල හා මහ මාර්ගයේ පාපන්දු ක්‍රීඩාවේ නිරතවීමෙන්ය. ඔහු එකල නිවසට පැමිණියේ ආහාර ගැනීමට හා නින්දට යාමට පමණකි. පාපන්දු ක්‍රීඩාවෙන් වෙහෙසවූ විටෙක තම මිතුරන් පිරිවරා සරුංගල් යැවීමෙන් ඔහු අපමණ ‍විනෝදයක් ලැබුවේය. පාපන්දු ක්‍රීඩාවට මෙන්ම යතුරුපැදි ධාවනයටත් නේමර් උපන් හපනෙකි. එකල ඇතැම් දිනවල රාත්‍රී කාලයේ වේගයෙන් වීදිවල ධාවනය වන යතුරුපැදිවල නේමර් දක්නට නොලැබෙන්නේ කලාතුරකිනි.‘මම සංගීතයටත් හරි ආසයි. ඒ කාලේ අපේ මාමා කෙනෙක් හිටියා එයාට හොඳට ගිටාර් ගහන්න පුළුවනි. ඉතින් මාමා ගිටාර් ගහද්දී සින්දු කියන්නේ මමයි. හැමදාම අපේ ගෙදර නිකං සංගීත සංදර්ශනයක් වගේ තමයි.’ නේමර් සිය කුඩා විය සිහිපත් කරන්නේ ඉතා සතුටිනි.ඔහුගේ මිතුරන් කියන පරිදි නේමර් හැංගි මුත්තන් සෙල්ලම් කිරිමටද රුසියෙකි. එහෙත් ඒ පිළිබඳ ඔහුගෙන් විමසූ විට ලජ්ජාශීලීව බිම බලා ගන්නා නේමර් කියන්නේ එය අමූලික බොරුවක් බවය.නේමර් මිතුරන් අතරේ බෙහෙවින් ජනප්‍රියය. ජාත්‍යන්තර කීර්තියට පත්ව ලොව පුරා තරුණ තරුණියන් අතර වීරයකු වූව ද අදටත් ඔහු මිත්‍ර සමාගම අමතක කොට නැත. ඉඩ ලැබෙන සෑම මොහොතකම තම පැරැණි මිතුරන්ගේ දුකසැප බැලිමට යාමට ඔහු අමතක නොකරයි.‘මම පාපන්දු ක්‍රීඩාවට යොමු නොවුනානම් අනිවාර්යයෙන්ම මෝස්තර නිරූපණ ශිල්පියෙක් වේවි. මොකද මම ඒ තරමටම මෝස්තරවලට කැමැතියි.’ පසුගියදා ‘බ්‍රසීලියන් වෝග්’ සඟරාවේ කවරය සැරසුණේ නේමර්ගේ ඡායාරූපයකිනි. එහි ඔහු සිටියේ සුරූපි මෝස්තර නිරූපණ ශිල්පිනියක සමගය.‘ක්‍රිස්ටියානෝ රොනල්ඩෝට වඩා මම තමයි කඩවසම්’ ඔහු එම සඟරාව පෙන්වමින් සිනාසෙයි.මෑත කාලයේ ලොව පුරා තරුණ තරුණියන් උන්මාදයට ලක් කළ පාපන්දු තරුව ලෙස නේමර්ට ‍ලොව පුරා තරුණියන්ගෙන් ලැබෙන ආදර ඇරියුම්වල නිමක් නම් නැත. එහෙත් ඔහුගේ පෙම්වතිය ඔහු තෝරාගත්තේ බ්‍රසීලයෙන්මය. ඇගේ නම ගේබ්‍රියෙලා ලෙන්සිය. ‍මෝස්තර නිරූපණ ශිල්පිනියක ලෙස කටයුතු කරන ගේබ්‍රියෙලා ඔහු ක්‍රීඩා කරන සියලුම තරග නැරඹීමට යන්නීය.‘මම ගියාම තමයි එයාගේ හිත පිරෙන්නේ’ ඇය කියයි. 22 හැවිරිදි වියේ පසුවූවද නේමර් තාත්තා කෙනෙක් වූයේ 19 හැවිරිදි වියේ සිටියදීය. එකල ඔහුගේ පෙම්වතිය වූ කැ‍රොලිනා ඩන්ටස්ට ඔහුට දාව පුතකු උපන්නේ 2011 අගෝස්තුවේදිය.‘මම තාත්තා කෙනෙක් වුණා කීවම මට ඇඬුණා. මුල දී මට තරමක් බය හිතුණා. ඒත් ඊට පස්සේ මම පුතා ළඟින් හෙල්ලෙන්නවත් කැමැති වුණේ නෑ.’ නේමර් කියයි.ෆවුස් මො‍හොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av1406296</link>
    <topic>යාත්‍රා</topic>
    <author> තුෂාරි නේරංජා වික්‍රම</author>
    <content>යාත්‍රාමේ දවස්වල නළු නිළියන් වගේම ර‍ෙට් ජනප්‍රිය චරිත කිහිපයක්ම කැලයකට වෙලා ලොකු වැඩසටහනක කියල අපිට දැනගන්න ලැබුණා. ඒ අතර අපි කවුරුත් ආදරය කරන රංගන ශිල්පිනී සේමිණී ඉද්දමල්ගොඩත් ඉන්නව කියලත් ආරංචි වුණා. කැලයක් ඇතුළට වෙලා සේමිණී මොකද කරන්නේ කියල හොයල බලන්නත් එක්කම අපි ඇයට කතාකළා.‘'මේ දවස්වල තණමල්විල ප්‍රදේශයේ කැලයක් ඇතුළෙ තමයි මම ඉන්නේ. මාත් එක්ක තවත් කලාකරුවන් ඇතුළු ජනප්‍රිය චරිත කිහිපයක්ම ඉන්නවා. අපි ඔක්කොම 16 දෙනෙක් ඉන්නවා. දැන් දවස් 20ක් පුරා මේ කැලේ ඇතුළෙ තමයි කාලය ගත කරන්නේ. ඒ 'සීඑස්එන්' රූපවාහිනී නාළිකාවේ වැඩසටහනකට අපි සියලුම දෙනා සහභාගි වෙන නිසා. ඇත්තටම එය අලුත්ම අත්දැකීමක්. විවිධාකාරයේ තරගවලට අපි මේ වැඩසටහනේ දී සම්බන්ධ වෙනවා. විවිධ තරගවලට සහභාගි වෙන නිසා අපිට අපේ රූපය, සම, ආහාර ගැන හිතන්න වෙලාවක් නැහැ. කොහොම වෙතත් වැඩසටහන ඉවර‍වෙලා ආපු හැටියේම ශරීරයට අවශ්‍ය විවේකය, සත්කාරක සති දෙකක පමණ කාලයක් කරලා තමයි සුපුරුදු කලා කටයුතුවලට දායක වෙන්නට හිතාගෙන ඉන්නේ.”දශක ගණනාවක් ලංකාවේ ගීත කලාව පෝෂණය කළ ප්‍රවීණ ගායිකා ලතා වල්පොල මේ දවස්වල දණහිස්වල ඇතිවුණු ආබාධයක් නිසා ප්‍රතිකාර ලබාගන්න පුවතක් අපිට දැනගන්නට ලැබුණා. ලතා වල්පොල ගෙන් සිංහල ගීත කලාවට සිදුවූ සේවය මෙතෙකැයි කියන්න බැහැ. අ‍ැගේ කටහඬ තවමත් ඒ වගේමයි. ලතා වල්පොලගේ තොරතුරු සොයාබලන්නත් එක්ක අපි ඇයට කතා කළා.“මේ දවස්වල තරමක් රෝගාතුරවයි සිටින්නේ. කකුල් දෙකේ පැවැති ‍රෝගී තත්ත්වය යළිත් ඉස්මතුවෙලා. මේ දවස්වල කකුල් දෙකටම තෙල් සාත්තුවක් කරනවා. මේ නිසා ‍ආරාධනා ලැබුණත් ගීත ගයන්න යන්නේ නැහැ”කෙටිකාලයක් තුළ ප්‍රේක්ෂකයන් අතර කතාබහට ලක්වෙන චරිත කීපයක්ම රඟදැක්වූ තරුණ දක්ෂ රංගන ශිල්පියෙක් තමයි විශ්ව ලංකා. විශ්ව රංගනයට වගේම ටෙලිනාට්‍ය කලාවේ විවිධ ඉසව් නියෝජනය කරන්න ආසයි. මේ නිසාම ඔහු පසුගිය දවස්වල නිෂ්පාදන කළමනාකරු විදිහට ‍ටෙලිනාට්‍යයකට සම්බන්ධ වුණා. ඒ ‘ගිනි අවි සහ ගිනි කෙළි’ ටෙලිනාට්‍යයේ.‘'මම හිතුවේ රංගනයට වඩා නිෂ්පාදන කළමනාකාර වැඩේ ‍ෙල්සියි කියලයි. මට තේරුමක් තිබ්බේ නැහැ මේ වැඩේ මේ තරම් භාරධූර වගකීමක් කියලා. ටෙලිනාට්‍යයට අදාළ හැමදෙයක් ගැනම හොඳ අවබෝධයක් වගේම ඒ දර්ශන තලවලට අවශ්‍ය සැම දෙයකම වගකීම තිබෙන්නෙ නිෂ්පාදන කළමනාකරුට. ඔහුගෙන් තමයි හැමදෙයක්ම විමසන්නේ. ඇත්තටම අපි ටෙලිනාට්‍යයක රූගත කිරීම්වලට ගියාම නිෂ්පාදන කළමනාකරුවන්ට මොනතරම් දොස් කියනවද? අරක වෙලාවට නැහැ. මේක වෙලාවට නැහැ කියලා. දැන් තමයි මට තේරුම් ගියේ මේ රැකියාවේ තිබෙන වගකීම සහ කාර්යබහුල කම.” විශ්ව ලංකා එහෙම කිව්වේ ඒ ප්‍රඩක්ෂන් එකේම තවත් සහෝදර ශිල්පියෙකුටයි.ප්‍රකට ගීත රචකයකු, ලේඛකයකු වන අජන්තා රණසිංහ ගෙවල් මාරු කරලා කියලා අපිට දැනගන්නට ලැබුණා. හිටිහැටියේ ම අජන්තා මේ විදිහට ගෙවල් මාරු කළේ ඇයි ද? කියලා අපි ඔහුගෙන් ම විමසා බැලුවා.“අපේ පුතා අලුතින් ම නිවෙසක් හැදුවා. ඉතින් පුතාට අවශ්‍ය වුණා අපිවත් ඔහු ජීවත්වන තැනට ම එක්කන් යන්න. හැම පහසුකමක් ම මටත් බිරියටත් ඒ නිවහනේ තිබෙනවා. මගේ රසික රසිකාවියන්ට මේ බව දැනුම් දෙන්න ඕන. නව නිවෙසේ ලිපිනය 11/ 4, රණසිංහ මාවත, හිරිපිටිය, පන්නිපිටිය. මගේ දුරකථන අංකය තමයි 5659506.ශශිරංග වික්‍රමසේකර කියන්නේ නව පරපුර නියෝජනය කරන දක්ෂ ජනප්‍රිය රංගන ශිල්පියෙක්. මේ දවස්වල විකාශය වෙන ටෙලි නාට්‍ය කිහිපයකම ශශිරංගගේ රංගනයන් දැකගන්න පුළුවන්. මේ නිසාම ශශිරංගත් ටෙලිනාට්‍ය රූගත කිරීම් සඳහා නිතර දෙවේලේ සහභාගි වෙනවා. එක්තරා ටෙලිනාට්‍යයක් රූගත කරන අතරතුරේ ශශිරංගට වුණු අකරතැබ්බයක් ගැන අපිටත් ආරංචි වුණා.ශශිරංග ෂූට් එකකට ගිය අවස්ථාවේ අනෙක් සියලුම ඇඳුම් පැලඳුම් ඇඳගෙන රූගත කරන්නට සූදානම් වන විට තමයි දර්ශනයට අදාළ මේස් දෙක ගෙනවිත් නැති බව ඔහුට තේරුණේ. මේ නිසා ශශිරංග හැමතැනම ඔහුට ගැළපෙන මේස් දෙකක් සෙව්වා. දැන් තරුණයින්ගේ ‍විලාසිතාවක් තමයි මේස් දෙක පෙනෙන්නට කලිසම් ඇඳීම. ඉතින් ‍ ශශිරංගත් හැමතැනම මේස් හොයන කොට මේස් නොපෙනෙන ලෙස දිගු කලිසමක් හැඳි සහෝදර නළුවෙක් හමුවුණා. ඔහුගෙන් හනි හනික මේස් දෙක ඉල්ලාගත් ශශිරංග රූගත කිරීමටත් සහභාගි වුණා. කොහොම හරි ශශිරංග රූගත කිරීමත් ඉවර වෙලා ගාණක් නැතිව ගෙදරත් ගිහිල්ලා. ඇඳුම් මාරු කරන විට තමයි මේස් දෙක අයිතිකාරයාට දෙන්න මතක් වී තිබෙන්නේ. දැන් ශශිරංගට කවුරුවත්ම මේස් දෙන්නේ නැහැලු. දර්ශන තලවල සිටින යහළුවන් ශශිරංග එනකොට මේස් පරිස්සම් කරගන්නත් උනන්දු වෙනවාලු. මේවා අහන‍කොට ශශිරංගට විතරක් නෙමේ හැමදෙනාටමත් හිනා යනවලු. තුෂාරි නේරංජා වික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av1406297</link>
    <topic>ඒ නිළියෝ දෙන්නා අයින් නොකළානම් 'රන්ජා'. පාඩු ලබනවා</topic>
    <author>හේමාලි විජේරත්න</author>
    <content>ඒ නිළියෝ දෙන්නා අයින් නොකළානම් 'රන්ජා'. පාඩු ලබනවා'රන්ජා'. චිත්‍රපටයේ නිෂ්පාදකසුනිල් ටී. ප්‍රනාන්දුදේශීය සිනමා කර්මාන්තය තුළ වර්තමානයේ සිටින ජනප්‍රියතම චිත්‍රපට නිෂ්පාදකයා වන සුනිල් ටී. ප්‍රනාන්දු ගේ නවතම සිනමා පටය මේ දිනවල තිරගත වෙමින් පවතී. රන්ජන් රාමනායක ප්‍රමුඛ කොට ගෙන නිර්මාණය වූ මෙය ‍One Shot - 2 හෙවත් ‘රන්ජා’ ය. සුනිල් ටී. ප්‍රනාන්දු නිෂ්පාදනය කළ 55 වැනි සිනමා නිර්මාණය ලෙසින් තිරගතවන සුදේශ් වසන්ත පීරිස් අධ්‍යක්ෂණය කළ ‘රන්ජා’ මේ දිනවල අතිශය ආකර්ෂණීය ජනතා ප්‍රසාදයක් ලබමින් සිටියි. පළමු දින කීපය ඇතුළත ම වාර්තාගත ආදායමක් උපයමින් තිරගත වන ‘රන්ජ‍ා’ පිළිබඳත් ඉදිරි සිනමා නිර්මාණ පිළිබඳත් වන කතා බහකට පසු ගිය දිනක අප සුනිල් ටී. ප්‍රනාන්දු එක්කර ගත්තා.ඔබේ නවතම සිනමා නිර්මාණය ‘රන්ජා’ මේ දිනවල වාර්තාගත ආදායම් වාර්තා තබමින් තිරගත වෙනවා. ඇයි ඔබ මේ චිත්‍රපටය රන්ජන් රාමනායක වෙනුවෙන් ම නිෂ්පාදනය කළේ?“රන්ජන් රාමනායක සිංහල සිනමාවට පැමිණි කාලේ ඉඳන් ම මම ඔහුගේ ඇඟපත ගැන, body movement ගැන විශේෂ අවධානයකින් අධ්‍යයනයක හිටියා. දැන් එයා වයසට යන කෙනෙක්. මේ වෙලාවේ එයාගෙන් මෙවැනි චරිතයක් කරගත්තේ නැත්නම් ආයෙත් කෙරෙන්නේ නෑ. තව එයාට මේ වගේ චරිත දෙක තුනකට වඩා එහාට යන්න අමාරුවෙයි. මොකද ඕනම කෙනකුට 50 පනින කොට ඇඟ පතේ වෙනස්කම් සිද්ධ වෙනවනේ. ඒ නිසා මට හිතුණා රන්ජන්ව දාලා මෙවැනි ක්‍රියාදාම චිත්‍රපටයක් කරන්න ඕන කියලා.”* රන්ජන් වැනි නළුවකු‍ෙග් නමින් චිත්‍රපටයක් කරලා දුවන්න පුළුවන් කියලා ඔබට විශ්වාසයක් තිබුණා ද?අනිවාර්යයෙන්ම. මම දන්නවා ඒක දුවනව කියලා. සිනමාවේ අවුරුදු ගණනක් රැඳිලා හිටපු මගේ අත්දැකීම් එක්ක මම දන්නවා රන්ජන්ට ප්‍රේක්ෂක ආකර්ෂණයක් තිබෙනවා කියලා. අද වෙළෙඳ වටිනාකමක් තිබෙන එකම නළුවා රන්ජන් රාමනායක පමණයි කියලා මට දැනෙනවා. ‘රන්ජා’ කියන්නේ ක්‍රියාදාම චිත්‍රපටයක්. රන්ජන් ගේ තිබෙන ඒ ක්‍රියාදාම කම ලංකාවේ වෙන කිසිම නළුවෙකුගෙන් මම දකින්නේ නෑ. ගාමිණී ෆොන්සේකාගෙන් පස්සේ මීට කලින් මම ඔය තත්ත්වය දැක්කේ ජීවන් කුමාරතුංග ගෙන් විතරයි.”* මේ චිත්‍රපටයට ‘රන්ජා’ කියලා නම දැම්මේ ඇයි? රන්ජන් නම් කිව්වේ මේක ඔබේ යෝජනාවක් කියලයි?“මේ චිත්‍රපටය රන්ජන්ගේ තිබෙන නිහතමානිත්වයට මනුස්සකමට කරපු දෙයක්. දේශපාලන අංශයෙන් මම කිසිදු සම්බන්ධතාවක් න‍ෑ. අපි බොහොම හිතවත් මිතුරෝ‍. මේ වෙලාවේ සිනමාවට යමක් කරන්න ඕන නිසයි කරන්නේ. රන්ජන් මීට කලින් වන් ෂොට් One කියලා චිත්‍රපටයක් කළානේ. සෑහෙන කාලෙකින් ඔහු මෙවැනි චිත්‍රපටයක් කරලා තිබුණේ නෑ. ඒක නිසයි මේක Plane කළේ.‘රන්ජා’ කියන නම දානවටත් මුලින් රන්ජන් කැමැති වුණේ නෑ. පස්සේ රන්ජන්ට තේරුම් කරලා දුන්නම ඔහු එකඟ වුණා. මේ චිත්‍රපටයේ මුලින් හිටියේ වෙනත් නිළියෝ දෙන්නෙක්. දවස් 19 ක් රූගත කිරීම් කළාට පස්සේ තමයි මම location එකට ගියේ. කැමරාවෙන් බලත් දි මට සිතුණා ඒ නිළියෝ දෙන්නා දාල කරලා මේ චිත්‍රපටය දුවන්න බෑ කියලා. ඊට පස්සේ නිළියෝ දෙන්නව වෙනස් කරලා ආපහු දර්ශනගත කිරීම් කළා. ඒ වනවිටත් ලක්ෂ 60 - 75 ක් මේ චිත්‍රපටය වෙනුවෙන් ඉවර කරල තිබුණේ.* ඉතින් ඒක ඔබට විශාල පාඩුවක් නේ?“නෑ. එදා මම ඒ තීරණය නොගත්ත නම් ඊට වඩා දෙගුණයක් තුන් ගුණයක් අද මට පාඩුවෙන්න තිබුණා. මොකද එහෙම වුණා නම් චිත්‍රපටය දුවන්නේ නෑ. ඒ වෙනකොට මම නිළියෝ දෙන්නගේ ගෙවීම් ඉවර කරලා තිබුණේ.”* ඒක අධ්‍යක්ෂවරයාට ප්‍රශ්නයක් වුණේ නැද්ද?“නෑ. එයා කරන්නේ අධ්‍යක්ෂණය කිරීම විතරයි. චිත්‍රපටය දිව්වේ නැත්නම් මටයි පාඩු විඳින්න වෙන්නේ. මම මේ චිත්‍රපටය සුදේශ්ට දුන්නෙත් කළගුණ සැලකීමක් විදියට. මගේ චිත්‍රපට අතරින් බොහොමයක් අධ්‍යක්ෂණය කළේ සුනිල් සෝම පීරිස්. එයාගේ පුතාට මේ චිත්‍රපටය දුන්නේ එයාව ඉස්සරහට ගේන්න ඕන නිසා. මම නිෂ්පාදක විදියට ආර්ථික පැත්ත ගැන හිතන්න ඕන. ඒක නිසා මම ඒ තීරණය ගත්තා. මිනිස්සු මාව එක එක විදියට හඳුන්වන්න පුළුවන්. නමුත් නිෂ්පාදකවරයෙක් විදියට මම ස්ථාවරව සිටියොත් තමයි සියලු දෙනාට මුදල් හම්බ වෙන්නේ. තව තව නිර්මාණ බිහිවෙන්නේ.”* පසුගියදා ඔබ සම නිෂ්පාදනයෙන් දායක වුණු ‘තණ්හා රති රඟා’ චිත්‍රපටයට ජාත්‍යන්තර සම්මානයෙන් ලැබුණා. ඔබ චිත්‍රපට 55 ක් නිෂ්පාදනය කර තිබුණත් ඔබේ චිත්‍රපටයක් ජාත්‍යන්තර අවධානයට යොමු වුණු පළමුවතාව මේ. මොකද හිතෙන්නේ?“මේක මට ගොඩාක් සතුටු දෙයක්. මමයි නිලේන්ද්‍රයි අවුරුදු 10 කාලේ ඉඳන් එකට ඉගෙන ගත්තේ. අපි දෙන්නා එක ගමේ හොඳ යාළුවෝ. නිලේන්ද්‍රගේ ඒ කාලේ ඉඳලම සම්භාව්‍ය ලක්ෂණ තිබුණා. ඒ කාලේ මම ඔහුට කිව්වා කවදහරි චිත්‍රපටයක් කරනවා නම් මම නිෂ්පාදනය කරනවා කියලා. අවුරුදු 30 ට පස්සේ නිලේන්ද්‍ර මා ළඟට ආවා‍. මම මගේ පොරොන්දුව ඉෂ්ට කළා. එච්. ඩී. ප්‍රේමසිරි මහත්මයාත් සමඟ එකතු වෙලා. මේ චිත්‍රපටය ‘රන්ජා’ ට පස්සේ EAP මණ්ඩලයේ එන ‘ඇහැලේපොල කුමාරිහාමි’ චිත්‍රපටයෙන් පසු තිරගත වීමට නියමිත යි.* මේ සම්මානයත් එක්ක මීට කලින් මෙවැනි චිත්‍රපට නිෂ්පාදනයට යොමු වුණා නම් හොඳයි කියලා හිතෙන්නේ නැද්ද?“නෑ‍. මීට කලින් මෙවැනි චිත්‍රපට කළා නම් මෙච්චර චිත්‍රපට ගණනක් මට නිෂ්පාදනය කරන්න බෑ. එහෙනම් මට සල්ලි නැතුව හිඟා කන්න වෙනවා. මම සල්ලි හොයාගත්ත නිසා තමයි මෙවැනි හොඳ චිත්‍රපටයකට මුදල් යොදවන්න පුළුවන් වුණේ. සිනමා ජීවිතේ පටන් ගනිද්දීම මම හැදුවේ මද්දුම බණ්ඩාර. චණ්ඩි පැටව්. පුතුනි මට සමාවෙන්න. කෝ හතුරෝ කියන චිත්‍රපට. මේ හතරම ෆේලියර්. ඊට පස්සේ කොපියක් ගහන්න ඕන කියලා හිතලා සෝනියා දිසා එක්ක එකතු වෙලා ‘ජය අපටයි’ කළා. ඒක දින 100 යි. ඊට පස්සේ හැදුව ‘මමයි රජා’ දින 200 යි. දිගටම චිත්‍රපට සාර්ථක වුණා. මම එදා අසාර්ථක වුණා නම් මෙලහකට සුනිල් ටී. මැරිලත් ඉන්න තිබුණා.* ඒ අතරම ඔබ නිෂ්පාදනයෙන් දායක වුණු අනගාරික ධර්මපාල ළඟදී තිරගත වීමට නියමිත යි. ‘අජාසත්ත’ චිත්‍රප‍ටයේ නිෂ්පාදන කටයුතු කෙරෙමින් පවතිනවා. එවැනි බෞද්ධ තේමාවලට ඔබ කැමැති වුණේ ඇයි?“කිරම විමලජෝති හාමුදුරුවෝ මාත් සමඟ හරිම හිතවත්. උන්වහන්සේ මට යෝජනා කළා අපි දෙන්නා එකතුවෙලා ධර්මපාල තුමාගේ කතන්දරේ කරමු කියලා. මේක මුදල් උපයන්න බලාගෙන කරපු වැඩක් නොවෙයි. මේ චිත්‍රපටයට ආණ්ඩුවේ සහයෝගයත් උපරිමයෙන් ලැබුණා‍‍. මේ චිත්‍රපටය සැප්තැම්බර් 04 වැනිදා සිට රීගල් මණ්ඩලයේ තිරගත වෙනවා.අජාසත්ත චිත්‍රපටය ‍මම නිෂ්පාදනය කළේ මගේ මිතුරු ජීවන් කුමාරතුංග ගේ ඉල්ලීමට. ඔහුත් කතෝලිකයෙක්. මමත් කතෝලිකයෙක්. නමුත් අපි දෙන්නම මේ බෞද්ධ තේමාවට කැමැතියි. මේ වෙනකොට ලක්ෂ 700 ක් විතර ‍ඒ වෙනුවෙන් වියදම් කරලා තිබෙනවා‍.ඔබේ සිනමා ජීවිතේ එදා මෙදා තුර චිත්‍රපට නාමාවලිය ගත් විට ඔබ නිෂ්පාදකවරයෙක් ලෙස වෙනත් දිසානතියකට යොමුවෙලා තිබෙන බව පෙනෙනවා. ඇයි සුනිල් ටී. වෙනස් වුණේ?“මම හිතනවා මගේ පුතාගේ වියෝවීම වෙන්න ඕන මාව වෙනස් කරන්න හේතු වුණේ කියලා. ‘රිකී’ නැතිවුණේ නැත්නම් සුනිල් ටී මේ වගේ චිත්‍රපට හදන එකක් නෑ. ‘රිකී’ ගැන හිතලා තමයි එයා නැතිවුණාට පස්සේ මම ‘දරුවනේ’ හැදුවේ. ඊට පස්සේ ‘දෝනි’ කළා. එතැනින් පස්සේ තමයි හැම දෙයක් ම වෙනස් වුණේ.මේ දිනවල නිෂ්පාදනයේ පවතින නිර්මාණ මොනවාද?“'දෝනි'ට පස්සේ වී. සිවදාසන් ‘සිංහයා’ කියලා තව චිත්‍රපටයක් කළා‍. නිලේන්ද්‍රගේ ‘තණ්හා රති රඟා’ ප්‍රදර්ශනයට නියමිතයි. සනත් අබේසේකරගේ ‘අනගාරික ධර්මපාල’ සහ ‘අජාසත්ත’ එන්න තිබෙනවා. සනත් ගුණතිලක අධ්‍යක්ෂණය කළ ‘සිනහව අතරින්’ වැඩ නිම කරලා තිබෙනවා. මට හිතෙනවා ඒ චිත්‍රපටය මේ රටේ සිනමා ප්‍රේක්ෂකයින් අතර විශාල පෙරළියක් කරයි කියලා. ප්‍රේම කතාවක් ඇසුරින් තැනුණ එකක්. ළඟදී දවසක මේ චිත්‍රපටය මම නැරඹුවා. ඒක බැලුවම මට හිතුණා සනත් මෙච්චරකල් කෙහේද හිටියේ කියලා. ඒ තරමට ඒක ලස්සනයි. අශෝක අතාවුද හෙට්ටි අධ්‍යක්ෂණය කළ ‘තුන්පත් රෑන’ චිත්‍රපටය මම රේණුකා බාලසූරියත් සමඟ නිෂ්පාදනය කළා. ඉදිරියේදී ‘චන් ෂොට් - 3’ කියලා එකක් කරන්න ප්ලෑන් කරමින් ඉන්නවා.* ජීවිතේ ගැන මොනවද හිතෙන්නේ?“මම හැම අතින් ම අංගසම්පූර්ණ පුද්ගලයෙක් කියලා මට දැනෙනවා. මට කරන්න දෙයක් ඉතිරිවෙලා නෑ. හොඳ බිරියක් ඉන්නවා. දරුවෙක් ‍ඉන්නවා. යාන වාහන ගෙවල් දොරවල් ලැබිලා තියෙනවා. මට කියන්න තරම් දුකක් නෑ. දැන් අවුරුදු 50 ක් පැනලා. තව ටික කාලයයි ඉන්න තිබෙන්නේ. ඒ කාලේ මට ජීවිතේ බලාපොරොත්තු නෑ. සමහරු අහනවා චිත්‍රපට 100 ක් කරන්න ද බලාපොරොත්තුව කියලා. එහෙම දෙයක් නෑ. මට දැනෙන දෙයක් කරනවා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av1406298</link>
    <topic>මා කැමැතිම කාන්තාවෝ</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම කාන්තාවෝමෙවර ‘මා කැමැතිම කාන්තාවෝ’ විශේෂාංගය හැඩ ගන්වන්නට එක්වන්නේ ප්‍රවීණ කලාකරුවකු, සම්මානනීය රංගධරයකු මෙන්ම අධ්‍යක්ෂවරයකු ද වන එමතු නොව දේශකයකු, ලේඛකයකු ද වන ජැක්සන් ඇන්තනී ය.මේ ඔහුගේ හදවත පුරා නැඟුණු ඒ සොඳුරු මත පෙළගැස්වූ අයුරුයි.මගේ අම්මා : ඇත්මඬලගේ රොලින් පෙරේරාමගේ හුස්ම පොද ඇයයි. මගේ උපන් දිනය දාට මම කරන්නේ නැවත මගේ අම්මාගේ තුරුළට රිංගන එකයි. කෙනෙක්ගේ උපන් දවස වනාහි ඔහුගේ, ඇයගේ මවුවරුන්ගේ දිනය ලෙසයි මම නිර්දේශ කර තිබෙන්නේ. මගේ අම්මා මාව බිහි කරන්න විශාල වේදනාවක් වින්දා. මම ඉපදිලා තියෙන්නේත් රාත්තල් 10 ක විතර බරකින් යුතුවයි. අම්මගේ ජීවිතේ ද දරුවාගේ ජීවිතේ ද කියන්න බැරි මොහොතක තමයි ඇය මාව බිහි කළේ. මගේ අම්මාගේ කිරි සුවඳ සහ ඉඳුල් රෙද්දේ සුවඳ තවමත් මගේ නහයට දැනෙනවා. මගේ හුස්ම තිබෙනතුරු මගේ අම්මා කවදාවත් මිය යන්නේ නැහැ. හැමදාමත් මම ආදරේ කරන කැමැතිම චරිතය ඇයයි.මගේ බිරිඳ : කුමාරි මුණසිංහමම පාසල් ශිෂ්‍යයකුව ඉන්න කාලේ අපේ පාසලේ හිටපු කුසලතා පූර්ණ යෙහෙළියක් විදිහටයි ඇය මට හමුවන්නේ. අපි දෙන්න එක පාරකට වැටුණා. මේ ජීවිතේ කියන බරපතළ මහ කන්ද නඟින්න දෙන්නටම දෙන්නා වාරු වුණා. කුමාරි කොහොමත් හයිය හත්ති ගැහැනියක්. ඇගේ කඩිසර බව, වේගය මගේ ගමනටත් වේගයක් වුණා. විවාහයකදී දෙන්නට දෙන්නා තේරුම් ගැනීම ලේසි පහසු දෙයක් නෙමේ. දෙතැනක ඉපදිලා දෙතැනක වැඩිලා නැවත එක්කාසු වෙනවා කියන එක ලේසි නැහැ. ඒත් ජීවිතේ බර කරට ගන්න ඇය හොඳ හයිය හත්ති ශක්තිවන්ත ගැහැනියක්. හැමදාමත් මම ඇයට කැමැතියි.මගේ ආච්චි අම්මා - මරියා මැන්ඩිස්මට අදහාගන්න බැරි තරම් ඥාති ඥානයක් තිබුණු ගැහැනියක් ඇය. අපේ ගං තොටවල් හරි නොදියුණුයි. ලොකු අධ්‍යාපනයක් ලබපු කවුරුවත් හිටියෙ නැහැ. නමුත් මේ නැදෑයින් අතර දරු පරම්පරා අතර හිතවත්කම, මනුස්සකම, රඳවා ගන්න මානවයින් කොයිතරම් ඥානාන්විත වෙන්න ඕන ද කියන එක මම ඇගෙන් ඉගෙන ගත්තා. අපේ පරම්පරාවල නැදෑ විරසක ඇති නොවුණේ මරියා මැන්ඩිස් මගේ ආච්චි අම්මා වගේ කෙනෙක් හිටපු නිසා කියලා මම අදටත් විශ්වාස කරනවා. මිනිසුන්ට පවතින්න ඕන මොළයක් විතරයි. මොළය තියනවානම් ධනය හෝ බලය උපද්දවා ගත හැකියි; කියන දෙය මා කුඩා කල ඇගෙන් ඉගෙන ගත්තා.කන්‍යා මරිය මවු තුමියමම කුඩා කාලෙ දි මට මගේ අම්මව පෙනුණේ කන්‍යා මරිය තුමී වගෙයි. එනිසා මව කියන සුපිරිසුදුකමේ පරමාදර්ශය කන්‍යා මරිය තුමී කියලා මගේ පුංචි කාලෙ මට තේරුම් ගිහින් තිබුණා. මගේ අම්මට මා තුළ තිබෙන ආදරේ මට වැඩි කරගන්නට මේ කන්‍යා මරිය මවු තුමියට මගේ තිබුණු සෙනෙහස බලපෑවා. මට මගේ අම්මා එක මවක් වන විට කන්‍යා මරිය තුමිය සකල වාසීන්ටම අම්මා වුණා.සිද්ධාර්ථ කුමරාගේ බිසව යශෝදරා දේවියයශෝදරා දේවිය මම දකින්නේ පරමාදර්ශී භාර්යාවක් ලෙසයි. ඇය සාරා සංඛ්‍ය කල්ප ලක්ෂයක් බෝසතුන් එක්කම ඉපදුණා. මනුස්සයෙක්ව ගැහැනියකට හඳුනාගන්න සාරා සංඛ්‍ය කල්ප ලක්ෂයක් වයස යන්න ඕන කියලා ඇගෙන් ඔප්පු වුණා. එනිසාම මම ඇගේ චරිතයට කැමැතියි.මගේ දියණිය : මාධවීදුවක් උපන්න දවසේ මම නැවත ඉපදුණා කියලා මට හිතුණා. මගේ පරම්පරාවටම හිටියේ පිරිමි. මගේ පවුලෙත් හිටියේ පිරිමිම පහක්. අපේ පවුලට ගෑනු දරුවො හිඟයක් තිබුණේ. ඒ කෙල්ල මම ඉස්සරහ පිට කොයිතරම් නම් වැඩුණත් මට තාම පෙනෙන්නේ අර වැඳිරි පැටියෙක් වගේ කොළඹ සොයිසා වාට්ටුවේදී මේ ලේ කැටියව මම වඩා ගත්තු දවස. එදා මම කඳුළු පෙරමින් බලා සිටියේ මේ මගේ ලේ පුසුඹ නේද කියලා. එදා මගේ නහයට දැනුණු ඒ ලේ සුවඳ ඒකි දැන් ගාන සැන් පවුඩර්වලින් මැකෙන්නේ නැහැ.මාලනී ෆොන්සේකාමම මගේ කුඩා කාලේ සුරංගනා කතා අහලා තිබුණා. හැබැයි, මම දැකපු සුරංගනාව තමයි මාලනී ෆොන්සේකා. මම ඇයව දුටුවේ සුරංගනාවක් වගේ. මට මගේ සුරංගනාව හම්බ වුණා. ඇය තවම ඉන්නවා. ඒ සුරංගනාව හැකියාව මුල්කොට ගෙන සුරංගනාවියක් වෙච්ච කෙනෙක්. ඇගේ හැකියාව ගැන මම පුදුමයට පත්වෙන්න පටන් ගත්තේ පාසල් කාලයේ සිටයි. මම තාමත් ඇය ගැන පුදුමයට පත් වෙනවා. සුරංගනාවියන් ගැන අපට පුළුවන් පුදුමයට පත්වෙන්න විතරයි. මාලනී ෆොන්සේකා ගැනත් එච්චරම තමයි.කුවේණියමම ඉතිහාසයට රිංගුවේ කුවේණියව හඳුනාගන්න කියල මට හිතෙනවා. ඒ කියන්නේ තමන්ගේ උරුමය පෙට්ටගමක තියල පරිස්සම් කරන්නේ නැතිව එය යාවත්කාලීන කරන්න, එය සමාජ ක්‍රියාවක් බවට පත් කරන්න විශාල පරිත්‍යාගයක් කළා ඇය. ලංකාව වනාහි කුවේණියගේ පරිත්‍යාගයේ තිළිණයක් කියල තමයි මම හිතන්නේ. කුවේණිය නොමළ බවත් ඇය යළි යළිත් උපදින බවත් මම විශ්වාස කරනවා. හැබැයි කොච්චර ඉපදුණත් අපි කාටවත් තවම කුවේණිය මුණ ගැසී නැහැ.පත්තිනි දේවියදෙවියෙකුට වඳිනවට වඩා දේවතාවියකට වඳින එක හරි මිහිරියි. මට මගේ රටේ වඳින්න හම්බ වෙච්ච දේවතාවිය පත්තිනි. දේවතාවියක් වුණත් මම ඇයට වඳින්නේ ගැහැනියකට වගේ ඒ ගැහැනුකමේ දේවතා රුවට මම නමැති යෞවනයාගේ සිට ළං වෙන්න පටන් ගත්තා. ඇය ආවේෂයක්, ආරූඪයක් කිසිත් නැති දේවතා ගැහැනියක්. ලෝකයේ මෙතෙක් කිසිඳු දේවතාවියක් පත්තිනි දේවතාවිය තරම් මගේ සිතේ ගැහැනියක් වී නැහැ. එනිසා මම ඇයට හැමදාමත් ප්‍රේම කරනවා.නන්දා මාලිනියබුදු හාමුදුරුවො කිව්වා,‘ඉත්ති රූපං - භික්ඛවේපුරිසස්ස චිත්තං’ කියලා. බුදුන් දිගටම කියනවා පිරිමියකුට සසර අහන්න තියෙන මිහිරිම හඬ ස්ත්‍රියගේ හඬයි කියලා. මම හිතනවා, ස්ත්‍රියගේ හඬ කියන වචනය තව ටිකක් ගිහි භාෂාවකින් කිව්වොත් ගැහැනියගේ හඬ කියන එක කියලා. එතකොට මම ගැහැනිය ගේ හඬ හොයාගෙන යන විට මට හමුවන්නේ නන්දා මාලනී ගේ හඬයි.ඇගේ හ‍ඬේ තියෙන්නේ කල්ප කාලයක් පුරා මේ බිමේ ඉපදුණු සකලවිධ ගැහැනුන්ගේ හ‍ඬේ එකතුවක් බව මම හිතනවා. ඒ නිසා ස්ත්‍රියගේ හඬට වඩා ගැහැනියගේ හඬට ප්‍රිය කරන මම තවදුරටත් නන්දා මාලනියගේ හඬට ඇලුම් කරනවා. ඒ හඬ ආත්ම ගණනාවක් පුරා මට ඇහෙන මම මීට පෙර කතා කළ සියලුම ගැහැනුන්ගේ හ‍ඬෙහි එකතුවක් කියලයි මම හිතන්නේ.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av1406299</link>
    <topic>හද බිඳගත් සුරඟන Maleficent</topic>
    <author>කුමාර සිරිවර්ධන</author>
    <content>හද බිඳගත් සුරඟන Maleficentහොලිවුඩයේ අතිශය ජනප්‍රිය නිළි ඇන්ජලිනා ‍ෙජාලි රඟන අලුත්ම චිත්‍රපටයක් මේ වන විට ලොව පුරා වැඩි ප්‍රේක්ෂක ආකර්ෂණයක් ලබා ගනිමින් ප්‍රදර්ශනය වෙමින් තිබේ. මෙය වෝල්ට් ඩිස්නි සමාගම 1959 දී නිපැයූ සජීවීකරණ චිත්‍රපටයක් වූ ‘ස්ලීපින් බියුටි’ හි නව නිෂ්පාදනයක් ලෙස සලකන්නට ද පුළුවන. කෙසේ වෙතත් රොබට් ස්ට්‍රෝම් බර්ග්, ලින්ඩා වූල්වර්ටන්ගේ තිර රචනයක් අනුව නිර්මාණය කළ මෙම චිත්‍රපටයේ කතාව ‘නිදි කුමරී’ කතාවට වඩා වෙනස් වෙයි. ආදරයෙන් බැඳුණු හා ප්‍රේමය අහිමි වීම නිසා දුෂ්ට බවට පරිවර්තනය වූ සුරඟනක ලෙස ඇන්ජලිනා ‍ෙජාලී රඟපාන මෙම චිත්‍රපටය Maleficent නම් වෙයි.චිත්‍රපටයේ නමින්ම හැඳින්වෙන තරුණ බලවත් සුරඟන මහ දෙණි බිමක ජීවත් වෙයි. එම මායා භූමිය පවතින්නේ මිනිස් ලොව රාජධානියක සීමාවේය. තරුණියක ලෙස එම සුරඟන පෙමින් වෙළෙන්නේ මිනිස් තරුණයකු සමඟිනි. එම තරුණයා ස්ටෙන් රාජධානියේ රජකම ලබා ගැනීමේ තෘෂ්ණාවෙන් පෙළෙන්නෙක් වෙයි. නිතර ස්ටෙෆන් හා සුරඟන හමුවූවත් එක් දිනෙක ස්ටෙෆන් එම හමුවීම නතර කරයි. ඒ සුරඟනට පහර දෙනු පිණිස බළ ඇණි සමඟ ආ එරට රජු බරපතළ ලෙස තුවාල ලබා මරණාසන්න වූ දිනයේය.සුරඟන ‍ගේ මායා බලය ඉදිරියේ පරාජය ලබා සිටි රජු නිවේදනය කරන්නේ සුරඟන මරා දමන ඕනෑම අයකුට තමා රජකම පවරනවා කියාය. ස්ටෙෆන් තම පෙම්වතිය සොයා ගොස් ඇය මත් කරවා නින්දට යවයි. එහෙත් ඇය මරා දැමීමට අකැමැති වන ඔහු සුරඟනන් හට මාරාන්තික විසක් වන යකඩ යොදා ඇගේ අත්තටු කපා ගෙනැවිත් රජුට පිළිගන්වන්නේ ඇය මරා දැමූ බව අඟවමිනි. ස්ටෙෆන් රාජධානියේ රජු ලෙස කිරුළ පලඳිද්දී සුරඟන හඬා වැටෙන්නේ පෙම්වතා තමාට ද්‍රෝහි වීම හා අත්තටු අහිමි වීම නිසාය. ‘සියාවල්’ සුරඟන හා මිත්‍ර කාකයෙකි. දිනක් එම කපුටා සුරඟනට දන්වන්නේ ඒ වන විට රජ වී සිටින ස්ටෙෆන් ගේ පළමු දියණිය අවුරෝරා බෞතීස්ම කිරීමේ උත්සවය පැමිණෙන බවයි.අනවසරයෙන් උත්සවයට පැමිණෙන සුරඟන ස්ටෙෆන් ඉදිරියේ ඔහුගේ දියණියට සාප කරන්නේ 16 වන උපන් දිනය දා ඇගේ අතක ඇඟිල්ලක ඉඳිකටුවක් ඇනීමත් සමඟ සදාකාලික නින්දකට ඇතුළු වනවා කියාය. ස්ටෙෆන් සුරඟනගෙන් සමාව ඉල්ලා සිටීමෙන් අනතුරුව සුරඟන පවසන්නේ නින්දට වැටෙන කුමරියට කිසිවකු සැබෑ ආදරයෙන් හාදුවක් දුනහොත් පමණක් ඇය අවදිවනු ඇත කියායි. තමා වෙත නොතිබූ ‘සත්‍ය ප්‍රේමය’ තම දියණියට කාගෙන් ලැබේ ද යන සැකයෙන් ස්ටෙෆන් පීඩා විඳියි.අන්ජලිනා‍ෙජාලී, එලෙ ෆැනින්ග්, ෂාර්ල්ටෝ කොප්ලේ, මයිකල් ගිගින්ස්, එලා පර්ගල් ඉමෙල්ඩා ස්ටෝන්ටන් ආදී නළු නිළියන් රඟන මෙය ත්‍රිමාන චිත්‍රපටයකි. ජේම්ස් නිව්ටන් හොවාර්ඩ් ගේ පසුබිම් සංගීතය සහිතව මෙම චිත්‍රපටය පසුගිය මැයි 30 දා ලොව පුරා ප්‍රදර්ශනය ඇරඹුවේය.ජනප්‍රියම හා වැඩිම ආදායම් වාර්තා සහිත චිත්‍රපට ලැයිස්තුවල මුල් තැන ගෙන ඇති Maleficen චිත්‍රපටය. ඇන්ජලිනා ‍ෙජාලීගේ ජනප්‍රියත්වය තවත් වැඩි කරවන්නක් ලෙස විචාරකයෝ හඳුන්වති.කුමාර සිරිවර්ධන කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av14062910</link>
    <topic>තනිකමක්, පාළුවක් මට දැනෙන්නේ නෑ</topic>
    <author>හේමාලි විජේරත්න</author>
    <content>තනිකමක්, පාළුවක් මට දැනෙන්නේ නෑ ලකී ඩයස්මෙරට කලා ක්ෂේත්‍රයේ සුවිශේෂී අනන්‍යතාවයකින් හෙබි ප්‍රතිභාවයක් ප්‍රකට කළ නළුවකු ලෙස ලකී ඩයස්ට හිමිවන්නේ ප්‍රධාන තැනකි. සිනමා හා ටෙලිනාට්‍ය මාධ්‍යයේ ඔහු ප්‍රේක්ෂක මනසින් කිසිදා ඈත් නොවන චරිත අපට ඉතිරි කළ තැනැත්තෙකි. ඔහු ගැන කතා කිරීමේදී ‘යශෝරාවයේ’ ‘බලදේව’ අපට තවමත් අමතක කළ නොහැක්කේ එහෙයිනි. සිනමා මාධ්‍යයේදී ඔහු නළු‍ෙවකු වශයෙන් පමණක් නොව චිත්‍රපට නිෂ්පාදකවර‍ෙයකු, අධ්‍යක්ෂවරයෙකු ලෙසින් මෙරට කලා ක්ෂේත්‍රයට සිය නිර්මාණ දායකත්වය සැපය‍ූවෙකි‍. මෙවර ඔහුත් සමඟ අපගේ කතා බහට නිමිත්ත වූයේ පසුගිය කාලවකවානුව ඇතුළත සිනමා ජීවිතයේ සුවිශේෂ චරිත කිහිපයකින් ප්‍රේක්ෂකයා හමුවට එන්නට ඔහුට අවස්ථාව ‍උදා වූ නිසා ය. මේ චරිත කිහිපයම මෙතෙක් අපි ලකී ඩයස් නම් නළුවාගෙන් නුදුටු අපූර්වත්වයකින් යුතු ඒවා ය.‍* පසුගිය කාලවකවානු‍ව ඇතුළත ඔබ ඓතිහාසික චිත්‍රපට කිහිපයකටම දායක වූවා නේද?මගේ ජීවිතේ මුල් වතාවට තමයි මේ වගේ ඓතිහාසික කතා තේමාවලින් යුත් චිත්‍රපටවලට සම්බන්ධ වෙන්න වුණේ. මම මේ ක්ෂේත්‍රයට එනකොට ම ආවේ මගේ සාමාන්‍ය ජීවිතේට සම්පූර්ණයෙන් ම වෙනස් ‘බලදේවත්’ එක්කනේ. එයා නැෂනල් එකක් අඳින, සිංහල කතා කරන, ජාතිකත්වය ඉහටත් උඩින් සලකන, දෙමවුපියන්ට සලකන ඉතා හොඳ සිංහලයෙක්. මමත් හොඳ සිංහලයෙක් තමයි. නමුත් මම අඳින්නේ බටහිර ක්‍රමයට. ගැවසෙන්නේ බටහිර ආරට ගිය තැන්වල. මගේ ජීවන රටාව සැකසෙන්නේ ඒ විදියට. ඊට හාත්පසින් ම වෙනස් දෙයක්නේ ‘බලදේව’ වෙතින් මම කළේ. ඒ තුළ ප්‍රතිරූපයක් ගොඩනැඟුණා. ප්‍රේක්ෂකයා තුළ. ඒක ආදර්ශවත් චරිතයක් බවට පත්වුණා. අවුරුදු විසි ගාණක් ගියත් තාමත් ඒක අදහනවා. අදටත් මං ගැන කවුරුහරි ලියනවා නම් ‘බලදේව’ ගැන නොලියා මා ගැන ලියන්නේ නෑ. ඒක මට ලොකු කීර්තියක්. ආඩම්බරයක්.ඊට පස්සේ ටික කාලයක් යද්දී මගේ රංගනයේ වෙනසක් ඇති කරන්නේ චණ්ඩි චරිත තුළින්. ‘සත්‍යා’ සහ ‘පාරාදීසය’ චිත්‍රපටවල ගණන්කාරයෙක් විදියට සටන් කර කර දඩබ්බර චරිත කරන කොට කවුරුත් හිතුවේ නෑ නිවිච්ච චරිත කරපු මම මේ චරිත කරයි කියලා. එහෙම ඇවිත් නැවතත් මගේ සාමාන්‍ය ස්ටයිල් එකට ආවා. ටයිකෝට් අඳින හොඳ තාත්තා, හොඳ සහෝදරයා වගේ. නැවත වතාවක් රූපවාහිනිය මාව නොදකපු අදියරකට ගෙනිච්චා ‘යර්ස් බොස්’ ටෙලිනාට්‍යය හරහා. මම කවදාවත් හිතුවේ නෑ මට ඒ වගේ කොමඩි කරන්න පුළුවන් වෙයි කියලා. අනික ඒක හරි නම්බුකාර කොමඩියක් වුණා. අවුරුදු 5 ක් ගිහිල්ලත් දැන් ආයෙත් ඒක විකාශය වෙනවා. එහෙම කරන්නේ තාමත් ඒකට ඉල්ලුමක් තියෙන නිසානේ. එතෙන්දි කවදාවත් අපට මිනිස්සු දොස් කිව්වේ නෑ. මුලදි මුලදී විජය අයියට මම බනිද්දී ‘පණුවා’ වගේ වචන පාවිච්චි කළා. පසුකාලීනව පවුලේ හැමෝම මේක නරඹන නිසා අපි ඒ වචනත් පාවිච්චි කළේ නෑ. ‘යර්ස් බොස්’ චරිතය මම බාරගත්තෙත් ඒ වෙනස නිසාමයි. ඊට පසුකාලීනව ආයෙත් මම සුපු‍රුදු චරිතවලට ආවා. එහෙම ඉන්න අතරතුර තමයි මට මේ ඓතිහාසික චිත්‍රපටයට කතා කරන්නේ.මම හිතන්නේවත් නැති වෙලාවක මගේ මිත්‍ර සුගත් සමරකෝන් මට කිව්වා “මම ඇහැලේපොළ කුමාරිහාමි’ චිත්‍රපටය කරන්න යනවා. ඔයා ගැනම හිතලා චරිතයක් ලියලා තිබෙනවා කියලා‍. බොහොම මහන්සිවෙලා ඔයා ඒක කරන්න ඕන” කියලා කිව්වා. ඒකට මම හරියට සතුටු වුණා. මොකද ඒ වෙනකොට මගේ හිතේ පොඩි දුකක් තිබුණා. ඓතිහාසික චිත්‍රපට කිහිපයක් ම කෙරිලා තිබුණා. නමුත් කිසි කෙනෙක් ඇහැක් ඇරලාවත් මා දිහා බැලුවේ නැති එක ගැන.* ඒ කියන්නේ ඓතිහාසික චිත්‍රපටයක රඟපාන්න ඔබ කැමැත්තකින් හිටියා කියන එක නේද?අනිවාර්යයෙන් ම ඔව්. කවුරුත් කතාවට කිව්වේ. ලංකාවේ ඉන්න නළුවන් අතරින් සිංහලයා ගේ චරිතය කරන්න හැකි අය අතර මට හොඳ තැනක් තියෙනවා කියන එක මාධ්‍යකරු‍ෙවාත්, විචාරකයොත් කියපු දෙයක්. ඔවුන් කිව්වේ මට වෙස්ටර්න් චරිත කරන්නත් පුළුවන්. මදාවි චරිත කරන්නත් පුළුවන්. ඒ වගේ ම මහා කළු සිංහලයා ගේ චරිත කරන්නත් පුළුවන් කියලයි. නමුත් ඒ කළු තඩි සිංහලයා ගේ චරිතය මෙතෙක් මට හම්බ වුණේ නෑ. ඒ ගැන මට දුකක් තිබුණා.* ‘ඇහැලේපොළ කුමාරිහාමි’ චිත්‍රපටයේ ඔබේ චරිතය කොයි වගේ ද?රාජසිංහ රජතුමාගේ දකුණු අත වගේ ඉන්න ‘අරිට්ඨ’ කියන චරිතය තමයි මට ලැබුණේ. මේ චරිතය දෙමළ චරිතයක්. මේක කිව්වම මට ලොකු සතුටක් ආවා. හොඳ ඓතිහාසික චිත්‍රපටයක හොඳ චරිතයක් ලැබීම ගැන නමුත් මේ චරිතය කරද්දී මේක කරන්නේ මම ද කියලවත් කාටවත් හොයන්න බෑ. මේකේ සම්පූර්ණ ගෞරවය සුගත් සමරකෝන්ට ය. වේශ නිරූපණ ශිල්පියාටයි කොණ්ඩා සැකසුම් ශිල්පියාටයි හිමිවෙන්න ඕන. ඔවුන් මාව සම්පූර්ණයෙන් ම වෙනස් කළා. ලකී ඩයස් කියන මිනිහා සම්පූර්ණයෙන් ම වැහුවා. දැන් කවුරුත් අඳුනන්නේ නෑ ඒ චරිතය කරන්නේ මම කියලා. කොටින් ම ෂූටිං කරද්දී සෙට් එකේ ඉන්න අයවත් අඳුර ගත්තේ නෑ.* ඔබ රඟපාන්නේ ඓතිහාසික කතාවක එන චරිතයක්. මේ ගැන වටපිටාව සකසා ගන්න ඔබ අධ්‍යාපනයක නිරත වුණා ද?ඒ වකවානුව ගැන ලියවුණු බොහෝ පොතපත මම කියෙව්වා. ඊට අමතරව සුගත් සමරකෝන් ඔහුගේ තිර රචනයේ මේ චරිතය ගැන ඉතා හොඳට ලියලා තිබුණා. ඊට අමතරව චිත්‍රපටය කරන්න කලින් සුගත් සමඟ සාකච්ඡා වට කිහිපයකටම සහභාගි වුණා. රංගන විලාසය සහ දෙබස් උච්චාරණය පවා වෙනස් කළා. නමුත් මෙතන සිද්ධ වුණු ලොකුම දේ තමයි ශාරීරික පෙනුම වෙනස් වීම. ශාරීරික පෙනුමෙන් මේ චරිතයේ 50% ක් ම වෙනසක් වුණා. මගේ ඇතුළාන්තයෙන් ආපු දේවල් එකතු වුණේ ඊට පස්සෙයි.* මේ චරිතය කළාට පස්සෙ ද ඔබට අනෙක් චිත්‍රපට දෙක ලැබුණේ.ඔව්. ඇහැලේපොළ ෂූටිං කරන අතරතුරදී තමයි මට ජයන්ත චන්ද්‍රසිරි කතා කරන්නේ ‘මහරජ දුටුගැමුණු’ චිත්‍රපටයට. මම හරිම සතුටු වුණා ඔහුගේ ආරාධනයට. ඔහුත් සමඟ මගේ මිත්‍රත්වයක් තිබුණාට ඔහුගේ චිත්‍රපටයක හෝ ටෙලිනාට්‍යයක රංගනයට එක් වීමේ වාසනාව මට උදාවෙලා තිබුණේ නෑ. ඓතිහාසික චිත්‍රපටවලට දායක වෙන්න අවස්ථාවක් නොලැබුණු එක ගැන දුක් වුණා වගේ ම ජයන්ත චන්ද්‍රසිරි වැනි අය අපට කතා කරන්නේ නෑනේ’ වැනි දුක්මුසු අදහසක් යටි හිතේ තිබුණා. ජයන්ත මීට කලින් ‘දුටුගැමුණු’ පටන් ගනිද්දී මම අහලකවත් හිටියේ නෑ. ඊට පස්සේ නැවත පටන් ගනිද්දී තමයි කාවන්තිස්ස රජතුමා ළඟ ඉන්න ‘මහානන්ද’ ප්‍රධාන ඇමැතිවරයාගේ චරිතයට මාව තෝර ගන්නේ. කාවන්තිස්ස රජතුමාගේ මිය යාමත් සමඟ ඔහු දුටුගැමුණු රජතුමා ළඟට එනවා. ඒක මහා විශාල චරිතයක් නොවෙයි කියලත් ජයන්ත මට කිව්වා. මම කිව්වා ඒකේ කිසි ප්‍රශ්නයක් නෑ. චරිතේ මට විශාල වෙන්න ඕන නෑ කියලා බාරගත්තා.* එතකොට අනගාරික ධර්මපාල චිත්‍රපටයේ ඔබේ චරිතය කොයි වගේ ද?අනගාරික ධර්මපාල චිත්‍රපටයේ මම රඟපාන්නේ පුවත්පත් කර්තෘවරයෙකුගේ චරිතයක්. ඔහු අනගාරික ධර්මපාල තුමාගේ ක්‍රියාදාමයට ලොකු සහයෝගයක් දක්වන චරිතයක්. නමුත් පුවත්පත් ආයතනයේ හිමිකරුවාගෙන් ලැබෙන බලපෑම් මත මම තනතුරෙන් අයින් වෙනවා. චිත්‍රපටයේ ඉතා ම සීමිත දර්ශන දෙක තුනක හිටියත් චිත්‍රපටය නරඹපු බොහෝ දෙනෙක් කිව්වා. චිත්‍රපටය පුරා ම මම ඉන්නවා කියලාමේ චිත්‍රපට තුනේ ම චරිත මම හරි ආසාවෙන් කළේ. ඇහැලේපොළ යුගය කියන්නේ ලංකා ඉතිහාසයේ ලොකුම ඛේදවාචකය සිදූවූ යුගය. අනික් පැත්තෙන් දුටුගැමුණු කියන්නේ ලංකාවේ රජකම් කළ ශ්‍රේෂ්ඨතම රජතුමා. අනගාරික ධර්මපාල චරිතයත් ලංකා ඉතිහාසය තුළ තාමත් ජීවමාන චරිතයක්. මෙවන් කෘති තුනක මාව ජීවමාන කර ගැනීම මට විශාල දෙයක්. මේ චරිතවල දිග පළල මට වැඩක් නෑ. මේ රටේ හොඳම ඓතිහාසික චිත්‍රපට තුනකට මට රංගන දායකත්වය සපයන්න ලැබීම විශාල භාග්‍යයක් හැටියට මම සලකනවා‍‍. අවුරුදු විසි ගණනක් තිබුණේ නැති වෙනසකට එන්න මේ චිත්‍රපට තුනම මට බලපෑවා.* කලා ජීවිතේ විවිධ සන්ධිස්ථාන පසුකරගෙන ඔබ දිගු ගමනක නියුතු වුණා‍. ආපස්සට හැරිලා බලද්දී මොනවද හිතෙන්නේ?ඇත්තටම රංගන ජීවිතේ ගැන හිතද්දී. මට සතුටුයි මම කොයි මොහොතකවත් සිනමාවට විතරක්වත් ටෙලිවිෂන් එකට විතරක් වත් ඇබ්බැහි වුණේ නෑ. අවුරුද්දට එක චිත්‍රපටයක් කරද්දී ඒක ටෙලිනාට්‍යයකුත් කළා. මම ඒක හිතාමතා ම කළේ මගේ මාකට් එක තියාගන්න ඕන නිසා. ඉස්සරහටත් එහෙ‍මයි. මට කොච්චර ආර්ථික අපහසුකම් තිබුණත් ඒවා පාවා දෙන්නේ නෑ. හැමදාම ටෙලිවිෂන් එකේ රිමෝට් එක මාරු කරන කොට චැනල් පහේම ලකී ඩයස් ඉන්නේ නෑ. අවුරුද්දට එක පාරයි දකින්නේ‍. මට ඕනතරම් ආරාධනා එනවා. ඒත් මම තෝරලා බේරලා ගන්නේ. අපේ අම්මා හැම තිස්සෙම මට හිනා වෙනවා. අනිත් නළු නිළියෝ ඕන තරම් චැනල් වල ඉන්නේ ඔයාගේ බොරු වැඩ කියලා. නමුත් මම මගේ ස්ථාවරයේ ඉන්නවා. නමුත් මගේ හැකියාව එළියට දාගන්න තවත්; දක්ෂතා එළිදක්වන්න පුළුවන්. මිනිස්සු අපෙන් ප්‍රයෝජන ගන්නේ නෑ කියන තැන මම ඉන්නවා.* ඔබ බොහෝ දුරක් ගමන් කළ පරිණත කලාකරුවෙක්. පෞද්ගලික ජීවිතේදීත් ඔබ දැන් පරිණත පුද්ගලයෙක්. ජීවිතේ ගැන මොකද හිතෙන්නේ?ජීවිතේ නම් මහ හුඹහක්! කිසිම අර්ථයක් නැති දෙයක්්‍.* ඇයි ඔබ එහෙම කියන්නේ?නෑ. ඉතින් බලන්නකෝ මොකක්ද තියෙන්නේ කියලා. බුද්ධ ධර්මය අනුව ගත්තම නිෂ්ඵල දෙයක්. අපි ජීවත්වෙනවා කියලා ජීවත් වුණාට මොනව බලාපොරොත්තුවෙන් ද ජීවත් වෙන්නේ‍.වෛරය, ක්‍රෝධය ආවරණය කරගෙනනේ අපි ජීවත්වෙන්නේ. මම නම් ඒවායින් තොරයි. මාව ඒ වගේ පස්සට ඇද දාන්න හුඟක් අවස්ථාවලදී උත්සාහ කරලා තිබෙනවා. වෛරයට, ක්‍රෝධයට, පළිගැනීමට වගේ. නමුත් මම බොහොම එඩිතරව මගේ හැදියාව හරියට තියාගෙන ඒවට ගිජු නොවී හිටියා. මගේ ජීවිතේ කිසිම තණ්හාවක් නෑ. මට මේ ලැබිලා තිබෙන දේවල් ඕනවටත් වඩා ඇති. කන්න බොන්න, වාහන ගෙවල් දොරවල් තියනවා. ඔයිට වඩා දේවල් මම ප්‍රාර්ථනා කරන්නෙත් නෑ. ජීවිතේ කියන දේ හරිම අරුතක් නැති දෙයක් විදියටයි මට තේරෙන්නේ.‍ මොකද අපි කොපමණ දුරක් හිතුවත් අපි ගෙනාපු කර්ම ශක්තිය අනුව දෛවය අනුව තමයි හැම දෙයක් ම සිදුවෙන්නේ. මම ලද දෙයින් සතුටු වන කෙනෙක්.‍* මේ තනිකඩ ජීවිතේට දැන් ඔබ පුරුදු වෙලා ද? හුදකලා බවක් දැනෙන්නේ නැද්ද?හුදකලාවක් තිබෙනවා. ඒ හුදකලාවත් එක්තරා විදියකට සාමකාමීයි.තනිකම පාළුව, හුදකලාව දැනෙන්නේ තමන්ට හොඳ හිත මිත්‍රයෝ නැත්නම්, අසල්වැසියෝ නැත්නම්. ක්ෂේත්‍රයේ අය නැත්නම් නේ. ඒ අය මට ඉන්නවා. ඒ අයත් සමඟත් යම් කිසි මට්ටමකින් තමයි ඉන්න පුළුවන් කියලා මම දන්නවා. ඒක දැනගෙන ජීවත්වෙන්න ඕන.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av14062912</link>
    <topic> මාව නළුවෙක් කළේ මගේ ‘මැරෑටි’ පෙනුම</topic>
    <author>ඉනෝකා පෙරේරා බණ්ඩාර</author>
    <content> මාව නළුවෙක් කළේ මගේ ‘මැරෑටි’ පෙනුමචින්තක වාස්පෙර නළු පරම්පරාවේ ජ්‍යෙෂ්ඨයකු වූ සිය පියා වින්සන්ට් වාස් ගේ නම ගෙනයන වාස් පවුලේ එකම නියෝජිතයා ද ඔහු ය. ඔහු චින්තක වාස්.චින්තක සමඟ මේ කතා බහ මෙසේ පෙළ ගැසෙනුයේ ඔහුගේ කලා ජීවිතය විමසනු පිණිස ය.* ඔබ කලකට පසු වේදිකාවට ගොඩවෙලා...ඔව්. වේදිකාව මතයි රඟපෑමේ ප්‍රාණජීවය රඳා පවතින්නේ. එය විඳින්නට ස්පර්ෂ කරන්නට ලැබීම රංග ශිල්පියකුට ලැබෙන මහා වාසනාවක්. Brian Friel ගේ ‘The Freedom of the City’ කෘතියේ පරිවර්තනයක් ලෙසයි ලලිත් රාජපක්ෂයන් ‘හරිම බඩු තුනක්’ වේදිකාවට නිර්මාණය කළේ.මෙය ඇත්තටම අනුවර්තනයක්. ලාංකේය සමාජයට වේදිකාවට ගැළපෙන ලෙස එය අනුවර්තනය කළේ සුනිල් චන්ද්‍රසිරි. රාවණ අසපුවේ නිෂ්පාදනයක් ලෙසයි මෙය වේදිකාගත වන්නේ.* මීට කලින් ඔබ රූපවාහිනි නිර්මාණ ගණනාවකටත් දායක වූවා...ඒ ආරම්භය සිදුවුණේ ‍'යෙහෙළි’ සත්‍ය සිදුවීම් නාට්‍ය මාලාවෙන්. ජැක්සන් ඇන්තනි මහතා අපේ පාසලේ (මරදාන ශාන්ත ජෝශප් විදුහලේ) ගුරුවරයකුව සිටියේ අපි පුංචි කාලේ. ඒ ඔහු ‘පළිඟු මැණිකේ’ රඟපාන සමය. තාත්තා මාව ඉස්කෝලෙට ඇරලවලා යද්දී ඔහු ඇවිත් කතා කරනවා. හැබැයි අපි ලොකු වෙනකොට ඔහු පාසලේ නැහැ. ඒ නිසා මං ගැන මතකයක් ඔහුට තිබුණේ නැහැ.එහෙම කාලෙකයි අහම්බයකින් යළි ඔහු ස්වර්ණවාහිනියේදී මට මුණ ගැසුණේ එතකොට මං පාසල් ජීවිතේ හමාර වෙලා එඩ්වඩ් ජයකොඩි ගුරුතුමා ළඟ සංගීතය ඉගෙන ගන්නවා.එඩ්වඩ් සර්ගෙන් තමයි මං කවුද කියලා අහලා තිබුණේ. දවසක් ඔහු මගෙන් ඇහුවා ‘රඟපාන්න කැමැති ද?’ කියලා. මං කිව්වා ‘පිස්සුද සර් මං ගොතයි...’ කියලා. ඒත් අන්තිමේ සර්ගෙ කීමට මං එකඟ වුණා. ඒ විදිහට එඩ්වඩ් සර් සහ ජැක්සන් සර් ‍නිසයි මට ‘යෙහෙළි’ රඟපාන්න ලැබුණේ. ඒ තමයි මගේ රංගනයේ ප්‍රවිෂ්ටය.හැබැයි ‘යෙහෙළි’ රඟපාන කාලේ මං බස් එකේ වාඩිවෙලා ගියොත් අම්මලා දුවෙකුට ළඟින් වාඩිවෙන්න දුන්නෙ නෑ. ඒ තරම් එපා කරපු චරිතයක් මං ‘යෙහෙළි’ නාට්‍ය මාලාවේ රඟපෑවේ. නමුත් ජැක්සන් මහතා ඔහුගේ ඊළඟ නිර්මාණය වූ ‘අබා’ චිත්‍රපටයට මාව‍ තෝරා ගත්තෙත් ඒ රඟපෑම් ගැන සතුටු වෙලා. මගේ මේ මැරෑටි පෙනුමත් ඒකට බලපාන්න ඇති. එතකොට ඔහු මං වින්සන් වාස්ගේ පුතා බවත් හඳුනාගෙන.කොහොම හරි යෙහෙළිගෙන් පස්සෙ, ‘අංගනා’, ‘යාය 4’ ‘A/L ඉවරයි’ සහ ‘පියවි’ කියන ටෙලිනාට්‍යවල රඟපාන්න මට අවස්ථාව ලැබුණා.* තාත්තාගෙ නම නිසා ඔබට ලේසියෙන් චරිත ලැබෙනවද...‍වින්සන්ට් වාස්ගේ දරුවෝ හැටියට අපිට මේ සමාජයෙන් ලැබෙන්නේ ආදරය සහ පිළිගැනීම පමණයි. අනික තාත්තා ඒ කාලේ අපි චිත්‍රපට බලනවටවත් කැමැති වුණේ නැහැ. වැඩිම වුණොත් මාව අරගෙන ගිහින් තියෙන්නේ මංගල දර්ශනයක් බලන්න විතරයි. ඒ නිසා ම අපි ඒ පැත්තට යොමු වුණේ නැහැ. තාත්තගේ ලේ උරුමයෙන් ලැබුණු යම් පමණක හෝ හැකියාව සහ පෙනුම නිසයි මාව මේ පැත්තට තල්ලු වුණේ. මට අවශ්‍යයි රඟපෑම ගැඹුරින් හදාරන්න.ප්‍රවීණයන්ගෙන් ඉගෙන ගන්න. තාත්තා‍ට ලාංකේය සිනමාවේ තිබුණු තැනටම එන්න බැරිවුණත් ඒ කිට්ටුවට හරි එන්න මං දැනුමින් අත්දැකීමෙන් පොහොසත් විය යුතුයි. එතකොටයි තාත්තාගේ නමට මං ආඩම්බරයක් වෙන්නේ.මොකද තාත්තා තියල ගියපු ඒ තැන, ගෞරවය මං රකින්න ඕනේ. රංගනය උඩින් පල්ලෙන් අතපත ගාලා තැනකට එන්න කොහෙත් ම බැහැ. අද දවසේ පඩියට රඟපාන්න නළු නිළියන්ට සිද්ධවෙලා.ඒත් වේදිකාව කියන්නේ ඊටත් අඩු ගෙවීමක් ලැබෙන තැනක්. නමුත් මේ දිනවල මං එතැන නැවතුණා. ලැබෙන මුදල නළුවෙකුට ලොකු දෙයක් වුණත් ජීවිතේ කැප කිරීමක් ‍කරලා, කට්ට කාලා ඉගෙන ගත යුතු දේවල්වලට මිලක් නැහැ. මට ඒ අමිල දේ ගන්න ඕනේ. මං කට්ට කන්නේ ඒ වෙනුවෙන්.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av14062913</link>
    <topic>දක්ෂයො උඩට ගැනීමයි අපේ අරමුණ</topic>
    <author>වසන්ත ජයසිංහ ආරච්චි</author>
    <content>දක්ෂයො උඩට ගැනීමයි අපේ අරමුණඋදාර පල්ලියගුරුසුපර් සික්ස්’ සිනමා පටයෙන් වාණිජ සිනමාවේ ඉහළටම ගිය සිනමා අධ්‍යක්ෂවරයකු වන උදාර පල්ලියගුරුගේ හා ‘කලර්’ සිනමා පටයෙන් සම්මානනීය වූ සිනමා අධ්‍යක්ෂවරයකු වන ඉසුරු වීරසිංහ මුදලි දෙදෙනා එකතුව තවත් සුවිශේෂ කටයුත්තකට මුල පුරන බවට අපට ආරංචියක් ලැබුණා‍. ‘ගුත්තිල රංගන හා සිනමා පාසලක්’ බිහි කරන්න යන හෝඩුවාවත් එක්කම සිනමා අධ්‍යක්ෂක උදාර පල්ලියගුරුගෙන් මේ ගැන අපට අහන්න හිතුණා.“ඔව් ඇත්තටම මමත් ඉසුරු වීරසිංහත් සිනමාවේ ඉදිරියක් හොයා යන දෙන්නෙක් විදිහට අපි අතරෙ අපේ සිනමාව පිළිබඳ යම් කතිකාවන් තිබුණා. එතෙනදී අපි දැකපු දෙයක් තමයි අපි තාක්ෂණය අතින් භෞතික සම්පත් අතින් සිනමාවේ ඉදිරියක් දකිනවා. හැබැයි අපේ සිනමාවට මානව සම්පත් හරිම අඩුයි. අද නළු නිළියන් ගත්තොත් ටෙලිනාට්‍යය සඳහා එනවා යනවා. නමුත් සිනමාවට එහෙම පිරිසක් අද නැහැ. ඒ එන අය විධිමත්ව රංගනය කියන දේ දන්නේ නැහැ. ඒ වගේ ම සිනමාවට උචිත මුහුණු නැහැ.”“නමුත් බොලිවුඩ් හොලිවුඩ් සිනමාව ගත්තම දෙවන පෙළක් ඉන්නවා. තරුණ පිරිසක් ඉන්නවා. නමුත් අපිට එහෙම තරුණ පිරිසක් රංගනයට නිර්මාණය වෙලා නැහැ. ඉතිං අපි තීරණය කළා මේ සඳහා ක්‍රමවේදයක් හදන්න. රංගනය පිළිබඳ විධිමත් ව හදාරන්න පුළුවන් තැනක් නිර්මාණය කරන්න. ඒ නිසයි අපි ගුරු මුෂ්ඨියක් නැතුව දන්න ශිල්පය ලබාදෙන්න ගුත්තිල රංගන හා සිනමා පාසල බිහි කරන්න හිතුවේ.”“මෙතෙනදි මා යමක් කිවයුතුයි. මෙය ආර්ථික වාසියක් ලබාගන්න කරන දෙයක් නෙමෙයි. සිංහල සිනමාවේ හෙට දවස වෙනුවෙන් අපි දෙන්නා මේ කටයුත්ත සිදු කරන්නේ‍.”“අද ක්ෂේත්‍රයට එන බොහෝ දෙනෙක් කැමරාව දන්නේ නැහැ. කැමරා කාච දන්නේ නැහැ. ආලෝකය පිළිබඳ අවබෝධයක් නැහැ. මෙතෙනදී අපි මේ තත්ත්වය අත්දැකලා තියෙනවා. මෙන්න මේ තත්ත්වය නැති කරන්න රංගනය කියන දේට වෘත්තිය වටිනාකමක් ලබාදෙන්න අපි මෙතෙනදි උත්සාහ කරනවා.”“අපේ රටේ ප්‍රවීණ රංගන ශිල්පීන්ට හරි අවබෝධයක් තිබුණා. කැමරා කාච, ආලෝක තත්ත්වයන් මේ හැමදේම පිළිබඳ නමුත් අද පරම්පරාවේ ගැටලු ගණනාවක් අපි දැක්කා. අපි ප්‍රායෝගිකව න්‍යායාත්මක රංගනය පිළිබඳ දැනුමක් ලබා දෙන්නයි මේ රංගන පාසල ආරම්භ කරන්න හිතුවේ.”“තවත් දෙයක් මම කියන්න ඕන. අද ක්ෂේත්‍රයට අලුත් පිරිස් කොතරම් ප්‍රමාණයක් එකතු වෙනවාද? හැබැයි ඒ එන පිරිසට තියෙන අවබෝධය පිළිබඳ ගැටලු තියෙනවා. සිනමාව කියන්නේ සරල ක්ෂේත්‍රයක් නෙමෙයි. ඒ නිසා ම අපි මේ රංගන පාසලටත් ඉතා ම සුළු පිරිසක් පමණයි. බඳවා ගැනීම් කරන්නේ. විසි දෙනෙකු වගේ ප්‍රමාණයකට අපි එය සීමා කරනවා. ඇත්තටම ඒකට හේතුවත් මම කියන්නම්. රඟපානවා කියන එක ආසාවට කරන්න පුළුවන් දෙයක් නෙමෙයි. ඒකට විධිමත් බවක් තියෙන්න ඕන. ඒ නිසා යම් තෝරා ගැනීමක් අපි සිදුකරනවා. හැබැයි උස්මිටිකම් පාට අදාළ නැහැ. සුදුසු දක්ෂයා ඉදිරියට ගේන්නයි අපි උත්සාහ කරන්නේ. ඒ වගේ ම සිනමාවට අවශ්‍යය මුහුණු හා චරිතාංග නළු නිළියන් ක්ෂේත්‍රයට ගේන්නයි අපි බලාපොරොත්තු වෙන්නේ.”වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av14062914</link>
    <topic>සින්දු කියන්න බැරි අයගේ සින්දු තමයි</topic>
    <author>ටානියා මෝසස්</author>
    <content>සින්දු කියන්න බැරි අයගේ සින්දු තමයිරේඩියෝවලින් බාගෙට බාගෙයක්ම ඇහෙන්නේඉරාජ් වීරරත්නනූතන සංගීත පරපුරේ තවත් එක් මුල් පුරුකක් වන ඉරාජ් වීරරත්න, වරෙක ඇගයීමටද වරෙක කතා බහටද ලක් වූ නිර්මාණ කිහිපයකම හිමි කරුවෙක්.නමුත් මෑතක සිට ඉරාජ් ගේ වැඩි සද්ද බද්දයක් නොතිබුණු නිසා ඔහුගේ රසික රසිකාවන්් වෙනුවෙන් ඒ ගැන විමසන්න ඔහු සම්බන්ධ කරගත්තා.ඉරාජ් මියුසික් ෆීල්ඩ් එකේ දැන් නිහඬ චරිතයක් වෙලා?ඒකට හේතුව පහුගිය දවස් වල බංගලාදේශය, නේපාලය සහ දකුණු ඉන්දියාවේ නිර්මාණ කිහිපයක් කළා. හැම නිර්මාණයක්ම ඒ රටවල ගොඩක් ජනප්‍රියයි.විදෙස් නිර්මාණ වලට සම්බන්ධ වුණේ ලංකාවේ මියුසික් ෆීල්ඩ් එක ගැන කලකිරීමෙන්ද?ඇත්තටම මෙහෙ හරි නීතියක් නැති නිසා සංගීතය දැන් ජාවාරමක් බවට පත්වෙලයි තියෙන්නේ. රිංගිං ටෝන්ස් සහ මිනිස්සුන්ට චැනල්ස් වලින් බලෙන් සින්දු අස්සවන පැකේජ් ක්‍රම වැනි දේවල් නිසා මාධ්‍ය වල කිසිම සිස්ටම් එකක් නැහැ.මාධ්‍යයක ගීතයක් ප්‍රචාරය වීමේදී රචකයාට සහ ගීතය හදපු කෙනාට යම් කිසි මුදලක් ගෙවිය යුතුයි. නමුත් එහෙම කිසිම ක්‍රමවේදයක් මේ රටේ නැහැ. මාධ්‍ය ඔස්සේ සම්පුර්ණ හොරකමක් වෙන්නේ.ජනාධිපති තුමාගෙන් අපි ඉල්ලා සිටින්නේ මාධ්‍ය වලින් කෙරෙන මේ අසාධාරණකම් නවත්වලා කලාකරුවාට සාධාරණය ඉෂ්ඨ කරන්න කියලයි.ඔබේ ට්‍රෙන්ඩ් එක අඩු නිසා දැන් නිර්මාණත් අඩුයි කිව්වොත්?හිප් පොප්, රැප් සංගීතය තාම ලෝකයේ තියෙන නිසා මම කරන්නේ ලෝකේ යන ට්‍රෙන්ඩ් එක. අපි හිතමුකෝ ලංකාවේ ට්‍රෙන්ඩ් එකේ ජනප්‍රියම ආර්ටිස් කෙනෙක් ගැන. ඒ ආර්ටිස් මෙහේ කොච්චර ජනප්‍රිය වුණත් ඔහු ගේ නිර්මාණයට විව්ස් කීයද තියෙන්නේ කියලා ‘යු ටියුබ්‘ගිහින් බලන්න. ලංකාවේ ඇහෙන ජනප්‍රියම ගීතයට වුණත් සමහර විට විව්ස් පනස්දහක්වත් නැහැ. ඊට හේතුව ලෝකය ඒ නිර්මාණ නොබැලීමයි. මගේ ගීත මෙහෙ මාධ්‍යවල ප්ලේ වෙන්න ඕනේ නැහැ. ටීවී එකේ ප්ලේ වෙනවට වඩා යු ටියුබ් එකේ මගේ වීඩියෝ එක ලක්ෂ සීයක් දෙසීයක් බලනවා නම් ඒ ඇති.සදාචාරය, සංස්කෘතිය වැනි සමාජ කරුණු ගැන ඔබේ ගීතවල අවධානයක් යොමු කරන්නේ නැති තරම්?මගේ ගොඩක් ගීතවල ලොකු දේශපාලනයක් තියෙනවා. ඒ ගැන ලංකාවේ අය තාම තේරුම් අරන් නැහැ. ‘පොලීසිය‘, ‘ගේමක් දීලා‘ සහ ලංකාවේ නංගිලා අක්කලා සෞදි ගිහින් මුහුණ දෙන ගැටලු ගැන කියැවුණු ගීත තහනම් වුණා. ගොඩක් මාධ්‍ය එවැනි ගීත ප්ලේ කරනවා අඩුයි. අපේ සංගීත ක්ෂේත්‍රයේ සිදුවන හොරකම් ගැන කියවෙන ගීතයකුත් පහු ගිය දවස්වල නිර්මාණය කළා.ගොඩක් කලාකරුවෝ මේ ගැන කතා කරන්න බයයි. ප්‍රවෘත්ති වලින් එදිනෙදා සමාජයේ දකින දේවලුත් එක්ක සදාචාරය කියල හදාගෙන ඉන්නේ ලොකු බොරුවක්.‘ පොලීසිය‘ ගීතයෙන් මෙරට පොලීසිය ඔබ හෑල්ලුවට ලක් කළැයි කිව්වොත්?හැමදෙයක්ම නිව්ස් වලින් එළිපිටම දකිනවනේ. මේවා දකිද්දි ලෝකය අපිව ගණන් ගන්නේ ගල් යුගයේ මිනිස්සු ගාණටයි.නමුත් ඔබ කලින් කියා තිබුණේ එම ගීතයෙන් පොලීසිය ඇගයීමට ලක් කළ බවයි ?ඔව්. ඒ ගීතයෙන් හොඳ කියැවෙන්නේ. නමුත් ඉන් කියැවෙන දේවල් ඇත්තටම වෙනවද නැද්ද කියලා බලන අය තීරණය කළ යුතුයි.ඔබ නිර්මාණ කරන්නේ තෝරා ගත් පිරිසකට පමණයි ‍?ඔව්. මම නිර්මාණ කරන්නේ මගේ කට්ටියත් එක්ක විතරයි .ඉරාජ් සංගීතඥයෙක් ලෙස සාර්ථක වුණත් ගායකයෙක් ලෙස අසාර්ථකයි ?ඒක ඇත්ත. මම ගායකයෙක් නෙවෙයි. හොඳ ම්යුසික් ප්‍රොඩියුසර් කෙනෙක්. හැබැයි මේ රටේ සැහීමකට පත්වෙන්න පුළුවන් දක්ෂ ගායකයෝ නැහැ. රේඩියෝ වල ඇහෙන්නෙම බාගෙට බාගයක් සින්දු කියන්න බැරි අයගේ ගීත. ගායකයෝ කියලා මාධ්‍ය වලින් සමහර ගායකයන්ව ලොකු තැන් වල තියෙනවා නමුත් ඇයි අපේ රටේ සෝනු නිගම් වැනි ගායකයෙක් බිහි නොවෙන්නේ? ඒ කියන්නේ අපේ රටේ වොයිස් වල ලොකු ප්‍රශ්නයක් තියෙනවා කියන දේ නෙමෙයි ද? මම මේ දේවල් කියන්නේ වගකීමක් ඇතුවයි.ඔබ කියන්නේ ලංකාවේ දක්ෂ ගායකයෝ නැහැයි කියල ද?රන්ජන් සාලිය සහ පේෂල එක්ක යුනිවර්සිටි එකේ වැඩ කරන මාර දක්ෂ ගායකයෝ ඉන්නවා. නමුත් ඔවුන් නිසි තැන තියලා නැහැ.මාධ්‍යයෙන් ඔබේ ගීත නොඇසෙන්නේ ඔබ මාධ්‍යයට ගීත නොදෙන නිසාද? නැත්නම් මාධ්‍යයෙන් ඔබේ ගීත ප්‍රචාරය නොකරන නිසාද?මාධ්‍යවලට සල්ලි දීලා මම ගීත ප්‍රචාරය කර ගන්නේ නැහැ. වසර තුන හතරකින් සම්පුර්ණයෙන්ම මාධ්‍යයෙන් මම අයින් ‍වෙනවා.ඉදිරියේදී මගේ ගීත අහන්න බලන්න ලැබෙන්නේ අන්තර්ජාලයෙන් විතරයි.හැම කෙනෙකුටම අන්තර්ජාල පහසුකම් නැහැනේ ?ඊට ක්‍රමයක් මම හදාගෙන තියෙන්නේ. නමුත් ගොඩක් අය එය විශ්වාස කරන්නේ නැහැ. මට පුළුවන් කිසිම මාධ්‍ය ආයතනයක් නැතුව ගීතයක් මුළු ලංකාවටම අස්සවන්න. අන්තර්ජාලයට මගේ සින්දුවක් මුදා හැරියම ඈත පළාත් වල ඉන්න මගේ රසික රසිකාවියෝ සයිබර් කැෆේ එකකට ගිහින් හෝ ඒ ගීත ඩවුන්ලෝඩ් කර බෙදා ගන්නවා. ඒ ගැන ගොඩක් සතුටුයි.මාධ්‍ය ගැන ලොකු කලකිරීමකින් ඔබ කතා කරන්නේ?මම මාධ්‍යවල තියෙන වැරැදි කෙළින්ම කතා කරන කෙනෙක්. නමුත් මට සපෝර්ට් කරන මාධ්‍ය ආයතන කිහිපයකුත් ඉන්නවා . ඒ අතරම සමහර මාධ්‍ය ආයතන ගැන කලකිරීමකුත් තියෙනවා.ජාත්‍යන්තරයට යනවයි කියලා ඔබ කරන්නේ ජාත්‍යන්තරය ලංකාවට ගෙනල්ල පෙන්වීමක් නෙවෙයිද?වසර ගණනක මගේ ටැලෙන්ට්ස් වල ප්‍රතිඵල ලෙස ඇමෙරිකාවේ ලීඩ් ආර්ටිස්ලා එක්ක වැඩ කරන්න දැන් මට අවස්ථාව ලැබිලා තියෙන්නේ. ඉතින් මම එළියට ගිහින් වැඩ කළොත් ලංකාවේ මියුසික් ෆීල්ඩ් එක හැදෙයි. මගේ ඇල්බම් එකක් ළඟදීම ඉන්දියාවේ අවුට් වෙනවා. ඒ ඇල්බම් එකට ෂෝන් කින්ස්ටන් ඇතුළු ලොව ජනප්‍රිය ආර්ටිස්ලා කිහිප දෙනෙක්ම එකතු වුණා.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av14062915</link>
    <topic>හැරී කුමරු මඟුලකට ගිහින්</topic>
    <author>කුමාර සිරිවර්ධන</author>
    <content>හැරී කුමරු මඟුලකට ගිහින්බ්‍රිතාන්‍යයේ කිරුළට හිමිකම් කියන්නන් අතර සිවුවැන්නා වූ හැරී කුමරු නිතර ජාත්‍යන්තරයේ පුවත් මවන්නෙකි. ඔහුගේ අසාමාන්‍ය පෙම් සබඳතා, බීමත් බව හා සම්ප්‍රදාය විරෝධී හැසිරීම් රටා ඊට හේතුවී තිබේ. පසුගියදා එරට මාධ්‍ය වාර්තා ‍කළේ සිය මිතුරකුගේ විවා මංගල්‍යෝත්සවයකට ගිය හැරී කුමරු එහිදී මැදියම් රැය වනතුරු මත්පැන් පානය කොට බීමතින් හැසිරී තම මුදල් පසුම්බිය සහ අයිෆෝනය නැතිකරගෙන ඇති බවයි.හැරී කුමරු සහභාගි වූ එම විවා මංගල්‍යෝත්සවය පැවැත්වී ඇත්තේ බ්‍රිතාන්‍යයේ නොව ස්ලොවේකියාවේ තරු පහේ හෝටලයකය. එහි දෙදිනක්ම කොක්ටේල් සාද පැවැත්වී ඇති අතර හැරී කුමරු එම දෙදිනේම පැවැති කොක්ටේල් සාදවලට සහභාගි වී තිබේ. මාධ්‍ය වාර්තා කරන්නේ එම සාදයන්ට කුමරුගේ පැරැණි පෙම්වතිය වූ 28 හැවිරිදි චෙල්සි ඩේවි ද සහභාගි වූවා කියායි. ඇය නිතර කුමරු ඇසුරේ සිට ඇති අතර පිහිනුම් තටාකයට ඇය ගොස් ඇත්තේ ද කුමරු සමඟිනි.‍‍කුමරු සහභාගි වී ඇත්තේ තම මිතුරකු වන 34 හැවිරිදි ඇලෙක්සැන්ඩර් මව්රෝස් ‍ගේ හා 29 හැවිරිදි ඇලෙක්සැන්ඩ්‍රා වොන් ක්‍රොකොව් ගේ විවාහ මංග‍ල්‍යයටය. එම විවා මංගල්‍යයට යුරෝපයේ ධනවත් හා ප්‍රභූ අමුත්තන් 250ක් පමණ සහභාගි වී තිබේ. විවාහ මංගල්‍යෝත්සවය පැවැත්වී ඇති ස්ලොවේකියා අගනුවර බ්‍රටිස්ලාවා වෙතින් සැතපුම් සියයක නැඟෙනහිරින් පිහිටි තරු පහේ හෝටලය මනාලියගේ පවුලට අයත් එකකි. පසුගිය ජූනි 20 සිකුරාදා හෝටලයට ළඟා වූ කුමරු එදින සන්ධ්‍යාවේ සංගීතය අසමින් විනෝද වී ඇත. ඔහු තම මිතුරන් සමඟ කොක්ටේල් සාදයට ගොස් ඇත්තේ ඉන්පසුවය.“අවන්හල පසුදා හිමිදිරිය වනතුරුම විවෘතව තිබුණා” නම හෙළි කිරීමට අකැමැති වේටර්වරයකු මාධ්‍ය වෙත පවසා ඇත. “හැරී කුමරු වොඩ්කා මෙන්ම රම් ද පානය කළා.”ස්ලොවේකියානු සහ හංගේරියානු පුවත්පත් පසුව වාර්තා කර තිබුණේ බීමත් කුමරු හෝටලය ඉදිරිපිට නවතා තිබූ බසයකට නැඟී නින්දට ගොස් ඇති බවය. එම පුවත හෝටල සේවකයන් ද සනාථ කර තිබේ.සෙනසුරාදා පැවැති විවාහ මංගල්‍යෝත්සවයෙන් පසුව හැරී තම මිතුරන් හා නර්තනයේ යෙදෙමින් රෑ බෝ වන තුරු මත්පැන් පානය කර ඇත. ඔහු එතැනින් පිටව ගොස් ඇත්තේ තම මුදල් පසුම්බිය හා අයිෆෝනය මේසය මත තබාය.වේටර්වරයකු වන ස්ටීවන් ක්සොන්ටෝ ඒවා සොයාගෙන හිමිකරු හැරී කුමරු බව වටහා ගෙන ඇත්තේ පසුම්බියේ තිබූ ණයවර පතක සඳහන් වූ නම අනුවය.“මම ඒවා ආපසු කුමරු සොයා ගොස් බාරදුන්නා. මහත් සතුටට පත් කුමරු ස්තුති කරමින් මට අතට අත දුන්නා” ස්ටීවන් පවසයි. “මම හැරී කුමරු කලක පටන් හඳුනනවා. අවන්හලකට ගොස් හිඳගත් වහා පසුම්බිය සාක්කුවෙන් පිටතට ගෙන මේසය මත තැබීම ඔහුගේ පුරුද්දක්. එම විවාහ මංගල්‍යයේ තිබූ එකම විශේෂය තමාට රිසි ආකාරයට හැසිරෙන්නට ලැබීම බවත් කිසිවකු තමාට රජ කුමරකු ලෙස ඉහළ සැලකිලි ලබා දෙන්නට යුහුසුළු නොවීම බවත් ඔහු කීවා.”ස්ටීවන් ක්සන්ටෝ හෝටලයේ දී හැරී කුමරු හැසිරුණු ආකාරයන් ගැන තවදුරටත් මාධ්‍ය වෙත විස්තර කර ඇත්තේ මෙසේය.“කුමරු හිටියේ හරිම විනෝදයෙන්. ඔහු මත්පැන් පානය කළා තමයි. සාදවලදී නොබොන ඉංග්‍රීසි ජාතිකයා කවුද? තමන් ස්ලෝවේකියාවට ආ මුල් වතාව එය බවත් කුමරු මට කීවා. චෙල්සි ඩේවි ද සාදයට සහභාගි වෙන්න පැමිණ සිටියා. ඇය වැඩි වේලාවක් ගත කළේ කුමරු සමඟයි. දෙදෙනා ඉතා සමීප මිතුරන් බව පෙනුණා”ඉරිදා හිමිදිරියේ කුමරු හෝටලයට යාබද උද්‍යානයට වී මත්පැන් පානය කරමින් සිට ඇත්තේ තම මිතුරු මිතුරියන් කිහිප දෙනකු සමඟිනි. ඇඳ සිටි සුදු පැහැ කමිසය යට කරගෙන සිටියත් එහි පැත්තක් ඉහළට ඇදී තිබියදී කුමරුට හොරා ගත් සේයාරුවකින් පෙනෙන්නේ ඔහු බීමතින් යුවතියන් දෙදෙනකු හා කතාබහ කරමින් සිටින අන්දමයි. එම යුවතියන් දෙදෙනා කවුරුන්දැයි මාධ්‍ය මඟින් හෙළි කර නැත.මනාලියගේ මව වොන් ත්‍රොතොව් ආදිපාදවරිය පැවසූවේ විවා මං‍ගල්‍යෝත්සවයට සහභාගි වෙමින් හැරී හොඳින් විනෝද වූ බවය.“රජ කුමරෙක් වුවත් හැරී හරිම නිහතමානී තරුණයෙක්. ඔහුටත් නිදහසේ විනෝද වන්නට අවශ්‍යයි. ඔහු අපේ හෝටලයේදී තමාට ලැබුණු නිදහස උපරිමයෙන්ම බුක්ති වින්දා. ඒකට වැරදි කියන්න කාටවත් බැහැ.”හැරී කුමරු සහභාගි වූ එම විවාහ මංගල්‍යෝත්සවය සහ එහිදී කුමරුගේ හැසිරීම් රටා පිළිබඳ බකිංහැම් මාලිගයෙන් විමසූ විට කිසිම ප්‍රතිචාරයක් ලැබී නැත. මාලිගයේ නිල ප්‍රකාශකයකු පවසා ඇත්තේ එම සාදය හා කුමරුගේ හැසිරීම් රටා කුමරුට පෞද්ගලික බවය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av14062916</link>
    <topic>මගේ සින්දුව කොච්චර මිහිරිද කියනවානම් බිරිඳ කොට්ටෙන් මුහුණ වහ ගත්තලු</topic>
    <author>අරුණි මුතුමලී</author>
    <content>මගේ සින්දුව කොච්චර මිහිරිද කියනවානම් බිරිඳ කොට්ටෙන් මුහුණ වහ ගත්තලුපියංකර ජයරත්නදේශපාලනය මෙන්ම කලාව යනු ප්‍රබල ක්ෂේත්‍ර දෙකකි. එහෙත් තමන් යා යුත්තේ කුමන මාර්ගයේ ද යන්න තීරණය කළ යුත්තේ තමන්ගේ අත්දැකීම් අනුවය. කලා හැකියාව තිබුණද එය දේශපාලනයට යොදා ගන්නේද යන්නත් ජනප්‍රියත්වය තිබූ පමණින් දේශපාලනය කරන්නේද යන්නත් තීරණය කළ යුතතේ සිතා බලාය. ඒ බව අපට කීවේ සිවිල් ගුවන් සේවා ඇමති පියංකර ජයරත්න මහතාය.ඔබ කලා කරුවන් ගැන හිතන්නේ කොහොමද?කලා කරුවකු කියන්නේ විශේෂ ශ්‍රේෂ්ඨ පුද්ගලයෙක්.මේ වන විට ඔබ කලා කටයුතුවල නියැලෙනවද?පොඩි කාලේ ඉස්කෝලෙදි නම් මම චිත්‍ර ඇඳලා මුළු රාජකීය විද්‍යාලයේම තුන්වැනියා වුණා. ඊට අමතරව පාසලේ බෑන්ඩ් කණ්ඩායමේ සයිඩ් ඩ්‍රම් වාදකයකු හැටියට හිටියා. ඒත් දැන් නම් කිසිම කලා කටයුත්තකට වෙලාවක් නෑ.තූර්ය වාදක කණ්ඩායමේ හිටියා නම් සංගීතය හදාරන්න ඇතිනේ?මගේ සංගීත ගුරුවරයා ලයනල් රංවල මහත්මයා. ඔහු මට විවිධ භාණ්ඩ වාදනය කරන්න ඉගැන්වුවා. ඒත් ගායනය නම්ඉගෙන ගත්තේ නෑ. සංගීතය කියන්නේ එහෙම බලෙන් ගන්න පුළුවන් දෙයක් නෙවෙයි. ඒක ඇඟෙන්ම එන්න ඕනා.ඒ කියන්නේ ජීවිතේටම සින්දුවක් කියලා නැද්ද?කිව්වා, කිව්වා. දවසක් චැට් ඇන්ඩ් මියුසික්වලට සහභාගී වුණා. මම තදින්ම හිතා ගෙන හිටියේ මොන විදිහකින් වත් සින්දු කියන්න කීවට කියන්නෙම නෑ කියලා. ඒත් එතනදි මට සුහද අභියෝගයක් ආවා. ඒ පාර මම එවෙලෙම කිසිම සූදානමක් නැතිව සින්දුවක් කීවා. අනෙක් ඔක්කෝමලා පොඩි පුහුණු වීමක් එක්ක නේ සින්දුව කියන්නේ. මට මනෝජ් පීරිසුයි අනෙක් පිරිසයි කීවා ඒ අය උදවව් කරන්නම් ‘ලෝ අඩ නින්දේ‘ ලේසි එකක් නිසා කියන්න කියලා. මමත් ඉතින් ඕන එකක් කියලා අභියෝගය බාර ගත්තා.කොහොමද ප්‍රතිචාර?ප්‍රතිචාර කොහොමද කියනව නම් මගේ බිරිඳ කොට්ටෙන් මූණ වහගෙන තමයි ඒ සින්දුව අහගෙන ඉඳලා තියෙන්නේ. දූලා දෙන්නත් ටීවී එක ළඟ ඉඳලා කාමරේට දිව්වලු. ඒ වගේම මගේ යාළුවෝ මට ආරාධනා කරන්න ගත්තා සංගීත සන්දර්ශනවල සින්දු කියන්න එන්න කියලා රුපියල් ලක්ෂෙ ගානේ ගෙවන්නම් කියලා.බිරිඳගේ ප්‍රතිචාරයෙන් තේරෙන්නෙ ඇයට හොඳට සින්දු කියන්න එහෙම පුළුවන් ඇති?ඔව්. ඔව්. එයා ගෙදර එහා මෙහා යන්නේත් ගීතයක් මුමුණන ගමන්. අනෙක ජානකී නැටුම් විෂයත් හැදෑරුව කෙනෙක්නේ. මම ඉස්සර එයාගේ නර්තන හැදෑරීම් එහෙම බලලා තියෙනවා.එතකොට දියණියන් දෙදෙනා?ලොකු දුව ධාරණී නම් වැඩිපුර පොත් කියවන්න කැමතියි. පොඩි දුව නම් සින්දු කියන්න දක්ෂයි.ඔබ වඩා ප්‍රිය කරන්නේ කොයි යුගයේ ගීතද?අපේ කාලේ , ඒ කියන්නේ හැත්තෑව දශකයේ ගීතවලට. අමරදේවයන්ගේ සන්නාලියනේ, නන්දා මාලිනීගේ කප් සුවහස්කල් වගේම මිල්ටන් මල්ලවආරච්චිගේ මේ මැයි ගහ යට වගේ ආදර ගීතවලට තාමත් කැමතියි. ඒත් මගේ නෝනා අහනවා දැන් මොන ආදර ගීතද කියලා. ඒත් ඉතිං අපේ හිත් තාම තරුණයිනේ. ආදරය හිත්වල රැඳිලා තියෙනවා.අලුත් ගීතවලින්?අමරසිරි පීරිස්ගේ ‘හන්තානට පායන සද‘ වගේ ගීතවලට මම කැම­ැතියි.නව පරපුරේ ගීත?මම අලුත් පරපුරේ අයට විරුද්ධ නෑ. ඒ අය ඔවුන්ගේ ගමන යයි. ඒත් සුනිල් එදිරිසිංහ, වික්ටර් රත්නායක, ටී එම් ජයරත්න වගේ අයගේ ගීත අමතක වන්නේ නෑ. මම වාහනේ යද්දිත් සින්දුවක් අහගෙන තමයි යන්නේ. එතකොට ඔළුවේ තිබෙන ප්‍රශ්නවල බර ඉබේම අඩු වෙනවා.එහෙම වෙන්න හේතුව හැටියට ඔබ සිතන්නේ කුමක්ද?අපි පුරුදු වෙලා ඉන්නේ ගීතයක් කීවාම එහි අර්ථය රස විඳින්න. යම් වස්තු බීජයක් මුල් කරගෙන ඒ අනුව සංවේදී යමක්ගීතයකින් කියැවෙනවා. එයට ගැළපෙන අයුරින් තමයි සංගීතය යොදන්නේ. නමුත් අද බහුතරයක් ශබ්දයට තමයි මූලිකත්වය ලැබෙන්නේ. හරිම ඝෝෂාකාරී. ඒකට ගැළපෙන විදිහට කට්ටිය දඟලනවා. ඒ ක්‍රමය අපට ගැළපෙන්නේ නෑ.ඔබ චිත්‍ර තරගවලින් දිනුවා. තවමත් ඒ විෂයය සමඟ බැඳී ඉන්නවද?මම සාමාන්‍ය පෙළ දක්වා කළෙත් චිත්‍ර. අපේ පවුලේ වැඩි දෙනෙකුට ඒ හැකියාව පිහිටලත් තිබෙනවා. නමුත් දැන් නම් ඒ කිසිම දෙයකට වෙලාවක් නෑ. අනෙක චිත්‍ර වුණත් සංගීතය වුණත් මොන දේ වුණත් මම වැඩිය බදාගෙන හිතට ගන්නේ නෑ. හොඳ දෙයක් අගය කරනවා විතරයි.නැටුම්?කවදාවත් කරලා නෑ.රඟපෑම?අපි හැමෝම ඉතිං කොහොමත් රඟපානවනේ? ඒත් ඉස්කෝලෙදි එකම වතාවක් හැරෙන්න කවදාවත් රංගනයට යොමුවෙලා නෑ.ඒ චරිතය මතකද?ම්හ්.. මතක නෑ. එතකොට මම හුඟක් පොඩියි මගේ හිතේ.ලොකු කාලේ රඟපාලම නැද්ද?අපේ තාත්තා 1975 දි චිත්‍රපටයක් කළා, සඳවට රන් තරු කියලා. ඒකේ කැමරාව එහෙට මෙහෙට වෙද්දි ඒ දිහා බැලුවා.එච්චර තමයි.ඔබ කැමතිම නළුවා? නිළිය?එහෙම නෑ. මම අර කීවා වගේ එහෙම කිසිම දේකට බැඳිලා කැමැති වෙන්නේ නෑ. ඒ මොහොතේ අදාළ චරිතයට හොඳම සාධාරණය ඉටු කරන විදිහට චරිතයට පණ දෙන කෙනා ඒ වෙලාවේ හොඳම නළුවා.ඒ කියන්නේ ඔබ හොඳ චිත්‍රපට නරඹන්නෙක්?ම්...අන්තිමට බැලුවේ ‘කොස්තාපල් පුඤ්ඤසෝම‘. බිරිඳ එක්ක තමයි මම චිත්‍රපට බලන්න යන්නේ. අපි බලන්නේ හිනා වෙන්න පුළුවන් සරල ඒවා මොකද අපට ඕන තරම් මහජන ප්‍රශ්න තිබෙනවානේ. ඉතිං තවත් ප්‍රශ්න ඔළුවට දාගන්නේ මොකටද?මොකක්ද කැමතිම චිත්‍රපටය?මෙහෙමයි, මම රවීන්ද්‍ර රන්දෙණිය, මාලනී ෆොන්සේකා වගේ අය ඉන්න චිත්‍රපටවලට කැමැතියි. ඒ වගේම ගඟ අද්දර ආශාවෙන් බැලුවා මතකයි. හැබැයි ඉතිං මම ඒ ලෙවල් කළ ගමන් බැන්ද නිසා වැඩිය චිත්‍රපට බල බල ඉන්න ගියේ නෑ. අනෙක ආදරේ කරද්දි ආදරේ කරනවා මිසක චිත්‍රපට බලලා හරියනවයැ.පොත් පත් එහෙම කියවනවද?මම එදා ඉඳන්ම කැමැති ජයසේන ජයකොඩිගෙයි කරුණාසේන ජයලත්ගෙයි පොත් කියවන්න. ඒවයේ ආදරය හරිම ලස්සනට ඉදිරිපත් වෙලා තිබෙනවා. ඒ නිසා මම ගුවන් යානයක ගියත්, වාහනේ ගියත් ඒ වගේ පොතක් තමයි ආයේ අයේ හරි කියවන්නේ.ඇයි අද කාලේ පොත් ?කාලයත් සමඟ සමාජයේ යම් යම් වෙනස්කම් වෙද්දී නිර්මාණවලත් වෙනස්කම් දකින්න ලැබෙනවා නේ.ඔබ හිතන විදිහට වඩා බලවත් කලා කරුවාද? දේශපාලකයාද?ඒ දෙක අන්ත දෙකක්. කලාකරුවා ඒ අංශයෙන් බලවත්. දේශපාලකයා ඒ අංශයෙන් බලවත්.එහෙනම් කලාකරුවන් දේශපාලනයට එන්න හදන්නේ?ජනතාව කලා කරුවන් දකින්න කැමති කලා කරුවන් විදිහට. ඒ බැඳීම අතහැරලා දේශපාලනයට එන්න හැදුව අයට ජනතාව දුන් පිළිතුර අපි ගිය පාර ඡන්දෙදි දැක්කානේ?එතකොට දේශපාලනඥයන් කලාවට පෙලඹෙන්නේ?ප්‍රජාතන්ත්‍රවාදී රටක ඕන කෙනෙකුට කැමැති දෙයක් තෝරා ගන්න පුළුවන්. නමුත් අප තෝරා ගත් දේ හරියට කරනවා මිස කිසිම දේකට බලෙන් යන්න හොඳ නෑ. මොකද ඒවා තාවකාලිකයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av14062917</link>
    <topic>FIFA ලෝක කුසලාන තරගාවලියේ දී පිරිනැමෙන ත්‍යාග</topic>
    <author>ඉඳුනිල් වීරරත්න</author>
    <content>FIFA ලෝක කුසලාන තරගාවලියේ දී පිරිනැමෙන ත්‍යාගදිනෙන් දින උණුසුම් වන 20 වැනි ලෝක කුසලාන පාපන්දු තරගාවලියේ මූලික වටයේ තරග රාශියක්ම මේ වන විට පවත්වා තිබේ. ඒ අනුව වඩාත්ම ආන්දෝලනාත්මක සිදුවීම වන්නේ ලෝක ශූර ස්පාඤ්ඤය අනුශූරයින් වන නෙදර්ලන්තය වෙතින් 5 - 0 ලෙස පරාජය වීමයි. එසේම පාපන්දු ලෝක කුසලාන තරගාවලියේ කාගේත් අවධානය දිනා ගනිමින් ආර්ජෙන්ටිනාව සහ බොස්නියා හර්සගෝවිනා අතර පැවැති තරගයේ දී ලයනල් මෙසී වසර 8ක් පුරා පැවැති තම ලෝක කුසලාන ගෝල නියඟය නිමා කරමින් ගෝලයක් ලබාගත්තේ එම තරගයෙන් 2 - 1 ක ජයක් හිමිකර දෙමිනි.මේ වන විට පැවැත්වුණු තරග අතරින් බ්‍රසීලය සහ මෙක්සිකෝව ලකුණු 4 බැගින් ලබමින් A කාණ්ඩයේ ඉදිරියෙන් සිටින අතර, නෙදර්ලන්තය සහ චිලී රාජ්‍යය ලකුණු 6 බැගින් ලබා B කාණ්ඩයේ පෙරමුණ ගෙන සිටී.කොලොම්බියාව ලකුණු 6ක් ලබා ‘C’ කාණ්ඩයේ පළමු තැනත් අයිවරි කොස්ට් ලකුණු 3ක් ලබා එහි දෙවැනි තැනට පත්ව සිටී.‘D’ කාණ්ඩයේ පෙරමුණ ගෙන සිටින්නේ ලකුණු 6ක් ලැබූ කොස්ටරීකා වන අතර ලකුණු 3ක් ලබාගත් ඉතාලිය එහි දෙවැනි තැනට පත්ව සිටී.ප්‍රංශය ලකුණු 6ක් ලබා E කාණ්ඩයේ පෙරමුණේ පසුවන අතර ලකුණු 3ක් ලැබූ ඉක්වදෝරය දෙවැනි තැන පසුවෙයි.F කාණ්ඩයේ පෙරමුණ ගන්නට සමත් වී ඇත්තේ ලකුණු 6ක් ලැබූ ආර්ජෙන්ටිනාවයි. ලකුණු 4ක් ලබාගත් නයිජීරියාව එහි දෙවැනි තැන ගෙන තිබේ.ලකුණු 4ක් ලැබූ ජර්මනිය ‘G’ කාණ්ඩයේ පෙරමුණු ගෙන ඇති අතර දෙවැනි තැන ගෙන ඇත්තේ ලකුණු 3ක් ලබාගත් ඇමෙරිකාවයි.H කාණ්ඩයේ පෙරමුණ ගෙන ඇත්තේ තවමත් එක් තරගයකට පමණක් සහභාගි වී ප්‍රසාද ලකුණු 3ක් ලබා සිටින බෙල්ජියම. එහි දෙවැනි තැන ලකුණු 1ක් ලබාගත් කොරියාවයි.කෙසේ වෙතත් හිටපු ලෝක ශූරයන් වන ඉතාලිය, උරුගුවේ සහ එංගලන්තය ඇතුළත් වන නිසාවෙන් ‘මරණයේ කණ්ඩායම’ ලෙස හැඳින්වෙන D කාණ්ඩයේ උරුගුවේ කණ්ඩායම අතින් 2-1 ලෙසින් එංගලන්ත කණ්ඩායම පරාජයට පත්වීම වඩාත් කතාබහට ලක්වුණු සිදුවීමක් වුණා. මේ අනුව එංගලන්තයට මූලික වටයෙන්ම ඉවතට වීසි වන්නට සිදුවුණා.නෙදර්ලන්තය, කොලොම්බියාව, කොස්ටරීකාව, ප්‍රංශය සහ ආර්ජෙන්ටිනාව දැනටමත් 16 දෙනාගේ වටයට සුදුසුකම් ලබා ඇති අතර පුවත්පත මුද්‍රණයෙන් එළිදකින විට 16 දෙනාගේ වටයට තේරුණු සෙසු රටවල් මොනවාද යන්න තීරණය වී තිබෙනු ඇත.පසුගියදා පැවැත්වුණු ජර්මනිය සහ ඝානාව අතර තරගයේ දී කණ්ඩායම් දෙකම ගෝල 2 බැගින් ලබාගත් අතර, මෙම තරගයේ දී ජර්මන් ක්‍රීඩක මිරොස්ලාම් ක්ලෝස් ලෝක කුසලාන වැඩිම ගෝල සංඛ්‍යාවේ වාර්තාව සම කිරීමත් විශේෂ සිදුවීමක් ලෙස සටහන් වනවා.මෙම තරගයේ දී ක්ලෝස් විසින් සම කරනු ලැබුවේ බ්‍රසීලයේ රොනාල්ඩෝ විසින් ලෝක කුසලාන ගෝල 15ක් ලබමින් තබා තිබූ වාර්තාවයි. ඒ සමඟම වැඩිම ලෝක කුසලාන ගෝල සංඛ්‍යාවක් ලබාගත් ජර්මන් ක්‍රීඩකයාට හිමි වාර්තාව ද තමන් සතු කරගත් ක්ලෝස් එලෙස බිඳ දැමුවේ කලින් ගෝල 14ක් ලබා සිටි ගර්ඩ් මුලර් ‍ෙග් වාර්තාවයි.එසේම ‍ලෝක කුසලාන තරගාවලි 4 කදී ගෝල වාර්තා කළ ලොව‍ තෙවැනි ක්‍රීඩකයා ලෙසින් ද ඔහු වාර්තා පොතට එක්වූ අතර, මීට පෙර එවැනි දස්කමක් දක්වා ඇත්තේ ජර්මන් ක්‍රීඩක - උවේ සීලර් විසිනි.මෙම තරගාවලිය පුරාත්, තරගාවලිය අවසානයේත් ඒ ඒ ක්‍රීඩකයන් වෙත පිරිනමන තෑගි සහ සම්මාන පිළිබඳව සලකා බැලීමේදී මුදල් ත්‍යාග ඇමෙරිකන් ඩොලර් මිලියන 500 ඉක්මවන අතර සම්මාන පහත පරිදි වෙයි.* Man of the Matchතරගයේ වීරයාසෑම තරගයක් අවසානයේම එක් එක් තරගයට අදාළව තරගයේ වීරයා සම්මානය පිරිනමයි.* Adidas Golden ballඅඩිඩාස් රන් පන්දුවතරගාවලියේ හොඳම ක්‍රීඩකයාට අඩිඩාස් රන් පන්දුව හිමිවෙයි. Fifa මාධ්‍ය සාමාජිකයින් සහ තාක්ෂණ අධීක්ෂණ කණ්ඩායමේ සාමාජිකයින් එක්ව මෙම ක්‍රීඩකයා තෝරාගනු ලබයි. අර්ධ අවසන් පූර්ව තරගවලින් පසු Fifa දසදෙනකුගෙන් සමන්විත ලයිස්තුවක් ප්‍රකාශයට පත්කරයි. ඉන්පසු අවසාන මහා තරගය අවසාන වීමට පෙර අදාළ ජයග්‍රාහකයා තෝරාගනී. රන් පන්දුවට අමතරව රිදී පන්දුව (Silver ball) සහ ලෝකඩ පන්දුව (Bronse ball) පිළිවෙළින් දෙවැනි සහ තුන්වැනි ක්‍රීඩකයන් දෙදෙනාට පිරිනමයි.1930 පළමු තරගාවලියේ සිට 2010 දක්වා රන් පන්දුව ජයගත් ක්‍රීඩකයන් මෙසේයි. 1930 - ජෝස් නසාසි (උරුගුවේ), 1934 - ගුසෙප් මෙසා (ඉතාලිය), 1938 - ලියොනිඩාස් (බ්‍රසීලය), 1950 - සිසින්හෝ (බ්‍රසීලය), 1954 - ෆෙරෙන්ස් පුස්කාස් (හන්ගේරියාව), 1958 - ඩිඩි (බ්‍රසීලය) 1966 - බොබි කාල්ටන් (එංගලන්තය), 1970 - පේලේ (බ්‍රසීලය), 1974 - ජොහාන් කෘයිෆ් (නෙදර්ලන්තය), 1978 - මාරියෝ කෙම්පන් (ආර්ජෙන්ටිනාව), 1982 - පාවොලෝ රොසි (ඉතාලිය), 1986 - දියාගෝ මැ‍රඩෝනා (ආර්ජෙන්ටිනාව), 1990 - සැල්වටෝ චිලාසි (ඉතාලිය), 1994 - රොනාල්ඩෝ (බ්‍රසීලය) 1998 - රොනාල්ඩෝ (බ්‍රසීලය), 2002 - ඔලිවර් ඛාන් (ජර්මනිය), 2006 - සිනෙඩින් සිඩැන් (ප්‍රංශය), 2010 - දියාගෝ ෆෝලන් (උරුගුවේ)* Adidas Golden Bootඅඩිඩාස් රන් සපත්තුවමෙම සම්මානය තරගාවලියේ වැඩිම ගෝල ලබාගත් ක්‍රීඩකයාට හිමිවෙයි. එහෙත් කිසියම් ක්‍රීඩකයන් දෙදෙනකු හෝ කීප දෙනකු සමාන ගෝල ලබාගෙන ඇති විටකදී සහායවීම් එකතු කර ජයග්‍රාහකයා තෝරා ගැනෙනවා.පළමු ලෝක කුසලාන තරගාවලියේ සිට 2010 අවසන් ලෝක කුසලාන තරගාවලිය දක්වා Golden Boot සම්මානය හිමිකරගත් ක්‍රීඩකයන් මෙසේය.1930 - ගුයිලමෝ ස්ටෙබිල් (ආර්ජෙන්ටිනාව ගෝල 8),1934 - ඕල්රිච් නෙජඩ්ලි (ඉතාලිය - 5),1938 - ලියොනිඩාස් ඩාසිල්වා(බ්‍රසීලය - 8),1950 - අඩිමයර් (බ්‍රසීලය - 9),1954 - සැන්ඩෝ කොක්සිස් (හංගේරියාව - 11),1958 - ජස්ට් ෆොන්ටේන් (ප්‍රංශය - ගෝල 13),1962 - ෆ්ලෝරියන් ඇල්බර්ට් (හංගේරියාව),වැලන්ටින් අයිවනොව් (සෝවියට් සංගමය),ඩාසන් ජර්කවික් (යු‍ගෝස්ලොවැකියාව),ලියොනල් සැන්වෙස් (චිලී),වාවා (බ්‍රසීලය),ගැරින්චා (බ්‍රසීලය) (ගෝල - 4)1966 - ඉයුසෙබියෝ (පෘතුගාලය -9)1970 - ගර්ඩ් මුලර් (ජර්මනිය - 10)1974 - ග්‍රිගෝර්ස් ලැටෝ (පෝලන්තය - 7)1978 - මාරියෝ කෙම්පස් (ආර්ජෙන්ටිනා -6)1982 - පාවොලෝ රොසි (ඉතාලිය - 6)1986 - ගැරි ලිනෙකර් (එංගලන්තය - 6)1990 - සැල්වටෝ ස්චිලාචි (ඉතාලිය - 6)1994 - හිස්ට්‍රෝ ස්ටොයිච්කොව් (බල්ගේරියාව), ඔලෙග් සැලෙන්කෝ (රුසියාව) ගෝල - 61998 - ඩාවෝ සුකර් (කොඒෂියා - 6)2002 - රොනාල්ඩෝ (බ්‍රසීලය - 8)2006 - මිරොස්ලා ක්ලෝස් (ජර්මනිය- 5)2010 - තෝමස් මුලර් (ජර්මනිය - 5)Golden Gloveරන් අත් ආවරණයමෙම සම්මානය තරගාවලියේ හොඳම දැල් රකින්නාට‍ හිමිවෙයි. මේ සඳහා අදාළ ක්‍රීඩකයා තෝරාගනු ලබන්නේ Fifa Technical Study Group හි සාමාජිකයින් විසිනි. 1994 මෙම සම්මානය හිටපු දැල් රකින ක්‍රීඩක ලෙව් යාසින් නමින් නම් කර තිබුණු අතර එය Yashin Award ලෙසින් හැඳින්විණි. 2006න් පසු එය Golden Glove ලෙසින් හැඳින්වීම ආරම්භ කරන ලදී. 1994 සිට ‍ෙම් දක්වා එම සම්මානය දිනූ දැල් රකින්නන් මෙසේයි.1994 - මයිකල් ප්‍රිව්ඩෝම් (‍ෙබල්ජියම)1998 - ෆැබියන් බරාතේස් (ප්‍රංශය)2002 - ඔලිවර් ඛාන් (ජර්මනිය)2006 - ගියාන්ලුගී බියෆන් (ඉතාලිය)2010 - ඉකර් කැසිලස් (ස්පාඤ්ඤය)* Hundai Young Player Awardහුන්ඩායි තරුණ ක්‍රීඩකයා සම්මානයතම පළමු Fifa ලෝක කුසලාන තරගාවලියට සහභාගි වී දස්කම් දක්වන තරුණ ක්‍රීඩකයාට මෙම සම්මානය හිමිවෙයි. මෙවර (2014) තරගාවලියේ තරුණ ක්‍රීඩකයා 1993 ජනවාරි 1 වැනිදා හෝ ඊට පසුව ඉපදුණු අය අතරින් හොඳම ක්‍රීඩකයා තෝරාගනු ලබයි.මුලින්ම 2002 වසරේ මෙම සම්මානය පිරිනැමුණු අතර මේ දක්වා පැවැති තරගාවලි තුන තුළ එම සම්මානය ලබාගත් ක්‍රීඩකයින් මෙසේයි.2002 - ලැන්ඩොන් ඩොනවන් (ඇමෙරිකා එක්සත් ජනපදය)2006 -ලූකස් පොඩොල්ස්කි (ජර්මනිය)2010 - තෝමස් මුලර් (ජර්මනිය)* Fair Play Awardෆෙයා ප්ලේ සම්මානයතරගාවලියේ විනයගරුක ලෙස ක්‍රීඩා කරන කණ්ඩායමට මෙම සම්මානය හිමිවෙයි. පසුගිය තරගාවලියේ ලෝක ශූරයන් වුණු ස්පාඤ්ඤ කණ්ඩායම මෙම සම්මානය දිනාගන්නා ලදී.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av14062918</link>
    <topic> සංගීත ලෝකයේ මගේ වීරයා ක්ලැරන්ස්</topic>
    <author>ගාමිණී සුසන්ත</author>
    <content> සංගීත ලෝකයේ මගේ වීරයා ක්ලැරන්ස්ප්‍රසව හා නාරිවේදය පිළිබඳ විශේෂඥ වෛද්‍යමහාචාර්ය හේමන්ත දොඩම්පහළඔහුගේ පුංචි අවධිය ඉතාම සුන්දරය. පාසල් ජීවිතයේ මුල් වසර කීපය මහනුවර ධර්මරාජ විද්‍යාලයේ ගත කළ නිසා කුඩා කාලයේ බොහෝ විට මහනුවර ප්‍රදේශයේ ජීවත් වුවද ඔහු වැඩියෙන් ම ප්‍රිය කළේ ගම්පහ අස්ගිරිය පිහිටි අම්මාගේ මහගෙදර ගත කරන්නටය. ඒ ගම්පහ සෙල්ලම් කිරීමට ඕනෑතරම් අවස්ථා තිබුණු නිසාය. නිවාඩු දිනවලදී වෙල්යායේ බෝල ගසා ඇතිපදම් සෙල්ලම් කර අත්තනගලුඔයේ ඇනිකට් එක ළඟ දිය බුං ගසා ගෙදර එන්නේ දවල් කෑම වේලාවද පසුවී බොහෝ වේලාවක් ගතවූ තැනය. තෙතබරිතවම හො‍ෙරන්ම ගෙට රිංගන්නේ අම්මාටත් තාත්තාටත් තිබුණු බය නිසාය. එවැනි සුන්දර ළමා කාලයක් ගෙවූ ඔහු අද ඉතා කාර්යබහුල විශේෂඥ වෛද්‍යවරයෙකි. කොළඹ වෛද්‍ය විද්‍යාලයේ මහාචාර්යවරයෙකි. දිවි ම‍ඟේ ඔහු තවමත් ගමන් කළේ කෙටි දුරක් වුවද මේ වන විට වෛද්‍ය ක්ෂේත්‍රය තුළ ඔහු දැවැන්තයෙකි. ඔහු ප්‍රසව හා නාරිවේදය පිළිබඳ විශේෂඥ වෛද්‍ය මහාචාර්ය හේමන්ත දොඩම්පහල මහතාය. අද ඉසිවර වරුණෙන් දිග හැරෙන්නේ ඔහුගේ කතාවය.“මගේ පියාගෙ ගම මාතර දික්වැල්ල දොඩම්පහල ප්‍රදේශය. අම්ම ගම්පහ අස්ගිරියේ. මගේ පියා වෘත්තියෙන් උසස් පොලිස් නිලධාරියෙක්. අම්ම ව්‍යාපාරික පවුලක කෙනෙක්. පුංචි කාලෙ ඉඳලම අපි ජීවත් වුණේ ගම්පහ අස්ගිරියේ. ගම්පහ පදිංචි වෙලා හිටියට තාත්තගෙ රැකියාව නිසා අපිට පදිංචිය විටින් විට වෙනස් කරන්න වුණා. මම මුලින්ම පාසල් ගියේ මහනුවර ධර්මරාජයට. පුංචි කාලෙ ඉඳලම ඉගෙනගන්න දක්ෂතාවයක් තිබුණු නිසා ධර්මරාජයේ මම ඇතුළු වුණේ 3 වැනි ශ්‍රේණියට. තාත්තට නැවත කොළඹට මාරුවක් ලැබුණු නිසා අපිට කොළඹ එන්න සිදුවුණා. ඒ සැ‍ෙර් මම ගියේ කොළඹ ඉසිපතන විදුහලට.නැවත තාත්ත ගම්පහට ගියා ගම්පහ පොලිස් අධිකාරිවරයා හැටියට. ඒ ගමන මම ගම්පහ බණ්ඩාරනායක විදුහලට ඇතුළත් වුණා. මගේ තාත්තගෙ තිබුණු අදහසක් තමයි දරුවන් පියා සමඟ සිටිය යුතුයි කියන එක. ඒකයි තාත්ත රාජකාරි ප්‍රදේශය වෙනස් කරන විට අපිටත් ඒ ප්‍රදේශවලට යන්න සිදුවුණේ. මගේ පවුලේ දරුවන් 5 දෙනයි. මට සහෝදරයො දෙදෙනෙකුත් සහෝදරියො දෙදෙනෙකුත් ඉන්නව. මේ පස්දෙනාම විශ්වවිද්‍යාල අධ්‍යාපනය ලැබූ අය.”“මගෙ තාත්ත හරිම කාර්ය බහුල කෙනෙක්. ගෙදර සේරම වැඩකටයුතු බලාගත්තේ අපේ අම්ම. අම්ම හරිම ආදරබර මවක්. ඒ වගේ ම ඇය අපිට තරමක් සැරට හිටියා කිව්වොත් හරි. ඒ විදියට අපිව හැදුව නිසා තමයි අද අපි සමාජයේ හොඳට ඉන්නේ.”“පාසල් කාලයේ මම වැඩියෙන් ම කැමැති වුණේ චිත්‍ර අඳින්න. ඒකට මට තරමක හැකියාවකුත් තිබුණා. මම බෞද්ධයෙක් වුණාට පුංචි කාලෙ ඉඳල ම පල්ලියට නැඹුරුතාවයක් තිබුණා. ඒ මගේ අම්මගේ පාර්ශවයේ උදවිය ගොඩක් දෙනෙක් කතෝලික අය සමඟ විවාහ වෙලා සිටි නිසා. අපි මීගමුවෙත් කලක් හිටියා. ඒ දවස්වල මම පල්ලියේ ගීතිකා කණ්ඩායමේ සාමාජිකයෙක්. ගායනයෙන් පමණක් නෙමෙයි ගිටාර් වාදනයෙන් ද මම ඒ වැඩවලට සහභාගි වුණා.පුංචි කාලෙ ඉඳල මම ගිටාර් වාදනය කරන්න ආසයි; දක්ෂයි. ගිටාරය මගේ ජීවිතයට බොහොම සමීප දෙයක්. මම වැඩියෙන් ම කැමැති බටහිර සංගීතයට අනුව ගැයෙන ගීතවලට. ක්ලැරන්ස් විජේවර්ධන ගායකයා තමයි මගේ ගායන ලෝකයේ වීරයා. ක්ලැරන්ස් විජේවර්ධනයන්ගේ ගිටාර් වාදන ශෛලියටත් ගායන ශෛලියටත් මම විශේෂ කැමැත්තක් දැක්වුවා. ඊට අමතරව මිල්ටන් මල්ලවආරච්චි, ඉන්ද්‍රානි පෙරේරා වැනි ශිල්පීන්ට මම ගොඩක් කැමැතියි. නව පරපුරේ ගායක ගායිකාවන් අතරින් කසුන් කල්හාරගේ ශෛලියට ඔහුගේ නිර්මාණවලට මම බොහෝ ප්‍රිය කරනවා.”“පාසල් කාලයේ මම ක්‍රීඩාවටත් බෙහෙවින්ම යොමු වුණු කෙනෙක්. විශේෂ ඇල්මක් දැක්වුවේ කරාතේ ක්‍රීඩාවට. මම Brown belter කෙනෙක්. වෛද්‍යවරයෙක් වෙන්න මට පුංචි කාලෙ ඉඳල ආසාවක් තිබුණේ නෑ. මගෙ තාත්තට ඕන වුණේ මාව පොලිස් නිලධාරියෙක් කරන්න. ඒකට අවශ්‍ය සෑම දෙයක් ම තාත්ත මට ඉගැන්නුවා. විවිධ සටන් ක්‍රම, වාහන හැසිරවීම ආදිය පිළිබඳවත් මට ඉගැන්නුවා. ඒ වගේම උසස් පොලිස් නිලධාරියෙක් වෙන්න උපාධියක් අවශ්‍ය නිසා තාත්ත මාව හොඳින් ඉගෙන ගන්නත් මෙහෙයෙව්වා. ඒ අරමුණින් මම උපරිම විදියට පාඩම් කරල ඉගෙන ගත්තා. එහි ප්‍රතිඵලයක් හැටියට මට උසස් පෙළ හොඳින් සමත් වෙන්න අවස්ථාව ලැබුණා. ඒ අනුවයි මම කොළඹ වෛද්‍ය විද්‍යාලයට ඇතුළත් වුණේ. එහෙම නැතිව මම වෛද්‍ය විද්‍යාලයට ඇතුළත්වීමේ අරමුණින්ම ඉගෙනගත් කෙනෙක් නෙමෙයි. හැබැයි පසුව මට මේ වෘත්තියේ තියෙන වටිනාකම, මිනිසුන්ට මෙයින් කළ හැකි සේවය පිළිබඳව වැටහෙනකොට මේ වෘත්තියට විශාල ඇල්මක් ගෞරවයක් මට ඇති වුණා.”“වෛද්‍ය විද්‍යාලයේ ගත කළ ජීවිතයත් හරිම සුන්දර එකක්. අධ්‍යාපන කටයුතුවලට අමතරව වෛද්‍ය විද්‍යාලයේ විවිධ ක්‍රියාකාරකම් වලට මම යොමු වුණා. මගේ බිරිය මට හමුවුණේ වෛද්‍ය විද්‍යාලයෙදි. ඇය මගේ ම කණ්ඩායමේ ශිෂ්‍යාවක්. වෛද්‍ය විද්‍යාලයෙන් සමත්වෙලා සීමාවාසික පුහුණුවෙන් පසුව කෙටි කාලයකින් ම විශේෂඥ වෛද්‍යවරයෙක් වෙන්න මට හැකියාව ලැබුණා. දැන් මම ප්‍රසව හා නාරිවේදය පිළිබඳ විශේෂඥ වෛද්‍යවර‍යකු ලෙස ද සොයිසා කාන්තා රෝහලේත් කොළඹ ජාතික රෝහලේත් සේවය කරනවා. ඊට අමතරව ultra sound Scan පරීක්ෂණ පිළිබඳව සාමාජිකත්වයත්, ශල්‍ය වෛද්‍ය විද්‍යාව පිළිබඳව සාමාජිකත්වයත් දරනවා. ඒ වගේම ශ්‍රී ලංකා පාර්ලිමේන්තුවේ සහ ක්‍රීඩා අමාත්‍යාංශයේ උපදේශක විශේෂඥ වෛද්‍යවරයකු ලෙසත් කොළඹ වෛද්‍ය විද්‍යාලයේ සහකාර මහාචාර්යවරයකු ලෙසත් මම කටයුතු කරනවා.”මම වෛද්‍යවරයෙක් වුණාට පසුව මගේ ජීවිතයට බොහෝ දේවල් එකතු කරගන්න මට උදව් වුණේ මගේ බිරියයි. මම අද මෙතැන ඉන්නේ ඇය මට දක්වන සහයෝගය නිසා. ඒ වගේ ම කියන්න ඕන මගේ බිරියගේ මවත් මගේ ජීවිතයට ගොඩක් අතදුන් කෙනෙක්.“කුස තුළ සිටින දරුවකුගේ ඇති විවිධ ආබාධ ස්කෑන් පරීක්ෂණ මඟින් හඳුනාගෙන ප්‍රතිකාර කිරීමේ හැකියාව මට තියෙනවා. ඒ පිළිබඳව මම විශේෂඥ වෛද්‍යවරුන්ට පවා උගන්වලා තියෙනවා. ඒ වගේම කුස තුළ සිටින දරුවනට ශල්‍යකර්ම පවා මම සිදු කරල තියෙනවා. වෛද්‍ය ක්ෂේත්‍රය තුළ මම මේ දක්වා කරල තිබෙන දේවල් වලට ජාත්‍යන්තර සම්මානත්, දෙවරක් ජනාධිපති සම්මානත් හිමිවෙලා තියෙනවා. විශේෂයෙන් ම කුස තුළ දරුවන් මියයාම, දරුවන් පිළිසිඳ නොගැනීම, ගබ්සාවීම වැනි විෂයන් ගැන මම බොහෝ පරීක්ෂණ සිදුකරල තියෙනවා; එවැනි රෝගීන්ට ප්‍රතිකාර කරල තියෙනවා. දරුවන් නොමැති වීම පිළිබඳව මගෙන් ප්‍රතිකාරගත් බොහෝ විවාහක යුවළ වලට මගේ ප්‍රතිකාර වලින් දරුවන් ලැබී තිබෙනවා.එලෙස ප්‍රතිකාර අරගෙන දරුවන් පිළිසිඳ ගත්තට පස්සෙ බොහෝ දෙනෙක් මා ළඟට ඇවිත් ඔවුන්ගේ සතුට ප්‍රකාශ කළ අවස්ථා බොහොමයි. එවැනි අවස්ථා හරිම සංවේදියි. එවැනි විශාල පිරිසකගේ ආශිර්වාදය මට ලැබෙනවා. එවැනි එක් විශේෂ සිදුවීමකුත් තියෙනවා. දරුවන් නොමැතිව බොහෝ කාලයක් සිටි රටේ ජනප්‍රිය නීතිඥවරයෙකුගේ බිරියකට මගේ ප්‍රතිකාරවලින් දරුවකු පිළිසිඳගත්තා. ඒ සතුටට ඔවුන් මට සමරු තිළිණයක් ගෙනැවිත් දුන්නා. එහි සඳහන් වෙලා තිබුණා “දරු දුකට වඩා දුකයි, දරුවන් නැති දුක” යනුවෙන්. ඒ පාඨය මගේ සිත ගොඩක් සසල කළා.”“මම චිත්‍රපට නරඹන්න ගොඩක් ඇබ්බැහි වුණු කෙනෙක්. ගොඩක් ම නරඹන්නේ ක්‍රියාදාම චිත්‍රපට. ඒ වගේ ම පැරණි කළු සුදු සිංහල චිත්‍රපට වලටත් මම හරිම ආසයි. ඉඩ ලැබෙන දවස්වලට දවල් කාලයේ T.V. එකේ යන චිත්‍රපට නරඹනවා. “සමනල සංධ්වනිය” චිත්‍රපටයත් මම නැරඹුවා. නිරෝෂා විරාජිනී, සුනිල් එදිරිසිංහ, වික්ටර් රත්නායක, අමරසිරි පීරිස් වැනි ශිල්පීන්ගේ සංගීත ප්‍රසංග බලන්න මම හැකි හැම වෙලාවක ම යනවා. මට ඉන්නෙ පුතාලම දෙන්නෙක්. එයාල උසස් පෙළ කරනවා. මේ හැම දෙයක් ම කරන අතරේ මම සෑම මොහොතකම නව වෛද්‍ය දැනුම ලබාගන්න පුළුවන් මාර්ගවලින් ඒ දැනුම උපරිම විදියට ගන්න උත්සාහ කරනවා. ඒක මගේ ජීවිතයට ඉතාම අවශ්‍යයි.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=av14062919</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSහැමදාමත් බොලිවුඩ් සිනමාව තුළ යෞවනත්වය රඳවන්නේ සුරූපී, කඩවසම් යොවුන් නළු නිළියන්. මේ මොහොතේදී ඒ නැවුම් බව මතු කරන්නට යොවුන් නළි නිළි පරපුරේ ඉදිරියෙන් ම සිටින්නේ ආදිත්‍ය රෝයි කපූර් සහ ශ්‍රද්ධා කපූර්. මේ දෙදෙනා සිනමා ලොවට යස රඟට ගැ‍ළපෙන පෙම් යුවළක් බවට පත්වෙලා. ඒ, ළඟදී තිරගත වන ‘ඒක් විලන්’ චිත්‍රපටයේ රඟපෑමෙන්. ආදිත්‍ය සහ ශ්‍රද්ධා සිනමාව තුළ විතරක් නොවෙයි, සැබෑ ජීවිතයේත් පෙම්වතුන් බව නොදන්නා කෙනෙකු නැහැ. මෑතකදී ආදිත්‍ය මැදියම් රැයකදී ශ්‍රද්ධාව මුණ ගැසුණු පුවතක් බොලිවුඩ්පුරය දෙවනත් කළ නිසයි මුළු ලොවම ඔවුන් දෙදෙනා ගේ පෙම් කතාව දැන ගත්තේ.එතෙක් ලොවට රහසක් වූ මේ ආදර කතාව ආදිත්‍ය ගේ ශ්‍රද්ධාගේ නිවෙස්වලට රහසක් වුණේ නැහැ. දෙදෙනා ගේ සමීප ඥාතීන් මේ සම්බන්ධය දැන සිටියා. ඒ අය අතරින් ජනප්‍රිය නිළි විද්‍යා බාලන් නම් ආදිත්‍යටත් ශ්‍රද්ධාටත් මුළු හිතින් ම ආශිර්වාද කර තිබුණා. ඇගේ ‘අනුමැතිය’ ඔවුන් දෙදෙනාට ‘අංග සම්පූර්ණව’ ලැබී ඇති බවයි බොලිවුඩ් මාධ්‍ය සඳහන් කර ඇත්තේ. විද්‍යා බාලන් ඥාතිත්වය දරන්නේ ආදිත්‍ය ගේ පාර්ශවයෙන්. ආදිත්‍යගේ වැඩිමල් සොහොයුරා වන සිද්ධාර්ත් රෝයි කපූර් සමඟ තමයි විද්‍යා විවාහ වී සිටින්නේ. ආදිත්‍ය ගේ නෑනා වන විද්‍යා ඔහුට පවසා ඇත්තේ ඔහුගේ ‘තේරීම’ ඉතාම නිවැරැදිය කියලයි.මේ අතර පසුගිය සතියේ දැන ගන්නට ලැබුණේ ආදිත්‍ය සහ ශ්‍රද්ධා විනෝද සංචාරයක එක්වෙන්නට ලක ලැහැස්ති වන බවයි. සංචාරය කරන්නේ කොහේදැයි හෙළි කර නැහැ. එය රහසක් හැටියට තබා ගන්නයි ආදිත්‍යත් ශ්‍රද්ධාත් තීරණය කර ඇත්තේ. මේ දිනවල තවමත් රූගත කිරීම් සිදු කෙරෙන ‘ඒක් විලන්’ චිත්‍රපටයේ වැඩ කටයුතු නිම වීමෙන් පසුව සංචාරය සිදු කෙරෙන බවයි පැවසෙන්නේ.වයස අවුරුදු 39 ක දෙදරු මවක වන කාජල්, එදා මෙන් ම අදත් රූ සපුවෙන් අග තැන්ගත් නිළියක්. රංගනයට සමුදී සිටින ඇය එදාටත් වඩා පැහැපත්. එයට හේතුව ඇය තම පැහැපත් බව මතු කර ගන්නට සැත්කමක් කළ නිසා කියලයි පසුගිය සතියක සටහන් වුණේ. මේ ආරංචිය ඉන්දීය මාධ්‍යවල පළවී දින කිහිපයක් ගත වෙද්දී එයට ප්‍රතිචාර දක්වන්නට කාජල් පසුබට වුණේ නැහැ. ඇය ප්‍රකාශ කළේ තමන් සැත්කමක් කරගත් පුවතෙහි කිසිදු සත්‍යයක් නැති බවයි.“පහුගිය දවස්වල ආරංචියක් පැතිරුණා, මම ‘මෙලනින් සර්ජරි’ එකක් කර ගත්තාය කියලා. ඒක බොරු කතාවක්. ම‍ගේ සමේ පාට ඉස්සරට වඩා ටිකක් වෙනස් වෙලා තියෙන නිසයි ඔය කට කතාව පැතිරුණේ. ඇත්තම කිව්වොත්, මම චිත්‍රපටවල රඟපෑව කාලෙට වඩා දැන් සුදුයි. එයට හේතුව හිරු එළිය තදින් වැටෙන තැන්වලට නොයාමයි. චිත්‍රපටවල රඟපාන කාලෙ මම නිතරම හිටියේ එළිමහන් තැන්වල. ඉතින් ඒ වගේ තැන්වලදී මගේ සම හිරු එළියට නිරාවරණය වුණා. කොහොමත් මම ගොඩක් සුදු කෙනෙක් නෙමෙයි. ඉතින්, එහෙම ඉඳල විවාහ වෙලා දරුවන් ලැබුණට පස්සෙ නිතරම ගෙදරටම වෙලා තමයි මම ඉන්නෙ. ඒ නිසා මම දැන් එදාට වඩා පාට වැටිලා. ඇත්තටම, මේ මගේ ස්වාභාවික පෙනුම නොවෙන්න පුළුවන්. ඒත් ඒකට හේතුව සැත්කමක් කර ගැනීම නෙමෙයි. මේක ගෙදර රැඳීමෙන් සිදු කර ගත්ත ‘සර්ජරි’ (සැත්කමක්) එකක්. දැන් නම් මට අවශ්‍ය නැහැ ඔය කියන ජාතියෙ සැත්කමක් කරගන්න. හැබැයි මම ගෙදර දොරේ මහන්සි වෙලා වැඩ කරනවා. නිතරම ජිම් එකට (කාය වර්ධන මධ්‍යස්ථානයට) යනවා. කෑබ බීම වලින් පරෙස්සම් වෙනවා. ඒවත් මේ වෙනසට හේතුවක් වෙන්න ඇති.” කාජල් සුපුරුදු සිනහව පාමින් කියා සිටියා.පසුගිය සතියේ මුම්බායි පොලිසියට බොලිවුඩ්පුරයේ සුපිරි තාරකාවකගේ පැමිණිල්ලක් විභාග කරන්නට සිදුවුණා. මේ පැමිණිල්ල යොමු කර තිබුණේ ප්‍රීටි සින්ටායි. ඇය එයින් ප්‍රකාශ කර තිබුණේ නෙස් වාඩියා නමැත්තා පසුගියදාක පැවැත්වුණු අයි.පී.එල්. ක්‍රිකට් තරගයක් අතරේදී තමන්ට අතවර කරන්නට උත්සාහ කළ බවයි. මේ ගැන පොලිස් පරීක්ෂණ සිදු කෙරෙමින් පවතිනවා.අයි.පී.එල්. සහ බොලිවුඩ්පුර සුපිරි නළු නිළියන් කිහිප දෙනෙකු අතර පවතින්නේ දැඩි සබඳතාවක්. මේ දෙතුන් දෙනා අයි.පී.එල්. ක්‍රිකට් කණ්ඩායම්වල අයිතිකරුවන්. ඒ අය අතරින් ප්‍රීටි ගේ නමත් කැපී පෙනෙන්නේ ඇය ‘කිංස් ලෙවන් පන්ජාබ්’ කණ්ඩායමේ සම අයිතිකාරියක නිසයි. මේ කණ්ඩායමේ අනෙක් අයිතිකරුවා නෙස් වාඩියායි. ඔහු ප්‍රීටි සමඟ පෙමින් බැඳී සිටි අයෙක්. මුම්බායි නුවර ව්‍යාපාරිකයෙකු වන නෙස්, ප්‍රීටිගෙන් සමුගත්තේ 2009 දී. ඒත්, දෙදෙනා අයිතිකාරත්වය දරන ‘කිංස් ලෙවන් පන්ජාබ්’ කණ්ඩායමේ වැඩ කටයුතුවලදී නම් දෙදෙනා අතර අදහස් හුවමාරු වෙනවා.මීට සති 3 කට පමණ කලින් අයි.පී.එල්. තරගාවලියට අයත් වන ක්‍රිකට් තරගයක් මුම්බායි හි වැන්කඩේ ක්‍රීඩාංගණයේදී පැවැත්වුණා. එයට සහභාගි වුණේ ප්‍රීටි සහ නෙස්ගේ කණ්ඩායම සහ චෙන්නායි සුපර් කිංස් කණ්ඩායමයි. මේ දෙපිල අතර ක්‍රිකට් තරගය පැවැත්වෙද්දීයි, නෙස් වාඩියා තමන්ට අතවර කළ බවට ප්‍රීටි චෝදනා කරන්නේ.“ක්‍රිකට් තරගය පැවැත්වෙද්දී මම වාඩිවෙලා හිටිය තැනට ආපු නෙස්, මාත් එක්ක ගනුදෙනුවක් ගැන වාද වුණා. ඊට පස්සෙ එයා හැමෝම ඉස්සරහදි මට අසභ්‍ය වචන කියලා බනින්න පටන් ගත්තා. මහ හය‍ියෙන් කෑ ගහන්නත් පටන් ගත්තා. ඒ ගමන් ම මගේ අතකින් ඇදලා මට කරදර කළා. ඒ ගමන මම වෙනත් තැනක වාඩිවුණා. මෙයා එතනටත් ඇවිත් අසභ්‍ය වචන කියන්න පටන් ගත්තා. වට පිට හිටි අයත් බලාගෙනයි හිටියේ.” ප්‍රීටි එලෙස සඳහන් කළ තම පැමිණිල්ල නීතිඥයෙකු මගින් පොලිසියට එවා තිබෙනවා. ප්‍රීටි මේ දිනවල විදෙස් ගතවී සිටින බවයි, ආරංචි. පොලිසිය පවසන්නේ නෙස් වාඩියා ප්‍රීටි ට කරදර කළැයි පැවසෙන අවස්ථා ප්‍රේක්ෂකාගාරයේ සවිකර ඇති ආරක්ෂිත කැමරාවල සටහන්ව තිබේ දැයි බැලිය යුතු බවයි. සමහරු පවසන්නේ ප්‍රීටි සහ නෙස් එලෙස අඩ දබර කරගත්තේ ප්‍රේක්ෂකාගාරයේ පසුපස අසුන් වලදී බැවින් එම සිද්ධි ආරක්ෂිත කැමරාවල සටහන් වී ඇතැයි සිතිය නොහැකි බවයි.තමන්ට නෙස් ගෙන් මීට කලින් කිහිප වතාවක් ම මෙලෙස කරදර සිදුවී ඇතැයි ප්‍රීටි පොලිසියට එවූ පිටු 3 ක්වූ පැමිණිල්ලේ සටහන් වී තිබෙනවා. කෙසේ වෙතත්, ඉදිරි දිනවලදී මේ ගැන තවදුරටත් පරීක්ෂණ කටයුතු සිදු කරන බව පොලිසිය පවසනවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=am1406291</link>
    <topic>ඉන්සියුලින් එන්නතක් හැටියට මිස පෙති කරල් ලෙස නෑ</topic>
    <author>සාකච්ඡා කෙළේ</author>
    <content>ඉන්සියුලින් එන්නතක් හැටියට මිස පෙති කරල් ලෙස නෑදියවැඩියාව අර්ථ දක්වන්නේ කෙසේද?යම් පුද්ගලයකුගේ සිරුරෙහි ලේවල ඇති සීනි ප්‍රමාණය සාමාන්‍ය ප්‍රමාණයට වඩා ඉහළ ගිය විට ඔහුට ‘දියවැඩියාව’ හෙවත් ‘ඩයබිටිස්’ ඇති බව වෛද්‍යවරුන් විසින් තීරණය කරනවා. ඊට හේතුව වන්නේ ඉන්සියුලින් නමැති හෝමෝනයේ අඩුකමයි. සිරුරේ සෑම සෛලයක් වෙතම රුධිරය මඟින් ගෙන යන ග්ලූකෝස් නම් වූ ශක්ති ජනක සීනි වර්ගය සෛල තුළට ඇතුළු කිරීමට උදවුවන යතුර ලෙස ක්‍රියා කරන්නේ මේ හෝමෝනයයි. එය අඩු වූ විට රුධිරයේ සීනි මට්ටම ඉහළ යනවා.දියවැඩියාව අවදානම වැඩි කාටද?මේ රෝගී තත්ත්වය ඕනෑම වයස් කාණ්ඩයකදී ඇතිවිය හැකි අතර අවුරුදු පහට අඩු ළමයින් අතරේ නම් දුර්ලභයි. යෞවනයින් සහ තරුණ වයසේ අය අතර පළමු වර්ගයේ දියවැඩියාව මුලින්ම ඇතිවීමේ හැකියාව ඉහළයි. ඊට පසු හැම වයස් කාණ්ඩයකම අය අතර දියවැඩියාව ඇති විය හැකියි. එහෙත් මේ රෝගී තත්ත්වය වැඩිපුරම දකින්නට ලැබෙන්නේ වැඩිහිටියන් අතරයි.පළමු වර්ගයේ දියවැඩියාව ලෙස හැඳින්වෙන්නේ කුමක්ද?දියවැඩියාව රෝගී තත්ත්වය ඇති වීමට ප්‍රධාන හේතු දෙකක් බලපානවා. ඒ අතරින් අග්න්‍යාශයේ ඉන්සියුලින් තැනෙන සෛල විනාශ වී යාම නිසා ඉන්සියුලින් නිෂ්පාදනය අඩාළ වීමෙන් ඇතිවන දියවැඩියාව පළමු ආකාරයයි. එය පළමු වර්ගයේ දියවැඩියාව‍ හෙවත් ඉන්සියුලින් මත රඳා පවතින දියවැඩියාව ලෙස හැඳින්වෙනවා. ‘යෞවනයේ දියවැඩියාව’ ලෙස මෙම රෝගී තත්ත්වය හැඳින්වෙන්නේ වැඩිපුරම ළමා, යෞවන හා තරුණ පිරිස් අතර දැකිය හැකි නිසයි. මේ අය ගේ අග්න්‍යාශයේ ඉන්සියුලින් හෝමෝනය නිෂ්පාදනය නොවන නිසා ප්‍රතිකාර ලෙස එන්නත් මඟින් ඉන්සියුලින් ලබාදිය යුතුයි.ඉන්සියුලින් නිපදවන සෛල විනාශ වීමට බලපාන හේතුවක් තිබෙනවාද?ඉන්සියුලින් නිපදවෙන්නේ අග්න්‍යාශය තුළයි. එම හෝමෝනය නිපදවන සෛල විනාශ වන්නේ කුමන හේතුවක් නිසාද යන්න නිවැරැදිවම කිව නොහැකියි. එහෙත් නවීන විද්‍යාත්මක තාක්ෂණය භාවිත කරමින් මිනිස් ඉන්සියුලින් හෝමෝනය හා සමාන ඉන්සියුලින් හෝමෝන පරීක්ෂණාගාරයේ නිෂ්පාදනය කිරීමට හැකිවී තිබෙනවා.දෙවැනි වර්ගයේ දියවැඩියාව ලෙස හැඳින්වෙන්නේ කුමක්ද?දෙවැනි වර්ගයේ දියවැඩියාව හෙවත් ඉන්සියුලින් මත රඳා නොපවතින දියවැඩියාව ඇතිවීමට බලපාන හේතු සාධක පළමුවැන්නට වඩා වෙනස්. මෙහිදී අග්න්‍යාශයේ ඉන්සියුලින් නිෂ්පාදනය සාමාන්‍ය අයුරින් සිදුවන අතර සමහර විට ඉන්සියුලින් නිෂ්පාදනය සාමාන්‍ය ප්‍රමාණයට වඩා වැඩි වීමට ද පුළුවන්. එහෙත් මේ හෝමෝනය අස්වාභාවිකයි.එම නිසා සෛල තුළ දී නිසි අයුරින් ක්‍රියාත්මක නොවෙයි. මෙම රෝගීන් අතරින් වැ‍ඩි පිරිසක් වැඩිහිටියන් වන නිසා එය වැඩිහිටියන්ගේ දියවැඩියාව ලෙස හැඳින්වෙනවා. දියවැඩියා රෝගීන් දස දෙනකුගෙන් නව දෙනෙක් ම අයත් වන්නේ මේ කණ්ඩායමටයි. එනම් දෙවැනි වර්ගයටයි.දෙවැනි වර්ගයේ දියවැඩියාවට බලපාන හේතු සාධක මොනවාද?මේ දියවැඩියා තත්ත්වයට බොහෝවිට තරබාරුකමත් සමඟ සම්බන්ධතාවක් තිබෙනවා. ඒ වගේ ම පවුලේ කෙනෙකුට වැලඳී තිබේ නම්, එනම් ප්‍රවේණිය හා සම්බන්ධයක් ද තිබෙනවා. සමහර පවුල්වල දියවැඩියාවෙන් පෙළෙන අය වැඩියි. එහෙත් ආහාර පාලනය, ව්‍යායාම හා ඖෂධීය ප්‍රතිකාර (පෙති වර්ග) මඟින් රෝගී තත්ත්වය හොඳින් පාලනය කරගත හැකියි.දෙවැනි වර්ගයේ දියවැඩියාවෙන් පෙළෙන අයට ඉන්සියුලින් හෝමෝනය එන්නත් මඟින් ලබා දෙන්නේ නැද්ද?න්‍යායික වශයෙන් දියවැඩියාව මුලින් කී ලෙස ප්‍රධාන කොටස් දෙකකට බෙදුණ ද ප්‍රතිකාර කිරීමේදී සමහරවිට යම් යම් වෙනස්කම් සිදුවිය හැකියි. එමනිසා කලාතුරකින් වැඩිහිටියන්ට වුවද ඉන්සියුලින් නික්ෂේපන (එන්නත්) ලබා දීමට සිදුවේ. ඒ වගේම ‍ඖෂධීය පෙතිවලින් දියවැඩියාව පාලනය කළ හැකි යෞවනයන් ද සිටී. අදාළ රෝගියා ගේ රෝගී තත්ත්වය අනුව ලබා දිය යුතු වන්නේ කවර ප්‍රතිකාරයද යන්න වෛද්‍යවරයා විසින් තීරණය කරනු ලබයි.දියවැඩියාව රෝගයේ ප්‍රධාන රෝග ලක්ෂණ මොනවාද?රෝගී ලක්ෂණ කෙනෙකුගෙන් කෙනෙකුට වෙනස් විය හැකියි. අධික වතුර තිබහ, තොලකට වියළීම, අධික ලෙස මුත්‍රා පිට කිරීම, නිතර බඩගිනි ස්වභාවයක් දැනීම, සිරුර කෙට්ටුවීම හා බර අඩුවීම, තෙහෙට්ටුව, මහන්සිය හා ඇඟපතෙහි වේදනාකාරී බව, ඉක්මනින් විඩාවට පත්වීම, රාත්‍රී කාලයේ නින්දෙන් නැගිට කිහිප අවස්ථාවක් මුත්‍රා කරන්නට යාම, නිතර සමේ රෝග ඇති වීම, සුළු තුවාලයක් වුව සුව වීමට කල් ගතවීම හා ලෙහෙසියෙන් පැසවීම, ලිංගේන්ද්‍රියයන් අධිකව කැසීම, තුවාල ඇතිවීම, පෙනුම බොඳවී යාම ආදී රෝග ලක්ෂණ දියවැඩියාවේ රෝග ලක්ෂණයන්.එහෙත් සමහර රෝගීන්ට ඒ රෝග ලක්ෂණ ඇති නොවේ. රුධිරයේ සීනි ප්‍රමාණය ඉහළයාම දක්නට ලැබේ. මුත්‍රාවල සීනි මතු වන්නේ රුධිරයේ සීනි මට්ටම තවත් ඉහළ ගිය විටයි. එම නිසා මුත්‍රාවල සීනි නැතත් ලේවල සීනි වැඩිවී තිබෙන්නට පුළුවන්.දියවැඩියාව භයානක රෝගී තත්ත්වයක් වන්නේ ඇයි?රෝගය භයානක වන්නේ නිසියාකාරව ප්‍රතිකාරවලට යොමු වී රෝගය පාලනය කර නොගත්තේ නම් පමණයි. විශේෂයෙන් පළමු වර්ගයේ දියවැඩියාව ඇති පුද්ගලයකුට අවශ්‍ය ඉන්සියුලින් හෝමෝනය නික්ෂේපනය (එන්නත්) නොකළේ නම් ඔහුගේ බර ශීඝ්‍රයෙන් අඩු වී වැහැරී ගොස් අනතුරුව සිහි මුර්ජාවී මිය යාමට ද පුළුවන්.දියවැඩියාව නිසා ඇතිවන සංකූලතාව මොනවාද?දියවැඩියාව නිසා ඇතිවන සංකූලතා හෙවත් අතුරු ඵලයන් ද භයංකරයි. නිසි ප්‍රතිකාර ගනිමින් රුධිරයේ සීනි ප්‍රමාණය පාලනය නොකළේ නම් ඇති විය හැකි ප්‍රධාන සංකූලතාව ඇස්වල පෙනුම අඩුවීමයි. අවසානයේ දී සමහරෙක් අන්ධභාවයට වුවද පත්විය හැකියි. එමෙන් ම වකුගඩු රෝගී වීමද සිදුවේ. රුධිරයේ ඇති ග්ලූකෝස් ප්‍රමාණය ඉහළ යාම නිසා රුධිර වාහිනීවල ඇතිවන වෙනස්කම් එම සංකූලතාව හටගැනීමට මූලික හේතුවයි.අවසානයේ දී මොළයේ රුධිර වාහිනී හිරවීමෙන් හෝ පිපිරීමේ හේතුවෙන් අංශභාගයත් හෘදයේ රුධිරවාහිනී හිරවීමෙන් හෘදයාබාධත් ඇතිවිය හැකියි.දියවැඩියා රෝගීන් ගේ ස්නායු දුර්වල වනවා කියන්නේ ඇත්ත ද?ඔව්. ස්නායු දුර්වල වීම දියවැඩියාව රෝගය නිසි අයුරින් පාලනය නොකිරීමේ හේතුවෙන් ඇතිවිය හැකි තවත් සංකූලතාවක්. ඒ වගේම අත්පා හිරි වැටීම හා කල් පවතින තුවාල ඇතිවීම ද සිදුවිය හැකියි. විශේෂයෙන් පාදවල හටගන්නා එවැනි තුවාලවලට කඩිනම් ප්‍රතිකාර නොකළේ නම් ශල්‍යකර්ම මඟින් පාද කපා ඉවත් කිරීමට ද සිදුවෙයි.ස්නායු දුර්වලත්වයට අමතරව පාදවලට සැපයෙන රුධිරවාහිනී අවහිර වීම ඊට හේතුවයි. එමෙන්ම මුත්‍රා ආසාදන, ලිංගික ප්‍රදේශ වණ වීම සහ ලිංගික අප්‍රාණිකත්වයත් දියවැඩියාව නිසා හටගත හැකි තවත් සංකූලතායි.දියවැඩියා රෝගීන්ගේ රුධිරයෙහි සීනි මට්ටම ඉහළ යාමත්, අනවශ්‍ය ලෙස පහළ යාමත් නිසා රෝගියා සිහිමූර්ජා වනවා කියන්නේ ඇත්ත ද?එම රෝගීන් මුහුණ දෙන ප්‍රධාන හදිසි තත්ත්වය සිහි මුර්ජා වීමයි. එසේත් නැතිනම් කෝමා තත්ත්වයට පත්වීමයි. රුධිරයේ ග්ලුකෝස් ඉහළ යාමටත් පහළ යාමටත් හේතු වන්නේ එකිනෙකට ප්‍රතිවිරුද්ධ තත්ත්වයන් දෙකක්. එය පටලවාගෙන ප්‍රථමාධාර කළේනම් ඇතිවන ප්‍රතිඵලය භයානක විය හැකියි. එබැවින් ලබාදිය යුතු ප්‍රතිකාරය ගැන දැන සිටීම වැදගත්. ඒ වගේම කෝමා තත්ත්වයට පත් වූ රෝගියකුට ඉක්මන් ප්‍රතිකාර අවශ්‍යයි. ප්‍රතිකාර පමා වීමෙන් රෝගියා මිය යා හැකියි.රුධිරයේ සීනි මට්ටම පහළ යාමට බලපාන හේතු මොනවා ද?ඉන්සියුලින් හෝමෝනය හෝ සමහර දියවැඩියා ඖෂධ වැඩිපුර ගැනීම, ඖෂධ ගන්නා අතර පමණට වඩා බර ව්‍යායාමවල යෙදීම, නිසි පරිදි ආහාර නොගැනීම හා නිසි වෙලාවට ආහාර නොගැනීම මෙන්ම අධික ලෙස මත්පැන් පානය කිරීම ද මේ තත්ත්වය ඇතිවීමට හේතු විය හැකියි.එසේ රුධිරයේ සීනි මට්ටම පහළ වැටීම ඉතාම භයානක තත්ත්වයක්. අවග්ලූකෝසියාව (Hypoglycemia) ලෙස හැඳින්වෙන එම තත්ත්වය විනාඩි කිහිපයක් වැනි සුළු කාලයක් තුළ ඇතිවිය හැකි අතර හිසරදය, බඩගිනි දැනීම, දහඩිය දැමීම, පපුව වේගයෙන් ගැහීම හා පෙනීම බොඳ වී යා හැකියි.අනතුරුව ක්ලාන්තය, සිහි මුර්ජා වීම සිදුවිය හැකියි. එවැනි රෝග ලක්ෂණ දුටු වහාම සීනි ස්වල්පයක්, ටොෆියක් හෝ ග්ලූකෝස් ටිකක් ප්‍රථමාධාර ලෙස රෝගියාට ලබා දිය යුතුයි. ඒ වගේම හැකි විගස වෛද්‍යවරයකු වෙත යොමුකළ යුතුයි.රුධිරයේ ග්ලූකෝස් වැඩිවූ විට ඇතිවන තත්ත්වය කෙබඳු ද?මේ තත්ත්වය හැඳින්වෙන්නේ අධිග්ලුකෝසියාව නමින්. මෙවැනි අවස්ථාවකදී රෝගියා සිහි මුර්ජා වීම සිදුවිය හැකියි. එහෙත් අවග්ලුකෝසියාවේ දී මෙන් නොව මේ තත්ත්වය ඇතිවීම සඳහා පැය ගණනක් හෝ දින ගණනක් ගතවිය හැකියි. මේ සඳහා ඇති ප්‍රතිකාරය නම් ඉන්සියුලින් නික්ෂේපණය කිරීමයි.දියවැඩියාව නිට්ටාවට සුවකළ හැකි ද?රුධිරයේ ග්ලූකෝස් ප්‍රමාණය පහළ දැමීමට සමත් ඖෂධ වර්ග සොයාගෙන තිබුණත් දියවැඩියාව නිට්ටාවට සුවකළ හැකි ප්‍රතිකාර තවමත් සොයාගෙන නෑ. ඖෂධ හා ආහාර මඟින් කළ හැකි වන්නේ එය පාලනය කිරීම පමණයි.දියවැඩියා රෝග ලක්ෂණ පහව ගිය පසුත් දිගටම ප්‍රතිකාර ගත යුතු ද?දියවැඩියාවට ප්‍රතිකාර ලබා ගැනීමත් සමඟ රාත්‍රියේ කිහිප වරක් මුත්‍රා පිටවීම සීමා වීම, පිපාසය, ඇ‍ඟේ හිරි ගතිය, තෙහෙට්ටුව ආදිය දුරු වීම සිදුවිය හැකියි. එහෙත් රෝග ලක්ෂණ පහවී ගිය පමණින් රෝගය සුවවේ යයි නිගමනය කළ නොහැකියි. එවැනි රෝගීන්ගේ රුධිර පරීක්ෂණයක් කළේ නම් සිනී ප්‍රමාණය වැඩිවී තිබිය හැකියි. රුධිරයේ සීනි මට්ටම සාමාන්‍ය ප්‍රමාණයට වඩා වැඩිනම් අනිවාර්යයෙන්ම ප්‍රතිකාර ගත යුතුයි. එසේ නැතිනම් ඔබ නොදැනුවත්වම කල්ගත වීමත් සමඟ ඇස් පෙනීම අඩුවීම, වකුගඩු ආබාධ, හෘදයාබාධ, අංශභාග හා සුව නොවන තුවාල ආදී සංකූලතාවන් ඇතිවිය හැකියි.ඉන්සියුලින් එන්නත වෙනුවට ලබාදිය හැකි ඉන්සියුලින් පෙති හෝ සිරප් වර්ග තිබෙනවා ද?නෑ. ඉන්සියුලින් හෝමෝනය ප්‍රෝටීන් විශේෂයක්. එය පෙති වශයෙන් හෝ දියරක් වශයෙන් පානය කළේ නම් ආමාශයේ දී එය දිරවා අක්‍රිය වේ.දියවැඩියාව රෝගය ඇතිවීමෙන් වැළකී සිටිය නොහැකි ද?රෝගය හටගැනීම වැළැක්විය නොහැකි වුවද එය ඇතිවීමේ කාලය කල් දාගත හැකියි. උසට සරිලන බර, ව්‍යායාම හා ආහාර පාලනය එහිදී වැදගත්. දියවැඩියාවට ජානමය සම්බන්ධතාවක් තිබෙන නිසා එවැනි රෝගීන් ඉන්නා පවුල්වල අය වඩාත් ප්‍රවේශම් විය යුතුයි. සීනි, පිටි හා තෙල් ආහාර අඩු කිරීම, එළවළු, පලා හා පලතුරු වර්ග, විශේෂයෙන් තන්තුමය ආහාර වැඩිපුර ගැනීම දියවැඩියාව රෝගීන්ට මෙන්ම නිරෝගී අයට ද වඩාත් සුදුසුයි.දියවැඩියාව රෝගීන්ට වඩාත් හිතකර ව්‍යායාම මොනවා ද?හොඳින් ආශ්වාස කරමින් කරන ව්‍යායාම වඩාත් සුදුසුයි. බැඩ්මින්ටන්, බයිසිකල් පැදීම, හැල්මේ ඇවිදීම, පිහිනීම සුදුසු අතර දියවැඩියා රෝගීන් හෘදයාබාධ වැනි වෙනත් රෝගයකින් පෙළෙනවානම් මේ ව්‍යායාම නුසුදුසු විය හැකියි. එම නිසා වෛද්‍ය උපදෙස් අනුව රෝගීන් ව්‍යායාම සඳහා යොමුවීම වඩාත් යෝග්‍යයයි.විශේෂඥ වෛද්‍ය ආරියසේන යූ. ගමගේසාකච්ඡා කෙළේරමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=am1406292</link>
    <topic>උස නැති බර අඩු මිටි ළමයි</topic>
    <author/>
    <content>උස නැති බර අඩු මිටි ළමයිවැඩෙන දරුවෙකුට පවතින පෝෂණීය අවශ්‍යතා ඉතා සුවිශේෂී වේ. වර්ධනයත් සමඟ සිරුරේ ඇතිවන වෙනස්කම් ඊට ප්‍රධානතම හේතුවයි. එම අවශ්‍යතා සපුරා ගැනීම සඳහා ඔවුන්ට එම වයස් සීමාවේ දී වැඩිපුර ආහාර ගැනීමේ අවශ්‍යතාව පැන නඟිනු ඇත. එහි ප්‍රතිඵලය වනුයේ දරුවන්ට, වැඩිහිටියන්ට වඩා වැඩියෙන් කුසගිනි දැනීමයි. නමුත් එම තත්ත්වය හමුවේ දරුවන්ට කුමක් හෝ ආහාරයක් ලබාදී කුසගිනි නිවීම පමණක් ප්‍රමාණවත් නොවේ. එබැවින් සිරුර තුළ මතුවන පෝෂණ අවශ්‍යතා සපුරාලීමට ප්‍රමාණවත් පෝෂ්‍ය පදාර්ථ වලින් පොහොසත්, ආහාර වේලක් දරුවන්ට ලබාදීමට මවුවරුන් ලෙස ඔබ සැලකිලිමත් විය යුතුය.කාබොහයිඩ්‍රේට් (තන්තු ද ඇතුළත්ව) මේදය හා ප්‍රෝටීන ප්‍රධාන පෝෂ්‍ය පදාර්ථ අතරට අයත් වේ. කාබොහයිඩ්‍රේට් සිරුරේ ශක්ති අවශ්‍යතාවයෙන් අඩකටත් වඩා සපයනු ලබයි.ප්‍රෝටීන අපගේ සිරුරේ සෑම සෛලයක් තුළම පවතී. හිසකෙස්, අක්ෂි, එන්සයිම, මාංශ පේෂි හා කාබනික ද්‍රව්‍ය ගොඩනැඟීම සඳහා ප්‍රෝටීන වෙතින් වැදගත් කාර්ය භාරයක් ඉටු වේ. මීට අමතරව සිරුරේ පැවැත්මට, වර්ධනයට මෙන්ම පටක වර්ධනයට හා ඇතැම් හෝර්මෝන නිපදවීම සඳහාත් ප්‍රෝටීන ඉවහල් වේ.සිරුරේ ‍ප්‍රතිශක්තිකරණ පද්ධතියේ ක්‍රියාකාරිත්වය සඳහා ද ප්‍රෝටීන වැදගත් කාර්ය භාරයක් ඉටු කරයි. අහිතකර බැක්ටීරියා හා වෛරස හඳුනා ගනිමින් ඒවාට එරෙහිව සටන් කිරීම සඳහා අවශ්‍ය ප්‍රතිදේහ නිපදවීම සඳහා ප්‍රෝටීන උපකාරී වේ. මාංශ, මාළු, බිත්තර, කිරි හා රනිල කුලයේ ආහාර ප්‍රෝටීන වලින් පොහොසත් ආහාර ලෙසින් සැලැකේ.මේදය, විටමින් ඒ, ඩී, ඊ සහ කේ වැනි ක්ෂුද්‍ර පෝෂක සිරුරට අවශෝෂණය කර ගැනීමටත්, ගබඩා කර තබා ගැනීමටත් ඉවහල් වන ප්‍රධාන පෝෂ්‍ය පදාර්ථයකි. ඊට අමතරව සිරුරේ උෂ්ණත්වය පවත්වාගෙන යාම සඳහාත් මේදය ඉවහල් වේ.හිතකර මේදය සිරුර නිරෝගීව තැබීමට ඉවහල් වන අතර අහිතකර මේදය ඇතැම් රෝගාබාධවලට හේතු සාධක වේ. සිරුරට හිතකර අසංතෘප්ත මේදය හැකි සෑම අවස්ථාවකදීම ලබා ගැනීමට උනන්දු විය යුතුය. එළවළු තෙල්, ඇට වර්ග, අලිගැටපේර සහ සැමන් හා කෙළවල්ලා වැනි ශීත ජලයේ ජීවත්වන මත්ස්‍ය වර්ග මඟින් හිතකර මේදය ලබා ගැනීමේ හැකියාව පවතී. අහිතකර මේදය ලෙසින් සැලකෙන සංතෘප්ත මේදය සිරුර තුළ අහිතකර කොලෙස්ටරෝල් නිපදවීම සඳහා මුල් වේ. එම අහිතකර කොලෙස්ටරෝල් රුධිර නාළ තුළ තැන්පත් වන අතර ඒ හේතුවෙන් රුධිර පීඩනය ඉහළ යාමේ අවදානමක් මතු වනු ඇත. එම තත්ත්වය තවදුරටත් ව්‍යාප්ත වෙමින් හෘදයාබාධ හා ආඝාතය වැනි තත්ත්වයක් දක්වා ද වර්ධනය විය හැකිය. තද රතු පැහැ මාංශ, ඉස්සන් සහ දැල්ලන් වැනි මුහුදු ආහාර මෙන්ම පෙර සැකසූ ක්ෂණික ආහාර අහිතකර මේදය සහිත ආහාර අතරට අයත් වේ.දරුවන්ගේ අවශ්‍යතාව සපුරාලීමට සමත් ප්‍රධාන පෝෂ්‍ය පදාර්ථ නිසි ප්‍රමාණයන් ගෙන් නොලැබීම හේතුවෙන් ඔවුන්ට පෝෂණ ඌණතා මතු විය හැකිය. එහි අවසන් ප්‍රතිඵලය වනුයේ දරුවා වයසට ගැළපෙන උසින් අඩු වීම හා උසට සරිලන සිරුරේ නිසි බර පෙන්නුම් නොකිරීමයි.ශක්තිය හා පෝෂ්‍ය පදාර්ථ අවම ආහාර ගැනීම අඩු බර තත්ත්වයට ප්‍රධානතම හේතුවයි. දීර්ඝ කාලීනව ශක්තියෙන් අඩු ආහාර ගැනීම හේතුවෙන් සිරුරේ ශක්ති අවශ්‍යතාව සපුරා ගැනීමට දරුවාගේ සිරුරේ තැන්පත් මේදය දහනය වීම නිසා දරුවා අඩු බර මන්දපෝෂණය තත්ත්වයට පත් වේ. දරුවා කෘෂ වීම, සිරුරේ මස්පිඬු අඩුවීම හා වෙහෙසකර ගතියක් පෙන්නුම් කිරීමත්, සුව වීමට කල්ගත වන තුවාල වැනි ලක්ෂණ එවැනි දරුවන් වෙතින් පෙන්නුම් කෙරේ. නියමිත පෝෂණය යළි ලබාදීමෙන් එම තත්ත්වය මඟ හරවා ගැනීමේ හැකියාව පවතී.මිටි භාවය පෝෂණය ඌනතාවය හමුවේ ඇති වන තවත් බැරෑරුම් තත්ත්වයකි. වර්ධනයට අවශ්‍ය නිසි පෝෂණය දීර්ඝ කාලයක් පුරා නොලැබීමෙන් දරුවාගේ උසට බලපෑම් එල්ල වීම තුළින් මෙම රෝගී තත්ත්වය මතු වේ. දරුවාගේ සිරුර කුඩා නමුත් අසමමිතික ලෙස මේදය තැන්පත් වීම නිසා පෘෂ්ටිමත් ස්වරූපයෙන් දිස් වේ. මෙහිදී දරුවන් වෙතින් වයසට ගැළපෙන බරක් පෙන්නුම් නොකරන අතර අස්ථි වර්ධනය අඩාළ වීමක් දක්නට ලැබේ. එවැනි දරුවන්ට සිරුරේ මාංශ පේෂි වර්ධනයට මෙන්ම අස්ථි වර්ධනය සඳහා ඉවහල් වන ආහාර ලබාදීමෙන් එම තත්ත්වය වළක්වා ගැනීමේ හැකියාව පවතී.පෝෂණවේදීතිළිණි ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=cr1406291</link>
    <topic>සමාජ පරිශෝධනවාදී නාට්‍ය කලාවක් ලංකාවේ ස්ථාපිත කරන්න බ්‍රෙෂ්ට් අවශ්‍යයි!</topic>
    <author>මහාචාර්ය</author>
    <content>සමාජ පරිශෝධනවාදී නාට්‍ය කලාවක් ලංකාවේ ස්ථාපිත කරන්න බ්‍රෙෂ්ට් අවශ්‍යයි!“රැගෙන අවි මමද එමි” සමඟ එන ධර්මජිත් පුනර්ජීව“බර්ටෝල්ට් බ්‍රෙෂ්ට් පුනරුද පර්ෂදය” විසින් මැයි මස 10 දින බ්‍රෙෂ්ට් ගේ “Senora Carrar's Rifles” නාට්‍යයේ සිංහල පරිවර්තනය “රැගෙන අවි මමද එමි” නමින් රඟ දක්වන්නට යෙදුණි. හමුදා පාලනය, කැරළිකාරිත්වය අතරමැද “මධ්‍යස්ථව” හිඳිමින් ජීවත් විය හැකි ද යන්න සංවාදයට බදුන් කරණ තේමාවක් රැගත් මෙම නාට්‍යය සිංහලයට පරිවර්තනය කරන ලද්දේ ආචාර්ය මයිකල් ප්‍රනාන්දු විසිනි. අධ්‍යක්ෂණය ධර්මජිත් පුණර්ජීව යි. බ්‍රෙෂ්ට් ගේ නාට්‍ය කරණ ක්‍රියාදාමය පිළිබඳව “බර්ටෝල්ට් බ්‍රෙෂ්ට් පුනරුද පර්ෂදය” පිළිබඳවත් අධ්‍යක්ෂ ධර්මජිත් පුණර්ජීව සමඟ සිළුමිණ වෙනුවෙන් මෙම සංවාදය පවත්වනු ලැබූවේ මහාචාර්ය ඩෙස්මන්ඩ් මල්ලිකාරච්චි විසිනි.Drama නාට්‍ය ධර්මී හා ලෝක ධර්මී වශයෙන් කොටස් දෙකකට බෙදා තිබෙන බව අප කවුරුත් දන්නවා. මෙමඟින් ආසියාතික නාට්‍ය සම්ප්‍රදාය වඩාත් ශෛලිගත ආකෘතියකින් සෞන්දර්යයට ළං කරනු ලබන අතර බටහිර හා යුරෝපීය සම්ප්‍රදාය සෞන්දර්යයට වඩා යථාර්ථයට ළං කරනු ලබනවා. මේ ප්‍රවර්ග පිළිබඳව මුලින්ම හැඳින්වීමක් කළොත්...?මිනිස් ශිෂ්ටාචාරය ම්ලේච්ඡත්වයෙන් ගෝත්‍රික යුගයටත් ඉන් අනතුරුව කර්මාන්ත හා විද්‍යා යුගයටත් පිවිසීමේ දී ආගම හා විශ්වාස පද්ධති මිනිසාගේ සිත තුළ ක්‍රියා කර ඇති ආකාරය හුවා දක්වන නාට්‍යමය ආකෘති දෙක හැටියටයි නාට්‍ය ධර්මී හා ලෝක ධර්මී ප්‍රවර්ග මා හඳුනා ගන්නේ. ග්‍රීක නාට්‍යයේ සම්භවය ඉතිහාසමය මූලාශ්‍ර සැපයුවත් මහා භාරතීය දේව පුරාණය හා බැඳී යාග හෝම වසර දහස් ගණනක් දිව යන බවයි මගේ විශ්වාසය. එය සභ්‍යත්වය අතින් ග්‍රීසියේ හා චීනයේ වැදි ජනතාව අතර ඇති වුණු ප්‍රාරම්භක නාට්‍ය අබිබවා යන්නක්. ඉතිහාසමය වශයෙන් මේ රටවල් තුනේම උත්පත්තිය ආගමික උත්සව පූජා කර්ම වලින් ඇති වුවත් මහා භාරතීය දේව සංකල්ප නාට්‍ය කලාව ශාස්ත්‍රයක් සේ විදාරණය වූ බවට ඇති සාක්ෂි එමටයි. නාට්‍ය ශාස්ත්‍රයේ එන “නෘත්ත” හා “නෘත්‍ය” (එනම් නර්තනය හෙවත් ශරීරයේ ලාලිත්‍ය ප්‍රකාශනය) නාට්‍ය නමැති චතුර්විධ අභිනයෙන් යුතු ප්‍රකාශනය ප්‍රභවය වන නර්තනය ඊට හොඳම නිදසුනයි.නෘත්ත - ගාත්‍රවික්ෂේපමත්‍රන් තු සර්වාභිනයවර්ජිතම්ආණ්ගිකොක්තප්‍රකාරෙන නෘත්තන් නෘත්තවිදෝ විදුනෘත්‍ය - ආන්ගිකාභිනයෙරෙව භාවනේව ව්‍යනක්ති යත්තන්නෘත්යං මාර්ග ශබ්දෙන ප්‍රසිද්ධන් නෘත්‍ය වේදිනම් (භරතමුනි ගේ නාට්‍ය ශාස්ත්‍රයෙන්)ආසියාතික නාට්‍ය සම්ප්‍රදාය වඩාත් ශෛලීගත ආකෘතියකින් යුක්ත වන්නේ මෙවන් ඓතිහාසික පසුබිමක යි. එසේම ග්‍රීසියේ විසු ඇරිස්ටෝටල් පඬිවරයාගේ න්‍යාය ග්‍රන්ථයක් වන කාව්‍ය ශාස්ත්‍රයේ නාට්‍ය වූ කලී කිසියම් කාර්යයක් “අනුකරණය” කිරීම යනුවෙන් විග්‍රහ කළා. අති සම්භාවනීය යථාර්ථවාදී කලාවක් හැටියට වර්තමානයේ සලකන ග්‍රීක නාට්‍ය කලාව සොෆොක්ලීස්, ඊස්කිලස්, යුරිපිඩීස් බිහි කරන්නේ සමාජ දේශපාලන සංවාද කව ඔස්සේ. බටහිර යථාර්ථවාදී නාට්‍ය රීතිය බිහි වන්නේත් ග්‍රීක නාට්‍ය ඔස්සේ. ඒ අතර ආසියානු නාට්‍ය පෝෂණය වන්නේ දෙවියන් ඇසුරේ.නැටුම්, ගැයුම්, වැයුම් සංයුක්ත කළ ආසියානු නාට්‍ය කලාව, සමාජ යථාර්ථය / සමකාලීන දේශපාලනික සන්දර්භය ප්‍රකාශ කළ නොහැකි සෞන්දර්ය වේදයට පමණක් අයිති නාට්‍ය කුලකයක් වන්නේ ද?ආකෘතිමය වශයෙන් “මනමේ”, “සිංහබාහු” නාට්‍ය ප්‍රකාශනය අපගේ ජනශ්‍රැතියේ නූතන පරිභාවිතාව යි. ශ්‍රී ලාංකික සාම්ප්‍රදායික නැටුම, ගැයුම, වැයුමේ ආකෘතිය එහි අන්තර්ගත යි. සරච්චන්ද්‍ර ඒ නිසාම මෙය හැඳින්වූයේ “ශෛලීගත නාට්‍ය” කියලයි. ඓතිහාසික නැටුම්, ගැයුම්, වැයුම්, ආකෘති ඇසුරේ සමාජ දේශපාලනික සන්දර්භයන් සාකච්ඡා කළ නොහැකි ය යන පැනය ගොඩ නැඟුවේ විචාරකයින් විසින්. සරච්චන්ද්‍ර පවා මේ පැනයේදී නිරුත්තර වී කියා සිටියේ මගේ ආකෘතිය තුළ මා සකච්ඡාවට බඳුන් කරන්නේ විශ්ව සම්මත / සනාතන ධර්මතා කියලයි.බර්ටෝල්ට් බ්‍රෙෂ්ට්මයිකල් ප්‍රනාන්දුමම නම් හිතන්නේ ප්‍රාසාංගික කලාවේ නූතන සංස්කෘතික මානවයා සරච්චන්ද්‍ර කියලයි. එය ඔහු මහත් අභිරුචියකින් හිතා මතා එල්බ ගත් මතයක හිඳිමින් කළ දෙයක්. ඒ නිසාමයි ඓතිහාසික නාඩගම් ගී තනු සිය ගණනක් ඇසුරු කරන ඔහු ඉන් වඩාත් සෞන්දර්යයෙන් පිරි ජනප්‍රිය ගී තෝරාගෙන ඒ ගී ආකෘති තුළට සාහිත්‍යමය රසයෙන් පිරි ගී රචනා කරන්නේ. ඔහුට කිසි සේත්ම සමාජ දේශපාලන යථාර්ථය සෞන්දර්ය පරයා ගෙන එන්නට වුවමනාවක් තිබු බවක් පෙනෙන්නට නැහැ. එමෙන්ම එය සරච්චන්ද්‍ර ගේ අඩුපාඩුවක් හැටියටත් මම දකින්නේ නැහැ. ඒ තමයි සරච්චන්ද්‍රගේ ඓතිහාසික භූමිකාව.සිංහබාහු සරච්චන්ද්‍රගේ විශිෂ්ටම පෙළ රචනාව හැටියට අප හඳුනාගෙන එය අධ්‍යක්ෂණය කරන විට පැන නැ‍ඟෙන උභතෝකෝටිකය “සරච්චන්ද්‍රට එරෙහිව සරච්චන්ද්‍ර” යන ද්වන්ද්වාත්මක පසුතලයක් නිර්මාණය කරනවා. මෙතරම් ප්‍රබල සමාජ දේශපාලන ආකෘතියකින් “සනාතන පිය යුතු ගැටුම” ලෙස අර්ථකථනය කිරීම, ප්‍රධාන චරිතය සිංහයකු (තිරිසන් සත්ත්වයකු) ලෙස ආකෘති ගත කිරීම, සුප්පා දේවිය අහිංසක මාතාවක් ලෙස අර්ථකථනය කිරීම, අවසන් ගැටුමට සිංහබාහු පමණක් (යුද්ධ හමුදාවක් රාජ්‍ය සතුව සිටියදී) සිංහයා අභිමුවට යෑම, මෙත් බලය නිසා පළමු හා දෙවන හි පහරවල් සිරුර පසාරු කරගෙන නොයෙන නමුත් සිංහයා කෝප ගත් විට තුන් වෙනි හී සැරය සිංහයාට වදින බව කීමත් ගත හැකියි.මෙම කරුණු වලින් මා පෙන්වා දීමට තැත් කරන්නේ “මනමේ” තුළින් “නූතන නාට්‍ය කලාවේ පුරෝගාමී නාට්‍ය කරුවා” වීමේ සුරත්වය හිමි කර ගත්තා සේම “සමාජ දේශපාලන යථාර්ථවාදයේ විප්ලවීය නාට්‍ය කරුවා” වීමේ වීරත්වය සරච්චන්ද්‍ර “සිංහබාහු” නාට්‍යයේ දී අහිමි කර ගත්තා කියන එකයි.2008 දී “සිංහබාහු” පෙළ රචනාව මහාචාර්ය ඈෂ්ලි හල්පේ ගේ මැදිහත් වීමෙන් මවිසින් පවරාගෙන එය ඉංග්‍රීසි භාෂා මාධ්‍යයෙන් නිෂ්පාදනය කළා. එහිදී මේ සම්ප්‍රදායික හා ගතානුගතික ආකෘති සියල්ල මවිසින් පුපුරුවා හැර එහි සමාජ දේශපාලන සන්දර්භය මැනැවින් මතුවන සේ ප්‍රසංග කළා. එය ද්වී භාෂා උගතුන්ගේ රසිකත්වය පුළුල් කරන සංස්කෘතික වෑයමක්.සම්භාව්‍ය නාට්‍ය කරුවකු හා ප්‍රභූ නාට්‍ය කරුවකු හැටියට කීර්තිමත් විලියම් ශේක්ෂ්පියර් ගේ පෙළ රචනා සාහිත්‍යමය ආකෘතිය අතින් පොසොන් බැවු හැම දෙනාම දන්නා සත්‍යයක්. එහෙත් එකී සාහිත්‍යමය ආකෘතිය අතරේ “දේශපාලන තේමාවක් - Political Theme” කුළු ගැන්වීමෙහි ලා ශේක්ෂ්පියර් සූරයකු ලෙස නැගී සිටින බවයි මගේ පිළිගැනීම. (විශේෂයෙන්ම මැක්බත් හා හැම්ලට් තුළ) කාල් මාක්ස් බිහි වුණේ ශේක්ෂ්පියර්ට වඩා සෑහෙන කලකින් පසුව. එහෙත් මාක්ස් වාදයට පදනම් වුණු සමාජ දේශපාලනික ගිනි පුපුරු මාක්ස් ගේ න්‍යායාත්මක ලියැවිලි මඟින් ඇති කළ සමාජ විප්ලවයට මඟ පෙන්වීමක් ඇති කළා. සරච්චන්ද්‍රගෙන් ගිලිහුණු සමාජ දේශපාලනික යථාර්ථය සඳහා නාට්‍ය ආකෘතිය භාවිත කිරීම කියන “ක්‍රියාන්විතය” භාර ගත්, ඒ සඳහා දායක වුණු නාට්‍ය කරුවන් හා කලාකරුවන් පිළිබඳව ආවර්ජනය කළ හැකි ද...?දීර්ඝ අධ්‍යයනයක් හා සංවාදයක් ඇති කරවන නාටය කරුවන් කිහිප දෙනෙක් ඉදිරිපත් කිරීමට මම කැමැතියි. එහි ඉදිරියෙන් සිටින්නේ සුගතපාල ද සිල්වා. ඊට නොදෙවැනි ලෙස සිටින්නේ කෝලම් නාට්‍ය කරුවකු වන ජුවන් වඩුගේ ආරියපාල ගුරුන්නාන්සේ. මේ දෙදෙනා හා කරට කරට සිටින්නේ ආර්. ආර්. සමරකෝන්.මේ තිදෙනාම පුද්ගලයන් හැටියට ජන සම්මත ගතව තිබෙන අවනීතිගත සමාජ දේශපාලනික චක්‍රයන්ට එරෙහි අසාමාන්‍ය පෞරුෂයක් නාට්‍ය කලාව තුළින් ප්‍රකට කරන ලද්දා වූ ආනුභාව සම්පන්න පුද්ගලයින්. එසේම අසාමාන්‍ය පරිකල්පන ශක්තියෙන් හෙබි එඩිතර විප්ලවකරුවන්. ඔවුනගේ නිර්මාණ, ලේඛන හා ප්‍රතිභාව ඊට දෙස් දෙනවා. විශේෂයෙන් මා කිව යුතුයි ඉහත සඳහන් කෝලම් නාට්‍ය කලාකරුවා පිළිබඳවත් ඔහු නියෝජනය කරන කෝලම් නාට්‍ය කලාව පිළිබඳවත්. සම්ප්‍රදායික ශාස්ත්‍ර ගවේෂණයේදී “කෝලම්” යනු අභාවයට ගිය ගැමි හා අවිදග්ධ නාට්‍ය කලාවක් හැටියටයි අද අර්ථ දක්වන්නේ. එහෙත් මහාචාර්ය ගාමිණී දෑල බණ්ඩාර සහ මහාචාර්ය ජයසේන කෝට්ටේගොඩ තර්කානුකූලව පෙන්වා දී තිබෙනවා “කෝලම්” නාට්‍ය විශේෂය ශාස්ත්‍රීය හා සම්භාව්‍ය නාට්‍ය ප්‍රභේදයක් බව. එහි එක ගුරු කුලයක් නියෝජනය කරන නාටය කරුවකු හැටියට ආරියපාල ගුරුන්නාන්සේ හැඳින්වෙන්නේ. ඔහුගේ ගුරුකුලය තවත් පරම්පරා තුන හතරක් ඉහළටත් පහළටත් විහිද තිබෙනවා. බන්ධු විජේසූරිය එකී කලාවේ අන්තර්ජාතික ව්‍යාප්ත ධාරියා හැටියට හඳුන්වන්නට පිළිවන්.නාට්‍ය කලාවෙන් ඔබ්බට ගිය විට සිනමාවේදී අපට ධර්මසේන පතිරාජ හමුවෙනවා. සංගීතයේදී ප්‍රේමසිරි කේමදාස. විචාර කලාවේදී සුචරිත ගම්ලත්.රැගෙන අවි මම ද එමි”නාට්‍ය ආකෘතිය හරහා සමාජ දේශපාලන යථාර්ථ්‍ය කියැවීම යන දෘෂ්ටිවාදය පතළ කළ පුරෝගාමී පරිපූර්ණ නාට්‍ය කරුවා බර්ටෝල්ට් බ්‍රෙෂ්ට්. ඔහු පරිපූර්ණත්වයට පත් වන්නේ ඕනෑම බහුභූත නාට්‍යයකට වුවත් ආකෘතියක් තිබිය හැක්කා සේම ඕනෑම නාට්‍ය නරඹන්නකුට වුවත් ඒ හරහා සමාජ දේශපාලන යථාර්ථයක් හෝ ඕනෑම බහුභූතයක් කියැවිය හැකි වුවත් බ්‍රෙෂ්ට් සම්බන්ධයෙන් එය නිසැකවම ලෝක දේශපාලනය නිරුවත් කරන ආකෘති හා ඒ තුළින් කියවන නාට්‍ය රචනා බිහි කළ නාට්‍ය කරුවකු ලෙසිනි. එකී කාර්යාවලිය කෙතරම් ප්‍රබල ද කියතොත් බ්‍රෙෂ්ට් ගේ ආකෘති හා නාට්‍ය රචනා වලින් කිසිඳු දූෂිත දේශපාලකයකු හට බේරී සිටීමට නොහැකි ලෙස ඔවුන් නිරුවත් වන අන්දමේ විප්ලවීය භාවිතාවක් බර්ටෝල්ට් බ්‍රෙෂ්ට්ගේ ආගමනය සිදු වුණේ කොහොම ද?බ්‍රෙෂ්ට් ගේ ඓතිහාසික ජගත්කරණ නාට්‍ය භාවිතාව පළමු සහ දෙවන ලෝක යුද සංග්‍රාමය හා හිට්ලර් ප්‍රමුඛ නාට්සි වාදය නිමිති කරගෙන ව්‍යාප්ත කරණ ලද නාට්‍ය දෘෂ්ටියක්. එහෙත් අප වරදවා වටහා ගත යුතු නැහැ ඔහු හිට්ලර්ට හෝ නාට්සිවාදයට එරෙහිව තම නාට්‍ය භාවිතාවේ නියැළුණු නාට්‍ය කරුවකු හැටියට. හිට්ලර් ප්‍රමුඛ නාට්සි හමුදා බලයට පත් 1933 පෙබරවාරි 27 දා මුලින්ම සිදු කරන්නේ ජර්මන් පාර්ලිමේන්තුවට ගිනි තබා විනාශ කිරීමයි. බ්‍රෙෂ්ට් සිදු කරන්නේ ඉන් පසු දාම ජර්මනියෙන් පළා යෑමයි. නැවත ඔහු 1949 බර්ලීනයට පැමිණෙන තුරුම වාසය කරන්නේ ස්වීඩනය, රුසියාව, ස්විට්සර්ලන්තය, ඇමෙරිකාව, එංගලන්තය, ප්‍රංසය ආදි රටවලයි.බර්ටෝල්ට් බ්‍රෙෂ්ට්ගේ නාට්‍ය කලාවේ දිශාවන් තුනක් තිබෙනවා. පළමු යුගය ඇරිස්ටෝටලියානු ක්‍රමවේදයන්ට අනුකූලව ලෝකයේ මතුපිට ස්වරූපය, ලෞකික ලෝකය, ආස්වාදජනක රස මිහිරෙන් පිරි අර්ධ කාංසිය දනවන නාට්‍ය රචනා භාවිතය. දෙවන යුගය උපදේශ, අණ පනත් සහිත නාටය භාවිතාවේ නියැළීම හා තුන්වැනි යුගය වඩාත් පරිපාකයට පත් සංකීර්ණ, නාට්‍යමය ප්‍රයෝග වලින් අඩු එහෙත් සමාජ පරිශෝධනය ගැබ් වූ ආඛ්‍යාන නාට්‍ය (Epic Plays) භාවිතාව.මේ පරිණාමයට ඔහු තුළ මාක්සියානු දේශපාලන දර්ශනයත්, එහි ඇතැම් ආකෘතිමය සංකල්පත්, පෙරදිග නාට්‍ය භාවිතාවන්ගේ මූලයන් හා විශේෂයෙන් ඇරිස්ටෝටල්ගේ කාව්‍ය ආකෘති නව්‍ය කරණයට බඳුන් කිරීමත් බලපෑවා.බර්ටෝල්ට් බ්‍රෙෂ්ට් ලංකාවට අවශ්‍ය වන්නේ ඇයි...?ලංකාවේ නෙවෙයි මුළු මහත් ලෝකයේම දේශපාලනය යනු “බලය” කේන්ද්‍ර කරගත් “මර්ධනය” අවිය කරගත් “දූෂණය” ව්‍යාප්ත කරගත් අධම සමාජ තන්ත්‍රයක්. එහි විපාක දේශපාලකයාටවත් වළක්වා ගන්නට අපහසු බව ඔවුන්ම අද කියනවා. සමාජ පරිශෝධනය (social reformation) සඳහා මාක්සියානු දේශපාලන දර්ශනය ආභාස කොටගත් බ්‍රෙෂ්ට්ගේ නාටය කරණ භාවිතාවන් පෙරට පැමිණෙන්නේ මෙවන් කාල වකවානුවක. එය අමන දේශපාලනය හා ඔවුනගේ තකතීරු දේශපාලන ව්‍යාපාර නිරුවත් කරලන්නක්. දෙවැනුව සමාජ පරිශෝධන වාදී නාට්‍ය කලාවක් ශ්‍රී ලංකාව තුළ ස්ථාපිත කරලීමටත් බ්‍රෙෂ්ට් මේ දිවයිනට වැදගත් වෙනවා. එහෙත් එය පුනරුදය කර ගත යුතුව තිබෙන්නේ අතීතයේදී බ්‍රෙෂ්ට් හා ඔහුගේ නාටය කරණ සංකල්ප අපගේ ප්‍රවීණයින් විසින් අගතිගාමී හා ප්‍රතිගාමී ලෙස කාබාසිනියා කර තිබෙන නිසයි.“බ්‍රෙෂ්ට් පුනරුද පර්ෂදය” හරහා සිදු කරමින් සිටින කාර්ය පැහැදිලි කළොත්...?මේ පර්ෂදය පිහිටුවන්නේ 2012 වසරේදී. මුලින්ම අප “The Exception and The Rule - අසම්මතය හා සම්මතය” නමින් වේදිකාවට ගෙන ආවා. පසුගිය දා “senora carrar's Rifles - රැගෙන අවි මම ද එමි” නමින් රංග ගත කළා. බ්‍රෙෂ්ට්ගේ න්‍යායාත්මක හරයන් සහිත ලිපි ලේඛන සිංහල භාෂාවෙන් පාඨකයාට ලබාදීමත් එක අරමුණක්. ලංකාවේ දැනට බ්‍රෙෂ්ට් පිළිබඳව උගත් ආචාර්ය මයිකල් එක්ව අනාගත වැඩපිළිවෙළක් යටතේ තව තවත් ශාස්ත්‍රීය කටයුතු ඉදිරිපත් කිරීමට අපේක්ෂිතයි.මහාචාර්යඩෙස්මන්ඩ් මල්ලිකාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=cr1406292</link>
    <topic>පශ්චාත් - නූතන දුම්රියක සවාරියක්</topic>
    <author>සමන් වික්‍රමාරච්චි</author>
    <content>පශ්චාත් - නූතන දුම්රියක සවාරියක්දේව කන්‍යා - ප්‍රභාත් ජයසිංහනිසැකවම ප්‍රභාත් ජයසිංහගේ කෙටි කතා දෘෂ්ටාන්තයන්ය (allegories). අප ඇසිය යුතු ප්‍රශ්නය නම් දෘෂ්ටාන්ත යනු කුමක් ද? යන්න නොවේ. අද්‍යතන කෙටිකතා කරුවාට දෘෂ්ටාන්ත රචනය නම් වූ වාගාලංකාරක ප්‍රයෝගයන් (rhetorical devices) භාවිත කිරීමට සිදු වී ඇත්තේ කුමක් නිසා ද යන්නයි.ප්‍රභාත්ගේ කෘතියේ පළමු කෙටිකතාවෙන් කියවෙන්නේ තම ගමනාන්තය වෙනස් කළ දුම්රියක් පිළිබඳ පුවතකි. මෙම දුම්රිය තුළ යථාර්ථයේ විවිධ සංකේතික නියෝජනයන් පිළිබිඹු වන අයුරු විස්තර කෙරේ. ලුවිස් කැරොල් ගේ Alice inWonderland හි ඇලිස් විසල් සිදුරක් ඔස්සේ පහළට වැටෙද්දී දකින්නේ සංකේතික වට පිටාවකි. විශාල කබඩ්, පොත් රාක්ක, කෝප්ප පිඟන් ආදී වූ භාණ්ඩ පසු කරමින් ඇය නොනැවතී පහළට ඇඳී ගියාය. ප්‍රභාත්ගේ “වැරදුන කෝච්චිය” ද එබඳු විශාල සිදුරක් මෙනි. එහි ගමන් කරමින් සිටි පිරිස සහ ප්ලේටෝ ගේ ගුහාව (Caveof allegory) තුළ මාංචු ලා සිටින සිරකරුවන් අතර වෙනසක් නැත.ප්ලේටෝ ගේ ගුහාවේ යදමින් බැඳ සිටින සිරකරුවෝ බිත්තියකට මුහුණ ලා ඉඳගෙන සිටිති. ඔවුන් පිටුපස ගිනි මැලයක් දැල්වේ. එය ඉදිරිපිට විවිධ වස්තූන් හිසින් ගත් මිනිස්සු සක්මන් කරති. ඉදිරිපස බිත්තියට වැටෙන සෙවණැලි මඟින් එම වස්තූන් හඳුනා ගැනීමට සිරකරුවන්ට සිදුවී ඇත. වැරදුන කෝච්චියේ ගමන් කරන මිනිසුන් වෙත නිවේදනය වන පණිවිඩය ප්ලේටෝගේ ගුහාවේ බිත්ති මත ඇදෙන සෙවණැලි රූප මෙනි. තම තමාගේ දෛනික කටයුතු සඳහා යන මගින් රැගත් දුම්රියක් එකවරම සතුරු හමුදා සමඟ සටන් වැදීම පිණිස යන ඊනියා සටන්කාමීන් පිරිසක් බවට පරිවර්තනය වී ඇත.ප්‍රභාත් මෙම කෙටි කතාවේ පෙළ තුළ හරියටම වර්තමානය ස්පර්ශ කරන තැන නම් දුම්රිය මගීන්ට ඇති නිදහස පිළිබඳ නිවේදනයයි. ඔවුනට අවශ්‍ය නම් දුම්රිය තුළ සිදුවන දේ පිළිබඳව තම මොබයිල් දුරකථන මගින් බාහිර ලෝකයට දැනුම් දීමට පිළිවන. එහෙත් ඉන් ඔවුනට විය හැකි ආන්තරාව පිළිබඳව ද එම නිවේදනය මඟින් පැහැදිලි කෙරිණි. මෙම දුම්රිය තුළ සියල්ල පාලනය කරනු ලබන්නේ සන්නිවේදනය නම් ප්‍රපංචය විසිනි.මිනිස් සන්නිවේදනය වූ කලී ඌනනය නොකළ හැකි ප්‍රතීකත්වයක්. (irreduciblereflexivity) බව පිජැකියානු සොයා ගැනීමකි. ඕනෑම සන්නිවේදන ක්‍රියාවලියක්. ඊට සමගාමීව සංකේතකරණය කරන්නේ සන්නිවේදනය නම් කාරණයමය. එනම් මිනිසකු කරණා කතාවෙන් කිසි විටෙක හුදු පණිවිඩයක් සම්ප්‍රේෂණය නොවන බවයි. එය හැම විටම අවධාරණය කරන්නේ සන්නිවේදනය අන්‍යොන්‍යව සිදුවන විෂයයන් (Subjects) නැතහොත් පුද්ගලයින් අතර සංකේතික ගිවිසුමක් පවතින බවය. මේ නිසා ඔබට යමක් කිරීමට යම් නිදහසක් තිබෙන බව ප්‍රකාශමාන වන පණිවිඩය තුළම ප්‍රතික්ෂේප කළ නොහැකි බවට වූ අර්ථය ද ගැබ්වී ඇත.ප්‍රභාත් තම දෘෂ්ටාන්තය රචනය තුළ රූපික ලෙස පශ්චාත් නූතන දුම්රියක් නිරූපණය කරන බව කියන්නේ යට කී ප්‍රවාදයට අනුවය. මෙම දුම්රිය තුළ සිටින මගීන්ගේ හැසිරීම නම් කළ යුත්තේ හිස් අභිනයන (emptygestures) වශයෙනි. වින්දිතයකුගෙන් (Victim) ඔහුට නියම වී ඇති ඉරණම ගැන එකඟතා වන්නේ දැයි විමසීම හුදු චාරිත්‍රයක් ලෙස පමණක් සිදුවන්නකි. යම් සමාජයකට අයත් අපට යමක් නිදහසේ වැලඳ ගැනීමට (හෝ නොගැනීමට) නිදහස තිබෙන බව ප්‍රකාශයට පත් වෙන්නත් අප මත පනවන අණ වන්නේ අප හැමෝම අපේ රටට, දෙමාපියන්ට, ආගමට ප්‍රේම කළ යුතු බවයි. ප්‍රභාත්ගේ වැරදුන කෝච්චිය තුළ මගීන් සටන් බිමට ගෙන යන බවට වූ නිවේදනයට පෙර එකක් පසුපස එකක් ලෙස ප්‍රචාරය වූයේ දේශාභිමානී ගීතය.යට කී හිස් අස්නය (empty gesture) අපගේ එදිනෙදා ජීවිතයේදී නිරන්තරව අනුශීලනය වන්නකි. මෙම කෙටිකතා පොතේ එන “අඩු තරමෙ එස් එම් එස් එකක්වත්” නම් වූ කෙටි කතාවේ එන පතීගේ අර්බුදය වන්නේ එම හිස් අභිනයන් ඇත්ත සේ ගැනීමය. නිදසුනක් ලෙස අප ගමනක් යන විට කෙනෙක් ගමනක් යනවාදැයි අසන්නේ පිළිතුරක් අපේක්ෂාවෙන් නොවෙතත් අප යන ගමන ගැන ප්‍රශ්නකරුට විස්තර කිරීමට ගියහොත් සිදුවන්නේ ඔහු පුදුමයට පත්වීමය. ඔහුගේ ප්‍රශ්න කිරීම පිළිතුරක් අපේක්ෂා නොකරන හිස් අභිනයක් බව අප වටහාගත යුතුව සිටිති.“අඩු තරමේ එස්. එම්. එස්. එකක්වත්” කෙටි කතාවේ නව සභාපතිවරයා ලෙස ජිතේන්ද්‍ර පත් වූ අවස්ථාවේදී හිටපු සභාපති එරික් ගැන නෙවිල් වර්ණනාත්මක කතාවක් කරයි. හිටපු සභාපතිවරයා ගැන අප්‍රසාදයෙන් සිටි අය පවා එයට බලවත් විරෝධයක් පළ කරන්නේ නැත. එහෙත් හිටපු සභාපතිවරයාට පහර ගසමින් පතී කරන නිර්දය කතාව අතරමැද නවතා දැමීමට ඔහුගේ ප්‍රාණ සම මිතුරා වූ නව සභාපති ජිතේන්ද්‍රට සිදු වේ.නෙවිල්ගේ කතාව දියත් වන්නේ සංකේතික සන්නිවේදන ක්‍රියාදාමයක් තුළය. එනම් කතාව කරන්නා සහ අසන්නා අතර සම්මුතියත් (pact) ඇත්තාක් මෙනි. පතී කඩ කරන්නේ මේ සංකේතික සම්මුතියයි. එතනදී පතීගේ ඇමතීම යොමු වන්නේ මහා අනෙකා (big other) වෙතය. කෙනෙකු අන් අයගේ මත පිළිබඳ කතා කරන විට ඉන් අදහස් වන්නෙ ඔහු අවට සිටින අය සිතන දේවල් නොවේ. ඔහු අදහස් කරන්නේ අපුද්ගල අනෙකා සිතා දේය. ඔහු විනීත බවේ යම් රීතියක් කඩ කරන විට (පතී මෙන්) ඔහු කරන්නේ බොහෝ දෙනෙකු නොකරන යම් දෙයක් කිරීම නොවේ. ඔහු කරන්නේ අර මහා අනෙකා නොකරන දේ කිරීමය. පතී මෙහිදී කරන කතාව අර ගමනක් යන්නේදැයි කෙනෙකු අසන ප්‍රශ්නය බරපතළ කොට ගෙන ගමන පිළිබඳ කරන විස්තරයට දෙවැනි නැත. සීට්ටුවාගේ දිව්‍ය ලෝකය කෙටි කතාවේ එන සීට්ටුවා ද සංකේතික සම්මුතියට පිටු පෑමෙන් දෙවියන් (මහා අනෙකා) සමඟ ආරවුලක් ඇතිකර ගත්තෙකි.මීට වඩා දෙයක් ලිවීමට මෙහි ඉඩකඩ මදි බව ඔබ හොඳින්ම දනී. කෙසේ වෙතත් මෙහි අනෙක් සෑම කෙටි කතාවකට චරිත වැරදුන කෝච්චියේ නැගුන මගීන්මය. එහෙයින් මෙහි එන කෙටිකතා කියවීම පශ්චාත් - නූතන දුම්රියක නැගී යන සවාරියක් ලෙස නම් කිරීමේ වරදක් මම නොදනිමි. ප්‍රභාත්ගේ කෙටිකතා පිළිබඳ විශේෂයෙන් බර කොට කිව යුතු දේ නම් ඔහු යථාර්ථය සහ මිථ්‍යාව අතර සීමා ඉර බොඳ කරන බවය. එය නිසැකවම යථාර්ථයාගේ ඩෙරිඩියානු විසංයෝජනයකි.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=cr1406293</link>
    <topic>කෙටිකතාවෙන් නවකතාවට</topic>
    <author>මහාචාර්ය</author>
    <content>කෙටිකතාවෙන් නවකතාවටමගේ නවකතාවට කිනම් වර්ගයක පිටකවරයක් යොදාගත යුතුදැයි කල්පනා කරමින් සිටියදි මට හිටි ගමන් මා මිත්‍ර මහගමසේකර මතක් විය. ඔහු ඒ කාලේ (1962-64) වාසය කළේ ගම්පහ ශ්‍රි බෝධි පාරේ කුඩා නිවසකය. ඔහු රදාවානේ මහගෙදර සිට විවාහවූ පසුව පදිංචි වීමට ආවේ මේ කියන ගම්පහ නිවසටයි. මම ඔහු සොයා ගම්පහටම ගියෙමි. කිසිදු පූර්ව දැනුම්දීමකින් තොරව ගිය ඒ ගමනේදි මගේ වාසනාවකට මෙන් සේකර නිවසේ, ඉස්තෝප්පුවේ හිදඟන සිටියේය. ටික වේලාවක් සුහද සතුටු සාමිචියේ යෙදෙමින් හිඳ අපි නියමිත ප්‍රස්තුතයට එළඹියෙමු.“මොනවාගේ අත්දැකීමක් ද ඔය පොතේ තියෙන්නේ?” මහගමසේකර ඇසීය.මම මහත් අපහසුවෙන් මගේ පොතේ අන්තර්ගත අත්දැකීම සේකරට විස්තර කළෙමි. එතැනින් නොනැවතුණු මම එහි පිටු කීපයක් ද කියවන්නට පටන් ගත්තේ මහත් අභිරුචියෙනි. සේකර ද කල්පනාවෙන් යුක්තව මට සවන්දී සිටි හැටි මකත් වේ. එය කෙමෙන් හවස් යාමය අදුරු වැහි කෝඩයකට හැරෙන අවස්ථාවක් බවට පත්විය. සේකර තමන්ගේ චිත්‍ර කර්ම ආම්පන්න ටිකත් එළියට ඇද මගේ නවකතාවට සුදුසු යයි ඔහු සිතූ චිත්‍රය අඳින්නට පටන් ගත්තේය. එළිමහනේ හිරිපොද වැස්සක් ද කඩා වැටිණ. ඔහු ඒ දෙස බලා හිඳ පින්සල පැත්තකින් තබා අඳින ලද චිත්‍රයට වහලින් රූරා හැලුණ වැහි බිඳු කීපයක් වැටෙන්නට සලස්වා ගිනි කූරකින් කවයක් ඇන්දේය. ඊටත් පසුව තමන්ගේ ඇස ළඟටම චිත්‍රය ළං කොට ‘හකහක’ ගා තනිවම සිනාසෙන්නට පටන් ගත්තේය. ඒ මක්නිසාද යන්න මට වටහා ගත නොහැකි විය. එහෙත් කිසියම් අමුර්ත ගණයේ නවීන චිත්‍රක් නිමවී ඇති වගක් මට පෙනිණ.“කොහොමද හොදද’ යි ඔහු හිනැහෙමින් ‍මගෙන් ඇසීය.මා දැන් කුමක් කිව යුතුද?“මගේ හිතේ හොඳයි” මම කීමි.“ඒක ඔය විදිහටම බ්ලොක් එකක් හදන්න” යි ඔහු අතිරේක උපදෙස් දුන්නේය.සේකර මගේ ප්‍රථම නවකතාව සැරසූ කවරයෙන් කියැවෙන්නේ කුමක්දැයි මම මේ වනතුරුත් නොදනිමි. එහෙත් නවකතා පිට කවරයක් වශයෙන් ඊට ඇගයුමක් ලැබිණ.ශ්‍රී ලංකා විද්‍යාලයේ ඉගැන්වීම් කටයුතුවලින් මම හෙම්බත් නුවූයෙමි. උගන්වන්නට බොහෝ දේ ඇතැයි යන ධනාත්මක චින්තනය මා තුළ කෙසේ මුල් බැස ගත්තේද යන්න මට දැන් ප්‍රශ්නයකි. ඊට එක් හේතුවක් වූයේ මගේ සිත ඉගැන්වීම්වලට වඩා නිර්මාණකරණය වෙත ඇදීගොස් තිබීමය. මා ලියූ “හෙවණැලි ඇද මිනිස්සු” නවකතාවේ අත්පිටපත මම හමස්මල්ලෙන් නැවතත් අතට ගත්තෙමි. එක් පිටුවක් හෝ පෙරළා එහි නිවැරදි කිරීමක් කළ යුතුය යන හැඟුම කිඳාබසින්නට වීය. මගේ ඒ නවකතාවට වස්තු විෂය වූයේ මගේ මතකයෙන් ගිලිහී නොයන අත්දැකීම් සමූහයකි. ඒ අත්දැකීම් මා ලබාගත්තේ මගේ පාසල් අවදියෙදි බව සිහිපත් කරන මම අපමණ සැනසිල්ලක් ලැබූවෙමි. එහෙත් නිර්මාණකරණය හුදෙකලා කාර්යයකි.මා, කොළඹ ආනන්ද විද්‍යාලයට ගියේ කලක්ම දෙහිවල පුංචි අම්මා කෙනකුගේ නිවසේ නැවතී සිටය. එහිදී මා ලද ඇතැම් අත්දැකීම් මතකයෙන් ගිලිහී නොයන්නාසේය. දෙහිවල දුම්රියපළට පයින්ම ඇවිදගෙන ඒම, මරදාන දක්වා වූ දුම්රිය ගමන, මුහුද දෙස බලා සිටීම, වෛවාරන්න සඟරා හා පත්‍ර කියවීම එක් පැත්තකින් මා පෝෂණය කරන්නට ඇත. තවත් පැත්තකින් මා පෝෂණය කරනු ලැබුවේ ඇසුරු කිරීමට ලැබුණු පුද්ගල කණ්ඩායම්ය. මේවා පසුබිම් කොටගෙන මා පවුල් දෙකක් තුනක් ආශ්‍රය කැටි කොට ලියූ මගේ නවකතාව කෙසේ හෝ මුද්‍රණය කළ යුතුය යන්න ඒකායන චින්තනය බවට පත්විය. ‘හෙවණැලි ඇද මිනිස්සු’ නවකතාවෙන් ප්‍රකාශ කිරීමට නොහැකි වූ ඇතැම් මිනිස් අත්දැකීම් මම පසුකාලීන කෘතින්වලට ද ඇතුළු කළෙමි. ඉන් එකකි මෑතකදී පළකරන ලද ‘දඟර තරප්පුව” නම් වූ කෘතිය.මම, මගේ මිත්‍ර අසෝක බටදූවආරච්චි මුණගැසීමට කුඩාබුත්ගමුව පාරේ ඔහු සතු දීපානි මුද්‍රණාලය වෙත ගියෙමි. මට බටදූවආරච්චි මුණගැසී තිබුණේ අහම්බෙනි. ඒ අපගේ මිත්‍රයකු වූ ආයුර්වේද වෛද්‍ය විද්‍යාලයේ එකල සේවය කළ නිමල් සරත්චන්ද්‍ර මඟිනි. පසුකල නිමල් කෙටි කලක් ගුවන්විදුලියේ ද නිබන්ධ සම්පාදකවරයෙක් වශයෙන් සේවය කළේය. ඔහු කවි ලිවීමටත්, කෙටිකතා ලිවීමටත් හපනකු වී සිටියේය. නිමල් සමඟ එකල රාජගිරියේ ආයුර්වේද වෛද්‍ය විද්‍යාලයේම ලිපිකරුවකු වශයෙන් අප මිත්‍ර පියසිරි නාගහවත්ත ද සේවය කළේය. නිමල් සරත්චන්ද්‍ර මුණගැසීමට බොහෝදෙනා ආහ. ඒ හැම කෙනකුන්ම ආදර‍ෙයන් පිළිගනිමින් තේ පැනින් සංග්‍රහ කිරීම නිමල්ගේ සිරිත විය. ඔහු එකල බෙහෙවින් උනන්දුව දැක්වූයේ ගෝවේ සුරැකිව ඇතැයි සැලකෙන ශ්‍රී රාහුල හිමියන්ගේ යයි කියැවෙන මෘත දේහයක් පිළිබඳවය. ඔහු බොහෝ තොරතුරු එක්රැස්කොට ලිපි ගොනුවල බහාලන අයුරු මට අපූරු අත්දැකීමක් විය. ඔහු මුණගැසීමට නිතරම කවියෝ ආහ. ඔවුන් අතර ප්‍රකටයෝ තිදෙනෙක් වූහ. ඔවුන් නම් ගීත රචකයකු හා කවියකු වූ පනාපිටියේ මර්වින් සේනාරත්න, “දියඇල්ල” කවි සඟරාවේ සකසු වූ සේන වීරසේකර හා සුප්‍රකට නත්තල් කතා රචකයකු වූ ඩැනියල් ජයමහ යන අයයි.අප අතරට පැමිණි තවත් නිර්මාතෘවරුන් ‍දෙදෙනෙකු වූයේ ධර්මසිරි ගමගේ සහ ඔගස්ටස් විනයාගරත්නම් යන අයයි. ඔවුන් අතර පැවැති සමානකම් මෙන්ම අසමානකම් රැසක් ද මට හඳුනාගත හැකි විය. ධර්මසිරි කවියට මෙන්ම කෙටිකතාකරණයට ද දස්කම් දැක්වූයේය. ඔහු එළිපිට ප්‍රකාශ නොකළත් ඔහු හිටිවන කවියට අතිශය දස්කම් දැක්වූයේය. එහෙත් පසුකල ගීත රචකයකු බවට පත්වූ ඔගස්ටස් නිදහස් පද්‍ය රචනයේ දස්කම් පෑවේය. ඔහු තම පද්‍යයන් එක්කොට “සෙව්වන්දි” නමින් සංග්‍රහයක් පළ කළේය. ඔවුන් දෙදෙනාම කෙටිකතා ශූරයෝ වූහ. දෙදෙනාම එකල හවස පළවූ “ජනතා” පුවත්පතට ලියූහ. කන්තෝරු ඇරී නිවහන් කරා ඇදෙන අයගේ අතේ ‘ජනතා’ පුවත්පත දැකගත හැකි විය. ධර්මසිරි මෙන්ම ඔගස්ටස් ද කෙමෙන් ‘ජනතා’ කෙටිකතාකරුවෝ බවට පත්වූහ.ඔවුන්ගේ සැබෑ කුසලතා තවමත් ඇගැයුමට ලක්වී නැතැයි මට විටෙක සිතේ. ‘ජනතා’ පුවත්පත මඟින් පවත්වන ලද දීපව්‍යාප්ත හොඳම කෙටිකතාකරුවා සෙවීමේ පාඨක තරගයෙන් ධර්මසිරිට ප්‍රථම ස්ථානයත්, ඔගස්ටස්ට දෙවැනි ස්ථානයත් ලැබිණැයි මට මතකය. ඔවුන් දෙදෙනාම පිළිබඳව මතයක් ප්‍රකාශ කළ තිස්ස අබේසේකර වතාවක් කියා සිටියේ “ඔවුන් (ධර්මසිරි හා ඔගස්ටස්) ගුණදාස අමරසේකර හා ජී.බී.සේනානායක ගත් මඟ ප්‍රගුණ කළ නිර්මාණකරුවන් දෙදෙනෙකු” බවය. ඔවුන් දෙ‍ෙදනාගේම කෙටිකතා කිසිදු ශ්‍රී ලාංකේය විශ්වවිද්‍යාලයක සිංහල අධ්‍යයන අංශයක සාකච්ඡාවට භාජනය නොවීය. ඒ මක්නිසාදැයි මට මැනැවින් වටහාගත හැක්කේ මා ද මෙකියන වකවානුවට පසුව සරසවි ඇදුරකු බවට පත්වීම හේතුකොටගෙනය. පේරාදෙණිය විශ්වවිද්‍යාලය මඟින් තබන ලද සාහිත්‍ය අඩිතාලම වෙනස් කිරීමට හෝ විකල්ප සාහිත්‍ය දෘෂ්ටියක් ගෙනහැර දැක්වීමට සමත්කම් පෑ සිංහල හෝ ඉංග්‍රිසි ඇදුරකු බිහිවූයේ නැත. දැනුදු බිහිවන බවක් මට නම් පෙනෙන්නේ නැත. සරසවිසල සිංහල අධ්‍යයන අංශවල අධ්‍යාපනය ලබා පරිපාලන සේවයට යන අය ද එබඳුමය.මට මතක ඇති අයුරු ධර්මසිරි ගමගේ වැඩ කටයුතු කළේ ඇස්වාට්ටුවේ බේක්හවුස් තේපැන් හලේය. ඔහු මුණගැසීමට යන අයට කෑම්බීම්වලින් සංග්‍රහ කෙරිණි. උඩ තට්ටුවට කැටුව‍ ගොස් මඳ වේලාවක් කතාබහේ ද නියැළී සිටියි. ඔහු නිතරම වාගේ එක් දෙයක් කළේය. එනම් හවස විවේක ලැබීමෙන් පසුව විහාරමහාදේවි උයන මැදින් ගමන් කොට මහජන පුස්තකාලයට යාමයි. එහි බොහෝ වේලාවක් ලැග සිට පොත්පත් කියවීමත්, ලිවීමත් ඔහු පුරුදු කරගත් අපූරු ඇබ්බැහියක් විය. මේ පුරුද්ද නතර වුණේ ඔහු බේක්හවුස්වලින් අස්වී ටයිම්ස් මන්දිරයේ රැකියාවකට යාමෙන් පසුවය. ඔහු හා සමඟ සුහද වීමෙන් පසුව මා දැන හැඳිනගත්තේ ඔහු තම ඉංග්‍රිසි දැනුම ස්වෝත්සාහයෙන් ප්‍රගුණ කරගැනීමට දැඩි වෙහෙසක් ගත් බවය.ආයුර්වේද වෛද්‍ය විද්‍යාලයේ නිමල් සරත්චන්ද්‍ර වටා එක්රොක් වූ අපි කාලීන අවශ්‍යතාවක් ලෙස සැලකූ සාහිත්‍ය කලා සංවිධානයක් පිහිටුවා ගත්තෙමු. ඊට නිමල් තැබූ නාමය වූයේ “හෙළ කලා කෙත” යන්නයි. එකලම ජී. ඩී. ඇල්. පෙරේරාගේ ද කලා සංවිධානයක් වූයේ “කලාපෙළයි. එමඟින් ජී. ඩී. ඇල්. බොහෝ වැඩ කටයුතු කරට ගත්තේය. නාට්‍ය පන්ති පැවැත්තුවේය. සාකච්ඡා පැවැත්තුවේය. සිනමාව පිළිබඳ කාලීන දේශන පැවැත්තුවේය. කලා පෙළ බිහි කළ කලාකරුවෝ අද ද හතරදිග්භාගයෙන් හමුවෙති. ඔවුන් ඒ අතීතය ගැන පවසන දේවල් තවමත් සුන්දරය.නිමල් සරත්චන්ද්‍රයන්ගේ පුරෝගාමිත්වයෙන් පළමු වරට එක්දිනක කෙටිකතා සම්මන්ත්‍රණයක් පැවිත්විණ. එහි සභාපති තනතුර දැරුවේ අප ගුරුතුමා වූ මහාචාර්ය තිලක් රත්නකාරය. ඊට සහභාගිවූවන් අතර ප්‍රමුඛස්ථානය ලැබුණේ සිරිල් බී.පෙරේරා, ධර්මසිරි ගමගේ සහ ඔගස්ටස් විනයාගරත්නම් යන ‍ෙල්ඛකයන්ටය. පුවත්පතකට ගැළපෙන පරිදි කෙටිකතාවක් සපයන්නේ කෙසේද යන මාතෘකාවට අනුකූලව කතාවක් පවත්වන ලද්දේ ජනතා පුවත්පතේ කෙටිකතා විශේෂාංගය භාරව කටයුතු කළ සෝමපාල රණතුංග මහතාය. ඔහු කී ඇතැම් දේ මට තවමත් මතකය.පුවත්පතක පළවන කෙටිකතාවක් අනිවාර්යයෙන්ම කෙටි විය යුතු අතර කතා රසයෙන් මෙන්ම මානව ගුණයෙන් ද අනූන විය යුතු බව ඔහුගේ කතාවේ අරමුණ විය. ඔහු අදහස් දක්වමින් ඇමෙරිකන් මහා කෙටිකතාකරුවකු වූ ඕ. හෙන්රිගේ කතාවල පවතින හරය වි‍ශ්ලේෂණය කළේය. රණතුංග මහතා එසේ දැක්වූ අදහස් ඊට දින කීපයකට පසුව ‘ජනතා’ පුවත්පතේම පළවිය. ඔහු මෙසේ අදහස් දැක්වුවද, පාඨක ලෝකය ඔහු හඳුනාගෙන සිටියේ නවකතාකරුවකු වශයෙනි. ඔහු ලියූ ‘ඇස්දෙක’ හා ‘ශෛලකල්‍යාණි” නවකතා පාඨකයා අතර එකල ජනප්‍රිය වූ බව මට මතකය.අප මිතුරන් බොහෝ දෙනකුගේ කෙටිකතා බෙහෙවින් පළවූ පුවත්පතක් වූයේ හවස පළවන ‘ජනතා’ පත්‍රයයි. ඊට අතිරේකව වඩාත් අගය කළ යුතු කෙටිකතා පළවූයේ, ‘ඉරිදා ලංකාදීප’ හා ‘සිළුමිණ’ යන පුවත්පත්වලය. ඒ පුවත්පත් දෙකට කෙටිකතා සපයන රචකයන් සුළු පිරිසක් විය. මවිසින් පළකරන ලද මගේ ප්‍රථම කෙටිකතා සංග්‍රහය වූ ‘රතු ලන්තෑරුමේ’ අන්තර්ගතය ඇත්තේ ‘ඉරිදා ලංකාදීප’ පුවත්පතේ පළවූ කෙටිකතා බහුතරයකි. කෙමෙන් මගේ අවධානය කෙටිකතාව වෙතින් ඈත්වන්නට විය. නවකතාව කෙරෙහි වැඩි අවධානයක් යොමුවන්නට වූයේ ප්‍රතිචීනවාදී ආන්දෝලනාත්මක නවකතා කියැවීමේ ප්‍රතිඵලයක් වශයෙනි. මට අවශ්‍ය වූයේ ආන්දෝලනාත්මක නවකතාවක් ලිවීමට නොවේ. එහෙත් එය එසේ සිදුවිය. බාගදා එය මා නොදැනුවත්වම සිදුවූවකැයි හැඟේ.මගේ ප්‍රථම නවකතාව ‘හෙවණැලි ඇද මිනිස්සු’ මුද්‍රණයෙන් බිහිවිය. පිටපත් 1000ක් මුද්‍රණය කළ බව මට මතකය. එක් පිටපතක මිල රුපියල් තුනකි. දන්නා හඳුනන බොහෝ දෙනකුට මම මගේ කෘතියෙහි පිටපත බැගින් තැපැල් කළෙමි. ඇතැමුන්ට අතින්ම තෑගි කළෙමි. සමහරු මුදල් දෙන්නට වෑයම් කළත් මම ඒ මුදල් බාර නොගත්තෙමි. හැම තිස්සේම වාගේ මා සමීපයේ පිටපත් පහක් හෝ හයක් රඳවා ගතිමි. අපේ ගජ මිතුරකු වූ “ලොකු ජයසිංහ” මඟින් ප්‍රධාන පොත් සාප්පුවලට පොත් 25 හෝ 50 බැගින් යැව්වෙමි. ඒ සියල්ල විකුණා මුදල් ලබා‍ගැනීමේ ක්‍රමයටය.‘හෙවණැලි ඇද මිනිස්සු’ නවකතාව කෙරෙහි අවධානයක් යොමු කරගත හැකි එකම ක්‍රමය නම් ඒ පිළිබඳ විචාර සිංහල හා ඉංග්‍රිසි පුවත්පත්වල පළකරවා ගැනීම බව හැඳිනගත හැකි විය. මම මගේ නවකතාවෙන් පිටපතක් රැගෙන “දිනමිණ” කාර්ය මණ්ඩලයේ විශේෂාංග කතුවරයා ලෙස එකල සේවය කළ බී.ඒ.සිරිවර්ධනයන් මුණගැසීමට ගියෙමි. “මේ මගේ පළමුවැනි නවකතාව” යි කියමින් මම ඔහුට පිටපතක් තෑගි කළෙමි. ඔහු පොතේ පිටු පෙරළන්නට පටන්ගත්තේය. “හොඳ එකෙකුට යවන්නම්යි කියමින් ඔහු මගේ නවකතාව මේසය මතම තබාගත්තේය. ඉන් දින කිහිපයකට පසුව මට මගේ නවකතාව පිළිබඳ අපූරු විචාරයක් දැකගත හැකි විය. එය ලියා තිබුණේ ඒ.ජේ.ගුණවර්ධන නමැත්තෙකි. පසුකාලයේ විශ්වවිද්‍යාල ඇදුරකු බවට පත්වී සිටියේ මෙකියන ඒ. ජේ. ගුණවර්ධනය.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=cr1406294</link>
    <topic>සුනාමි ව්‍යසනයෙන් අප ලැබූ අත්දැකීම් මේ ග්‍රන්ථයට ඉවහල් වුණා</topic>
    <author>සංලාපය</author>
    <content>සුනාමි ව්‍යසනයෙන් අප ලැබූ අත්දැකීම් මේ ග්‍රන්ථයට ඉවහල් වුණාහිටපු පොලිස්පති වික්ටර් පෙරේරාඔබ විශ්‍රාම යාමෙන් පසු මෙවන් විෂයක් පිළිබඳව සිතන්නට හා ලියන්නට පෙලඹුණේ ඇයි?1974 දී සහකාර පොලිස් අධිකාරිවරයෙකු ලෙස පොලිසියට බැඳී 1975 සිට මම දිවයිනේ විවිධ ප්‍රදේශවල රාජකාරි කළා. වවුනියාව රත්නපුර කෑගල්ල, පොලොන්නරුව වගේ ප්‍රදේශවලදී මා ලැබූ අත්දැකීම් විවිධයි. ඒ කාලය තුළදී ආපදා හා ඒවා කළමනාකරණය කරන අයුරු පිළිබඳව මගේ අත්දැකීම් ‍බොහොමයක් තිබුණා. ඒත් මේ පොත ලිවීමට පෙලඹුණේ ඒ අත්දැකීම් නිසාම නොවෙයි. මා 1990 දි ආපදා පිළිබඳව මැලේසියාවේ මහජන පරිපාලනය පිළිබඳ ජාතික ආයතනයේ පාඨමාලාවක් හැදෑරුවා. ඉන්පසු ඇමෙරිකාවේ ලුසියානා ප්‍රාන්තයේ පොලිස් ඇකඩමියේ අවදානම් අවස්ථා කළමනාකරණ පාඨමාලාවත් හැදෑරුවා. මේ අධ්‍යයනයන් ගෙන් මා ආපදා අවස්ථා කළමනාකරණය පිළිබඳ හොඳ දැනීමක් හා පුහුණුවක් ලැබුවා.මේ දැනුම හා පුහුණුව ඇසුරින් ශ්‍රී ලංකාවේ ආපදා අවස්ථා කළමනාකරණය කළයුත්තේ කෙසේ ද යන්න ජනතාවට මූලික අවබෝධයක් ලබාදිය යුතු යැයි මට සිතුණා. ඒ වගේම 2004 සුනාමිය නිසා ශ්‍රී ලංකාවේ හා නැ‍ඟෙනහිර ආසියාවේ ජීවිත විනාශ වුණා. මහත් විනාශයක් සිද්ධ වුණා. මේ විනාශය නිසා සුනාමි ඇතුළු ස්වභාවික විපත් පිළිබඳ අධ්‍යයනයන් කිරීමට මා තුළ උනන්දුවක් ඇති වුණා. ඒ අනුව ඒ පිළිබඳව ලියැවුණු පොත්පත් හා ලිපි ලේඛන රාශියක් කියවන්නට මා වසර දෙකක් පමණ කාලයක් ගත කළා. මේ අධ්‍යයනයන්ගෙන් සුනාමි උවදුර ගැනත් ආපදා පිළිබඳවත් ඒවා සිදුවීමට හේතු සාධක වන කාරණා පිළිබඳවත් සැලකිය යුතු දැනුමක් මට ලබාගන්නට හැකිවුණා. එසේ ලබාගත් දැනීම මට මේ කෘතිය ලියන්නට මහත් රුකුලක් වුණා.ආපදා කළමනාකරණය පිළිබඳව හදාරන අයෙකු එය කළ යුත්තේ කෙසේ ද?මුලින් ම සිදුවන විවිධ ආපදාවන් මොනවා දැයි හඳුනාගත යුතුයි‍. සොබාවිකව සිදුවන ආපදා මෙන් ම ඒවාට පාදකවන භෞතික දේශගුණික හා මානව ක්‍රියාකාරකම් ද මොනවා දැයි හඳුනාගත යුතු ‍වනවා. මා භූගෝල විද්‍යාව විෂයයක් වශයෙන් ඉගෙන ගත් නිසා මහ පොළව මුහුද කඳු ආශ්‍රිතව සිදුවන ක්‍රියාදාමයන් පිළිබඳව බොහෝ හදාරා තියෙනවා. ඇත්තටම භූගෝල විද්‍යාව ඉතා රසවත් විෂයක්. මට ඒ නිසා ස්වභාවික ආපදා පිළිබඳව දැනීමක් තිබුණා. මේ විෂය පිළිබඳව තවත් බොහෝ පොත්පත් සංඛ්‍යාවක් මා කියෙවුවා. ඒ සියල්ල කියවා තමයි මේ කෘතියට අවශ්‍ය දැනුම මා සපයා ගත්තේ. ඒ නිසා ආපදා කළමනාකරණය හදාරන අයෙකු මුලින් ම ආපදා යනු මොනවා දැයි හඳුනාගත යුතුයි. ආපදා කොටස් කීපයකට බෙදනවා. එකක් තමයි ස්වභාවික ආපදා සුනාමි, සුළි සුළං, නියං වගේ ආපදා. ඒ වගේ ම මිනිසා විසින් සිදුකරන යම් ක්‍රියාවන් නිසා ඇතිවන ආපදා. ඒවාට Man made යනුවෙන් කියන්නෙ සමහරවිට මිනිසා විසින් සිදුකරන අත්වැරැදි නිසා සිදුවන නිසා.පොලිසියයි ආපදා කළමනාකරණයයි අතර ඇති සම්බන්ධය මොකක්ද?පොලිසිය කියන්නේ මහජනතාවත් සමඟ ඍජුව සම්බන්ධ ආයතනයක්. නීතිය හා සාමය කඩවීම වැළැක්වීම වගේම අපරාධ වැලැක්වීමත් පොලිසියේ රාජකාරියක්‍. මිනිසුන්ට ජීවිත මෙන් ම මොනයම් විදියේ තර්ජනයක් ආවත් පොලිසිය ඉන්නේ ජනතාව ආරක්ෂා කිරීමටයි. මිනිසුන් ගේ ජීවිත හා දේපළ ආරක්ෂා කරගන්න ඉන්නා පොලිසිය තමයි මිනිසුන් ආපදාවලින් ආරක්ෂා කරගන්න ඕන. ජන ජීවිතය යථා තත්ත්වයට ගෙනයාම පොලිසියේ වගකීමයි. පොලිස් නිලධාරියෙකු වශයෙන් මං මේ ජනතා සේවයට කැපවෙලා හිටියා. පොලිසියයි ආපදා කළමනාකරණයයි දෙකක් නොවෙයි එකක් කියලයි මට හිතෙන්නේ. ඕනෑම ස්වභාවික හෝ මිනිසුන්ගේ ක්‍රියාකාරකම් නිසා ඇතිවන ආපදාවකට මැදිහත්වන්නේ පොලිසියයි.එනිසා පොලිස් නිලධාරියෙකු ඕනෑම විටෙක ආපදා හා ආපදා කළමනාකරණය පිළිබඳව දැන සිටිය යුතුයි. මේ කෘතියෙන් ඒ දැනුම පොලිසියට ජනතාවට මෙන් ම සිසුන්ට මා ලබාදී තිබෙනවා. මෙහි ආපදා පිළිබඳ පොලිසියේ රාජකාරිය පිළිබඳව වෙනම කොටසක් ඇතුළත් වෙනවා.මේ කෘතියේ අන්තර්ගතය කෙබදුද?ඔව් මේ කෘතියේ ආපදා යනු කුමක්ද යැයි ඒවා වර්ගීකරණය කොට තිබෙනවා. භූ විෂමතා, භූ කම්පන සුනාමි ආදියෙන් ඇතිවන ආපදා දේශගුණික සාධක නිසා ඇතිවන ආපදා ජෛව විද්‍යාත්මක ආපදා, මිනිස් ක්‍රියාකාරකම් නිසා වන ආපදා, කාර්මික ආපදා ආදී ආපදා පිළිබඳ සියලු කරුණුත් ඒවා කළමනාකරණය කළ යුතු අයුරුත් ඇතුළත් කර තියෙනවා. කොටින් ම කියනවා නම් ශ්‍රී ලංකාවේ පමණක් නොව ලෝකයේම සිදුවන ආපදා පිළිබඳ ඉතිහාසයත් මෙහි සඳහන් වෙනවා. මෙය ආපදා පිළිබඳව අත්පොත් ලෙස සැලකිය හැකියි.සංලාපයදයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=cr1406295</link>
    <topic>සඳට කියමි</topic>
    <author>ආචාර්ය</author>
    <content>සඳට කියමිසමන්මලී පද්මකුමාරසමන්මලී පද්මකුමාර කිවිඳියගේ ‘සඳට කියමි’ නිර්මාණය අපූර්ව කලා කෘතියකි. ඇගේ බස සරලය. කියන දේ ගැඹුරුය. තේමාවන් විවිධය. සොබා දහම සහ මිනිස් පරිචය චමත්කාර ලෙස ඉදිරිපත් කරන්නීය. ලක්ෂ්මී නම් නිර්මාණයෙන් පටන් ගෙන ජීවන චක්‍රය 16 වැන්න ලෙස අවසාන වේ. නිබැඳුම් සියල්ලම මිහිරි වින්දනයක් ගෙන දෙයි.“ලක්ෂ්මී” නම් නිර්මාණය අතිශයින් මනරම් අදහසක් දෙන කදිම බැති ගීයකි. එහි සෞන්දර්ය මෙන්ම ප්‍රේමය ආදියෙන් මනුලොවේ සුව පතන ආශිර්වාදය කැටිකොට ඇත.ඇය “සඳට කියමි” යන කෘතිය සකස් කර ඇත්තේ ස‍ඳේ ඇති සිසිලස කාන්තිය කරුණාව මෙත් සිසිලක් ලෙස ලොවට පතුරුවන විට අප සිත් සතන් සනසන විට ඉන් ලත් මිහිර අන් අයට ලබාදීමටයි. සෑම තේමාවක් යටතේම අමුතු ශිල්පීය ක්‍රමයක් සමන්මලී යොදා ගෙන ඇත.‘මවකගේ කරුණාව’ නම් කවි පන්තියෙන් දෙන පණිවිඩය අතිශයින් සංවේදීය. තමාගේ දරුවා දරුවන් නැති මවකට දරුවාගේ පියා විසින් රුපියල් ශත කීපයකට හොර රහසේ විකිණීම ගැන ඇය පවසන්නේ මෙසේ ය.මගෙ පැටියගේ අප්පච්චී හොර රහසේ මා රිදවා රුපියල් සත කිහිපයකට සුදු පවුලට නුඹ දීලා අනේ ඔවුන් ඌ අරගෙන අහසින් ඉගිලිලා ගිහින්මෙම කාරණයේ අවසානයට ඇය,අඬනවා ද කිරි ඉල්ලා - අඬනවා ද කිරි ඉල්ලා දරුවෙක් නොවැදුවත් ඇයට - දෙතනේ කිරි ඉතිරේවා එකිරි බිබී නුඹ කට බඩ පිරී පිරී සුව දේවා! එපින් බලෙන් පුතුනි ඇයට මවක් වෙන්න හැකි වේවා!යනුවෙන් දරුවකු නැති මෑණියකට මවක් වෙන්න හැකි වේවායි පතයි. ඉතාම අනුවේදනීය ලෙස බෝධිසත්ත්ව පැතුමක් මෙහි පිළිබිඹු වේ.කලක් පරිවාස හා ළමා ආරක්ෂක දෙපාර්තමේන්තුවේ කොමසාරිස් ලෙස, දරුවන් නොමැති පිටරට අම්මලාට ශ්‍රී ලංකාවේ අසරණ දරුවන් නිත්‍යානුකූලව ලබාදීමේ රාජකාරිවල යෙදුන මට එය සානුකම්පිත අත්දැකීමකි. එවැනි අත්දැකීමක් පුද්ගලිකව නොලැබ වුවද සමන්මලී සංවේදීව කවියට නඟා ඇත්තේ මහත් අනුභූතියෙනි.මේ පොත ගැන සඳහන් කිරීමේදී මට හොංකොං හිදී ජාත්‍යන්තර සම්මන්ත්‍රණයකදී හමු වූ චීන මිතුරකු සඳහන් කළ රසවත් කියමනක් මතක් වේ. එය රාත්‍රී භෝජනයකට ආරාධනා ලැබ කෑම මේසය දෙසට ගමන් කරන විට කී දෙයකි. “චීන ජාතිකයින් වන අපි හොඳට කෑම බීම ගැන උනන්දු වන්නෙමු. කෑමට එන්නට පෙර කෑම සුවඳ අපිට කලින් දැනෙන්නට තිබිය යුතුය. ඊළඟට මේසය දකින විට විවිධ වර්ණ වලින් යුතු කෑම ජාති නෙතට ප්‍රිය ලෙස තිබිය යුතුය. අනුභව කරන විට ඉතාම රසවත් විය යුතුය. ඉන් ශරීරය පෝෂණය විය යුතුය. ඉන් පසුව කායික හා මානසික සුවය අත්විය යුතුය.”මේ අනුව බලන විට සමන්මලීගේ සඳට කියමි නිර්මාණය අතට ගත් විට සුවඳ පැතිරේ. පෙරළා බලන විට සෑම කරුණකටම දර්ශනීය චිත්‍ර යොදා ඇත. සසංක දසනායක චිත්‍ර ශිල්පියා ඉතා හොඳින් එම කරුණ ඉටු කර ඇත. පොත කියවන විට මහත් රසාස්වාදයක් හැඟුම් බවින් යුතු වින්දනයක් රසිකයාගේ සිත තුළ ඇතිවේ. ආධ්‍යාත්මික ගුණ වගාවකට යොමු වී අමතක නොවන අත්දැකීමක් අපට ලැබේ.සාහිත්‍ය කලා කෘති ගැන උනන්දුවක් දක්වන අය මෙම පොත කියවන විට සමන්මලි පද්මකුමාර කිවිඳියගේ ප්‍රයත්නය අතිශයින් සාර්ථක එකක් ලෙස නොඅනුමානය පිළිගනු ඇති බව සඳහන් කිරීමට මම කැමැත්තෙමි. බුදුන් වහන්සේගේ දහමත්, බුද්ධ චරිතයත් ඇතුළු සම්භාව්‍ය සාහිත්‍ය කෘතීන් වලින් මෙන්ම තාගෝරයන්ගේ නිර්මාණත් ඇතුළු අප රටේ නූතන සම්භාව්‍ය සාහිත්‍ය කෘතීන් සමන්මලි පරිශීලනය කර ඇත.තත්කාලීන සංස්කෘතික ආගමික, හා කලා ලොව කාව්‍ය, නාට්‍ය, සංගීත ආදියෙන් ආභාසය ලබා ඇගේ නිර්මාණ කෞශල්‍යයෙන් ඇයටම ආවේණික ප්‍රවීණත්වයක් ලබා ඇති බව සක්සුදක් සේ පෙනේ.සමන්මලී උපතින් හා සමාජයෙන් ලත් ඉතා ආදර්ශනීය සාරධර්ම වර්ධනය කරගැනීමට කාගේත් සහයෝගය ලබා ගැනීමට ගුණ යහපත්කමින් කටයුතු කරන්නීය. මා පළමුවෙන්ම හොඳින් ඇය හඳුනාගත්තේ 2010 දී පළ කරන ලද “සල්මල පින්මල” නම් හරවත් දර්ශනීය ළමා පොතෙනි. එය ග්‍රන්ථ සංවර්ධනය සඳහා ආදර්ශවත් ශිල්පීය අංගවලින් යුක්තය. ඇගේ විවිධ කලාත්මක කෘතීන් අතර ළමා පෙළ තුළ දේශාභිමානය හා සමඟිය ඇති කිරීමට “අපේ කොඩියට අපි ආදරෙයි” වැනි කුඩා දර්ශනීය නිර්මාණ ද ඈ ඉදිරිපත් කර ඇත. දෙස, බස, සමය වෙත ඇය දක්වන ගෞරවය කාගේත් යහපත සඳහා වේවා!ආචාර්යලීල් ගුණසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=cr1406296</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්දිය - ජලය - වතුරදිය බිඳු විස්තීරණය වීමෙන් හැදෙන ද්‍රවය, දිය - ජලය - වතුර යන නම්වලින් හැඳින්වේ. මුලදි මුලදි මේ එක‍ිනෙක හැඳින්වුණේ වෙන වෙනත් අරුතිනි. එහෙත් අද මේ දෙක තුන ම එකට හැඳින්වේ.එදා වතුර කීවේ ප්‍රවාහය වන ද්‍රවයට ය. ගලාගෙන යන ඒවාට ය. ගලාගෙන නොයන එක තැන රැඳී ඇති ජලයට වතුර හෝ වතුර යන නම යෙදුණේ නැත.ළි‍ඳේ වූයේ දිය ය. වැහි කාලෙට ගලා ගෙනගියේ ගංවතුර ය. වැවේ ඇත්තේ ජලයයි. ග‍‍ඟේ ගලාගෙන ගියේ වතුරයි. මුහුදේ ඇත්තේ ජලයයි.ඒ එදා ය. අද ඔය කෝකත් වතුර වී ඇත. බොන තේත් තේ වතුර ය. කළේ ඇත්තේත් වතුර ය.දිය, ජලය හා වතුර අද එදා මෙන් වෙසෙසා හැඳින්වීමක් නොවේ.සමහරමා කුඩා කල සිට දැක පුරුදු හරක් දෙවගයෙකි. ඒ එළහරක් හා ‘මීහරක්’ ය.‘සමහරක්’ දකින්නට ලැබුණේ නම් මේ මෑතක පුංචි තිරයේ ය.‘සමහර’ හා ‘සමහරු’ යන වදන් ‘සමහරක්’ යනුවෙන් හැඳින්වීම වරදෙකි.අසමජ්ජාති - පහත්, නීචඅසමසම - කිසිවක් හෝ කිසිවකුට සමාන නොවේ. මෙවදන යෙදෙන්නේ බුදු රදුන්ට පමණි.අතබාල - වයසින් බාල - වැඩි දැන උගත්කම් නැතිඅස්ටක - අටකින් යුත් කාව්‍යය (කාව්‍ය)රමණීය - සිත්පිනවන, ප්‍රියජනක, සෝබනරමණී - සිත්කලු, ප්‍රියජනක, නව, අලුත්, මනහර දෙය, කාන්තාව, භාර්යාව (පුද්ගලභාවයක්) සේ ද යෙදේ.රමණවා - සිත පිනවනවා, සිත සතුටු කරනවාරමා - පෙම්වතියරමිදු - රාම රජු - විෂ්ණුරම් - මත්පැන් වර්ගයක්රම්බා - කෙසෙල් ගස - රූමත් දෙවඟනක්ඇතුන්ට සල්ලි?“ඉල්ලන ඕනෑ ම ගණනක් දෙන්නම් අලි බලපත්‍ර දෙන්න.”මෙසේ කියන්නේ හීලෑ ඇතුන් ගේ සංගමයයි!මේ ඇතුන්ට කොහෙන් ද සල්ලි? ඔවුන්ට මොටද අලි බලපත්‍ර?මේ ප්‍රශ්න පැන නඟින්නේ එක්තරා පත්‍රයෙක පුවතක් පළ කැර ඇති ආකාරය නිසා ය.අසප්පුව - හදිසියේ මුණ ගැසීමඅදියර -1. නිලය - නිලධාරියා - පාලනය 2. පොතක පරිච්ඡේදය මාතෘකාව 3. වැඩක හෝ‍ සේවයක පියවන කොටසඅධ්‍යක්ෂ -Director යන්නෙහි සිංහල වදන. ඉස්සර ලීවේ ‘අධ්‍යක්ෂක’ කියා ය. දැන් අවසාන ‘ක’ යන්න නො යෙදේ.පන්ති තුනක් -ඉස්සර දරුවකු උපන් කල ඔහු පන්ති තුනකට බෙදනු ලබන්නේ ය. උපන් දරුවා පියාට වඩා උසස් තත්ත්වයකට පත් වන්නේ නම් ඒ දරුවා ‘අතිජාත’ නම් වේ.පියාගේ තත්ත්වයෙන් ම වන්නේ නම් අනුජාත වන්නේ ය.පියාගේ තත්ත්වයටවත් එන්නේ නැත්නම් අවජාත වන්නේ ය.‍ෙම් ඉස්සර බෙදන ලද අන්දමයි. එහෙත් අද අවජාතක යන්නට අන් අරුතක් දෙනු ලැබේ. ඒ වූ කලි පියා කවුරුන්දැයි හරි හැටි කිය නොහැකි තැනැත්තා ය.අසාධ්‍ය -අසාධ්‍ය යනු සනීප කරනු බැරි යන අරුත් ය. එහෙත් අද අමාරු ලෙඩුන්ටත් මේ වදන යෙදේ. නියම අරුත ගතහොත් සුවකරනු බැරි නම් වෙයි.අමාරුවෙන් සුව කරනු හැකි යන්න යෙදෙන්නේ දුස්සාධ්‍ය යනුවෙනි.අසරුසන් -මාපටැඟිල්ල හා මැදැගිල්ල නමා නඟන ශබ්දය අසරුසන් හඬ නම් වේ. එබඳු හඬක් නැංවීමට ගත වන කාලය ද අසරුසැනින් යන්නෙන් අදහස් වෙයි.අසනියමල් - විළඳ (පොරි)අස්කනුකුඹුර - කුඹුරු යායක ගොයම් කුඹුරඅස්කොන් - වැඩකට නැති ඉතිරි කොටස් සුන්බුන් කුඹුරක හාන්නට බැරි ලියැද්දඅසම්භව්‍ය - විය නොහැකි - පරස් පර විරෝධිඅසම්භූත - නොවූ පිරූ, අද්භූතඅශිෂ්ට - ශිෂ්ට නොවූආලිංගනයවැලඳ ගැනීම - ආලිංගන නැටුම් ජෝඩුවක් එකිනෙකා වැලඳගෙන නැටීම්. (වැලඳගෙන යන්න වැළඳගෙන යනුවෙන් ලියනු වැරැදි ය. ‘ආලිංගණය’ වැරැදි ය.අංගණයමිදුල - උද්‍යානය. අංගණයට මූර්ධජ අත්‍යවශ්‍යවේ. අංගනය වැරැදියි.ඩී. එ‍ෆ්. කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=cr1406297</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය...සයිමන් නවගත්තේගමයන්ගේ ‘සංසාරණ්‍යය’ කෘතියෙන් ආරම්භ වූ දඩයක්කාරයා මූලිකකොට ගත් කතා මාලාවේ, ‘සංසාරණ්‍ය අසබඩ’ නම් කෘතියට. මෙය ජීවිතය පිළිබඳ පුළුල් අවබෝධයක් විවරණයක් වනවා සේම වෙන ම පරිකල්පනා ලෝකයකට අප රැගෙන යන කෘතියක් .ප්‍රබන්ධ නොවන කෘතිය...‘මිනිසාගේ සම්භවය’ නම් රුසියානු පරිවර්තන කෘතිය. මට මතක විදියට මෙහි මුල් කෘතිය රචනා කළේ එම්. නෙස්ටූර්හ් නම් රුසියානු ලේඛකයා.මේ දිනවල ඔබ කියවන්නේ...පුෂ්පා ‍රම්ලනී ගේ ‘සුදු හිම පළස’ කෙටි කතා පොත. ඇ‍ෆ්ගනිස්ථානු ජන ජීවිතයේ ඈ ජීවත් වූ සමයේ විඳි අත්දැකීම් සමුදායක් සහ එහි කාන්තාව විඳින පීඩනයයි මේ කෘතියෙන් කියැවෙන්නේ. අපේ සමාජයට අනන්‍යකොට රචනා කොට තිබීමයි මේ කෘතියේ වැදගත්ම දේ.කෙනකුට කියවන්න යැයි ඔබ නිර්දේශ කරන කෘතීන් තුනක්...මාර්ටින් වික්‍රමසිංහයන්ගේ ‘සත්ව සංතතිය'. මෙය මිනිසාගේ පරිණාමය සහ පැවැත්ම පිළිබඳ විද්‍යාත්මකව කරුණු ගොනු කළ කෘතියක් .ඊළඟට සුනිල් සී. පෙ‍රේරා පරිවර්තනය කළ බෲනෝ ආපික්ස් ගේ ‘වෘක්කයන් අතර නග්නව’ කෘතිය. අන්තර්ගතය හා රචනා ශෛලිය අතින් පොහොසත් මේ කෘතියෙන් පහුගිය වකවානුවල අප වින්ද භාෂණයේ අත්දැකීම්, වෙනත් රටකින් රැගෙන ආ අත්දැකීම් සමඟ එක්ව හැඟී යනවා.ඊළඟට මං කැමැතියි, ලියනගේ අමරකීර්ති පරිවර්තනය කළ කලාව කුමකටද... කෘතියත් කෙනකු කියවනවා නම්.කලාව සහ එහි භාවිතාව පිළිබඳ අප තුළ ඇති විවිධ මළකඩ කොටස් කඩා දමපු නව්‍ය (modern) අර්ථකථනයක් ලබා දෙන කෘතියක් මෙය.පොතක ඔබ වඩා වැදගත්කොට සලකන්නේ රචනා ශෛලියද... අන්තර්ගතයද නැතිනම් අවසානයද...අන්තර්ගතය මූලිකයි. එය පාඨකයාට වඩාත් ගෝචර වීමට නම් රචනා ශෛලියත් වැදගත් වනවා. අවසානය පිළිබඳ මා එතරම් තකන්නේ නෑ. මොකද අවසානයට එන විට අපි ඒ පොතේ අන්තර්ගතයෙන් ජීවිතයට අවශ්‍ය දේ උකහා ගෙන ඉවරයි.ඔබ ළමා කාලයේ කියැවූ හොඳම පොත...ලේඛකයා අමතක නමුත් ‘වනදරුවෝ ළමා කාලයේ මතකයේ රැඳුණු කැමැතිම පොතයි. එතකොට මම නාත්තණ්ඩියේ ධම්මිස්සර මධ්‍ය මහා විද්‍යාලයේ හයේ පංතියේ දරුවෙක්. විදෙස් පොතක පරිවර්තනයක් බවත් මතකයි. තවමත් ඒ පොත මගේ හිතේ තදින් ම පැලපදියම් වෙලා තිබෙනවා.ඔබ කියැවීමට කැමැති විශේෂ වර්ගයක ග්‍රන්ථ තිබෙනවාද...පොතක් කියවද්දී එය මොන වර්ගයකදැයි මම සොයන්නෑ. ජීවිතයට ඉන් ලැබෙන පෝෂණය සහ ආලෝකය පමණයි වැදගත්කොට සලකන්නේ. අතට ලැබෙන හැම පොතකින් ම මා සොයන්නෙත් ඒ දේයි.මෙතෙක් කියැවූ පොත්වලින් ඔබේ ජීවිතයට ලැබුණු දේ...මගේ මුළු ජීවිතයම ලැබුණේ පොත් වලින්. මේ සිතන පතන විදිය, සමාජයේ මං පවතින විදිය, ඒ සමාජය එක්ක මං ගනුදෙනුකරන විදිය සහ මා තුළ ඇති සංවේදිකම ඇති කළේ පොත් කියවන මේ පුරුද්දයි.ඔබට අනුව පොතකින් තැනූ හොඳම චිත්‍රපටය...බොරිස් පැස්ටනැක් නම් රුසියානු ලේඛකයාගේ ‘ඩොක්ටර් ෂිවාගෝ’ පොතින් ඩේවින් ලීන් අධ්‍යක්ෂණය කළ ‘ඩොක්ටර් ෂිවාගෝ’ චිත්‍රපටය.ඔබ ඉහළින් ම අගයන කතුවරයා...සයිමන් නවගත්තේගම. ඒකීය රටාවක, ඒකාකාර අත්දැකීම් මත වර්ධනය වෙමින් තිබූ ලාංකේය නවකතාව, අපට හිතා ගත නොහැකි සේ ගව් ගාණක් ඉදිරියට රැගෙන ගොස් අත්හැරියේ ඔහුයි. එය ලාංකේය නවකතාවේ හැරවුම් ලක්ෂයක් ලෙසයි මා සලකන්නේ.ඔබේ ප්‍රියතම සම්භාව්‍ය කෘතිය...පොතක සම්භාව්‍ය අසම්භාව්‍ය කියන සීමාව මට ප්‍රශ්නාර්ථයි. නමුත් ජීවිත පරිඥාණය පුළුල් කළ, දැවැන්ත අත්දැකීම් සම්භාරයක් මත ලියැවුණු ගාර්ෂියා මාර්කේස්ගේ ‘One Hundred years of solitude’ මුල් කෘතියෙන් ගාමිණි වියන්ගොඩ සිංහලයට පරිවර්තනය කළ ‘සියවසක හුදෙකලාව’, එවැනි අර්ථයකින් නම් මට ඉතා විශිෂ්ට කෘතියක්.ඔබේ ප්‍රියතම පරිවර්තන කෘතිය...සුගතපාල ද සිල්වා පරිවර්තනය කළ ‘ඇටමැස්සා'. එය එතල් ලිලියන් වොයිනිච්, මුල් ලේඛිකාවගේ ‘The Gladfly’ කෘතියේ පරිවර්තනයයි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=cr1406298</link>
    <topic>කව් සිළුමිණ</topic>
    <author/>
    <content>කව් සිළුමිණසංස්කරණය - රත්න ශ්‍රී විජේසිංහසට­හන : විප්‍ර­යෝ­ගය සම­නය පිණිස විද්‍යා­වට කළ හැක්කක් නැත. සෙසු තාක්ෂණ, දේශ­පා­ලන ආදී භාවි­ත­යන්ට ද කිසි­වක් කළ හැකි නොවේ. සාහිත්‍ය කලා ආදිය පම­ණකි, මේ බිඳී යන මානව බන්ධු­තා­වල සංවේ­දනා සම­නය වෙනු­වෙන් පෙනී සිටින්නේ. යම් පම­ණක ආධු­නික ලක්ෂණ පළ කළ ද, ගයාන් ඉන්දුල ගේ ‘ප්‍රභා’ කවි පෙළ, පෞද්ග­ලි­ක­ත්වය ඉක්මවා, පොදු කරුණා රස­යක් උප­ද­වන අව්‍යාජ කාව්‍යෝ­ක්තී­න්ගෙන් සැර­සු­නකි. භාවික ගුණ ඉස්මතු වීම නිසා යම් පම­ණක ආධු­නික ලක්ෂණ පෙනුණ ද, එය ම රච­නයේ හෘද­ය­ග්‍රාහී බවට ද හේතු වේ.හුරු පුරුදු නැහැ­දි­ච්ච­කම් අතර සරා අපි උන්න කොන් හතර සුර ලොවට වඩා මදු බිඳුව රොන් පිරුණු දෙකො­ට­ස­කට කඩා වැඩි කොටස මට දුන්න අහි­න්සක සතා හිත් ඇතුළෙ ගිනි කන්ද දැවෙ­න­කොට මහා ඒ ඇතුළෙ ගල් කුලුනු කැට­ය­ම­කට කපා රත්තරං නොව ලොවට ඉස්ත­රම් කියා එක හිතින් බත් කැව්ව පින්සාර සතා දුක කඳුළ නොබෙ­දාම තනි­යෙන්ම කකා හඬ­න­කොට අපි වින්ද දුක නැද්ද සිතා උඹ කිව්ව කළු හීන අහ­නකො‍ට එදා මං කිව්ව දේ වලට තර­හ­යිද ප්‍රභා රතු නොවුණු ලේ බිංදු සීත­ලක වෙලා නුඹ උන්නු තැන ඉඳන් දුර දැක්ක මනා කවි­ය­කට පණ දෙන්න මදු විතක් වෙලා ආයෙ­මත ඉපැ­දි­යන් හිතා­දර ප්‍රභාකේ.බී.ඒ. ගයාන් ඉන්දුල  බද්ද නොවේ සින්න­ක්ක­ර­යම පතන හිතා­ද­ර­ණීය යුව­තිය මන බඳන සුබ ගණ ඉටු අකුරු උපමා උපමේ සපිරි දිසි වැසි අරුත් බැඳි තුඟු කව් ලැකි විසිරි එළි­වැට විරිත රැකි නව කිවි රස ඇසිරි සව­නත පිනන නැළැ­විලි නද සතු මිහිරි රිද්මෙයි තාල­යයි සත් සර හා බැඳුණ අමතා මනස හද­වත පතු­ලට වැදෙන ඔබ සිවු පද­ය­කට සීමා වී ගැයෙන කවි­යක් නොව දස පද හෑල්ලකි ගෙතුණවෙන්න­ප්පුවේ පයස් ප්‍රනාන්දු  තුනී කළු වලා අත­රින් පෑයූ සඳ දනී දිලෙ­න­යුරු තුරු පත් සඟව හිඳ දැනී සීත­ලක් ‍ඉපනැලි සිහින බිඳ කනී ඔබ වෙතට එන්නට උමං සොඳ කන්දේ ඉහළ කිතුලේ අග සඳක් ඇතී ලන්දේ පටු මගකි ඔබ වෙත වැටී ඇතී පනා රුක මුලෙහි බංකුවෙ මසිත ඇතී සිනා මුවින් ඔබ එන­වද මසඳ වතී මලා­නික එළියෙ පොල් අතු කවි ලියවේ බලා වුනිමි ඔබ දොර­පන් අද පියවේ සලා උකුල නිව­මින් සිත ගිනි සිළුවේ කලා­ව­කට එනු මැන මැදි­යම එළිවේසුනිල් ලීවා­නගේ  කලා­වැව වසා­ගත් සිහිල් දිය තලා­වට මද්ද­හන ඉර අව්ව අතු­රලා සෙනෙ­හ­සින් රිදී­යෙන් වැඩ දැමූ නිල් සේල­යක් වගේ රැළි නගා ඇදී එයි වැව් බැම්ම දිහා­වට වැව් ඉවුර වසා­ගත් කුඹුක් ගස අතු පතර ළදළු සිලි සිලි හඬින් වැව් දියට අත වනයි සිහිල් දිය සිප­ගන්ට වෙර දරන නිමේ­ෂය දඟ කරන සුළං වැඳ මොහො­ත­කට අත්මි­දෙයිකුසුමා වර්ණ­සූ­රිය  හැන්දෑ හයට නිදි කිරුවැ'යි කම්මි­ත්තක් ගළවා ගන්ට හැදු­වෙක් ඇගෙ කන්පෙ­ත්තක් මෙහෙ­කා­රි­යන් නැති මෙහෙ­ක­රු­වන් රොත්තක් කැඳවා හිංස­නය ගැන පව­සයි ‘ඇත්තක්’ රට ගැන සිතනු පළ­මුව උද­රය දෙවනු එම විරු වදන් කෙලෙ­සක නොතකා හරිනු බඩ­ගි­නි­කා­රයෝ අබි­මා­නෙන් දැපුණු නො දනිති, විරුන් මහ ධන කන්දක් ගිලිනුරුපහ පද්ම­සිරි බණ්ඩාර  මලක් පල­ඳනු තරම් නොව­ටිනා වූ මසිත කඩු කිණිසි අතට දී සැහැසි කරවු ම'ගත ගලක් කර ගල්ම ලූ නිහඬ කර වූ මනැස වැලි ගසා මග අතැර සින්ද වූ තෙත් මසැස නා ලියක් නොවූ මුත් ලෝ ලියක් වූ පිනෙන යළිත් දෙප­යින් නැගිට මම සොයමි මම ගාව පරව ගිය නැතක් මල් පුද­සු­නෙන් විසි කරමි නෙතග තුටු කඳුළු ගෙන හද මලට පැන් ඉසිමි අපුල යැයි කිවූ හද සෙනෙ­හ­සින් පොබ කරමි මල්ක­මින් පෙම ගොතා සුවඳ දිවි­යට කවමි හද කොනිති ලූ සමය තුරු මුල්හි පස් කරමි මල් ඉහෙන වස­න්තය ළඟ නතර කර ගනිමිඋපෙ­කලා අතු­කෝ­රළ  වැහි කළු ඇවි­දින් අහ­සට ගොර­වයි විදු­ලිය කොට, කොට බිංදු, බිංදු ආ වැහි පොද මහ වැසි වී වැටෙයි බිමට හතර වටින් වතුර ගලා අද බැහැ එහෙ මෙහෙ යන්නට හීග­තු­වෙන් බැහැ ඉන්නට හිරි­කඩ එබෙ­නව ගෙපැ­ලට විය­රුව සැඩ සුළ­ඟක් විත් ගහ කොළ පෙර­ලයි පොළ­වට දුක කියන්නෙ කොහො­මද අපි විය­රුව ඇති මේ වැස්සටස්වර්ණා ද සිල්වා  පෝරුව දෙදරා බලා­හිඳී ගොක්කොළ මැළවී හඬා­වැටේ බැලු බැලු හැම අත - මුකු­ළිත වුණු­වත හරිම අස­ර­ණයි අපි දෙන්නා.. අඩ­වන් බැල්මෙන් පහන් සැලේ අඬ අඳුරේ සිරි යහන දිලේ සුදු සළු එළලා.. එහි මල් පිපිලා හරිම අස­ර­ණයි අපි දෙන්නා... දව­සක් අපි තනි­වුනු හන්දා අලුත් දිනක් ඒවිද මන්දා සුදුම සුදුයි මල් යහන අපේ අස­රණ ඇයි අද අපි දෙන්නා..දඹේ­ගොඩ ජින­දාස  නිසල වන­පෙත සසල වී අඳුර රජ­ක­රන නිදන් හොරු වන­ස­මින් පලා­ගිය පුද බිමේ පලින් පල බිඳී ගිය ඇත්ප­වුර විය මසිත දශක දෙක­කට වඩා ගෙවුණු තනි­කඩ රෑට මා සමඟ නිදි වැරූ මුර­ග­ලක රුව නොමැත හිස දැරූ බර නොහැර හිඳින බහි­රව රූප නුඹට මෙන් මටද මඟ හැරී ගිය මෙහෙ­ව­රට ගෙවිය හැකි වෙද වන්දි දිවිය ඇති තුරා­වට සිය­ව­සින් සිය­ව­සට දෙපා දුහු­විලි දරා ශේෂ කැට­යම් ද ඉරි තැලූ සද­ක­ඩ­ප­හණ නිර­තු­රුව පසක් කළ උතුම් ආරිය සතර බිඳුණු සිර­සා­ව­රණ මහිමි සම්බුදු රුවෙහි මහා කරුණා දෙනෙත තවම ඇත අඩ­වන්ව නොසැලී බලා හිඳි ගල් කණුද අභි­භවා ඉතින් සමු­ගත යුතුය. පෙනේ සක්මන් මළුව බතක් වන­ප­ලා­වක් තනා මා එන­තුරා බලා සිටි අම්මේ නුඹ නික්ම ගොස් ඇති නිසා ඉතින් තව සසර බැමි මට කොහිදමල්කාන්ති වීර­සිංහ  වක්කඩ ළඟ කොක්කු රෑන තනි කකු­ලෙන් බලා සිටින බණ්ඩි කුඹුර රැක ගන්නට දින ගණිනා ගිරා රෑන පියා සලන හඬ නංවන කෑදැති රංචුව බලන්න ආසයි මට ඉහ­ළ­දෙ­නියෙ වෙල් යායට පිය මනින්න ඒ දුටු ලස්සන දැන් නැහැ වෙන­සක හැටි දන්න­වාද පොළොව යටම පස් වී ගිය නිසල වෙච්ච සිරුරු මිසක කුලුන උඩින් දුම විත­රයි අපිට උදේ බලා ඉන්න දියුණු වෙච්ච හැටි පෙනේ ද නව විදු­නැණ ගමට පැමිණ පිල්කඩ ළඟ වාඩි වෙලා උකු­ණන් හූරණ ලස්සන නොපෙනේ අද නැත කිසි­වකු ගම්මානේ රැඳී ඉන්න හූවක් කිව්වම දුවනා අය නෑ කිසි­වෙක් පෙනෙන්න ගම විර­සක වෙලා වගෙයි මට දුක හිතුණා අප­මණ වැල වරකා ගස් යට ඇත බලු කපුටෝ ඉව අල්ල­ති‍ ­කු­රුලු ගීත නැත ඇසුණේ ගොළු වූ සේ මට දැනුණේ සිදා­දියේ සිලිං බිලිං හඬ පම­ණකි ඇස ගැටුණේ මක් වෙලා ද ගම්මා­නෙට ආපසු යන්නට සිතුණේසරෝ­ජනී මල්කාන්ති  කවුළු දොරෙන් එහා ලොවම අඳුරෙ ගිලෙ­නවා තුරු­ලිය අතු රිකිලි නවා සුළ‍ඟෙ නට­නවා.... “හෝ..” හඬ දී මහා වැස්ස කන්දෙන් එනවා - වැස්සේ හිරි කඩ සිසි­ලස කුටියෙ පිරෙ­නවා... රිදී ඉරක් අහස පලා දිලී නිවෙ­නවා - ඒ අත­රින් ඇයගේ රුව සිතට එබෙ­නවා....ගාමිණී චන්ද්‍ර­සේන  නැවුම් නිද­හස් රැයක පීදුණු අලුත් තරු­වක ලැබ සුමි­හිරි රස ගඟුල විඩා හරින්න මා සොඳුර ළ බණ්ඩි බත් කරල් කිරට නමාන පැසෙන නදට පිපෙන හඳ පුන් අහස් වියන මත නර­ඹන්න මා සොඳුර සාවිගේ රූ සිරිය ඈතින් දිලෙන මන කල සිත්තම් කර ඇය සර­සන්න මැද මිදුල් ළ වැලි­තල ඉස­ලන්න සඳ රේණු පැන් දිය හෙට අලුත් දින­යක පැස­ළු­යම් කිස අපර පිය වෙන විට සඳ ඇස අම­දින්න ළ වැලි මුතු තල නො පිසින්න සඳ දියේ ඉපැද් වූ සිත්තමරුවන් වීර­තුංග  යකඩ හදක් ළඟ වෙලිච්චි රංජනී නුඹේ මල­ක්වන් හද­වත මැල­වුණි හිස් ගෙඩි­යක කොඳු නාරටි ඇමි­ණුනී ඇඳි­වත ඉරිලා වැට ළඟ පැට­ලුණී කට ඇරු­ණට දමන්න කිසි­වක් නැතී ඇට පෑදුණ කලිසං කොට ඇඳි එතී තරු පහෙ හෝටලේ මෙන්න නුඹලා දන්නේ නැතී මන්දි­ර­යක කුණු කූඩය ඇගේ ඇඟිලි සිප­ගනී පෝය දවස හඳ පායල අම්ම හොයයි කරු­වලේ කෝච්චි­යක හඬ ඇහිලා කලිසං කොට කල­බලේ කෝච්චි­යත් කර­බා­ගෙන ගොළු­වකු වගෙ හීතලේ කළු­දුම් ගොබ වලින් වසා කඳුළු බිංදු පිට කළේ කුස ගින්දර නිවා ගන්න කොහෙද ගියේ රංජනී අස­රණ මල් කැකුළු නුඹේ මුරු­ග­යන්ට බිලි­වුනී මිනිස් වෙසෙන් ලොව හැසි­රෙන මුරු­ග­යන්ට නොම­පෙනී දේව­තා­වි­යක් වුණ ද? තරු කැට මැද රංජනීසුග­ත­දාස කුරු­විට  විහඟ නඳ බැදි වනය ගුමු දෙන සබඳ මද නල පිටා­රය තුළ අසල ගම්මානේ පිපී එන අකුරු ඇහි­ඳින පුංචි කැකු­ළකි! කඩ­න්නට පෙර නටුව කොතැන ද? විමස විමසා බැලිය යුතු කල කිම්ද මෙත­රම් කල­බ­ල­ය­කින් මා නෙලා ගැනු­මට පෙරැ­ත්තය ගල් කූරු පැන්සල් කොටස ඔබ අතට නුහු­රුය. තරම් ඉනි වැට පියා සහ කැති උදළු හර­ඹය ඊට වැඩි­යෙන් හෙබේ ජය ගෙනධර්ම­දාස ගුණ­ව­ර්ධන  පද්මිණී ශ්‍රියා­ලතා කාන්තා­වක ලෙස, ඇයට වඩාත් සමීප හා අනන්‍ය වන අත්දැ­කීම් කවි­යට නගනු දැකීම ඇගේ කවියේ විශේ­ෂ­ත්ව­යයි. ‘කටු පොකුරු’ ඇගේ දෙවන කවි පොතයි. එහිදී ද ඇගේ ලාක්ෂ­ණික ගුණය රැක ගන්නට ඇය තැත් කරයි. ‘දුකට කියන කවි’ නමින් යුතු, කන්තෝරු ජීවි­ත­ය­කට නතුව කතක ගේ අත්දැ­කීම් කවි­යට නගන ඇය, බස­යක මගී කාන්තා­වක නගන විරෝ­ධා­කල්ප පෙළ ගස්වන්නී මෙසේය :රියට වඩා ඉගි­ලෙන හිත ගාල්කොට වාඩි වුණත් අසුනේ කොන­කට වෙන්ට මහ­ත්ම­යෙක් නිදි­බර වෙයි උර­හි­සට මහ­ත්ව­රුනි ඇයි බැරි මහ­තුන් වෙන්ට‘අභ්‍යා­ස­ලාභී උපා­ධි­ධා­රි­නිය’, පාරි­ස­රි­කව ද, ආර්ථි­ක­වද ඔවුන්ගේ ජීවිත පෙළන හේතු කාරණා කලා­ත්ම­කව නිරූ­පිත රච­න­යකි.කන්නය ම වැහි නොදුටු මහ පොළොව කට අරී අප්පච්චි ගිල­ගන්ට හද­නවා පැළි පැළී ගොඩ ඇදුනු පැළ­පතේ වැති­රිලා යළි යළී නියං රාජා­ලියා තටු විදා හති අරී‘රෝහල ළඟ හඳු­න්කූරු විකු­ණ­න්නිය’ ද පීඩිත ස්ත්‍රීත්වයේ ම කට­හ­ඬකි. බුදු මැදුර හා දෙවොල සුව­ඳ­වත් කරන හඳු­න්කූරු රැඳී ඇත්තේ කිරි­කැ­ටි­යාත් රැගෙන රෝහල අසල ගැව­සෙන ඇය අතය. රෝහල ළඟ ඔබේ නෙතින් වැටෙන කඳුළු අහු­ල­ගන්ට ආවා හෙම නෙමෙයි මගේ නෑයිනි මට සමා­වෙන්ටයනු­වෙන් කියා සිටින ඇය, තමා රෝහල ළඟට ආවේ ඇයි දැයි මෙසේ හෙළි කර­න්නීය :පස­ළො­ස්වක ගෙවී ගිහින් සඳ දිය වෙත තරු කැට ළඟ බුදු හිමි­යන් තනිවී ඇති මායා ලොව විසි­තුරු මැද යනෙන ගමන් මෑත ඉඳන් සාදු කියා ගෙන යන­කොට විකු­ණන්නේ කාටද මං හඳු­න්කූරු පන්සල ළඟඉති­රි­කි­රීම් සහ අර­පි­රි­මැස්ම ගැන කියා දෙන්නට ගමට එන බැංකු මහ­ත්ව­රුන්ට ගම්මුන් දෙන පිළි­තුරු ද පද්මිණී ගේ කවි සිතෙහි දිගු - පුළුල හෙළි කර­න්නකි.කොයි­ත­රම් කුසේ ගින්දර වුණත් කෑවෙ නෑ අපි බිත්ත­රට වෙන් කරපු වී ඩිංගඅභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=cr1406299</link>
    <topic>පොත් පුවත්</topic>
    <author/>
    <content>පොත් පුවත්විශ්වීය මිනිසෙකුගේ ජීවිතය හා නිර්මාණ’ එළිදැක්වීම ජූලි 03 දාමාධ්‍යවේදී සම්පත් බණ්ඩාරගේ නවතම කෘතිය ‘ආනන්ද කුමාරස්වාමි - විශ්වීය මිනිසෙකුගේ ජීවිතය හා නිර්මාණ’ දොරට වැඩුම සහ සංකථනමය සන්ධ්‍යාව ජුලි මස 3 වැනි බ්‍රහස්පතින්දා පස්වරු 3.30 ට කොළඹ 07, නිදහස් මාවතේ, ජාතික පුස්තකාල හා ප්‍රලේඛන සේවා මණ්ඩල ශ්‍රවණාගාරයේදී පැවැත්වේ.මෙහිදී කොළඹ සෞන්දර්ය කලා විශ්ව විද්‍යාලයේ දෘශ්‍ය කලා පීඨයේ පීඨාධිපති මහාචාර්ය සරත් චන්ද්‍රජීව හා ආචාර්ය සුනිල් විජේසිරිවර්ධන විසින් විශේෂ දෙසුම් පවත්වනු ලැබේප්‍රභාත් මිරිහාගල්ල පරිවර්තනය කළ ‘ටාර්සන් ගේ ගවේෂණය’ (TARZAN'S QUEST - EDGER RICE BURROUGHS) නවකතාව ජුලි මස 01 වැනිදා අඟහරුවාදා උදේ 10.00 ට කොළඹ මරදානේ, දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.මහා වනයේ ඈත අභ්‍යන්තරයේ වෙසෙන කාවුරු නමැති අබිරහස් ගෝත්‍රිකයන්ගේ ගම්මානය සොයා ගවේෂණයක යෙදෙන ටාර්සන්ට අති බිහිසුණු පුවතක් සැලවෙයි. එනම් මෙතෙක් කිසිවකු සියැසින් නොදුටු කාවුරු ගෝත්‍රිකයන් විසින් ඔහුගේ ප්‍රිය බිරිය පැහැර ගෙන යන ලද බවයි.කිසිඳු පිටස්තරයකු කිසිදා පය තබා නොමැති ඒ රහසිගත ගම්මානය සොයා ගෙන, ඊට ඇතුළු වී සිය බිරිය කාවුරුවන්ගෙන් බේරා ගැනීමේ අභියෝගාත්මක කතා පුවත ‘ටාර්සන් ගේ ගවේෂණය’ තුළින් කියැවේ.කර්තෘ - වෛද්‍ය ප්‍රේමරත්න හපුආරච්චිමිල - රු. 450ප්‍රකාශනය - කර්තෘ ප්‍රකාශනයකි.1942 දී ශ්‍රී ලංකා ගුවන් හමුදාවේ උපත සිදුවූ අයුරුත් ඉන්පසු එය විකාශනය වූ අයුරුත් ඇතුළුව ශ්‍රී ලංකා ගුවන් හමුදාවේ ඉතිහාසය සැකැවින් විස්තර කරන මේ කෘතිය ත්‍රස්තවාදයේ උපත පිළිබඳව ද කතා කරයි.කර්තෘ - නලින් ද සිල්වාමිල - රු. 200 යිප්‍රකාශනය - සී/ස. විසිදුනු ප්‍රකාශකයෝසිංහල අවුරුද්ද පිළිබඳව වසර දහයක් පමණ කතුවරයා විසින් පළ කරන ලද අදහස් රැගත් සාකච්ඡා හා ලිපි මෙසේ පොතකට එකතු වෙයි. සිංහල අවුරුද්දේ වැදගත්කම මෙන්ම නැකත්වල වටිනාකම පිළිබඳව ද මෙහි සාකච්ඡා කොට තිබීම විශේෂයකි. සිංහල අවුරුද්ද පිළිබඳ සම්පූර්ණ විස්තර මෙහි ඇතුළත්ය.කර්තෘ - අනුල ද සිල්වාමිල - 480ප්‍රකාශනය - කර්තෘ ප්‍රකාශනයකි.සරලා මහ මුහුද මෙන් ජීවිතයේ දුක්කම්කටොලු සියල්ල දරාගත් ගැහැනියකි. අවසානයේ ඇය ජයග්‍රාහී මාවතකට අවතීර්ණ වන්නේ සියල්ල උපේක්ෂා සහගතව ඉවසූ බැවිනි. සරලා වැනි කාන්තාවෝ කොතෙකුත් අප අතර සිටිති. සමාජයට ආදර්ශයක් වන කාන්තා චරිතයක් වටා ගෙතී ඇති මේ නවකතාව කාන්තාවන්ට විශේෂත්වයකි.ඉතිහාසයෙන් අනතුරු ඇඟවීමක්  පරිවර්තනය - නිශාන්ත කුලරත්නමිල - රු. 550 යි.ප්‍රකාශනය - සරසවි ප්‍රකාශකයෝලෝරන්ස් රීස් ගේ The Nazis a Warning From History නවකතාවේ සිංහල පරිවර්තනයයි. නට්සි ජර්මනිය ලෝකයා වෙත ගෙන ආවේ මිනිස් වර්ගය මින් පෙර නොවිඳි ආකාරයේ දරුණු විනාශයකි.නට්සි අධිරාජ්‍යය හා සබැඳුණු විවිධ සිදුවීම් අත්විඳි විවිධ තරාතිරම් වල පුද්ගලයන් අතිවිශාල සංඛ්‍යාවක් සමඟ කරන ලද සම්මුඛ සාකච්ඡා ඔස්සේ ලෝරන්ස් රීස් නිපදවූ බීබීසී චිත්‍රපටය ඇසුරෙන් ලියූ කතාවකි.හෙන්රි වර්ණකුලසූරිය රචනා කළ ‘විල්ලරවාඩිය’ නවකතාව වූ කලී බෞද්ධ, මුස්ලිම්, හින්දු යනාදී විවිධ කුල ගෝත්‍රවලට අයත් ජනයා සමඟ සහයෝගීව වෙසෙන කතෝලික උප සංස්කෘතියකට අයත් පුද්ගල සමූහයක් බ්‍රිතාන්‍ය කිරීටයෙන් නාමික නිදහසක් ලබාගත් අවධියේ සිට දශක හතරක පමණ කාල පරාසයකට ගැනෙන ඉතිහාසයක් තුළ සමාජ දේශපාලන ආර්ථික හැලහැප්පීම්වලට මුහුණ දෙමින් ජීවිතය ජයගන්නට දැරූ වෙර වීර්යය පාදක කොටගත් කතා පුවතක පළමු අදියරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=cr14062910</link>
    <topic>‘අපි දන්නා දේ පස් මිටකි නොදන්නා දේ ලෝකය තරම් ය’</topic>
    <author>සංවාද සටහන - කල්ප</author>
    <content>‘අපි දන්නා දේ පස් මිටකි නොදන්නා දේ ලෝකය තරම් ය’සංස්කරණය - කමල් පෙරේරා  ප්‍රවීණ ග්‍රන්ථ පරිවර්තක සුන්දරම් සෞම්‍යන්සිංහල - දෙමළ සාහිත්‍ය ක්ෂේත්‍ර දෙකේ ම වැඩි කතා බහට ලක් නොවුණ ද සුන්දරම් සෞම්‍යයන් මේ දෙඅංශයටම විශාල මෙහෙවරක් කළ ලේඛකයෙකි. ඒ මෙහෙවර වූ කලී මාර්ටින් වික්‍රමසිංහයන් දෙමළ පාඨක සමාජයට හඳුන්වා දීමයි. අදට දශක දෙකකට පමණ පෙරාතුව විරාගය හා මඩොල්දූව දෙමළ බසට පරිවර්තනය කරමින් එකී සුවිසල් සාහිත්‍ය කාර්යයට උරදුන් සුන්දරම් සෞම්‍යයන් මෙරට තේ වගාව පසුබිම් ක‍රගෙන ලියැවුණු කෝහිලම් සුප්පයියා ලේඛකයාගේ ‘තූරත්තු පච්චෛ’ නවකතාව සිංහලින් පළ කිරීමට සැරසෙයි.“කෝහිලම් සුප්පයියාගේ ‘තූරත්තු පච්චෛ’ කෘතිය සිංහල පාඨකයාට හඳුන්වා දීම වැදගත් යයි ඔබ සිතුවේ ඇයි?”“ලංකාවේ කෝපි වගාව විනාශ වූ පසු තේ වගාව ඇරඹුණා. මුල් ම තේ පැළය හිටවන්නේ නුවර ලූල්කඳුර ප්‍රදේශයේ. ඒක සිද්ධ වුණේ එක්දහස් අටසිය හැට හතේදී. පේරාදෙණිය ‍උද්‍යානයේදී පර්යේෂණයක් කරලා ටේලර් කියලා සුදු මහත්තයෙක් තමා තේ වගාව ආරම්භ කරන්නේ. සුද්දන්ට ඕනෑ වුණා ලංකාවේ කඳුකරයේ තේ වගාව දියුණු කරන්ඩ. ඒත් ලංකාවේ සිංහල මිනිස්සු කැමැති වුණේ නැහැ සුද්දන්ගේ කුලී වැඩ කරන්ඩ. ඒ නිසා තමයි ඔවුන් ඉන්දියාවෙන් කම්කරුවන් ගෙන්නන්න තීරණය කරන්නේ.මේ විදිහට ඉන්දියාවේ සිට ලංකාවට එන දෙමළ ජනයා බොහෝ පීඩාවන්ට ලක් වෙනවා. ඔවුන් රැගෙන එන්නේ බොරු කියා රවට්ටලා. නමුත් නැවට නැඟපු වෙලාවේ සිට ම ඔවුන්ට මුහුණපාන්න වෙන්නේ මහා දුක් කරදරවලට. මන්නාරමේ සිට සැතැප්ම සිය ගණනක් ඔවුන්ට පයින් ගමන් කරන්න වෙනවා. සමහර අය මගදී මිය යනවා. ජීවත්වන පිරිස ද කායික හා ලිංගික වශයෙන් සූරා කෑමට ලක්වෙනවා. විශේෂයෙන් ම කාන්තා පක්ෂයට මුහුණපෑමට සිදුවන හිරිහැර වැඩියි. වතු කංකානිලා හා පාලකයන්ගේ කාමුක ආශාවන් ඉටු කරගන්නේ මේ අසරණ ස්ත්‍රීන්ගෙන්.”“මේ කතාව තමා ‘තූරත්තු පච්චෛ’ නවකතාවට පසු බිම් ‍වන්නේ. ඉන්දියාවේ සිට ලංකාවේ නාවලපිටියේ හැමිල්ටන් කියන තේ වත්තේ වැඩට එන වේලු හා වල්ලි කියන චරිත මුල් කරගෙනයි කෝහිලම් සුප්පයියා මේ නවකතාව රචනා කර තිබෙන්නේ. මේ ලේඛකයා බදුල්ලේ ජීවත් වූ කෙනෙක්. ඔහු හැඳින්වෙන්නේ වතුකරයේ දෙමළ කම්කරු ජනතාවගේ සැබෑ ජීවන තතු හෙළි කළ මුල් ම ලේඛකයා හැටියටයි.”‘තූරත්තු පච්චෛ’ කියන පොතේ සිංහල අදහස ‘ඈත දිස්වන නිල්ල’ වගේ තේරුමක් සහිත එකක්. ලංකාවේ තේ වගාව වැඩි දියුණු කරන්ඩ දෙමළ කම්කරු ජනයා දිවි පරිත්‍යාගයෙන් මෙහෙවර කළ හැටි මේ කතාවේ අපූරුවට විස්තර වෙනවා. ඒ වගේ ම පසු කාලයේ වතුකරය පසුබිම් කරගෙන ඉංග්‍රීසියෙන් ලියැවුණු පොත්වල දක්නට නොලැබෙන දෙමළ ජනයාගේ සැබෑ ජීවන තතු රැසක් මෙහි ඇතුළත්ව තිබෙනවා. ඉතින් මා කල්පනා කළේ වර්තමාන සිංහල පාඨක සමාජයට මෙය අපූරු අත්දැකීමක් වෙයි කියල.“විරාගය, මඩොල්දූව හා පාලම යට වැනි නවකතා පසුගිය කාලයේ ඔබේ අතින් දෙමළට නැඟුණා. මේ පොත්වල ඔබ දුටු විශේෂත්වය කුමක්ද?“වික්‍රමසිංහ මහත්ත‍යගෙ විරාගය කියවූ පසු මට සිතුණා එය දෙමළ පාඨක සමාජයට හඳුන්වාදීම වැදගත් කියලා. ඒකට ප්‍රධාන හේතුව තමා විරාගය පළමු වන සිංහල - මනෝවිද්‍යාත්මක නවකතාව වීම. මහාචාර්ය සරච්චන්ද්‍ර ද එය ඉහළින් අගය කර තිබුණා. සෑම සිංහලයකුගෙම ජීවිතයෙන් බිඳක් හෝ විරාගයේ ඇතුළත් වී තිබෙන බව මට හැඟුණා. ඒ වගේ ම විරාගයේ සිංහල සංස්කෘතිය අපූරුවට පිළිඹිබු කරන නවකතාවක්. මේ කරුණු තමා එය දෙමළට නැඟීමේදී මට හේතු කාරණා වුණේ.“මඩොල්දූව ගැන කියනවානම්, 1993 වන විට එය භාෂා රැසකට පරිවර්තනය වෙලා තිබුණත් දෙමළට නැඟී තිබුණේ නැහැ. එය මේ රටේ ප්‍රධාන ජනකොටසකගේ භාෂාවට නැඟීමට කවුරුවත් උනන්දු නොවීම ගැන මට කනගාටුවක් ඇති වුණා. අනික ඒ කාලේ එය ඉතා ජනප්‍රිය යොවුන් කතාවක්. දෙමළ පාඨකයා මෙය සතුටින් වැලඳ ගනීවි කියා මට හිතුණා. කුලසේන ෆොන්සේකාගේ පාලම යට පොතේ එන නාගරික ජීවිතයේ අත්දැකීම් දෙමළ ජනයාට අලුත්. ඒ නිසා විශේෂයෙන් ම මුඩුක්කු සමාජ ජීවිතය අපේ පාඨක ප්‍රජාවට හඳුන්වාදීමට මෙය අවස්ථාවක් කරගත්තා.”“අසූ තුනේ ජූලි කලබලවලදී ‍ඔබේ පවුලේ සාමාජිකයන් කුරිරු ලෙස ඝාතනයට ලක්වූ බව අප අසා තිබෙනවා.“අසූ තුනේ කලබලවලදී මගේ තාත්තාත්, සහෝදරයන් දෙන්නා හා මස්සිනාත් ජාතිවාදින්ගේ ගොදුරු බවට පත් වුණා. අපේ නිවසත් පිලිස්සුවා. මගේ ජීවිතය රැකුණේ මා එහි නොසිටි නිසයි. ඒ කාලයේ මම ගුරුවරයෙක්. මේ ඛේදවාචකයෙන් පස්සේ මම මඩකලපුවට ගිහින් වාලච්චේනේ තියාවටුවාන් සිංහල විද්‍යාලයේ ඉගැන්නුවා. සිංහල මාධ්‍යයෙන් ඉගෙන ගෙන තිබීම නිසාදෝ මා තුළ වෛරයක් ඇති වුණේ නැහැ. සිංහල සමාජයේ බහුතරයක් දෙනා ඉතා යහපත් අය බව මම දැනගෙන හිටියා. බදුලු මහා විද්‍යාලයේ අනාථ කඳවුරට බත් මුල් අරගෙන සිංහල සාමාන්‍ය ජනයා අනාථයන් බලන්න ආවා. බෝධිරුක්කාරාම පන්සලේ නායක හාමුදුරුවෝ දෙමළ අනාථයන්ට ආරක්ෂාව දුන්නා. මෙවැනි කරුණු නිසා මගේ සිතේ ජාතික එකමුතුකම ගැන මිසක් ගැටුමක් ගැන සිතුවිලි ඇති වුණේ නැහැ.”වාර්ගික සුහදත්වය අගය කරන ලේඛකයෙක් වශයෙන්, අතීතයේ ඇතිවූ දුක්මුසු සිදුවීම් යළි අනාගතයේ ඇති නොවීමට ඔබ කර‍න යෝජනා මොනවාද?”“වාර්ගික, ආගමික වගේ බේදවලින් තොරව සැමට සමානව සලකන සමාජයක් ගොඩනැඟීම තමා දිගු කාලින විසඳුම. මහජාතිය කල්පනා කරන්න ඕනෑ සියලු දේ තමන් භුක්ති නොවිඳ සුළු ජාතීන් අතරත් බෙදා දෙන්න. ඒ වගේ ම සුළු ජාතීන් හිතන්න ඕනා ගැටුම්වලට නොගොස් සුහදශීලීව ගැටලු විසඳාගන්න. සිංහල - දෙමළ භාෂා දෙක ඉගැන්වීම ඉතා වැදගත්. අද සමාජයේ වැඩි උනන්දුවක් තියෙන්නේ ආර්ථික ප්‍රතිලාභ තියෙන දේවල් ඉගෙනගන්න, කොරියන්, ජපන් ඉගෙන ගන්න උනන්දු වෙන්නේ රැකියා අවස්ථා ලැබෙන නිසා. සිංහල - දෙමළ ඉගෙනීම තුළින් සමාජයට වැඩි ප්‍රතිලාභයන් ලැබෙන්න සැලැස්සුවොත් ජනතාව එතනට යොමු වෙයි.“පරිවර්තන සාහිත්‍යය දියුණු කිරීමට කළ යුත්තේ කුමක්ද?”සිංහල - දෙමළ භාෂා දෙකෙන් පරිවර්තන කටයුතු කරන ලේඛකයන් ඉතා අඩුයි. ගණන් කළොත් විසිපහකට තිහකට වැඩි නැහැ. ඒ ප්‍රමාණය වැඩි කළ යුතුයි. භාෂා ඉගැන්වීම, සිංහල දෙමළ පරිවර්තන සාහිත්‍යයට අතදීම වැනි පියවර මගින් මෙය වැඩි දියුණු කරන්න පුළුවන්. දෙමළ සහ සිංහල - සංස්කෘතිය අතර අසමානකම්වලට වඩා තියෙන්නේ සමාන කම්.මනිමේඛලා කියන පුරාණ පද්‍ය ග්‍රන්ථයේ කවියක් තියෙනවා ‘කට්රදු කෛමන්නලවු - කල්දාදදු උලගලවු’ කියලා. ඒකේ සිංහල තේරුම මේ විදිහයි. ‘අප ‍දන්නා දේ පස් මිටක් සමානය - නොදන්නා දේ ලෝකය තරමට විශාල ය’ මට මේ කවිය කියවන විට බුදු දහමේ එන කොළ මිටේ උපමාව සිහිපත් වෙනවා. බුදු දහම දෙමළ ජනතාවට නුහුරු දහමක් නොවන බව මින් පැහැදිලි වෙනවා. සමාජ සබඳතා ගොඩනඟා ගැනීමේදී සාහිත්‍යය වගේ ම වෙනත් බොහෝ ක්ෂේත්‍ර භාවිතා කරන්න පුළුවන් බව අපි තේරුම් ගන්න ඕනෑ.”සංවාද සටහන - කල්පඅර්ථ විවරණය සහ පශ්චාත් නූතනවාදය ඉන්දියානු පර්යාවලෝකණයකින් අවබෝධ කර ගැනීම යනුවෙන් වූ දේශනයකට සවන්දීමට ලැබීම මෙම සතියේ ලැබුණු වැදගත් අත්දැකීමක්. අභාවප්‍රාප්ත මහාචාර්ය සෝමසුන්දරම් ක්‍රිෂ්ණරාජා සමරු දේශනය වූ මෙය පවත්වනු ලැබුවේ මහාචාර්ය එස්. පන්නීර්චෙල්වම් විසින්. මදුරාසි විශ්ව විද්‍යාලයේ දර්ශනය සහ ආගමික චින්තාවන් පිළිබඳ ආයතනයෙහි ප්‍රධානියා වන ඔහු යාපනය විශ්වවිද්‍යාලයේ කෛලාසපති ශ්‍රවණාගාරයේදී මෙම දේශනය පැවැත්වූවේ මැයි මස 27 වැනි දිනයි. එච්.ජී. හැඩමර්ගේ සහ ආදි ශංඛර්ගේ විශ්ලේෂණ සහ අර්ථ විවරණ ක්‍රමවේදය, ඩෙරීඩාගේ විසංයෝජන ප්‍රවේශය සහ නාගාර්ජුන වශයෙන් ප්‍රධාන අනුමාතෘකා දෙකක් යටතේ ගොනු වී තිබුණු මෙම දේශනය කරුණු කීපයක් නිසා ම වැදගත් යැයි මම සිතනවා.ඉන්දීය දර්ශනයන්හි හරය තේරුම්ගත යුත්තේ බටහිර දර්ශනයෙහි ආලෝකයෙන් ය යන්න ඔහු අවධාරණය කළ එක් ප්‍රධාන කරුණක්. එහිදී ඔහු දැක්වූ වැදගත් අදහසක් වූවේ මෙහිදී තමන් උත්සහ කරන්නේ බටහිර දර්ශන සම්ප්‍රදායෙහි එන අදහස් ඊට පෙර සිටම පෙරදිග තිබුණේ ය යන ජනප්‍රිය අදහස තහවුරු කිරීමට නොවන බවයි. එයට වෙනස්ව එක සමාන අදහස් වනාහි සම්ප්‍ර දායන් දෙකක් තුළ හෝ වැඩි ගණනක පැවැතීම දර්ශන විෂය ක්ෂේත්‍රයට අලුත් දෙයක් නොවන බව ඔහු පෙන්වා දුන්නා.මෙම දේශනය ශ්‍රවණය සඳහා පැමිණ සිටි ප්‍රේක්ෂකයන් අමතා ඔහු පළ කළ තවත් අදහසක් අද ලාංකේය සමාජය මුහුණ දී සිටින දාර්ශනික දුගී බවට කදිම පිළිතුරක් වුණා. එනම් ඉන්දීය දර්ශනය තේරුම් ගැනීම සඳහා අනිවාර්යයෙන් ම කියවිය යුතු ග්‍රන්ථයක් ලෙසට ටී. ආර්. වී. මූර්තිගේ Central Philosophy of Buddhism නම් ග්‍රන්ථය හඳුන්වා දීමයි. බොදු බල සේනාව බඳු සංවිධානවල ක්‍රියාකාරිත්වය පිළිබඳ අත්දැකීම් ලබන තරුණ පරපුරක් ඉදිරියෙහි බෞද්ධ දර්ශනය පිළිබඳ මග පෙන්වීමක් ඉන්දියාවෙහි සිට පැමිණි මහාචාර්යවරයෙකු විසින් දෙමළ බසින් සිදු කරනු ලැබීම මෙම දේශනයෙහි වූ වැදගත්ම හරයාත්මක පණිවිඩය යැයි මම සිතනවා‍.අපගේ අධ්‍යාපන ක්‍රියාවලිය මඟින් පිටුවහල් කර ඇති වැදගත් සම්පතක් ලෙස දර්ශනය නම් විෂය සඳහන් කළ හැකියි. අනෙකුත් චින්තන සම්ප්‍රදායන් ‘මිථ්‍යා දෘෂ්ටින්” ලෙස අර්ථ නිරූපණය කෙරෙන අධ්‍යාපන ක්‍රමය තුළ බෞද්ධාගම මිස බෞද්ධ දර්ශනය නිසි පරිදි ඉගැන්වීමක් සිදු කෙරෙන්ෙනත් නැහැ. පෙරදිග දාර්ශනික සම්ප්‍රදාය සහමුලින් ම ඉවත් කිරීමට ලක්ව ඇති ලාංකේය අධ්‍යාපන ක්‍රමය තුළ දාර්ශනික දුගී බව හේතුවෙන් ම බටහිර දාර්ශනික සම්ප්‍රදායට අයත් සමහර චින්තකයන් පමණක් අධිතක්සේරුවට ලක් වෙනවා.නමුත් ඉන්දීය අධ්‍යාපන ක්‍රමය එයට වෙනස්ව යමින් පෙරදිග දර්ශන සම්ප්‍රදාය මෙන් ම අපරදිග දර්ශන සම්ප්‍රදායත් සමාන්තරව ගමන් කරන අධ්‍යාපන ක්‍රියාවලියකට ඉඩ සලස්වා ඇති හෙයින් කිසිදු දාර්ශනික සම්ප්‍රදායක් අවතක්සේරුවට ලක් වීමක් හෝ එවැන්නකට ඇති ඉඩකඩ අහෝසි වෙනවා.මංගල උත්සව, අවමංගල උත්සව ඇතුළු සියලු ම ආගමික හා සංස්කෘතික උත්සවවලදී කෙසෙල් ගස හින්දු දෙමළ ජනයාට නැතුවම බැරි ය. ඉදුණකෙසෙල් හා අමු කෙසෙල් කැන්, කෙසෙල් කොළ, ඉදුණු කෙසෙල් ඇවරි ආදිය සුවිශේෂී කාර්යභාරයක් හින්දු සංස්කෘතිය තුළ ඉටු කරයි. ඉදුණ කෙසෙල් පලතුරක් ලෙසත් අමුකෙසෙල් රසවත් ව‍ෑංජනයක් ලෙසත් භාවිතා කරයි.ආහාර පිළිගැන්වීමේදී කෙසෙල් කොළ සහ වියළි කෙසෙල් පට්ටා භාවිතයට ගනී. කාර්තිගෙ මංගල්‍යයෙ දී පහන් දැල්වීමේ දී පොල් බෑ රැඳවීමට ද කෙසෙල් බොඩය භාවිතයට ගනියි.නිවසක හෝ මංගල ශාලාවල දී සිදුවන විවාහ මංගල හා ‍මල්වර උත්සවවලදී මෙන් ම පොදු වෙනත් උත්සවවලදී ද මෙලෙස ඉදුණු කෙසෙල් කැන් සහ කෙසෙල් මුහ සහිත කෙසෙල් ගස් දෙකක් කපා ගෙනවිත් ප්‍රවේශ දොරටුව දෙපස සිටවා තබයි. මෙසේ තැබීම මඟින් සංකේත වන්නේ සතුටු ජනක අවස්ථාවක්, සුබ කාර්යයක්, මංගල කාර්යයක් එම ස්ථානයේ සිදුවන බව අන් අයට ප්‍රකාශ කිරීම ය. එපමණක් ම නොව යුවලකට ජීවිතයේ විවාහ අවස්ථාවක් උදාවන්නේ එක්වරක් පමණි, යන අර්ථයත් ‍මෙමඟින් ගම්‍ය වේ. කෙසෙල් කැන් සහිත ගස් සිටුවා සැරසීමෙන් ස්ථානීය අලංකාරයත් සමාජගත අර්ථයත් සංකේතවත් කෙරේ. කෙසෙල් ගසකින් එක් කැනක් පමණක් ලබාගත හැකි අතර කෙසෙල් අලයෙන් විශාල කෙසෙල් කුරුල්ලන් ඇතිවී ලොකු කෙසෙල් පඳුරක් බවට පත්වන්නා සේ විවාහයෙන් පසු දරු පරපුරක් ඇතිවේවා යන අර්ථය ද කෙසෙල් ගස් සිටුවීමෙන් අර්ථවත් වේ.අවමංගල කාර්යයේදී ඉදුණු කෙසෙල් කැන් වෙනුවට යොදා ගන්නේ අමු කෙසෙල් කැන් සහිත කෙසෙල් ගස් දෙකක් ප්‍රවේශ දොරටුව අබියස සිටුවීමයි. ඒ සඳහා අලුකෙසෙල් හෝ මොන්දම් වර්ගයේ කෙසෙල් භාවිතා කරයි. අමු කෙසෙල් කැන් සහිත කෙසෙල් ගස් මඟින් වේදනාව හා ශෝකය ප්‍රකාශ වේ.කෝවිල්වල පැවැත්වෙන ආගමික උත්සවවලදී කෝවිලට ප්‍රවේශ වන ප්‍රධාන දොරටුව අබියස ඉදුණ කෙසෙල් කැන් සහිත ගස් සිටුවන අතර දෙවියන් වීදි සංචාරය කරන විට තේර් රථය ගමන් කරන මඟ දෙපස ඇති නිවෙස්වල ගේට්ටු අබියස ද තේර් රථයේත් ඉදුණු කෙසෙල් කැන් සහිත ගස් සිටුවා දෙවියන්ට බුහුමන් කරයි. එම අවස්ථාවන්හිදී භාවිතා කරනු ලබන්නේ ඇඹුල් කෙසෙල් පමණි.හින්දු ආගමික වත් පිළිවෙත් ඉටු කිරීමේදී කෙසෙල් කොළය ඉතාමත් වැදගත් වේ.යාග කටයුතුවලට අවශ්‍ය කරන දෑ තබන්නේ කෙසෙල් කොළය මත ය. විවාහ මංගල උත්සවවලදීත්, ආගමික දානමාන කටයුතුවලදීත්, උපවාස සීලයේ පිහිටා සිල් මිදීමේ දීත්, ආහාර අනුභවය සඳහා පිඟන් වෙනුවට කෙසෙල් කොළ භාවිතා කිරීම සම්ප්‍රදායවේ. විවාහ දිවියට පත් යුවති පති යුවලගේ මංගල ආහාර අනුභවයෙදී ද ගනු ලබන්නේ කෙසෙල් කොළ අග්ගිසි ය. එම අග්ගිසි වම් පැත්තට වන සේ තැබිය යුතු ය. එමෙන් ම මවට, පියාට, ගුරුවරුන්ට සහ වැඩිහිටියන්ට හා මළගිය ඥාතීන්ට ආහාර පිදීමේ චාරිත්‍රයේදීත් මළගිය ඥාතීන්ට ආහාර පිදීමේදීත් කෙසෙල් අග්ගිස්ස දකුණු පැත්තට වන සේ තිබිය යුතු ය. දෙවියන්ට ඉඳුණු කෙසෙල් ගෙඩි පූජා කිරීමේ දී ඒවා යේ අග්ගිසි කපා සෝදා තිබිය යුතු ය. ඕනෑම වර්ගයකට අයත් කෙසෙල් පිදීම සඳහා ගනු ලැබේ.නාගදීපයේ ඇති නයිනපූසනි අම්මන් කෝවිලට පැමිණෙන බැතිමතුන් සඳහා දාන පිළිගන්වන්නේ කෙසෙල් පට්ටාවලට ය. විශේෂයෙන් කෙසෙල් කොළ මත ආහාර අනුභවයේ දී එළවළු ආහාර පමණක් ගනු ලබන බව අවධාරණය කළ යුතු වේ. එසේ වුවත් මළවුන්ට ආහාර පිදීමේ මියගිය ඥාතියා ජීවත්ව සිටි කාලයේ අනුභව කළ සියල්ලම පිදිය යුතු ය. එහිදී ඔහු මස් මාංශ අනුභව කර තිබුණා නම් කෙසෙල් කොළ මත මස් මාංශ තැබිය යුතු ය. ආහාර බෙදන්නේ කෙසෙල් කොළ අග්ගිසිවලට ය‍. සෙසු අයට කෙසෙල් කොළ මත ආහාර බෙදනු ලබයි. ආහාර අනුභවයෙන් පසු කෙසෙල් කොළය තමන් සිටින පැත්තට නමා ඉවත් කළ යුතු අතර පොඩිකර විසි කරන්නේ නැත.උපවාස සිල් රකින කාලවලදී කපුටන්ට කෑම දිය යුත්තේ ද කෙසෙල් කොළ මතය. එසේ කිරීමෙන් ශනි දෝෂ නිවාරණය වන බව විශ්වාස කෙරේ‍. එපමණක් නොව කෙසෙල් අතු නිවෙස්වලට රැගෙන එන්නේ ද නැත. ගෙතුළට ගනු ලබන්නේ කපන ලද කෙසෙල් කොළ පමණි. මේ වනවිට බහුතරයක් හින්දුන් මස් මාංශ අනුභවයට හුරු වී ඇති නිසා ඔවුන් රැකියාවට යාමෙදි වෙනත් චාරිකාවල දී බත් පාර්සල් සකස් කිරීමේ දී කෙසෙල් කොළ මත මස් මාලු එතීම සිදුකරයි. එමෙන් මළවුන් පිදීමේදී මළ ගිය ප්‍රාණකාරයා ජීවත්ව සිටි කාලයේ දී මස් මාලු අනුභව කර තිබුණා නම් කෙසෙල් කොළ මත මස් මාලු ප්‍රාණකාරයාට පිදීම සිදුකරයි.කෝවිල්වල පැවැත්වෙන උත්සව සාමාන්‍යයෙන් දින 10, 15, 25 ආදී වශයෙන් නොකඩවා පැවැත්වෙන හෙයින් එම අවස්ථාවන්හිදී අමු කෙසෙල් කැන් සහිත කෙසෙල් ගස් බඳියි. නියමිත දින වනවිට ‍එම කැන් ඉදෙන නිසා ය. එමෙන් ම දෙවියන් සහිත මංගල පෙරහැර වීදි සංචාරය කරනවිට තේර් රථයත් වීදි දෙපසත් කෙසෙල් ගස් වලින් සරසයි.කෙසෙල් කොළවල ආහාර අනුභව කිරීම මඟින් සිරුරට සිසිලක් ද ශරීර සෞඛ්‍ය ද රැකෙන බව ද විශ්වාස කෙරේ. මේ අනුව පෙනී යන කාරණය වන්නේ හින්දු දමිළ ජනයා හා කෙසෙල් ගස වටා අවියෝජනීය බැඳීමක් ඇති බව ය.පී.ජී.ඩී. සුනිල් ආරියරත්න  කොළුන්දු 38 වන කලාපය නිකුත් වෙයිප්‍රවීණ ලේඛකයකු සහ නාට්‍යකරුවකු වන ඇන්තනි ජීවා සංස්කරණය කොට ප්‍රකාශයට පත්කරන කඳුරට සාහිත්‍යය සම්බන්ධ සාරගර්භ ලිපි රැසකින් සමන්විත ත්‍රෛමාසික දෙමළ සඟරාව වන කොළුන්දු 38 වන කලාපය නිකුත් වී ඇත. ලේඛිකාවන් සඳහා පවත්වන ලද කෙටිකතා තරගයකදී ජයග්‍රහණය ලැබූ කෙටිකතා 03 කින් සහ කඳු කර දෙමළ සාහිත්‍යයේ නියමුවාණන් වූ කෝ. නඩේසෛය්ර පිළිබඳ විශේෂ ලිපියකින් ද මෙවර කොළුන්දු හැඩගැන්වී ඇත.සරත් ආනන්ද ගේ නවතම පරිවර්තන කෘතියඅලුත් අවියක් එළිදකීදෙමළ සිංහල පරිවර්තකයකු වන තිස්සමහාරාමයේ සරත් ආනන්දගේ නවතම පරිවර්තන කෘතිය “අලුත් අවියක්” මෑතකදී එළි දැක්විණි.ප්‍රගතිශීලී යුගයට අයත් දෙමළ කෙටිකතා 12 ක් ඔහු විසින් සිංහල බසට නගා තිබේ. මෙය දැනට පරිවර්තන කෘති 10 ක් එළි දක්වා ඇති සරත් ආනන්දගේ 11 වන කෘතියයි.ඔහු විසින් සිංහල බසට පරිවර්තනය කරන ලද නීර්වෛ පොන්නෛයන්ගේ කෙටිකතා සංග්‍රහයට 2006 වස‍ෙර් හොඳම පරිවර්තනය සඳහා රාජ්‍ය සම්මානය හිමි විය.හේමචන්ද්‍ර පතිරණපාලමට ලියන්නසෑම දෙසතියකටම වරක් පළවන පාලමට ඔබේ අදහස්, යෝජනා හා නිර්මාණ ද යොමු කරන මෙන් ඇරියුම් කරමු.සංස්කාරක - ‘පාලම’, සිළුමිණ, ලේක්හවුස්, කොළඹ 10.FAX-2429260 Email- malkap@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=ay1406294</link>
    <topic>දෙනවයි කියලා නොදී චන්ද්‍රිකා මාව රැවැට්ටුවා</topic>
    <author>සුනිල් මිහිඳුකුල</author>
    <content>ආචාර්යපී. ඒ. කිරිවන්දෙණියඔබේ සම්පූර්ණ නම?පොඩි අප්පුහාමි කිරිවන්දෙණිය.උපන්නෙ?1941 නොවැම්බර් 14ගම?හතර කෝරලයට අයිති කිරිවන්දෙණිය. රඹුක්කන ඉඳන් හැතැප්ම තුන හතරක් විතර එහායින් තියෙන ගමක්. එදයි අදයි කියලා අපේ ගමේ එච්චරම ලොකු වෙනසක් නැහැ. එදා ගුරු පාර, අද තාර පාර. එදා කරත්ත ගියේ. අද බස්.ඔබේ පියා?කේ. පී. කිරිබණ්ඩා. ගොවියෙක්. යුද්දෙ කාලේ සමූපකාර කඩ සමිතියේ මැනේජර්.මව?එච්. ආර්. සුමනාවෝ රන්මැණිකේ. (රන් මැණිකා නෙමෙයි රන් මැණිකේ දන්නව ද මේ නම් දෙකේ වෙනස? මැණිකේ කියන්නේ ගොවිගම අයට මැණිකා කියන්නේ ගොවිගම නොවන අයට.) අපේ අම්මට මැණිකා කිව්වොත් කියපු කෙනාට බැණුම් අහන්න තමයි වෙන්නෙ.පවුලේ කී දෙනා ද?එක සහෝදරියයි, සහෝදරයෝ හතර දෙනයි.ඔබ පාසල් ගියේ?මං පාසල් තුනකට ගියා. පළමුවෙන්ම මුවපිටිය රජයේ පාසල. ඊට පස්සෙ රඹුක්කන ‘සුජාතා'. මං උසස් පෙළ කරන්න ගියේ දැලිවල මහා විද්‍යාලයට.ඔබ නිදහස් අධ්‍යාපනයේ ප්‍රතිඵලයක් යැයි කියන්න පුළුවන් ද?ඔව්. අනිවාර්යයෙන්ම. වරප්‍රසාද නොලත් ගම්බද බුද්ධිමත් දරුවන්ට දොර ඇරුණේ නිදහස් අධ්‍යාපනයෙන්. ඊට ඉස්සර ගම්බද ළමයින්ට ඉංග්‍රිසි අධ්‍යාපනයක් ලබන්න, විශ්ව විද්‍යාලයට යන්න ඉඩක් ලැබුණේ නෑ. කන්නන්ගර අධ්‍යාපන ක්‍රමය, හිතාමතා, දුරදිග බලලා ආරම්භ කරපු අධ්‍යාපන පදනමක්. ඒත් ඒ ක්‍රියාදාමය දිගටම නොගෙනිච්ච එක තමයි ලොකුම ඛේදවාචකය.ඔබ විශ්ව විද්‍යාලයට එක්වන්නෙ?1962 දී. ඒ විද්‍යෝදය (දැන් ජ'පුර සරසවිය) ඊට අවුරුද්දකට කලින් තමයි මේක මාලිගාවත්තේ ඉඳන් ගංගොඩවිලට ගෙනාවේ.විශ්ව විද්‍යාලයේදී ඔබ දේශපාලනය කළේ නැද්ද?කළා. මගේ තිබුණේ වාමාංශික අදහස්. විශ්ව විද්‍යාලයෙන් අයින් වෙලා මං ටික කාලයක් ගුරු වෘත්තියේ යෙදී සිටියා. ඒ කාලේ තමයි මං ආචාර්ය ඇන්. ඇම්. පෙරේරා හඳුනා ගත්තේ. ඔහු මගේ වැඩිහිටි මිතුරකු බවට පත්වුණා.ඇන්. ඇම්.ගේ දේශපාලනය ගැන ඔබේ අදහස වුණේ මොකද්ද?දේශීය නිෂ්පාදනය නඟා සිටුවන්න ඔහු ගත් උත්සාහය ප්‍රශංසනීයයි. අපේ වැඩවසම්, ධනපති පන්තිය, ගම්වල සුළු ධනේශ්වර මිනිස්සු ඒක කඩාකප්පල් කළා. සිරිමා බණ්ඩාරනායක මැතිනියගේ නැදෑ පරපුර මේකට කැමැති වුණේ නැහැ. කොටින්ම ඇතැම් ස්වාමින් වහන්සේ පවා ඇන්. ඇම්.ව විවේචනය කළා. රටේ කෘත්‍රිම ආහාර සාගතයක් ගොඩනඟලා මේක අඩපණ කළා; දුර්වල කළා.ඔය කාලේම සිද්ධ වුණු 71 කැරැල්ල ඔබ කොහොම ද දැක්කෙ?ධර්මසේකර, සරත් විජේසිංහ වගෙ අයත් එක්ක මගේ සම්බන්ධකම් තිබ්බා. නමුත් ඔවුන්ගේ මත මා පිළිගත්තේ නැහැ. උදාහරණයක් විදියට ඉන්දියානු ව්‍යප්තවාදය යටතේ ඔවුන් කියපු දේවල් බොරු. මං කිව්වා “පච ගහන්න එපා මට ඉතිහාසය උගන්වන්න එන්න එපා” කියලා. අනෙක ඔවුන් කිව්වේ ‘මවුබිම නැත්නම් මරණය’ කියායි. මං කිව්වේ ‘මැරෙන තුරුම මවුබිම’ කියායි.ඔබ කාලයක් ‘සර්වෝදය'ට සම්බන්ධ වෙලා වැඩ කළා නේද?ඔව්. නමුත් මං සර්වෝදයේ වැඩපිළිවෙළත් එක්ක න්‍යායාත්මකව එකඟ වුණේ නැහැ. සර්වෝදය කියන්නේ ඒ. ටී. ආරියරත්න ප්‍රමුඛ කීප දෙනෙක් හදපු ව්‍යාපාරයක් මිසක් මහජන පදනමකින් යුක්ත ව්‍යාපාරයක් නෙමෙයි.අනෙක සර්වෝදය වඩාත් යොමු වුණේ ආධ්‍යාත්මික අංශයට. මං වාමාංශිකයකු වුණු නිසා වැඩි බර දුන්නේ භෞතික අංශයට. මේ දෙක අතර නොගැළපීමක් තිබුණා.එතකොට ‘සණස’ පටන්ගත්තේ කොහොම ද?අපි මුලින්ම කළේ ‘ජාතික උරුමය’ කියලා පන්සල කේන්ද්‍ර කරගත් සංවර්ධන වැඩ සටහනක්. ඒකෙන් කළේ සුබසාධන වැඩ. අපි වැවු සියයකට කිට්ටු ප්‍රමාණයක් හැදුවා. ඊට පස්සේ තමයි ‘සණස'ට අත ගැහැව්වේ. මම ගම්වල දැක්කා, මිනිස්සු ණය වෙන හැටි, අස්වැන්න උගස් තියනවා; පොල් කඩන්න පෙර පොල් ගහ උගස් තියෙනවා. පැහෙන්න කලින් කෙහෙල් කැන උගස් තියනවා. හරකා උගස් තියනවා. මේ ණයගැති භාවය මං දැක්කා. රාජ්‍ය බැංකු තිබුණට මිනිහකුට රුපියල් පහක්, දහයක් වගේ සුළු මුදලක් ණයට ගන්න තැනක් නැහැ. ගොවියකුට හරි, සුළු පරිමාණ ව්‍යාපාරයක් කරන කෙනකුට හරි මූලධනයක් අවශ්‍යයි. ඒක ගන්න තැනක් නැහැ. අපි ‘සණස’ පටන්ගත්තේ ඒ අරමුණෙන්. මේක තමයි හොඳම මූල්‍ය හා බැංකු ක්‍රමයක බීජය.ඔබ වරක් ඔය ණයගැති භාවය පිළිබඳ අපේ හිත කීරි ගැස්සෙන අත්දැකීමක් හෙළිදරව් කළා.ඔව්. ඒක කෙටියෙන්ම ගත්තොත් මෙහෙමයි. මම දවසක් දැක්කා අම්මා කෙනෙක් දරුවට වලිප්පුව හැදිලා ආණ්ඩුවේ ඉස්පිරිතාලෙට එක්කගෙන යනවා. ඇය කඩේකින් රුපියල් පහක් ණයට ඉල්ලගත්තා. පස්සෙ මං දැක්කෙ එක්තරා පුද්ගලයෙක් අර අම්මට අයිති වත්තෙ තියෙන පොල් ගහක් තාරවලින් සලකුණු කරනවා. ඒකට කියන්නේ ‘ගහක් බඳිනවා’ කියලා. ඒ කියන්නේ ණය ගෙවනකං පොල් ගහේ ගෙඩි ණයහිමියාට අයිතියි. මෙය මා තුළ ප්‍රබල කම්පනයක් ඇතිකළ සංසිද්ධියක් වුණා.එතෙක් පවත්වගෙන ගිය සුබසාධන ආර්ථිකය රටට වැඩක් වුණේ නැද්ද?ඒක තනිකරම අපේ මිනිසුන් තුළ යටත් විජිත ගැති මානසිකත්වයක් ඇතිකළ දෙයක්. මේක සුද්දෝ අපිට දුන්නු උරචක්‍ර මාලයක්. හාල් සලාකය, පින් පඩිය මේවා තමයි සුබසාධන වැඩ. එතකොට මිනිස්සු ස්ව ශක්තියෙන් ගොඩනැ‍ඟෙන්නෙ නැහැ.වික්ටර් අයිවන් කියනව වගේ මිනිසුන්ට දෙන්න ඕනැ මාළු නෙමෙයි බිලි පිති.ඕක වික්ටර් අයිවන් කියන එකක් නෙමෙයි; පිට රට කතාවක්. පිටරට කියපු කතා අපට වැඩක් නැහැනේ. කලාවැව හදන්න ඉංජිනේරුවෝ ආවේ එංගලන්තයෙන් ද?ඒ කාලේ ඔබට සී. අයි. ඒ. චෝදනාවකුත් ආවා නේද?ඔව්. අපිට සී. අයි. ඒ. කාරයෝ කියලා කිව්වා.‘සණස’ පටන්ගත්තේ විවෘත ආර්ථිකයත් එක්ක? එතැනදි යම් යම් ප්‍රතිවිරෝධතා මතු වුණේ නැද්ද?එතකොට විවෘත ආර්ථිකය ආවා විතරයි. ඒක හරියට ලිප්ටන් වටරවුමට ගිය මිනිසුන්ට යන්නෙ කොහෙද කියලා තේරෙන්නෙ නැති එකක් වගේ වුණා. විවෘත ආර්ථිකයෙන් නියම ඵල ප්‍රයෝජනය ගත්තේ අතේ මුදල් හදල් තිබුණු අය. දුප්පතා තව තව දුප්පත් වුණු එකයි වුණේ. ඔවුන්ට ජයගන්න නම් මූල ධනය තිබෙන්න ඕනැ. අපි ‘සණස’ පටන්ගත්තේ විවෘත ආර්ථිකයට විකල්පයක් විදියට. මූල ධනය අහිමි කොටස්වලට මූල ධනය ඒකරාශි කිරීමයි අපේ අරමුණ වුණේ.ඔය කාලේම නේද පෞද්ගලිකරණයත් ආවේ?පෞද්ගලිකරණයට මං විරුද්ධ නැහැ. ඒත් එයට කිසියම් නියාමනයක් තිබෙන්න ඕනැ. අපේ රටේ දහ, විසි දාහකට රස්සා දුන්නු පෞද්ගලික කර්මාන්තයක් කියන්න? ඒ අයට සියලු වරප්‍රසාද දීලා, බදු සහන දීලනේ රාජ්‍ය අනුග්‍රහය ලැබිලා තියෙන්නේ. ආණ්ඩු අපිට මොනව ද කරලා තියෙන්නෙ? පිටරටින් ගෙනාපු බංකොලොත් නීතිවලට අනුගත වෙලා අපේ ආයතන විනාශ කරන්න හදපු එකයි කළේ.ප්‍රේමදාස යුගයේ ඔබව ඝාතනය කිරීමේ සැලැස්මක් තිබුණයි කියලා අපි අහලා තියෙනවා?ඔව්. ඒක ඇත්ත. මාව හිටපු ගමන් පොලිස් අත්අඩංගුවට ගත්තා. මුලින් ප්‍රශ්න කරලා ගෙදර යන්න ඉඩ දුන්නා. එදා රෑ මට රජයේ ප්‍රබල ඇමැතිවරයෙක් කතා කරලා කිව්වා අද රෑ ගෙදර ඉන්න එපා කියලා. ඉතිං මං එදා රෑ හැංගුණා. පහුවදා මං පොලීසියට ගියා. එතකොට මාව රිමාන්ඩ් කළා. රිමාන්ඩ් කළා කිව්වට මාව කූඩුවට දැම්මෙ නැහැ. එළියේ හිටියේ. රෑට බිම පැදුරක් එළාගෙන නිදාගත්තා. පහුවදා මට කිව්වා මාව බූස්සේ කෑම්ප් එකට ගෙනියනවා පුළුවන්නම් ලොක්කෙකුට කියලා නිදහස් වෙන්න කියලා. මං දන්න හැම කෙනකුටම කිව්වා. අන්තිමෙට මට එක්කෙනෙක් පිහිට වුණා. මාව රෑ දෙකට රිලීස් කළා. මං මුලින් සඳහන් කරපු ඇමැතිවරයා අපේ ගෙදරට කතා කරලා කියලා තියෙනවා මට කීයටවත් රෑ දෙකට එළියට එන්න එපා කියලා කියන්න කියලා. මොකද මං රීලිස් වෙලා එළියට ගියානම් මට වෙඩි තියන්න ඉඩ තිබුණා. වෙඩි තියලා කියයි නාඳුනන තුවක්කුකරුවකු විසින් රටේ අහවල් ප්‍රසිද්ධ සමාජ සේවකයා ඝාතනය කරනු ලැබ ඇත කියලා. මං පහුවදා උදේ නිදහස් වෙලා ගෙදර ආවා.මොකද්ද මේ අත්අඩංගුවට ගැනීමට හේතුව?කිසිම හේතුවක් නැහැ. මං කිසිම වරදක් කරලා නැහැ. අපි ‍ජනතාව අතර ඉන්න එක තමයි එකම හේතුව. දේශපාලනඥයෝ කැමැති නැහැනේ ජනතාව අතර ඉන්න මිනිස්සුන්ට.චන්ද්‍රිකා යුගයේ ඔබ ජාතික ලැයිස්තුවට නම් කර තිබුණා අපිට මතකයි?ඔව් චන්ද්‍රිකා නෝනා මගේ නම දැම්මා. මං හිටියා ලිස්ට් එකේ. මගේ නෝනා මහත්තයා, දරුවන්, හිත මිතුරන් ඔක්කොම විරුද්ධ වුණා මං පක්ෂ දේශපාලනයට යනවට. ඒත් මං කල්පනා කළා මේකෙනුත් රටට වැඩක් කරන්න පුළුවන් වේවි කියලා. ඒත් මට දුන්නෙ නැහැ. වංචනික විදියට මාව රැවැට්ටුවා. ඒකෙන් වුණේ මගේ කීර්ති නාමය විනාශ වීම. එක අතකට මට ඒක නොලැබුණු එකත් හොඳයි. මොකද; මං මන්ත්‍රිවරයකු වුණානම් මා ‘සණස’ වෙනුවෙන් කළ සේවයට කැළලක් වන්න තිබුණා. දේශපාලනය කරන්න ඕනැනම් මට මීට කලින්ම දේශපාලනය කරන්න තිබුණා. නමුත් මං ඒකට අකැමැති වුණේ එහි අගතිය මං මුල ඉඳලම දැක්ක නිසයි.2005 දී ඔබ මහජන බැංකුවේ සභාපති වශයෙන් පත්වෙනවා?මං කිසිම දවසක තනතුරු බලාපොරොත්තුවෙන් වැඩ කළේ නැහැ. ජනාධිපතිතුමා මට මේක භාරගන්න කිව්වා. මං ‘හා’ කිව්වා. බැංකුවේ වැඩ කරද්දි යම් යම් මතභේද ඇතිවුණා. ඒ අනුව මං අයින් වුණා.රාජ්‍ය බැංකු වුණත් ඒවායින් රටට සේවයක් වෙනවයි කියලා ඇත්තටම කියන්න පුළුවන් ද?බැංකුවල තියෙන ප්‍රශ්නය මේකයි. එය රටේ සංවර්ධනය ඉලක්ක කරගෙන සැලසුම් සහගතව, සෘජුව මැදිහත් වන්නේ නැහැ. එක් විෂයයක් ඉලක්ක කරගෙන වැඩ කරනවා නම් ප්‍රතිඵලදායකයි. උදාහරණයක් විදියට අවුරුදු දෙකක් කිරි ආයෝජනයට ප්‍රමුඛතාව දෙනවනම් අපිට පුළුවන් කිරිවලින් රට ස්වයංපෝෂිත කරන්න. එහෙම ඉලක්කයක් නැහැ. ඉල්ලන ඉල්ලන කෙනාට ණය දෙන එක තමයි බැංකු කරන්නේ.අපේ රටේ සිටින ඉහළම අර්ථ ශාස්ත්‍රඥයා එන්. යූ. ජයවර්ධන බව ආචාර්ය සරත් අමුණුගම වරක් කියා තිබුණා.අපේ රටේ හුඟ දෙනෙක් කළේ සුද්දා පටන් ගත්තු ආර්ථික වට්ටෝරුව දිගටම ඉදිරියට ගෙන ගිය එක. අපේ අතීතයේ බැංකු පද්ධතියක් ක්‍රියාත්මක වුණයි කියලා කියන්න මේ අය ලැජ්ජයි. තෝනිගල සෙල් ලිපිය අරන් බලන්න. එහි අපේ බැංකු ක්‍රමයක් තිබුණයි කියන එක ලියැවිලා තියෙනවා. ඇමෙරිකානු විශේෂඥයන් මෙහෙම කිව්වයි කියලා කියනව මිසක් මොන අර්ථ ශාස්ත්‍රඥයා ද කුඹුරට බැහැල මිනිසුන් එක්ක ආර්ථිකය සැලසුම් කළේ? මට තියෙන ප්‍රශ්නය ඒකයි.ඔබේ බිරිය ගැනත් යමක් කියන්න?ඇය ආර්. එම්. බිසෝ මැණිකේ කිරිවන්දෙණිය. වෘත්තියෙන් ගුරුවරියක්ව සිටියා. එක්තරා කාලයක ඇගේ පඩියෙන් භාගයක්ම වෙන්වුණේ මගේ වැඩවලට.දරුවන්?මට දුවලම පස්දෙනයි. දැනට සණස සභාපති ධුරය දරන්නේ මගේ එක් දියණියක්. ඇය මුදිතා සමාදානි. මෑතදී ග්‍රේෂන් සම්මානය ලද මාධ්‍යවේදි මාලින්ද සෙනෙවිරත්නගේ බිරිය.පස්දෙනාම දුවලා වීම ගැන ඔබට මොනව ද හිතුණේ.පුතෙක් හිටියානම් හොඳයි කියලා නොහිතුණා නෙමෙයි. ඒත් ඒ අඩුව මකන්න මං මගේ දුවලා පස්දෙනාම පිරිමි වගේ තමයි හැදුවේ. ඒ ගොල්ලන්ට තනියම ගිහින් ඕනැ වැඩක් කරගන්න පුළුවන් විදියට තමයි හැදුවේ. මම දරුවන්ට නිදහස දුන්නා. ඒත් අපි පිටිපස්සේ ඉඳන් සුපරීක්ෂාකාරීව ඉන්න ඕනැ. නැතුව උඩ බලං ඉන්න නරකයි. දුවලා පස්දෙනාම දැන් විවාහකයි. බෑනලා පස්දෙනා නිසා පුතකුගේ අඩුවක් දැනෙන්නෙ නැහැ.ඔබේ ජීවිතය බොහෝම අවිවේකී යාන්ත්‍රික එකක්නේ. ඉන් මිදුණම ඔබ මොනව ද කරන්නෙ? විශේෂයෙන් විනෝදාංශ වශයෙන්?මං හරිම කැමැතියි ඇවිදින්න. පුංචි කාලෙත් මම තනියම බයිසිකලෙන් රටපුරාම ගිහින් තියෙනවා. මම දැනටත් මාසයකට කිලෝමීටර් දහදහක්වත් ඇවිදිනවා. මං අවාරේ සිරිපාදෙත් නැඟලා තියෙනවා.එහෙම ගියාම ඔබ ලෝකයේ දැකපු සුන්දරම තැන මොකද්ද?ඒක රටින් රට, ගමෙන් ගම වෙනස් වෙනවා. වයඹ තියෙන සුන්දරත්වය නෙමේ දකුණේ තියෙන්නේ. දැන් හපුතලේ ගන්න. හරියට ස්විට්සර්ලන්තය වගෙයිනේ. කඳු, තේ වතු, බෑවුම, මීදුම මොන තරම් ලස්සන ද? මම වරක් ප්‍රංශයේ ඉඳන් ස්විට්සර්ලන්තයට ගියා කෝච්චියේ. මට මතක් වුණේ හපුතලේ, බණ්ඩාරවෙල පැත්ත. උතුරේ තියෙන්නේ වෙනම සෞන්දර්යක්. පාසිකුඩා ගියාම අපි කිලෝමීටර් එකහමාරක් විතර වෙරළ ඇතුළට යනවනේ.ඔබ ජ්‍යෝතිෂය එහෙම විශ්වාස කරනවා ද?විශ්වාස කරන්නෙත් නැහැ. අවිශ්වාස කරන්නෙත් නෑ.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=ay1406291</link>
    <topic>මාදුරුඔය වන උයනේදී සූතිකාගාරයක් දුටිමි</topic>
    <author>අරුණි මුතුමලී</author>
    <content>මිනිස් ලෝකයේ පමණක් නොව අලි ඇතුන් අතරද මුරණ්ඩු කම් කරන අය නැත්තේ නොවේ. එසේ මුරණ්ඩු ලෙස අලියකු සමඟ පැන යන ළාබාල ඇතින්නන්ගේ මෙන්ම රංචුවේ වැඩිහිටියන්ගේ ආශිර්වාදය මැද නිසි කල වයසේදී ඇතෙකු හා සම්බන්ධ වන ඇතින්නන්ගේ ඉරණම වෙනස්වන ආකාරය හිටපු වනජීවී නියෝජ්‍ය අධ්‍යක්ෂ වෛද්‍ය නන්දන අතපත්තු මහතා පියවි ලෙස දැක ඇත.“දවසක් සීගිරිය අභය භූමියේ දී අවුරුදු 10ක් විතර වයස නාඹර ඇතින්නක් මිය ගිහින් තිබුණා. කිසිදු බාහිර තුවාලයක් නැතත් ඇයගේ ලිංගේන්ද්‍රියෙන් රුධිරය ගලා ගොස් ඇති බව පෙනුණා. මරණ පරීක්ෂණයේදී තමයි අපට වැටහුණේ ඒ කෙනරගේ ගර්භාෂය දක්වා මාර්ගය පුපුරා ගොස් තිබෙන බව.”“මෙහෙමෙ වෙන්නේ සාමාන්‍යයෙන් මුරණ්ඩු ලෙස පිරිමි අලින් එක්ක සම්බන්ධ වන ඇතින්නන්ටයි. රංචුවක ඉන්නේ ගැහැනු සතුන් හා පැටවුන් පමණයිනේ. ඒ නිසා පිටතින් එන හැඩි දැඩි පිරිමි අලින් පාලනය කරන්න ඒ රංචුවට අපහසු වන අවස්ථා තිබෙනවා. ඒ අතර මල්වර වෙලා ඇඟපත ලොකුවට හැදුණත් පැටවුන් බිහි කරන්න තරම් නොමේරූ ඇතින්නක් වැඩිහිටියන්ගේ කීම නොඅසා ම මේ අලි තරුණයා සමඟ ගියොත් රංචුවට කර කියා ගන්න දෙයක් නෑ. අභ්‍යන්තර ඉන්ද්‍රියයන් වැඩී නැති නිසා ප්‍රේමාලිංගනයේ යම් අවස්ථාවක පිරිමි අලියාත් මේ ගැහැනු සතාව දමා යනවා. මුරණ්ඩු වුණ නිසා රංචුව මැයව ගණන් ගන්නේත් නෑ.ඒ අතර මෙවැනි අවස්ථාවක අභ්‍යන්තර ඉන්ද්‍රියයන් පුපරා ගියොත් ඇයට රංචුවේ වේගයට ඇවිදින්නත් බෑ. හරියකට කෑමකුත් නෑ. අවසානයේ අත්වන්නේ සීගි‍රියේ දුටු නාඹර ඇතින්නගේ ඉරණම තමයි. නමුත් මෙවැනි අවස්ථා තරමක් විරලයි. මොකද අලි සමාජයේ නෑම්බියන් බොහෝ වෙලාවට වැඩිහිටියන්ගේ කීමට හිස නවන නිසා.”එසේ පැවසූ වෛද්‍ය අතපත්තු නිසි පරදි සම්බන්ධතා ඇති කර ගන්නා ඇතින්නන්ගැන ද ඔහුගේ අත්දැකීමක් විස්තර කරන්නට විය.“අපේ රටේ වනොද්‍යාන 16ක් තිබෙනවා. අභය භූමි 56ක් සහ දැඩි රකිෂිත තුනක් තිබෙනවා. මෙයින් කිහිපයක හැර අන් සෑම තැනම අලි ඉන්නවා. ඒ සෑම තැනකම අඟලක් නෑර පයින් හෝ වාහනයෙන් යන්න මට අවසර තිබුණා.”එසේ සෑම තැනම ඇවිද තිබුණ ද ගුරුන්ටත් අකුරු වරදින අවස්ථා නැත්තේ නොවේ. කොතරම් අත්දැකීම් තිබුණද වනයේ අතරමංවන්නට වෛද්‍ය අතපත්තුටද සිදු වූයේ අහේතුවකට යැයි සිතන්නට ද නොහැකිය.“එක් දෛවෝපගත දවසක ම‍ට සිදු වුණා මාදුරුඔය වනෝද්‍යානයේ එරඬු ඇට මුල්ල මූලස්ථානයට යන්න. එහෙ තිබෙන සංචාරක බංගලා දෙක ආසියානු සංවර්ධන බැංකුවේ ආධාර මත හදපුවා නිසා වනජීවී බංගලාවකට වඩා සැප පහසුකම් ඇතිවයි ඉදි කර තිබෙන්නේ‍. මහවැලි කඩිනම් ව්‍යාපාරයට ආ දෙස් විදෙස් ඉංජිනේරුවන්ට ඉන්න සැදූ එය පසුව වන ජීවියට පවරා ගත්තා.කාර්යාලයට කිලෝ මීටර විස්සක් පමණ ඈතින් පිහිටි කඩු පහර ඇල්ල බංගලාවට තමයි මගේ හිත ගිහින් තිබුණේ. මොකද එතන කනේ තිබ්බා වගේ අලින්ගේ හඬ ඇහෙනවා. එතකොට තනි කමක් පාළුවක් නෑ. උදේ නැඟිට්ටාම අලි බෙටි, අතු ඉති වත්ත පුරාම. ඊයේ රෑ ඇවිත් බිත්ති වල අලි පිට උලා ගිය පාරවල් පවා දකින්න ලැබෙනවා.”මේ දිනට පුර පෝය යෙදී තිබුණු බැවින් අලි මෙහෙයුම් සිදු වන්නේ නැත. සේවකයන් තමතමන්ගේ කටයුතුවල යෙදී සිටින අතර වෛද්‍ය අතපත්තු කඩුපහර ඇල්ලට පිටත් වුණේ සහයක රංජිත් සහ නියාමකවරයකු වන මුණසිංහ සමඟය. කැලේ නතර වීම සාමාන්‍ය දෙයක් නිසා වෛද්‍ය අතපත්තුගේ වාහනයේ නිතර බතක් මාලුවක් උයා ගන්නටත් තේකක් සප්පායම් වන්නටත් අවශ්‍ය කළමනා රැස් කර තිබිණි. විශේෂයෙන් ත්‍රස්තවාදී උවදුර පැවැතුණු සමයක් වූ නිසා සංචාරකයන් ද නොසිටි අතර ආහාර පානාදියෙන් සන්නද්ධ වීම ඉතා කල්පනාකාරීව කළ යුතුව තිබිණි.“මගේ රියදුරාට මැලේරියාව හැදිලා තිබුණු නිසා තමයි අර දෙන්නත් එක්ක මට යන්න වුණේ. සංචාරකයන් නැති නිසයි කලින් දවසේ වැස්ස නිසයි අලි පෙරලපු ගස් එහෙම්ම තිබුණා. මඩවළවල් පිරිලා. පාරවල් අබලන් වෙලා. ඒත් අලි එන වෙලාව නොවෙන නිසා ලොකු ප්‍රශ්නයක් වුණේ නැහැ.”“බංගලාවට ගිහින් තේ එකක් බොන්න හදද්දි තමයි දැක්කේ අපි තේ බඩු මුකුත් වාහනේ දාගෙන නැහැ කියලා. ඒ පාර මුණසිංහ වත්තේ තිබුණු දොඩම් වගයක් මිරිකලා වෙහෙස නිවාගන්න දුන්නත් හෙට උදේට වැඩ පටන් ගන්න තේකක් ඕනෙමයි. ඒ පාර මුණසිංහට රෑ කෑම හදන්න කියලා, රංජිතුයි මමයි ආපසු කාර්යාලය තිබෙන දිහාට යන්න පිටත් වුණා. දැන් වෙලාව හවස පහ පැනලා. ඒ කියන්නේ අලින්ගේ වෙලාව. ඒත් අපි හෙමින් හෙමින් එද්දී ලොකු මඩවළක් බේරන්න වාහනේ කැපුව පාර තවත් ගස්මුලක් අස්සේ ටයර් එක ගිහින් හිර වුණා. දන්න සෙල්ලම් ඔක්කොම දැම්මත් වාහනේ හොලවන්න වත් බෑ. ඒ අස්සේ අලින්ගේ හඬ ළඟ ළඟම ඇහෙනවා. අපට කරන්න දෙයක් ඇත්තෙම නෑ. ආපසු ගියත් කිලෝ මීටර තුනහතරක් තිබෙනවා. කාර්යාලයට දුර ඒ වගේ තුන් හතර ගුණයක්. මේ වෙලාවේ මොන පැත්තට ගියත් නුවණට හුරු නෑ.”“අපි ළඟම තිබුණු උස නුගේක උඩටම නැඟලා දෙබලක දෙපැත්තට කකුල්දාලා බයිසිකලේ වගේ ඉඳ ගෙන කඳට හේත්තු වුණාම වෙලාවෙ හැටියට බංගලාවේ සෝපාවටත් වඩා සැපක් දැනුණා. එතැන ඉඳන් බලද්දි තරමක් එහායින් පොඩි තැන්නක් පේනවා. වෙන කරන්න දෙයක් නැති නිසා ඒ දිහා බලා බද්දි ඔන්න වල් ඊරියෙකුයි පැටව් ටිකකුයි ආවා. තවත් ටිකක් වෙලා යනකොට අතු කඩාගෙන සද්දෙ දාගෙන අලි රංචුවක් එතනට එනවා. ඒත් උන්ගේ කෑගැහිල්ල වෙන වෙලාවට වඩා වෙනස්. අනෙක කවදාවත් භූමියට සටන් වදින්නේ නැති අනෙක් සතුන් සමඟ සමගියෙන් කන බොන අලි ඒ තැන්නේ හිටිය ඊරියයි පැටව් ටිකයි පන්නන්න ගත්තා‍. මේ වෙනස් හැසිරීම නිසා මමත් බයිනොකියුලස් දෙකත් මානගෙන මෙයාලා දිහා බලා හිටියා.”“එක ඇතින්නකගේ උදරය ලොකුවට නෙරලා. මම දැන ගත්තා පැටියකු හම්බෙන්න තමයි කියලා. මේක හරිම විරල අවස්ථාවක්. සම්පූර්ණයෙන් මේ ක්‍රියාවලිය දැක්ක අය අත‍‍ළොස්සක්වත් නැතිව ඇති. ඒ ඇතින්න හයියෙන් කෑ ගහනවා. එතකොට අනෙක් එවුන් ඊටත් වඩා හයියෙන් කෑ ගහනවා. මම හිතන්නේ එක්කෝ වේදනාව බෙදා ගන්නවා. එහෙම නැත්නම් උඹ තනි නෑ බය නැතිව දරුවා බිහිකරපන් කියන්න වෙන්න ඇති.”ඇතින්න පැටවා බිහි කරන්නට වරින් වර ප්‍රසව වේදනාවෙන් පහත්වන හැටි ද ඒ වන විට වින්නඹු ඇතින්නන් ඇය වටා සිටි සැටිද වෛද්‍ය අතපත්තු පළමුවැනි වරට දුටුවේ ය.“අනිත් අය වටේ රකිද්දි නාඹර වින්නඹුවන් දෙන්නෙක් ළඟින් ම ඉඳගෙන නෙරා ආ බඩ හොඬෙන් අත ගානවා, ඔළුව හේත්තු කරනවා, ඇතින්න කෑගහමින් තටමනවා වගේ පස්ස ගාත් දෙකෙන් පාත් වෙනවා. ඔහොම කීපවරක් කරද්දී සුදු බැලුමක් වගේ බෝලයක් ඇතින්ගේ පසුපැත්තෙන් එළියට ආවා. කිරි බැබළෙන හඳපානේ අපට මේ හැමදේ ම හොඳට පේන්න ගත්තා.”“එකපාරටම සුදු මල්ල පිපිරුණා. වතුර ගැලුම් ගාණක් ගලාගෙන ගියා. ඒ එක්කම චූට්ටං හොඬ කෑල්ලකුයි අත් දෙකකුයි පේන්න ගත්තා. ඇතින්න පොළොවට අඩියක් දෙකක් වෙනකල් පාත් වුණා. කළු ගුලියක් වගේ පැටියා ජබොස් ගාලා මාතෘ පටල පිටින්ම බිමට වැටුණා.”“අම්මා හොඬ දාලා අතගාලා බැලුවත් හෙල්ලෙන්නේ වත් නෑ. මටත් බය හිතුණා පැටියා ජීවතුන් අතර නැතුවා වත් ද? ඒ පාර ආයෙමත් මව් ඇතින්න හොඬෙන් අතගාලා බලලා අර වැදෑ මහ ඔක්කෝම ගැලෙව්වා. අලියා මස් කන්නේ නැති වුණාට මේ ඇතින්න වගේම අර වින්නඹු අම්මලා දෙන්නත් මේ පටල සියල්ල කෑවා. ඒ විතරක් නෙවෙයි එතැන සම්පූර්ණයෙන් පිරිසුදු වනතුරුම හොඬෙන් පිස දැම්මා”“එහෙම ටිකක් වෙලා යද්දි චූටි හොඬේ යන්තම් වැනුණා. අම්මා සැරයක් චුට්ටාව හොඬෙන් උස්සලා වැනුවා. ඒ පාර දණ ගානවා වගේ ඉඳලා හරියට ඩෝප් කාරයෙක්වගේ වැනි වැනි හිටගන්න උත්සහ කළා. වැටුණා අයෙත් සැරයක් නැඟිට්ටා. අම්මා ආදරෙන් පිරිලා කිරි දෙන්න හදනවා. ඒත් මෙයාට තේරෙන්නේ නෑ. මෙයා ඉන්නේ පිටිපස්සේ. කිරි එරෙන්නේ ඉස්සරහින්. ඒ පාර අම්මා පැට්ටාව ඇදලා ඉස්සරහට ගත්තා. මෙන්න හොඳට චප් චප් ගගා තළු මරමර කුක්කු බොනවා. මොකද ඉපදිලා පැය තුන හතරක්ම හිටියේ බඩගින්නේනේ.”මේ වන විට හඳ බැසගොස් නැගෙන හිර අහස එළිය වන්නටද ළඟය. සිදු වූ ඇබැද්දිය වෛද්‍ය අතපත්තුට සිහි වූයේ අලි රංචුව අලුත් සාමාජිකයා ද රැගෙන සතුටින් වන‍ය තුළ නොපෙනී ගියාටත් පසුවය. නුග ගසෙන් බැසගත් දෙදෙනා පයින්ම කඩු පහර ඇල්ල බංගලාවට යන විට මුණසිංහ නිදිවරාගෙන දොර අසළට වී මුහුණ දෙඅත්ලේ රුවාගෙන සිටියේ සිදු වූයේ කුමක්දැයි සිතා ගන්නට නොහැකිව ය. පසුදා උදේ කාර්යාලයේ සිට පැමිණි අනෙක් රියක සහයෙන් වෛද්‍ය අතපත්තුලා අතරමං වුණු වාහනය එතැනින් ගැනීමට හැකි විය. එහෙත් වෛද්‍ය අතපත්තුට තිබුණේ ගැටලුවකි.“අලි රංචුව ගියාට පස්සේ පැටියා ඉපදුණු ඉවට උදේ පාන්දරින්ම ඉස්සල්ලාම ආවේ අර පන්නලා දැම්ම ඊරියි, පැටව් ටිකයි. ඊට පස්සේ නරි රැළක් ඇවිත් වටේම ඉව කරකර බැලුවා ඒ වුණාට අලි රංචුව ඒ අයට එක බිඳක්වත් ඉතිරි වන්න සාක්කි තියලා තිබුණේ නැහැ. පැටියා ඉපදුණු වේලාවේ ඔක්කෝම සුද්ද බුද්ද කරලා දාපු තරම නිසා ඒ සත්තුන්ට පැටවා ඉපදුණු තැනින් ඉතිරි වෙච්ච දෙයක් නෑ.”“පස්සේ අපි හොයලා බැලුවා මේ මස් නොකන අලි වැදෑමහ කන්නේ ඇයි කියලා. එකේ තිබෙන ඔක්සිටෝසීනයක් මවගේ කිරි එරෙන්න බලපානවා. පැරණි ගැමියන්ගේ විශ්වාසයකුත් තිබෙනවා මේ අලි වැදෑමහ කැබැල්ලක් ගර්භනී කාන්තාවන්ට දුන්නොත් ප්‍රසූතිය පහසු වෙනවා කියලා. එනිසා දුමේ දාගෙන තබා ගන්නවලු. ඒ කොහොම වුණත් මට තිබෙන ප්‍රශ්නය මේ තරම් ආරක්ෂා සහිතව අලින් වට කරගෙන මහ වන මැද්දේ සිදු වන සිදුවීමකදි ඒ කොටස් ලබා ගන්න තරම් හපනා කවුද කියලයි.”වෛද්‍ය අතපත්තු කීවේ උපේක්ෂා සහගත ස්වරයකිනි.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=ay1406292</link>
    <topic>කල්පිටිය මුහුදේ අතින් හබල් ගා මරුකටින් බේරුණු හැටි අමතක වන්නේ නෑ</topic>
    <author>අරුණි මුතුමලී</author>
    <content> අට පට්ටම, දොරමඩලාව වැනි වැඩසටහන් ගැන පවසන විටම අද කතා නායකයා කවුරුන්ද යනවග ඔබ‍ට පැහැදිලි වනු ඇත. කුඩා කල සිටම වෙනස් යමක් දකින්නට, කරන්නට හුරු වූ ඔහු, මීරිගම බණ්ඩාරනායක විද්‍යාලයේ ආදි සිසුවෙකි. කොළඹ විශ්ව විද්‍යාලයෙන් ප්‍රථම උපාධිය ගෙන මහජන චීනයෙන් චීන භාෂාව හා සන්නිවේදනය පිළිබඳ හදාරා ඉන් පසු ජපානයේ වකෝ විශ්ව විද්‍යාලයෙන් අන්තර්ජාතික ජනමාධ්‍යවේදය පිළිබඳ පශ්චාත් උපාධිය ලබා ගැනීමට ඔහු සමත් විය.කැලණිය විශ්ව විද්‍යාලයේ දර්ශනපති උපාධිය මෙන්ම ආචාර්ය උපාධිය ද ලබා ගත් ඔහු රටවල් පනහක පමණ සංචාරය කරමින් තමන් දුටු අයස්කාන්ත දර්ශන රටටම පෙන්වීමට සමත් වූ ආචාර්ය හසන්ත හෙට්ටිආරච්චි ය. ස්වාධීන රූපවාහිනී මාධ්‍ය ජාලයේ වැඩසටහන් නිෂ්පාදකවරයකු මෙන්ම මහජන සම්බන්ධතා කළමනාකරු ලෙස සේවය කරන ඔහුට තමන් දුටු විවිධ සොඳුරු තැන් අතරින් මෙරට ලස්සනම තැන පිළිබඳ ඇත්තේ අපූරු අත්දැකීමකි.“ඊජිප්තුවේ නයිල් ගඟ දිගේ විශාල යාත්‍රාවල වගේම කුඩා රුවල් නැව්වලත් මම ගමන් කර තිබෙනවා. වැනිසියේ, නෙදර්ලන්තයේ ඇම්ස්ටර්ඩෑම් ඇල මාර්ග ඔස්සේ වගේම මුහුදුවල, ගංගාවල ඇති තරම් මම සංචාරය කර තිබෙනවා.ඒ වගේම ස්විස්ටර්ලන්තය වගේ සිත් ඇදගන්නා පරිසර පද්ධති සහිත රටවල, ස්වාභාවික පරිසර පද්ධතිවල ඇවිද්දා විතරක් නෙවෙයි, මම දකින හැම දේම පාහේ අපේ රටේ ප්‍රේක්ෂක ජනතාවට පෙන්වන්නත් පුළුවන් වුණා.නමුත් ඒ සෑම රටකම සෑම තැනකටම වඩා මට ලස්සන අපේ රටයි.” ඔහු කීවේ අභිමානය පෙරටු කරගත් හැඟීමෙනි.“ඒ ගමන අපි ගියේ සැළසුම් කරලා නෙවෙයි. පුත්තලම් ගිය වෙලාවක නිකමට හිතුණා කල්පිටියේ ඩොල්ෆින්ලා බලන්න තිබුණා නම් හොඳයි කියලා. ඉතින් අපේ ප්‍රාදේශීය වාර්තාකරු ස්ටැන්ලි පතිරාජයි, තවත් හිතවතුන් කීපදෙනකුගේ උපකාරයෙන් අපි ගඟේ වාඩිය කියන පුත්තලම් කලපුව ආශ්‍රිත මුහුදු තීරයේ තිබෙන ධීවර ගමට මුලින්ම ගියා.”“මම මේ කියනනේ මීට අවුරුදු පහකට හයකට කලින් ගිය ගමනක් ගැන. ඒ කාලේ ත්‍රස්තවාදී උවදුර තදින් ම තිබුණා. ගඟේ වාඩිය ගමටත් ප්‍රහාර එල්ල වෙලා තිබුණා. ඒ ගමේ හිටියේ පවුල් පනහක් හැටක් විතරයි. ඒ අයත් එල්.ටී.ටී.ඊ ප්‍රහාරවල‍ට ලක් වූ අය. ඉතා දුෂ්කර ජීවිත ගත කළ ධීවරයින්. ඔවුන්ගේ ගේ දොර පවා හරිම දුකින් හදාගත් ඒවා බව පේනවා.”ඔහු ගේ මනසේ තමන් දුටු දෑ යළිත් මැවෙන්නට වූවා සේය.“ඒ පරිසරය හරිම ලස්සනයි. අපේ ශ්‍රී ලංකා සිතියමේ අන්ඩක් වගේ පේන ඉසව්වේ තමයි මේ කියන ප්‍රදේශය පිහිටන්නේ‍‍. කලා ඔය මුහුදට වැටෙන්නේත් එතැනින්.‍ ඒ නිසා අමුතුම පරිසර පද්ධතියක් එතැන ගොඩ නැඟී තිබෙනවා.ගොඩ බිමෙන් පෙනෙන්නේ විල්පත්තු අභය භූමිය. ඉදිරි පසින් ඉමක් කොනක් නැති මුහුද. අනෙක් පැත්තෙන් පුත්තලම කලපුව‍. මේ නිසා හිතා ගන්න බැරි තරම් ජෛව විවිධත්වයක් එතැන තිබෙනවා. මට හිතෙන්නේ කුරුල්ලෝ, මාලු, අනෙක් සතුන් වගේම ගස් කොළන් මේ හැම‍ දේ ම ඒ පරිසරයේ සුන්දරත්වය වැඩි කරන්න තමයි පිහිටලා තිබෙන්නෙ.‍”ඒ සුන්දරත්වය පිටුපස තිබූ භයංකාරත්වය ද කීමට ඔහු අමතක කළේ නැත.“ඒ තරම් ලස්සන වුණත් ඒ කාලේ විල්පත්තුව කියන්නේ ත්‍රස්තවාදීන් ගේ ක්‍රියාකාරකම් හොඳින්ම තිබුණු තැනක් හැටියටයි සැලකුවේ. කොයි වේලේ මොනවා වෙයිද කියලා දන්නේ නෑ. ඒත් නාවික හමුදාව ආරක්ෂක විධිවිධාන යොදලා තිබුණේ. සවස හයෙන් පස්සේ මේ පුදේශවල ගැවසීම තහනම්. සංචාරකයන් තියා ධීවරයින්වත් මුහුදු යන්නේ නැති තරම්.”එසේ අවදානමක් පැවතුන ද මාධ්‍යවේදියකු සතු කුතුහලය ජීවිතාරක්ෂාවට වඩා ඉස්මතු වන නිසා ඩොල්ෆින්ලා බැලීමේ ආසාව කෙසේ හෝ ඉටු කර ගන්නට හසන්ත මහතා සිතා ගත්තේය.“ඒ කාලේ රූපවාහිනී මාධ්‍යවල මේ වගේ දර්ශන දකින්නත් ටිකක් විරලයි. මොකද ආරක්ෂක හේතූන් නිසා වැඩිය ඒ පැතිවල යන්නත් බෑනේ. ඒ ඔක්කෝමත් නිසා අපිත් කිසිම සූදානමකින් තොරව වුණත් නිකම්ම ධීවරයින් යන්නා වගේ මෝටර් බෝට්ටුවක නැගගෙන ගියා. ”“මේ ප්‍රදේශයේ පෘතුගීසින් ලන්දේසීන් පවා ආරක්ෂාව පතා හිටි බවට එහෙ තිබෙන ඇතැම් ස්ථානවල නම් ගම් සාක්කි දරනවා. හිතාගන්න බැරි දේ තමයි මේ තරම් කලපුව මුහුද වගේ කරදියෙන් වට වුණු දූපත්වල මැද සමහර තැන්වල වතුර කිසිම ලුණු රසක් නැති වීම. ”“ඔය වගේ අමුතු දේවල් ගැන කතා කර කර අපි ටිකෙන් ටික ගොඩ බිම අයිනෙන් යද්දි එක පාරටම වැලි තලාවේ හිටිය කුරුල්ලෝ රෑනක් ඈතට ඉගිලුණා. ඒ තමයි අපේ රටේ එක් කෙළවරක අයිතිකාරයෝ.මොක ද ඒ හරියේ ජනාවාස නැහැනේ. ඒනිසා මේ අය තමයි පදිංචි වෙලා ඉන්නේ. ඔහොම මුහුදේ ඈතට යද්දි ඔන්න පේන්න ගත්තා කොරල් පර. හරිම ලස්සනයි. තවත් ටිකක් ඉස්සරහට යද්දි ඔන්න ඩොල්ෆින්ලා එක්කෙනා දෙන්නා උඩ පනිනවා පේනවා. අපේ සතුට කියා ගන්න වචන නෑ. ඒක පුදුම අත් දැකීමක්.”“දැන් අපි සිලා වතුර කියන හරියටත් කිට්ටු කරලා. ඒ කියන්නේ ත්‍රස්තවාදීන්ගේ කටේ වගේ. ඒත් ලස්සන නිසා තව ටිකක් එහාට යන්නමයි හිත. මේ ඩොල්ෆින්ලාගේ සෙල්ලම් ටිකත් අපි රූපගත කරන ගමන් ඩිංග ඩිංග දන්නෙම නැතිව එහාටම ගිහින්.”“මේ අතර නාවික හමුදාවේ මුර සංචාරයේ යෙදෙන බෝට්ටුවලින් අපට කිපවරක් උපදෙස් ලැබුණා ඉක්මනින් ආපසු යන්න කියලත්. එහෙම කියද්දිත් ඉතිං ආසාව වැඩි කමට අපි හා කියකිය වැඩේ කරගෙන ගියා. දැන් ඉර බැහැගෙන යනවා පේනවා. අපි ආපසු හැරෙන්න තීරණය කළා.එහෙම ටික දුරක් එද්දි හොඳටම කරුවල වැටුණා. අපි පුළුවන් තරම් ගමන ඉක්මන් කළා. දැන් නම් ටිකක් බයත් දැනෙනවා. ඒත් ආපසු එනවා ඇරෙන්න වෙන පිළිතුරකුත් නෑනේ? ”“බෝට්ටුවේ වේගය පුළුවන් තරම් වැඩි කරගෙන එද්දි එක පාරටම සද්දේ වෙනස් වුණා. වේගය අඩු වුණා. අපි බලද්දි තෙල් ඉවරවෙලා. අමතර ගෙනිච්ච තෙල් ටික දාගෙන ආයෙත් ගමන පටන් ගත්තා. ඒත් වැඩි දුර එන්න හමුබුනේ නෑ. ඒ ටිකත් ඉවර වුණා. මොකද අපි හිතුවාට වඩා ඈතට ගියානේ.”“දැන් ලා හඳපාන විතරයි. දවල් දැක්ක සුන්දර දසුන් ඔක්කොම හැංගිලා. අපේ ජීවිතේ බිලි ගන්න මකරුන් වගේ මුහුදේ රැලි විතරයි වටේට පේන්නේ.අපි දුරකතන මාර්ගයෙන් පණිවුඩ දෙන්න හැදුවත් සාරථක වුණේ නෑ. ඒ මදිවට විල්පත්තුවේ ත්‍රස්තවාදීන් දැක්කොත් අනිවාර්යයෙන් අපි හමුදාවේ කියලා හිතලා මරලා දානවා.හමුදාවෙන් දැක්කොත් නාඳුනන බෝට්ටුවක් කියලා වෙඩි තියන්නත් ඉඩ තිබෙනවා. මරණය පෙනි පෙනි මහ මුහුදේ තනි වෙලා ඉන්න අපට එකම සහනයකට තිබුණේ හබලකුයි දිග රිටකුයි විතරයි. අපි අන්තිමට තීරණය කළා හබල් ගාන්න. දිග රිටෙනුත් වතුරට ඇණලා වීරිය ගත්තා.ජංගම දුරකථනවල ටෝච් එළියයි, නියපොත්තක් විතර හද එළියයි විතරයි පාර කියන්න ඉන්නේ. අපි අවි දරන්නන් නොවේ කියන්න කළේ ඇඟේ තිබුණු සුදු බැනියම් ගලවලා වනන එක. ඒක වුණත් වැඩිපුර කරන්න බෑ. එල්.ටී.ටී.ඊ ත්‍රස්තවාදීන් ඒ බව දැක්කොත් කොහොමත් ප්‍රහාරයක් එල්ල කරනවා. මේ හැම දේම පරෙස්සමින් කරන අතරේ එක හබලක් විතරක් මදි නිසා අපි කළේ අපේ අත්වලින් මුහුදු වතුරට හබල් ගාමින් බෝට්ටුවේ ගමන ඉක්මන් කරන එක.”“ඔහොම සෑහෙන වෙලාවක් අතින් හබල්ගගා එද්දි කොහොම හරි අපේ පණිවුඩයක් නාවික හමුදාවට ලැබිලා ඒ අය ආරක්ෂක බෝට්ටුවකින් ඇවිත් අපේ බෝට්ටුව ගොඩබිමට ඇදගෙන ආවා. අපහු ගඟේ වාඩියේ මහ පොළොවට අඩිය තිබ්බාමයි හුස්ම ගන්නවා කියලා තේරුණේ.”ආචාර්ය හසන්ත හෙට්ටිආරච්චි දෑතින් සිය මුව පිසලමින් දිගු සුසමක් ඉහළට ගනිමින් කීවේ මේ මොහොතේ ඒ ගමන නිමවූවා සේය. ‍“ජීවිතේ දුටු ලස්සනම දසුන් දවල් කාලය පුරා දකිද්දී මේ තරම් බියකරු අත්දැකීමක් ලැබෙයි කියලා හීනෙකින්වත් හිතුණේ නැහැ‍.”“හැබැයි අද නම් මේ ප්‍රදේශයේ තත්වය මම දකිනවාට වඩා හාත්පසින් වෙනස් ඇති. සාමය ඇති වුණාට පස්සේ ඉහළ සංචාරක ආකර්ශනයක් ලබාගන්න හොඳටම පුළුවන් තැනක් තමයි මේ තැන. ඒත් ඒ වගේම මේ දේවල් සංචාරකයන් නිසා විනාශ වෙන්න දෙන්නත් බෑ.විශේෂයෙන් දේශීය සංචාරකයන් ට අපි රූපවාහිනී වැඩසටහනකින් හරි යම් සැඟවුණු ස්ථානයක් ගැන කීවාම එතැන ට යන්නේ ඒ අසිරිය විඳින්න නොවායි. බොන්න.ටික කාලෙකින් ඒ තැන් විනාශ වෙලා කාටත් නැති වෙලා යන තත්ත්වයට පත්වන්නේ අපේම අයගේ වැරැදි හැසිරීම් නිසා‍. අනෙක මේ ඩොලිෆින් සම්පතත් අපට හරිම වටිනවා.”“මේ වගේ අපූරු තැනක් ලංකාවේ කොහේවත් දකින්න ලැබෙන්නේ නැහැ. රටවල් ගණනාවක ඇවිදලත් අපේ රට තරම් කෙටි දුරකදි විවිධ දේශගුණික වෙනස්කම් පාරිසරික වෙනස්කම් ආහාර පාන මිනිස්සු දකින්නට ලැබෙන රටක් මම දැක්කේ නෑ. අපි මේ රටේ වැසියන් නිසා අපට වටිනාකම නොතේරුණාට අනෙක් රටවල අය ඒ ගැන දන්නවා. රූපවාහිනී වැඩසටහන්වලින් පවා මම වුණත් සමහර තැන් ගැන හෙළි නොකළ අවස්ථා තිබෙනවා.කවදා හරි අපේ රටේ ඉන්න සමහර සංචාරකයන් කියා ගන්නා අයගේ ආකල්ප වෙනස්වුණු දාක ඒවා හෙළි දරව් වුණාට කමක් නෑ.”ආචාර්ය හසන්ත හෙට්ටිආරච්චි එසේ පවසමින් සිය විස්තරය නිම කළේ තමන් උපන් බිමට, ඒ බිමේ පරිසර සුන්දරත්වයට සැබැවින්ම ආදරය කරන්නකු වශයෙනි.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=ay1406293</link>
    <topic>කවුරුන්ද අසරණයෝ</topic>
    <author>එම්.ඒ.මුණසිංහ</author>
    <content>තමන් ගැන සිතමින්න ඉන්න වන සතුන්හට හිතෙනවද අනුන් ගැන වග වලස් මිනිසුන්ට එදා බුදු හිමියන්ට අදත් ඇත දෙවිදත්තු කෙසේ නම් වැටහේද මිනිස් ගති මිනිසුන්ට ලොවක් සැනසූ එදා සමිඳු මුනිවත දරා දෙසූ බණ පද එදා වැටහුණා මිනිසුන්ට දිනන්නට තමන් ගැන නොහැකි වූ ඈයොන්ට දෙසූ බණ පද එදා වැටහුණා බොහෝ අයට එයින් මහ දුක් දරා නැති කළා දුක් සසර සදාකල් සැප තියා ගියා උත්තම පියාඑච්.එම්.සුරේකා තෝරකුඹුරකුරුණෑගල.කිසිත් නොපෙනෙන අඳුරු රැයකදි අහස්කුස වෙත දෑස් යොමා බැලූ කළ මට සිහිවේවි ඔබ මා ළඟින් හුන් මගේ මිතුරිය...පුර හඳටත් වැඩිය රුවින් මනාලියක වෙසින් මගේ සතුට ළඟ මගේ දුක ළඟම‍ගේ තනියට උන්නු ඔබ සියලු දෙනා හැර දා ගොස් වෙනත් ලොවක තනිවී අද යළිත් විදු බිම දකින විටසිහිවේවි මට මගේ මිතුරියේ එදා ඔබ හා අකුරු කළ හැටි එදා ඔබ හා සිනාසුණු හැටි සෙනෙහසින් අප බැඳී සිටි සැටි සිහිනයක් ලෙස අද දකින්නෙමි මා ළඟින් හුන් මගේ මිතුරිය  ඩී.ජී.එච්.ඉරන්තිකා ප්‍රබෝධනීඅලව්ව.සහස් මල් ඇස් අරින අරුණැල්ලෙ නටු අගින් ගිලිහිලා නුඹ ඉඳී වැතිරිලා තණ නිල්ලෙ මිලින වී ගියත් නැහැරුව සුවඳ වියැකිලා සොඳුරු සේපාලිකා රෑ මනාලියක් ලෙස පිබිදිලා මුදු සුවඳ දසතෙහිම පතුරලා සොඳුරු සිහිනයක මා තනිකළාපත් ඉරුව පුරා නුඹ ඉඳී කවියක් වෙලා ගිලිහිලා වැටුණාට තණ පලසෙ ශේෂ වී ඇත තවම රුව සුවඳ ආයු මඳ වුණත් හරි පුදුමයකි නුඹ දෝවනය කර සමිඳු පුදසුන මතෙහි පිදිය හැකි....ස්වර්ණා ද සිල්වාතිඹිරිගස්කටු‍වරාගයෙන් බැඳී ඇති ද්වේශයෙන් වෙළී ඇති තණ්හාවෙන් පිරුණු මානයෙන් උදම් වූ ප්‍රේමය අහිංසකය සුන්දරයප්‍රියකරුයතිහාරියේ පේමදාසදිය කැටපත, මත පිපුණු, තාමරකුසුම, ඔබ ලෙළදෙන්නේ, කිම?දිය ගැඹුරු ද? සුළඟ සැඩ ද?චමෝදි සත්සරාතිලකරත්න,නිට්ටඹුව.  මම අඳුරු වළාවියන් යට සැතපෙමි. ගත දවන රුදුරු හිරු රැසින් මුවාවී හිඳිමි වළා කැරැළි අතරින් පිහිනා එන සීත සුළං මැද නැළැවී බොඳ වූ සිහින යළි දකින්නෙමි. සුළඟ සැඩවන සැමවිටම දැනේ මහදට බියක් විසිර යනු ඇතැයි සෙවණ දෙන වළා පෙළ එවිට මා දැවෙනු ඇත. රුදුරු හිරු රැසින් යළිත් වියළී ඉරිතැළුණු මා දෙතොල් යළි පිබිදී ඇත.සිනා ගිලිහී මිලිනව ගිය වත යළි සිනා දැක ඇත. මේ සියලු දෑ අඳුරු වළා රොද ඔබ නිසාමය. එහෙයින් නොසැලී, නොසෙල්වී සිටිවනම සිටිනු මැන. අවසන්ව ඇත මලින් ගැවසුණු තුරු මත විහඟ ගී පිළිරැව් දුන් වසන්තය උදා වී ඇත මළ වස්සානයේ රුදුරු ශාපය ගිම්හානය, රුදුරු ගිනිදැල් දසතින් මා හඹා එන විට යළි යළිත් දැවටෙයි ඔබේ සෙවනෙහි සැනසෙමි මොහොතකට දැක මියැදුණු සිහිනය පෙම් කරමි නොතබා දුක්ගිනි ඔබ ළඟ යළිත් හිරු රැසින් දැවි දැවී මා සනසන අඳුරු වළා රොද බිඳින් බිඳ වියැකී යන අරුමය ඉකිබිඳිනු එපා තවත් දැවෙයි මා අනුකම්පා රහිතව ඉතින්, අහිමිව යන මුදු වළාරොද, මා ඔබට දුන් උණුසුම් කඳුළින් තැනුණු, ගිනි උහුලා මවෙතම සිසිලස දුන් මොහොතින් මොහොත වියැකී යයි නුඹ සේම ‍ඉතින් දවයි ගිනි හිරු ‍මවිසින් තැනූ පෙර දිනක මුදු කැකුලක්ව හුන් ඔබ ද දවාලූ වංකබවින් පවිටු වූ මගේම නොමිනිස්කමතිලිණි අනුරුද්ධිකාපේරාදෙණිය  කවදා හෝ කොයි තැනකදි හමුවී ඇති කතාකරන නුඹ දෙනුවන කෙලෙසක කොයි විලසකින් ද නෙතු ගැටුණේ අහම්බෙන්ම හිරු දුටු පිණිබිඳු වියැළී යන්නා වූ නිමේෂෙන්ම කුළුපග වූ ආගන්තුක ඔය හදවත නිසාවෙන්ම අකීකරුය මෙතුවක් කල් කීකරු වූ මා හදවත ඉතින් කිමද ළතැවි ඉන්නෙ ඉසිඹුලන්න මගෙ හදවතෙ හැල්මෙ දුවන ඔබ ගමනෙදි ඉදින් විටක සිතුනෝතින් මා හැරදා වෙන්ව යන්න නුඹෙ මතක පමණක් දී මා හැරදා වෙන්ව යන්න මගේ කිසිම තරහක් නෑ පුළුවනි හිත හදාගන්නඑම්.ඒ.මුණසිංහකිරිඳිවැලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj1406291</link>
    <topic>කාර්මික විශිෂ්ටතා සම්මාන උලෙළට ප්‍රධාන අනුග්‍රහය යූනියන් බැංකුවෙන්</topic>
    <author/>
    <content>කාර්මික විශිෂ්ටතා සම්මාන උලෙළට ප්‍රධාන අනුග්‍රහය යූනියන් බැංකුවෙන්එක්සත් ප්‍රවෘත්ති පත්‍ර සමාගමේ නියෝජ්‍ය සාමාන්‍යාධිකාරි (අලෙවි) වරුණ මල්ලවාරච්චි, යූනියන් බැංකුවේ අධ්‍යක්ෂ / ප්‍රධාන විධායක නිලධාරි අනිල් අමරසූරිය සුළු හා මධ්‍ය පරිමාණ කර්මාන්ත මණ්ඩලයේ සභාපති මොහිදීන් කාදර්, එම මණ්ඩලයේ අනුශාසක අැලෝයි ජයවර්ධන මහත්වරුන් අනුග්‍රාහක චෙක්පත බාරදුන් අවස්ථාවේ.ශ්‍රී ලංකා සුළු හා මධ්‍ය පරිමාණ කර්මාන්ත මණ්ඩලය විසින් විශිෂ්ටතම ව්‍යවසායකයින් ඇගයීම සඳහා සංවිධානය කරනු ලබන 2014 කාර්මික විශිෂ්ටතා සම්මාන උලෙළට ප්‍රධාන අනුග්‍රාහකත්වය සපයන්නට, සුළු හා මධ්‍ය පරිමාණ ව්‍යාපාර සඳහා ම සුවිශේෂී බැංකුව ලෙස නම දිනා සිටින යූනියන් බැංකුව ඉදිරිපත්ව සිටී.යූනියන් බැංකුවේ අධ්‍යක්ෂ/ ප්‍රධාන විධායක නිලධාරි අනිල් අමරසූරිය මහතා ඒ පිළිබඳව මෙසේ අදහස් දැක්වීය. “සුළු හා මධ්‍ය පරිමාණ ව්‍යාපාරිකයින්ට තම ව්‍යාපාරික සාර්ථකත්වය විදහා දක්වන්නට අවස්ථාව ලබාදෙන, එමෙන් ම තම ව්‍යාපාර තවදුරටත් ඉහළ නැංවීමට ඔවුන් දිරි ගන්වන 2014 කාර්මික විශිෂ්ටතා සම්මාන උලෙළට, ශ්‍රී ලංකා සුළු හා මධ්‍ය පරිමාණ කර්මාන්ත මණ්ඩලය සමඟ අත්වැල් බැඳ ගනිමින් අනුග්‍රාහකත්වය ලබා දෙන්නට හැකිවීම ගැන අපි සතුටු වෙනවා. සුළු හා මධ්‍ය පරිමාණ ව්‍යාපාරිකයින් වෙනුවෙන් ම විශේෂිත උසස් මට්ටමේ මූල්‍ය විසඳුම් ලබා දෙන්නට යූනියන් බැංකුව ප්‍රධාන වශයෙන් ම ඇපකැප වී සිටිනවා. ශ්‍රී ලංකා සුළු හා මධ්‍ය පරිමාණ කර්මාන්ත මණ්ඩලයත් යූනියන් බැංකුවත් අතර මෙම ඒකාබද්ධතාව, සුළු හා මධ්‍ය පරිමාණ ව්‍යාපාර ක්ෂේත්‍රය ඉහළ නංවන්නට යූනියන් බැංකුව සතු අඛණ්ඩ කැපවීමට හොඳ නිදසුනක් වශයෙන් දැක්විය හැකියි.පුරා 8 වසරක් පවත්වා ඇති මෙම සම්මාන උලෙළ හරහා විවිධ කර්මාන්ත ක්ෂේත්‍රවල ව්‍යාපාරික දස්කම් දැක්වූ ව්‍යවසායකයින් ඇගයීමට ලක්කොට තිබේ. 2013 වසරේ පැවැත්වූ සම්මාන උලෙළ සඳහා යූනියන් බැංකුව දායක වීමත් සමඟ දිවයිනේ සැමතින් අයදුම්පත් දහසකට අධික ප්‍රමාණයක් ඉදිරිපත් වී තිබිණි.ඒ සඳහා අයදුම්පත් දිවයින පුරා පිහිටි යූනියන් බැංකු ශාඛා වලින් සහ කොළඹ පිහිටි ශ්‍රී ලංකා සුළු හා මධ්‍ය පරිමාණ කර්මාන්ත මණ්ඩල කාර්යාලය වෙතින් නිකුත් කෙරේ. අයදුම්පත් භාර ගන්නා අවසන් දිනය අගෝස්තු 31 වන අතර මේ සඳහා සහභාගි වන්නට සියලුම සුළු හා මධ්‍ය පරිමාණ ව්‍යාපාරිකයින් දිරි ගන්වනු ලැබේ.ප්ලැටිනම්, රන්, රිදී හා ලෝකඩ අංශ යටතේ සම්මාන පිරිනමනු ඇත. තවද, පළාත් මට්ටමින් විශේෂ සම්මාන සහ යූනියන් බැංකුවේ පාරිභෝගික සම්මානය ද පිරිනමන්නට නියමිතව තිබේ.සීමාසහිත එක්සත් ප්‍රවෘත්තිපත්‍ර සමගම මාධ්‍ය අනුග්‍රහය දක්වයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj1406292</link>
    <topic>කනිෂ්ඨ පාපන්දු ක්‍රීඩා ක්ෂේත්‍රයට අලියාන්ස් ලංකා තවදුරටත් අතහිත</topic>
    <author/>
    <content>කනිෂ්ඨ පාපන්දු ක්‍රීඩා ක්ෂේත්‍රයට අලියාන්ස් ලංකා තවදුරටත් අතහිතජර්මනියේ මියුනික් නුවර පදනම් කරගත් ලොව විශාලම රක්ෂණ සමූහය වන Allianz S.E. හි පුර්ණ අයිතියට යටත් අනුබද්ධ සමාගමක් වන අලියාන්ස් ලංකා යළිත් වරක් යොවුන් පාපන්දු ක්‍රීඩකයන් දෙදෙනෙකුට ජර්මනියේ FC Bayern Munchen හිදී අන්තර්ජාතික මට්ටමේ පුහුණුවක් ලබාදීමට ඉදිරිපත් වී සිටී. පසුගිය වසරේදී ද ජර්මනියේ හා තායිලන්තයේ පැවැති අලියාන්ස් කනිෂ්ඨ පාපන්දු පුහුණු කඳවුරුවලට සහභාගි වීමට මෙරට යොවුන් ක්‍රීඩකයන්ට අවස්ථාව ලබාදීමට අලියාන්ස් ලංකා කටයුතු කළේ ය.ජනමාධ්‍ය හරහා අයැදුම්පත් කැඳවීමෙන් පසුව දිවයිනේ නන් දෙසින් ලැබෙන අයඳුම්පත් අතරින් මෙවර ක්‍රීඩකයන් දෙදෙනා තෝරා ගැනෙනු ඇත. ජීවිතයට එක් වරක් පමණක් ලැබෙන මෙබඳු ස්වර්ණමය අවස්ථාවක් හොඳම සුදුස්සන්ට ලබාදීම සඳහා මෙරට 50 කට අධික අලියාන්ස් ශාඛාවල කාර්ය මණ්ඩලය ද සම්බන්ධ වීමට නියමිත ය.අයදුම්පත්වලින් මුල් වටයේ දී තෝරා ගැනෙන අයදුම්කරුවන් 2014 ජූලි 10 දා පැවැත්වෙන අවසාන වටයේ සම්මුඛ සාකච්ඡා සඳහා කැඳවෙනු ඇත. තේරීම් කමිටුව අලියාන්ස් ලංකා හි ජ්‍යෙෂ්ඨ නිලධාරීන් හා පාපන්දු ප්‍රවීණයන් ගෙන් සමන්විත වේ. පාපන්දු ක්‍රීඩාවට ඇති ඇල්ම, අධිෂ්ඨානය, උත්සාහය හා දක්ෂතා යනාදී කරුණු මත ක්‍රීඩකයන් දෙදෙනා තෝරා ගනී.6 වැනි වරටත් පැවැත්වෙන 2014 අලියාන්ස් කනිෂ්ඨ පාපන්දු පුහුණු කඳවුර පැවැත්වීමට සැලසුම් කර ඇත්තේ අගෝස්තු 20 දින සිට 25 දින දක්වා ය. මෙම කඳවුරට මෙරට ක්‍රීඩකයන් දෙදෙනා ද ඇතුළුව ලෝකයේ රටවල් 30 කට අයත් ක්‍රීඩකයෝ 100 දෙනෙක් සහභාගි වෙති. මේ සඳහා මාපියන්ගේ සහ පාසල් බලධාරීන්ගේ අනුමැතිය අවශ්‍ය වන අතර ගමන් වියදම් හා වීසා ගාස්තු ඇතුළුව සියලු වියදම් දරනුයේ අලියාන්ස් සමාගමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj1406293</link>
    <topic>ලන්ඩන් විලාසිතා උලෙළට LIFT සිසුවියෝ සුදුසුකම් ලබති</topic>
    <author/>
    <content>ලන්ඩන් විලාසිතා උලෙළට LIFT සිසුවියෝ සුදුසුකම් ලබතිලොව විලාසිතා උපාධිධාරීන් සඳහා පැවැත්වෙන ප්‍රමුඛ පෙළේ උලෙළක් වන London Graduate Fashion week (GFW) 2014 නියෝජනය කරමින් නැවත වතාවක් ර‍ටට ගෞරවයක් අත්කර දීමට Lanka Institute of Fashion Technology (LIFT) සිසුවියක් සමත් වූවා ය. ශ්‍රී ලාංකික සිසුන්ගේ දක්ෂතාවය සනාථ කරමින් එහිදී රිද්මා සමරනායක තම දක්ෂතා දක්වන්නට අවසන් 17 දෙනා අතරට තේරී පත් වූයේ නෝර්ත්හැමිටන් විශ්වවිද්‍යාලයේ සිසුන් 55 දෙනෙකු අතරිනි.LIFT උපාධිධාරියෙකු විසින් මෙවන් දක්ෂතාවයක් දැක්වූ දෙවන අවස්ථාව මෙය වන අතර මීට පෙර 2009 වසරේදී ද නිලුපුල් මාලිංගගේ නිර්මාණයන් ද GFW හිදී ප්‍රදර්ශනය කෙරුණි.2008 වර්ෂයේ දී LIFT හිදී වසර දෙක හමාරක විලාසිතා නිර්මාණ උසස් ඩිප්ලෝමාව සාර්ථකව සම්පූර්ණ කරන ලද රිද්මා GFW නියෝජනය කළ දෙවන ශ්‍රී ලාංකික සිසුවියයි. පුහුණු උපදේශිකාවක ලෙසින් LIFT හා නැවතත් එක් වූ අයට ඒ හරහා විලාසිතා ක්ෂේත්‍රය පිළිබඳ සිය දැනුම තවත් පුළුල් කර ගැන්මට සමත් වූවා ය.පසුව ඇය එංගලන්තයේ දී විලාසිතා නිර්මාණ ගෞරව උපාධිය හැදෑරීමට තීරණය කළ අතර එහිදී LIFT හා සම්පූර්ණ කරන ලද උසස් ඩිප්ලෝමාව හේතුවෙන් ඇයට වසර තුනක උපාධියේ අවසන් වසර සඳහා එංගලන්තයේ නෝත්හැමිටන් විශ්වවිද්‍යාලයට ඇතුළත් වී සිය අධ්‍යන කටයුතු සම්පූර්ණ කිරීමට අවස්ථාව උදා වුණි.LIFT හි කළමනාකාර අධ්‍යක්ෂිකා නිරෝෂනී ලියනගේ පවසා සිටියේ අපේ සිසුන් ඉහළ තත්ත්වයක් කරා යද්දී මට සෑම විටම අභිමානයක් දැනෙන්නේ ඊට අපගේ කාර්ය මණ්ඩලය සහ කළමනාකාරිත්වය විසින් දැමූ ශක්තිමත් පදනම හේතුවන බව මා දන්නා නිසයි. LIFT සෑමවිටම සිය සිසුන් වෙනුවෙන් හොඳම දේ ලබාදෙන අතර එයට කළගුණ සැලකීමක් ලෙසින් අපගේ සිසුන් අපට කීර්තියක් අත් කරදෙනවා” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj1406294</link>
    <topic>ළමා ආරක්ෂණය වෙනුවෙන් හඬ නැඟීමට ශ්‍රී ලංකා ටෙලිකොම් ඉදිරිපත් වෙයි</topic>
    <author/>
    <content>ළමා ආරක්ෂණය වෙනුවෙන් හඬ නැඟීමට ශ්‍රී ලංකා ටෙලිකොම් ඉදිරිපත් වෙයිශ්‍රී ලංකා ටෙලිකොම් සමාගම, ජාතික ළමා ආරක්ෂණ අධිකාරියේ සහයෝගයෙන් පසුගිය දා අනුරාධපුර දිස්ත්‍රික්කයේ විදුහල්පතිවරුන් සඳහා ළමා ආරක්ෂණය පිළිබඳ වැඩ සටහනක් සංවිධානය කළේය. අනුරාධපුර සීබෑන්ක් රෙස්ට්හිදී පවත්වන ලද එම එක්දින වැඩසටහනට අනුරාධපුර දිස්ත්‍රික්කයේ පාසල් 200 ක පමණ විදුහල්පතිවරු සහභාගි වූහ.ජාතික ළමා ආරක්ෂණ අධිකාරියේ සභාපතිනී අනෝමා දිසානායක මහත්මිය, උතුරු මැද පළාතේ ප්‍රධාන ලේකම් ආර්. බී. හේරත්, අනුරාධපුර දිස්ත්‍රික් ලේකම් මහින්ද සෙනෙවිරත්න, එස්එල්ටී පබ්ලිකේෂන්ස් හා විෂන්කොම් ප්‍රධාන විධායක නිලධාරී මල්රාජ බලපිටිය, නියෝජ්‍ය පොලිස්පති නිමල් පද්මසිරි සහ නියෝජ්‍ය අධ්‍යාපන සහ උපදේශන අධ්‍යක්ෂ ඕ. කේ. ලක්ෂ්මන් මහත්වරුන් ඇතුළු විශාල පිරිසක් මෙම අවස්ථාවට සහභාගි වූහ.පසුගිය වර්ෂයේ ළමා අපයෝජන සිද්ධිවල ඉහළම සංඛ්‍යාව වාර්තා වූයේ උතුරු මැද පළාතෙනි. එම නිසා ශ්‍රී ලංකා ටෙලිකොම් සමාගම ජාතික ළමා ආරක්ෂණ අධිකාරිය සමඟ හවුල් වී දිනෙන් දින වැඩි වෙමින් වාර්තා වන ළමා අපයෝජන සිද්ධි මැඬ පවත්වමින් ළමා ආරක්ෂාව ඇති කිරීම සඳහා උදව් කිරීමට අනුරාධපුරයෙන් තම නවතම ආයතනික සමාජ සත් කාර්ය ආරම්භ කර ඇත. ඒ අනුව මෙම ව්‍යාපෘතියේ ඉදිරි පියවර වශයෙන් සමාගම දිවයින පුරා පාසල්වල විදුහල්පතිවරුන්, ගුරුවරුන් මෙන්ම සිසු සිසුවියනට ද විවිධාකාරයේ ළමා අපයෝජන හඳුනා ගැනීමට සහ ඉන් වළක්වා ගැනීමට ඔවුන් දැනුම්වත් කිරීමේ සැසි පැවැත්වීමට අදහස් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj1406295</link>
    <topic>ලංකා හොස්පිට්ල්ස් කප්රුක වෙබ් අඩවිය සමඟ එක්වෙයි</topic>
    <author/>
    <content>ලංකා හොස්පිට්ල්ස් කප්රුක වෙබ් අඩවිය සමඟ එක්වෙයිකප්රුක ආයතනයේ තොරතුරු තාක්ෂණ සහ නිෂ්පාදන සංවර්ධන කළමනාකාරිණී මධූෂා පෙරේරා එහි කළමනාකාර අධ්‍යක්ෂ දුලිත් හේරත්, ලංකා හොස්පිටල්ස්හි විකුණුම් හා ‍අලෙවි ප්‍රධානී නිලන්ත රත්නායක සංස්ථාපිත අලෙවි කටයුතු පිළිබඳ සහකාර කළමනාකාර ඉර්ෆාන් කාල්දීන් සන්නාම සහ දැන්වීම්කරණ කටයුතු පිළිබඳ සහකාර කළමනාකාරිනී තනුෂ්කා වඩුගේ, ජාත්‍යන්තර ව්‍යාපාර කටයුතු පිළිබඳ කළමනාකාරිණී ටෙහානි සමරසේකර මහත්ම මහත්මීන් ගිවිසුම් හුවමාරු කරගත් අවස්ථාවේ.විදේශයන්හි වාසය කරන මිලියන 2 කට ආසන්න වූ ශ්‍රී ලාංකිකයන්ගේ යහපත උදෙසා සුවිශේෂී වූ වැඩසටහනක් දියත් කිරීම පිණිස, මෙරට අන්තර්ජාලය හරහා භාණ්ඩ අලෙවි කිරීමේ ප්‍රමුඛතම වෙබ් අඩවිය වන kapruka.com සමඟ අත්වැල් බැඳගැනීමට ලංකා හොස්පිට්ල්ස් පසුගියදා කටයුතු කළේ ය. ඒ අනුව එම ශ්‍රී ලාංකිකයන්ට, මෙරට වසන තම ආදරණීයයන්ගේ නිරෝගී සම්පත වෙනුවෙන් විශේෂ තෑගි වවුචර පිරිනැමීමේ හැකියාව ලැබෙන ඇත. මෙම වවුචර අතරින් රු. 2,500 සිට රු. 15,000 දක්වා ලබාගත හැකි වවුචර මඟින් රෝහල්ගත කිරීමකින් අනතුරුව ‍රෝහල් ගාස්තු ගෙවීම සිදුකළ හැකි අතර රු. 4,700, රු. 9,000, රු. 18,000 සහ රු. 20,000 මිල ගණන්වලට ලබාගත හැකි වවුචර මඟින් සෞඛ්‍ය පරීක්ෂණවල ගාස්තු ආවරණය කළ හැකි‍ෙව්.මෙම සුවිශේෂී වැඩපිළිවෙළ පිළිබඳව අදහස් දක්වමින් කප්රුක වෙබ් අඩවියේ නිර්මාතෘ සහ ප්‍රධාන විධායක නිලධාරී දුලිත් හේරත් මහතා පවසා සිටියේ මෙවැනි වැඩපිළිවෙළක් ක්‍රියාත්මක කිරීම සඳහා රෝහලක් ඉදිරිපත් වූ ප්‍රථම අවස්ථාව මෙය බවයි. “මිලියන ගණනක් ශ්‍රී ලාංකිකයන්ගේ යහපත උදෙසා මෙවන් වැඩසටහනක් තිළිණ කරන්නට ලංකා හොස්පිට්ල්ස් මෙසේ අප හා එක්වීම සතුටට කරුණක්. මෙරට විශාලතම විද්‍යුත් - වාණිජ්‍ය සමාගම ලෙස විවිධාකාර වූ පුරෝගාමී වැඩසටහන් දියත් කරන්නට කප්රුක හැමවිටම කටයුතු කර තිබෙනවා. ලංකා හොස්පිට්ල්ස් සමඟ එක්වී ක්‍රියාවට නංවන මෙම වැඩපිළිවෙළ ඒ ගමනේම තවත් සන්ධිස්ථානයක් ලෙස සැලකිය හැකියි” ඔහු පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj1406296</link>
    <topic>උස්වත්ත පපරේමික්ස් ක්ෂණික නුඩ්ල්ස්</topic>
    <author>- ගාමිණී රූපානන්ද</author>
    <content>උස්වත්ත පපරේමික්ස් ක්ෂණික නුඩ්ල්ස් කළමනාකාර අධ්‍යක්ෂ කුවින්ටස් පෙරේරා මහතා උත්සවය ඇමතූ අයුරු.ශ්‍රී ලංකාවේ රසකැවිලි නිෂ්පාදන කර්මාන්ත ක්ෂේත්‍රයේ ග්ලුකෝරස, ටිපි ටිප් හා වේපර්ස් ඇතුළු ආහාර වර්ග රැසක් නිෂ්පාදනයේ හා බෙදා හැරීමේ ප්‍රමුඛතම ආයතනය වන උස්වත්ත කන්ෆැක්නරිස් වර්ක්ස් සමාගම රස නහර පුබුදුවන පෝෂණ ගුණයෙන් සපිරි නවතම පපරේමික්ස් ක්ෂණික නූඩ්ල්ස් ප්‍රථම වරට වෙළෙඳපොළට හඳුන්වා දෙයි.පුරා 60 වසරකට අධික කාලයක් ජාතියේ රසකැවිලි අවශ්‍යතාවෙන් සියයට සියයක්ම පාහේ ඉල්ලුම සාර්ථකව සපුරාලු උස්වත්ත ආයතනය ඉන් ඔබ්බට ගමන් කරමින් මෙසේ පළමුවරට ආහාර නිෂ්පාදනයට පිවිසෙමින් එළවළු කොටස් අන්තර්ගත ක්ෂණික නූඩ්ල්ස් වෙළෙඳපොළට හඳුන්වා දී ඇත්තේ තවත් පාරිභෝගික අවශ්‍යතාවයක් සපුරාලමිනි.මෙහිදී ප්‍රථම නිෂ්පාදන භාණ්ඩ කට්ටල දිවයිනේ ජ්‍යෙෂ්ඨ අලෙවි නියෝජිතයකු වූ මීගමුවේ ‍ජී. එස්. බර්නාඩ් සහ කාර්මික තාක්ෂණික ආයතනයේ පෝෂණ විශේෂඥ හා ජ්‍යෙෂ්ඨ පර්යේෂණ නිලධාරිනි (විශ්‍රාමික) ආචාර්ය ජානකී ගුණරත්න මහත්මිය වෙත සමාගමේ කළමනාකාර අධ්‍යක්ෂ කුවින්ටස් පෙරේරා මහතා අතින් පිළිගැන්විණි.- ගාමිණී රූපානන්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj1406297</link>
    <topic>යතුරු පැදි ටයර් වෙළෙඳ පළේ සියයට 20 ක් සියැට් අත්කරගනී</topic>
    <author/>
    <content>යතුරු පැදි ටයර් වෙළෙඳ පළේ සියයට 20 ක් සියැට් අත්කරගනීමෙරට ටයර් අවශ්‍යතාවයෙන් අඩක් පමණ නිපදවන සියැට් කැලණි හෝල්ඩින්ග්ස් සමාගමේ යතුරු පැදි ටයර් අලෙවිය 2013 දෙසැම්බර් මාසයේ සිට වේගවත් වර්ධනයක් පෙන්නුම් කර තිබෙන අතර අදාළ මූල්‍ය වර්ෂයේදී මෙරට යතුරු පැදි ටයර් වෙළෙඳ පොළින් 20% ක කොටසක් අත්පත් කර ගැනීමට සමාගම සමත් වී තිබේ.පසුගිය මාස හයක කාලය තුළදී සමාගම විසින් මෙරට යතුරු පැදි ටයර් වෙළෙඳ පොළට නව ප්‍රමාණ හයකින් යුක්ත ටයර් පොළක් හඳුන්වා දුන් අතර තවත් ටයර් ප්‍රමාණ හතක් 2014 වසර අවසන් වීමට පෙර හඳුන්වා දෙන බව සමාගම පවසයි. මේ සමඟම දේශීය වෙළෙඳ පොළේ සියැට් යතුරු පැදි ටයර් ප්‍රමාණය 25 ක් පමණ අලෙවි කිරීමට සමාගමට අවස්ථාව හිමිවේ.“දේශීය වෙළෙඳ පොළේ මේ වනවිට මාසයකට අපි යතුරු පැදි ටයර් 13,500 කට වැඩි සංඛ්‍යාවක් අලෙවි කරනවා‍. අපගේ වෙළෙඳ පොළ කොටස තවත් වැඩි කර ගැනීමට නිෂ්පාදනය වැඩි කිරීමටත් නිෂ්පාදන ලෙස පුළුල් කිරීමටත් අපි මුදල් ආයෝජනය කිරීමට සැලකිල්ලක් දක්වා තිබෙනවා,” යනුවෙන් මේ පිළිබඳව අදහස් දක්වමින් සමාගමේ කළමනාකාර අධ්‍යක්ෂ, එන්.සී‍.‍ වෙනුගෝපාල් මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj1406298</link>
    <topic>පෞද්ගලික අංශයේ ආයෝජන නිසා වන වගා නිෂ්පාදන ඉල්ලුම ඉහළට</topic>
    <author/>
    <content>පෞද්ගලික අංශයේ ආයෝජන නිසා වන වගා නිෂ්පාදන ඉල්ලුම ඉහළටපෞද්ගලික අංශය මෙම ක්ෂේත්‍රයට පැමිණීමත් සමඟම නව ආර්ථික විභවයක් වන වගා ක්ෂේත්‍රය තුළ දැක ගන්නට ලැබිණි. රජය මගින් පමණක් වන සංරක්ෂණය සිදු කරන කාලයේ දැවමය වනජ නිෂ්පාදනයකින් ප්‍රතිලාභ ලබා ගැනීම සඳහා අවම වශයෙන් වසර 40 කට අධික කාලයක් බලා සිටිය යුතු අතර පුද්ගලික අංශයේ මැදිහත්වීමත් සමඟ ම මෙම කාලසීමාව වසර 20 තෙක් අඩු කරන්නට ඔවුනට හැකි විය. එමෙන් ම දැවමය නොවන වාණිජ වන වගාවන් ද ලංකාව තුළ ප්‍රචලිත වන්නේ පුද්ගලික අංශය මේ සඳහා මැදිහත්වීමෙන් අනතුරුව ය. ශ්‍රී ජයවර්ධනපුර විශ්වවිද්‍යාලයේ වන විද්‍යා අධ්‍යයන අංශයේ ප්‍රධානී ජ්‍යෙෂ්ඨ කථිකාචාර්ය ආචාර්ය උපුල් සුබසිංහ මහතා වාණිජ වන වගාව පිළිබඳව අදහස් දක්වමින් “පුද්ගලික අංශය මෙම ක්ෂේත්‍රයේ ආයෝජනය කිරීම නිසා වනජ නිෂ්පාදන සඳහා පැවති ඉල්ලුම ඉහළ ගොස් තිබෙනවා. එමෙන් ම ඔවුන් තාක්ෂණය සඳහා ආයෝජනය කළ නිසා මෙම ක්ෂේත්‍රයේ නිෂ්පාදන සඳහා අභිජනන තාක්ෂණය ලංකාවට ලැබී තිබෙනවා.‍ඒ වගේ ම දැවමය නොවන වනජ නිෂ්පාදනයන් වන සඳුන් සහ අගාවුඩ් හරහා නව වෙළෙඳපොළ සහ අපනයන ආදායම් විභවයන් රට තුළ ඇති වී තිබෙනවා. ඒ තුළින් නව රැකියා බිහිවීමත් අගාවුඩ් වැනි ශාඛයක් ලෝකයේ බොහෝ රටවල් මෙන් ම ලංකාවේ ගෘහස්තව වගා කිරීම තුළින් ග්‍රාමීය දිළිඳුබව අඩු කරලීම සඳහා විශේෂ කාර්ය භාරයක් සිදු කළ හැකි බව මගේ විශ්වාසයයි.මේ දිනවල වල්ලපට්ට සඳහා පවතින ආකර්ෂණය නිසා ම නිවැරැදි තොරතුරු අපි ජනතාවට ලබාදිය යුතු වෙනවා. අගාවුඩ් වැනි වනජ නිෂ්පාදනයක් ගත් විට එහි වෙළෙඳපොළ වටිනාකම ඉතා ඉහළ බව පැහැදිලි යි.වාණිජ වනවගා ක්ෂේත්‍රයේ පු‍ෙරාගාමී භූමිකාවක් නිරූපණය කරමින් අද දක්වා ම විශ්වාසය රැක ගැනීමට සදාහරිත වැවිලි සමාගමට හැකිව තිබෙන්නේ තිරසාර ලෙස වාණිජ වන වගාවන් පවත්වාගෙන යමින් ව්‍යාපාරයකදී රැකිය යුතු ගුණාංග එලෙසම පවත්වා ගෙන ය‍ෑමට ඔවුන් සමත්ව සිටින හෙයිනි. සදාහරිත වැවිලි සමාගමේ දැවමය නොවන වගාවන් අතර ප්‍රචලිත අගාවුඩ් වගාව වසර 8 කදී ප්‍රතිලාභ ලබා දෙන වඩාත් ප්‍රශස්තම මැදි කාලීන වන වගා ආයෝජනයක් ලෙස හැඳින්විය හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj1406299</link>
    <topic>මැලිබන් ස්මාර්ට් ක්‍රීම් ක්‍රැකර් සහ ඇස්ට්‍රා සමඟින් රස ගුණ දෙගුණ කරගන්න</topic>
    <author/>
    <content>මැලිබන් ස්මාර්ට් ක්‍රීම් ක්‍රැකර් සහ ඇස්ට්‍රා සමඟින් රස ගුණ දෙගුණ කරගන්නප්‍රමුඛ පෙළේ ශ්‍රී ලාංකීය වෙළෙඳ නාමයන් දෙකක් වන මැලිබන් සහ ඇස්ට්‍රා එක්වී ඇස්ට්‍රා මාර්ජරින් සමඟ රසවත් මැලිබන් ස්මාර්ට් ක්‍රීම් ක්‍රැකර් රස විඳීමේ අවස්ථාව සිය හිතවත් පාරිභෝගිකයින්ට ලබා දෙයි.පරම්පරා ගණනාවක පාරිභෝගික විශ්වාසය දිනාගත්, ඇස්ට්‍රා සහ මැලිබන් සතුව අභිමානවත් අතීතයක් සහ විශිෂ්ට තත්ත්වය පිළිබඳ ඉහළ පිළිගැනීමක් පවතී. වයස් භේදයකින් තොරව බාල, මහලු කා අතරත් ප්‍රසිද්ධ ඇස්ට්‍රා සහ මැලිබන් ස්මාර්ට් ක්‍රීම් ක්‍රැකර් ශ්‍රී ලාංකීය පාරිභෝගිකයින්ගේ මෙන් ම ජාත්‍යන්තර පාරිභෝගිකයින්ගේ පවා ආදරයට පාත්‍රව ඇත.“මෙරට පරිභෝජන භාණ්ඩ අංශයේ දැවැන්තම නිෂ්පාදකයින් දෙදෙනෙක් එක්ව දිවයිනේ වඩාත් ජනාදරයට පත්ව ඇති වෙළෙඳ නාමයන් දෙකක සුසංයෝගයක් ඉදිරිපත් කරනා පළමු වතාව මෙයයි. අපි විශ්වාස කරනවා මෙම එක්වීමත් සමඟ මෙම වෙළෙඳ නාමයන් දෙකෙහි ජනප්‍රියත්වය තවත් වැඩි වනු ඇති බවට” යනුවෙන් යුනිලීවර් හි ආහාර අංශයේ අලෙවි අධ්‍යක්ෂක රමණී සමරසුන්දර මහත්මිය පැවසුවා ය.මැලිබන් බිස්කට් නිෂ්පාදන සමාගමේ විකිණුම් සහ අලෙවි ප්‍රධාන විධායක නිලධාරි රවි ජයවර්ධන මහතා පවසා සිටියේ. “මැලිබන් යනු සැමවිට ම සමාජයට යහපත් යමක් ලබාදීමට උත්සාහ කරනා ආයතනයක්. කුමන ‍හේතුවක් නිසාවත් තම නිෂ්පාදනවල ඉහළ තත්ත්වය පහත නොහෙලීමට වගබලා ගැනීම ආරම්භයේ සිටම මැලිබන් හි ප්‍රතිපත්තියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj14062910</link>
    <topic>ලොව පුරා ශ්‍රී ලංකා නාමය තහවුරු කිරීමට ඇඟලුම් සන්නාම සංගමය පෙරමුණ ගනී</topic>
    <author/>
    <content>ලොව පුරා ශ්‍රී ලංකා නාමය තහවුරු කිරීමට ඇඟලුම් සන්නාම සංගමය පෙරමුණ ගනීශ්‍රී ලංකා ඇඟලුම් සන්නාම සංගමය නිල වශයෙන් සිය කටයුතු ආරම්භ කරයි. ඒ ආර්ථික සංවර්ධන අමාත්‍ය බැසිල් රාජපක්ෂ මහතාගේ ප්‍රධානත්වයෙන් කොළඹ පැවැති උත්සව අවස්ථාවක දීය. මෙහිදී එම සුවිශේෂී මොහොත සමරනු වස්, ඇමැතිවරයා අතින් සංගමයේ නවතම වෙබ් අඩවිය වන www.srilankabrands.com  නිල වශයෙන් දියත් කෙරිණි.මීට පෙර දේශීය ඇඟලුම් නිෂ්පාදකයන්ගේ සංගමය ලෙසින් හැඳින්වුණු ශ්‍රී ලංකා ඇඟලුම් සන්නාම සංගමයෙන් මූලික අරමුණ වන්නේ ශ්‍රී ලංකා ඇඟලුම් සන්නාමය දේශීය හා ජාත්‍යන්තර වශයෙන් ඉහළ පිළිගැනීමක් ඇති තත්ත්වයක් ලබා ගැනීමයි. මීට අමතරව ඒකාබද්ධ ඇඟලුම් සම්මේලන සංසදයේ සාමාජිකත්වය ලබා ගැනීම ද එහි අරමුණු අතර වේ.සංගමයේ නව සභාපති ඉන්ද්‍රදත්ත ධර්මවර්ධන මහතා මෙසේ කියා සිටියේය. “වර්තමානයේ දී මෙම කලාපය තුළ ශ්‍රී ලංකාවේ සිල්ලර ඇඟලුම් වෙළෙඳපොළ ඇමෙරිකානු ඩොලර් බිලියන 2 ක් පමණ වන බවට ඇස්තමේන්තු කර තිබෙනවා. කලාපයේ 40% ක් පමණ වන වෙළෙඳපොළ කොටසකට හිමිකම් කියනු ලබන්නේ ශ්‍රී ලාංකික සන්නාමයි. මෙය අපට හිමි ස්ථානය යළිත් වරක් තහවුරු කිරීමට සුදුසුම අවස්ථාව වශයෙන් අප සලකනවා. ඒ තුළින් වෙළෙඳපොළ තුළ ඉහළ පිළිගැනීමක් ලබා ගැනීමටත්, සංගමයක් ලෙසින් තත්ත්වයෙන් උසස් නිෂ්පාදිත පාරිභෝගිකයා වෙත ලබා දීම දිරි ගැන්වීමටත් කටයුතු කිරීම අපගේ උත්සාහයයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj14062911</link>
    <topic>සමපෝෂ පරිසර හිතකාමී ක්‍රියාපිළිවෙතට හරිත සම්මානය</topic>
    <author/>
    <content>සමපෝෂ පරිසර හිතකාමී ක්‍රියාපිළිවෙතට හරිත සම්මානයහරිත සම්මාන උලෙළ දී “ආහාර පාන” අංශයේ ලෝකඩ සම්මානය සමාගමේ අධ්‍යක්ෂ ප්‍රධාන විධායක නිලධාරී ශම්මි කරුණාරත්න මහතා වෙත පිරිනැමුණු අවස්ථාව.ස්වභාව සෞන්දර්යයෙන් පිරි මහනුවර සුන්දර පරිසරයක එම සුන්දරත්වය එලෙසින්ම රැක ගැනීමට දායක වෙමින් පරිසර හිතකාමී නිෂ්පාදන ක්‍රියාවලියක් අනුගමනය කිරීම වෙනුවෙන් සමපෝෂ නිෂ්පාදනය කරනු ලබන CBL අනුබද්ධිත ප්ලෙන්ටි ෆුඩ්ස් සමාගම හරිත සම්මානයෙන් පිදුම් ලබයි. නිෂ්පාදන ක්‍රියාවලියේ දී පරිසර සංරක්ෂණය වෙනුවෙන් උපරීම අන්දමින් සිය දායකත්වය හිමිකර දෙමින් දක්වන කැපවීම වෙනුවෙන් මෙවර හරිත සම්මාන උලෙළ දී “ආහාර පාන” අංශයේ ලෝකඩ සම්මානය හිමිකර ගැනීමට සමපෝෂ සමත් විය.සමපෝෂ නිෂ්පාදනය කරනු ලබන CBL ප්ලෙන්ටි ෆුඩ්ස් සමාගමට අයත් මහනුවර පල්ලේකැලේ ප්‍රදේශයේ පිහිටි කර්මාන්ත ශාලාව නිෂ්පාදන ක්‍රියාවලියේ දී පරිසර සංරක්ෂණයට උපරීම අන්දමින් දායක වෙමින් බලශක්ති සංරක්ෂණයට දක්වන දායකත්වය ඇතුළු කරුණු රැසක් සම්මානය සඳහා මුල් විය. විශේෂයෙන්ම නිෂ්පාදනය සඳහා යොදා ගන්නා අමුද්‍රව්‍ය වගා කිරීමේ සිට අස්වැන්න නෙලීම දක්වාත් එතැන් සිට නිෂ්පාදන ක්‍රියාවලිය දක්වාත් පරිසර හිතකාමී අන්දමින් පවත්වාගෙන යාමට CBL ප්ලෙන්ටි ෆුඩ්ස් සමාගම සැම විටම කැපවී සිටියි. වගා කටයුතුවලදී රසායනික පොහොර භාවිතයෙන් තොරව සැම විටම ජෛව පොහොර භාවිතයට ගොවි මහතුන් දිරි ගන්වමින්, වැඩි අස්වැන්නක් ලබාගත හැකි ස්වභාවික ක්‍රමවේදයන් පිළිබඳව ඔවුන්ගේ අවධානය නිරතුරුවම යොමු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj14062912</link>
    <topic>එටිසලාට් HD Voice තාක්ෂණය හඳුන්වා දෙයි</topic>
    <author/>
    <content>එටිසලාට් HD Voice තාක්ෂණය හඳුන්වා දෙයිඑටිසලාට් ලංකා සමාගම ප්‍රථම වරට HD Voice මෙරටට හඳුන්වාදෙයි. එය ශ්‍රී ලංකාවේ ජංගම දුරකථන ක්ෂේත්‍රයේ දියුණුව උදෙසා තැබෙන සුවිශේෂී පියවරකි.මෙරට ජංගම දුරකථන හරහා අන්තර්ජාලය භාවිතා කරන ප්‍රමාණය ඉදිරි වසර කිහිපය තව තවත් වර්ධනය වනු ඇතැයි අපේක්ෂා කෙරුණ ද තවමත් මූලික සන්නිවේදන ක්‍රමවේදය වන්නේ දුරකථන ඇමතුම් ය. HD වර්ගයේ ශ්‍රව්‍ය දෘශ්‍ය තාක්ෂණයන් කෙරෙහි පාරිභෝගිකයන් තුළ ඇති උනන්දුව ඉහළ යමින් පවතින නිසා, එම තාක්ෂණික පදනමම භාවිතා කරන HD Voice තාක්ෂණය ලොව දුරකථන ඇමතුම් මාධ්‍යයේ අනාගතය බවට ශීඝ්‍රයෙන් පත්වෙමින් තිබේ.කටහඬ පැහැදිලිව හසුකරගෙන එය ඩිජිටල් සංඥා තාක්ෂණය ඔස්සේ උසස් තත්ත්වයෙන් සම්ප්‍රේෂණය කිරීම එටිසලාට් HD Voice තාක්ෂණයට අනවශ්‍ය ශබ්ද ඉවත් කිරීමේ හැකියාව පවතී.ඒ ඔස්සේ කට හ‍ඬේ ස්වභාවික වෙනස්වීම් මනාව හසුකර ගනිමින් දුරකථන ඇමතුම වඩා සුපැහැදිලි කිරීමට HD voice තාක්ෂණයට හැකි ය. පැරණි තාක්ෂණයට එම වෙනස් වීම හසු කරගැනීමේ හැකියාව නොතිබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aj14062913</link>
    <topic>සමාගම් කිහිපයක කොටස් කෝටිය ඉක්මවා අලෙවි වෙයි</topic>
    <author>තාරක වික්‍රමසේකර</author>
    <content>සමාගම් කිහිපයක කොටස් කෝටිය ඉක්මවා අලෙවි වෙයිසතිය ආරම්භයේදී කොටස් වෙළෙඳ පොළ ගනුදෙනු තරමක් පහළ ගියේය. ගනුදෙනු සංඛ්‍යාව දැක්වුණේ 5436 ක් ලෙසිනි. ඒ පෙර සතියේ සිකුරාදා දැක්වුණු ගනුදෙනු 6213 පහළ යාමකි. දිනයේ මිලියනය ඉක්මවා කොටස් අලෙවි වූ සමාගම් ගණන 8 ක් දක්වා ඉහළ නැඟ තිබුණි. එම සමාගම් අතර සිලෝන් ලෙදර් (ඩබ්ලිව් සී -2015) -2202022, සිට්රස් ලෙෂර් (ඩබ්ලිව් සී -2015) - 1888274, කොමර්ෂල් බෑන්ක් (1399800), දුනිමාස් කැපිටල් (6475946), අමානා ටකාෆුල් (2661945), පී සී හවුස් (4799566), පී සී ෂර්මා (24850064), පී සී එච් හෝල්ඩින්ග් (7945424) සමාගම් දිස්වුණි.දිනයේ මිල ඉහළ ගිය සමාගම් අතර ඩිමෝ සමාගම කැපී පෙනුණි. කොටසක මිල රුපියල් 13.60 කින් ඉහළ ගියේය. හුයිජේ සමාගමේ කොටසක මිලද රුපියල් 7.00 කින් ඉහළ ගියේය. රේණුකා සිටි හොටෙල් හි මිල රුපියල් 9.60 කින් ඉහළ ගියේය. මිල පහළ යාම් අතුරින් කැපී පෙනුණේ ඒ සී එල් ප්ලාස්ටික් (7.90), හන්ටර්ස් (10.00), සමාගම්ය. පෙර සතියේ සමස්ත කොටස් මිල දර්ශකය දැක්වුණේ ඒකක 6302.45 ක් ලෙසිනි. එය සතිය ආරම්භක සඳුදා දැක්වුණේ 6299.35 ක් ලෙසිනි. එස් ඇන්ඩ් පී එස් එල් 20 දර්ශකය පෙර සතිය අවසන් සිකුරාදා දැක්වුණේ 4478.56 ක් ලෙසිනි. සතිය ආරම්භක සඳුදා එය දැක්වුණේ ඒකක 4473.50 ක් ලෙසිනි.24 වැනිදා අඟහරුවාදා වෙළෙඳ පොළ ගනුදෙනු යළි ඉහළ එදින ගනුදෙනු සංඛ්‍යාව දැක්වුණේ 6368 ක් ලෙසිනි. මිලියනය ඉක්මවා කොටස් අලෙවි වූ සමාගම් සංඛ්‍යාව 9 ක් දක්වා ඉහළ ගොස් තිබුණි. එම සමාගම් අතර ඇක්මී (1796229), සිට්රස් ලෙෂර් (ඩබ්ලිව් සී -2015) - 2577550, ඩයලොග් (2557100), ජේ.කේ.එච් (1415163), ඇඩම්ස් ඉන්වෙස්ට්මන්ට් (2506160), ඒසියා සියාකා (1734178), පී සී හවුස් (9361801), පී සී ෂර්මා (11990687), පී සී එච් හෝල්ඩින්ග් (16534847) සමාගම් දිස්වුණි. කොටස් 100 ට වඩා අලෙවි වූ සමාගම්හි මිල ඉහළ යාම් අතුරින් කැපී පෙනෙන වෙනස්කම් දක්නට නොවුණි. මිල පහළ යාම් අතුරින් සිලෝන් බෙවරේජස් (38.10), ගෙස්ටෙට්නර් (13.70), සමාගම් කැපී පෙනුණි.සමස්ත කොටස් මිල දර්ශකය දැක්වුණේ ඒකක 6310.87 ක් ලෙසිනි. එස් ඇන්ඩ් පී එස් එල් 20 දර්ශකය දැක්වුණේ ඒකක 3496.12 ක් ලෙසිනි.බදාදා එනම් 25 වැනිදා වෙළෙඳ පොළ ගනුදෙනු යළි වැඩි විය. ගනුදෙනු සංඛ්‍යාව දැක්වුණේ 7108 ක් ලෙසිනි. දිනයේ මිලියනය ඉක්මවා කොටස් අලෙවි වූ සමාගම් ගණන 7 ක් වූ අතර එම සමාගම් අතර ඇක්මී (1902446), ජේ.කේ.එච්. (1099002), සී අයි එෆ් එල් (20699026), පී සී ෂර්මා (7044711), පී සී එච් හෝල්ඩින්ග් (5769642), ඇඩම්ස් ඉන්වෙස්ට්මන්ට් (2167697) සමාගම් කැපී පෙනුණි. දිනයේ මිල ඉහළ ගිය සමාගම් අතර සෙලින්කෝ ඉන්ෂුවරන්ස් හා පීඩීඑල් සමාගම් කැපී පෙනුණි. සෙලින්කෝ ඉන්ෂුවරන්ස් කොටසක මිලි රුපියල් 20 කින් හා පීඩී එල් සමාගමේ කොටසක මිල රුපියල් 16.10 කින් ද ඉහළ ගියේය.මිල පහළ ගිය සමාගම් අතර ඩර්ඩන්ස් (13.90) සමාගම කැපී පෙනුණි. ඔෆීස් ඉක්වෙප්මන්ට් සමාගමේ කොටසක මිල රුපියල් 299.00 කින් ඉහළ ගියද අලෙවි වූයේ සමාගමේ එක් කොටසක් පමණි.දිනයේ විශේෂම සිදුවිම වූයේ අර්බුදයකට ලක්ව ඇති සී අයි එෆ් එල් සමාගමේ කොටස් කෝටි දෙක ඉක්මවා අලෙවි වීමයි.25 වැනිදා සමස්ත කොටස් මිල දර්ශකය දැක්වුණේ ඒකක 6321.55 ක් ලෙසිනි. එස් ඇන්ඩ් පී එස් එල් 20 දර්ශකය දැක්වුණේ ඒකක 3501.55 ක් ලෙසිනි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>29</day>
    </date>
    <link>http://www.silumina.lk/2014/06/29/_art.asp?fn=aw140629</link>
    <topic>පවුලේ අය රණ්ඩු වෙද්දී මට හරි සතුටුයි</topic>
    <author>මතුගම</author>
    <content>“අපිත් මිනිස්සු වගේ තමයි, අපටත් කෑම, බීම, ඉඳුම් හිටුම් ඕනෑ. මිනිස්සුන්ටත් මොන රාජකාරියේ යෙදුණත් කෑම බීම නැතුව බැහැනෙ, ඔය ගැන බුදු හාමුදුරුවොත් කියලා තියෙනවා” යි බලවත් ප්‍රේතයෙක් මිනිසෙකුට ආවිෂ්ටව කීවේය.“මොනවා ප්‍රේතයෝ බුදු හාමුදුරුවෝ ගැනත් දන්නවා නේද? කොතැන ද උන් වහන්සේ එහෙම දේශනා කර තියෙන්නෙ? යි ආධ්‍යාත්මීය උපදේශකවරයා ප්‍රේතයාගෙන් ඇසීය.“ඇයි මහත්තයා ඒක නාම කිං? සබ්බේ සත්තා අහාරට්ඨිතිකා කියලා දේශනා කර තියෙන්නේ. සියලු සත්ත්වයන්ට ම ආහාර අවශ්‍යයි. ඒකයි පළමුවැනි වුවමනාව කියලා.”“බණ දහම් දැන ගෙනත් මොකද මේ දුගතියක ඉපැදුණේ?”“බණ දහම් ඇහුවට, පාඩම් කළාට ඒ දැනුම විතරක් මදි මහත්තයා. පිළිපදින්නත් ඕනෑනෙ. මම ජීවත්වුණේ තරහෙන් වෛරයෙන්, කේන්තියෙන්, මරණාසන්නයේදීත් ඒ සිතුවිලිමයි ක්‍රියාත්මක වුණේ. ඉතින් මේ වගේ දුගතිගාමී ආත්ම භාවයක ඉපදෙන්න සිද්ධ වුණා. කර්මයට අනුව විපාකය ලැබුණා. දැන් දුක් විඳිනවා” යි ප්‍රේතයා කීවේය.“දැන් ඔබේ ආහාරය මොනව ද?”“මිනිස් සිත තරහෙන්, වෛරයෙන්, නිතර කේන්ති ගිහින් ක්‍රියාත්මක වෙන කොට ඒක ලේ ධාතුවටත් බලපානවා. ලේ ධාතුව කළු වෙනවා. රත් වෙනවා. කේන්ති ගියහම ශරීරයේ ලේත් කෝප වෙනවා. ඒ ලේ ධාතුවෙන් ඉතා සියුම් රශ්මියක්, කිරණක් නිකුත් වෙනවා. ඒ නිකුත් වෙන රශ්මිය මම වගේ අයට ප්‍රියයි, සුවඳයි, රසයි, ඒ සුවඳ උරා ගන්නවා. ඒ ද්වේෂයේ සුවඳින්, රසයෙන්, අපේ සියුම් ශරීර පෝෂණය වෙනවා. මිනිස්සු රණ්ඩු වෙනවාට මම වගේ භූතාත්ම හරිම කැමතියි. අපිට රණ්ඩු කරවන්නත් පුළුවන්. ඇයි? අපට අවශ්‍ය ආහාර ලබා ගන්න ඕනෑනෙ. ඔය මිනිස්සු කතාවටත් කියන්නේ මට ඒ වේලාවෙ යකා වැහුණයි කියලා. ඔන්න ඕකට තමයි.”කැලණියට නුදුරු ගමක පදිංචි සුමනදාස හැට දෙහැවිරිදි විශ්‍රාමික ගුරුවරයෙකි, ඔහුගේ බිරිය ද විශ්‍රාමික ගුරුවරියකි. මොවුන්ට දියණියන් තිදෙනෙකු හා පුතුන් දෙදෙනෙකු සිටිති.මේ පවුලේ අය නිතර ම ගහබැණ ගනිති. රණ්ඩු කරති. ළමයි පස් දෙනා ද සම්මුඛ පරීක්ෂණයකට ගියත් එතැන අය සමඟ ගැටී අමනාප වීම නිසා රැකියාවක් පවා සොයා ගත නොහැකිව සිටිති. මවුපිය දෙදෙනා ද එසේ ම ය. බඩුවක් මිල දී ගන්නට කඩේකට ගියත් එතැන අය සමඟ ගැටෙති. බහින් බස් වෙති. අහල පහල අය සමඟ ද අමනාපය. මොවුන් ගේ හැටි දන්නා නිසා අසල්වාසීහු ද ඇයි හොඳයියක් නැත. ගෙදර අය එකෙකුට එකෙක් සමඟියක් නැති නිසා කතා බහක් නැති පාළු ගෙයක ස්වභාවයක් ගෙන ඇත. කතා කළොත් ඒ වචන දිග්ගැහී රණ්ඩුවකි.කෙසේ නමුත් මොවුන් ගේ තත්ත්වය දන්නා බුද්ධිමත් සමීප නෑයෙකුගේ මෙහෙයවීමෙන් මේ පවුලේ හත් දෙනා ඇතුළුකෝට්ටේ ගුප්ත ගවේෂණ මධ්‍යස්ථානය වෙත කැඳවගෙන පැමිණියහ. ආධ්‍යාත්මික උපදේශකවරයා විස්තරය අසා ශක්ති කිරණ එල්ල කරන විට සුමනදාස ප්‍රලය වී “මම මුන්ව මරාගෙන මැරෙනවා” යි කෑගසාගෙන සිහිසුන්ව වැටුණේය.ගමේ පන්සලේ දී බෝධි පූජා විසි එකක් පවත්වා නැවත පැමිණෙන ලෙස ගවේෂකවරයා ඔවුන්ට උපදෙස් දුන්නේය. ඒ අනුව ඔවුන් බෝධි පූජාව සඳහා මල් තැබුවේ ද සූදානම් වුණේ ද බහින් බස් වෙමිනි. එහෙත් මේ පවුලේ අය නිතර අමනාපයෙන්, තරහෙන්, රණ්ඩු කරමින්, ජීවත්වීමේ අප්‍රසන්නතාව වටහා ගෙන සිටි නිසා බෝධි පූජාවලට ගියහ.බෝධි පූජා අවසන් කොට ඔවුහු නැවත පැමිණියහ. ඒත් පවුලේ අය අතර අසමගිය ගහබැණ ගැනීම අඩුවක් නොවූ බව අනාවරණය වීය. එදින ද සුමනදාස ප්‍රලය වී අරූව මරණව, මූව මරණව, අරකිව මරණවා, මේකිව මරණවා යි දත් සපමින් තරහකින් ඔවුනොවුන්ට බැණ වදින්නට විය.ඔවුන්ට තවත් දින හතක් බෝධි පූජා පවත්වන ලෙස ගවේෂකවරයා නියම කළේය. ඊට අමතරව පවුලේ අය ගෙදර දොරවල් වසා දමා වෙන වෙනම ඥාතීන්ගේ ගෙවල්වල නතර වී මේ බෝධි පූජා පවත්වන ලෙස ද උපදෙස් දුන්නේය.ඒ උපදෙසට අනුව ඔවුන් ඥාතිවරුන්ගේ ගෙවල් කීපයක නතර වී ඒ ඒ ගම්වල පන්සල්වලට ගොස් එම සතියේ බෝධි පූජා පැවැත්වූහ. එසේම වෙන් වෙන්ව නේවාසිකව ඉඳිමින් වෙන් වෙන්ව බෝධි පූජා පවත්වා සතියකට පසු නැවත ගුප්ත ගවේෂණ මධ්‍යස්ථානය කරා පිරිස පැමිණියහ. මේ කාලය තුළ එවැනි රණ්ඩු සරුවල් ගහබැණ ගැනීම් සිදු නොවූ බව ද සතුටින් ප්‍රකාශ කළහ.එදින ද ගවේෂකවරයා ශක්ති කිරණ එල්ල කරන විට සුමනදාස ප්‍රලය විය. වෙනදා මෙන් නපුරු ගති පෙනෙන්ට නොවීය. ගවේෂකවරයා ප්‍රශ්න කිරීම් ආරම්භ කළේය.“කවුද මේ ශරීරයට ඇතුළු වෙලා ඉන්නෙ?”“මාව බන්ධනය කරලා තියෙන්නෙ”“ඔය මම අහපු ප්‍රශ්නයට උත්තරය නෙමෙයිනේ. මම ඇහුවෙ ඔය කවුද කියලා.”“කියන්නෙ නෑ. ඒක කියන්න තහනම් කරලයි එව්වේ.”“කවුද එව්වෙ?”“ඒකත් කියන්න බැහැ”“මොකටද එව්වේ?”“මේ පවුලෙ අයව මරන්න.”“ඇයි ඉතින් මෙච්චර කල් එක් කෙනෙක්වත් මරාගන්න බැරි වුණේ?”“මෙතැන මට හොඳට කෑම තියෙනවා. මැරුවොත් ඒ කෑම මට නැතිව යනවා. ඒ නිසා මැරුවෙ නෑ.”“මොනවද ඔය තරම් කැමති ආහාරය”“මුන් ළඟ පුදුම සුවඳක් තියෙනවා. මේ අයගෙ ශරීරවලින් වහනය වන සුවඳට මම හරිම කැමැතියි. මම ඒ සුවඳ ආහාරයට ගන්නවා.”“මොකක්ද ඔය විශේෂ සුවඳ?”“ද්වේෂයේ සුවඳ. ද්වේෂයේ සුවඳ. මේ අයට කේන්ති ගියාම මේ ශරීරවල ලේ රත්වෙලා නිකුත් වෙන සුවඳ මම උරා ගන්නවා. මාව එව්වේ මේ අයව මරන්න. කෝප කළාම බැණ ගන්නවා. ගහ ගන්නවා. මරා ගන්න තරමට ඒ රණ්ඩු දුරදිග යන්න මම ඉඩ තියන්නේ නෑ. මට ආහාර ඕනෑ වුණාම කේන්ති ගන්වා රණ්ඩු කරවනවා. ඉතින් දූලා දූලා රණ්ඩු ‍කරනවා. පුතාලා පුතාලා රණ්ඩු කරනවා. දූලා පුතාලා රණ්ඩු කරනවා. මහ ජෝඩුව රණ්ඩු කරනවා. දරුවොයි මහ දෙන්නයි රණ්ඩු කරනවා. ඒ වෙලාවට මේ ශරීරවල ලේ රත් වෙලා පිටවෙන සුවඳ මම ආහාරයට ගත්තා.”“ඉතින් මේ පහුගිය සුමානෙ එහෙම වුණේ නෑ නේද?”“ඔව් මහත්තයා. මහත්තයා කිරණ අල්ලන කොට මම දුර්වල වුණා. ඒ වගේ ම මේ අය බෝධි පූජාවලට ගියාම මමත් ගියා. ඒ වෙලාවට මගෙත් වෙනසක් ඇතිවුණා.”“ඒ කොහොම ද?”“බෝධි පූජා කරන කොට, ගාථා කියන කොට තුන් සූත්‍රය කියන කොට, මෛත්‍රී භාවනාවේ යෙදෙන කොට, අර ලේ සුවඳ දැනුණේ නෑ. ඒ වගේ ම පිට ගෙවල්වලට යන්න මට අවසර නැති නිසා ඒවාට ගිහින් මේ අය කේන්ති යවන්න බැරිවුණ නිසා මට ආහාර අඩුකමකුත් ඇතිවුණා. අනිත් කාරණාව මහත්තයා, අර බෝ මළුවෙ ඉඳගෙන මේ අය බුදුගුණ කියන කොට මම කරන්නෙ පව්කාර වැඩක් නේද කියලත් මට හිතුණා. ඕක තමයි මගේ ඇතිවුණ වෙනස.”“ඔව්! ඔව්! ඔබ කරන්නේ මහා පව්කාර වැඩක්. පෙර අකුසල් නිසා දුගතියක ඉපදිලා, ඒ මදිවට දැනුත් පව් කරනවා. පවුලකට ම දුක් දෙනවා. කට්ටඩියකුට අහුවෙලා බන්ධනයකට බැඳිලා අනුන්ට දුක් දෙනවා. මොන තරම් හිරිහැරයක් ද බන්ධනයක අහුවෙලා ඉන්න එක. තමන්ගෙ නිදහසත් නැති කරගෙන. සුගතිගාමී වෙන්න හිතන්න, දුගතියෙන් මිදෙන්න හිතන්නැ” යි භූතාත්මයට උපදෙස් දුන්නේය.සුමනදාසටත් පවුලේ අයටත් වෙනම උපදෙස් දුන්නේය. පාන්දර හතරට අවදි වී නිවසේ හත් දෙනාම බුද්ධ වන්දනාව කැර තුන් සූත්‍රය සජ්ඣායනා කරන ලෙසත් මෛත්‍රිය වඩන හැටිත් විස්තර කළේය. යළිත් රාත්‍රියට ද එසේම කරන ලෙසත් කීවේය.මම නිදුක් වෙම්වා, නීරෝගී වෙම්වා, සුවපත් වෙම්වා යි තමන්ට මෛත්‍රී වඩා මා මෙන් ම සියලු සත්ත්වයෝ ද සැප කැමැත්තෝ බව සිතා සියලු සත්ත්වයෝ නිදුක් වෙත්වා, නීරෝගී වෙත්වා, සුවපත් වෙත්වා යි දිගින් දිගට අනන්තය දක්වා වෙසෙන සියලු සත්ත්වයනට මෛත්‍රිය පතුරුවා පවුලේ එක් එක් අය වෙන වෙන ම ගෙන ඔවුන් කෙරෙහි ද එසේ ම මෛත්‍රී කරන්නට උපදෙස් දුන්නේ ය.මේ වන විට අමනුෂ්‍යයා ඉවත්ව යන්නට කැමැති වී සිටි බැවින් ආධ්‍යාත්ම ශක්තියෙන් බන්ධනය පුපුරුවා හැර භූතයා නිදහස් කැර දැම්මේය. පවුලේ සියලු දෙනාටත් නිවසටත් ආධ්‍යාත්මීය ආරක්ෂා දැම්මේ ය.මතුගමමහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa1407061</link>
    <topic>ලංකාව සම්බන්ධ ඉන්දියාවේ ස්ථාවරය එළියට ?</topic>
    <author>ටී. චන්ද්‍රසේකර</author>
    <content>ටී. චන්ද්‍රසේකරඋතුරේ දෙමළ ජනතාවගේ ප්‍රශ්නය පිළිබඳ ඉන්දියානු රජයේ නව ස්ථාවරය අගමැති නරේන්ද්‍ර මෝදි හා දෙමළ ජාතික සන්ධානයේ නියෝජිත කණ්ඩායම සමඟ පැවැත්වෙන සාකච්ඡාවේදී ප්‍රකාශයට පත් කරනු ඇතැයි ඉන්දීය මාධ්‍ය වාර්තා කරයි.දෙමළ ජාතික සන්ධානයේ නායක ආර්. සම්බන්ධන් ඇතුළු පාර්ලිමේන්තු මන්ත්‍රී කණ්ඩායම හා උතුරු පළාත් ප්‍රධාන අමාත්‍ය සී.වී. විග්නේෂ්වරන් වෙන්වෙන් වශයෙන් හමුවීමට ඉන්දීය අගමැති මෝදි මහතා තීරණය කර ඇති බව ඉන්දීය තානාපති කාර්යාල ආරංචි මා‍ර්ග උපුටා දක්වමින් එම මාධ්‍ය තවදුරටත් වාර්තා කර සිටී.මෙම සාකච්ඡාවේදී උතුරේ අර්බුදය සම්බන්ධයෙන් දෙමළ ජාතික සන්ධානය ක්‍රියා කළ යුතු ආකාරයත් උතුරු පළාත් සභා පාලනයේ දී මධ්‍යම රජය හා ගැටුම් ඇති නොවන ආකාරයෙන් 13 වැනි සංශෝධන ව්‍යවස්ථාව අනුව පැවරී ඇති බලතල ක්‍රියාත්මක කිරීම පිළිබඳව ප්‍රධාන අමාත්‍ය විග්නේෂ්වරන් මහතාට ඉන්දීය මධ්‍යම රජය විසින් ඇඟවීමක් ලබාදෙනු ඇත.උතුරේ ප්‍රශ්නය පිළිබඳ ශ්‍රී ලංකා රජයේ ස්ථාවරය වී ඇත්තේ සියලු පක්ෂ එක්ව පාර්ලිමේන්තු තේරීම් කාරක සභාව මාර්ගයෙන් මේ ප්‍රශ්නයට විසඳුමක් සොයා ගත යුතු බව ය.උතුරේ අර්බුදය සම්බන්ධයෙන් තවත් විදේශීය රටක් මැදිහත් කරගැනීම නුසුදුසුය යන ස්ථාවරයේ පසුවන භාරතීය ජනතා පක්ෂය තම ආණ්ඩුව මෙම අර්බුදය විසඳීම සඳහා ක්‍රියා කළ යුතු ආකාරය පිළිබඳව අධ්‍යයනය කරමින් සිටින බවත් එම වාර්තා කියා සිටී.මේ අතර දකුණු අප්‍රිකානු නියෝජිත කණ්ඩායමක් හෙට ශ්‍රී ලංකාවට පැමිණීමට නියමිත අතර එම නියෝජිත කණ්ඩායම කොළඹ දී මහින්ද රාජපක්ෂ ජනාධිපතිතුමාවත් විදේශ කටයුතු ඇමැති මහාචාර්ය ජී.එල්. පීරිස් මහතා හා විපක්ෂ නායක රනිල් වික්‍රමසිංහ මහතා හමුවී සාකච්ඡා කිරීමට නියමිත ය.මේ සංචාරයේදී යාපනයට ද යන දකුණු අප්‍රිකානු නියෝජිතයන් එහිදී දෙමළ ජාතික සන්ධානයේ පාර්ලිමේන්තු මන්ත්‍රීවරුන් උතුරු පළාත් සභාවේ ප්‍රධාන අමාත්‍යවරයා ඇතුළු දේශපාලන පක්ෂ හා ස්වේච්ඡා සංවිධානවල නියෝජිතයන් හමුවීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa1407062</link>
    <topic>පුරවැසි වැඩසටහන කුමන්ත්‍රණයක්</topic>
    <author/>
    <content>රාජ්‍ය නොවන සංවිධාන කැඳවා රුපියල් කෝටි 19 ක් වැයකර පුරවැසි වැඩසටහන යනුවෙන් මැතිවරණ කටයුතු හා ඡන්ද අයිතිය පිළිබඳව දැනුම්වත් කිරීමේ මුවාවෙන් වැඩ සටහනක් ක්‍රියාත්මක කිරීමට යාම පිළිබඳව ඇමෙරිකාවට රජයේ විරෝධය පළ වී ඇත.ඇමෙරිකානු ආධාර ආයතනය ඡන්දදායකයා දැනුම්වත් කිරීමේ මුවාවෙන් පැවැත්වීමට යන මේ වැඩසටහන වෙන කිසිවක් නොව රජයට විරුද්ධව ජනතාව උසිගැන්වීමේ වැඩසටහනක් වනු ඇතැයි රජයේ ප්‍රකාශකයෙක් පැවැසීය. ‘රජයන් වෙනස්’ කිරීමේ ඇමෙරිකානු වැඩපිළිවෙළ යටතේ මෙම මුදල් වියදම් කිරීමට යන බව පැහැදිලි යැයි ද එම ප්‍රකාශකයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa1407063</link>
    <topic>සුව අමාත්‍යාංශයට විභාග වැඩ වැඩිවෙලා</topic>
    <author/>
    <content>සෞඛ්‍ය අමාත්‍යාංශයට දිනකට අඩුම තරමින් විභාග දෙකක් පැවැත්වීමට සිදුවී ඇත.2006 නිකුත් කර ඇති චක්‍රලේඛයක් අනුව වසරකට අඩුම තරමින් විභාග 600 වැනි සංඛ්‍යාවක් මේනිසා පැවැත්වීමට අමාත්‍යාංශයට සිදුවී තිබේ.ව්‍යෛවරු, හෙද හෙදියන්, කාර්මිකඥයන්, සුළු සේවකයන් හා සෞඛ්‍ය සේවාවේ සෙසු ශ්‍රේණි වෙනුවෙන් වසර පුරා මෙතරම් සේවක පිරිස් බඳවා ගැනීම දිගටම සිදු කරගෙන යන වෙනත් අමාත්‍යාංශයක් නැතිතරම් යයි ද සෞඛ්‍ය ඇමැතිවරයා පෙන්වා දෙයි. කෙසේ නමුත් මේ විභාග ප්‍රශ්නය පිළිබඳව නිකුත් වී ඇති චක්‍රලේඛය අමාත්‍ය මණ්ඩලයේ අවධානයට ද සෞඛ්‍ය ඇමැති මෛත්‍රීපාල සිරිසේන මහතා විසින් යොමු කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa1407064</link>
    <topic>‘ඌව උදානය’ මගින් විදුලිය  සියයට සියයකින් වැඩිවෙලා+</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඌව පළාතේ සියලු ම දෙනාට විදුලිය ලබාදීම පිණිස රුපියල් කෝටි 700 ක වියදමින් ‘ඌව උදානය’ නම් නව වැඩපි‍ළිවෙළක් දැන් ක්‍රියාත්මක බවත් ඒ මගින් පසුගිය වසර 10 ඇතුළත ඌව පළාතේ විදුලිය ලබාදීම සියයට සියයකින් වැඩි වී ඇති බවත් ඌව පළාතේ ප්‍රධාන අමාත්‍ය ශෂින්ද්‍ර රාජපක්ෂ මහතා පවසයි.මෙම වැඩපිළිවෙළේ ප්‍රධාන අරමුණ ඌව පළාතේ විදුලිය අවශ්‍ය, නමුත් ඒ සඳහා ආර්ථික ශක්තියක් නොමැති අයට උදව් කිරීම බව ද ඇමැතිවරයා කියයි. මේ අයට විදුලිය ගැනීමට යන වියදමින් සියයට 60 ක් පළාත් සභාව මගින් ලබාදෙයි.මේ යටතේ ඌව පළාත පුරා නව ට්‍රාන්ස්ෆෝමර් 200 ක් ඉදිකර දුෂ්කර ගම්මානවලට විදුලිය සැපයේ.2005 දී ශෂින්ද්‍ර රාජපක්ෂ මහතා මහ ඇමැතිවන විට ඌව පළාතේ විදුලිය තිබුණේ එහි නිවාසවලින් සියයට 47 කි. නමුත් දැන් ඌව පළාතේ නිවාසවලින් සියයට 95 කට විදුලිය තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa1407065</link>
    <topic>නව කර්මාන්තපුර 7 කින් රැකියා 8000 ක්</topic>
    <author>තාරක වික්‍රමසේකර</author>
    <content>තාරක වික්‍රමසේකරනව රැකියා අට දහසක් පමණ ඇති කරන කර්මාන්ත ජනපද හතක් අලුතින් ඇරැඹීමට යයි. මේ සඳහා අවශ්‍ය ඉඩම් දැනටමත් අත්පත් කැරගෙන ඇත. මේ යටතේ හම්බන්තොට දිස්ත්‍රික්කයේ මිරිජ්ජවිල සූරියවැව හා බොල්ලගස්වැව කර්මාන්තපුර 3 ක්ද මාතර දිස්ත්‍රික්කයේ මාවරල හා හක්මන කර්මාන්තපුර 2 ක්ද පුත්තලමේ හා පොල්ගහවෙල නව කර්මාන්තපුර දෙකක් ද ඉදි ක‍ැරෙන බව ආයෝජන ප්‍රවර්ධන ඇමැති ලක්ෂ්මන් යාපා අබේවර්ධන ඇමැතිවරයා කීය.හම්බන්තොට කර්මාන්තපුරයන් සඳහා අවශ්‍ය යටිතල පහසුකම් ද මේ වන විටත් සපයා ඇති බවත් ඔහු පෙන්වා දුන්නේය.මීට අමතරව කිළිනොච්චියේ සහ ත්‍රිකුණාමලයේ විශේෂ කාර්මික ප්‍රදේශ 2 ක්ද සංවර්ධනය කරනු ඇති බව ද ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa1407066</link>
    <topic>නාගොඩට කාසල් මාදිලියේ මාතෘ රෝහලක්</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලචීන ආධාර යටතේ කාසල් මාතෘ රෝහලට සමාන මාතෘ රෝහලක් නාගොඩ ප්‍රදේශයේ ඉදිකිරීමට තෝරාගෙන ඇති බව සමාජ සේවා අමාත්‍ය ෆීලික්ස් පෙරේ‍රා මහතා පවසයි.මේ සඳහා රුපියල් බිලියනයකට අධික මුදලක් වැය කිරීමට කටයුතු කරන බවත්, අමාත්‍යවරයා පවසයි. ගැබිනි මවුවරුන්ගේ පහසුව සඳහාත් ඔවුන් ගේ අවශ්‍යතා කඩිනමින් විසඳාලීම සඳහාත් මේ රෝහල ඉදි කෙරෙන බව ඒ මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa1407067</link>
    <topic>මැදදුම්බර ප්‍රධාන අධිකරණ නායක පදවියෙන් පිදුම් ලබන ඇලිකේවෙල නාහිමියෝ</topic>
    <author>ආචාර්ය කෙහෙලිය රඹුක්වැල්ල</author>
    <content>තෙල්දෙණිය වේඬරුව පුරාණ කිරි විහාරාධිපති ඇලිකේවල සෝනුත්තර ස්වාමින්ද්‍රයන් වහන්සේ වෙත ‘කාව්‍යශූරී විමලකීර්ති ශ්‍රී තණ්හංකර’ යන ගෞරව නාමය සහිත මැදදුම්බර ප්‍රධාන අධිකරණ නායක පදවිය පිළිබඳව ශ්‍රී සන්නස් පත්‍ර පුද කිරීම නිමිතිකොට අභිනව නායක ස්වාමීන් වහන්සේ පිළිගැනීමේ උත්සවය තෙල්දෙණිය වේඬරුව පුරාණ කිරි විහාරයේදී අද (ජූලි 06) පැවැත්වේ. මේ සමරු ලිපිය ඒ නිමිත්තෙනි.“සීලවන්තං ගුණවන්තං පුඤ්ඥාඛෙත්තං” යන ගාථා පාඨය කට පුරා කියා අපේ දායක කාරකාදීන්ට වඳින්නට පුදන්නට පුළුවන් ආකාරයෙන් තම පැවිදි දිවිය ගත කරන ඇලිකේවල සෝනුත්තර ස්වාමින්ද්‍රයන් වහන්සේට අද දින කුණ්ඩසාල මැතිවරණ කොට්ඨාසයේ බහුතර ජනතාවක් එකමුතුව ගරු බුහුමන් දක්වති දිගාසිරි පතති. ඒ අප නාහිමියන්ට “කාව්‍යශූරී විමලකීර්ති ශ්‍රී තණ්හංකර” යන ගෞරව නාමය සහිත මැදදුම්බර ප්‍රධාන අධිකරණ නායක පදවිය පිරිනැමීම පිළිබඳ බලවත් සන්තෝෂය නිමිතිකොට ගෙනය.ශ්‍රී ලංකාවේ ගිහි පැවිදි පඬිවරුන් බිහි කිරීමෙහි ලා වීර ප්‍රසිද්ධියක් උසුලන කන්ද උඩරට පාතහේවාහැට හේවාවිස්ස කෝරළයේ මාරස්සන ඇලිකේවලදී මුතුබණ්ඩාර හා පළිගු මැණිකේ දෙමාපියන්ට දාව උපන් පවුලේ තුන්වැන්නා වර්ෂ 1966 දී තෙල්දෙණිය ‍වේඬරුව පුරාණ කිරි විහාරයේදී ඇලිකේවෙල සෝනුත්තර නමින් පැවිදි බවට පත් විය.පැවිද්ද අතිශයින්ම දුර්ලභ සම්පතකි. එය ලැබිය හැක්කේ සසර ගමනේදී බෙහෙවින්ම පින් කළ පින්වතෙකුට පමණි. පූර්ව භවයෙහි පින් කර තිබූ අපේ සෝනුත්තර නාහිමියෝ පැවිදි බවට පත්ව භික්ෂුන් වහන්සේ නමක් උගත යුතු ධර්ම අධ්‍යාපනය මැනවින් ප්‍රගුණ කළහ. ප්‍රාචීන ප්‍රාරම්භය සිට බෞද්ධ ධර්මාචාරය සමත්ව ප්‍රාචීන පණ්ඩිත උපාධිය ලැබූහ.කැලණිය විශ්ව විද්‍යාලයේ ගෞරව උපාධිය හා පාලි හා බෞද්ධ අධ්‍යාපනය පිළිබඳව ශාස්ත්‍රපති උපාධිය ද ශ්‍රී ලංකා විවෘත විශ්ව විද්‍යාලයෙන් උපාධි අධ්‍යාපන ඩිප්ලෝමාව ද දිනාගත් අප නාහිමියෝ තමා ලත් දහම් පරාර්ථයෙහි යෙදවීම උදෙසා පිරිවෙන් හා පාසල් ගුරුවරයකු ලෙසින් දිගු කලක් සේවය කළහ. මාගේ මතකය පරිදි තෙල්දෙණිය ජාතික පාසලේත් පසුව වේඬරුව උඩුගම්මැද්ද විද්‍යාලයේත් නියෝජ්‍ය විදුහල්පතිවරයා ලෙස සේවය කළහ.සම්මා සම්බුද්ධ ශාසනය පිළිබඳව වැඩි වගකීම පැවැරී ඇත්තේ භික්ෂු පරපුරට බව අවබෝධ කොටගත් සෝනුත්තර නාහිමියෝ වසර 18 ක් මැදදුම්බර ශාසනාරක්ෂක බල මණ්ඩලයේ ප්‍රධාන ලේඛාධිකාරී ධූරය හොබවමින් දහම් පාසල් පිහිටුවීමටත් ප්‍රදේශයේ සමිති සමාගම් විධිමත් හා ඵලදායී කිරීමටත් පියවර ගත්හ. තම ධර්ම ශාස්ත්‍රීය සේවාව තවදුරටත් ව්‍යාප්ත කරනු උදෙසා ධර්මධර හා විනයධර භික්ෂු පරපුරක් සංඝ සමාජයට දායක කර දුන්හ.කාව්‍යමය ධර්ම දේශකයාණන් වහන්සේ නමක් ලෙස චීර ප්‍රසිද්ධියට පත් අප නා හිමියෝ ශ්‍රී ලංකාවේ ජාතික, ආගමික, සංස්කෘතික හා අධ්‍යාපනික ආදි ක්ෂේත්‍ර තුළ ද සුවිසල් කාර්යභාරයක් ඉටු කරන මහා සංඝ පීතෘවරයෙකි.මාගේ උපන් ගම් පෙදෙස ආසන්නයේ පුරාණ කිරි විහාරයේ වැඩ වසන නාහිමියන් මම දිගු කලක සිට හොඳින් ඇසුරු කර ඇත්තෙමි. උන්වහන්සේගෙන් ලැබූ අවවාද අනුශාසනා මාගේ ජීවිතයට මහඟු පිටුබලයක් වූ බවට මෙහි සඳහන් කරන්නේ නාහිමියන්ට ගෞරවයක් ලෙසිනි.මැදදුම්බර ප්‍රධාන අධිකරණ සංඝනායක පදවිය මාගේ මැතිවරණ බල ප්‍රදේශයේ විහාරස්ථානයක මහ තෙර නමකට ලැබීම පෞද්ගලික සතුටට හේතු වන අතර, ඒ පිළිබඳව ස්‍යාමෝපාලි වංශික මහා නිකායේ අස්ගිරි මහා විහාර පාර්ශ්වයේ අතිගරු මහානායක මාහිමිපාණන් වහන්සේ ප්‍රධාන සානුනායක කාරක මහා සංඝ සභාවට මාගේ කෘතඥතා පූර්වක ගෞරවය පුද කරමි.අභිනව නායක පදවියට පත් ඇලිකේවෙල සෝනුත්තර හිමිපාණන්ට දිගු කලක් සසුන් කෙත සුරකිනු පිණිස ශක්තිය, බලය හා නිරෝගීතාවය ලැබේවායි ප්‍රාර්ථනා කරමි.ආචාර්ය කෙහෙලිය රඹුක්වැල්ලමහනුවර දිස්ත්‍රික් පාර්ලිමේන්තු මන්ත්‍රීජනමාධ්‍ය හා ප්‍රවෘත්ති අමාත්‍යකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa1407068</link>
    <topic>ප්‍රධාන මාර්ග 6 ක් සමඟ බදුල්ලේ මාර්ග කිලෝමීටර් 250 ක් හදලා</topic>
    <author>නිහාල් පී. අබේසිංහ බදුල්ලේ සිට</author>
    <content>නිහාල් පී. අබේසිංහ බදුල්ලේ සිටපසුගිය වසර පහ ඇතුළත බදුල්ල දිස්ත්‍රික්කයේ ප්‍රධාන මාර්ග හා අතුරු මාර්ග කිලෝමීටර් 250 ක් පමණ කාපට් අතුරා හා කොන්ක්‍රීට් අතුරා පුළුල් කර සංවර්ධනය කර තිබේ.මේ යටතේ වසර 50 කටවත් පෙර ප්‍රතිසංස්කරණය කර නොතිබු දිස්ත්‍රික්කයේ ප්‍රධාන මාර්ග හයක් පුළුල් කර කාපට් අතුරා පූර්ණ නවීකරණයකට ලක්කර තිබෙන බව ඌව ප්‍රධාන ඇමැති ශෂින්ද්‍ර රාජපක්ෂ මහතා පවසයි. ඇල්ල - වැල්ලවාය මාර්ගයේ කිලෝමීටර් 10 ක්ද, බදුල්ල - මහියංගණය මාර්ගයේ කිලෝමීටර් 50 ක්ද, මහියංගණය - පදියතලාව මාර්ගයේ කිලෝමීටර් 27 ක්ද, මහියංගණය - පොලොන්නරුව මාර්ගයේ කිලෝමීටර් 24 ක්ද, බිබිල මහියංගණය මාර්ගයේ කිලෝමීටර් 24 ක්ද පූර්ණ සංවර්ධනයකට ලක්කර තිබේ.මේ යටතේ ආර්ථික සංවර්ධන අමාත්‍යාංශයේ අරමුදල් මත මාර්ග කිලෝමීටර් 343.2 ක් කාපට් අතුරා පූර්ණ සංවර්ධනයට ලක්කර තිබෙන බව ශෂින්ද්‍ර රාජපක්ෂ මහතා කීය.2014 - 2016 වසරවලදී දිස්ත්‍රික්කයේ තවත් ප්‍රධාන මාර්ග 09 ක් කාපට් අතුරා සංවර්ධනයට සැලසුම් සකස් කර ඇත.ඒ යටතේ තවත් කිලෝමීටර් 158.5 ක් සංවර්ධනය කෙරේ.මේ යටතේ ප්‍රධාන ලෙස පස්සර - මොනරාගල, බෙරගල - වැල්ලවාය, බදුල්ල - ලුණුගල, දෙමෝදර - ස්ප්‍රිංවැලි, දෙමෝදර - බණ්ඩාරවෙල ඇටැම්පිටිය හා වැලිමඩ - පුස්සැල්ලාව යන ප්‍රධාන මාර්ග සංවර්ධනය කර නවීකරණය කරනු ලැබේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa1407069</link>
    <topic>ශ්‍රී ලංකා ඉංජිනේරු ආයතනය අන්තර්ජාතික මට්ටමට</topic>
    <author/>
    <content>ශ්‍රී ලංකාවට ඉමහත් කීර්තියක් අත්කර දෙමින් ශ්‍රී ලංකා ඉංජිනේරු ආයතනය අන්තර්ජාතික මට්ටම ළඟාවී අැතැයි එහි සභාපති ඉංජිනේරු ශවීන්ද්‍රනාත් ප්‍රනාන්දු මහතා කියයිවොෂිංටන් සම්මුතියට අත්සන් කළ රටවල් විසින් පසුගිය ජුනි මාසයේ නවසීලන්තයේ වෙලින්ටන්හි දී පවත්වන ලද ජාත්‍යන්තර ඉංජිනේරු සම්මේලනයේ දී ශ්‍රී ලංකාව ඔවුන්ගේ ස්ථාවරයට ශ්‍රේණිගත කිරීම සඳහා ඒකමතිකව තීන්දු කොට ඇත.මේ තීන්දුව ගනු ලැබුවේ පසුගිය වසර 4 තුළ දී වොෂිංටන් සම්මුතියට අත්සන් කළ රටවලට අයත් විශේෂඥ කණ්ඩායමක් විසින් වන අතර ශ්‍රී ලංකා ඉංජිනේරු ආයතනයේ ප්‍රතීනන ක්‍රියාමාර්ගයන් ද, එමඟින් ප්‍රතීනනය කරන ලද සිවුවසර ඉංජිනේරු උපාධි පාඨමාලා ද දැඩි ඇගැයීමකට ලක්කර තිබේ.ඔස්ට්‍රේලියාව, කැනඩාව, අයර්ලන්තය, ඇමරිකාව, එංගලන්තය, නවසීලන්තය, රුසියාව, දකුණු අප්‍රිකාව, ජපානය, දකුණු කොරියාව, හොංකොං, චීනය, තායිවානය, මලයාසියාව, සිංගප්පූරුව හා තුර්කිය වොෂිංටන් සම්මුතියට අත්සන් කරන ලද රටවල් වෙයි. මෙය ශ්‍රී ලංකා ඉංජිනේරු ආයතනය විසින් ප්‍රතීනනය කරන ලද සිවුවසර ඉංජිනේරු උපාධිධාරීන් සඳහා ඉතා වැදගත් වන තීන්දුවක් වෙයි.මේ රටවල් 15 හි ඉංජිනේරු උපාධිධාරීන් සිය රටවල ප්‍රතීනන ආයතන විසින් ප්‍රතීනනය කරන ලද සිවුවසර ඉංජිනේරු පාඨමාලාවලට බෙහෙවින් සමාන ඉංජිනේ‍රු සුදුසුකම් ලැබූවන් ලෙස පමණක් නොව, එම රටවල ඉංජිනේරු වෘත්තියට පිවිසීම සඳහා අධ්‍යාපනික අවශ්‍යතා සපුරාලූ අය ලෙස ද ජාත්‍යන්තර පිළිගැනීම ලබනු ඇත. ඒ හේතුවෙන් ශ්‍රී ලංකා ඉංජිනේරු ආයතනය ප්‍රතීනනය ලැබූ මෙරට ඉංජිනේරුවන් විශ්ව සබඳතා ඇති වෘත්තියකට පිවිසිය හැකි පිරිසක් වශයෙන් සංවර්ධිත රටවල් අතර පිළිගනු ලැබීමේ වරප්‍රසාදය ලබති.මෙහි ඍජු ප්‍රතිලාභීන් වන්නේ ශ්‍රී ලංකා ඉංජිනේරු ආයතනය මඟින් ප්‍රතීනනය කරන ලද උපාධිධාරීන් හා එබඳු අය රැකියාවලට බඳවාගන්නා ආයතනය වෙයි. එබඳු උපාධි පාඨමාලා පවත්වන ආයතන හා කාර්යමණ්ඩල ද විශ්ව පිළිගැනුමක් ලබයි.2007 වසරේ සිට ශ්‍රී ලංකා ඉංජිනේරු ආයතනය, පෙරදී ඉංජිනේරු සංචලන එකමුතුව (EMF) යැයි හඳුන්වන ලද ජාත්‍යන්තර ඉංජිනේරු වෘත්තිකයන්ගේ සම්මුතියේ ද (IPEA) පූර්ණ සාමාජිකයෙකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa14070610</link>
    <topic>ජාලයන්ට නවතම සෞඛ්‍ය තේමා මවන www.edoctor.lk</topic>
    <author/>
    <content>වසර කිහිපයකට පෙර ශ්‍රී ලාංකික ජනතාවට සිහිනයක් වූ Online වෛද්‍යවරුන් ‍ගේ සේවය ලබා ගැනීමේ සිහිනය දැන් සැබෑ වී ඇත. සේවයටකැපවුණු ශ්‍රී ලාංකික වෛද්‍යවරුන් පිරිසක් විසින් www.edoctor.lk වෙබ් අඩවිය ආරම්භ කිරීමට හේතු වූ අතර එය සාර්ථක වූවා පමණක් නොව සමාජ සන්නිවේදන ජාල අතර ඉතා කෙටි කලකදී බෙහෙවින් ජනප්‍රියත්වයට පත් විය.Facebook, Tweeter, Youtube, Linkedin, Google Plus වැනි සමාජ සන්නිවේදන මාධ්‍යයන් ශ්‍රී ලාංකික තරුණ ජනතාව අතර අද ඉතාම ජනප්‍රියත්වයට පත් වී තිබේ. පසුගිය මාස කිහිපය තුළදී eDoctor මගින් තරුණයන් මෙන්ම මැදි වයසේ අයද විවිධ සෞඛය ගැටලු සම්බන්ධයෙන් අධ්‍යාපනික මට්ටමින් සමාජ සන්නිවේදන ජාල තුළින් දැනුම්වත් කරන ලදී. වර්තමානයේ දී මෙම සමාජ සන්නිවේදන ජාලයන් ඕපදූප බෙදා හදා ගැනීමට යොදා ගන්නා අතර තරුණයන් පරිගණක ඉදිරිපිට අකර්මන්‍යව පැය ගණන් කාලය ගත කරනු ලබයි. එම නිසා eDoctor මගින් සමාජ සන්නිවේදන ජාල තුළින් නව යුගයක් ආරම්භ කරනු ලැබ ඇත. ශ්‍රී ලාංකික වෛද්‍යවරුන් විසින් නිර්මාණය කරනු ලබන සෞඛ්‍ය උපදෙස් අඩංගු පෝස්ටර් මෙම ජනප්‍රිය ජාල වලට ඇතුළත් කරනු ලැබෙයි. eDoctor Facebook ලෝලී (Fan Page) පිටුව සෞඛ්‍ය ප්‍රශ්න සහ ප්‍රහේලික වැනි දෙයින් හරවත්ය. තරුණ පරපුර අතර සෞඛ්‍ය පිළිබඳ මාතෘකාව ජනප්‍රිය එකක් නොවූව ද මෙම ක්‍රියාකාරකම් තරුණයන්ගේ අවධානය දිනා ගැනීමට සමත් වී ඇති අතරම ඔවුන් සෞඛ්‍ය ප්‍රශ්න යනාදියට ක්‍රියාකාරී ලෙස සහසම්බන්ධය වීමෙන් අවසානයේ ඔවුන් සෞඛ්‍ය දැනුමින් පොහොසත් වනු ඇත.www.edoctor.lk වෙබ් අඩවිය සෞඛ්‍ය සම්බන්ධ අගනා ලිපි ලේඛනවලින් සමන්විත වන අතර මෑතකාලීන Alexa වෙබ් අඩවි සංඛ්‍යාලේඛනවලට අනුව එම ලිපි ජනප්‍රියත්වයට පත්වී ඇති බව පැහැදිලි වේ. බාගත (Download) කිරීමට වෙහෙස වන්නේ නැතිව මෙම ලිපි Online කියවීමට අවස්ථාව උදා වී ඇත. මෙම ලිපි ජනප්‍රිය සමාජ සන්නිවේදන ජාල තුළ බෙදා හදා ගැනේ. එම නිසා තරුණ සහ මධ්‍යම වයසේ අයට මෙම ලිපි කියවීමේ අවස්ථාව උදාවී තිබෙන අතර ඒ තුළින් දැනට අඩුවක්ව පවතින සෞඛ්‍ය අධ්‍යාපනය ඔවුන්ට ලබා ගැනීමේ හැකියාව ද ඇති වී තිබේ. “වඩා හොඳ හෙට දිනයකට සෞඛ්‍ය සම්පන්න ජීවිතයක්.” යන eDoctor ආදර්ශ පාඨයට අනුව අනාගතයේ සෞඛ්‍ය සම්පන්න ජාතියක් ගොඩනැගීම මෙහි අවසාන පරමාර්ථය වෙයි.eDoctor Youtube නාළිකාව සමාජ සන්නිවේදන ක්ෂේත්‍රයට එකතු වූ නවතම අංගයකි. බොහෝ දෙනා Youtube හරහා වීඩියෝ පට නැරඹීම පුරුද්දක් කර ගෙන ඇත. නමුත් ශ්‍රී ලාංකික ජනතාවට ඔබින සෞඛ්‍යට අදාළ වූ වීඩියෝ සෞඛ්‍ය මාතෘකා පිළිබඳව යම් අන්දමක ජනතාව අතර දැනුම්වත්කමක් ඇති කරයි. මෙම වීඩියෝ සිත් ඇද ගන්නා අයුරින් සෞඛ්‍යමය උපදෙස් ලබා දෙමින් සත්‍ය තොරතුරු ජනතාවට ලබා දෙයි.ලෝකය පුරා ඇති බොහෝ සෞඛ්‍ය වෙබ් අඩවි ශ්‍රී ලාංකිකයන් අතර අතිශයින් ජනප්‍රියත්වයට පත් වී ඇති නමුත් ශ්‍රී ලාංකික ජන ජීවිතයට සහ සෞඛ්‍ය තත්වයන්ට උචිත අයුරින් ඒවා සම්පාදනය වී නැත. www.edoctor.lk වෙබ් අඩවියට ස්තුති වන්නට ශ්‍රී ලාංකිකයන්ට විදේශ වෙබ් අඩවිවලට පිවිසීමේ අවශ්‍යතාවය දැන් නැතිවී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa14070611</link>
    <topic>නොසැලකිලිමත්කම  රිය අනතුරුවලට ෙහ්තුවයි</topic>
    <author>ධනුෂ්කා ජයවීර</author>
    <content>ධනුෂ්කා ජයවීරප්‍රජා පොලිස් මූලස්ථානයේ උප පොලිස් පරීක්ෂක කරුණාතිලක මහතාගේ හා කුරුඳුවත්ත පොලිසියේ රථවාහන අංශයේ නියෝජ්‍ය ස්ථානාධිපති සුරාජ් අබේසේකර මහතාගේ සහභාගිත්වයෙන් ප්‍රජා පොලිස් පාසල් ළමයින් ප්‍රවාහන සංගමයේ වාර්ෂික මහා සභා රැස්වීම කොළඹ මහජන පුස්තකාල ශ්‍රවණාගාරයේදී පැවැත්විණ.එහිදී මාර්ග රිය අනතුරු සම්බන්ධයෙන් දේශනයක් කළ කුරුඳුවත්ත පොලිසියේ රථවාහන අංශයේ නියෝජ්‍ය ස්ථානාධිපති සුරාජ් අබේසේකර මහතා දිනකට ලියාපදිංචි වන රථවාහන ප්‍රමාණය ශීඝ්‍රයෙන් ඉහළ ගොස් ඇතැයි කියන්නේ මහා මාර්ග‍වලට ධාවනයට අලුතෙන් එක්වන වාහන ප්‍රමාණයේ ද වැඩිවීමක් බවත් මේ නිසා දිනෙන් දින සිදුවන රිය අනතුරු සංඛ්‍යාව ද ඉහළ යාමේ ප්‍රවණතාවක් දක්නට ලැබෙන බවත් මේ අනතුරුවලට වැඩි වශයෙන් පාසල් සිසුන් ලක්වීම කනගාටුවට කරුණක් බවත් පැවසීය. අනතුරුවලින් 85% ක් ම මාරක රිය අනතුරු බවත් රියදුරන්ගේ නොසැලකිලිමත් බව, මාර්ග නීති පිළිනොගැනීම හා අධික වේගයෙන් හා බීමත් ව රිය පැදවීම මෙයට හේතුවී ඇති බවත් පෙන්වා දුන්නේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa14070612</link>
    <topic>ඡන්දය දීමේ වැදගත්කම රටවල් 42 ක අවධානයට</topic>
    <author/>
    <content>රටක මැතිවරණයකදී ඡන්දය දීමට සුදුසුකම් ඇති ස‍ෑම දෙනෙකුගේම ඡන්දය පාවිච්චි කිරීමේ වැදගත්කම ශ්‍රී ලංකාව මෙන් ම පොදු රාජ්‍ය මණ්ඩලයීය රටවල් 42 මැතිවරණ මෙහෙයවන ආයතන ද එකසේ අවධාරණයට ලක් කරයි.පසුගිය 23 - 24 දෙදින පොදු රාජ්‍ය මණ්ඩලයීය මැතිවරණ ආයතන 42 ක් අයත් රටවල් 42 නියෝජිතයෝ කෙන්යාවේ මැතිවරණ ක්‍රම ගැන සාකච්ඡා කර තිබේ.ශ්‍රී ලංකාව වෙනුවෙන් මේ රැස්වීමට මැතිවරණ කොමසාරිස් දෙපාර්තමේන්තුවේ නියෝජ්‍ය මැතිවරණ කොමසාරිස් එච්‍.එම්‍. මොහොමඩ් මහතා සහභාගි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aa14070613</link>
    <topic>දුම්රිය තිබෙන තැන දුරකථනයෙන් ‍ෙසායාගන්න</topic>
    <author/>
    <content>මඟීන්ට තමන්ට ගමන් කිරීමට අවශ්‍ය දුම්රිය තිබෙන ස්ථානය සම්බන්ධ සියලු විස්තර දැනගැනීමේ හැකියාව දැන් උදා වී ඇත. www.slrail.info වෙබ් අඩවියට පිවිසීමෙන් ගමන් කිරීමට අවශ්‍ය දුම්රිය ඇති ස්ථානය ගැන දැනගැනීමට හැක. මේ වන විට මුහුදුබඩ මාර්ගය සඳහා මේ පද්ධතිය ක්‍රියාත්මක වන අතර GPS හා GPRS තාක්ෂණයන් ඔස්සේ මේ සියලු කටයුතු සිදු කෙරේ.දුම්රිය දෙපාර්තමේන්තුව සහ කොළඹ විශ්වවිද්‍යාලයයේ පරිගණක පාසලේ සහයෙන් මෙම ව්‍යාපෘතිය ක්‍රියාත්මක කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=ab1407061</link>
    <topic>උතුරු පළාත් සභාව කියන්නේ කුණාටුවක් මම ඒ මැද්දෙන් නැව පදවනවා</topic>
    <author/>
    <content>උතුරේ ආණ්ඩුකාර මේජර් ජෙනරාල් ජී.ඒ. චන්ද්‍රසිරිලංකාවේ පිහිටි පළාත් සභා සංඛ්‍යාව නවයකි. එම පළාත් සභා අතරින් වැඩිම අවධානයට ලක්ව තිබෙන පළාත් සභාව උතුරු පළාත් සභාවයි. උතුරු පළාත් සභාවේ පාලන බලය හිමිව ඇත්තේ දෙමළ ජාතික සන්ධානයටයි. පළාත් සභාව සඳහා රජය විසින් පත්කර ඇති ආණ්ඩුකාරවරයා වන්නේ (මේජර් ජෙනරාල්) ජී.ඒ. චන්ද්‍රසිරි මහතාය. දෙමළ ජාතික සන්ධානය කියන්නේ ජී.ඒ. චන්ද්‍රසිරි මහතා තනතුරෙන් ඉවත් කර සිවිල් නිලධාරියකු එතැනට පත් කරන ලෙසයි.මේ “සිළුමිණ” චන්ද්‍රසිරි මහතා සමඟ කළ කථා බහකි.මට ඔය බලපෑම් ප්‍රශ්නයක් නෙමෙයි. මම වසර 30 ට වැඩි කාලයක් හමුදා නිලධාරියෙක් විදිහට කටයුතු කළ කෙනෙක්. ඒ දවස්වල මීට වඩා අභියෝග ආවා. 2006 දී තමයි මම යාපනයේ ආඥාපති තනතුර බාර ගත්තෙ. 2007 දී එල්.ටී.ටී.ඊ ත්‍රස්තවාදින් යාපනය අල්ලන්න දරුණු ප්‍රහාරයක් එල්ල කළාහ. ඒ වගේ අවස්ථාවල නිවැරැදි තීරණ ගන්න මම පුහුණුව ලබා හිටියෙ. ඒ වගේම නිවැරැදි තීරණ මම ගත්තා.දෙමළ ජාතික සන්ධානය චෝදනා කරන්නෙත් ඔබ හමුදා නිලධාරියකු නිසා මේ තනතුරට සුදුසු නැහැ කියලා නේද?හමුදා නිලධාරියෙක් කියන්නෙ විනයක් ඇතිව නිසි නායකත්වයක් හා පෞරුෂයක් තියෙන කෙනෙක්. වසර 30 ක යුද්ධයකින් විනාශ වුණ ප්‍රදේශයක් නැවත යථා තත්ත්වයට පත් කරද්දි හමුදාවේ අත්දැකීම් හුඟක් ප්‍රයෝජනවත් වෙනවා. ජනාධිපතිතුමා විසින් තමයි මේ පත් කිරීම කළේ. එතුමා බුද්ධිමත්ව හිතලා තමයි තීරණ ගන්නෙ.පැහැදිලවම ඔව්. මම යුද හමුදාවේ මාණ්ඩලික ප්‍රධානියා විදිහට කටයුතු කරද්දි තමයි වන්නි මානුෂීය මෙහෙයුමෙන් කොටි ග්‍රහණයේ සිටි ජනතාව ලක්ෂ ගණනින් මුදා ගත්තේ. ඒ අවස්ථාවේදි 2009 අප්‍රේල්වල මාව අවතැන්වූවන් පිළිබඳව නිසි බලධාරි විදිහට පත් කර වව්නියාවට එව්වා.එහෙම ආ සංඛ්‍යාව ලක්ෂ තුනට වැඩියි. සෙට්ටිකුලම මැණික් ෆාම්වල ප්‍රධාන අවතැන් කඳවුරු පහක් ඇති කළා. ඊට අමතරව වෙනත් තැන්වල කුඩා අවතැන් කඳවුරු 32 ක් තිබුණා. මේ සියලු දේවල සුබ සාධන කටයුතු හොයන්න වුණා.ඔවුන්ගේ පහසුකම් සැලසීම සඳහා වෛද්‍යවරු 135 ක්, හෙදියන් 350 වැඩි පිරිසක් සමඟ රෝහලක් ඇති කළා. විදුලිය, පාසල්, බැංකු, තැපැල් කාර්යාල, සමූපකාර වගේ අත්‍යවශ්‍ය හැමදේම කෙටි කලක් තුළ ඇති කළා.ඔය චෝදනාව වැඩියම කරන්නේ දෙමළ ජාතික සන්ධානය. එයාලා මහ ලොකුවට කතා කරන මේ දෙමළ ජනතාවට වතුර බෝලතලයක්වත් දුන්න ද? ඇත්ත කථාව ඒ අය සමහරු ලංකාවේ හිටියෙත් නැහැ. ආරක්ෂාවට හැංගිලා හිටියෙ. ජනාධිපතිතුමා තමයි යුද්ධය මෙහෙයවා ත්‍රස්තවාදය අවසන් කරලා ලංකාවට ඇවිත් දේශපාලනය කරන්න පුළුවන් වාතාවරණයක් ඇති කළේ.මම එදා නිසි බලධාරි ලෙස අවතැන්වූවන් වෙනුවෙන් කටයුතු කරද්දි ඇතැම් රාජ්‍ය නොවන සංවිධාන අවතැන් කඳවුරු තුළට ඇවිත් අනවශ්‍ය දේ කරන්න උත්සහ කළා. මම ඒ අවස්ථාවලදි තදින්ම හිටියා. එයාලගේ බලාපොරොත්තු ඉටු නොවුන නිසා පස්සෙ මට චෝදනා එල්ල කරනවා.මම මේ තනතුරට එද්දි වහල නැති බිත්ති පමණක් තිබෙන නිවාස හා රජයේ ගොඩනැඟිලි දහස් ගණනක් උතුරේ තිබුණා. පාසල් විශාල සංඛ්‍යාවක් වැසී ගොස් තිබුණා. දුරකථන, විදුලිය, ජල වැනි යටිතල පහසුකම් තිබුණෙම නැහැ.මම බැසිල් රාජපක්ෂ ඇමැතිතුමාගේ උතුරු වසන්තය වැඩසටහනට එකතු වෙලා මේ සියලු දේවල් වසර 2 - 3 ක් වගේ කාලයකදි සම්පූර්ණ කළා. ඔය චෝදනා කරන දෙමළ ජාතික සන්ධානය මොනවද දෙමළ ජනතාවට කළේ?2014 වසර සඳහා මධ්‍යම රජයෙන් රුපියල් මිලියන 1135 ක් පළාතේ සංවර්ධන කටයුතු සඳහා දීලා තියෙනවා. මේ අවුරුද්දේ මාස 06 කුත් ඉවරයි. තවම ඒ මුදලින් රුපියල් මිලියන 200 විතරයි ජනතා සේවයට අරගෙන තියෙන්නෙ. ලංකාවේ සෑම පළාත් සභාවක් ආරම්භයේදි පටන් අරගෙන තිබුණෙ තාවකාලික ගොඩනැඟිලිවල.නමුත් උතුරු පළාත් සභාව පිහිටුවන්න රජය තීරණය කරපු ගමන් යාපනය කයිතඩි ප්‍රදේශයෙන් අක්කර 05 ක රජයේ ඉඩමක් පළාත් සභාවට පවරාගෙන රුපියල් මිලියන 100 ක් වියදම් කරලා අංග සම්පූර්ණ ගොඩනැඟිල්ලක් ඉඳිකළා. 2013 සැප්තැම්බර් 25 දා පළාත් සභා‍වේ ආරම්භක සැසිය පැවැත්වූවා. දෙමළ ජාතික සන්ධානය ගොඩනැඟිල්ල විවෘත කරපු ගමන් කීවේ මා ඉවත් කරන්න ඕනැ කියලයි.පළාත් සභාවේ මහ ඇමැතිවරයා ඇතුළු පාලක කණ්ඩායම්වලට වැඩ කරන්න ඇති තරම් නිදහස දීලා තියෙන්නෙ. නමුත් ඔවුන් ජනතාවාදි යෝජනා ගෙන එන්නෙ නැහැ. මහ ඇමැතිවරයා සඳහා වෙනම අරමුදලක් පිහිටුවන්න. බදු අය කරන්න වගේ යෝජනා කීපයක් ගෙනත් තියෙනවා. මම එම යෝජනා නීතිපති දෙපාර්තමේන්තුවේ අදහස් විමසීමට යොමු කරලා තියෙන්නෙ.නැහැ මගේ උපදෙස් හා මැදිහත් වීම් මත උතුරු පළාතේ ව්‍යාපෘති 13 ක් පටන් අරගෙන තියෙනවා. සිසුන්ට ඉංග්‍රිසි විවාද තරග තියෙනවා, චෙස් තරගාවලියක් තියෙනවා. හදවත් රෝගීන්ට උදව් කරන්න අරමුදලක් පිහිටුවා තියෙනවා. විවේක උද්‍යානයක් ඉදිකරලා නඩත්තු කරනවා.ත්‍රෛයි භාෂා පුහුණු මධ්‍යස්ථානයක් යාපනේ ඉදිකළා. එතන 2000 ට වැඩි පිරිසක් අධ්‍යාපනය ලබනවා. යාපනයේ ඉන්න සිංහල විශ්ව විද්‍යාල ශිෂ්‍යයන් එතනට ඇවිත් දෙමළ ඉගෙන ගන්නවා. අඩු ආදායම්ලාභි පවුල්වල සිසු දරුවන් 5000 ක් සඳහා ශිෂ්‍යත්ව ප්‍රදානයක් ආරම්භ කරලා ත‍ියෙනවා. හින්දු ජාතින්ගෙ සම්ප්‍රදායන්. කලා හැකියාවන් ආරක්ෂා කිරීමේ වැඩ සටහනක් ආරම්භ කරලා තියෙනවා. තවත් ගොඩක් දේවල් තියෙනවා.මොකද නැත්තෙ මහ ඇමැතිවරයාට ලිඛිතව ආරාධනා කරලා ලිපි 06 ක් යවා තියෙනවා. ඒත් අද වනතුරු ලිපි ලැබුණු බවවත් කියලා නැහැ. සමහරවිට එයාලගේ අදක්ෂතාවය ජනතාවට හෙළිවේවි කියලා මඟ හරිනවා ඇති.ඒක දේශපාලන ගැටලුවක්. ඇත්තටම උතුරේ ධීවර රැකියාවෙන් ජීවත්වන සංඛ්‍යාව ලක්ෂයකට වැඩියි. පළාත් සභාව මේ වෙද්දි 14 වාරයක් රැස්වෙලා තියෙනවා. අවාසනාවට පළාත් සභාවේ පාලක පක්ෂය ඒ සම්බන්ධයෙන් කිසිම දවසක කථා කරලා නැහැ.නමුත් දකුණේ වෙළෙන්දෙක් උතුරේ වෙළඳාමට ආවොත් ඒක ලොකුවට කථා කරනවා. අනවසර ධීවර සංක්‍රමණිකයන් තමිල්නාඩුවේ ඉඳන් එන්නෙ. තමිල්නාඩුවට තියෙන බයට දෙමළ ජාතික සන්ධානය ඒ ගැන කථා කරන්නෙ නැහැ. ඒක තමයි ඇත්ත කථාව.උතුරු පළාත් සභාව කියන්නෙ කුණාටුවක් වගේ. මේ කුණාටුවට මැද්දෙන් තමයි මට නැව පදවන්න වෙලා තියෙන්නෙ. නමුත් මම ඒ දේ කරනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=ab1407062</link>
    <topic>රට බේරා ගන්න නම් ඇත්ත කතා කරන්න ඕනැ</topic>
    <author/>
    <content>මහාචාර්ය නලින් ද සිල්වාමේ පිරිසට ශ්‍රී ලංකාවේ ආණ්ඩුව පෙරළා මේ රටේ නායකයා ඉවත් කිරීමට අවශ්‍යව ඇත්තේ ඇයි ද යන්න ඉතා පැහැදිලියි. එයට එකම හේතුව කොටි සංවිධානය පරාජය කර එම මිනීමරුවන්ට නැවත හිස එසවීමට ඉඩක් නොතැබීමයි. මේ සද්ව්‍යාපාරය මේ රටේ සිංහල, දෙමළ, මුස්ලිම් හැම ජන කොටසක්ම අනුමත කරතත් බටහිර රටවල්වලට මේ රටේ සාමය සඳහා වූ වැඩපිළිවෙළ පිළිගන්න බැරිවුණා. අදත් ඒක පිළිගන්න බැරුව ඉන්නවා.ඔවුන් යුද්ධයේ අවසන් අවස්ථාවේත් මෙරට මානව හිමිකම් කඩවන බව කියමින් උත්සාහ කළේ කොටි නායකයන් බේරා ගැනීමටයි. නෝර්වේ රටේ ඇමැතිවරයකු වූ එරික් සෝල්හයිම් ඇමෙරිකාව සම්බන්ධ කරගනිමින් අවසන් මොහොතේත් ප්‍රභාකරන් ඇතුළු කොටි නායකයන් බේරා ගැනීමට නැවක් පවා මෙරටට එවා ඔවුන් ඉවත් කරගන්න ගත් උත්සාහය අපි කවුරුත් දන්නවා.ත්‍රස්තවාදය බාගෙට නිමා කිරීම මහින්ද රාජපක්ෂ ජනාධිපතිවරයා අනුමත කළේ නැහැ. බටහිර රටවලට ඕනෑ කළේ මේ රටේ ත්‍රස්තවාදය හිඟන්නාගේ තුවාලය වගේ දිගටම පවත්වා ගැනීමටයි.දැන් මේ ආණ්ඩුව වට්ටවා ත්‍රස්තවාදය නිමා කළ ජනාධිපතිතුමාට දඬුවම් කරන්න, ආරක්ෂක ලේකම්වරයාට දඬුවම් කරන්න, පුළුවන්නම් හමුදා නිලධාරීන් කීප දෙනකුටත් දඬුවම් කරන්න බටහිර රටවලට අවශ්‍ය වෙලා තියෙනවා.ඊට පෙර මේ නායකයා නිලයෙන් පහකරන්න මේ අයට ඕනැ වෙලා තියෙනවා. මොකද ජනාධිපති ධුරයේ ඉන්නකම් ඔවුන්ගේ පරීක්ෂණවලට ගෙනියන්න බැහැ.දැන් මේ නවිපිල්ලේ යොදාගෙන මේ අය කරන්න හදන පරීක්ෂණය මොකක්ද? ඉතාම පැහැදිලියි මෙතන බොරු පරීක්ෂණයක් කරන්න හැදුවත් දැන් මේ ගොල්ලො ඔය වාර්තාව ලියලත් ඉවරයි. ඔය වාර්තාවේ මොනව ද තියෙන්නෙ කියල දැන්මම කියන්න පුළුවන්. බලන්ඩකෝ මේ පරීක්ෂණ කොමිටිය කවුද පත්කළේ මේ පැමිණිල්ල ඉදිරිපත් කළ නවිපිල්ලේමයි දැන් මේ කොමිටියට විශේෂඥයෝ තුන්දෙනෙක් පත්කළා කියනවා.හරියට නවිපිල්ලේ කටයුතු කරන්නේ ලෝකෙ තියෙන ලොකුම මානව හිමිකම් ප්‍රශ්නය මේක වගෙයි. ඇෆ්ගනිස්ථානයේ, ඉරාකයේ, ඉරානයේ, සිරියාවේ, ඉන්දියාවෙත් ඇති තරම් ප්‍රශ්න තියනවා. ඉන්දියාවේ රන් දෙවොලට මේ ළඟදී ආයෙත් සැරයක් ගැහැව්වා.මේව සුළුවෙන් ජනමාධ්‍ය දානවා. ලංකාව ගැන මානව හිමිකම් කඩවුණා කියල ලොකුවට මෙරට පිටරට ජනමාධ්‍යවල දානවා. මොකද බටහිර රටවල්වලට ඕන විදියටනේ ජනමාධ්‍ය හසුරුවන්නේ. අපේ ජනමාධ්‍යත් අරගොල්ලන්ගේ ප්‍රචාරක කලාවම තමයි අනුගමනය කරන්නේ.සති අන්තය වෙන කොට එක්සත් ජාතීන්ගේ තවත් විශේෂඥයෝ කියල තුන්දෙනෙක් ශ්‍රී ලංකාවේ ජනවාර්ගික හා ආගමික සංහිඳියාව ඇති කරන්න රජය මැදිහත් වෙලා කටයුතු කරන්න කියල ප්‍රකාශයක් නිකුත් කරල තියෙනවා.අලුත්ගම, බේරුවල සිදුවූ සිද්ධීන් අල්ලගෙන මේ අය මේ ප්‍රකාශය කරන්නේ.එක්තරා තානාපතිවරියක් එජාප මන්ත්‍රීවරයකුට සිංහල - බෞද්ධයෝ ම්ලේච්ඡයෝ කියල කිව්වා කියල ප්‍රචාරයක් යනවා. දෙමළ අයට ගැහැව්වා දැන් මුස්ලිම් අයට ගැහැව්වා. මෙහෙම ගියොත් නොගහන එකෙක් නැහැ. මේ ම්ලේච්ඡයන් පිටිපස්සේ ආණ්ඩුවත් ඒකෙ ලොක්කොත් ඉන්නව කියන එකයි මේ අය කියාපාන්න හදන්නේ.මේ රටේ ජනවාර්ගික, ආගමික සංහිඳියාවක් නැති බවක් පෙන්වන්නයි මේ හැම එකේම උපාය වෙලා තියෙන්නේ.එහෙම කරල පුළුවන්නම් රනිල් වික්‍රමසිංහ නායකයා කරන්නයි උත්සාහ කරන්නේ. මොකද මේ අය රනිල්ගේ යහළුවෝ. එක කුලකයක අය. අද වෙනකොට එජාපය සිංහල - බෞද්ධ විරෝධී පක්ෂයක් වෙලා ඉවරයි. ඒ නිසා තමයි මංගල සමරවීරල උඩ පැන පැන බුද්ධි අංශයේ නිලධාරීන් පාවා දෙන විදියේ රටට විනාශකාර ප්‍රකාශ කරමින් සිටින්නේ.අලුත්ගම සිද්ධියේ ඇත්ත කතාව වාරණය නිසා කවුරුත් ලිව්වේ නැහැ. ඒ ගැන පරීක්ෂණ නියම විදියට කරල වැරැදිකාරයන්ට දඬුවම් කිරීම බලධාරීන් සතු කාර්යයක්. මේ ටිකත් කියන්න ඕන. මේ රටේ සිංහල - බෞද්ධ ප්‍රදේශ කියල අමුතු ප්‍රදේශ නැතත් මුස්ලිම් නගර, මුස්ලිම් ගම් කියන ජාතියක් තියනවා.මේ ප්‍රදේශවල රටේ නීතිය ක්‍රියාත්මක නොවන තත්ත්වයකුත් තියෙනවා. මේ ප්‍රදේශ හරහා යනකොට කවුරුහරි හැප්පුණොත් දෙවියන්ගෙම පිහිට තමයි. ඇයි ආණ්ඩුවේ නීතිය මේ ප්‍රදේශවල ක්‍රියාත්මක නොකර ඉන්නේ කියන එක ප්‍රශ්න කරන්න ඕන. හකීම් රැකවරණය නෙවෙයි මුස්ලිම් අයට තියෙන්නේ සිංහල ජාතියේ රැකවරණය කියල ඔවුන් දන්නවා.දැන් අලුත්ගම සිද්ධිය පාලනය කරන්න බැරුව ගියා කියල රනිල්ල සජිත්ල ප්‍රශ්න කරනවා. 1983 ජූලි කලබලය රනිල් හිටපු සජිත්ගේ තාත්ත හිටපු ජේ. ආර්. ආණ්ඩුවට පාලනය කරන්න බැරුව කොයිතරම් දින ගණනක් තිබුණ ද? අලුත්ගම සිද්ධි පැය 24 න් රජය පාලනය කළා. මේ වගේ සිද්ධි ඇතිවීම රටකටවත් සමාජයකටවත් හොඳ නැති බව ඇත්ත.අපට ඇඟිල්ල දික්කරන බටහිර ලෝකයේ කළු ජාතිකයන්ගේ ප්‍රශ්න විසඳිලා ද? ඔබාමා කළු ජාතිකයෙක් ඔහු ජනාධිපති වුණත් කළු මිනිසුන්ගේ විශේෂයෙන්ම ඇමෙරිකාවේ දකුණු පළාත්වල කළු ජාතිකයන්ගේ ප්‍රශ්න විසඳිලා තියෙනව ද? නැහැ. කළු ජාතිකයෙක් වන ඔබාමා ඇමෙරිකාවේ ජනාධිපති වුණොත් ඔහු ක්‍රිස්තියානු සංස්කෘතියේ කොටස්කාරයකු නිසයි.ඔහු ක්‍රිස්තියානි කාරයෙක් නොවුණානම් කල්ලෙක් ඇමෙරිකාවේ ජනාධිපති කරන්නේ නැහැ. මේ සමානතාවය ගැන කතා කරන ඇමෙරිකාව කළු ජාතිකයන්ගේ අයිතීන් රකින්නේ නැහැ. එංගලන්තය අපට බණ දේශනා කළත් අයර්ලන්තයේ වේල්සයේ ප්‍රශ්න විසඳිලා ද? නැහැ.නමට වේල්සයේ කුමාරයා කියල කෙනෙක් හිටියත් ලන්ඩනයේ වේල්ස් භාෂාව කතා කරන්න පුළුවන් ද? හැබැයි ලංකාවේ කොළඹ විතරක් නෙවෙයි රටේ ඕනැ තැනක දෙමළ කතා කරන අය ඕනතරම් ඉන්නවා. ප්‍රංසයේ ඉන්න කළු ජාතිකයන්ව ආසියානුවන්ට ඒ රටේ ප්‍රංස කාරයන්ට වගේ සලකනව ද? නැහැ. ඔවුන් දෙවැනි තෙවැනි නැත්නම් එතනිනුත් එහාට වැටුණ පුරවැසියන් ගාණට ගණන් ගන්නේ.ඔය ප්‍රජාතන්ත්‍රවාදය ගැන කතා කරන එංගලන්තයේ ලංකාවේ විතර කතා කිරීමේ ලිවීමේ නිදහස තියනව ද නැහැ. ඔක්කොම අංග සම්පූර්ණයි කියන්න බැරි වුණත් ජනාධිපති තුමා රටට කරන්න ඕන දේ යම් ප්‍රමාණයකට කරමින් ඉන්නවා. එතුමාගේ කකුලෙන් අදින පිරිසක් මේ ආණ්ඩුව තුළමත් ඉන්න බව අපි දන්නවා.ආණ්ඩුව කළ යුතු දේ තමයි බටහිර නොවන රටවල් ඇතුළත් ලෝකය එකතු කරන එක. අපේ ජනාධිපතිතුමා ස්වාධීන නායකයෙක් ලෙස නැඟී සිටිනවා. ඒක තමයි බොලීවියාවට ගිය ජනාධිපතිතුමාට කාටවත් නොදුන්න ඒ රටේ ලොකුම සම්මානය දුන්නේ. රටවල් එකසිය ගණනකින් සම්මානය දුන්නේ ජනාධිපතිතුමාට විතරයි.චීනයත් එතුමාට ලොකු සම්මානයක් දුන්නා. මොකද එතුමා බටහිර රටවල කෙනහිලිකම්වලට විරුද්ධව ඉන්ද්‍රඛීලයක් ලෙස නැගී සිටින නායකයෙක් බව දැන් ලෝකය දන්නවා. ජනාධිපතිතුමා මාලදිවයිනට සීසෙල්ස් රාජ්‍යයට ගියා වගේ අප්‍රිකාවේ රටවලත් දකුණු ඇමෙරිකාවේ රටවලත් දිගටම සංචාරය කරමින් ඒ රටවල් දිනාගත යුතුයි. ඒ වගේම ආසියාවේ ‍රුසියාව චීනය වගේම මියන්මාරය, තායිලන්තය වගේ බෞද්ධ ථේරවාදී රටවල් ද අප දිනාගෙන බටහිර නොවන රටවල් අතර අපේ අන්තර්ජාතික සබඳතා ගොඩනඟා ගත යුතුයි.මේ ආණ්ඩුවේ ඡන්ද පදනම සිංහල - බෞද්ධ සිංහල - ක්‍රිස්තියානු හා ඊට පස්සේ මුස්ලිම් ඡන්ද.දැන් මේ කරන්න හදන්නේ ආණ්ඩුව හා මුස්ලිම් ජන කොටස් හප්පල, සිංහල - බෞද්ධයන් අතරමත් විරසකයක් ඇති කරල ආණ්ඩුවේ ඡන්ද පදනම දුර්වල කරන්න.අර අරාබි වසන්තය වගේ මේ රටේ කටුනායක වසන්තය, අධිකරණ වසන්ත ඇති කරල බැරි තැන දැන් රනිල්ල දාල හකීම්ල දාල බෞද්ධයන් ආණ්ඩුවට විරුද්ධව පාරට බස්සන බෞද්ධ වසන්තයක් ඇති කරන්නයි මේ උත්සාහය. බෞද්ධ රටවල බෞද්ධයන්ට විරුද්ධව මුස්ලිම්වරු හප්පන කුමන්ත්‍රණයක් මියන්මාරය තායිලන්තය වගේ රටවලත් ක්‍රියාත්මක වුණා.බෞද්ධයෙක් හැටියට හාමුදුරු කෙනෙක් බොරු කියනව කියල මම කියන්නෙ නැතත් සෝභිත හාමුදුරුවෝ මම ජනාධිපති වෙලා හරි විධායක ජනාධිපතිකම අහෝසි කරනව කියල කියන කතාව හරි ද. කරන්න පුළුවන් ද. කියල බලන්න ඕන.ඇත්ත කතාව උන්වහන්සේ ජනාධිපති වුණා වුණත් මේ විධායක ජනාධිපති ක්‍රමය අහෝසි කරන්න බැහැ. ඒකට පාර්ලිමේන්තුවේ තුනෙන් දෙකේ බලය තියෙන්න ඕනැ. සෝභිත හාමුදුරුවෝ ජනාධිපති වුණත් උන්වහන්සේට තුනෙන් දෙකේ පාර්ලිමේන්තු බලයක් ලැබෙන්නේ නැහැනේ.ඇත්ත කතාව මේ හදන්නේ ආණ්ඩුවට තියන සිංහල - බෞද්ධ ඡන්ද පදනම කඩන්න පුළුවන් ද කියල මේ බලන්නේ.පසුගිය බස්නාහිර දකුණ ඡන්දෙදි කතෝලික බිෂොප්වරු එකතු වෙලා ප්‍රකාශයක් කළා කතෝලික ඡන්ද දායකයන්ට කිව්වා කතෝලිකයන්ට විතරක් ඡන්දෙ දෙන්න කියලා. මේ බිෂොප්වරු එතකොට කතා කළේ ආගමික සහජීවනය රැකගන්න ද?ඔය විවේචනයට ලක්කරන බොදු බලය, නැත්නම් මේ රටේ මහානායක හිමිවරු සිංහල බෞද්ධයන්ට විතරක් ඡන්දෙ දෙන්න කිව්වොත් කී දෙනෙක් ඒක ජාතිවාදී ප්‍රකාශයක් කියල විවේචනය කරයි ද? ෆවුසි ඇමැති වගේ අය සිංහලයන්ගේ ඡන්දයෙන් නෙවෙයි ද පාර්ලිමේන්තුවට එන්නේ.මම කියන්නේ අපි ඇත්ත කතා කරන්න ඕන. රට බේරගන්න ඇත්තම කියන්න ඕන. අලුත්ගම සත්‍ය වසන් කිරීමෙන් පාඩු වුණේ සිංහල බෞද්ධයන්ට. ඒ ඇත්ත කතාව යම් ප්‍රමාණයකට ආණ්ඩුව වැහැව්වා. ඒක වැරැදියි. බටහිර ජනමාධ්‍යයට මේක බෞද්ධ ම්ලේච්ඡත්වයක් කියා කියන්න පුළුවන් වුණේ ඒකයි.හකීම් කිව්වත් මගේ ජනතාව ආරක්ෂා කරනව කියල මේ රටේ මුස්ලිම් ජනතාවට ආරක්ෂාව දෙන්නේ හකීම් නෙවෙයි මේ රටේ ඉන්න සිංහල බෞද්ධ ජනතාව කියල මා නැවත කියනවා. මුස්ලිම් ජනතාව අරාබියෙන් ආවා කිව්වට ඔවුන් ආවෙ ඉන්දියාවෙන්. අපි අතර සම්බන්ධය දීර්ඝ එකක්.කාන්තන්කුඩියේ පාරවල් අරාබි භාෂාවෙන් ලියල තියෙන්නේ කාට කියවන්න ද? ඉදි ගස් වවල හදන්නේ එහෙ නැගෙනහිර අරාබි රටක් කරන්න ද? කියල ප්‍රශ්නයක් තියනවා. මෙහෙම ගියොත් දෙමළ මිනිස්සු කිව්වා වගේ මේ රටට ඉස්සෙල්ල ආවෙ සිංහල මිනිස්සු නෙවෙයි අපි ආවේ කිව්වා වගේ නැහැ මුස්ලිම් මිනිස්සු මුලින් ආවේ අපියි කියල වැඩි කල් නොගිහින් කියයි.අද අපි වැද්දන්ට ආදිවාසීන් කියනවා. බටහිරට ගැති හිතන්න නොදෙන අධ්‍යාපනය ලබපු පඬිවරු මේ පඬි කතා කියන්නේ. මේ රටේ ආදිවාසිවරු වැද්දො නෙවෙයි සිංහලයෝයි. අපි යක්ෂ ගෝත්‍රිකයන්ගෙන් පැවැතෙන අය ඉස්සර හෙළයෝ කිව්වේ. එහෙම තමයි මේ ජාතිය පැවත එන්නේ. පිටරටින් ආපු අයත් මේ ජාතියට එකතු වුණා.රටට විරුද්ධ බටහිර කෙනෙහිලිකම්වලට විරුද්ධව මුහුණ දෙන්න මේ නව යටත්විජිතවාදී තර්ජනයට එරෙහිව මේ රටේ ජනතාව විතරක් නෙවෙයි බටහිර ආධිපත්‍යයට විරුද්ධ වෙන ආසියා අප්‍රිකා ලතින් ඇමෙරිකානු සියලු රටවල් එකට එකතු කරගත යුතු වේලාවක් අද ඇවිල්ලා තියෙන්නේ.මේ බටහිර පරීක්ෂණ අපි සම්පූර්ණ ප්‍රතික්ෂේප කරන්න ඕන. ඒවට වචනයකින්වත් සහයෝගය නොදී මේ රටේ ජනතාව හදන වැඩපිළිවෙළ ආණ්ඩුව ඉදිරියට ගෙන යා යුතුයි. මේ රටේ ජනතාව ආණ්ඩුව, ජනාධිපතිතුමා එක්ක ඉන්නකම් ඔය බටහිර පරීක්ෂණවලින් කරන්න පුළුවන් දෙයක් නැහැ.සාකච්ඡා කෙළේසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=ab1407064</link>
    <topic>ඔබ තුමාලා රට කරවනවා වයිට් හවුස් එකේ බට්ලර් මං</topic>
    <author>චන්දන බණ්ඩාර</author>
    <content>ආචාර්ය ජයසුන්දර මැති ඇමැතිවරුන්ට කියයිආණ්ඩුවේ මැති ඇමැතිවරුන් සඳහා ගිය සතියේදී බේරුවලදී වැඩමුළුවක් සංවිධානය කොට තිබිණි. මේ වැඩමුළුව සංවිධානය කිරීමේ වගකීම පවරා තිබුණේ ඇමැතිවරුන් වෙන මහින්දානන්ද අළුත්ගමගේ , ඩලස් අලහප්පෙරුම , රෝහිත අබේගුණවර්ධන යන පිරිසටය.මේ වැඩමුළුව පැවැතියේ සැසි දෙකක් ලෙසටය. සමුළුවේ ආරම්භයේදී මැති ඇමැතිවරු ලියාපදිංචි කිරිමේ ආරම්භ වීය. මේ සඳහා ඇමැති මහින්දානන්ද සහ රෝහිත අබේගුණවර්ධන විසින් වෙනම කාර්යමණ්ඩලයක් යොමු කොට තිබිණි. මැති ඇමැතිවරු ලියාපදිංචි කිරීමෙන් අනතුරුව මැති ඇමැතිවරුන් වෙත ටී ෂර්ටයක් ලැබිණි.එම ටී ෂර්ටයෙන් සැරසි සියළුම මැති ඇමැතිවරු මේ වැඩමුළුවට එක් වුහ. එම වැඩමුළුමේ සභාව මෙහෙයවුයේ ජනාමාධ්‍ය අමාත්‍යාංශයේ ලේකම් අචාර්ය චරිත හේරත් විසිනි. ඉන් අනතුරුව උදේ වරුවේ සැසිය වෙන් වී තිබුණේ ආණ්ඩුවේ සිටින ශ්‍රී.ල.නි.ප මැති ඇමැතිවරුන් වෙනුවෙනි.එම සැසිය සඳහා මුලින්ම මුදල් අමාත්‍යාංශයේ ලේකම් ආචාර්ය පුංචිබන්ඩා ජයසුන්දර විසින් දේශනයක් පැවැත්වීය. එම දේශනයේ මාතෘකාව වුයේ බිඳවැටුණ දේශයක සිටි ආසියාවේ ආශ්චර්ය දක්වා යනුවෙනි.මේ දේශනය මුදල් අමාත්‍යාංශ ලේකම් ආචාර්ය පුංචිබණ්ඩා ජයසුන්දර ආරම්භ කළේ වෙනදාට වඩා වෙනස් ආකාරයකටය. හෙතෙම තම දේශනයේ මුලින්ම කීවේ ඇමෙරිකානු චිත්‍රපටයක චරිතයක් ගැනය. එනම් එම චිත්‍රපටයේ චරිතයක් වෙන බට්ලර් නම් පුද්ගලයා ගැනය.ඒ ඇමෙරිකානු චිත්‍රපටයට අනුව බට්ලර් තමයි ඇමෙරිකානු ජනාධිපතිවරයාගේ නිල නිවෙස වෙන වයිට් හවුස්හි ඇමෙරිකානු ජනාධිපතිවරයාට තේ හදන්නේ. ඉතින් මාත් මේ රටේ කරන්නේ බට්ලර් කරනවා වගේ වැඩක්. මං මේ රටේ සේවකයෙක්.නමුත් මේ රටේ මැති ඇමැතිවරුන් ඔබතුමාලා තමයි මේ රට කරවන්නේ. ඇත්තටම ‍මාත් ඒ චිත්‍රපටයේ වගේ කරන්නේ තේ හදන වැඩේ වගේ දෙයක් තමයි" අචාර්ය පුංචිබණ්ඩා ජයසුන්දර කියා සිටියේය.එසේ කියමින් හෙතෙම තම දේශනය ආරම්භ කළේ ආණ්ඩුවේ මැති ඇමැතිවරුන්ට තමා ගැන යම් අදහසක් ලබා දෙමිනි. ඉන් අනතුරුව මුදල් අමාත්‍යාංශ ලේකම් ජයසුන්දර විසින් 1948 සිට මේ දක්වා ලංකාවේ දේශපාලන සංදිස්ථාන සහ ආර්ථික සංදිස්ථාන පිළිබදව අර්ථකථනයක් කළේය. හෙතෙම සංඛ්‍යා ලේඛණ ගෙන මැති ඇමැතිවරුන්ට රටේ ආර්ථික වර්ධනය ගැන සිය අදහස් දැක්වු‍‍යේය.මුදල් අමාත්‍යාංශ ලේකම්වරයාගේ දේශනය ගැන ශ්‍රී.ල.නි.ප මැති ඇමැතිවරු විවිධ අදහස් දැක්වුහ. ඇතැම් මන්ත්‍රීවරු කියා සිටියේ මුදල් අමාත්‍යාංශ ලේකම්වරයාගේ දේශනය ප්‍රායෝගිය නොවන බවය. තවත් මැති ඇමැතිවරු මුදල් අමාත්‍යාංශ ලේකම්වරයාගේ දේශණය අගය කළහ. ‍ඉන් අනතුරුව පැවැතියේ මුදල් අමාත්‍යාංශ ලේකම්වරයාගෙන් ප්‍රශ්න ඇසීමට සහ කරුණු සාකච්ඡා කිරිමේ වාරයයි. එහිදී මුලින්ම නැගී සිටියේ කුරුණෑගල දිසා පාර්ලිමේන්තු මන්ත්‍රී ශාන්ත බණ්ඩාරය. මන්ත්‍රී ශාන්ත බණ්ඩාර කථා කළේ කිරිපිටි මිල ගණන් ගැනය."මේ ආණ්ඩුව තියෙන්ඩ නම් අපට දේශපාලන බලය තියෙන්ඩ ඕනේ. ඒකට මේ ආණ්ඩුව අපට තියෙන්ඩ ඕනේ. ඒ නිසා අපි ජනතාවට වාඩාත් සංවේදී ප්‍රශ්න ගැන වගකීමේන් කටයුතු කරන්ඩ ඕනේ. අපි සංඛ්‍යාලේඛන ගැන හරඹ කරලා වැඩක් නෑ. අපට ප්‍රායෝගික විසඳුම් ඔබෙන් ලැබිය යුතුයි. " පාර්ලිමේන්තු මන්ත්‍රී ශාන්ත බණ්ඩාර මුදල් අමාත්‍යාංශ ලේකම්වරයාට කියා සිටියේය.ඉන් අනතුරුව අචාර්ය ජයසුන්දර මැති ඇමැතිවරුන්ට පැහැදිලි කළේ දේශීය කිරි ගොවියා ශක්තිමත් කරන ආකාරය ගැනය. " අපට යම් යම් භාණ්ඩවල මිල අඩු කරන්ඩ පුළුවන්. නමුත් එහෙම කළොත් ඒක ආර්ථික විද්‍යාව නෙමෙයි. රටක් එහෙම ගෙනියන්ඩ බෑ" අචාර්ය ජයසුන්දර පැහැදිලි කළේය.ඉන් අනතුරුව අදහස් දැක්වුයේ ඇමැති ඩිලාන් පෙරේරාය. ඇමැති ඩිලාන් කියා සිටියේ අර්තාපල් ගොවීන්ගේ ප්‍රශ්නයක් ගැනය. දේශීය අල ගොවියා රැක ගන්ඩනම් අපිට ආනයනික අර්ථාපල් මිල වැඩි කරන්ඩ වෙනවා. ඒ නිසා අපට ඒවැනි දේවල් කරන්ඩ වෙනවා." ඇමැති ඩිලාන් කීවේ අචාර්ය ජයසුන්දරගේ ඇතැම් කරුණු අනුමත කරමිනි. ඉන් අනතුරුව නැගි සිටි ඇමැති කුමාර වෙල්ගම අචාර්ය ජයසුන්දරගේ දේශණයේ යම් යම් කරුණු ගැන විවේචනාත්මකව කථා කළේය.ඉන් අනතුරුව බදුල්ල දිසා පාර්ලිමේන්තු මන්ත්‍රී උදිත් ලොකුබණ්ඩාර සිය අදහස් දැක්වුයේය. " මං කියන්ඩ කැමැතියි බට්ලර් කොතරම් ලස්සන වුණත් වැඩක් නෑ. ඒ වගේම වයිට් හවුස් එක කොතරම් ලස්සන වුණත් වැඩක් නෑ. ඒ වගේම බට්ලර් නිසා ඇමෙරිකානු ජනාධිපතිවරයාට ගෙදර යන්ඩ වුණොත් ඒත් වැඩක් නෑ. ඒ නිසා අපි මේවා ගැනත් සිතිය යුතුයි. " මන්ත්‍රී උදිත් ලොකුබණ්ඩාර කියා සිටියේ යම් යම් කටයුතු ප්‍රායෝගික විය යුතු බවය.ඉන් අනතුරුව වැඩමුළුවේ පළමු සැසිය පැවැත්වෙන අතරතුර දහවල් දොලහ පමණ වෙන විට ජනාධිපතිතුමාද මේ වැඩමුළුවට පැමිණියේය. ඉන් අනතුරුව ජනාධිපතිතුමාද මැති ඇමැතිවරුන්ගේ සාකච්ඡාවට මැදිහත් වුණේය. "අපිට පාරිභෝගිකයාගේ පැත්ත වගේම ගොවියාගේ පැත්තත් බලන්ඩ වෙනවා."ජනාධිපතිතුමා ඉතා වටිනා විග්‍රහයක් කරමින් ඉතා සමබර ලෙස අදහස් දැක්වුයේය. ඉන් අනතුරුව පැවැතියේ ශ්‍රී.ල.නි.ප මැති ඇමැතිවරු සහ විද්වත් මණ්ඩලයේ සාකච්ඡාවයි. මේ විද්වත් මණ්ඩලයට ජනමාධ්‍ය අමාත්‍යාංශයේ ලේකම් අචාර්ය චරිත හේරත්, මහාචාර්ය රංජිත් බණ්ඩාර , සහ ජ්‍යෙෂ්ඨ කථිකාචාර්ය ධම්ම දිසානායක එක්ව සිටියහ.මේ අතරතුරු නැගී සිටි අරුන්දික ප්‍රනාන්දු මන්ත්‍රීවරයා විමසා සිටියේ ඉදිරියේදී හම්බන්තොට වරාය සහ මත්තල ගුවන්තොටුපළ ඉදිරියේදී වාණිජමය වශයෙන් දියුණු කරන්නේ කෙසේද යන්න ගැනය. ඒ සමගම පිටුපසට හැරුණු ජනාධිපතිතුමා " කෝ මේ රෝහිත අබේගුණවර්ධන ඇමැතිතුමා . මේ ප්‍රශ්නයට පැහැදිලි කිරීමක් කරන්ඩ" ජනාධිපතිතුමා කිවේය.ඉන් අනතුරුව ඇමැති රෝහිත හම්බන්තොට වරායේ තෙල් පිරිපහදුවත් වරායේ මෙහෙයුම් කටයුතු කරන ආකාරයට ගැනත් පැහැදිලි කළේය.ඉන් අනතුරුව මැති ඇමැතිවරුන්ට දිවා අාහාරය ගැනීමට අවස්ථාව ලැබිණි. දිවා ආහාරය ගැනිමෙන් අනතුරුව ජනාධිපතිතුමා රෝහිත අබේගුණවර්ධන ඇමැතිවරයාට කථා කොට කීවේ " ‍රෝහිත දැන් මට අළුත්ගම ගැටුම්වලින් විනාශ වී ගිය ගොඩනැගිලි යළිත් පිළිසකර කරන ආකාරය සහ එම ප්‍රදේශයන් යථා තත්ත්තවයට පත් කෙරෙන ආකාරය නිරීක්ෂණය කිරීමට යා යුතු බවය.ඒ අනුව ඇමැති රෝහිත එම ප්‍රදේශය භාරව සිටින මේජර් ජෙනරාල් උදය මැදිවෙලට කථා කොට කීවේ ජනාධිපතිතුමා එම ප්‍රදේශවල සංචාරය කරන බවත් ඒ සඳහා අවශ්‍ය කටයුතු කරන ලෙසටත්ය. ජනාධිපතිතුමා අලුත්ගම සහ බේරුවල ප්‍රදේශවල සංචාරය කරමින් ඇතිවු ගැටුමින් විපතට පත් වු ජනතාවගේ සුව දුක් විමසා බලමින් පවතින ගැටලුවලට විසඳුම් ලබා දීමට බලධාරීන්ට උපදෙස් ලබා දුන්නේය. ජනාධිපතිතුමා සමග මේ අවස්ථාවට ඇමැති රෝහිත අබේගුණවර්ධන සහ ඇමැති රාජිත සේනාරත්නද එක්ව සිටියහ‍.දිවා ආහාරය ගැනීමේන් අනතුරුව පස්වරු 2.30 පමණ ආරම්භ වුයේ එක්සත් ජනතා නිදහස් සන්ධානයේ මැති ඇමැතිවරුන් සඳහා පැවැති මැඩමුළුවයි. එම සැසිය ආරම්භ කරමින් ජ්‍යෙෂ්ඨ ඇමැති සහ ශ්‍රීලංකා කොමියුනිස්ට් පක්ෂයේ නායක ඩි.යු ගුණසේකර විශේෂ දේශණයක් සිදු කළේය.එම දේශණයේ මාතෘකාව වුයේ ජාතික අභිලාශ හමුවේ සන්ධාන දේශපාලනය යන්නයි. ඇමැති ඩි.යු ගුණසේකර සිය දේශණයේදී මෙරට සන්ධාන දේශපාලනයේ විවිධ සන්ධිස්ථාන සහ මෙරට සන්ධාන ඇතිවු අකාරය පැහැදිලි කොට සිටියේය. " අපි මේ රජය පිහිටුවු එක්සත් ජනතා නිදහස් සන්ධානය රැක ගත යුතුයි." ඇමැති ඩි.යු අවධාරණය කොට සිටියේය.ඉන් අනතුරුව පැවැතියේ එක්සත් ජනතා නිදහස් සන්ධානයේ නායකයන්ගේ සාකච්ඡා වාරයයි. එහිදී මුලින්ම අදහස් දැක්වුයේ ඇමැති වාසුදේව නානායක්කාරය. ඇමැති වාසුදේව නානායක්කාරගේ දේශනයේදී යම් යම් දේ පිළිබඳව සාධනීය ආකාරයෙන් සහ විවේචනාත්මකව අදහස් දැක්වීමසිදු වීය."අප ඇත්ත වශයෙන්ම මේ එක්සත් ජනතා නිදහස් සන්ධානය රැක ගත යුතුයි. ඒ වගේම තමයි මේ වෙනකොට විපක්ෂය ඉදිරි ජනාධිපතිවරණය වෙනුවෙන් විධායක ජනාධිපති ක්‍රමය අහෝසි කිරීම කියන සටන් පාඨය අතට ගෙන තිබෙනවා. නමුත් අපි දැන් මේ සටන් පාඨය අපි අතට ගත යුතුයි කියලා මා යෝජනා කරනවා. " ඇමැති වාසුදේව නානායක්කාර කියා සිටියේය.ලංකා සම සමාජ පක්ෂයේ නායක ඇමැති තිස්ස විතාරණද එම අදහස් අනුමත කරමින් අදහස් දැක්වු‍යේය. ඉන් අනතුරුව ජාතික හෙළ උරුමය වෙනුවෙන් පාර්ලිමේන්තු මන්ත්‍රී පුජ්‍ය අතුරලියේ රතන හිමියෝ අදහස් දැක්වුහ. " අපි අපේ රටට අහාර ප්‍රතිපත්තිය ගැන යම් යම් තීන්දු ගත යුතුයි. ඒ ව‍ගේම අපි කෘෂි රසායන භාවිතය ගැන යම් යම් තීන්දු ගත යුතු වෙනවා" අතුරලියේ රතන හිමියෝ කියා සිටියහ‍.ඉන් අනතුරුව නියෝජ්‍ය ඇමැති සරත් වීරසේකර බේරුවෙල සහ අලුත්ගම ඇතිවු සිදු වීම ගැන පැහැදිලි කිරීමක් සිදු කළේය. ඊට කළුතර දිසාව නියෝජනය කරන මුස්ලිම් කොන්ග්‍රස් මන්ත්‍රීවරයා සිය අදහස් ඉතා උණුසුම් ලෙස දක්වනු දක්නට ලැබිණි.ඉන් අනතුරුව මෙරට සිටින කිර්තිමත් අන්තර් ජාතික දේශපාලනය පිළිබද විද්වතෙකු සහ දේශපාලන විචාරකයෙක් වෙන ජනාධිපති ප්‍රකාශක මොහාන් සමරණායක විසින් " අසන බොරු සහ නොදකින ඇත්ත" නමින් දේශණයක් සිදු කළේය.මේ දේශණය ඉතාම ශ්‍රාස්ත්‍රීය මට්ටමේ දේශණයක් වීය. එම දේශණයේදී මොහාන් සමරණායක විසින් කරුණු කාරණා සහිතව ශ්‍රිලංකාවට එරෙහිව දියත්ව තිබෙන අන්තර්ජාතික ක්‍රමන්ත්‍රණය ගැන පැහැදිලි කළේ කාගේත් සිත් ඇදගන්නා සුළු ආකාරයටය. මේ දේශණය පැවැති අවස්ථාවේ එ.ජ.නි.ස මැති ඇමැතිවරු නිශ්ශබ්දව එම දේශණයට දැඩි අවධානයෙන් යුතුව සවන් දෙනු දක්නට ලැබිණි.ගාල්ල නගරය කේන්ද්‍ර කොට ගනිමින් පැවැති දකුණු පළාත් සභා ගොඩනැගිල්ල සහ එහි පිහිටි දකුණු පළාත් අමාත්‍යාංශ අලුතින් ඉදි කරන ලද දක්ෂිණපාය ගොඩනැගිල්ලට ගෙන යන ලදී‍. මේ නිසා ගාල්ල දිසාවේ ජනමාධ්‍ය කටයුතුවල නියලෙන ප්‍රාදේශීය මාධ්‍යවේදීන්ට විශාල අපහසුතාවයන්ට මුහුණ දීමට සිදු වීය.මහ ඇමැති ෂාන් විජයලාල් සහ ගාල්ල දිසාවේ මාධ්‍යවේදීන් අතර ඇත්තේ සමීප සබඳතාවයකි. මේ නිසා ගාල්ල දිසාවේ ප්‍රාදේශීය මාධ්‍යවේදීන් මුහුණ දී තිබෙන ගැටළු තේරුම් ගත් මහ ඇමැතිවරයා නවීකරණය කළ දකුණු පළාත් සංවර්ධන අධිකාරියේ කාර්යාලයක කොටසක ජනමාධ්‍යවේදීන් සඳහා "ජනමාධ්‍ය පියසක් " ඇති කරන ලෙස දකුණු පළාත් සංවර්ධන අධිකාරියේ සභාපති කුමාර කරවිට වෙත උපදෙස් දුන්නේය.කුමාර කරවිට මහ ඇමැති ෂාන්ගේ හිටපු මාධ්‍ය ලේකම්වරයා මෙන්ම ගාල්ල දිසාවේ සහ ජාතික පුවත්පත්වල මාධ්‍යවේදීන් සමග සුහදව කටයතු කරන්නකු නිසා මහ ඇමැති ෂාන් කරවිට වෙත මේ වගකීම පවරා තිබිණි. ඒ අනුව පසුගියදා මේ ජනමාධ්‍ය පියස මහ ඇමැති ෂාන්ගේ ප්‍රධානත්වයෙන් විවෘත කෙරිණි. ගාල්ල කොටු පවුර ආසන්නයේ ඉදි කළ මේ මාධ්‍ය පියස ගාල්ලේ ප්‍රාදේශීය ජනමාධ්‍යවේදීන්ට මෙන්ම කොළඹ සිට ගාල්ලට පැමිණෙන ජනමාධ්‍යවේදීන් වෙනුවෙන්ද පහසුකම් සලසා තිබේ.ගාල්ල දිසාවේ කැටයම් ගම්මානයක් ගිය සිකුරාදා ජනාධිපතිතුමාගේ ප්‍රධානත්වයෙන් විවෘත කෙරිණි. එම කැටයම් ගම්මානය විවෘත කිරීමෙන් අනතුරුව ජනාධිපතිතුමා ගියේ ප්‍රවීණ ජෝතිෂ්‍ය උපදේශක සුමනදාස අබේගුණවර්ධනගේ ගාල්ලේ පිහිටි නිවෙස වෙතය. එහි ගොස් ජනාධිපතිතුමා සුමනදාස අබේගුණවර්ධන සමග සුහද කථා බහක නිරතව සිටියේය." සර් ඔබතුමා ඊළඟට එන ජනාධිපතිවරණයකදී සියයට හැටකට වැඩි ඡන්ද ප්‍රතිශතයක් ගන්නවා නියතයි. ඒක ඔබතුමාගේ ග්‍රහ පිහිටීම අනුව කියන්ඩ පුවවන්. ඔබතුමා ජනාධිපති මන්දිරයට වෙලා හිටියත් ඒ ඡන්ද ප්‍රතිශතය ඔබතුමා ගන්නවා." ප්‍රවීන ජෝතිෂ්‍යය උපදේශක සුමනදාස අබේගුණවර්ධන කියා සිටියේය.මේ අතරතුර එම අවස්ථාවට එක්ව සිටි නියෝජ්‍ය ඇමැති නිශාන්ත මුතුහෙට්ටිගම කියා සිටියේ" සර් අපි මේ ළඟ හිටියත් ඌව පළාත් සභාව විසුරවන්නේ කොයි කාලෙද කියලා ඇහුවත් අපිට කියන්නේ නෑ. සර් මෙතුමාගෙන් කටින් උත්තරයක් ගන්ඩ බොහොම අමාරුයි" නිශාන්ත මුතුහෙට්ටිගම ජනාධිපතිතුමාට කියා සිටියේය.ශ්‍රී ලංකා නිදහස් පක්ෂයේ තරුණ සංවිධාන ප්‍රතිසංවිධානය කිරීමේ කමිටු සභාපතිත්වය ශ්‍රී ලංකා නිදහස් පක්ෂ මධ්‍යම කාරක සභාව විසින් නාමල් මන්ත්‍රීවරයාට භාරදී ඇත. පාර්ලිමේන්තු හා පළාත් සභා තරුණ මන්ත්‍රීවරුන්,ශ්‍රී ලංකා නිදහස් පක්ෂ තරුණ ක්‍රියාකාරිත්වයෙන් සමන්විත තරුණ කාර්ය සාධක බලකායක් විසින් නාමල් මන්ත්‍රීවරයාට මේ වැඩ සටහන ඉදිරියට ගෙන යන්න උදව් ලබා දෙයි. තරුණයන් අතර ආකර්ශණය වැඩිවීම සඳහා සාමාන්‍ය රැස්වීම් පවත්වන කලාවෙන් ඉවත්වී තරුණයන්ගේ ආකර්ශණය වැඩි කර ගන්නා වැඩ පිළිවෙලක් ලෙස නිල් බලකාය සමගින් තරුණ සංවිධාන ක්‍රියාත්මක කරන වැඩ පිළීවෙලක් ක්‍රියාත්මක කෙරෙයි.එක හද ගැස්මක් යන තේමාව යටතේ ශ්‍රී ලංකා නිදහස් පක්ෂයට සම්බන්දවූ තරුණ තරුණියන් මෙන්ම සම්බන්ධ නොවූ තරුණ තරුණියන් මේ වැඩසටහන සඳහා සම්බන්ධ කර ගැනීම මන්ත්‍රී නාමල් රාජපක්ෂ ඇතුළු තරුණ මන්ත්‍රීවරුන්ගේ අරමුණය.තරුණයන්ගේ අදහස් විමසීම නිල් බලකාය පිහිටුවීම මගින් සිදු කෙරේ. මෙහි ආරම්භක පියවර ලෙස කුරුණෑගල දිස්ත්‍රික්කයේ ගල්ගමුව ආසනය තෝරා ගනු ලබන අතර එහි ශ්‍රීලංකා නිදහස් පක්ෂ සංවිධායක ලෙස තාරානාත් බස්නායක මන්ත්‍රීවරයා නිල් බලකාය සමග එක්ව මේ තරුණ මන්ත්‍රී කණ්ඩායම නියෝජනය කළේය.පසුගිය බදාදා උදෑසන 8.30 ට පමණ ගල්ගමුව දම්සෝ පුර සමෘද්ධි බලකායෙන් පළමු රැස්වීම ආරම්භ වුණු අතර දිනය පුරාවට රැස්වීම් 13 ක් ආසනය පුරාම සංවිධානය කර තිබුණා. තරුණ මන්ත්‍රීවරුන් වන එරික් වීරවර්ධන, ශෙහාන් සේරසිංහ, උදිත ලොකු බණ්ඩාර, ශාන්ත බණ්ඩාර සහ පළාත් සභා මන්ත්‍රීනී සමන්මලී සකලසූරිය මෙනෙවිය ඇතුළු පිරිසක් සංවිධාන කටයුතු සඳහා ඉතාමත් උනන්දුවෙන් හා උද්යෝගයෙන් සහයෝගය දක්වමින් කටයුතු කළහ.කුරුණෑගල දිස්ත්‍රික්කයේ පළාත් සභා මන්ත්‍රීවරු නියෝජනය කරමින් පියුමාල් හේරත් මන්ත්‍රීවරයා, ජොහාන් ප්‍රනාන්දු වයඹ පළාත් සභාවේ ආණ්ඩුපක්ෂ සංවිධායකවරයා මේ වැඩසටහනේ සංවිධායක මණ්ඩලය නියෝජනය කළහ. මේ අවස්ථාවන්ට අති විශාල තරුණ තරුණියන් පරිසක් එක්ව සිටියහ.මේ තරුණ රැස්වීම් පැවැත්වුණු සෑම ස්ථානයකම බැනර් වලින් අලංකාර කොට තිබිණි. තාරානාත්, ජොහාන්, පියුමාල්ගේ ඡායාරෑප මේ බැනර්වල දැක ගන්නට ලැබුණි. නාමල් මන්ත්‍රීවරයා මේ බැනර් දැක කීවේ ජොහාන්ගේ සහ පියුමාල්ගේ එකට ඉන්න බැනරයක් මුල් වතාවට දැකගන්න ලැබුණු බව යි.රාත්‍රී 10.00 පමණ වන තුරු නාමල් මන්ත්‍රීවරයා ආසනය පුරාවට සංවිධාන කටයුතු වල නිරත වුණේ තාරානාත්, පියුමාල් දෙදෙනාද සමගිනි. හිටපු නියෝජ්‍ය ඇමති බන්දුල බස්නායක, ඇහැටුවැව ප්‍රදේශයේ ඔහුගේ නි‍ෙවසේ තේ පැන් සංග්‍රහයක් සංවිධානය පිළියෙළකොට තිබිණි.රැස්වීමෙන් රැස්වීමට ඉතා උනන්දුවෙන් උද්යෝගයෙන් සහභාගි වූ නාමල් මන්ත්‍රීවරයා ඇතුළු තරුණ මනිත්‍රී කණ්ඩායම කියා සිටියේ, අපි හන්දියේ කඩයකින් තේ ටිකක් බීලම යමු කියලයි. තම කණ්ඩායම සමග ඇහැටුවැව හන්දියේ කුඩා ආප්ප කඩයකට ගොඩවූ නාමල්මන්ත්‍රීවරයා බංකුවක වාඩිවෙමින් කියා සිටියේ හොඳටම බඩගිනියි උණුවෙන් ආප්ප ටිකක් ගේන්න කියාය. ආප්ප කමින් අවට රැස්ව සිටි දරු දැරියන් සමග පින්තූර වලට පෙනී සිටි නාමල් මන්ත්‍රීවරයා තේ කෝප්ප තුන, හතරක් බීමට ද අමතක නොකළේය.ගත වූ සතියේ දී එ.ජා.ප නායකත්ව මණ්ඩලය එහි සභාපති කරු ජයසූරිය ගේ ප්‍රධානත්වයෙන් අවස්ථාව ගණනාවක දී රැස් වී ප්‍රධාන වශයෙන් සාකච්ඡා කළේ ඌව මැතිවරණ ව්‍යාපාරය ශක්තිමත් කිරීම ගැනය. යොවුන් පෙරමුණ ප්‍රතිසංවිධානය කර එහි නව ක්‍රියාකාරී මඩුල්ල හමුවීම ද ගිය සතියේ සිදු වීය. එහිදී එ.ජා.ප නායකත්ව මණ්ඩල සභාපති කරු ජයසූරිය සදහන් කළේ ඉදිරි මැතිවරණ ජයග්‍රහණය කිරීම සදහා යොවුන් පරපුරට විශාල වගකීමක් ඇති බවයි.විවිධ හැකියාවන් ඇති අය නව ක්‍රියාකාරී මඩුල්ලට ඇතුළත් වී ඇති හෙයින් අළුත් ජවයකින් යුතුව තරුණ පෙළ පක්ෂයට එක් කර ගැනීමට ක්‍රියා කරන ලෙස ද කරු ජයසූරිය ඔවුනට අවධාරණය කළේය. පක්ෂය වෙනුවෙන් ගම් මට්ටමින් ද තරුණ නායකයන් බිහි කිරීමට ක්‍රියා කරන්න යැයි කරු ජයසූරිය උපදෙස් දුන්නේය. ඒකාබද්ධ වෘත්තිය සමිති අනුකමිටුව, ලක්වනිතා පෙරමුණ හා විවිධ වෘත්තියවේදී සංවිධාන සමග ද නායකත්ව මණ්ඩලය දීර්ඝ සාකච්ඡා පවත්වනු ලැබීය.වසර දෙකකට වරක් රාජ්‍ය අනුග්‍රහය ඇතිව පැවැත්වෙන ශ්‍රී ලංකා රාමඤ්ඤ මහා නිකායේ 69 වැනි උපසම්පදා මහා විනය කර්මත් අති උත්කර්ශවත් අන්දමින් මෙවර ද පැවැත්විනි. ජනාධිපතිවරයා හා මැති ඇමතිවරුන් රාශියක් උත්සවයට සහභාගී වූ අතර, මෙහිදී කරු ජයසූරිය සදහන් කළ එක් කරුණක් ගැන ආගමික නායකයින්ගේ බලවත් අවධානය යොමු විය.එම කරුණ වන්නේ මීට අවුරුදු 5 කට පමණ පෙර ඇ‍ෙමරිකන් මහාචාර්යවරුන් කණ්ඩායමක් විසින් කළ අධ්‍යයනයන් තුල අනාගතයේ දී ජාතීන් තුනක් වද වී යාමේ තර්ජනයක් ගැන සදහන් වීමය. එම කාලයේ දී එය ඩිස්කවරි රූපවාහිනි නාලිකාව මගින් විකාශනය කරන ලද අතර, තමා මීට පෙර අවස්ථා කිහිපයකදීත් මේ කරුණ අවධානයට ලක් කළ බවත් කරු ජයසූරිය කියා සිටියේය.මේ වාර්තාවට අනුව ඉදිරියේ දී වද වී යන ජාතීන් වශයෙන් රතු ඉන්දියානුවන්, එස්කිමෝවරුන් සහ සිංහලයන් හඳුන්වාදී ඇති බව ද ඔහු පෙන්වා දුන්නේය.ගෙවී ගිය සතිය තුල කරු ජයසූරිය ආගමික උත්සව කිහිපයකට සහභාගී විය. දොරවක, සිරි සීලවිමල මහා පිරිවෙනේ පැවැති මාපිය බුදුපුත් හරසර ප්‍රණාම උළෙල කුරුණෑගල පැවැති රාමඤ්ඤ මහා නිකායේ ගෞරව සම්මාන උපාධි ප්‍රදානෝත්සවය හා ගම්පල, දොළුව ශ්‍රී බිම්බාරාරාමාධිපති හිමිපාණන්ට උඩ පළාත් සංඝනාහිමි පදවිය පැවරීමේ උත්සවය ද මින් කිහිපයකි.මෙහිදී අග්‍රාමාත්‍යවරයා විසින් අක්තපත්‍රය පිලිගැන්වූ අතර, කරු ජයසූරිය විසින් විජිනිපත පිළිගන්වන ලදී. කිරුලපොන පොසොන් පෙරහැරට ද කරු ජයසූරිය සහභාගී විය. සාහිත්‍ය හා කවිවල අගය කරන්නකු වශයෙන් අගනුවර තරුණ කවි සමාජය විසින් සංවිධානය කරන ලද අ.ත.ක.ස අබිමන් 77 සංවත්සර ප්‍රසංගය හා සේසිරි විජේසේකර අභිනන්දන ග්‍රන්ථය එළි දැක්වීමේ උලෙළට ද කරු ජයසූරිය සහභාගී විය. කොළඹ නගරාධිපති පදවිය හොබවන කාලයේ තමන් හා මෙම කවියන් අතර වූ සමීප හිතවත්කම ගැන ද කරු ජයසූරිය මෙහි දී සිහිපත් කළේය.ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ පසුගිය 26 වැනිදා ඉතාලිය බලා පිටත් වූයේ සතියක සංචාරයක් සඳහාය. එම පක්‍ෂයේ ඉතාලි බලමණ්ඩලයේ මිලානෝ, නාපෝලි හා රෝම ශාඛා විසින් සංවිධානය කොට තිබූ ‘විය යුත්තේ කුමක්ද?’ යන මැයෙන් වූ සම්මන්ත්‍රණ මාලාවේ ප්‍රධාන දේශකයා ලෙස විමල් වීරවංශ ඉතාලියට ගිය අතර ජානිපෙ ජාත්‍යන්තර කටයුතු ලේකම්, මාධ්‍ය ප්‍රකාශක , හිටපු පාර්ලිමේන්තු මන්ත්‍රී මොහොමඞ් මුසම්මිල් අදාළ සංවර්ධන කටයුතු වෙනුවෙන් මේ සංචාරයට එක්ව සිටියේය.රෝම නගරයේ ‘ඒෂියන් ෂොප්’ ශාලාවේදී පැවැති සම්මන්ත්‍රණය සඳහා ජාතික නිදහස් පෙරමුණේ රෝම ශාඛාවේ සාමාජිකයෝ මෙන්ම ශ්‍රී ලංකා නිදහස් පක්‍ෂය, එක්සත් ජාතික පක්‍ෂය යන පක්‍ෂවල නියෝජිතයෝද ජනතා විමුක්ති පෙරමුණේ හිටපු සාමාජිකයෝ රැසක් ද සහභාගී වී සිටියහ. විමල් වීරවංශ ඇමැතිවරයාගේ දේශනය අවසානයේදී රැස්ව සිටි පිරිසට ප්‍රශ්න ඇසීම සඳහා සංවිධායකයන් අවස්ථාව උදාකර දුන් අතර එහිදී විමල් වීරවංශ වෙත ප්‍රශ්න 20ක් පමණ ඉදිරිපත් විය.‘‘බොදු බල සේනා වැනි සංවිධාන තහනම් කිරීමට ආණ්ඩුව කටයුතු නොකරන්නේ ඇයි?’’ විමල් ඇමැතිවරයාගේ දේශනය අතරතුර ඉදිරිපත් වු ප්‍රශ්නයක් වීය.‘‘එහෙම තහනම් කරනවා නම්, තව්හිද් ජමාත් වැනි සංවිධානත් තහනම් කරන්න වෙනවා. එසේ තහනම් කිරීමෙන් ඵලක් නැහැ. ඉන් එවැනි සංවිධාන පුහු වීරත්වයක් ආරෝපණය කර ගන්නවා. ඉන් පසුව ඒ වීරත්වය තම පටු අරමුණු වෙනුවෙන් යොදා ගන්නවා. මේ අභියෝගය ජය ගන්න නම්, අපේ රටේ ප්‍රබුද්ධ මිනිසුන් මීට වඩා සක්‍රීය වෙන්න ඕනෙ. අශීලාචාර සුළුතරයකට ජාතියේ ඉරණම තීරණය කරන්න ඉඩ නොතැබිය යුතුයි. සිංහල, දෙමළ, මුස්ලිම් සමාජවල ශීලාචාර බහුතරය තමන්ගේ භූමිකාව අතට ගත යුතුයි.බේරුවල - අලූත්ගම මේ සිදුවීම නිවුවාට වෙනත් කවර හෝ තැනකින් ගින්නක් අවුලූවනවා. ඒ නිසා ආණ්ඩුව කළ යුත්තේ මේ සිදුවීමට පිළියම් යෙදීම පමණක් නොවෙයි.මේ කුමන්ත්‍රණකාරී බලවේග නැවත ගිනි තියන්න හදනවා නම්, ඔවුනට මේ රට යළි ගිනි තියන්න ඉඩ නොදෙන ආකාරයෙන් ගත යුතු සෑම පියවරක්ම ගැනීමයි.අප ජනාධිපතිතුමන්ට ඉදිරිපත් කළ හදිසි ප්‍රතිසංස්කරණ යෝජනාවලිය, මේ වන විට ශ්‍රි ලංකා නිදහස් පක්‍ෂය ප්‍රතිපත්තිමය වශයෙන් පිළිගෙන තිබෙනවා.ඒ අනුව එම යෝජනාවලිය ක්‍රියාත්මක කිරීමට අදාළව අට වැදෑරුම් උපායමාර්ගික රාමුවක් යටතේ වැඩපිළිවෙළක්ද සැකසෙමින් තිබෙනවා.එම වැඩපිළිවෙළ ඉදිරියේදී ජනාධිපතිතුමන් වෙත ඉදිරිපත් කර සාකච්ඡා කිරීමට නියමිතයි. ඒ යටතේ, ජාතික සමගිය තහවුරු කිරීම හා ගැටුම් වැළැක්වීමටද විශේෂ අවධානයක් යොමු කොට තිබෙනවා.එහිදී සියලූම ආගමික නායකයන් නියෝජනය වන ආකාරයට ජාතික උපදේශක සභාවක් පත් කිරීම සහ එහි ක්‍රියාකාරීත්වයට අදාළ මාර්ගෝපදේශ ලේඛනයට ‘අන්තවාදී ආගමික කණ්ඩායම් විසින් ප්‍රචණ්ඩ ලෙස ජාතිවාදය සහ ආගම්වාදය පැතිරවීම වැළැක්වීම සඳහා නිර්දේශ ඉදිරිපත් කිරීම’ යන්න ඇතුළු කොට මාස 03ක් ඇතුළත නිර්දේශ ලබා ගෙන ඒවා පාර්ලිමේන්තුවට ඉදිරිපත් කිරීමටත් නියමිතයි.’’ විමල් වීරවංශ ඇමැතිවරයා එයට දිර්ඝව පිළිතුරු දෙමින් පෙන්වා දුන්නේය.චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af1407061</link>
    <topic>පාපන්දු උන්මාදයේ හැඩතල</topic>
    <author>නිශ්මං රණසිංහ</author>
    <content>මේ දිනවල ලෝකයේ වැඩිම අවධානය බ්‍රසීලයට යොමු වී තිබෙන බව නොරහසකි. ඒ ලොව ජනප්‍රියතම ක්‍රීඩාවේ මහා මංගල්ලය වන පාපන්දු ලෝක කුසලානය එහි ක්‍රියාත්මක වන බැවිනි. ශ්‍රී ලංකාව මේ සඳහා සහභාගි නොවුණ ද, සහභාගි වීම සඳහා පසු කළ යුතු දුර හඳුනා ගැනීමට තරම් අපැහැදිලි දුරකින් තිබුණ ද, ශ්‍රී ලංකාවේ ද පාපන්දු ලෝලීන්ගෙන් හිඟයක් නැත.නිදි වරාගෙන ලෝක කුසලානය බැලීමට රොක්වන පාපන්දු ලෝලීන් නිසා මේ දිනවල ලංකාවේ විදුලි පරිභෝජනය ඉහළ ගොස් තිබෙන බව විදුලි බල මණ්ඩලයේ වාර්තා මඟින් බලා ගන්නට පුළුවන. එසේම අවන්හල්වල රූපවාහිනි යන්ත්‍ර සියල්ලම ක්‍රියාත්මක වන්නේ උණුසුම් පානයක් සමඟ පාපන්දුවේ ආශ්චර්යය විඳින්නට එන පාපන්දු ලෝලීන් සතුටෙන් තබන්නටය.ලංකාවේ පාපන්දුව ගැන තවත් විශේෂ කතාවක් මේ සටහනට එකතු කළ යුතුය. ලංකාවේ පාපන්දුව තදින් විකාශය වී ඇත්තේ නාගරික ප්‍රදේශවලය. තවත් ආකාරයකට කියන්නේ නම් මේ වටපිටාව බහු ආගමිකය, බහු ජාතීන් නියෝජනය කරන්නක්ය.ඒ ආකාරයෙන් බලන විට ජාතික පාපන්දු කණ්ඩායම යනු ශ්‍රී ලංකාවේ සෑම ජාතියකම ආගමකම නියෝජනයක් සහිත කණ්ඩායමක් වීම සාමාන්‍ය තත්ත්වයකි. ඒ නිසාම සියලු නියෝජනයන් සහිත ජාතික කණ්ඩායමක් ලෙස නිරන්තරයෙන්ම සහෝදරත්වයෙන් කටයුතු කරන පිරිසකගේ නියෝජනය ශ්‍රී ලංකා පාපන්දු කණ්ඩායමක අනන්‍යතාවය වීම ද මෙහි දී වැදගත් කොට තැකිය යුතුය.ලෝක කුසලාන පාපන්දුව පිළිබඳව ශ්‍රී ලංකාවට වඩා බෙහෙවින් උනන්දු රටවල් බොහොමයකි. ඒ අතරින් ලෝක කුසලාන තරගාවලියට සහභාගි වන රටවල සාමාන්‍ය දෛනික ජීවිත අඩාල වන තරමට උනන්දුවක් පැතිර යාම ද දැකිය හැකිය.මේ රටවල්වලින් විශාල ප්‍රේක්ෂකයන් පිරිසක් බ්‍රසීලයට පැමිණ විශාල මුදලක් වැය කරමින් පාපන්දු තරග නරඹන අතර ඒ රටවල ද ජනාකීර්ණ නගරවල වීදියක් පාසා ද පාපන්දු උණුසුම පැතිර තිබේ. එළිමහන් තිරවල දහස් ගණනින් රැස්වී පාපන්දු තරග නැරැඹීම බ්‍රසීලයේ ක්‍රීඩා පිටියක සජීවීව එය විඳීමටම සමානය.සුවිසල් රූපවාහිනී තිර මත සිය වීරයාගේ හැකියාවන් නරඹමින් ඔහු ඇසන මානයේ සිටින අයුරෙන් ඔල්වරසන් දෙන වීදි බට ජනතාවගේ පාපන්දු උණුසුම මේ දිනවල යූ ටියුබ් වැනි පොදු අන්තර්ජාල පහසුකම් ඔස්සේ දැක ගැනීම අපට අපහසු නැත.ලෝකයේම අවධානය ලෝක කුසලානයට යොමුව පවතින මොහොතක ඇතැම් රූපවාහිනී දර්ශනවලින් පාපන්දු ලෝලීන් පානා විවිධ ක්‍රියා ලොව පුරා ප්‍රසිද්ධියට පත්වීම නොවැළැක්විය හැකිය. ඒ නිසාම ක්‍රිකට් පිටියේදී ශ්‍රී ලංකාවේ පර්සි ලෝක ක්‍රිකට් ප්‍රජාවම දන්නා අයුරෙන් පාපන්දු ලෝලීන් ද ලොවම හඳුනන පිරිස් බවට පත් වන්නට යන්නෙ සුළු මොහොතකි.මෙහිදී ඇතැම් ක්‍රීඩා ලෝලීන් ගේ ඇඳුම් ආයිත්තම් ද, විකටරූපී හැසිරීම් ද, තරගයේ අවස්ථා සම්බන්ධයෙන් ඔවුන් දක්වන ප්‍රතිචාර ද ලොව පුරාම සිටින කෝටි සංඛ්‍යාත පාපන්දු තරග නරඹන රූපවාහිනී ප්‍රේක්ෂකයන්ට අමුත්තක් නොවන අතර එවැනි සුවිශේෂී ප්‍රේක්ෂකයන් තෝරා ගනිමින් ඔවුන් හඹා යන රූපවාහිනී කැමරා ශිල්පීන් ද ඒ සුවිශේෂත්වයන් අන්තර්ජාතික දැන හැඳුනුම්කම් බවට පෙරළීම සඳහා සුවිශේෂී කාර්ය භාරයක් කරති.මෙහිදී ඇතැම් ජාතිකයන් සිය රටට අනන්‍ය වූ ඇඳුම් ආයිත්තම් මෙන්ම ඒ ඒ රටවලට අනන්‍ය සතුන් හා වෙනත් භූමිකා පිළිබඳ ප්‍රකාශ වන ඇඳුම් නිර්මාණ, කොණ්ඩා මෝස්තර නිර්මාණ මෙන්ම, සිරුර ආලේපන කිරීම ද කරන ආකාරය දැක ගන්නට අපහසු නැත.එයින් ලෝකයේ අවධානය තමන් වෙත දිනා ගැනීමට මෙන්ම රටේ යම් අනන්‍යතාවන් කෙරෙහි ලෝකය ආකර්ෂණය කර ගැනීමේ වෙළෙඳ ප්‍රචාරණ කටයුත්ත ද සිදුවන බව තේරුම් ගැනීම වැදගත්ය. ඒ නිසාම පාපන්දු ක්‍රීඩකයන් තරමටම රටකට ක්‍රීඩාවට ආදරය කරන ප්‍රේක්ෂකයා ද වැදගත් ය.ලක්ෂ ගණනක් ජනතාවගෙන් පිරි ඉතිරෙන ක්‍රීඩාංගණ එකම හිස් ගොඩක් බවට පත්වීම තුළ ඒ ප්‍රේක්ෂක කැළ ගේ පාපන්දු උන්මාදයට අමතරව ස්වීය මාතෘ භූමිය සම්බන්ධ සෙනෙහස සහ ආදරය ද ප්‍රකාශ වන බොහෝ දේ සිදුවන බව අප අවබෝධ කර ගත යුතුය.ඇතැම් විටෙක බාහිර සැරසිලිවලින් සිදුවන මේ කාර්යය තවත් විටෙක මුහුණෙන් සිදුවන හැඟීම් ප්‍රකාශයන් මඟින් ද සිදුවන අයුරු අපි දකිමු.කඳුළක් හෝ ඉතා මනස්කාන්ත හසරැල්ලකින් ද සිය රට පිළිබඳ ආදරය වේදනාව ප්‍රකාශ වන ඒ මුහුණු ද ස්වීය රට ද සිය සිනාව සහ හැඬීම සමඟ ලෝකයට ආකර්ෂණය කරන්නේ ක්‍රීඩාව ඉක්මවා ගිය හැඟීමක් සමඟින් බව මෙහිදී අප තේරුම් ගත යුතුය.ජුනි මස 13 වැනි දා ඇරැඹි මෙවර පාපන්දු ලෝක කුසලානයේ අවසානය දකින්නට ඇත්තේ තව දින කිහිපයකි. ජූලි 13 වැනි දා ඒ සඳහා සුදුසුකම් ලබන්නේ කවුරුන් ද යන්න තීරණය කරන අවසාන තරගාවලියේ අවසාන කණ්ඩායම් අට මේ සටහන තැබෙන මොහොතේ තේරී අවසන් අතර සත්කාරක බ්‍රසීලය, ආර්ජන්ටිනාව, ප්‍රංශය, ජර්මනිය, කොළොම්බියාව, බෙල්ජියම, නෙදර්ලන්තය සහ ප්‍රථම වතාවට අවසන් කණ්ඩායම් 16 අතරට පැමිණීම පිළිබඳව සව්දිය පිරූ කොස්ටාරිකාව ද වෙයි. ගෝලාකාර පාපන්දුව මෙන්ම පාපන්දු ක්‍රීඩාවේ ප්‍රතිඵලය ද අවිනිශ්චිතය.තරගාවලියේ ප්‍රථම වටයෙන්ම ඉකුත් ලෝක ශූරයන් වූ ස්පාඤ්ඤය ගෙදර ගිය අකාරයට පැරැණි පළපුරුදුකාරයන් අබිබවා කොස්ටාරිකාව වැනි රාජ්‍යයක් 2014 පාපන්දු ලෝක කුසලානයේ උරුමක්කාරයන් වීමට බොහෝ සෙයින් ඉඩ ඇති බව අපි දනිමු.එහෙත් ඒ ආශ්චර්යය විඳින්නට මත්තෙන් මේ සටහනත් සමඟ පාපන්දු ලෝක කුසලානයේ ඒ ඒ රටවල ප්‍රේක්ෂකයන්ගේ හැසිරීම් රටා සහිත ඡායාරූප පෙළක් මේ සමඟ අමුණන්නට අප තීරණය කළෙමු. එය පිටියේ උණුසුම තරමටම පාපන්දු උණුසුම කියාපාන බැවිනි.නිශ්මං රණසිංහ  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af1407062</link>
    <topic>දේශීය ඖෂධවලින් රක්තපාත තත්ත්වයට යෑම නතර කළ හැකියි</topic>
    <author>ටෙක්ලා පද්මිණි කාරියවසම්</author>
    <content>බස්නාහිර පළාත් ආයුර්වේද කොමසාරිස්වෛද්‍ය නිමල් කරුණාසිරිරටපුරා වාර්තා වන ඩෙංගු රෝගීන් සංඛ්‍යාව දින දිනම ඉහළ යයි. ඩෙංගු රෝගීන් වැඩිදෙනා යොමු වන්නේ බටහිර වෛද්‍ය ක්ෂේත්‍රයටය.එහෙත් බස්නාහිර පළාත් ආයුර්වේද කොමසාරිස්වරයා විසින් ඩෙංගු රෝගයට දේශීය ප්‍රතිකාර ලබා දිය හැකි බව ද, ඉතා සාර්ථකව ඩෙංගු උණ ඩෙංගු රක්තපාතය දක්වා වර්ධනය වීම මැඬ පැවැත්වීමට හැකියාව ඇති බව ද ප්‍රකාශයක් කර තිබේ. අපි ඒ පිළිබඳව බස්නාහිර පළාත් ආයුර්වේද කොමසාරිස් වෛද්‍ය ම. හේ නිමල් කරුණාසිරි මහතා කතා කළෙමු.සුවකළ හැකියි. ඩෙංගු රෝගය ඩෙංගු රක්තපාත තත්ත්වය දක්වා වර්ධනය වීම නවතා දැමීමට දේශීය හා ආයුර්වේද ක්‍රමයේ භාවිත වන ඖෂධ යොදා ගැනීමේ හැකියාව තිබෙනවා.ඩෙංගු කියන්නේ අතීතයේ සිටම පැවත ආ රෝගයක්. මේ රෝගය වැල‍ඳෙන සියලු දෙනා මිය යන්නේ නැහැ. රෝගීන් දහසකට එක් අයෙක් පමණයි මිය යන්නේ. ඒ සඳහා දේශීය හා ආයුර්වේද වෛද්‍ය ක්‍රමයේ ‘විෂම ජ්වරය’ ලෙස හඳුන්වන උණ රෝගයට කරන ප්‍රතිකාර කිරීම ප්‍රතිඵලදායකයි.හේතු කිහිපයක් හඳුනාගෙන තිබෙනවා. ඩෙංගු වෛරසයක් හේතුවෙන් බෝවන රෝගයක්. මේ වෛරසයට එරෙහිව ශරීරයේ ස්වයං ප්‍රතිශක්තිකරණයක් වර්ධනය වෙනවා. එහෙත් වර්තමානයේ ඇතැම් පුද්ගලයන්ගේ සිරුරේ ප්‍රතිශක්තිකරණය හීන වෙලා. ඒ හේතුවෙන් රෝගයට ඔරොත්තු දීමේ හැකියාව නැතිව යනවා. එය රෝගය දරුණු ලෙස පැතිර යාමට හේතුවක්.අනෙක් හේතුව පරිසර පද්ධතිය නිසි ලෙස කළමනාකරණය නොකිරීමයි.තවත් හේතුවක් ලෙස මිනිසුන්ගේ චර්යා රටාවන් වෙනස්වීම දක්වන්න පුළුවන්. මෑත අතීතයේදී පවා ලාංකිකයන් හවස නිවසට දුම් ඇල්ලීම වැනි ක්‍රියාවන් කළා. එමඟින් මදුරුවන් පමණක් නොවේ සියලු කෘමි සතුන් මිනිස් වාසස්ථාන අසලින් ඉවත් වුණා. දැන් එවන් දේ දකින්න ලැබෙන්නේ ඉතා අඩුවෙන්. ඉතින් මදුරුවන් නිවෙස් කරා එනවා.මදුරු විකර්ශක ශාක ලෙස හඳුනාගෙන ඇති මදුරුතලා, දාස්පෙතියා හා පැඟිරි කුලයේ ශාක ගේ අවට වවා ගැනීම යෝග්‍යයි.මදුරුතලා පොඩිකර ගෙතුළ දැමීම බෙහෙත් ඖෂධවලින් දුම් ඇල්ලීම මදුරුවන් මිනිස් වාසස්ථාන වලින් ඉවත් කර ගැනීමට කළ හැකි ක්‍රියාවන් මදුරුවන් දෂ්ට කිරීමෙන් වැළැකී සිටීම සඳහා මදුරු විකර්ශක සුගන්ධවත් පැඟිරි තෙල් වැනි තෙල් වර්ග ශරීරයේ ආලේප කර ගත හැකියි.පරිසර පද්ධතිය කළමනාකරණය ඉතා වැදගත්. ඩෙංගු රෝග වාහකය වන්නේ ඩෙංගු මදුරුවා. ඩෙංගු වෛරසය පැතිර යාම මැඬ පැවැත්වීමට වාහකයා නැතිකර දැමිය යුතුයි.ඒ සඳහා මදුරුවන් බිහිවන ස්ථාන නැතිකළ යුතුයි. ඩෙංගු මදුරුවා බිත්තර දමන්නේ පිරිසිදු නිශ්චල ජලයේ පමණයි. අපිරිසිදු ජලයේ බිත්තර දැමුව ද මදුරු කීටයන් සුහුඹුලන් බවට පත්වන්නේ නැහැ. අපිරිසිදු දුර්ගන්ධය හමන ජලයේ ඇනයිරොයිබික් බැක්ටිරියා ක්‍රියාකාරී වෙනවා. ඔක්සිජන් අඩු මාධ්‍යයක ජීවත්වන මෙම බැක්ටීරියා හේතුවෙන් මදුරුවන් බෝවීම වළක්වනවා. එහෙත් එම බැක්ටීරියා පිටගැස්ම වැනි රෝග ඇති කරන බව මතක තබාගත යුතුයි.අපි ඩෙංගු මර්දන ක්‍රියාවලියේදී නිවෙසේ හා අවට ඇති සියලු අපවිත්‍ර තැන් පිරිසිදු කරනවා. අපිරිසිදු ජලය ඉවත් කර දමනවා. නමුත් කළ යුත්තේ පිරිසිදු ජලය රැස්වීම වළකාලීමේ ක්‍රියාවලියයි. නිවාරණ කාර්යයේදී එය අවබෝධයෙන් කිරීම ඉතාම වැදගත්.ඕනෑම රෝගයකට එරෙහි ස්වයං ප්‍රතිශක්තිකරණයක් මිනිස් සිරුරේ වර්ධනය වීම ස්වභාවයක්. ඩෙංගු වෛරසයට එරෙහි මිනිස් සිරුරේ ප්‍රතිශක්තිකරණ පද්ධතිය ක්‍රියාත්මක වෙනවා.වර්තමානයේ ජනයා භාවිත කරන ආහාර ඇතැම් ඖෂධ හා විහරණ හේතුවෙන් ප්‍රතිශක්තිකරණ පද්ධතියේ ක්‍රියාකාරිත්වය හීන වෙලා. මිනිස් සිරුර රෝගවලට ඔරොත්තු දීමේ හැකියාව මේ වන විට අඩු වී තිබෙනවා.අපේ පැරැණි ස්වභාවික ආහාර රටාව වෙනස් වෙලා, කෘත්‍රිම ආහාර රසායනික ද්‍රව්‍ය මුසු ආහාර, ක්ෂණික ආහාර භාවිතයෙන් ශරීරයේ ප්‍රතිශක්තිකරණ පද්ධතිය දුර්වල වෙනවා. අපි නිරාවරණය වූ පරිසර පද්ධතියක ජීවත්වූ ජන කණ්ඩායමක්. වර්තමානය වන විට ක්‍රියාකාරිත්වයෙන් තොර ආවරණය වූ පරිසරයක ජීවත්වීමට හුරු වී සිටිනවා. මේ හේතුවෙන් ද ශරීරයේ ප්‍රතිශක්තිකරණය ක්‍රමයෙන් දුර්වල වීමක් දක්නට ලැබෙනවා.මිනිසා පරිසර පද්ධතියට ඔරොත්තු දීමට හැඩ ගැසෙනවාට වඩා වැඩි වේගයකින් වෛරස් හා කෘමි විශේෂ (මදුරුවන්) පරිසර පද්ධතියට ඔරොත්තු දීම සඳහා හැඩ ගැසෙනවා. රෝග බෝ කරන ජීවින්ගේ ක්‍රියාකාරිත්වය වැඩිවීම හේතුකොටගෙන මිනිසාගේ රෝගයන්ට ඔරොත්තු දීමේ හැකියාව අඩු වෙනවා. එසේත් නැත්නම් නැතිවී යනවා.උණ රෝගයක් වැලඳුණු පළමු අවස්ථාවේදීම ආමාශයේ ජීර්ණ ක්‍රියාවලිය ශක්තිමත් කළ යුතුයි. ඒ සඳහා ලුණු කැඳ හෝ ඖෂධීය කැඳ වර්ග ලබාදීම යෝග්‍යයි. ඩෙංගු රෝගියකුට නම් බිංකොහොඹ කැඳ, යකිනාරං කොළ කැඳ ලබාදීම ඉතාම යෝග්‍යයි. අනතුරුව උණ රෝගය පාලනය සඳහා දේශීය හා ආයුර්වේද වෛද්‍ය ක්‍රමයේ ජ්වර අවස්ථාවට නියමිත කෂාය දිය යුතුයි. ඉන් ශරීරයේ ප්‍රතිශක්තිකරණය වැඩි කරන අතරම උණ පාලනය වෙනවා.වෙනිවැල් ගැට පත්පාඩගම් අඩංගු විශේෂ කෂාය වර්ග උණ පාලනය කර ප්‍රතිශක්තිකරණ හැකියාව වර්ධනය කරනවා. ඒ සියල්ලට අමතරව බිංකොහොඹ භාවිතයෙන් සැකැසු සුදර්ශන චූර්ණය රෝගියාට වෛද්‍ය උපදෙස් මත නියමිත මාත්‍රාව ලබා දීම කළ යුතුයි.මේ ඖෂධ රෝගියා මාරාන්තික තත්ත්වයට පත්වීම වළක්වා ශරීරයේ ප්‍රතිශක්තිකරණය වර්ධනය කරනු ලබනවා. ඩෙංගු රක්තපාත තත්ත්වයට පත්වූ රෝගියකු සුවකර ගැනීමේ හැකියාව ඉතා අවම බැවින් රෝගය ඩෙංගු රක්තපාත තත්ත්වයට යාම වළක්වා ගැනීම ඉතා වැදගත්.ආයුර්වේද කොමසාරිස් (බස්නාහිර පළාත්) ලෙස මම බස්නාහිර පළාතේ ආයුර්වේද රෝහල් වෙත ඩෙංගු රෝගීන් සඳහා ප්‍රතිකාර කළ යුත්තේ කෙසේ ද යන්න සඳහන් චක්‍ර ලේඛයක් නිකුත් කොට තිබෙනවා. රෝගය පිළිබඳ දැනුමක් ඇති වෛද්‍යවරුන් ඊට යොමු කිරීමට කටයුතු යොදා තිබෙනවා. ඊට අමතරව රෝග නිවාරණ කාර්යයට ද අප දෙපාර්තමේන්තුව නිවැරැදි උපදෙස් ලබා දෙනවා.එම ඖෂධ ශරීරගත වූ කිසිඳු රෝගියකු හට අතුරු ආබාධ හෝ මරණය ළඟාවී නැහැ. එබැවින් එම ඖෂධය පිළිබඳ පර්යේෂණ මට්ටමින් කටයුතු කිරීම යෝග්‍යයි. එම ඖෂධය නිපදවූ වෛද්‍යවරියට පර්යේෂණ මට්ටමින් කටයුතු කිරීම සඳහා මීගොඩ ආයුර්වේද රෝහලේ වාට්ටුවක් විවෘත කර දීමටත් මම කටයුතු කර තිබෙනවා.පරිසර පද්ධතිය කළමනාකරණය කරන්න. මදුරු දෂ්ටයන්ගෙන් වැළකී සිටින්න. උණ වැලඳුණ විට සුදුසුකම් ලත් වෛද්‍යවරයකු වෙත යොමු වී අවශ්‍ය නිසි ප්‍රතිකාර ලබාගන්න. ඩෙංගු වෛරසය ශරීරගත වී ඇතැයි හඳුනාගත් සැණින් ශරීරයේ ප්‍රතිශක්තිකරණ පද්ධතිය වර්ධනය වන හා ආමාශයේ ජීර්ණ ක්‍රියාවලිය ශක්තිමත් වන ඖෂධීය කැඳ වර්ග භාවිත කරන්න. ඉන් ඩෙංගු රක්තපාත තත්ත්වයට යොමු වීමෙන් වැළකී සිටීමට හැකියාව ලැබෙනවා.ටෙක්ලා පද්මිණි කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af1407063</link>
    <topic>මෙහෙම හදපු රටක් ලොව කොහෙවත් නැහැ</topic>
    <author>සුභාෂිණි ජයරත්න</author>
    <content>ශ්‍රී ලංකාව ආසියාවේ ආශ්චර්යය කිරීමේ අරමුණින් මෙරට වරාය සියල්ල උපරිම ලෙස ජගත් මට්ටමට නවීකරණය කර තිබේ.ඒ අනුව කොළඹ, ගාල්ල, කන්කසන්තුරෙයි යන වරායවල් පූර්ණ ලෙස නවීකරණය කර හම්බන්තොට වරාය ගොඩබිමක් හාරා ඉදි කිරීමට 2005 පසු මහින්ද චින්තනය යටතේ හැකිවිය. ඊට අමතරව අම්පා‍ෙර් ඔළුවිල් වරාය ඉදි කිරීමද විවෘත කිරීම ද සිදුවූයේ 2013 දී ය. ඒ නැ‍ඟෙනහිර නවෝදය යටතේ ය.වසර ගණනාවක් සැලසුම්වලට සීමාවී තිබුණු හම්බන්තොට වරාය ඉදිකිරීම මහින්ද චින්තනය යටතේ ලොකුම ජයග්‍රහණය ලෙස හැඳින්විය හැකි ය. එය ගිරුවාපත්තුවේ ජනතාවට පමණක් නොව මුළු රටේ ම ජනතාවගෙත් සිහිනයක් සැබෑ වීමකි.එදා වරායක් නොදුටු ඌවේ ජනතාව ගිරුවාපත්තුවේ ජනතාව ඒ හම්බන්තොට වරායේ ස්ථිර සේවකයෝ ලෙස කටයුතු කරන්නේ රටට ආදරේ කරන සැබෑ ජාති හිතෛෂීන් ලෙසම ය.ශ්‍රී ලංකාව ආසියාවේ ආශ්චර්යය කරා යන ගමන යෝධ ශක්තියක් වෙමින් පසුගිය වස‍ෙර් සේද මාවතේ රන් දොරටුව වන දකුණු කොළඹ වරායේ නව දියකඩනය හා පළමු පර්යන්තය විවර විය. ලොව දැනට තිබෙන විශාල නෞකා පවා හැසිරවිය හැකි ආකාරයේ ජාත්‍යන්තර මට්ටමේ නැව් තොටක් බවට කොළඹ වරාය පත්වීම ශ්‍රී ලාංකීය නාවුක ක්ෂේත්‍රයේ නව පිටුවක් පෙරළීමකි.කොළඹ වරාය පුළුල් කිරීමේදී මීටර් 30 ක් ගැඹුරු මුහුද ගොඩ කරමින් අලුතින් හෙක්ටයාර් 600 කට වැඩි කලාපයක් එකතු වීම විශේෂත්වයකි. මීටර් 18 ක් ගැඹුරින් හා හෙක්ටයාර් 260 ක වපසරියකින් යුතු නෞකා මෙහෙයුම් ජල තටාකයක් ද, කි.මී. 6.8 ක් දිග දිය කඩනයක් ද මෙම ‍ව්‍යාපෘතියට එකතු විය.පළමු අදියරේ ඉදිකිරීම් කටයුතු සඳහා ඇමෙරිකන් ඩොලර් දස ලක්ෂ 400 ක් වැය විය. මෙම වරායේ සම්පූර්ණ ඉදිකිරීම් 2018 පමණ වනවිට සම්පූර්ණයෙන් නිම කිරීමට අපේක්ෂිත අතර ඒ සඳහා වැයවන සම්පූර්ණ මුදල ඇමෙරිකන් ඩොලර් මිලියන 2000 කි.මෙම ඉදිකිරීම් කටයුතු මුළුමනින් ම නිමවූ පසු ඒකක මිලියන 2.4 ක බහාලු ධාරිතාවක් බැගින් වන පර්යන්ත 3 ක් මඟින් කොළඹ වරායේ දැනට පවතින වාර්ෂික බහාලු ධාරිතාවය මිලියන 7.2 ක ප්‍රමාණයෙන් ඉහළ යනු ඇතැයි අපේක්ෂිත ය. මෙම ඉදිකිරිම්වලින් අනතුරුව වරායට විවෘත වන මීටර් 570 ක පමණ වූ ප්‍රවේශ ඇළ මාර්ගයෙන් බහාලු 10,000 - 25,000 පමණ පැටවූ ලොව විශාලතම නැව් වලට පවා මෙම වරායට ඇතුළු‍වීමේ හැකියාව ලැබේ.දැනට මෙම වරාය ද. ආසියාවේ විශාලතම වරාය වන අතර ලෝකයේ වරායවල් අතර 30 වැනි ස්ථානය හිමිකර ගනියි.පසුගිය වසර කිහිපය තුළ වරාය ඉපයූ ආදායම නිරීක්ෂණය කිරීමේදී 2009 වසරේ රුපියල් මිලියන 22 ක් ද 2011 වසරේ රුපියල් මිලියන 32 ක් ද 2012 වසරේ රුපියල් මිලියන 38 ක් ද උපයා ඇත. 2020 පමණ වනවිට ඇමෙරිකන් ඩොලර් බිලියනයක වාර්ෂික ආදායමක් මේ හරහා උපයා ගැනීමට ද වරාය අධිකාරිය බලාපොරොත්තු වෙයි.හම්බන්තොට ජාත්‍යන්තර වරාය මෙන් ම මත්තල ජාත්‍යන්තර ගුවන් තොටුපොළ අප ඉතිහාසයේ යුග ගණනක හැරවුම් ලක්ෂයක් විය. ඉතිහාසයේ ස්වර්ණමය සංධිස්ථානයක් නැවත වරක් සනිටුහන් කරමින් දැ‍වැන්ත ආර්ථික පෙරළියක මඟ සලකුණු කරමින් මෙම ගුවන් තොට හා වරාය තව තවත් සක්‍රීය කරමින් හම්බන්තොට ඉන්ධන සේවා සැපයුම් නළ පද්ධතිය හා තෙල් ටැංකි සංකීර්ණය පසුගියදා ජාතියට දායාද විය.ගුවන් යානා හා නාවුක කටයුතු සඳහා අවශ්‍ය ඉන්ධන ලබා දීමේ අරමුණින් ආරම්භ වූ මෙම අතිවිශාල ව්‍යාපෘතිය දකින්නන් මවිතයට පත් කරවන සුලු ය. පොළෝ ගැබ දෙබෑ කරමින් ඉහළට මතුවී ඇති අතිවිශාල තෙල් ටැංකි පර්යන්තය දැවැන්ත සංවර්ධනය ලොවට හඬ නඟා පවසන්නට සමත් ය.මුහුද ගොඩකර වරායන් ඉදිවෙන වකවානුවක කිසිදු සාරත්වයක් නොමැතිව මුඩු බිමක් වූ කරගම් ලේවාය හාරා දැවැන්ත ඉදිකිරීම් ක්‍රියාවලියකින් අනතුරුව ගොඩබිම පාරිසරික සාධකයන්ට, හිතකර ලෙස ඉදිවූ ප්‍රථම වරාය වශයෙන් හම්බන්තොට වරාය ඉතිහාසගත විය.කරගම්ලේවාය හාරා එහිවූ පස් ගොඩකර ඉදිවූයේ හම්බන්තොට තෙල් ටැංකි සංකීර්ණයයි. හම්බන්තොට වරායේ තෙල් සපයන ජැටිය ආසන්නයේ හෙක්ටයාර් 16 ක පුළුල් ඉඩකඩ ප්‍රමාණයක ඉදිකරන ලද මෙම තෙල් ටැංකිවලින් නැව් හා ගුවන් යානා සඳහා ඉන්දන සැපයීම මේ වනවිටත් ආරම්භ කර ඇත.තෙල් ටැංකි සංකීර්ණයේ ඉදිකර ඇති අති විශාල ටැංකි 14 තුන් ආකාරයක ඉන්ධන ගබඩා කර ඇත. තෙල් ටැංකි 14 න් 08 ක් ම වෙන්කර ඇත්තේ ‘බංකරින්’ සඳහා ය. එනම් හම්බන්තොට වරායට පිවිසෙන හා හම්බන්තොට වරායට කිලෝමීටර් 12 ක් නුදුරින් වූ නාවුක ගමනාගමන මාර්ගය හරහා එහා මෙහා යන නැව් වලට තෙල් සැපයීම මේ ටැංකි 8 හරහා සිදුවෙයි.ඝණ මීටර් 51000 ක ධාරිතාවයෙන් යුත් ඉන්ධන මේ ටැංකි වල ගබඩා කළ හැකිවීම සුවිශේෂී ලක්ෂණයක්. බංකරින් කටයුතු සඳහා වෙන්වූ මෙම තෙල් ටැංකි 8 සම්පූර්ණ කටයුතු වරාය අධිකාරිය සතු ය. තෙල් නෞකා වලින් ගෙනෙන තෙල් ටැංකිවලට පිරවීම මෙන් ම නැවතත් අවශ්‍යතා අනුව ටැංකි හරහා නෞකාවලට තෙල් ලබාදීම සිදු වන්නේ කි.මී. 1.5 ක් දිග නළ පද්ධතිය හරහා ය.නැව්වලට තෙල් ගැසීමේදී ඒ සඳහා වරායේ ජැටි 2 ක් ද ඇත. හම්බන්තොට වරායේ වූ තෙල් ජැටි දෙකෙන් එකවර නැව් 2 කට තෙල් ගැසිය හැක.තෙල් ගබඩා සංකීර්ණයෙන් නැව් සඳහා තෙල් ලබාදීම ක්‍රම දෙකකට සිදුවෙයි. ඒ ජැටි හරහා නැව්වලට තෙල් ලබාදීම හා මුහුදු ගමන් මාර්ගය හරහා යන නැව්වලට නැව නොනවත්වා ම තෙල් ලබාදීමයි.ප්‍රධාන නැව් ගමනාගමන මාර්ගය පිහිට‍ා ඇත්තේ හම්බන්තොට වරායේ සිට කි.මී. 12 ක දුරිනි. ගණනය කර ඇති අන්දමට මේ හරහා දිනකට දෙතුන් සියයකට අධික නැව් ප්‍රමාණයක් එහා මෙහා යයි. මේ නැව් හම්බන්තොට වරායට නොපැමිණ යන ගමන් මාර්ගයේ දීම ‘බංකර් බාර්ජ්’ නමැති උපකරණය මගින් තෙල් ගෙන ගොස් ලබාදීමට ද ඉදිරියේදී අපේක්ෂිත ය. මේ සඳහා දැනට ‘බන්කර් බාර්ජ්’ එකක් අලුතින් ලබාගෙන ඇති අතර ඉදිරියේදී තව දෙකක් එකතු කර ගැනීමට ද වරාය අධිකාරිය අපේක්ෂා කරයි.ලොව බටහිර සිට නැ‍ඟෙනහිරට ‍යන නැව් වලට හම්බන්තොට වරාය හරහා තෙල් ලබාගැනීමට හැකිවීම ඔවුන්ට ද විශාල වාසියකි. එවිට ගෙන යන තෙල් ප්‍රමාණය අඩු කර කාගෝ වැඩිපුර ගෙන යාමට හැකිවීමෙන් නැව් ඒජන්තකරුවන් ද විශාල වාසි අත්කර ගනිති.හම්බන්තොට තෙල් ටැංකි සංකීර්ණයේ ටැංකි 3 ක එල්.පී.ජී. ගෑස් සඳහා වෙන් වී ඇත. එල්.පී. ජී. ගෑස් බෝතල් ගත කිරීම හෝ ගෘහාශ්‍රිත කටයුතු සඳහා ලබාදීමට ද අපේක්ෂිත ය.‍තෙල් ටැංකි සංකීර්ණයේ ප්‍රධාන අංගයන්ට අමතරව ඒ හා බැදුණු ආදායම් උපයන තවත් මාර්ග රැසක් ද විවර කර ගැනීමට වරාය අධිකාරිය බලාපොරොත්තු වෙයි. නැව් කටයුතු සඳහා තෙල් ලබාදීමට අමතරව නැව් වලට වතුර ලබාදීම, නැවේ කාර්ය මණ්ඩලය මාරු කිරීමේ පහසුකම්, නැව්වලට ඖෂධ, අලුත් පලතුරු, එළවළු ලබාදීම සඳහා වූ පෞද්ගලික අංශ සම්බන්ධ වන ‘ෂිප් චැනලින්’ සේවාව ද හම්බන්තොට වරාය හා තෙල් සංකීර්ණය හරහා ක්‍රියාත්මක කිරීමට අපේක්ෂිත අනිකුත් ආදායම් මාර්ගය.හෙක්ටයාර් 16 කින් යුත් තෙල් ගබඩා සංකීර්ණය ඉදිකිරීම සඳහා ඇමෙරිකන් ඩොලර් මිලියන 76 ක මුදලක් වැය වී ඇත. චීනයේ එක්සිම් බැංකුවේ මෙම මුදලින් 85% ක් ණය ආධාර වශයෙන් ප්‍රදානය කර ඇති අතර ඉතුරු සියයට 15 වරාය අධිකාරිය විසින් වැය කර ඇත.මේ වනවිට ශ්‍රී ලංකාව දැවැන්ත සංවර්ධන ගමන් මාර්ගයකට හරවමින් හම්බන්තොට ජාත්‍යන්තර වරායේ 2 වන අදියරේ වැඩකටයුතු ලහි ලහියේ සිදුවෙමින් පවතියි. 2009 ආරම්භ කරන ලද හම්බන්තොට වරාය ව්‍යාපෘතියේ මුල් අදියර 2011 දී අවසන් කෙරුණේ එකවර අතිවිශාල නැව් 4 ක් වරාය ජැටියේ නැවැත්වීමේ පහසුකම් ඇති කරමිනි.මෙම මොහොත වනවිටත් හම්බන්තොට වරාය දැවැන්ත ආර්ථික සංවර්ධන ක්‍රියාවලියට මුල පුරමින් විශාල කන්ටේනර් දොඹකර දෙකක් ගෙනැවිත් ඇත. පසුගිය කාලය පුරාවට ම හම්බන්තොට වරාය ආශ්‍රිතව වාහන ප්‍රති අපනයනය කිරීමේ ක්‍රියාවලියට මුල පිරූ නිසා විශාල ආදායමක් උපයා ගැනීමට හැකිවිය.කොළඹ වරායේ ඉඩකඩ මදි වීම නිසා කොළඹ වරායට වාහන නැව් පැමිණියේ මාසයකට එකක් හෝ දෙකක් පමණි. නමුත් හම්බන්තොට වරායේ පුළුල් ඉඩකඩ නිසා පසුගිය කාලයේ මාසයකට ප්‍රතිඅපනයන වාහන රැගත් නැව් 25 - 30 ක ප්‍රමාණයක් පැමිණියේ ය.හම්බන්තොට වරායට දොඹකර දෙකක් ගෙන ඒමෙන් අනතුරුව ඉදිරියේදී පුළුල් කන්ටේනර් ගොඩ බෑම හා පැටවීම සිදු කිරීමට ද අපේක්ෂිත අතර වාහන අංගණයට අමතරව කන්ටේනර් සඳහා වූ අංගණයක් ද ඉදිකිරීමට බලාපොරොත්තු වෙයි. මේ කටයුතු තව තවත් පුළුල් කරමින් තවත් දොඹකර 8 ක් ඉදිරියේදී හම්බන්තොට වරායට එක්කර ගැනීමට වරාය අධිකාරිය බලාපොරොත්තු වෙයි.හම්බන්තොට වරායේ පළමු අදියරට ඩොලර් මිලියන 500 ක් වැය වූ අතර දෙවන අදියරට ඩොලර් මිලියන 808 වැය වෙතැයි අපේක්ෂිත ය. එසේ ම තවත් නැව් 7 ක් එකවර ජැටියේ නැවැත්වීමේ පහසුකම් ඇති කරමින් ඉදිවන 2 වන අදියර ලබන වසර අග වනවිට අවසන් කිරීමට අපේක්ෂිත ය.ඒ අනුව 2 වන අදියර අවසානයේ හම්බන්තොට වරායට එකවර නැව් 11 ක් රඳවා තබා ගැනීමේ හැකියාව ඇති කරමින් වරාය ක්ෂේත්‍රයේ පුළුල් වෙනසක් ඇති කිරීමට අපේක්ෂිත ය. ඉදිවන නව ජැටි 2 දිගින් මීටර් 840 බැගින් යුතු ය.ශ්‍රී ලංකා වරාය අධිකාරිය හරහා ක්‍රියාවට නංවන මෙරට සිදුවන දැවැන්තම පෞද්ගලික විදේශ මුදල් ආයෝජන ව්‍යාපෘතිය වන්නේ ‘පෝට් සිටි’ (Port City) ව්‍යාපෘතියයි. මුල් අවස්ථාවේ ආයෝජනය ඇමෙරිකන් ඩොලර් මිලියන 1340 කි.කොළඹ නගරයේ හෙක්ටයාර් 233 ක භූමි ප්‍රමාණයක් මේ සඳහා පුරවන අතර කි. මී. 3.25 ක දිග දියකඩනයක් සහ විශාල අභ්‍යන්තර කෘත්‍රිම ඇළක් ද කොළඹ වරාය අසල නිර්මාණය වේ. මෙම භූමි ප්‍රමාණය තුළ ජලය, විදුලිය, මාර්ග, අපද්‍රව්‍ය ප්‍රවාහනය ඇතුළු සියලු භෞතික සම්පත් ඇති කරන අතර ජාත්‍යන්තර ව්‍යාපාරික මධ්‍යස්ථාන, නැව් සමාගම් සහ සේවා සැපයුම්වලට සම්බන්ධ ආයතනවල ප්‍රධාන කාර්යාල ද මේ තුළ ඉදිවෙයි.අනාදිමත් කාලයක සිට පෙර අපර දෙදිග වෙළෙඳ මධ්‍යස්ථානයක් වූ ගාලු වරාය ද ධීවරයින්ගේ දෑතට ශක්තියක් දෙමින් ප්‍රතිසංස්කරණය විය. ධන කුවේරයන්ගේ සංචාරක යාත්‍රා වන රුවල් ඔරු නමැති යාත්‍රා නැංගුරම්ලා ඔවුන්ට රට තුළ සංචාරය කළ හැකි පරිදිත්, ධීවර කටයුතු සඳහා යොදාගත හැකි පහසුකම් ඇති කරලීමට හැකි අයුරිනුත් ගාල්ල ධීවර වරාය සංවර්ධනය විය.සුනාමි ව්‍යසනයෙන් සම්පූර්ණයෙන්ම විනාශයට පත්වූ ගාල්ල වරාය ප්‍රතිසංස්කරණය කර ධීවර වරායක් ලෙස ජනතා අයිතියට පත්වූයේ 2007 අගය. මාළු ගබඩා කර තැබිය හැකි ශීතාගාරයක් ද මේ කටයුතු තුළ ධීවරයන්ට ලැබීම සුවිශේෂීය. රුවල් ඔරු මඟින් දේශ ගවේෂණය කිරීම ලොව සංචාරක කර්මාන්තයේ වැදගත් ස්ථානයක් හිමිකර ගනියි.රුවල් ඔරු පදවන්නන් සෑම වර්ෂයකදීම ගාල්ල වරායට සේන්දු වන්නේ ඉන්දියන් සාගරය තරණය කිරීමේදී ගාල්ල වරාය ඔවුන්ට ඉතා සුදුසු නවාතැන් පළක් කියාය. මෙම කරුණ සැලකිල්ලට ගෙන ශ්‍රී ලංකා වරාය අධිකාරිය පසුගිය කාලයේ රුපියල් කෝටි 330 ක් වැය කොට ගාල්ල වරායේ රුවල් ඔරු නැවැත්වීමේ යාත්‍රාංගණයක්, සංචාරකයන් වෙනුවෙන් අවශ්‍ය පහසුකම් සහිත ගොඩනැඟිලි, රුවල් ඔරු අලුත්වැඩියා කිරීමේ වැඩ බිමක් සහ තීරුබදු රහිත වෙළෙඳ සැල් ඉදිකිරීම වැනි සංවර්ධන කටයුතු සිදු කළේය.නැගෙනහිරට නවෝදයක් කැන්දමින් 2008 වසරේ ආරම්භ වූ ඔලුවිල් වරාය සංවර්ධනය කිරීමෙන් අනතුරුව ජනතා අයිතියට පත්වූයේ 2013 සැප්තැම්බර් මසදීය. අද වන විට ඔලුවිල් වරාය ආශ්‍රිතව සිදුවන දැවැන්ත ආර්ථික සංවර්ධනය මුළුමහත් නැගෙනහිර ජනතාවටම විශාල ශක්තියක්.අද වන විට මේ ආසන්නයේ විශාල පිරිසක් වරාය ආශ්‍රිතව ධීවර කර්මාන්තයේ නියැළෙති. එසේම මාදැල් කර්මාන්තයේ ජීවනෝපාය කරගත් පිරිස් ද බහුලය. වාණිජ වරායක් හා ධීවර යාත්‍රා සඳහා ජල ද්‍රෝණියක් සැකසීම මෙහිදී සිදුවිය. ඔලුවිල් ව්‍යාපෘතියට මීටර් 475 ක් හා මීටර් 740 ක දියකඩනය ඉදිවීම, හෙක්ටයාර් 16 ක ජල තටාකයන් ඉදිවීම, ටොන් 5000 ක් බර නෞකා හැසිරවිය හැකි පරිදි මීටර් 8 ක ගැඹුරු ජල තටාකයන් ඉදිකිරීම් ආදිය ඇතුළත් විය.‘උතුරු වසන්තය’ සංවර්ධන වැඩ සටහන යටතේ වරාය ක්ෂේත්‍රයේ සිදුවූ තවත් පෙරළියක් වන්නේ කන්කසන්තුරේ වරාය සංවර්ධනය කිරීමයි. කන්කසන්තුරේ වරාය අභ්‍යන්තර හා වාණිජ වරායක් ලෙස සංවර්ධනය කිරීමට කටයුතු යෙදී ඇති අතර මේ සඳහා ඉන්දීය ආධාර ලබා ගැනීමට ද කටයුතු යොදා ඇත.දකුණු කොළඹ වරාය, හම්බන්තොට වරාය, ගාල්ල වරාය, කන්කසන්තුරේ වරාය මෙන්ම ඔලුවිල් වරාය සංවර්ධනය කරමින් දැවැන්ත සංවර්ධනයේ අලුත්ම පරිච්ඡේදයක් පෙරළීමට පසුගිය කාලය තුළ හැකි විය. ඒ සංවර්ධන ක්‍රියාවලිය තවත් සක්‍රීය කරමින් හම්බන්තොට විවෘත වූ තෙල් ටැංකි සංකීර්ණය ද මෑත ඉතිහාසයේ විවෘත වූ දැවැන්ත ව්‍යාපෘතියකි. මේ සියලු දේම හෙට දිනයේ උපදින දරුවන්ටය. ආසියාවේ ආශ්චර්යය කරා යන ගමනේදී නාවුක ක්ෂේත්‍රයේ රන් සලකුණක් මේ හරහා සනිටුහන් වනු නොඅනුමානය.සුභාෂිණි ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af1407064</link>
    <topic>අලුත්ගම - බේරුවල සංහිඳියාව ඇති කිරීමට ත්‍රිවිධ හමුදාව හා පොලීසිය</topic>
    <author>පිංතූර - සුලෝචන ගමගේ</author>
    <content>විනාශවූ ඡායාරූපය පිළිසකර කර ලබාදෙද්දීවෛරයේ ගිනිදැල් නිවී ගොසිනි. පෙරදා තිබු එකමුතුකම යළි ඇතිවී ඇති සෙයකි.  ඔවුහු අද එදා මෙන් සමඟියෙන් සාමයෙන් ජීවත් වෙති. සංහිඳියාව මුළු පළාත්වලම පැතිර ගොසිනි. පල්ලියත් පන්සලත් එකමුතු වී ඇත්තේය. අලුත්ගම බේරුවල ප්‍රදේශවල පසුගිය දා කළ සංචාරයේදී අපට දකින්නට තිබුණේ මෙවන් දර්ශනයකි. කැඩුණු බිඳුණු සිත් යළි සැනසී ගොසිනි. කිරි කළයකට වැටුණු පුංචි ගොම බිඳුවක් සේ මුළු පළාත පුරාම වැතිර ගිය වෛරයේ ගිනිදලු දැන් යටපත් වී ඇත්තේය. සමඟිය හා සංහිඳියාව ප්‍රජාව තුළ කරන්නට පල්ලියත් පන්සලත් එකතු වෙමින් දැවැන්ත වැඩ පිළිවෙළක් දියත් කර තිබිණ.පොලීසිය හා ත්‍රිවිධ හමුදාව ද ඊට දායක වී තිබේ. පොලීසිය හා විශේෂ කාර්ය බළකාය ප්‍රදේශ පුරා ආරක්ෂාව සලසද්දී කැඩුණු බිඳුණු දේපළ යළි පිළිසකර කරන්නට යුද හමුදාව නාවික හා ගුවන් හමුදාවන් ද පෙළ ගැසී ඇති ආකාරය අපූරුය.වෙනදාට පොලීසියට එන පැමිණිල්ල අද පොලීසියේ හිතුමතේට විභාග වන්නේ නැත. මුස්ලිම් ජාතිකයකු ඊට සම්බන්ධනම් එය විභාග වන්නේ පල්ලියේ මවුලවි තුමාගේ ද මැදහත් වීමෙනි. සිංහල බෞද්ධයකු නම් ඊට පන්සලේ හාමුදුරුවෝ ඉදිරිපත් වෙති.සංහිඳියාව ඇති වන්නේ ඒ තුළිනි. මේ වන විට පොලීසිය වෙත ලැබී ඇති පැමිණිලි බොහොමයකි. තම තමන්ගේ දේපළ කොල්ලකෑ බව කියමින් දැමු පැමිණිලි රැසකි. දේපළ, මිල මුදල් රන් අභරණ පිළිස්සී ඇති බවට ලැබෙන චෝදනා රැසකි.ඒ පැමිණිලි සියල්ලම විභාග වෙමින් පවතී. එහි සත්‍ය අසත්‍යතාවය සොයා බලන්නේය. ඒ සඳහා දායක වූවෝ පොලිස් අත්අඩංගුවට පත් වෙති. ඔවුහු අධිකරණයට ඉදිරිපත් කිරීමට පොලීසිය යුහුසුලුව ක්‍රියා කරන ආකාරයක් දකින්නට තිබිණි.දේපළ විනාශ වූවා මෙන්ම සමහරුන්ට බලපෑ ලොකුම ප්‍රශ්නයක් තිබිණි. අපි ඒ ගැන පළාත බාර නියෝජ්‍ය පොලිස්පති අමරසිරි සේනාරත්න මහතාගෙන් විමසීමු.“රැකියා අහිමි වීම ලොකුම ප්‍රශ්නයක් වෙලා. ගේ කැඩුවානම් ගේ හදලා දෙන්න පුළුවන්. ඒත් ජොබ් එක නැතිවුණොත්. සමහරක් සිංහල පිරිස් වැඩ කළේ මුස්ලිම් අය ළඟ. එයාලගේ ආයතනවල. මුස්ලිම් අය සිංහල අයගේ තැන්වල. ඇතිවුණු ප්‍රශ්නයෙන් ඒ අයගෙ හිත හොඳකම නැතිවෙලා සමහරුන්ගේ ඥාතින්ගේ ගෙවල් දොරවල් පුච්චලා. ලොකුම ප්‍රශ්නයක්.”“අපි ඒ ගැන කඩසාප්පු ආයතන හිමිකරුවන් සමඟ කතා කළා. කා ළඟ කොතැන වැඩ කළත් පසුගිය දේවල් අමතක කරලා ඒ අය එකමුතු කරන්න පල්ලියේ මවුලවි තුමන්ලත් නායක හාමුදුරුවරුත් ඉදිරිපත් වුණා. මුස්ලිම් හෝ සිංහල හෝ වේවා අපි කතා කරලා නැවත පරණ රස්සා අරගෙන දුන්නා.”නියෝජ්‍ය පොලිස්පතිවරයා පැවැසීය.පොලීසිය එතැනින් නතර වී නැත. බේරුවල, අලුත්ගම පමණක් නොව කළුතර, වැලිපැන්න, මතුගම සහ පාණදුර යන ප්‍රදේශ ද ආවරණය වන ආකාරයෙන් දැවැන්ත ආරක්ෂක වැඩ පිළිවෙළක් යොදා ඇත. ඊට සහාය වන්නේ එස්. ටි. එෆ්. බළඇණියයි. ඔවුන් කඳවුරු එම ප්‍රදේශවල ස්ථාපනය කරමින් නැවත ගැටුමක් ඇති නොවන ආකාරයෙන් කටයුතු කරන ආකාරය දකින්නට හැකිය.“පොලිස්පතිතුමා මට උපදෙස් දුන්නේ නැවත ගැටුමක් ඇති නොවන විදියට ඒ කියන්නේ කවුරුහරි වරදකට අත්අඩංගුවට ගන්න තියෙනවානම් එයා සිංහල කෙනෙක් නම් පන්සලේ හාමුදුරුවෝ සම්බන්ධ කරගන්නත් මුස්ලිම් ජාතිකයකු නම් පල්ලියේ පූජක තුමන් සම්බන්ධ කරගන්නත් කියලා. පොලීසිය තනියම ප්‍රශ්නයට යන්නේ නැහැ. ආරක්ෂක කමිටු මැදිහත් කරගෙන තමයි මේ සියල්ලක්ම වෙන්නේ. දෙපැත්තෙම හිත් බි‍ඳෙන්නේ නැතිව ප්‍රශ්නය සමථයකට පත්කිරීම අපේ අරමුණයි.”මුස්ලිම් ජාතිකයන්ගේ ගැටළුවලට සවන් දෙමින්ඉදිකරන පාලම"හිත් හොඳ නැතිකමට මුල් වුණේ රථවාහන ප්‍රශ්නයක්. සිද්ධියෙන් පස්සේ බොහෝ පිරිස රථවාහන නීති හරියට පිළිපැද්දෙ නැහැ. ඒකට අපි පන්සලත් පල්ලියත් එකතු කරගෙන ප්‍රජාව දැනුම්වත් කිරීම් කළා. රථවාහන නීතිය කුමක්දැයි වටහා දුන්නා.පොලිස්පතිතුමා උපදෙස් දුන්නේ රථවාහන නඩු ගන්නවාට වඩා සුළු සුළු වැරැදි කරන අය දැනුම්වත් කරන වැඩ පිළිවෙළකට යන්න කියලයි. අපි දැන් ඒ දැනුම්වත් කිරීම් කරනවා. එක බාධාවක් තියෙන්නේ පාරවල් තවමත් ඉදිකෙරෙමින් පවතින එකයි.“මේ ප්‍රශ්නයට වැඩිපුර එක්කාසු වුණේ තරුණ කොටස්. ඒ අය එකට එකතු වෙලා ඉන්නවනම් මේ ප්‍රශ්න අඩු වෙනවා. දෙගොල්ලන්ම ක්‍රීඩාවලට හෝ වෙනත් සමාජ සත්කාරක වැඩ කටයුතුවලට හෝ එකතු වෙන්න ඕනැ. දෙගොල්ලොම හවසට වොලිබෝල් ගහනවානම්, ක්‍රීඩාවල යෙදෙනවනම් ඔය ප්‍රශ්න ඇති නොවෙන්න පුළුවන්. ඒ සඳහා අපේ අවධානය යොමුවෙලා තියෙනවා. ප්‍රදේශයේ ක්‍රීඩා පිටි නැවත ප්‍රතිසංස්කරණය කරන කටයුතු සිදුවෙමින් පවතිනවා. ඒ නියෝජ්‍ය පොලිස්පතිවරයාගේ අදහසයි.නියෝජ්‍ය පොලිස්පති සේනාරත්න මහතාගේ මූලිකත්වයෙන් සිදු කෙරෙන මෙම වැඩපිළිවෙළ කොට්ඨාස බාර පොලිස් අධිකාරි රොෂාන් ප්‍රනාන්දු මහතාගෙන් ලැබෙන්නේ නොමඳ සහයෝගයකි. ජාති දෙක අතර සම්බන්ධීකරණ කටයුතු සියල්ල පොලිස් අධිකාරීවරයා බාරයේ ක්‍රියාත්මක වෙයි. ඔහු එය අධීක්ෂණය කරයි.අලුත්ගම පොලිස් ස්ථානාධිපතිවරයා ලෙස වසර කිහිපයක්ම කටයුතු කළේ ප්‍රධාන පොලිස් පරීක්ෂක කාවින්ද පියසේකර මහතාය. සහකාර පොලිස් අධිකාරිවරයකු ලෙස උසස්වීමක් ලැබ ඒ මහතා මාතර පොලිස් කොට්ඨාසයට යවා තිබුණ ද ප්‍රදේශයේ යළි සංහිඳියාව ඇති කිරීමේ අරමුණෙන් පොලිස්පතිවරයා නැවත ඒ මහතා අලුත්ගමට කැඳවා තිබිණි.“ඔය කියන ප්‍රදේශවල සර්ව ආගමික කමිටු හරහා සාමය සංහිඳියාව ඇති කරලයි තිබුණේ. ඒත් සුළු පිරිසකගේ අත්තනෝමතික ක්‍රියා නිසා ප්‍රශ්නයක් පැන නැඟුණත් ඔවුන් දෙගොල්ලෝම සාමයෙන් සමඟියෙන් හිටියා. පොලීසිය මැදිහත් වෙලා සාම කමිටු හරහා ඔවුන්ගේ සෑම ප්‍රශ්නයකට පිළිතුරු සෙව්වා."ජනාධිපතිතුමාගේ උපදෙස් මත සියලුම අලුත්වැඩියා වගේම ඉදිකිරීම් පටන් අරන් තියෙනවා. බේරුවල, අලුත්ගම, වැලිපැන්න ප්‍රදේශවල ප්‍රධාන පල්ලි පන්සල් බාරව ඉන්න මවුලවි තුමන්ලා නායක හාමුදුරුවරු ගෙනත් සාකච්ඡා කරලා දෙගොල්ල අතර සංහිඳියාව ඇතිකළා.පොලීසියට අමතරව රහස් පොලිස් කණ්ඩායමක් ද මේ පළාත්වල විමර්ශනයක් අරඹා තිබේ. ඊටත් අමතර අපරාධ වාර්තා කොට්ඨාසයේ (ඇඟිලි සලකුණු මූලස්ථානයේ) අධ්‍යක්ෂ ප්‍රියන්ත ජයකොඩි මහතා ප්‍රමුඛ කණ්ඩායමක් ද විමර්ශනවල යෙදී සිටී.මාර්ග බාධක, ජංගම කැරලි මර්දන ඒකක, පැය විසිහතර පුරාම ඕනෑම දෙයකට මුහුණ දිය හැකි ආකාරයෙන් යොදවා තිබේ. ප්‍රධාන පල්ලි හා පන්සල්වලට දිවා රෑ ආරක්ෂාව යොදා තිබේ. රාජ්‍ය නිවේදිත නිලධාරීන් (ඒ. එස්. පී.) පස්දෙනකු ස්ථාන ගත කර තිබේ.පිටස්තරයෙන් පැමිණි පොලිස් නිලධාරීන් ඒ ඒ තැන්වල ස්ථානගත කර ඇති අතර ඔවුන්ගේ සුබසාධන කටයුතු බාරව උසස් නිලධාරීන් පත්කර තිබේ. සී. සී. ටී. වී. කැමරා සෝදිසි කිරීමට තවත් කණ්ඩායමකි. ලැබෙන පැමිණිලිවල සත්‍ය අසත්‍යතාවය විමර්ශනය කිරීම තවත් කණ්ඩායමකට පැවරී තිබේ.“අපිට ලැබුණු පැමිණිලි බොහොමයක් ව්‍යාජ ඒවා. සමහරු බොරු ගණන් කියමින් ලක්ෂ ගණනින් රත්තරන් නැතිවුණා කොල්ලකෑවා, පිච්චුණා කියමින් පැමිණිලි කරනවා. ඒ තරම් මුදලක් ගෙදර තියාගෙන ඉන්නේ ඇයිදැයි අපිටත් ප්‍රශ්නයක්.”“ලක්ෂ ගණනක රත්තරන් කොල්ලකෑම කියලා පැමිණිල්ලක් ලැබුණා. සොයලා බලද්දි ඒවා සුන්බුන් අතර තිබුණා. ඔන්න ඔය වගේ ප්‍රශ්න කලින් කැඩුණු ගෙවල් සිද්ධියේදී කැඩුණු බවට කියමින් පැමිණිලි කරනවා. අපි ඒ පිළිබඳ සංහිඳියාවෙන් කටයුතු කරනවා” ඒ වගේම මෙවන් සිද්ධීන්වලට සම්බන්ධ පුද්ගලයන් අත්අඩංගුවට අරගෙන අධිකරණයට ඉදිරිපත් කරනවා.”විමර්ශන බාර නිලධාරියෙක් අදහස් පැවසුවේ ‍එසේ ය.පොලීසියට අමතරව ප්‍රදේශයේ ආවරණය වන පරිදි දැවැන්ත වැඩ කොටසක් කරනුයේ ශ්‍රී ලංකා යුද හමුදාවයි. පිළිසකර කිරීම් මෙන්ම ගොඩගැනීම් සඳහා ඔවුහු දායක වෙති. මෙහි නියමුවා බටහිර ප්‍රදේශ බාර ආඥාපති මේජර් ජෙනරාල් උබය අනිල් බණ්ඩාර මැදවල මහතායි. කාර්යශූර නිලධාරියකු වන මැදවල මහතා ගමක් ගමක් ගෙයක් ගෙයක් ගාණේ ගොස් අඩුපාඩු සොයා බලමින් ප්‍රදේශය පුරා සංහිඳියාව ඇති කිරීමේ දැවැන්ත කාර්ය භාරයක නියැළෙයි.“අපි මේ රාජකාරිය බාරගත්තේ 16 වැනිදා. බේරුවල අලුත්ගම, දර්ගා ටවුන්, සීනාවත්ත, වැලිපිටිය, පුවක්වත්ත, වැලිපැන්න වැනි ප්‍රදේශවල අපේ නිලධාරීන් ස්ථාපනය කරලා අවට ප්‍රදේශවල ආරක්ෂාවට කඩිනම් විසඳුමක් දුන්නා. ඊට අමතරව කළුතර, බෙන්තර, ඇල්පිටිය, ගාල්ල, අහුන්ගල්ල, මතුගම වගේ සෑම ස්ථානයකම යුද හමුදාව ස්ථාපනය කළා. මීට අමතරව ප්‍රචණ්ඩකාරි පිරිස් පැමිණීම වැළැක්වීමට බල සේනාංකයක් හැටියට මාත් සේනාධිපතිවරුනුත් කටයුතු යෙදුවා.ප්‍රචණ්ඩකාරින් සිටින ස්ථාන හඳුනාගෙන ඒ පිරිස්වලට ආමන්ත්‍රණය කරලා මෙහි කිසිඳු ප්‍රතිඵලයක් නැති බව සිංහල මුස්ලිම් දෙපාර්ශ්වයටම කරුණු අවබෝධ කරලා ඒ තුළින් සාමය සංහිඳියාව ඇති කරන්න ක්‍රියා කළා. ඒත් එක්කම සුළු සුළු සිද්ධීන් නැවතුණා. කිසියම් හානිකර ක්‍රියාවන්ට යොදා ගැනීමට ඉඩකඩ තිබු විවිධ ආම්පන්න සොයා ගැනීමට ද අපිට හැකිවුණා. ඒ තුළින් ප්‍රදේශ තුළ තිබුණු සාමකාමීත්වය නැවත වර්ධනය වුණා.මහ ලේකම්තුමා, නැවත ගොඩනැගීමේ ඇමැති වීරකෝන් මහතා කැඳවලා නැවත ගොඩනැඟීම් කරන්න පටන්ගත්තා. පොලීසියේ පූර්ණ සහාය ලැබුණා. අපි එක කණ්ඩායමක් හැටියටයි කටයුතු කළේ.සිදුවූ ක්‍රියාදාමයන් පසෙකලා අපි ඉදිරිය ගැන සිතලා සැලසුම් සකස් කළා. මෙහිදී ආරක්ෂක ලේකම් තුමා යුද හමුදාපති තුමා නීතිය හා සාමය රැකීමේ අමාත්‍යාංශයේ ලේකම් මල්ලවාරච්චි මහතා අපිට උපදෙස් දුන්නා. දැන් අපි පටන් අරන් තියෙන්නේ විනාශ වුණු කඩ සාප්පු නිවාස නැවත පිළිසකර කර දෙන්න.මේ සඳහා යුද හමුදා බ්‍රිගේඩියර්වරු යොදවලා ඇස්තමේන්තු සකස් කරලා මහ ලේකම්වරයා මාර්ගයෙන් අනුමත කරගෙන තිබුණා. ජනාධිපතිතුමා ඒ සඳහාබටහිර ආඥාපති මේජර් ජෙනරාල් උබය අනිල් බණ්ඩාර මැදවලනියෝජ්‍ය පොලිස්පති අමරසිරි සේනාරත්නසහකාර පොලිස් අධිකාරි කාවින්ද පියසේකරකොට්ඨාස බාර පොලිස් අධිකාරීරොෂාන් සිල්වාඅලුත්ගම පොලිස් ස්ථානාධිපති ජයසම්පත් රණසිංහ මිලියන 200 ක් ලබා දුන්නා. මිලියන 150 ක් යුද හමුදාවටත් මහ ලේකම්ට මිලියන 50 කුත් වෙන් කෙරුණා.“පසුගිය දවස් ටිකේ ප්‍රදේශය පුරා තිබුණු සුන්බුන් ඉවත් කරලා ප්‍රතිසංස්කරණ වැඩ පටන්ගත්තා. නැවත ගොඩනැඟීමේ කටයුතු සඳහා යුද හමුදාවෙන් කණ්ඩායම් 7 ක් ගුවන් හමුදාවේ කණ්ඩායම් 3 ක් නාවික කණ්ඩායම් 3 කුත් නිලධාරීන් 15 ක් සමඟ සම්පූර්ණ භට පිරිස් 1500 ක් විතර මේ කටයුත්තේ යෙදී ඉන්නවා.ගොඩනැගිලි ද්‍රව්‍ය මිලදී ගැනීම් කරන්නේ රාජ්‍ය ටෙන්ඩර් ප්‍රතිපත්තිය යටතේ අමුද්‍රව්‍ය මේ ප්‍රදේශවලින්ම මිලදී ගන්නවා. නාමල් රාජපක්ෂ මන්ත්‍රීතුමා නිතර දෙවෙලේ මේ කටයුතු සොයා බලනවා.” ආඥාපතිවරයා කීවේය.ඒ අතර තවත් අපූරු සිදුවීමක් පිළිබඳ අපට දැනගන්නට ලැබුණේය. අවුරුදු හැට හැත්තෑවක් පරණ ලී පාලමක් පිළිබඳ පුවත්පත් වාර්තාවක් ජෙනරාල්වරයාගේ නෙත ගැටී තිබේ. ඔහු ඒ පිළිබඳ සොයා බැලීය. මොරගොල්ල කඩොලානට යන පාලම වසර හැට හැත්තෑවක් පිළිසකර වී නැති ආකාරය ඔහු පෞද්ගලිකවම ගොස් සොයා බැලීය.වහා මේ බව නාමල් රාජපක්ෂ මහතා දැනුම්වත් කළේය. එසැණින් ක්‍රියාත්මක වූ රාජපක්ෂ මහතා ඒ පාලම දැක බලාගෙන වහාම පිළිසකර කරන්නට උපදෙස් දුන්නේය. ඒ අනුව නව පාලමක් සකසන්නට යුද හමුදාව ක්‍රියා කරගෙන යයි.ලක්ෂ 25 ක වියදමින් පාලමේ යකඩ වැට නිමවෙන අතර පාලම මාර්ග සංවර්ධන අධිකාරියේ දායකත්වයෙන් ශ්‍රී ලංකා යුද හමුදා ඉංජිනේරු බළකායේ සෙබළුන් අතින් නිම වෙනු ඇත. මේ නිසා යුද හමුදා ආඥාපතිවරයාට ගමේ ප්‍රශංසාව හිමි වී ඇති අයුරු ගම්වාසීන් සමඟ කතාබස් කිරීමේදී අපට දැකගත හැකි විය.“මේ වගේ ක්‍රියාවලට හුඟාක් යොමු වුණේ අවුරුදු 16 - 24 තරුණ පිරිස් වැඩිහිටියන්ගේ සහභාගිත්වය අඩුයි. මේ පිළිබඳ කාගේත් අවධානය යොමුවන්න ඕන. විශේෂයෙන් ප්‍රදේශයේ ආගමික නායකයන්. මේ ළමයි ආගමික පැත්තට යොමුකළ යුතු වෙනවා.වැඩිහිටියන් මොවුන් ගැන සොයලා බලන්න ඕන. අවවාද අනුශාසනා දෙන්න ඕන. ඔවුන් ක්‍රීඩාවලට යොමු කරන්න ඕන. නිකරුණේ සිටීම නිසා වැරැදි ක්‍රියාවලට යොමු වෙනවා වැඩියි. එතකොට තමයි සදාකාලික සංහිඳියාවක් ඇතිවෙන්නේ.අපි ඒ සඳහා දැනටමත් ප්‍රදේශයේ තියෙන ක්‍රීඩා පිටි ප්‍රතිසංස්කරණය කිරීම් අරඹලා තියෙනවා. සහිරා විද්‍යාලය, නගර සභා ක්‍රීඩා පිටිය වගේ තැන්. සෙල්ලම් පිට්ටනි සකසලා ඒ ළමයි ඊට යොමු කිරීමේ ව්‍යාපෘති සිදුකළ යුතු වෙනවා. මේ ප්‍රදේශයේ ඉන්න බෞද්ධ මුස්ලිම් ස්වාමින් වහන්සේ මවුලවි තුමන් පූජකවරුන් මේ තරුණ කොටස් තුළ හික්මීම ඇති කරන්න කටයුතු කිරීම වැදගත්. ඔවුන්ට අවවාද අනුශාසනා දිය යුතු වෙනවා.”ඒ යුද හමුදා ආඥාපතිවරයාගේ අදහසයි. ප්‍රදේශය පුරා පිරික්සීම් කටයුතුවල යෙදෙද්දී ඔහුට නොයෙක් අත්දැකීම් ලැබී තිබේ.“අපි මේ වගේ ගම් වටේ යනකොට එක මුස්ලිම් කාන්තාවක් මුහුණ වසාගෙන හඬනවා. ඒ කාන්තාවගේ ගේ කඩලා දාලා. මම ඇහැව්වා ඇයි අඬන්නේ කියලා. අනේ සර්. මට මේ ගේ කැඩුණට කමක් නැහැ. මට දුක මගේ තාත්තාගේ පොටෝ එක කඩලා දාපු එකයි.““අපි ඒ පිංතූරය අරගෙන ගිහින් නැවත සකස් කරලා ඒ කාන්තාවට බාර දුන්නා. එයාට ඇතිවුණේ පුදුමාකාර සතුටක්.”තම නිලධාරීන් සමඟ ප්‍රදේශය පුරා යමින් කැඩුණු සිත් පිළිසකර කරන්නට ආඥාපතිවරයා ගත්තේ මහත් වෙහෙසකි. ලොකු පොඩි භේදයක් නැතිව ඔහු කා සමඟත් සුහදව කටයුතු කරති. මේ අතර අලුත්ගම ප්‍රදේශය බාර නව පොලිස් ස්ථානාධිපතිවරයකු පත්කර තිබේ.ඒ ප්‍රධාන පොලිස් පරීක්ෂක ජයසම්පත් රණසිංහ මහතායි. ප්‍රජා කමිටු ආරක්ෂක කමිටු ආරක්ෂක ඇස, උකුස්සා වැනි ප්‍රජාව සම්බන්ධ කරගෙන සිදුවූ දැවැන්ත වැඩ කොටසක පුරෝගාමියකු වූ ඔහු අද සංහිඳියාව ඇති කිරීමේ අරමුණින් අලුත්ගමට පැමිණ තිබේ.“මේ දෙගොල්ලෝ ළඟම ජාතිවාදයක් ආගම්වාදයක් නැහැ. එතැනදී ඇතිවෙන සිදුවීම නිසා ඔවුන්ට ඒ තත්ත්වයට මුහුණ දෙන්න වුණා. නැත්නම් සුළු දෙනකුගේ හුදු විනෝදාංශය මතයි ඔය වගේ දේවල් වෙන්නේ. නැත්නම් කල දුටු කල වළ ඉහ ගන්න පිරිසක් මීට දායක වෙනවා.සිවිල් ආරක්සක කමිටුවල මෙහිදී දැවැන්ත කාර්ය භාරයක් කරන්න පුළුවන්. ප්‍රජාවත් සමඟ එකතු වෙලා ඒක හරියට ස්ථාපනය කළොත් ප්‍රදේශයේ වසමේ ඔය වගේ විනාශකාරී දේ ඇතිවන්නේ නැහැ. ඕනම කෙනෙක් සාමයට කැමැතියි.ඔය කමිටු හරියට ක්‍රියාත්මක වන පොලිස් වසමක් තියෙනවනම් ඒ හැම දෙයකටම සාර්ථකව මුහුණ දෙන්න පුළුවන්. දැනුම්වත් කිරීම් තුළින් සාමය සංහිඳියාව ඇති කරන්න පුළුවන්. අපි ඉදිරියේදී ඒ සඳහා දැවැන්ත වැඩ කොටසක් කරනවා.” වත්මන් අලුත්ගම පොලිස් ස්ථානාධිපතිවරයා කියයි.අලුත්ගම - බේරුවල වසම් තුළ මේ වන විටත් සාමයේ අරුණලු වැටී තිබේ. සංහිඳියාව මුළු පළාත පුරාම ව්‍යාප්තව ගොසිනි. නිලධාරීන් තම තමන්ගේ රාජකාරි කටයුතු නිම කරමින් සිටිති. විශේෂ රාජකාරි සඳහා බොහොමයක් තම සේවය ඉටුකොට මෙම පළාත්වලින් පිටත්ව යති. සාමය සමඟිය සංහිඳියාව ඇති කරන්නට ත්‍රිවිධ හමුදාව පොලීසිය විශේෂ කාර්ය බළකාය දිවා රෑ නොබලා ක්‍රියා කරති. ඒ සියල්ල සියලුම ප්‍රජාවන්ගේ පැසසුමට ලක්වී තිබෙන අයුරු අප කළ මේ සංචාරයේදී දැකගත හැකිය.පිංතූර - සුලෝචන ගමගේකීර්ති මෙන්ඩිස් කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af1407065</link>
    <topic>ආදරය තේරුම් ගන්න ධර්මයට ළං වෙන්න</topic>
    <author>රමණී සුබසිංහ</author>
    <content>අජාන් බ්‍රහ්මවම්සෝ හිමිලොව සුපතළ ධර්ම දේශක අජාන් බ්‍රහ්මවම්සෝ හිමි පසුගිය දා ශ්‍රී ලංකාවට වැඩම කළහ. ධර්ම දේශනා මාලාවක් සඳහා සහභාගි වූ උන්වහන්සේ ඒ සඳහා ප්‍රායෝගික ජීවිතය පිළිබඳ ජනතාවට සමීප බොහෝ දේ මාතෘකා කර ගත්හ. මේ ලිපිය සැකසෙන්නේ එම ධර්ම දේශනාවන් හිදී උන්වහන්සේ කළ යම් පැහැදිලි කිරීම් හා සිළුමිණ පුවත්පත සමඟ කළ සාකච්ඡාවක් ඇසුරිනි. ලිපිය පෝෂණය කිරීම සඳහා අජාන් බ්‍රහ්මවම්සෝ හිමියන් ගේ ධර්ම දේශනාසිංහලයට පරිවර්තනය කරන සමරසිංහ ගුණසේකර මහතාගේ සිනාසෙන සුදු හාමුදුරුවෝ පොත් පෙළෙහි එන ‘තරහ ගියොත් මෙහෙම කරන්න’ යන හිසින් යුත් කෘතියෙන් ද උන්වහන්සේගේ අදහස් උපුටා ගැනුණි.මට මේ කතාව කීවේ සිංගප්පූරුවේදී හමු වූ කාන්තාවකි. ඒ සිය මංගල දිනය දා ඇය ගේ පියා විසින් බෑණාට දෙනු ලැබු අවවාදයකි.‘මගේ දුව බැන්ද, මගේ අලුත් බෑණා ඔබ ය. ඔබ ඇයට බොහෝ ආදරේ බව මම දනිමි. ඔබ ඇයට ආදරය කළ විදිය, ඇය ගේ රූපය වර්ණනා කළ විදිය හරි කදිම ය. ආදරයෙන් සිටින විට හැම දෙයක් ම පෙනෙන්නේ ඒ විදියට ය.ඒත් තව අවුරුදු තුන හතරකින් ඔබට මාගේ දුවගේ වැරැදි, අඩුපාඩු පෙනෙන්නට ගනී. ඕනෑම විවාහයකින් පසු අවුරුදු දෙක තුනකින් මේ වගේ වැරැදි අඩුපාඩු පෙනීම ස්වාභාවිකය. ඒත් ඔබට මගේ දුවගේ අඩුපාඩු පෙනෙන්නට පටන් ගත් හා ම මේ දෙය පමණක් මතකයේ තබා ගන්න. විවාහය ඇරැඹු වෙලාවේ මගේ දුවගේ ඒ වගේ වැරැදි අඩුපාඩු නොතිබුණේ නම්, නිසැකවම ඇය ඔබට වඩා හොඳ කෙනෙක් කසාද බඳින්නට ඉඩ තිබුණි.”මේ ලෙස අප කාගේත් වැරැදි තිබේ. අඩුපාඩු ද තිබේ. සහකරුගෙන්, සහකාරියගෙන් අපේක්ෂා කරන දේ පහළ මට්ටමකින් තබා ගත්තේ නම් අප අංග සම්පූර්ණ සහකාරියක හෝ සහකරුවකු සොයන්නේ නැත. අප ආදරය කරන ගැහැනු ළමයා හෝ පිරිමි ළමයා ගැන මහා ඉහළින් සිතීම සුදුසු නැත. ඉහළ අපේක්ෂා තබා ගැනීම ද හොඳ නැත. එමෙන් බිරිය, ස්වාමි පුරුෂයා අංග සම්පූර්ණ විය යුතු යැයි බලාපොරොත්තු තබා ගත යුතු ද නැත.දරුවන් කිසි අඩුපාඩුවක් නැති අංග සම්පූර්ණ අය විය යුතුයැයි ඉහළින් බලාපොරොත්තු තබා ගැනීම ද සුදුසු නැත. ඒ ළමයින්ගෙන් සියයට පනහක ගේ ම බුද්ධි බලය, සාමාන්‍යයට වඩා පහළ වන බව, පැහැදිලි කරුණක් වන නිසාය. එහෙත්, ‘මේ කියන්නේ මගේ දරුවන් ගැන නොවේ’ යැයි ඔබ කියනු ඇත.‘මගේ දරුවන්ගේ බුද්ධි බලය සාමාන්‍යයට වඩා ඉහළය’ යි ඔබ කියනු ඇත. එහෙත් සත්‍යය ‍එය නොවේ. ඒ නිසා දරුවන් ගැන වුවද ඔබගේ අපේක්ෂාවන් පහළ මට්ටමින් රඳවා ගන්න. ජීවිතයට ඔබට දෙන්නට පුළුවන් දේ ගැන පමණක් බලාපොරොත්තු තබන්න. එවිට ඔබ ගේ ජීවිතය සමඟ සමාදානයෙන්, සමගියෙන් සිටීමට හැකි වනු ඇත.මෙසේ ඔබ ගේ අපේක්ෂා පහළ මට්ටමකින් තබා ගත්තේ නම් සමාව දීම කළ හැකි දෙයක් වේ. සමාව දීම කළ හැකි දෙයක් වූ විට එය කිරීමට තරම් ප්‍රඥාවක් ලැබේ. එවිට ජීවිතය සුහද සිතින් බාර ගැනීමට හැකි වේ.කරුණාවන්තකම, සමාව දීම වැනි ගුණාංගයන් ක්‍රියාවට නඟන්නට හෙට වනතුරු නොසිටින්න. ජීවිතයේ වඩාත්ම වැදගත් වන්නේ කුමක්දැයි දැන ගැනීමට ඇවැසි නම් අවමංගල උත්සවයකදී අවසන් ගුණකථනයකට සවන් දෙන්න.මම සහභාගි වී තිබෙන අවමඟුලක දී, මා සවන් දී තිබෙන කිසිම ගුණකථන කතාවකදී කිසි විටෙක මියගිය තැනැත්තාගේ බැංකු ගිණුම්වල මෙපමණ මුදල් තිබෙනවා යැයි පවසනු අසා නැත.‘මේ මියගිය තැනැත්තාට සුවිසාල මන්දිරයක් තිබුණා. ඔහුට කොටස් වෙළෙඳ පොළේ මේ තරම් කොටස් තිබුණා යැයි කිසිම කෙනෙක් කියනවා මට ඇසී නැත. ඒ එවැනි දේ හි එතරම් වටිනාකමක් නොවන නිසා ය. සැබෑ වටිනාකමක් ඇත්තේ කවර දේ හි ද? මියගිය තැනැත්තාගේ, පරිත්‍යාගශීලී බව, කරුණාවන්තකම ආදියෙහිය.දිනක් අජාන් චා හාමුදුරුවෝ (මගේ ගුරුවරයා) අපට හිස් වීදුරුවක් ඔසවා පෙන්වූහ.‘මේ වීදුරුවේ පලුද්දක් තිබෙනවා පෙනෙනවා ද?’ උන්වහන්සේ ඇසූහ.“නැහැ. එය කිසිඳු පලුද්දක් නැති වීදුරුවක්” අපි පිළිතුරු දුනිමු.‘ඔබ වැරැදියි. මෙහි පලුද්දක් තිබේ. එය බොහෝ සියුම් පලුද්දකි. ඔබට නොපෙනෙන්නේ ඒ නිසා ය. මම මේ වීදුරුව බිම අතහැරියේනම් පලුද්ද විවර වී වීදුරුව බි‍ඳෙනු ඇත. එවිට එය කිසි පලක් නැති වීදුරුවක් බවට පත්වේවි.” උන්වහන්සේ කී හ. පසුව,“මේ වීදුරුවේ පලුද්දක් තිබෙන නිසා මේ හාමුදුරුවන් එය හොඳින් රැකබලා ගත යුතුයි. එය ප්ලාස්ටික් නම්, නොබි‍ඳෙන සුළු දෙයකින් හදා තිබුණා නම්, බිම දැම්මත්, පොළොවේ ගැහුවත් බි‍ඳෙන්නේ නැත. ඒ නිසා ඒ වගේ දෙයක් රැකබලා ගැනීම අවශ්‍ය වන්නේ නැත.”එසේ කී අජාන් චා හාමුදුරුවෝ මේ උපමාව හරිම ලස්සන විදිහට මිනිස් ජීවිතයට ගැළපූහ.‘මිනිස් ජීවිතය ද එවැනිය. අප හැම කෙනකු තුළම පලුද්දක් තිබේ. එයට කියන්නේ ‘මැරෙනසුලු බව’ ය. එක්තරා දිනෙක මේ පලුද්ද විවර වී අපට මරණය අත්වනු ඇත. අප අමරණීය නම් රැකබලා ගැනීම අවශ්‍ය නොවේ. පලුද්දක් තිබෙන නිසා එක්තරා දිනෙක අපි එකිනෙකාගෙන් වෙන්වනු ඇත. ඔවුනොවුන් රැක බලාගත යුතු වන්නේ, එකිනෙකා කෙරෙහි සැලකිලිමත් විය යුතු වන්නේ එහෙයිනි. එය අදම කළ යුතුය.වඩාත් යහපත් ජීවිතයක් සඳහා වන සුදුසුම මාර්ගය ධර්මයට සමීප වීමය. මා බෞද්ධ ධර්මය පිළිබඳ ඉගෙන ගත්තේ වයස අවුරුදු දහසයේ දී ය. තරුණ වයසේදී ඒ අවබෝධය යහපත් ආදර සම්බන්ධතා ඇතිකර ගැනීමට මෙන්ම සතුටින් ජීවත්වීමට ද අපූර්ව මඟ පෙන්වීමකි.ධර්මයේ පිහිටි පුද්ගලයා යහපත් සම්බන්ධතා තුළ සිටිනා විට එය සවිඥානිකව හොඳින් අත් විඳී. යම් ආදර සම්බන්ධතාවක් බිඳී ගියේ නම් අවසන් වූයේ නම් ඒ ගැන උපේක්ෂාවෙන් තේරුම් ගැනීමට ද හැකියාව ලැබේ.බෞද්ධ ධර්මයෙහි මා කැමතිම අංශයක් වන්නේ ප්‍රශ්න කිරීමට ඇති හැකියාවයි. මේ නිසා වැඩිහිටියන් කීව ද, සම්ප්‍රදායයන් කීව ද මිතුරන් කීව ද, අයහපත් ක්‍රියාවක් පිළිබඳව ප්‍රශ්න කොට වඩාත් නිවැරැදි තීරණවලට එළඹීමට හැකි විය. විශේෂයෙන් තරුණ පිරිස් තුළ ඒ හැකියාව තිබීම අත්‍යවශ්‍යය.මත් වතුරට, වෙනත් මත්ද්‍රව්‍යයන්ට, අසැබි චිත්‍රපට හෝ එවැනි පොත්පත්වලට ඔබ වඩාත් පහසුවෙන් ඇදී යන්නේ යමක් කිරීමට පෙර තමන්ගෙන් ම ප්‍රශ්න කිරීමට ඇති හැකියාව නොමැති නිසා ය. මා විශ්ව විද්‍යාලයේ ඉගෙන ගන්නා කාලයේ හැම වසරකම එක් දිනයක් මධුපානෝත්සව දිනයක් ලෙස වෙන් කර තිබුණි.එය මට පුදුමය ගෙන දුන් දෙයක් විය. සියලු තරුණ තරුණියන් ඊට සහභාගි වුවද යමක් පිළිබඳ ප්‍රශ්න කිරීමේ හැකියාව මා තුළ වූ නිසා ඒවායින් ඈත් වී සිටීමට හැකි විය. හොඳ සිහියෙන් කටයුතු කරන්නට හැකි විය. ආත්ම ශක්තිය ඇති, ආත්ම ගරුත්වය ඇති ඕනෑම කෙනෙක් මත් වතුරට හෝ වේවා, වෙනත් මත් ද්‍රව්‍යයන්ට හෝ වේවා පුරුදු වන්නේ නැත. විශේෂයෙන් මවුපියන් දරුවන්ට මේ පිළිබඳව හොඳ අභාසයක් ආදර්ශයක් ලබාදිය යුතු වේ.ජීවත්වන ආකාරය ඉගෙනීම සඳහා ප්‍රජා සේවය ඉතා වැදගත් ය. මාගේ අදහස නම් විශේෂයෙන් විශ්ව විද්‍යාලවල ප්‍රජා සේවය විෂයයක් ලෙස වැඩි දියුණු කළ යුතු බවය. අධ්‍යාපන මට්ටමින් පමණක් ජීවිතයේ සාර්ථකත්වයක් ලබන්නේ යැයි තහවුරු කළ නොහැකි ය. ප්‍රජා සේවය මඟින් කෙනෙකුගේ භාවාත්ම චින්තනය වැඩි දියුණු වේ. ජීවිතයේ සාර්ථකත්වයට මේ දෙඅංශයම වැදගත් ය.අකැප දේ අයහපත් දේ විමසීමෙන් යුතුව බැහැර කරන තරුණ පරපුරට මේ රට ශ්‍රේෂ්ඨ බවට පත් කිරීම අසීරු නොවේ. ඒ කාර්යය සඳහා ඔබට බුදු දහම උදවු වේ.සියලු ආගමිකයන් සමාදානයෙන් ජීවත්වන සමාජය දියුණුය. මේ නිසා දරුවන් හැම ආගමික කොට්ඨාසයක් සමඟම සමාදානයෙන් ජීවත්වීමට උගත යුතුය.එක් ගමක දුප්පත් ගොවියෙක් සිටියේ ය. ඉතා මහන්සියෙන් හරි හම්බ කළ ඔහු දරුවන්ට හොඳින් ඉගැන්වූ අතර දරුවෝ ද හොඳින් අධ්‍යාපනය ලැබ විශ්ව විද්‍යාලයට ගියහ. හොඳ රැකියාවන් ද ලැබුණි. දිනක් මේ දරුවන් ගෙන් දුප්පත් පියාට ආරාධනාවක් ලැබුණි.ඒ තමන් සමඟ ජීවත්වීමට කොළඹ නගරයට පැමිණෙන ලෙසය. නගරයක හැඩ රුව හෝ දැක නොතිබී ඔහු ජීවිතයේ පළමු වතාවට කොළඹ ආවේය. එකිනෙකට නොදෙවැනිව විහිදුණු උස් ගොඩනැඟිලි, දිවා රෑ දැල්වෙන විදුලි බුබුළු, ගමටත් වඩා ලස්සනට ඔහු දුටුවේය.දිනක් මේ ගොවියාට යම් අමිහිරි හඬක් ඇසුණි. ඒ හඬ ඔහු කන වැකුණේ ද ජීවිතයේ පළමුවරට ය. දුප්පත් මිනිසා ඒ හඬ ආ දෙසට ගියේ ය. ගෙයක් පිටුපස කුඩා දරුවෙක් වයලීනයක් හඬවනු ඔහු දුටුවේ ය. මේ තරම් අමිහිරි හඬක් අසා නැතැයි සිතූ ඔහු ආපසු හැරුණේ හැම වයලීනයකම හඬ මේ යැයි කල්පනා කරමිනි.තවත් දිනෙක මේ ගොවියාට මිහිරි හඬක් ශ්‍රවණය වුණි. ඒ ද නිවසක් පිටුපසිනි. ඒ හඬ ආ දෙසට ගිය ඔහුට දැනගත හැකි වුණේ වයසක කාන්තාවක් වයලීනයක් වාදනය කරන සැටි ය. ජීවිත කාලය තුළ ඇය එය බොහෝ ප්‍රගුණ කර තිබුණි. ප්‍රශ්නය ඇත්තේ වයලීනයෙහි නොවන බව එදා මේ දුප්පත් ගොවියා තේරුම් ගත්තේය.ලොව ඇති සියලු ආගම් පිළිබඳව සිතන්නට ඇත්තේ ද මෙයමය. විවේචනය කිරීම පහසු ය. පිළිපැදීම අපහසු ය. ඒ නිසා කිසිවෙක් කිසිඳු ආගමික කණ්ඩායමක් විවේචනය නොකළ යුතුය. මන්ද ඔවුන් තවමත් ප්‍රගුණ වෙමින් සිටින බැවිනි. යම් දිනෙක ඔවුන් හොඳින් කටයුතු කරනු ඇත.තවත් දිනෙක පෙරටත් වඩා මියුරු හඬක් මේ ගොවියාට ශ්‍රවණය වුණි. ඒ විවිධ සංගීත භාණ්ඩවල සංකලනයකින් යුතු වාද්‍ය වෘන්දයකින් ආ හඬකි. සියලු වාදකයෝ ශිල්පය ප්‍රගුණ කළ අය වූහ. වටිනාම දේ ඇත්තේ එතැන ය. විවිධ වාද්‍ය භාණ්ඩ වුවද මනාව ප්‍රගුණ කොට සාමූහිකව වාදනය කළ විට හැ‍ඟෙන හඬ ඉතා මියුරුය. කන්කලුය.ඉන්පසු ගොවියා කල්පනා කළේ හැම කෙනෙක් ම ආගම ධර්මය හොඳින් ඉගෙන ගෙන සහයෝගයෙන් කටයුතු කරනවා නම් මේ රට කොපමණ දියුණු වේ ද, ලස්සන වේ ද යනුවෙනි.දරුවනි, මම ඔබෙන් ඉල්ලන්නේ තම ආගම කුමක් වුවද එය හොඳින් ඉගෙන ගත යුතු බවය. ධර්මය පිළිපැදිය යුතු බවය. එමෙන් ම අනෙක් ආගම් සමඟ සමාදානයෙන් කටයුතු කිරීමට පුරුදු වන ලෙසය.රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af1407066</link>
    <topic>පෙරහර බලන්න ගිනි පාගන්න දැනගෙන යන්න කතරගම</topic>
    <author/>
    <content>රුහුණු රට කප්ප කත්දර නම් වූ මැණික් ගඟ ඉවුරෙහි පිහිටි ශුද්ධ නගරයක් වූ කතරගම විජයාවතරණයටත් පැරැණි ඉතිහාසයකින් යුතු රාජධානියකි. බුදුරදුන් ලක්දිවට වැඩමවා පරිභෝග කළ පාරිශුද්ධ සොළොස්මස්ථාන අතරට ගැනෙන කතරගම පුදබිමෙහි ආසන්නයේ කතරගම මහ දෙවොල පිහිටා තිබේ.‘කඳ දෙව්විමන’ ‘මහසෙන් මහා දේවාලය’ ලෙසින් පසිඳු මේ ‍ෙදවොලෙහි අධිපති ස්කන්ධ කුමරු හෙවත් කතරගම දෙවිඳුය. අකලංකාය, ඊශපුත, ඕෂධි, කන්දකුමාර, කඳ කුමරු, කත්ථික, කාචාර ගාමාධිපති, කාර්තිකේය, කුමාර, ගාංගේය, නනච්, තිනෙත්, දෛවඥ, ධම්මචාරී, ධීමත, බරත, බරණුවන්, බරනෙත්, බරැස, බ්‍රහ්මචාරී, මහසෙන්, ජනප්‍රිය, යසස්කර, යන්ත්‍රවත, රණප්‍රිය, රුහුණාධිපති, සලාලන, සවත, සකිරුළු, සවරණ, සබ්‍රහ්මණ්‍ය, ස්කන්ධ, සිකියහත්පති, ඥාන මූර්ත ඈ සියලු නම් කතරගම දෙවිඳුන් හඳුන්වන නාමයන්ය.මෙම දිව්‍ය රාජයාගේ බලපරාක්‍රමයේ කීර්ති ඝෝෂාව ශ්‍රී ලංකාවේ පෙරපර දෙදිගම පැතිර පවත්නේය. දෙව්රජුගේ පහළවීම පිළිබඳව සිංහල හින්දු ජනතාව අතර පතළ කතාන්දර බොහෝය. ඒවා විශ්මය දනවන සුළුය.ස්කන්ධ උත්පත්තිය පිළිබඳව ජනප්‍රවාද රාශියකි. අතට මතුරා යමෙකු ගේ හිසමත තැබී නම් දා පිලිස්සී අළු වන මන්ත්‍රයක් ඊශ්වර (ලෝකය මැවූ බව කියන) දැන සිටියෙන් එය බක්මහ අසුරයා උගත්තේය. එම මන්ත්‍රය කෙරෙන්ම ඊශ්වර වනසා ඔහුගේ බිරිය වූ උමයංගනාව ලබාගැනීම බක්මහ අසුරයාගේ අදිටන විය.මන්ත්‍රයෙහි අනුහස හා අසුරයා ගේ අරමුණ දන්නා ඊශ්වර තෙම ඔහු දැක දුවන්නට වූයෙන් අරගලය දුටු විෂ්ණු දෙව් තෙමේ අසුරයා ඊශ්වර ලුහුබැඳ එන අතරමඟ සුරූපී ස්ත්‍රී රූපයක් මවාගෙන සිටියේය. ඇය දුටු අසුරයා උමයංගනාවට වඩා මැය සුරූපී හෙයින් විවාහ කරගැනීමට විචාල කල්හි ඇය කියනුයේ අත් නොහරින බවට තමන් අත තම හිස තබා දිවුරන ලෙසය.එම බහ කෙරෙන් ඉක්මන් වූ අසුර සිය අත හිස මත තබත්ම අළු වී ගියේය. ලුහුබැඳ ආ අසුර නුදුටු ඊශ්වර ආපසු හැරී අසුරට මුණගැසුණු ස්ත්‍රිය දැක ඇය ද විවාහ කරගැන්මට විචාළේය. ඇය කියනුයේ ස්වකීය භාර්යාවගෙන් අවසර ලැබ එන ලෙසය. එබසින් අධික ප්‍රීතියට පත් ඊශ්වර තෙමේ ලහිව ‍ෙගාස් උමාවගෙන් අවසර ගෙන එන විට ඇය පුත්‍රයකු ලැබ සිටියෙන් පුත්‍රයකු ලැබූ ස්ත්‍රියකැයි දන්වා නැවත අවසර ගෙන එන ලෙස කීය.මේ ආකාරයට ඇය සය වතාවකට පුත්‍රයන් ලැබුවාය. මේ අසා උමාව මේ පුදුමය කිමෙක්දැයි සිතා ඒ විෂ්ණු දෙවියන්ගේ මායාවකැයි දැන එතැනට ගොස් බලා ‘කුමාරකන්දක්’ යැයි දෑතින් එකට අල්වා ගත් කල්හි එක ශරීරයක් ද, මුහුණු සයක් ද, අත්දොළසක් ද ඇතිවූයේය. මේ සිදුවීම කරණකොට ස්කන්ධ කුමාර යන නම පතළ විය. යුද්ධයෙහි දක්ෂ වූ මොහු දේව සේනාධිපති වූයෙන් අසුරයන් මරා ජය ගත්තේ යැයි හින්දුන් අතර පවතින මතයකි.කතරගම දේවාලයේ ආරම්භය පිළිබඳ මෙරට පවතින පුවත් අතරින් එකක් නම් පෙර මෙම ප්‍රදේශ ගන වනාන්තරයක්ව තිබිය දී වැද්දකු තමන් අත වූ පොරවෙන් ගසකට කෙටූ විට ලේ දහරාවක් ගලන්නට විය. එය පිරික්සූ තැන එහි බිලක උපන් රූපත් ළදරුවකු දැක පුදුමයෙන් හා බියෙන් මුසපත් විය. ඒ සමඟම ‘අතුපැලක් සාදව’ යන බස ඇසී ඔහු විසින් එදා සාදන ලද අතු පැල අද කතරගම දේවාලය නමින් පිළිගැනේ.මේ මහා දේවස්ථානය හෙළ රජදරුවන් දවස සිට ඇසළ පෙරහර පවත්වා ගිනි පෑගීම, දිය කැපීම රටට ශාන්තියක් සේ ම ත්‍රිසිංහලයටම සාඩම්බරයකි. මෙවර රුහුණු කතරගම ඇසළ මහ පෙරහර මංගල්‍යයේ ගිනි පෑගීමේ උත්සවය 09 දා සිදු කෙරේ. දින ගණනක් පුරා පිරිසිදු සිතින් කයින් පේවුණු බැතිමත්හු ඒ සඳහා සූදානමින් සිටිති.දීර්ඝ කාලයකට පෙර ඇරඹි ගිනි පෑගීම දේවාලේ චාරිත්‍ර වලට අයිති නොවේ. බොහෝ කලකට පෙර මිනීමැරුම් චෝදනාවකට ලක්වූ දමිළ මිනිසකු තමන් එම චෝදනාවට සම්බන්ධ නොවන බවත් එයින් නිදහස් කර දෙන ලෙසත් දෙවියන් ඉදිරියේ ඇයැද සිටියේලු.තමන් ගේ නිරවද්‍ය බව ඔප්පු කිරීමට ඔහු දෙවියන් ඉදිරියේ කියා සිටියේ චෝදනාවෙන් නිදහස් කර දුන්නේ නම් කරත්ත දහයක දර කොටන් පටවාගෙන විත් දෙවොල් බිම අතුරා ඒවා ගිනිතබා අඟුරු වන් කළ ඒ මත ඇවිද දෙවියන් ඉදිරියේ වැඳ වැ‍ෙටන බවය.මේ අහිංසක මිනිසාගේ ඉල්ලීමට දෙවියන් කන්දුන්නේය. ඔහු චෝදනාවෙන් නිවැරැදි විය. පැවසූ පරිදිම ඔහු බාරය ඔප්පු කළේය. එදා පටන් අද දක්වාම විශේෂයෙන් හින්දු භක්තිකයෝ තම සත්තතාව එනම් නිරවද්‍ය බව ඔප්පු කිරීම සඳහා ගිනි පාගති.එහෙත් ඔවුන් ඒ විස්මිත කාර්යයෙහි නිරත වන්නේ ගිනි පෑගුවේ ඒ විද්‍යාත්මක පසුබිම ගැන නොදැනය. ඒ අය මස්මාංශ නොකති. මාසයක් දෙකක් ආචාර ධර්ම රැකගෙන, පවුල් ජීවිතය සුරක්ෂිත කොටගෙන මේ කටයුත්තට පේවිය.සමහර විට පවුලේ අඹුසැමියන් අතර බැදීමක් ද නොවුණි. ඒ නිසාම ඒ පවුල් අතරේ පරතරයක් ද ඇතිවුණි. සමාජමය වශයෙන් ජීවිතවල වෙනසක් ඇතිවිය. යම්කිසි කාලයක් තුළ යමකින් ඈත් වී හිඳීම තුළ එනම් මස්මාංශ අනුභව නොකොට, මත් වතුරෙන්, කාමයෙහි හැසිරීමෙන් දුරු වී බ්‍රහ්මචාරී ජීවිතයකට පත්වීම තුළ අදාළ පුද්ගලයන් කෙරෙහි අධ්‍යාත්මික ගුණවගාවක් ගොඩනැ‍ඟේ.එහෙත් මේ බැතිමතුන්ගේ ක්‍රියාව විවේචනයට ලක්කරමින් ගිනි පෑගීම මාස ගණන් පේවී භක්තියෙන් කළ යුතු ක්‍රියාවක් ‍නොවන බවත් මත්වතුර බී වුවද නිරුපද්‍රිතව ඒ මතින් යා හැකි බවට විවිධ පිරිස් මත ඉදිරිපත් කළහ.හැටේ දශකයේ පමණ ඇතැම් හේතුවාදීන් එය ඔප්පු කර පෙන්වීමට ද ඉදිරිපත් විය. මෑත භාගයේ දී ද මේ පිළිබඳව විවිධ මතවාද එල්ලවුණි. මෙහි සත්‍ය අසත්‍ය බව පිළිබඳ ප්‍රශ්නයක් ‍නැත. එය ඔප්පු කළා යැයි, විවේචනය කළා යැයි හේතුවාදීන් ලද සුගතියක් ද නොවේ.සිදුවූ එකම දෙය නම් ඒ හරහා මත්වතුර භාවිතය ආදී සමාජ විෂමාචාරයන්ට ජනතාව තුළ පැවති බිය තුරන් වීමය. දෙවියන් කෙරෙහි වූ භක්තිය මෙන්ම බියජනක බව, දෙවියන් පිළිබඳව ගෞරවයෙන් ඇතිකරගන්නා පිරිසිදු අධ්‍යාත්මික ජීවිතය බිඳී විසිරී යාමය.ගිනි පෑගීම හා ඊට සහභාගි වන මිනිසුන්ට දෙවියන්ගේ ආශිර්වාදය ලබාදීම පිළිබඳව අපූර්ව පුවතක් ඉත්තෑපානේ ධම්මාලංකාර හිමියන් විසින් රචිත ‘බුදු බව පතන බළන්ගොඩ ආනන්ද මෛ‍ත්‍රෙය මහ නාහිමි’ කෘතියේ ඇතුළත්ය. ‘කතරගම දෙවියන් මගේ ඇස් දෙකෙන්ම දැක්කා’ යන එම පරිච්ඡේදය කතරගම ගිනි පෑගීමේ අවස්ථාවක් හා සම්බන්ධය.“ඒ කාලේ ගිනි පාගන්නේ දේවාලේ ඉස්සරහ. එළිවන ජාමයේ හතරහමාරට විතරයි අපි එතනට අඬගහගෙන ගියේ. අප පුටුවල වාඩිවෙලා උන්නා. එතකොට අර ලොකු ගිනිවළේ ගිනි ඇවිලෙනවා. රස්නය වැඩි නිසා බඹ ගණනකටවත් කිට්ටු වෙන්න බැහැ. මහා දර ගොඩක් තදින් ඇවිලෙනවා.”“වේලාව පාන්දර පහට විතර වෙන්න ඇති. ... ඔහොම ඉන්නකොට ඔන්න අර ගිනිවළ අද්දර ළඟම කව‍ුදෝ කෙනෙක් හිටගෙන ඉන්නවා ගේට්ටුව දිහා බලාගෙන. වම් උරහිස වැසෙන සේ ගුරුපාට රෙද්දක් දාගෙන. පපුවෙන් පහළටත් ගුරුපාට රෙද්දක් ඇඳගෙනයි හිටියේ.හිස බාපු කෙනෙක් වගෙයි. මට පෙනුණේ රතුපාට හොඳ සුද්දෙක් වාගෙයි. මූණ හීන්දෑරියි. දිගටියි. වැඩි මහතත් නැහැ. මධ්‍යම ප්‍රමාණයේ උස ශරීරය. බොහොම ලස්සනයි. කියන්න බැරි තරම් ලස්සන රූපයක්. තාපස කෙනකු වගෙයි. බලාගෙන ඉන්නවා ගිනි මැලේ දිහා.මා ඉස්සරවෙලා හිතුවේ මේ කපුරාළ කෙනකු වෙන්න ඇති කියලා. ඒ එක්කම මා හිතුවා අපට බඹ ගාණකට කිට්ටු වෙන්න බැරි මේ මහා රස්නය තියෙන තැන කොහොමද මනුෂ්‍යයකු ඉන්නේ කියලා... අර පුද්ගලයා හෙමින් හෙමින් ගිනිවළට බැස්සා. අර උඩට නඟින ගිනි දලු මැදින් පියවර මනින්නා වගේ බොහොම හීන් සැරේ එහාට එහාට යනවා හොඳට පැහැදිලිව පේනවා.එතැන හිටිය සියලු දෙනාම මේක දැක්ක බව පසුව දැනගන්නට ලැබුණා. එහාට එහාට බොහොම හීන්සැරේ ගමන් කළා. මිනිත්තු දෙකක් හෝ තුනක් විතර යන්න ඇති. එච්චර හීන්සැරේ තමයි ගියේ. එගොඩට ගිහිල්ලා අනික් පැත්තෙන් ගොඩවුණා.ගොඩවෙලා ගේට්ටුව දිහා බලාගෙන හිටියා ටික වෙලාවක්. එක පාරට ‍නොපෙනී ගියා. ඉතින් අප තේරුම් ගත්තා මේ කවුද කියලා. ඊට පැයකට විතර පස්සෙයි, ඒ වෙනකොට ගිනි අඟුරු බැහැලා. අන්න ඒ වෙලාවේ තමයි අර ගේට්ටුව පැත්තෙන් කපුරාළ මුලින්ම ඇවිත් ගිනිවළ මැදින් ගියේ.ඊට පස්සේ අනිත් අය ගිනිවළ පාගගෙන දේවාලයට ගියා. අර ගින්දර නිවුණයින් පස්සේ ගිනි අඟුරු විතරයි. මේක වුණේ උදේ හයට විතර. අප මේ දැක්ක දර්ශනය ප්‍රධාන කපුමහත්තයා හමුවෙලා මා කිව්වා... ඒ වෙලාවේ කපු මහත්තයා කිව්වා, හාමුදුරුවනේ, හැමදාම දෙවියන් ඔය විදියට වඩිනවා මට විතරයි පේන්නේ.දෙවියන් ගිනිගොඩ උඩින් වැඩියාම ගිනි සිසිල් වෙනවා. හැමදාම ගිනි පාගන දවසට ඔය දර්ශනය එනකල් මා බලාගෙන ඉන්නවා. ඔය දර්ශනය නොපෙණුනොත් මා ගිනිවළට බහින්නේ නෑ. ඉතින් අද කල් ඇතිව ඔබ වහන්සේට පෙනිලා තියෙනවා. සමහර විට ඔබ වහන්සේලාගේ සැකයක් දුරු කරන්න වෙන්න ඇති...” (උපුටා ගැනීමේ දී ලිපියට අවශ්‍ය යැයි හැඟුණ කොටස් පමණක් තෝරා ගැනුණි.)කතරගම පුදබිම, දෙවියන් වෙනුවෙන් පූජෝපහාර පිණිස පවත්වන ඇසළ පෙරහර හා ඒ ආශ්‍රිත පුද පුජා, ගිනිපෑගීම් සම්බන්ධ මෙවැනි අපූර්ව පුවත් කොතෙකුත් ඉතිහාසයේ වේ. ජනජීවිතය හා බද්ධ වූ මෙවැනි සිදුවීම්, විශේෂයෙන් දෙවියන් වෙනුවෙන් පේවී කරනු ලබන පුද පූජාවන්හි විද්‍යාත්මක පදනම ‍සොයා බලා ඒවා විවේචනය ‍කරනවාට වඩා ඒ භක්තිමත් බව තුළින් සුරැකෙන ආචාරධර්ම, පුද්ගලයා තුළ ගොඩනැ‍ඟෙන අධ්‍යාත්මික සංවර්ධනය විමසීම වැදගත්ය. එය විශේෂයෙන් කාලීන අවශ්‍යතාවකි.ශාස්ත්‍රපති දොඩම්පහළ ශ්‍රී රාහුල හිමි සමඟ කළ සාකච්ඡාවකි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af1407067</link>
    <topic>දරු දෙදෙනා මරු තුරුලට යැවුවේ මව ද පියා ද?</topic>
    <author>සුභද්‍රා දේශප්‍රිය</author>
    <content>නිවසේ පැවැති අගහිඟකම් වැඩි වූ නිසාම දරුවන් දෙදෙනා ජෝසප්රාජාට බාර දී ලෙච්චමි විදේශ ගත වූවාය. ඒ මීට වසර එකහමාරකට පෙරය. යටියන්තොට වීදියවත්තේ මලල්පොළ කොටසේ පදිංචි වී සිටින ජෝසප්රාජා ප්‍රැන්සිස් විවාහ වී සිටියේ කාලිමුත්තු සිවරාමන් විජය ලෙච්චමී සමඟය.ජෝසප් අවිස්සාවේල්ල සීතාවකපුර කර්මාන්ත පුරයේ ඇඟලුම් කම්හලක සේවය කළේය. එහෙත් දියණිය සහ පුතණුවන් පවුලට එක්වීමත් සමඟ පවුලේ බර තනිවම උහුලා ගැනීමට ජෝසප්රාජාට නොහැකි විය. තමන්ටම කියා නිවෙසක් තනා ගැනීමටත් දරුවන්ට හොඳ අධ්‍යාපනයක් ලබාදීමටත් අවශ්‍ය වූ නිසා ජෝසප්රාජාගේ බිරිය ලෙච්චමී විදෙස්ගත වීමට තීරණය කළාය.ලෙච්චමී විදෙස්ගත වී දැනට වසර එකහමාරක් ඉකුත් වී ඇත. දරුවන් හැරදමා මෙරටින් පිටවන දින ඇය තුළ තිබු වේදනාව දුටු සියල්ලෝම ඇය ඉක්මනින් කීයක් හෝ හරිහම්බ කරගෙන නැවත දරු දෙදෙනා ළඟට එතැයි සිතු නමුත් එය හීනයක් බවට පත් විය.මුල් කාලයේ ඇය දරුවන් පිළිබඳ නිතර සොයා බලා දුරකථන ඇමැතුම් ලබා දෙමින් කතා කළ ද කල්යත්ම ඒ සියල්ල අමතක කර දමා දුරකථන ඇමැතුම් ලබාදීම පවා නතර කර දැමුවාය. ඉඳහිට හෝ දෙන ඇමැතුම් මඟින් ද ජෝසප්රාජාගේ සිත රිදවීමට වග බලා ගත්තාය.මේ අතරතුර ලෙච්චමී වෙනත් පුද්ගලයකු සමඟ අනියම් සබඳතාවක් පවත්වන බව නිතර නිතර එරටින් එන දුරකථන ඇමැතුම්වලින් ඔහුට දැනගන්නට ලැබුණත් ඔහු එය මුලදී පිළිගත්තේ නැත. එහෙත් ලෙච්චමී පසුගිය දිනක ජෝසප්රාජාට පැවසුවේ ඇය යළිත් ලංකාවට නොඑන බවත් වෙනත් පුද්ගලයකු සමඟ ඇගේ සබඳතාවයක් ඇති නිසා දරුවන්ට වෙනත් මවක් සොයා දෙන ලෙසත්ය.එම කතාවෙන් ජෝසප්රාජාගේ සියලු බලාපොරොත්තු සුනුවිසුනු වී ගියේය. ජෝසප්රාජා ලෙච්චමීගේ පියා වන පෙරුමාල් රාසම්මාට ද ඇගේ සහෝදරයකුට ද මේ පිළිබඳව කීවේ ඉවසන්නට බැරි තැනය. ලෙච්චමී ලංකාවට ගෙන්වා පවුල සමඟි කර දෙන බවට ඔවුන් පොරොන්දු වුණත් ලෙච්චමී ඊට අකමැති බව ලැබෙන දුරකථන ඇමැතුම්වලින් ජෝසප්රාජාට තේරුම් ගියේය.දිනෙන් දින ඇය පිළිබඳ තිබූ සැකය ඔහු තුළ දළුලා වැඩෙන්නට විය. දරුවන් දෙදෙනාත් සමඟ නිවසේ තනිවන හැම වාරයක් පාසාම ඔහුගේ සිතේ වේදනාවක් වෛරයක් වැඩිවන්නට විය. දරුවන්ගේ අනාගතය පිළිබඳව සිතා රට ගිය බිරිය මෙතරම් ඉක්මනට වෙනස් වේයැයි ඔහු සිතුවේ නැත. දරුවන් දෙදෙනා දකින හැම විටම ඉවසිය නොහැකි වේදනාවක් ඔහුගේ සිතට වද දුන්නේය.ජෝසප්රාජාගේ කුඩා දියණිය (07) යටියන්තොට කදිරේෂන් දෙමළ මහා විද්‍යාලයේ දෙවැනි වසරේ ඉගෙනුම ලැබුවාය. වයස අවුරුදු තුනක් වූ පිරිමි දරුවා පියා නිවසින් බැහැර ගිය පසු රැකබලා ගත්තේ ලෙච්චමීගේ මව වන රාසම්මා ය.පසුගිය දිනක දහවල් ජෝසප්රාජාගේ දුරකථනයට ලෙච්චමී සහ තවත් පුද්ගලයකුගේ ඡායාරූපයක් එවා මින්පසු ඇය පිළිබඳ බලාපොරොත්තු තබා නොගන්නා ලෙසත් දරුවන්ට මවක් සොයාගන්නා ලෙසත් සඳහන් පණිවිඩයක් එවා තිබිණ.ලෙච්චමී මේ පණිවිඩය එවා ඇත්තේ ඇගේ දෙමාපියන් විසින් මෙම අයගේ සම්බන්ධය නතර කරන ලෙස අවවාද කිරීමෙන් ද අනතුරුවය. ජෝසප්රාජා එම ඡායාරූපය ඇගේ දෙමවුපියන්ට ද පෙන්වීය. මත්පැන් පානය කළ ඔහු නැවත වරක් දෙමාපියන්ට ඇගේ ඡායාරූප පෙන්වමින් ඔහු ඉතාමත් බැගෑපත්ව මේ සම්බන්ධය නතර කර දෙන ලෙස ඉල්ලා සිටියේය. ඇගේ දෙමවුපියන් නැවත වරක් ඇයට අවවාද කරමින් ලංකාවට පැමිණෙන ලෙස ඉල්ලා සිටියත් ඇය ඒ පිළිබඳ තැකීමක් නොකළ බව ලැබෙන දුරකථන ඇමැතුම්වලින් ඔහුට හොඳින් තේරුම් ගියේය.විසඳුමක් නොමැති මේ ප්‍රශ්නයෙන් ඔහු දැඩි සේ පීඩාවටත්, වේදනාවටත් පත්ව සිටියේය. නැවත නැවතත් බිරිය එවූ ඡායාරූපය දෙස බලමින් කළ යුතු දේ ගැන සිතන්නට විය. එදින රාත්‍රියේ දරු දෙදෙනා සමඟ සිය නිවස වෙත ගිය ඔහු දොරගුළු දමා විදුලි පහන් ද නිවා දැමීමය.මෙතෙක් වේලා සිතෙහි පැවැති දුක වෛරයක් බවට පත්වූයේ ඔහුටත් නොදැනීය. ඔහු දරුවන් දෙදෙනා ගෙල බඳ පටියකින් හිර කර තමාගේ අත ද තියුණු ආයුධයකින් කපාගෙන සියදිවි හානි කරගැනීමට උත්සාහ දරා ඇත.නිදියහනේ සිටි දරුවන්ගේ ගෙළ බඳ පටියෙන් සිර කරන විට දරුවන් දැඩි වේදනාවෙන් දඟලනු දුටු ඔහු දරුවන් අසල තිබූ ඇඳකට ඇද දමන විටත් ඔවුන් මිය ගොස් සිටියේය. රාත්‍රී 11 ට පමණ තම දරුවන් දෙදෙනා මරා දැමු බවත් තමාවත් මරා දමන ලෙසත් ජෝසප්රාජා ලෙච්චමීගේ සොහොයුරාට කතා කර පවසා ඇත.ලෙච්චමීගේ සොහොයුරා ජෝසප්රාජාගේ නිවස වෙත දිව ගියේ ඉවසුම් නැතිවය. ඒ වන විටත් මියගොස් සිටි පුංචි දරු පැටවු දෙදෙනා ඇඳ මත වැතිරී උන් අයුරු දැක ඔහු කලබලයට පත්විය. ඉමහත් කම්පනයට පත් ඔහු අසල්වැසි නිවැසියන්ට ද දන්වා වතු කොන්දොස්තරවරයා මඟින් යටියන්තොට පොලීසියට පැමිණිලි කිරීමට පියවර ගත්තේය.රම්‍යා චතුරංගනී ජෝසප් (07) කුඩා දියණියත් තරිඳු සසංක ජෝසප් (03) කුඩා පුතුත් මෙලොව හැර ගොස් හමාරය. ඇඟලුම් කම්හලක සුළු රැකියාවක නිරත වී සිටි ජෝසප්රාජාගේ වැටුප දරු පවුල රැක ගැනීමට ප්‍රමාණවත් නොවුණ ද වේලක් හැර වේලක් කුසගිනි නිවා ගත් ඔවුන්ගේ පුංචි කැදැල්ල සතුටින් පිරී ඉතිරී ගොස් තිබිණි.පවුලේ අගහිඟකම් නිසා විදේශගත වූ ලෙච්චමී තම දරුවන් සහ ස්වාමිපුරුෂයා හැර දමා වෙනත් පුද්ගලයකු සමඟ සම්බන්ධතාවක් ඇති බව තම බිරිය විසින් තහවුරු කිරීම සඳහා ඇගේ දුරකථනයෙන් ජෝසප්ට එවන ලද ඡායාරූපය දැක ඔහුට ජීවිතය එපා වූ බවත් තමාගේ ජීවිතය විනාශ කර ගැනීමට පෙර දරුවන් දුක් විඳිවී යැයි සිතා ඔහු දරුවන් ද මරා තමුන් ද සියදිවි නසා ගැනීමට තැත් කළ බවත් ඔහු පොලීසියේදී පාපොච්චාරණය කොට තිබිණි.විදේශ ගතව සිටින බිරිය සමඟ දුරකථනයෙන් ඇතිකර ගත් ආරවුලක් සම්බන්ධයෙන් මෙම සැකකාර පියා වන ජෝසප්රාජා ප්‍රැන්සිස් විසින් තුන් හැවිරිදි පුත්‍රයා ද හත් හැවිරිදි දියණිය ද ගෙල සිර කර මෙසේ ඝාතනය කර ඇති බව පොලිස් පරීක්ෂණවලදී හෙළි වී ඇත. මෙම සිද්ධිය සැලවීමත් සමඟ එහි ගිය යටියන්තොට පොලිස් ස්ථානාධිපති අසේල හේරත් මහතා ඇතුළු නිලධාරීන් විසින් සැකකාර පියා අත්අඩංගුවට ගෙන ඇත.මේ පිළිබඳව වැඩිදුර පරීක්ෂණ සහකාර පොලිස් අධිකාරී ඒ. ගුරුසිංහ මහතාගේ උපදෙස් මත යටියන්තොට පොලිස් ස්ථානාධිපති අසේල හේරත් මහතාගේ මෙහෙයවීමෙන් උප පොලිස් පරීක්ෂක මහින්ද පද්මසිරි සහ ආනන්ද ඇතුළු නිලධාරීහු පරීක්ෂණ පවත්වති.සුභද්‍රා දේශප්‍රියපසුබිම් කතාව සහ සේයාරුව - යටියන්තොට සමූහ කුමාරසිංහ ගුණදාසකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af1407068</link>
    <topic>අඹ කඩන්න දරුවා ගහට නැංගේ විදුහල්පති ගේ ඕනෑකමටද? දරුවාගේ ඕනෑකමටද?</topic>
    <author>විස්තර හා ඡායාරූප</author>
    <content>මවුපියන් තම දරුවන් හට කෑම, බීම, ඇඳුම් පැලඳුම් මහත් ආදරයකින් ලබා දෙන අතර ඔවුන්ගේ ආරක්ෂාව ද නිරතුරුවම ලබා දෙමින් ලොකු මහත් කිරීමට ගමේ බාසාවෙන් කියන පරිදි “ඇසේ මුල තබාගෙන දරුවන් හදන්නේ” යන කියමන සනාථ කිරීමට මහත් වෑයමක් දරනු ලබයි.ගෙදරදී තම දරුවන්ගේ ආරක්ෂාව ඔවුන් විසින්ම දරන අතර පාසල් කාලයේ දී ගත කරන පැය කීපය ආරක්ෂා කිරීමට විදුහල්පතිවරයා ඇතුළු ගුරු පියවරු හා ගුරු මෑණිවරු බැඳී සිටින බැවින් පාසල ඇරී ගෙදර එනතුරු මඟ බලාගෙන සිටින්නේ මහත් උනන්දුවකිනි.එවන් විශ්වාසයක් තබා පාසල වෙත යන දරුවා පාසල් කාලය තුළදීම යළි නොඑන ගමන් යන්නේ නම් මිහිපිට වෙසෙන කිසිදු අම්මා කෙනෙක් හෝ තාත්තා කෙනෙක් එය ඉවසන්නේ නැත.එවැනි වාතාවරණයක් තිබියදී පාසල් වත්තේ අඹ ගහක අඹ කඩන්ඩ ගිය දරුවෙක් ගසෙන් වැටී මිය ගිය පුවතක් මාතලේ රත්තොට ප්‍රදේශයෙන් අනාවරණය විය.සිද්ධියෙන් පසු එම පාසලේ විදුහල්පතිවරයා අත්අඩංගුවට ගෙන රිමාන්ඩ් බන්ධනාගාර ගත කොට ඇත.මාතලේ දිස්ත්‍රික්කයේ රත්තොට අධ්‍යාපන කලාපයේ දික්කුඹුර රජයේ විද්‍යාලයේ 10 වසරේ ඉගෙනුම ලැබූ කසුන් බුද්ධික රණතුංග නමැති 15 වියේ පසුවූ දරුවා මෙම අවාසනාවන්ත ඉරණමට ලක්වී තිබිණ.ඔහු එම විදුහල අසල ගම්මානයක් වන මාඋස්සාගොල්ලේ පදිංචිකරුවෙකි. කසුන් 27 වැනි සිකුරාදා පාසලට ගොස් ඇත්තේ ද සුළු අසනීප ගතියකිනි. එදින පාසල් නොගොස් රෝහලට ගොස් ප්‍රතිකාර ගන්නා ලෙස පියා විසින් කළ ඉල්ලීම ද ඔහු ඉවත දමා පාසල් ගොස් තිබිණ.“මම පුතාට එදා උදේ පාසලට යන්න එපා කීවා. ඒත් අද නමට බිංදුව වැටෙන නිසා හෙට නිවාඩු දවසේ අම්මත් එක්ක බෙහෙත් ගන්න යන්නම් කියා ඉස්කෝලෙ ගියා. මං කියාපු දේ අහලා ගෙදර හිටියා නම් පුතා අදත් අප සමඟ ජීවත් වෙනවා.” කසුන්ගේ පියා ආර්.ඒ.පියතිස්ස මහතා කීය.“මගේ වයසක අම්මයි අප්පච්චියි දෙන්නා ඉන්නේත් අපේ ගෙදර. ඒ දෙන්නට කවන පොවන, ඒ අයගෙ රෙදි ටික හෝදලා දෙන අසනීපයකට බෙහෙත් ගෙන දෙන හැම දෙයක්ම කළේ ඔය කසුන් පුතා තමයි. මට හිටියේ දරුවො දෙන්නයි. එකම පිරිමි දරුවා කසුන් ගමේ අයටත් හරිම ආදරෙයි”.“අපිට හිටපු එකම පුතාට ඔය කරදරය වුණේ ඒ ඉස්කෝලේ ප්‍රින්සිපල් නිසයි.” මෙසේ කියන්නේ කසුන්ගේ මෑණියන් වන කේ.පී.බණ්ඩාර මැණිකේය.“ඇය දරා ගන්නට බැරි ශෝකය විලාපයකට මුදාහරිමින් මෙසේ ද කීවාය.“ඉස්කෝලෙ වත්තේ අඹ කඩවලා තියෙන්නේ මගේ පුතා ලවාමයි. පසුගිය සුමානෙ සිකුරාදාත් අඹ ගෝනියක් කඩවලා ගෙදර අරං ගිහින් තියෙනවා. සිද්ධිය වුණ දවසේත් මගේ දරුවත් තවත් දරුවෙකුත් යවලා අඹ කඩවලා තියෙනවා.”“ඒ අඹගහ මහ විශාල එකක්. පුතා ගහට නැඟ උඩටම ගියත් අනිත් දරුවා මඟට නැඟලා ආපසු බැහැල තියෙනවා. පුතා කඩපු අඹ ගෝනි දෙකක්ම පුතා වැටුණට පස්සේ හංගලා තියෙනවා. පුතා අඹ කඩලා ඒ ගහෙන් තවත් ගහකට මාරුවෙන්න යද්දී තමා වැටිලා තියෙන්නේ. බිම කොන්ක්‍රීට් කරලා තිබුණ නිසා ඔළුව වැදිලා පුපුරා ලේ ගිහින් තියෙනවා. පස්සේ ඒ ලේ හෝදලා දමලා වැලි දාලා වහලා තියෙනවා”“මුලදී මේවා මට කවුරුවත් කීවේ නැහැ. දැන් දැන් ඔක්කොම ආරංචි වෙනවා. මොනවා වුණත් අපට පාඩුව සිද්ධ වුණේ. අපේ දරුවා අපට නැතිවුණා” ඇය දිගටම හඬන්නට විය.රත්තොට පොලිසියේ ස්ථානාධිපති පොලිස් පරීක්ෂක සිසිර බණ්ඩාර මහතා පොලිස් කණ්ඩායමක් යොදවා පරීක්ෂණ මෙහෙයවා ඇත. ඒ අනුව ලැබුණ තොරතුරු හා සාක්ෂි මත විදුහල්පතිවරයා අත්අඩංගුවට ගෙන මාතලේ අධිකරණය හමුවට ඉදිරිපත් කිරීමෙන් පසු මේ වන විට රිමාන්ඩ් බන්ධනාගාරගත කොට ඇත.ඔහු අසනීපයෙන් ‍පෙළෙන බවට වෛද්‍ය වාර්තා ඉදිරිපත් කොට ඇති අතර එම සතියේම සිකුරාදා තෙක් ඔහු රක්ෂිත බන්ධනාගාරගත කෙරිණ.කසුන්ගේ දෙමාපිය දෙදෙනා මෙන්ම ඔහු මහත් ආදරයෙන් බලාගත් ආච්චී සහ සීයා ද සිදුවී ඇති දේ ගැන මහත් සේ කම්පාවට පත්වී සිටින අතර ඔවුන් මින් ඉදිරියට හෝ පාසල් දරුවන්ගේ ආරක්ෂාව ගැන මීට වඩා උනන්දුවෙන් කටයුතු කරන්නට ගුරු මෑණිවරුනට හා පියවරුන්ට උනන්දු වන ලෙස ඉල්ලා සිටිති. කවුරු කවුරුත් කුමක් කීවත් ඉදිරියේ දී ඇත්ත හෙළිවනු ඇත. ඒත් ඒ වන විට කසුන් අප අතර නැත.රත්තොට පොලිස් අත්අඩංගුවට පත්වූ මාතලේ දිස්ත්‍රික්කයේ රත්තොට අධ්‍යාපන කලාපයේ දික්කුඹුර රජයේ විද්‍යාලයේ විදුහල්පතිවරයාට එරෙහිව නොසැලකිලිමත්ව ක්‍රියා කිරීම සම්බන්ධයෙන් උසාවියේ නඩු පැවරෙන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පැවසීය.දරුවා අඹ ගසට නැංවූ බවටත්, පාසල් වත්තේ අඹ කඩා විකුණු බවටත් විදුහල්පතිවරයාට එරහිව දැනට සාක්ෂි 20ක් පමණ ගොනුවී ඇති බවද ඒ මහතා තවදුරටත් පැවසීය.-අඹ කඩන්න ගොස් වැටුණුරත්තොට දරුවාගේ පියා පවසයිමෙම සිද්ධියට අදාළව දැනට රක්ෂිත බන්ධනාගාරයේ පසුවන රාජගුරු රාජකරුණා විජයානන්ද ගහේ බණ්ඩාරලාගේ චන්දානන්ද බණ්ඩාර හුලංගමුව විදුහල්පතිවරයා රත්තොට පොලීසියට කර ඇති ප්‍රකාශයේ සඳහන් වන්නේ “එදා දවසේ උදේ වරුවේ ඩෙංගු මර්දන කටයුතු සඳහා සිසුන් පාසල් වත්ත ශුද්ධ කිරීමට යෙදවූ බවත් ගුරුවරුන් හා තමන් ද වත්තේ තැන් තැන්වල සිටි බවත්ය.දරුවාගේ පියාදරුවාගේ මවකසුන් අඹ ගසට නැංවීමට තමන් ක්‍රියා නොකළ බවත් ඔහු අඹ කඩන බවවත් නොදුටු බවත්, ඔහු වැටුණාට පසු ක්ෂණිකව තුන් රෝද රථයක් ගෙන්වාගෙන රත්තොට රෝහලට ඇතුළත් කළ බවත් කියා තිබුණි.විදුහල්පති හුලංගමුව මහතා රක්ෂිත බන්ධනාගාරගතව පල්ලෙකැලේ බන්ධනාගාරයේ පසුවන අතර ඒ මහතාව බලන්නට දිනපතාම එහි යන ඔහුගේ බිරිය චන්ද්‍රිකා රාජකරුණා හුලංගමුව මහත්මිය මෙසේ කීවාය.“මගේ මහත්මයා මෑතකදී සැත්කමකට භාජනය වී අසනීප තත්ත්වයකින් පසුවන අතර මම දිනපතාම එයාව බලන්න යනවා. ඒ හැම අවස්ථාවකදීම ඔහු මා සමඟ කියන්නේ තමන් කසුන්ව අඹ කඩන්නට ගසට නඟින්නට නොකී බවයි. කසුන් ගසෙන් වැටුණ හැටියේ මහත්මයා ඒ ගැන දැනගත් වහාම එතැනට පැමිණ වහාම රත්තොට රෝහලට ගෙන ගොස් තිබෙනවා.රත්තොට රෝහලෙන් මාතලේටත්, මාතලෙන් මහනුවර රෝහලට ගෙන යන විටත් මගේ මහත්මයාත් තවත් ගුරුවරයෙකුත් ගිහින් තිබෙනවා. මහනුවර රෝහලේ දී කසුන් අවසන් හුස්ම හෙළන අවස්ථාවේදීත් මහත්මයා සහ තව ගුරුවරුන් කීපදෙනෙකුමත් ඉඳලා තියෙන්නේ මහනුවර රෝහලේ. ඔහුගේ මරණ පරීක්ෂණයට සහභාගී වෙලා ගෙන ඒමටත් මරණයේ භූමදාන කටයුතු වලටත් මුදලින් ආධාර කිරීමට මගේ මහත්මයාත් ගුරු භවතුනුත් කටයුතු කර තිබුණා” ඇය වැඩිදුරටත් කීවාය.මේ සම්බන්ධයෙන් මාතලේ අධ්‍යාපන කලාප අධ්‍යක්ෂ ආර්.කේ.බණ්ඩාරනායක මහතාගෙන් කළ විමසීමකදී ඔහු මෙසේ ප්‍රකාශ කෙළේය.“එම සිද්ධිය සැළවූ වහාම මාත් තවත් නිලධාරියෙකුත් සිද්ධිය වූ ස්ථානයට ගිය නමුත් ඒ වන විට එහි කිසිවෙකු සිටියේ නැහැ. ඒ නිසා නිවාඩු දවස් දෙක ඉක්ම ගිය පසු සඳුදා එම පාසලට ගොස් පරීක්ෂණ ඇරඹුවා. එදා දවසේ ඒ මරණයේ අවසන් කටයුතු සඳහා වැඩ කටයුතු කෙරෙමින් තිබුණ නිසා මහත් කලබලකාරී තත්ත්වයක් ඇතිවී තිබුණා.අපි ගුරුවරුන්ගෙන් විමර්ශනය කළා. පාසලේ දරුවන්ගෙන් තොරතුරු ගන්නට හැකියාවක් තිබුණේ නැහැ. අපි ඒ විමර්ශනය දිගටම කරගෙන යනවා. එය අවසන් වන තුරු කිසිම නිගමනයකට එන්න විධියක් නැහැ. පරීක්ෂණය ඉක්මනින් නිම කිරීමට බලාපොරොත්තු වෙනවාÓයි කීය.“අවසාන වශයෙන් සිහියට එන්නේ, “පරීක්ෂණ කොයි විධියට පැවැත්වුණත් කවුරු වැරදිකාරයා වුණත් අපේ දරුවා ආයෙත් දකින්න ලැබෙන්නේ නැහැ” කියා කසුන්ගේ පියා කී කථාවයි.විස්තර හා ඡායාරූපදයා අබේවීර මාතලේ සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af1407069</link>
    <topic>ඉන්දීය අගමැති නරේන්ද්‍ර මෝදිගේ ජීවිත කතාව</topic>
    <author>සේමාලි කැල්ලපත</author>
    <content>නක්ෂත්‍රකරුවෙක් මෝදි ගැන කී අනාවැකියන‍රේන්ද්‍ර කුඩා කල දඩබ්බරයෙකි. හිතට ආවක්ම කළ පුතෙකි. හැමවිටම හැම දෙයක් ම හාරා බලා ඇවිස්සීමට ඔහු ප්‍රිය කළේය. හෙතෙම පාසලේ දී ගුරුවරුන්ගෙන් බැණුම් ද ඇසුවේය. ඒ වෙන යමක් නිසා නොව ගුරුවරුන් කරනා කියනා දේ ගැන දිගින් දිගට ම ප්‍රශ්න කිරීම නිසාය.දිනක් ගුරුවරයෙක් පන්ති කාමරයේදී සිසුන්ට ගණිත පාඩමක් විස්තර කරමින් ගැටලුවක් විසඳීම කරගෙන ගියේය. එම පන්තියේ සිටි නරේන්ද්‍ර ගුරුවරයා දෙස ඇසිපිය නොහෙළා බලා සිටී. ගුරුවරයාට ඒ බැල්ම රිසි නොවීය.“ඔව්, මොකද ඔය ළමයා බලා ඉන්නේ” ගුරුවරයා විමසීය.“සර්, ඒක එහෙම කළේ ඇයි? ඒක මෙහෙමත් විසඳන්න තිබුණානේ. ඒ විදියට කළා නම් ඒක ලේසියිනෙ. ඇයි එහෙම නොකළේ” නරේන්ද්‍රගෙන් ප්‍රශ්න වැලකි.පන්තියේ සිසුන් ඉදිරියේ ගුරුවරයාගේ ඉගැන්වීම් ක්‍රමවේදය ගැන ප්‍රශ්න කිරීම ගැන ගුරුවරයාට කේන්ති ගියේය.“උඹ කොලු ගැටයා. මට උගන්නන්න එනවද? ඔය කරේ මට අපහාසයක්.” ගුරුවරයාගෙන් බැණුම් වැලක් එල්ල විය.කොලු ගැටයකු ලෙස ඔහු නිතරම තමා අවට ඇති වටපිටාවේ දක්නට ඇති දේ පිළිබඳ විමසිලිමත් වූයේය. නිවසේදී පවා ඔහු සිය සිතේ පවතින කුතුහලය සංසිඳවා ගැනීමට ප්‍රශ්න නැගුවේය. ඔහුගේ ඒ නිරන්තර ප්‍රශ්න කිරීම්වලට භාජනය වූ කෙනකු වූයේ ඔහුගේ මවය.“අම්මා, ඇයි ඕක ඔහොම කරන්නෙ. ඒක ඔහොම නොකර බැරිද?” යනුවෙන් මව විමසන ඔහුට අවශ්‍ය වූයේ ඇගේ කටයුතු පහසු කිරීම සඳහා එම කාර්ය වෙනත් පහසු ලෙසකින් ඉටු කර ඇයට සහාය වීමටය.ඔහුට සැමවිට ම කාර්යන් ඉටු කිරීමේ දී එය සම්ප්‍රදායෙන් බැහැරට ගොස් වෙනත් ආකාරයකින් ඉටු කරමින් අත්හදා බැලීම් කිරීමට අවශ්‍ය විය. රෙදි සේදීමේ දී පවා එය අන් අය කරනවාට වඩා වෙනස් නව හා පහසු ලෙසකින් කිරීමට ඔහු උත්සාහ කළේය.කුඩා කල පටන් ම නරේන්ද්‍ර තමාගේ ඇඳුම් තමාම සෝදා ගත්තේය. එසේම පවුලේ අයගේ ද රෙදි සෝදා දුන්නේය. ගමේ පොදු විලට ගෙදර අයගේ ද රෙදි පොට්ටනි ගසාගෙන රැගෙන යන ඔහු රෙදි සෝදන්නේය. ඔහුගේ අසල්වැසියෝ මේ කොලුවා රෙදි සෝදන අන්දම බලා සිටින්නට පුරුදුව සිටියහ.හැමදෙයක් ම පිළිවෙළට කළද ඔහුගේ හිතුවක්කාර ගතිගුණ දත් දෙමවුපියෝ නිතර ඔහු ගැන විමසිල්ලෙන් සිටියහ. පාසල් ගොස් පැමිණ නිතර කොලු නඩය සමඟ රවුම් ගසන නරේන්ද්‍ර සිය ශරීර සෞඛ්‍ය ගැන ද උනන්දුවක් දැක්වීය.“නරේන්ද්‍ර හැමදාම පාසල ඇරිලා ඇවිත් පොත් බෑගය ගෙදර තියලා ව්‍යායාම කරන්න දුවනවා. ඒ දවස්වල ගෙදර යන්නේ රෑවෙලා” යනුවෙන් ඔහුගේ කුඩා කල චර්යාව සිහිපත් කරන මිතුරෝ පවසති.මෝදි පවුල විසූ වාද්නගර් හි අතුරු වීදියේ වැඩිපුර පදිංචිව සිටින්නේ මෝදි පවුල් නාමය හෝ කුල නාමය සහිත පවුල් නිසා ඒ පළාත වත්මනෙහි හැඳින්වෙන්නේ ‘මෝදි ප්‍රදේශය’ නමිනි. එහි පදිංචි මනිබෙන් මෝදි 74 හැවිරිදිය. ඇය කුඩා කල සිටම නරේන්ද්‍ර හොඳින් හඳුනන්නීය.න‍රේන්ද්‍ර මෝදිගේ ජයග්‍රහණයේ ලකුණු පහළවී ගම් පළාත පිළිබඳ විශේෂ අවධානයක් යොමුවීමත් සමඟ ඔහුගේ අතීත තොරතුරු පවසන්නෝ කල එළියට බැස්සාහ. මනිබෙන් ද ඉන් අයෙකි. නරේන්ද්‍ර කුඩා කල දඟකාර දරුවකු වූ බවත් ඔහු සිය උකුළේ නැළවුණු බවත් ඇය සිහිපත් කළේ දෑසේ ඉණූ සතුටු කඳුළක් ද සමඟිනි.“හරිම දඟකාර කොල්ලෙක්. තාමත් ඔහු වෙනස් වෙලා නැතිව ඇති. ඔහු අපේ රටේ අගමැති වන බව මට නම් සහතිකයි.” මනිබෙන් ඒ දිනවල පැවසුවාය.නරේන්ද්‍ර ලා කෙළි සෙල්ලම් කළ කොලු රෑනේ නායකයා වූයේ නරේන්ද්‍ර ගේ වැඩිමල් සොහොයුරෙකි. ගම් පළාතේ අනෙක් කොලු ගැටව් ද ඒ වැඩිමල් මෝදි සහෝදරයාගේ නායකත්වය විවාදයකින් තොරව පිළිගත්හ. නරේන්ද්‍ර ද වැඩිමල් සොහොයුරන් දෙදෙනා පසුපස එල්ලීගෙන ගිය ද ඔහුගේ ගතිගුණ ඔවුන්ට වඩා වෙනස් විය.මෝදිගේ කුඩා කල තොරතුරු පැවසූ මනිබෙත්ඉන්දියාව යනු සැමවිටම විවිධ මතිමතාන්තර හා මිථ්‍යා මතද චාරිත්‍ර වාරිත්‍ර ද කරපින්නා ගත් ජනතාවකින් යුතු දේශයකි. ආගම එහි එදිනෙදා ජීවිතය හා බැඳී යන්නකි. ඇතැම් අවස්ථාවල ඉතා ළාබාල වියේදී පවා නරේන්ද්‍ර ගේ ඇතැම් ගති පැවතුම් දැඩිව එරට සංස්කෘතිය, ආගම හා ඇදහීම් අනුව බැඳී ගියේය. ඔහු වරෙක සිය දෛනික රටාවෙන් බැහැරව දැඩි ව්‍රතයක් රැකීම ආරම්භ කළේය. ඔහුගේ මේ ව්‍රත රැකීම පවුලේ අයගේ මෙන් ම මිතුරන්ගේ ද අවධානයට ලක් විය.මේ තපස රකින කාල සීමාවේදී ඔහු පළමුවෙන් ම ලුණු ආහාරයට ගැනීමෙන් වැළකිණ. ඉන්පසු මිරිස් සහ තෙල් ආහාරයට එක් කිරීම ප්‍රත්කිෂේප කළේය.“නරේන්ද්‍ර කුඩා කාලේ හකුරු කන්න හරි රුසියා. ගෙදරට හකුරු ගෙනාවාම ඒවා කොහොම ඉවරවෙනවද දන්නෙ නැහැ. එහෙව් කෙනා ව්‍රත රකින කාලෙදි හකුරු කෑමත් අත්හැරියා” යැයි එදා නරේන්ද්‍රගේ කෙරුවාවල් සිහිපත් කළ සොහොයුරෙක් පැවසුවේය. කිසිවකින් හෝ අධෛර්යට පත්නොවන්නා වූ ඔහුගේ මේ ගුණාංගය අනාගත ඉදිරිගමන පිළිබඳ ඉඟි පවසන්නාක් මෙන් විය.කුඩා කල සිටම තමන්ට සිතුණු යමක් කරන්නාවූ නරේන්ද්‍රගේ ගතිගුණ ගැන මව පසුවූයේ බියකිනි. ඔහුගේ හිතුවක්කාරකම් නිසා කෙදිනක මොන විදිහේ දරුවකු වේදෝයි ඇය නිතර නෑයන් සමඟ සිය පුත්‍රයාගේ දඩබ්බරකම් ගැන පවසමින් සැක පහළ කළාය. අප රටේ ද බොහෝ මවුවරුන් දරුවන්ගේ පොතපත පිළිබඳ අවධානය ගිලිහෙද්දී කේන්දරය බලවන්නාක් මෙන් නරේන්ද්‍ර ගේ මව ද ගමේ කා අතරත් ප්‍රසිද්ධ නක්ෂත්‍රකරු වෙත ගියාය.නරේන්ද්‍ර උපන් වේලාව බැලූ නක්ෂත්‍රකරු මවගෙන් නරේන්ද්‍ර ගේ දඩබ්බර ගතිගුණ විමසුවේය.“මේ පුතා නාහෙට නාහන දරුවෙක් නේද?”“ඔව්. ටිකක් දඟයි තමා.” මව පැවසුවාය.“හිතුවොත් යමක් කරන්නමයි නේද බලන්නේ.”“එයාට ඕනැ දේ කොහොම හරි කරගන්නවා” මවගේ පිළිතුර වූයේය.“ඉගෙනීමට හොඳයි. ආධ්‍යාත්මික දේවලට ඇති නැඹුරුව වැඩියි. මේ ග්‍රහ ලක්ෂණ අනුව දරුවා සාධුවරයෙක් හෝ යෝගියෙක් වෙනවා සිකුරුයි. එහෙම නොවුණොත් මේ දරුවා කවදාහරි හොඳ නායකයෙක් වෙයි. මේ කේන්දරයේ හොඳ නායකත්ව ලකුණු පිහිටා තියෙනවා.” නක්ෂත්‍රකරු මව හා පැවසුවේය.එදා පාසල්වියේ සිටි නරේන්ද්‍ර ගැන නක්ෂත්‍රකරු පැවසූ දේ සැබෑවක් වූයේය. එසේ වුවද, කිසියම් ලෙසකින් ඔහු දේශපාලනයට නොපැමිණියේ නම් කන්ෂත්‍රකරු කී පරිදි සාධුවරයකු බවට පත්වීමට ඉඩ තිබූ බව ඔහුගේ චර්යාවන්ගෙන් පෙනී යයි.සාධුවරුන් විෂයෙහි මෝදි ගේ සිතේ වූයේ පුදුමාකාර බැඳීමකි. වන්දනාමාන කිරීමට මෙන් ම භාවනාවට ද ඔහු කැමැත්තක් දැක්වීය. දැඩි ආගමික භක්තියකින් යුක්ත වූ ඔහු ඉන්දියාවේ සෑම තැනම ඇවිදිමින් සංචාරක යෝගීවරුන් සාධුවරුන් දුටු කල කුඩා වියේදී බලා සිටියේ වශීවූවකු මෙනි.වාද්නගර් ගමට ඉඳහිට පැමිණෙන සාධුවරයෙක් සිටියේය. ගමේ ඇත්තන් ඔහු හැඳින්වූයේ සන්නාසියකු ලෙසය. කුඩා මෝදිගේ සිත ද මේ සන්නාසියා වෙත ඇදී ගි‍යේය. සන්නාසියා පැමිණ වාද්නගර් හි කල්ගත කරද්දී නරේන්ද්‍ර ඔහු දැකීමට ගියේය.“අම්මේ, මටත් සන්නාසියෙක් වෙන්න ඕනෑ.” සන්නාසියා දෙස වශීවී බලා සිට නිවෙසට පැමිණි දිනක් ඔහු මවට පැවසීය. මව සිනාසී පුතුගේ අදහස බැහැර කළාය.‍මෝදිගේ කුඩා කල සිතුම් පැතුම් ඒ වයසේ අනෙකුත් දරුවන්ගේ සිතුම් පැතුම්වලට වඩා වෙනස් වූයේය. ඇතැම්විට ඒ මීට ශතවර්ෂ ගණනාවකට පෙර කීර්තිමත් බෞද්ධ අධ්‍යාපනික හා ආධ්‍යාත්මික මධ්‍යස්ථානයක් ලෙස පැවැති වාද්නගර් වෙතින් ලද ආභාෂය නිසා විය හැකි යැයි ද කියනු ලැබේ. දරුවකු ලෙස ද ඔහුට නිතරම අවශ්‍ය වූයේ සමාජයේ වෙනසක් ඇති කිරීමටය. ආධ්‍යාත්මික ගුණ වගාව කෙරෙහි ඔහුගේ සිත පෙලැඹවූ ස්වාමි විවේකානන්දයන් ගේ මඟ පෙන්වීම් ද ඊට හේතු වූවා විය හැකිය.තරුණ වියට එළඹෙණ නරේන්ද්‍රට වරෙක ඉන්දියානු හමුදාවට බැඳීමට සිත්විය. ඒ සඳහා විභාගයකට පෙනී සිටීමට ජාම්නගාර් ටවුම වෙත යායුතු විය.“තාත්තේ, මට විභාගෙට ලියන්නට ටවුමට යන්න සල්ලි ඕනෑ.” පුතා පියාගෙන් ඒ සඳහා මුදල් ඉල්ලීය.මුදල් දෙනු වෙනුවට පියා සිය හිතුවක්කාර පුත්‍රයා දෙසත් සිය බිරිය දෙසත් බැලීය. “පුතේ, මේ වෙලාවේ තාත්තා ළඟ සල්ලි නැහැ.” පියා වෙනුවට පිළිතුරු දුන්නේ මවය.සිය අපේක්ෂා මුදුන් පමුණුවා ගැනීමට නොහැකි තැන ඔහු යළි ඇදී ගියේ කිසියම් දිනෙක සාධුවරයකු වෙනවාය යන මනෝ ලෝකයටය.1960 වසර මුල් භාගයේ දී ඉන්දියානුවන් අතරින් වාහනයක හිමිකරුවකු වූයේ එහෙමත් කෙනෙකි. නගරවල පවා වාහනයක් සතු අය හිඟ වූහ. එසේ වෙද්දී වාද්නගර් වැනි ගම්බද ප්‍රදේශවල අයට වාහනයක යෑම වාහනයක හිමිකරුවකු වීම සිහිනයක් විය.‍කොලු රෑන සමඟ කදේ වැටී පාසල් ඇරී එන නරේන්ද්‍ර තම සම වයසේ මිතුරන් මෙන් ම වැඩිමල් ස‍හෝදරයන් දෙදෙනාගේ මිතුරන් ද ඇසුරු කළේය. ශ්‍යාමාල් දාස් ඒ අතරින් කෙනෙකි. එනිසා ඔහු නරේන්ද්‍ර ගේ ද මිතුරෙකි.පාසල ඇරී ගුරු පාර දිගේ එන අතරමඟදී ඔවුන් මඟ නතර වෙන්නේ කුමන හෝ සෙල්ලමකටය. එවන් දිනයක නරේන්ද්‍ර සිය අත්ල ශ්‍යාමාල් දාස් වෙත පෑවේය.“මේ බලන්න මගේ අල්ලේ රේඛා. මේවායේ විදිහට මං කවදා හරි දවසක ලොකු මිනිහෙක් වෙනවා.” නරේන්ද්‍ර ශ්‍යාමාල්ට පැවසීය.ශ්‍යාමාල් කුඩාවකුගේ මේ කතාව අසා සිනාසී නිහඬ වූයේය. එහෙත් න‍රේන්ද්‍ර ඒ කතාව එතැනින් හමාර කළේ නැත. තවත් පැහිච්ච කතාවක් කිවේය.“මං කවදා හරි ලොකු වුණාම කාර්වලයි යන්නේ.”අනාගතය ගැන කිසිදෙයක් නොදැන නරේන්ද්‍ර එදා කොලුකමට කී කතා ශ්‍යාමාල් දාස් අද සිහිපත් කරන්නේ ඔවුන්ගේ නව අගමැතිවරයා ගැන දැඩි සෙනෙහසිනි.තම උකුළේ නැළවුණු ඒ කුඩා කොලු ගැටයා අද ඔවුන්ගේ රට කරවන නායකයායි. එය ඒ වාද්නගර් ගමේ හැමට ආඩම්බරයකි. නරේන්ද්‍ර මෝදි අගමැති අපේක්ෂකයා ලෙස ජයගත් දා වාද්නගර් වැසි සැවොම පාහේ සිය අතුරු වීදි මල්දමින්, කොඩි හා මෝදිගේ පිංතූරවලින් සැරසූයේ ඉහවහා ගිය සංතෝෂයෙනි.නරේන්ද්‍ර මෝදි ඒ ගම අහලකටවත් නොආවත් ඔව්හූ ඔහු එහි එතැයි මෙන් ගුලාබ් ජාමුන් හා ලඩ්ඩු වැනි රසකැවිලි සැදූහ. තරුණවියේ පිටමං වූදා පටන් නරේන්ද්‍ර ඒ ගමට පය නොතබා තිබුණ ද ඒ ගමේ ඇත්තන් සැවොම පාහේ ඡන්දය ප්‍රකාශ කර තිබුණේ නරේද්‍රටය. ඒ ඔවුන් ගමේ කමට න‍රේන්ද්‍රට සැලකූ හැටිය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af14070610</link>
    <topic>මම හරිම වාසනාවන්තයි අපි දෙන්නාගේම ජීවිතය දැන් අලුත් වෙලා</topic>
    <author>සටහන / ඡායාරූප - සමන්තී වීරසේකර</author>
    <content>පස්දරු නිවුන් දරුවන්ගේ නීතිඥ මව පවසයිදරුවෝ දෙමවුපියන්ට පමණක් නෙවෙයි ලෝකෙටම සම්පතක්. එය අමුතුවෙන් කිව යුතු නැත. අතීතය පිළිබඳව විමසිලි දෑසින් සොයන්නෙකුට එක් මවකට දරුවන් අවම හත්දෙනකුවත් සිටි බවට තොරතුරු හමුවේ.එහෙත් එකවර දරුවන් පස්දෙනෙකු මෙලොවට බිහිකරන්නට ඇත්නම්, ඒ මවත් පියත් මොනතරම් නම් වාසනාවන්ත ද? භාග්‍ය සම්පන්නද? එවන් මවක සහ පියකු ඉකුත් තුන්වැනිදා පේරාදෙණි ශික්ෂණ රෝහලේ දී සිඟිත්තන් පස්දෙනකු මෙලොවට දායාද කළේ තමන්ගේ ජීවිත කාලයේ රටටත් දැයටත් කළ යුතු උපරිම සේවය කරමින් වගකීම් ඉටුකරමින්.ඇය තනූජා ඒකනායක. වයස අවුරුදු තිස් හයකි. සේවය කරන්නේ මහනුවර අධිකරණ සංකීර්ණයේය. ඇය දරුවන් මෙලොවට බිහි කළ වීර මාතාවයි. ඔහු නිමේෂ ගොඩගේ. වයස අවුරුදු හතළිස් එකක්. සේවය කරන්නේ පේරාදෙණිය විශ්වවිද්‍යාලයේ ශ්‍රව්‍ය දෘෂ්‍ය ඒකකයේයි. මේ මවත් පියත් විවාහ වෙලා වසර දහයක් සපිරෙනවා. පදිංචිය වැරැල්ලගම, ඉඩමේගම, 244 නිවසේ.ඔවුන් විවාහ වී වසර දෙකකින් පසුව දරුවන් නොමැති වීමත් ඊට පිළියම් සෙවීමත් සම්බන්ධයෙන් උනන්දු වූයේ, වෛද්‍ය උපදෙස් අනුවය. දීර්ඝ කාලීන වෛද්‍ය උපදෙස් ලැබූ වෛද්‍යවරුන් කණ්ඩායමක් වෙයි. එහි පළමු වෛද්‍යවරයා දැනට මහනුවර රෝහලේ සේවය කරන වෛද්‍ය ප්‍රියන්ත දිසානායක. විශේෂඥ වෛද්‍යවරුන් වන වෛද්‍ය රත්නායක, ඉන්දියාවේ වෛද්‍ය අමිත් පත්කි, පේරාදෙණිය රෝහලේ ප්‍රසව හා නාරිවේද විශේෂඥ වෛද්‍ය සිසිර රණරාජා මේ වෛද්‍ය කණ්ඩායම ‍තනූජාටත් නිමේෂටත් අප්‍රමාණ ලෙස උදව් උපකාර කරමින් නිසි ප්‍රතිකාර උපදෙස් ලබාදුන්නා.එහි ප්‍රතිඵලයක් ලෙස 2014.07.03 එනම් ජූලි 3 බ්‍රහස්පතින්දා පෙරවරු 9.55 සිට විනාඩි දෙකෙන් දෙකට පිරිමි දරුවන් හතරදෙනකු සහ ගැහැනු දරුවෙකු සීසර් සැත්කමක් මඟින් මෙලොවට බිහි කරන්නට තනූජාට හැකිවුණා. දරුවන් හතරදෙනකු කි‍ලෝග්‍රෑම් එකට වැඩි බර ප්‍රමාණයන්ගෙන් (1.4 kg, 1.3 kg, 1.2 kg, 1.1kg) යුක්ත වූවා. අනෙක් දරුවා ග්‍රෑම් 900ක බරකින් සමන්විත වූවා.ශල්‍යකර්මය සිදුකළේ පේරාදෙණිය ශික්ෂණ රෝහලේ, ප්‍රසව හා නාරිවේද විශේෂඥ වෛද්‍ය සිසිර රණරාජා මහතායි. විශේෂඥවරයා මේ පිළිබඳව දැක්වූයේ මෙවන් අදහසක්.මව“මේ යුවළ මඳසරුභාවයට කලක් තිස්සේ ප්‍රතිකාර ගත්තා. ඔවුන් නිසි කලට වේලාවට නිශ්චිත ප්‍රතිකාර ලබාගත්තා. ඔවුන් ඉන්දියාවට ගොස් IVS ප්‍රතිකාර ලබාගෙන සිටියා. එහි සිට ආ දිනයේ සිටම සතිපතා ලොකු අවධානයකින් ප්‍රතිකාර ලබාගත්තා. අවසන් මාස තුනම ඔවුන් පේරාදෙණියේ නේවාසිකව ප්‍රතිකාර ලබා ගත්තා. රෝහලේ විවිධ තත්ත්වයන් මත ඇයගේ මානසික ක්‍රියාවලිය යථා තත්ත්වයෙහිම පවත්වා ගැනීමට මා ඇයට වෙනත් වාට්ටුවක නිදහසේ සිටීමට අවශ්‍ය පසුබිම ලබාදුන්නා.”“දරුවන් පස්දෙනකු ගර්භාෂයේ වැඩෙනවා කියන්නේ ලොකු අවදානමක් සහිත ක්‍රියාවලියක්. ඒ නිසා මම කිහිපවතාවක්ම ඇයට කියා සිටියා දරුවන් තිදෙනෙක් හදාගැනීමෙන් මවගේ අවදානම අඩුකර ගත හැකි බව. නමුත් ඇය හෝ ඇගේ ස්වාමියා කිසිම අවස්ථාවක ඊට කැමැත්තක් දැක්වූයෙම නැහැ.ඔවුන් කියා සිටියේ දරුවන් පස්දෙනාම කෙසේ ‍හෝ හදාගමු කියායි. සති 29 දී පමණ ඇ‍යගේ ගැබ්ගෙලට මැහුම් යොදා අප මේ දරුවන්ගේ ආරක්ෂාව තවත් තහවුරු කළා. මොකද දෙකකට වැඩි ගැබ්ගැනීමකදී සාමාන්‍ය ගබ්සා වීමක් සිදුවීමේ ඉඩකඩ මාස හයේදී පවා ඇතිවීමට ඉඩ තිබෙනවා. ඒ සියල්ල පිළිබඳව අප හොඳ හෝදිසියකින් කටයුතු කළා. දැන් ඇය ඉතා හොඳ නිරෝගී මවක් ලෙස සිටිනවා.”සීසර් සැත්කම සිදුකළේ පේර‍ාදෙණිය රෝහලේ ප්‍රධාන ශල්‍යාගාරයේ. එහි ප්‍රධාන හෙද සොයුරිය යූජිනී මහත්මිය ඇතුළු කාර්ය මණ්ඩලය ශල්‍යාගාරයේ දී අවශ්‍ය සියලුම පහසුකම් සපයාදුන්නේ හරිම කැපවීමෙන්.මෙලොව එළිය දුටු පුංචි සිඟිත්තන් ශල්‍යාගාරයෙන් ගෙන ගියේ, නොමේරූ ළදරු ඒකකයට. ඔවුන් ළමා රෝග විශේෂඥ වෛද්‍ය සන්ධ්‍යා බණ්ඩාර මහත්මියගේ පූර්ණ අධීක්ෂණයෙන් ප්‍රතිකාර වෙත යොමු කොට තිබෙන්නේ විශේෂිත ප්‍රතිකාර සහිත ආවරණ සහිත වීදුරු කුටිවල (inqubulaters). දරුවන්ගේ ආරක්ෂාව පිළිබඳව විශේෂඥ වෛද්‍ය සන්ධ්‍යා බණ්ඩාර මහත්මිය පැවසූයේ මෙවැන්නක්.“අපගේ වෛද්‍ය නිර්දේශවලට අනුව මේ දරුවන් සති 26ත් 29ත් අතර දරුවන්. මේ දරුවන් අනෙක් දරුවෝ උපදින විට වාගේ අඬාගෙන එන්නේ නැහැ. මේ අයව ස්ථාවර තත්ත්වයට පත්කර ගත යුත්තේ ඉපදී පළමු පැයේදී. කෘත්‍රිම ශ්වසනය, හෘද ක්‍රියාකාරිත්වය මොළය, උණුසුම පමණක් නොවෙයි පෙනහලුවල ක්‍රියාකාරිත්වය නිසි ලෙස පවත්වාගෙන යාම සඳහා ඖෂධ ලබාදීම් සඳහා දැඩි කැපවීමක් කළ යුතුයි.ඒ සඳහා එක ඖෂධයක් රු.30,000ක් පමණ මිල වෙනවා. සෞඛ්‍ය අමාත්‍යාංශයෙන් මෙම ඖෂධ දැන් නොමේරූ ළදරු ඒකකවලට ලබා දී තිබෙනවා. මේ පුංචි දරුවෝ පස්දෙනාට වෛද්‍යවරු පස්දෙනෙක් හෙදියන් පස්දෙනෙක් වෙනම යොදවා තිබෙනවා.මොවුන්ගේ පෝෂණය, අවයවවල වර්ධනය පිළිබඳව අපි නිරන්තර හෝදිසියෙන් සිටිනවා. පේරාදෙණිය රෝහලේ නොමේරූ ළදරු ඒකකය පිළිබඳ මෙතෙක් කටයුතු සොයා බලා ඉතා හොඳ සේවයක් ලැබෙන නිසයි මෙවන් මවුවරු පේරාදෙණියෙ රෝහලට ඇතුළත් වන්නේත්”පියාවෛද්‍ය සිසිර රණරාජාපුංචි පැටවුන්ගේ මව වූ තනූජා, හදිසි ප්‍රතිකාර ඒකකයේ ප්‍රතිකාර ලැබුයේ වැඩි ආරක්ෂාව සඳහායි. ඇයට එම ඒකකයේ වෛද්‍යවරු, හෙදියන්, කිරි කළමනාකරණ ඒකකයේ හෙදියන් පූර්ණ ආරක්ෂාවත් ප්‍රතිකාරත් ලබා දුන්නා.තනූජා අද කතාකරන්නේ නිම්හිම් නැති ප්‍රීතියකින්.“මම හරිම වාසනාවන්තයි. පුංචි පැටව් පහක්ම ලැබුණේ මේ වෛද්‍යවරුන් හෙදියන් ඇතුළු එදා ඉඳන්ම අපට වචනයෙන් හරි සහාය වුණ හැමදෙනාගෙම උදව්වෙන් උපකාරයෙන්. වෛද්‍ය ප්‍රියන්ත දිසානායක අපට පැහැදිලි මාර්ගයක් පෙන්නලා දුන්නා.අද අපි සතුටු වෙන්නේ ඒ නිසයි. මේ රෝහලේ සෑම අංශයකම කාර්යය මණ්ඩලවලට ස්තුති කළ යුතුමයි. ඒ හැමෝම මාස තුනක් පුරා අපට හොඳින් සැලකුවා. අධ්‍යක්ෂතුමාගේ සිට සෙසු සෑම කාර්යය මණ්ඩලයකම සේවය කරන හැමදෙනාටම ගොඩාක් පින් මටත් මහත්තයාටත් පුංචි පැටව් පස්දෙනෙක් නිරෝගීව ලබාදුන්නාට. ඇය සතුටු කඳුළු වගුරවමින් කියා සිටියා.නිමේෂ ගොඩහේනගේ මේ පුංචි පැටවුන්ගේ පියා. ඔහු හදිසි ප්‍රතිකාර ඒකකය ළඟ එදා සිටම රැඳී සිටින්නේ වම් දෙසින් ඇති හදිසි ප්‍රතිකාර ඒකකයේ සිටින බිරියට හෝ දකුණත දෙසින් සිටින නොමේරූ ළදරු ඒකකයේ පැටවුන්ට අවශ්‍ය වන ඕනෑම දෙයක් සැපයීමේ බලාපොරොත්තුවෙන්. ඔහු අප හා අදහස් දැක්වූයේ මෙසේයි.“මට දැනටත් මතක් වෙන්නේ, පැටවු පස් දෙනෙක් ගැබ්ගෙන සිටින බව කී මොහොත. වෛද්‍ය ප්‍රියන්ත මහතා ඒ බව පවසා තවදුරටත් තහවුරු කරගන්නට වෛද්‍ය භද්‍රා හේවාවිතාරණ මිය වෙත යොමු කළා. ඒ මොහොතේ අපිට දැනුණ සතුට දරාගන්න බැරි තරම්.අවුරුදු දහයක් අපට බලාපොරොත්තු දීලා තියෙන්නේ මේ පුංචි පැටවු පස්දෙ‍නානේ කියලා අපි සතුටු වුණා. දරුවන් කියන්නේ ජීවිතය අලුත් කරන අලුත් බලාපොරොත්තුවක්. පස්දෙනාම අපි දෙන්නාව ප්‍රාර්ථනා කරගෙන එන්න ඇති. ඉතින් කොහොමද එක්කෙනෙක් හරි අයින් කරන්නේ? අපේ ජීවිත කොහේ හරි ලියවිලා තියෙන විදිහට ගලාගෙන යාවි. මේ පැටවු පස්දෙනා එක්කම එන ඕනි දේකට අපි මුහුණ දෙනවා. ගිය සතියේ මම ස්වාමිපුරුෂයෙක් විතරයි. අද මම දරුවෝ පස් දෙනෙකුගේ පියෙක්” ඔහු ‍බොහෝම නිරහංකාර පිය සෙනෙහසකින් කියා සිටියා.මේ සියලු කාර්යයන් යථා පරිදි ඉටුකර ගැනීමට පූර්ණ සහාය පූර්ණ වගකීම කරට ගෙන කටයුතු කළේ පේරාදෙණිය රෝහලේ අධ්‍යක්ෂ වෛද්‍ය ඩබ්ලිව්.ජේ.හේරත් මහතායි. “රෝහලේ අභ්‍යන්තර කටයුතු අපි රෝගීන්ට දැනෙන්නවත් තියන්නෙ නැහැ.මවුවරු කියන්නේ ලෝකෙම අනාගතය ගොඩනඟන මහා සම්පත්. මේ අයව ආරක්ෂා කරන්න තමයි සමස්ත සෞඛ්‍ය ක්ෂේත්‍රයම බැඳී සිටින්නේ. අපි අද බොහොම සතුටක් ලබනවා මේ සත්කාර්යයට අපට දායක වීමට ලැබීම ගැන.”සටහන / ඡායාරූප - සමන්තී වීරසේකරවිශේෂ ස්තුතිය - චතුරිකා සහ ශිරෝමි මෙනවියන්ටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af14070611</link>
    <topic>දොස්තර සමනලී</topic>
    <author>කසුරි</author>
    <content>වතුසුදු මල් උයන් තුනහතරකම සැරිසරන්නට පසුගිය සති ‍දෙකේතුනේ අවස්ථා ලැබුණා. ඒක හින්දා ජීවිතය අලුත් වුණා. පවිත්‍ර වුණා. කර්කශ ගතියත් ඒකාකාරී බවත් නැතිවෙලා ගියා. මසිත මොකක්දෝ සැහැල්ලුවකින් පිරිලා. අලුත් නවකතාවේ මගේ කොටස ඉවරයි. ඒක හින්දත් එහෙම සැහැල්ලුවක් දැනෙනවා ඇති. ඒත් වතුසුදු මල් උද්‍යානවල සැරිසරන්නට ලැබීම හින්ද තමයි ඒ සැහැල්ලුව වුණත් වඩාත් උද්දීපනය වෙලා දැනෙන්නෙ. මසිත මට කියනවා ඒ ප්‍රමෝදය මසිතෙහි සටහන් කරන්නයි කියලා.වාරියපොළ සුමංගල විද්‍යාලයට ගියාම මට දැනුණෙ වතුසුදු මල් යායකට ගියා කියලා. ඒ දරුවන්ගේ කලා උලෙළ හරිම අව්‍යාජයි. ගැමිකම සහ ගැමි සුවඳ හැමතැනම පැතිරිලා තිබුණා. වේදිකාවම පැරැණි ගංගෙදරක්. වී බිස්සකුත් තිබුණා. නාගරික කොලීජිවල ඉන්න ළමයි වී බිස්ස මොනවගේ එකක්ද කියලවත් දන්නවද දන්නෙ නෑ...ඒ ඔක්කොටමත් වඩා වාරියපොළ දරුවන්ගෙන් මා දුටු විශේෂ ලක්ෂණය නම් පුරා පැය හතරක් හතරහමාරක් විතර සද්දයක් බද්දයක් නැතුව දේශන තුන හතරකට සවන් දීපු ආකාරයයි. ඒක නම් හිත පිරෙන සිද්ධියක්. දේශනවලට සම්බන්ධ වූ හැම දේශකයාම ඒ දරුවන්ගේ අවධානය සහ සංවර හැසිරීම ගැන කතාකළා. මං ඒ වෙලාවෙම කිව්වා යම් දවසක මං ඒ ගැන ලියනවා කියලා. වාරියපොළ සුමංගල දරුවනේ හරි අපූරුයි - එදා ඔයාලගේ හැසිරීම.ඊළඟ මල් උයන මැවුනෙ කොහොමටත් මල් පිපෙන බණ්ඩාරවෙල. අවට හැමතැනම පාට පාට රෝසවලින් පිරිල තිබුණත් බණ්ඩාරවෙල ධර්මපාල විදුහල් ශාලාව නම් වතුසුදුමල් වට්ටියක් වගේම තමයි. පාසල් දරුවකුගෙන් මම අහපු ලස්සනම පද්‍ය ගායනය ඇහුවෙ එදා.. මට මතක හැටියට ඒ පුතාගේ නම ෂමින්ද (වැරදුණා නම් පුතේ සමාවෙන්න.. ලියල එවන්න. මං නිවැරැදි කරන්නම්)ඔහු එතරම් උස මහත දරුවෙක් නෙමෙයි. හැබැයි ඒ පද්‍ය ගායනය හරිම දැවැන්තයි. ඒ වගේම මිහිරියි. මට ඇහුනෙ කපුගේ සින්දුවක් කියනව වගේ. ඒ තරමට ආස්වාදනීයයි. ගැඹුරුයි. ළයාන්විතයි.ඒත් කැලේ පිපෙන මල් කැලේම පරවෙලා යනවා. කැලේට පායන හඳ කැලේම හැංගිලා. මේ දරුවො කවදද බණ්ඩාරවෙල ධර්මපාලයේ ඉඳල රූපවාහිනී ආයතන ගුවන්විදුලි ආයතන ඔස‍්සේ සමාජයේ සම්පතක් බවට පත්වෙන්නෙ? ඒත් එක දෙයක්. කුසලතා කියන ඒවා යට යන්ඩ පුළුවන්. හැබැයි මිය යන්නෙ නෑ.. පුතේ.. ඒ වුණත් මාධ්‍ය ආයතනවලින් මං ඉල්ලා සිටිනවා මේ පුතාට අවස්ථාවක් දෙන්න කියලා.වාරියපොළ සහ බණ්ඩාරවෙල විද්‍යාලවල මැවුණු ඒ වතුසුදු මල් උයන්වල සැරිසරන්නට මට අවස්ථාවක් ලැබු‍ණේ නවයුගය සඟරාව නිසා. එහි කර්තෘ ඉන්දික කුඩාහෙට්ටි මහත්මයා නිසා. ඔහුගේ ඒ වැඩසටහන් මාලාව දරුවන්ට හරිම ප්‍රයෝජනවත් එකක්.පත්තරකාරයෙක් හැටියට මට හොඳම සහතිකය හම්බවුණෙත් ඉස්කෝලෙකදි.. එහි ශිෂ්‍යාවකගෙන්. ඒ මහනුවර මහාමායා විද්‍යාලයේදී. අවුරුදු දෙකක් මම මහාමායාවෙ කලා උලෙළට විශේෂ ආරාධිතයා හැටියට සහභාගි වුණා. දෙවැනි වතාවෙදි මම ම‍ගේ දේශනයෙදි ඇහුවා... තාරුණ්‍යයේ චමත්කාරජනක සුපර් ස්ටාර්ස්ල ඉඳිද්දි ඇයි මේ වියපත් මට ආරාධනා කළේ කියල. ඒ කාලෙ පාසල් ශිෂ්‍යාවන් අතර සුපර් ස්ටාර්ස් උමතුවක් තිබුණා. මහනුවර විද්‍යාලයකදි තමයි ශිෂ්‍යාවො තමන්ගෙ අත් පා දුන්නෙ අස්සන් කරන්ඩ. ඇඟෙන් අදින්ඩයි හිසකෙස් ගලවන්ඩයි පොරකෑවෙ.ඒ ප්‍රශ්නය පිටවෙච්චි වෙලාවෙම මං බලාපොරොත්තු නැති විදියට මහාමායා ශිෂ්‍යාවක් වේදිකාවට ආවා. ඇවිත් කියාපු දේ මට මරණ මංචකයේදීත් සිහිවේවි.“අප සිහින ලෝකවල අතරමං කරන සුපර් ස්ටාර්ස්ලට වඩා මිනිස්සු ගැන ලියන කසුරි මාමා අපට වටිනවා”මේ පාසල් දරුවො කොච්චර සුන්දරද..? ඒත් මේ සුන්දර ළමයි නාස්ති කරන්නෙ වැඩිහිටියො විසින් .. මාධ්‍ය විසින්. පසුගිය දවසක කඩවත මහාමායාවට ගිය වෙලාවෙදිත් මට ඒ සුන්දරත්වයේ සුවඳ යළිත් විඳින්නට ලැබුණා.මසිත මේ දරුවන්ගේ ලෝකයේ සැරිසරමින් සිටින විට තමයි ගුණවර්ධන කියල දොස්තර මහත්තයෙක් මා හමුවෙන්න ඇවිත් කියල ලේක්හවුසියේ පිළිගැනීමේ නිලධාරිනිය මට ටෙලිෆෝන් කරල කිව්වෙ. ඒත් එහෙම දොස්තර මහත්තයෙක් ගැන මට මතකක් තිබුණෙ නෑ.. මොකක් හරි උදව්වක් ගන්ඩ වෙන්ඩ ඇති කියල හිතාගෙන තමයි මං ඔහු හමුවෙන්න පිළිගැනීමේ කවුන්ටරය පැත්තට ගියේ.එකපාරටම මං දැක්කෙ ඔහු නෙමෙයි. ඈ. ඔහුගේ බිරිඳ... ඈත් දොස්තර නෝනා කෙනෙක්. එකපාරට මට අඳුනගන්ඩ බැරිවුණා.“අපි සර් සර්ප්‍රයිස් කරන්ඩ (පුදුමයට පත්කරන්ඩ) හිතුවෙ.ඇත්තටම මං පුදුමයට පත්වුණා. මින්නේරිය මහා විද්‍යාලයේ මං උගන්නද්දි මගේ සෙල්ලම් බත් නාට්‍යයේ හිටපු පුංචි දඟකාර‍ කෙලි පැටික්කි. දැන් වෛද්‍යවරියක් වෙලා.“සර්ට මතකද මෙයා?”“නෑ...”එහෙම කිව්වත් පස්සෙ මට මතක්වුණා. ඒ කාලෙ ඒ ඉස්කෝලෙම ඉගෙනගත්තු කොල්ලා. දැන් දෙන්නම දොස්තර ජෝඩුවක්.මට මතක් වුණේ සෙල්ලම්බත් නාට්‍යය. ලේනා, හාවා, වළංකාරයා... තිලකා සංගීත ටීචර්. සුනිල් සර්. අපේ චමරිය. හයේ හතේ ළමයින්ගෙන් හදාපු ඒ නාට්‍යය පොලොන්නරු දිස්ත්‍රික්කයේ හොඳම පාසල් නාට්‍යය බවට පත්වුණා.එවකට දිසාපතිව සිටි අමරදාස ගුණවර්ධන මහත්මයා මාත් සමඟ මිත්‍රවුණේ ඒ නාට්‍යය හින්දා.. පස්සෙ මින්නේරි ළමයින්ට ගුවන්විදුලියේ භක්ති ගීත වැඩසටහනකුත් අරගෙන දුන්නා. අදටත් ගුණවර්ධන මහත්මයා මා එක්ක මිත්‍රයි.ඉතින් අර සමනල් පැටියගෙ නම ජයමලී. වැඩකරන්නෙ ලේඩි රිජ්වේ..“මගෙ නම කිව්ව නං සර්ට එකපාරට මතක්වෙනවනේ. එතකොට සර්ප්‍රයිස් නෑනේ”ඒ කටකාරකම තාමත් එහෙමමයි. මට ඈ වෛද්‍යවරියක් කියල හිතුනෙම නෑ.. අර සමනල් පැටියමයි. මං දොස්තර නෝනගෙ ඉස්මුදුනට තට්ටුවක් දැම්මෙ ඒ හින්ද. ගුරුවෘත්තිය මොනතරම් ආස්වාදනීය ද කියල ඒ වෙලාවෙ හිතුණා. ඔවුන් දෙන්නම නැමිල මට නමස්කාර කරල තමයි පිටවෙලා ගියේ.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af14070612</link>
    <topic>අපරාධ කරන්න ඉඩ තියෙන අය හඳුනා ගැනීමෙන් අපරාධ වළකන්න පුළුවන්</topic>
    <author>සාකච්ඡා කෙළේ</author>
    <content>කොළඹ විශ්ව විද්‍යාලයේ සමාජ විද්‍යාව පිළිබඳ මහාචාර්යසිරි හෙට්ටිගේතම දරුවන්ට කන්නට දී වතුරෙන් හිස් කුස පුරවා ගන්නා අම්මලා, තාත්තලා ගැන පමණක් අසා ඇති අපට තම ලෙයින් උපන් දරුවන් මරා දමනා මවුපියන් ගැන අසන්නට ලැබීම කෙතරම් ඛේදවාචකයක් ද? සිය දරුවන් කෙරෙහි වන අප්‍රමාණ ආදරය වෙනුවට දරුවන්ට වෛර කරන්නට පෙලඹුණු සමාජයක් බිහිවූයේ කෙසේ ද?එහෙත් මේ එකක්වත් ඕපපාතිකව සිදු වූ අහඹු සිද්ධීන් නොවේ. මෙවැනි කුරිරු සමාජයක් බිහිවීමේ ලා බලපෑ සමාජ කාරණා පිළිබඳව මේ මොහොතේ හෝ අප අවධානය යොමු නොකළ හොත් ඉදිරියේ දී ඇතිවන එවන් තත්ත්වයන් මඟ හරවා ගැනීමට අසීරු වනු ඇත. එබැවින් මේ විෂම සමාජ තත්ත්වය ඇතිවීමේ ලා බලපෑ සමාජ කාරණා ගැනත් ඒවා වළක්වා ගැනීමට අප ගත යුතු ක්‍රියාමාර්ග කවරේ ද යන්න විමසා බැලීම අවශ්‍ය වී තිබේ.“මිනිසුන්ගේ සමාජ ආර්ථිකය වෙනස් වෙන විට ඔවුන්ගේ සමාජ සම්බන්ධතා ද වෙනස් වෙයි. එයට හේතුව සමාජ ආර්ථිකය වෙනස් වීමත් සමඟ ඔවුන් බලාපොරොත්තුවන ආකාරයට සමාජ සම්බන්ධතා ගොඩනඟා‍ගෙන ඒවා ඉදිරියට පවත්වාගෙන යාමේ හැකියාව නැතිවීමයි. සාම්ප්‍රදායික තත්ත්වයේ දී පවුල් හුදෙකලාව පැවතුණේ නැත. ග්‍රාමීය ප්‍රදේශවල ඒ ඒ පවුල්වල සාමාජිකයන් තම ඥාති සමූහයන් සමඟ, අසල්වැසියන් සමඟ සහසම්බන්ධතාවෙන් තමයි ජීවත් වුණේ. අද වන විට මේ සමාජ සම්බන්ධතා, සැලකිය යුතු දෙදරා යාමකට ලක්ව ඇත. එයට හේතුවක් වන්නේ අපේ ජනගහනය වේගයෙන් සංචලනය වෙන එකක් බවට පත් වී තිබීමයි. ඒ නිසා සමාජ සම්බන්ධතා දීර්ඝව පවත්වාගෙන යාමේ ගැටලු මතු වී තිබේ.”“මිනිසුන්ගේ ජීවන චර්යාව මේ වන විට වෙනස් වී තිබේ. කෘෂි කර්මාන්තයෙන් ජීවත් වූ ජනතාව නිරන්තරයෙන් ඇවිදින මහමඟ ගත කරන පිරිසක් නොවෙයි. වී ගොවීන්, එළවළු ගොවීන් ජීවිතයේ ඉදිරිය ගැන සැලසුම් සහගතවයි ජීවත් වුණේ. නමුත් අද ග්‍රාමීය ජනතාවගේ තත්ත්වය ඊට වෙනස්. ක්ෂණික ක්‍රියාමාර්ගවලින් මුදල් උපයා ගැනීමට බොහෝ දෙනෙක් අද පෙලඹී සිටිති.මේ වන විට ග්‍රාමීය ජනතාව රට රැකියා සොයාගෙන යාමේ ප්‍රවණතාවක් ඇතිවී තිබේ. ශ්‍රී ලංකාවෙන් වසරකට දෙලක්ෂ හැත්තෑපන්දහසක් පමණ ශ්‍රමිකයන් වෙනත් රටවල් කරා ඇදී යති. වසරකට අපේ ශ්‍රම බළකායට එකතු වෙන පිරිස වගේ දෙගුණයක් වසරකට පිටරටවල රැකියා සොයා යති.වාර්ෂිකව අපේ රටේ ශ්‍රම බළකායට එක්ලක්ෂ විසිපන්දහසක් පමණ එකතු වෙනවා. මේ වන විට ලංකාවේ ජනගහනයෙන් මිලියන දෙකකට ආසන්න පිරිසක් ඉන්නේ පිටරටවල. මේ අය වයසක හෝ කුඩා ළමයින් හෝ නොවෙති. මවුවරු, පියවරු මේ කොටසට ඇතුළත් වෙති.ලංකාවේ ජනගහනයට සාපේක්ෂව ශ්‍රම බළකායෙන් සියයට 25 කට වැඩි පිරිසක් පිටරට සිටිනවා කියන්නේ අපේ රටේ පිරවීමට නොහැකි හිදැසක් ඇතිවීමයි. මේ නිසා පවුල් දෙදරා යාම පවුල් සබඳතා බිඳ වැටීම, පවුල් අවශ්‍යතා ඉටුකරන්න බැරිවීම ආදි ප්‍රශ්න මතුවෙයි. මේ එහි එක පැත්තක්.“අනෙක් ප්‍රශ්නය එහෙම නොගිහින් ලංකාවෙ ඉතිරි වන අනෙක් කොටස ගමේ ජීවත් වෙනව ද? යන්නයි. ඔවුනුත් නගරයට සංක්‍රමණය වී ක්ෂණික ජීවන උපාය මාර්ග සොයා ගනිති. හොඳම උදාහරණය ත්‍රීරෝද රියදුරන්. ලංකාවේ ත්‍රීරෝද රථ ප්‍රමාණය අරගෙන බැලුවොත් හැම 25 දෙනකුගෙන්ම එක් අයකුට ත්‍රීරෝද රියක් තිබේ.කොළඹ නගරයේ ධාවනය වන වාහන 10 කින් 9 ක්ම ත්‍රීරෝද රථ. ඒකට හේතුව එදිනෙදා ජීවත්වීම සඳහා අවශ්‍ය කරන මුදල පමණක් සොයා ගැනීමට මිනිස්සු පෙලඹී සිටීමයි. නිතර අතේ මුදල් ගැවසීමත් එවැනි රැකියා සඳහා මිනිස්සු පෙලඹවීමට හේතුවක්. ගමක කුඹුරක් කළොත් අස්වැන්න ලැබෙන්න කාලයක් ගත වෙනවා.ශ්‍රමය වගුරවන්න ඕන. දිනපතා ආදායම් ලැබෙන්නෙ නැහැ. ඒ නිසා මිනිස්සු ක්ෂණිකව මුදල් හොයන්න පෙළඹී තියෙනවා. ඒ නිසා මෙවැනි සමාජයක ස්ථාවර සමාජ සම්බන්ධතා පවතින්නේ නැහැ. එහෙම පවතිනවා නම් එය පුදුමයක්.තවත් කාරණයක් තමයි අද ළමයින් වැඩිපුර ඉන්නෙ පාරේ. මේ නිසා දරුවන්ගේ මානසික ගැටලු වැඩිවෙලා. සමාජ ආර්ථික රටා වෙනස් වුණාම සදාචාරයත් නිකම්ම නැතිවෙලා යනවා. සදාචාරය පවතින්නේ සමාජ සම්බන්ධතා මතයි. මවුපිය - දරු, සැමියා - බිරිය, ප්‍රභුන් අනෙක් අය සමඟ තිබෙන සම්බන්ධය පාලකයන් හා පාලිතයන් අතර තිබෙන සම්බන්ධය ආදී වශයෙන් සම්බන්ධතා ජාලයක් අපේ සමාජයේ තියෙනවා.”මේ ඇතිවී තිබෙන අවුල් සහගත තත්ත්වය හමුවේ අද ඇතැමුන් තුළ වල්මත් වීමේ ප්‍රවණතාවක් දකින්න පුළුවන්. මේ වන විට මේ රටේ මත්පැන් සාමාන්‍ය දෙයක් බවට පත්වෙලා. මත්පැන් හලකට ගිහින් බැලුවහම පේන්නෙ ඒවාට වැඩි වශයෙන් පැමිණෙන්නෙ එදිනෙදා හම්බ කරගෙන ජීවත්වෙන පිරිස කියලා.ඉස්සර වගේ විධිමත්ව සංයමයෙන් ජීවත්වෙන මිනිස්සු අතරේ යම්කිසි සදාචාරාත්මක බැඳීමක් තිබුණා. මිනිස්සු අතරේ අද එවන් සංයමයක් නැහැ. තම ප්‍රශ්න අමතක කිරීමට හෝ, ශරීරයේ වේදනා සමනය කර ගැනීමට හෝ ඔවුන් මත්පැන් පරිහරණය කරනවා.”පසුගිය කාලය පුරා දරුවන් විවිධ අතවරවලට මුහුණ පෑමේ ප්‍රවණතාවක් අපට දකින්නට ලැබුණා. ඒ එක්කම ඉහත කියපු දේවලට, ඛේදවාචකවලට මුහුණ දීලා ඉන්න මිනිස්සු ක්ෂණිකව යම් යම් දේ කරනවා. ඒ ක්ෂණිකව ඇතිවන කෝපය නිසා. මේ සඳහා අප කළ යුතු කාර්යය වන්නේ මෙවැනි තත්ත්වයකට මුහුණ දීමට හැකියාවක් ඇති දරුවන් එකිනෙකා හඳුනා ගැනීමයි.මේ තත්ත්වය අපට පහසුවෙන් හදන්න පුළුවන් දෙයක් නොවෙයි. මේ ඇතිවුණු වෙනස්කම්, දෙදරා යාම් පහසුවෙන් ප්‍රතිසංස්කරණය කළ හැකියි කියා අපි සිතනවානම් ඒක තමාම රවටා ගැනීමක්. මෙවැනි තත්ත්වයක් යටතේ අපට ගත හැකි පියවර කවරේ ද යන්න මෙහිදී සාකච්ඡා කිරීම වැදගත්.ඒ සඳහා විවිධ ආයතන පිහිටුවා තිබෙනවා. අපේ රටේ පසුගිය අවුරුදු 10 ක 15 ක කාලය ඇතුළත මීට පිළියම් සෙවිය හැකි ආයතන බොහොමයක් පිහිටුවා තිබෙනවා. පොලීසිය, ළමා හා කාන්තා කාර්යාංශය, ළමා රක්ෂණ අධිකාරිය වගේ ආයතන.මේවායේ වැඩ කරන්නේ රජයේ නිලධාරීන්. නමුත් අද අපි ඉන්නේ ලෙඩා මැරුණත් බඩ සුද්ධ වුණු තත්ත්වයක. ඒ කියන්නේ අපි පනත් සම්මත කරගෙන තියෙනවා, නිලධාරීන් පත්කරලා තියෙනවා, ආයතන හදලා තියෙනවා.හැබැයි ඕනම දේ කරලා නැහැ. ඒ තමයි මේ වැනි තත්ත්වයන්ට මුහුණ දීමට ඉඩ තියෙන පිරිස් හඳුනා ගැනීම. මේ අය අහසේ එල්ලිලා ඉන්න අය නොවේනේ. ළමයි ගහල මරණ එක්කෙනෙක් ගත්තත් ළමයි ගඟට තල්ලු කරන එක්කෙනෙක් ගත්තත්, තමන්ගෙම දරුවාට අතවර කරන කෙනෙක් ගත්තත් මේ අය මේ සමාජෙම ජීවත්වෙන මිනිස්සු.අනෙක වෙන රටවල් වගේ අතිශය පෞද්ගලිකත්වයක් හුදෙකලාවක් ලංකාවේ මිනිස්සුන්ට නැහැ. ලංකාවේ තියෙන ජනගහන තදබදය නිසා අපි හැමෝම ජීවත්වෙන ආකාරය අනෙකාට පේනවා. ජනගහන තදබදයක් නැති ස්විට්සර්ලන්තය, ඕස්ට්‍රේලියාව වගේ රටවල මිනිස්සුන්ට පෞද්ගලිකත්වයක්, හුදෙකලාවක් තිබිය හැකියි. ලංකාවේ ජනගහන ඝනත්වය නිසා කාටවත් රහසිගතව ජීවත්වෙන්න බැහැ. අපි හැමෝම අපේ අසල්වැසියන් ගැන දන්නවා. ඒ විතරක් නොවෙයි අනාරක්ෂිත දරුවන් හඳුනාගන්න ආයතනත් පිහිටුවා තියෙනවා.”හිතන්න, ගෙදරක මත්පැන් පානය කරන කෙනෙක් ඉන්නවා කියා. ඒ පුද්ගලයා මත්පැන් පානය කර ගෙදර දරුවන්ට ගහනවා. දරුවන්ගේ කෑගැසීම අවට ගෙවල්වලට ඇහෙනවා. මේකම ඇති මේ තත්ත්ව වළක්වා ගැනීම සඳහා පිළියමක් සංවිධානය කරගැනීමට.”ලංකාවේ වසරකට උපාධිධාරීන් දහස් ගණනක් විශ්වවිද්‍යාලවලින් පිටවෙනවා. මේ අයට රජයේ රැකියා දෙනවා. ඉතින් මේ අය යොමු කරන්න බැරි ද අන්තරාදායක තත්ත්වයක පසුවන දරුවන් හඳුනාගන්න.ඒ අයට පිළියම් සොයා දීමට අපට හැකියි. අපට ඒ සඳහා පිරිස් බලයක් තියෙනවා. අද වන විට රාජ්‍ය අංශයේ මිලියන 1.3 ක් සේවකයන් ඉන්නවා. ලංකාවේ ජනගහනය මිලියන 20 යි. එතකොට හැම 15 දෙනකුටම එක රජයේ සේවකයෙක් ඉන්නවා. නමුත් මේ අයට වැඩ කිරීම සඳහා සක්‍රීය වැඩපිළිවෙළක් ලබා දී නැහැ. ඒ අයගේ උසස් වීම්, දීමනා රඳා පවතින්නේ ඒ අය කරන කාර්යය අනුව නොවෙයි.”ඒ නිසා රාජ්‍ය ආයතන ප්‍රතිසංවිධානය කිරීම අත්‍යවශ්‍යයි. නැත්නම් ඉදිරි කාලයේ ඇතිවිය හැකි ව්‍යසන ගැන අපට සිතා ගැනීමටවත් නොහැකියි.”සමාජ දෙදරා යාම සම්බන්ධයෙන් අපට කළ හැකි දේ සීමා සහිතයි. කෙටිකාලීන ක්‍රමවේදයකට යාම අවශ්‍යයි. දිගු කාලීන ක්‍රමවේද දවසින් දෙකෙන් ඇතිකළ නොහැකියි. උදාහරණයක් විදියට මිලියන දෙකක් පිටරට යන එක එක දවසකින්, දෙකකින් නවත්වන්න බැහැ. ක්‍රමානුකූලවයි කළ යුත්තේ. එතකන් අපි දැනට අපේ තියෙන ආයතන ශක්තිමත් කළ යුතුයි.ආයතන පිහිටුවා, නිලධාරීන් බඳවා ගත්තාට පමණක් මදි. ඒ අයට අවශ්‍ය පුහුණුව ලබා දී, ඒ අයට අවශ්‍ය සම්පත් ලබා දීලා ඒ අයගේ කාර්යක්ෂමතාව හා ක්‍රියාකාරීත්වය පරීක්ෂා කිරීමේ ක්‍රමවේදයක් ද සකස් කළ යුතුයි. මේ ප්‍රශ්නෙට විසඳුමක් හොයන්න වෙන්නෙ එහෙමයි. මොකද මේක අතිශය ව්‍යසනකාරී තත්ත්වයක්.ග්‍රාමීය මට්ටමේ සහ නාගරිකව ජීවත්වෙන මේ අන්තරාදායක පවුල් ගැන සොයා බැලීමක් කිරීම කල් නොතැබිය යුතුයි. ගමක රජයේ නිලධාරීන් 10 ක් පමණ සිටිනවා. ග්‍රාමසේවක, සමෘද්ධි නිලධාරී, පවුල් සෞඛ්‍ය සේවා නිලධාරිනියක්, ළමා ආරක්ෂණ සේවා නියෝජිතයෙක්, සමාජ සුබසාධක නිලධාරීන්, ගොවි නියාමන නිලධාරීන් ආදි වශයෙන් බොහෝ පිරිස් ඉන්නවා.මේ අය දැනුම්වත් කරලා තමන්ගේ ප්‍රදේශයේ ඉන්න අනතුරුදායක පරිසරයක ජීවත්වෙන දරුවන් හඳුනා ගන්න පුළුවන් නම් අපට මේ ව්‍යසනය වළක්වා ගත හැකියි. ඒක අමාරු දෙයක් නොවෙයි. මෙහි දෙපැත්තක් තිබෙනවා.දරුවා වගේම අනතුර කළ පුද්ගලයාත් උදව් අවශ්‍ය කරන කෙනෙක් විය හැකියි. ඔහුගේ මානසික මට්ටම ගැනත් අවධානය යොමුකළ යුතුයි. මේ වගේ දේ එකවර සිද්ධ වෙන දේවල් නොවෙයි. කාලාන්තරයක් තිස්සේ සිදුවෙන දේවල්.මිනිස්සුන්ගේ මානසික ගැටලුවලටත් විසඳුම් ලබාදිය යුතුයි. ඒ සඳහා උපදේශන සේවාවක සේවය ලබාගන්න ඕන. ඒ අයගේ මානසික ගැටලුවලට පිළියම් ලබාදීමෙන් පීඩනය අවම කරගන්න පුළුවන්. නොයෙකුත් දේට පෙලඹී සිටින පුද්ගලයන්ට මෙවැනි සහන අවශ්‍යයි. අපි කිසි දෙයක් ක්‍රමානුකූලව කරන්නෙ නැහැ. එයට හේතුව අදාළ ආයතන පොදු ජනතාව වෙනුවෙන් ක්‍රියාත්මක නොවී පටු පෞද්ගලික අරමුණු වෙනුවෙන් ක්‍රියාත්මක වීමයි.අවසාන වශයෙන් මම කියන්නේ අපට මේ දේ වළක්වා ගැනීම සඳහා දිගුකාලීන වැඩපිළිවෙළක් අවශ්‍යයි. අපේ සදාචාරාත්මක, සංයමශීලී බැඳීම් දෙදරා යාමට බලපෑ හේතු කාරණා විමසා බලා ඒ තත්ත්වයෙන් අපේ මිනිසුන් මුදා ගැනීමේ ක්‍රමවේදයක් සකස් කළ යුතුව තිබෙනවා.කෙටිකාලීනව අපට මේ සඳහා කළ හැකි දේ තමයි, මහජනතාව වෙනුවෙන් ගම් මට්ටමින් පත්කර සිටින රජයේ නිලධාරීන් මඟින් මේ වගේ ප්‍රශ්න තියෙන පවුල් හඳුනාගෙන ඒ අය සඳහා සූක්ෂම වැඩපිළිවෙළක් සකස් කිරීම. එය නොවහලා කළ යුතු කාර්යයක්. එහෙම නැත්නම් විශාල පිරිසක් දුකට පත්වීම වළක්වන්න බැහැ.සාකච්ඡා කෙළේසුමුදු චතුරාණී ජයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af14070613</link>
    <topic>ඇතැම් පන්සල්වලටත් ප්‍රේත බැල්ම වැටෙන්නේ ඇයි?</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිකවර හෝ තැනක හිසට සෙවණක් අටවා ගන්නවා නම් එය අයිතිවන්නේ ඔබට පමණක් නොවේ. ඔබ නොදැනුවත්වම තවත් කෙනෙක් එහි පැමිණ පදිංචි වේ. එය හරියට කපුටාගේ කූඩුවේ කොවුලා බිජුලන්නා හා සමානය. කූඹියා, කුඹලා, හූනා, මීයා, කැරපොත්තා, ගේකුරුල්ලා වැනි සතුන් නිවසක ජීවත්වන සැටි ඔබට ප්‍රායෝගිකවම අත්දැකිය හැකිය. මෙසේ අපට අදෘශ්‍යමාන වුවද පිරිසිදු බව හා අපිරිසිදුකම අනුව අපගේ වාසස්ථානයට අරක්ගන්නා පිරිස් බොහෝ වෙති. අපිරිසිදු නම් ප්‍රේත භූත කුම්භාණ්ඩයෝ රිංගති.එය භුම්මාඨක දේව කොට්ඨාස ඉන්නා බවට ද ඉඟියකි. ජන සම්මත හොල්මන් පිළිබඳ කතා පුවත් ද ඊට නිදසුන් දෙයි. විශේෂයෙන් කෙනෙක් හදිසි අනතුරකින් මිය ගියේ නම් එතැන හොල්මන් ඇති බව ගැමියෝ විශ්වාස කරති. මෙය වැදගත් කරුණකි. කවර හේතුවක් නිසා හෝ මිය ගිය කෙනෙකුට එම වේශයෙන්ම නැවත පෙනී සිටිය හැකිද? එසේත් නැතිනම් හොල්මන් කරමින් ජීවත්ව සිටින‍්නන් බියගැන්විය හැකිද? නැත. මියගිය කෙනෙකුට හොල්මන් කළ නොහැකිය. බුද්ධ දේශනාවට අනුව නම් මියගිය පුද්ගලයා තවත් තැනක උත්පත්තිය ලබයි. එසේ නම් මරණයට පෙර ඇඳුම් පැලඳුම්වලින්, ශරීර ස්වභාවයෙන් පෙනී සිටි ආකාරයට තවත් කෙනෙක් ඉදිරියේ දර්ශනය විය නොහැකිය.සියුමැලි තරුණියක ගේ වේශයෙන්, තරුණයකුගේ පාපැදියෙහි නැඟී තමා ජීවත් වූ නිවෙසටම ගිය හොල්මනක් පිළිබඳ සත්‍ය සිදුවීමක් ‍කලෙක පුත්තලම ප්‍රදේශයෙන් වාර්තා විය. එය මත්වතුර විකුණන අයගේ, සූදු ක්‍රීඩාවෙහි යෙදෙන අය ගේ හෝ සොරුන් ගේ උපක්‍රමයක් අනුව සිදුවූවක් ද නොවේ. ඇතැම් සොහොන් බිම් අසලින් ගමන් කරන අතරවාරයේ වාහන පසුපසින් මල්වඩම් තැබීම, අවතාර සේ පෙනී සිටීම මොවුන්ගේ සමහර උපක්‍රමයන්ය. තමන් ගේ වැඩකටයුතු කිසිවෙකු ගේ ඇස ගැටීමකින් තොරව නිදහසේ කරගෙන යාම ඔවුන් ඉන් බලාපොරොත්තු විය. ‍හලාවත සිට පුත්තලමට යන පාරේ එක් ස්ථානයක වූ රිය අනතුරකින් තරුණියක මිය ගියාය. දිනක් රාත්‍රියේ එතැනින් යතුරුපැදියකින් ගමන් කළ තරුණයකු හදිසියේ තම වාහනය නතර කළේ පාර අයිනේ සිටි සුන්දර තරුණියක කළ සංඥාවක් නිසාය. දින කිහිපයකට පෙර මෙහි මරණයක් හෝ අනතුරක් වූ බව ඔහු දැන සිටියේ ද නැත.“අයියේ, මම අසවල් ගමේ ඉන්නේ. ගමනක් ගිහින් එනකොට රෑ වුණා. මහවැස්සකුත් එනවා. අනේ පුළුවන් නම් මා ගෙදරට ඇරලවන්න” ඇය කීවාය.තම නැගණිය‍ක වන් මේ තරුණිය මුහුණ පා ඇති අසීරුතාව දුටු තරුණයාට අනුකම්පා සිතිනි. තමන් යන මාර්ගයේම ඇය වෙසෙන නිසා උදවු කිරීමේ ද අපහසුවක් නොවුණි. අත රැඳි අමතර හෙල්මටය ඇයට දුන් ඔහු කිසිදු කතාබහකින් තොරවම ඇය නිවසට ඇරලීය. ඔහු ආපසු හැරුණේ ඇය නිවසට පය තැබූ පසුය. තමන් තරුණියට දුන් හෙල්මටය ආපසු නොගත් බව මේ තරුණයාට සිහිවූයේ තම නිවසට ද පැමිණි පසුවය. පසුදින රාජකාරියට යන අතරේ එය ලබා ගත හැකි යැයි සිතා ඔහු නින්දට ගියේය.තරුණිය ජීවත්වනවා යැයි කී නිවස පිහිටි තැන හොඳින් මතකයේ තිබූ මේ තරුණයා පසුදින ඒ නිවසට ගොඩවැදුණේ අමතකව ගිය හෙල්මටය බලාපොරොත්තුවෙනි. මහලු කාන්තාවක් ගෙයි ඉදිරිපස උන්නාය.“මම ඊයේ රෑ මේ ගෙදර නංගි ‍කෙනෙක් ගෙනත් අරලුවා. ඒත් මට මගේ හෙල්මට් එක ගන්න අමතක වුණා” ඇයගේ හැඩරුව ගැන ද හඳුන්වා දෙමින් ඔහු කීවේය. මහලු කාන්තාවගේ දෙනෙත් අග කඳුළක් නළියනවා තරුණයා දුටුවේය.“අනේ පුතේ, එහෙම කෙනෙක් හිටියා. ඒත් දැන් දවස් ගාණකට කලින් එයා මේ ලෝකෙන් යන්න ගියා”අවසන ඇය අපහසුවෙන් පිළිතුරු දුන්නාය.“නෑ නෑ මම එය විශ්වාස කරන්නේ නෑ. මම ආපසු ගියේ ඇය ගෙට ගොඩවුණාටත් පසුවයි” මහලු මව ගේ කතාව විශ්වාස නොකළ තරුණයා පුන පුනා කීවේය. අවසානයේ,“එහෙනම් මට ඇයගේ සොහොන් කොත පෙන්වන්නැයි” ඔහු ඉල්ලා සිටියේය.ඇය තරුණයා ද කැටිව සොහොන් කොත අසලට ආවාය. පෙර දින රාත්‍රියේ තම යතුරුපැදිය පිටුපසින් ආ තරුණිය ගේ සේයාරුවක් එහි විය. ඒ ඇයමය. පුදුමය නම් ඇයට දුන් හෙල්මටය සොහොන් කොත උඩ තැන්පත්ව තිබීමය. මේ සිදුවීම පසුපස සිටින්නේ කවුද?මිය ගිය තරුණියද? නැත. මුලින් කී ලෙස මිය ගිය කෙනකුට මෙසේ හොල්මනක් ලෙස පෙනී සිටිය නොහැකිය. එසේනම් ඇයගේ වේශය ගත්තේ කවුද? ඒ අදාළ අනතුර වූ තැන වෘක්ෂයක වැඩ ඉන්නා දේවතාවෙකි. සාමාන්‍යයෙන් මාර්ග අනතුරක් වූ තැනෙක වැඩියෙන් සෙනඟ ගැවසීම, ආරක්ෂක විධිවිධාන ක්‍රියාත්මක වීම සිදුවේ. මාර්ගය කඩා පිළිසකර කැරේ. (බම්පර් ආදිය යොදා) එවිට වාහන ගමනාගමනයෙහි වේගය අඩාල වේ. එය මෙහි වෘක්ෂ දේවතාවාට කරදරයකි. ඒ කරදරය නැවතීමට නම් මෙතැන සෙනඟ ගැවසීම නතර කළ යුතුය.ඒ සඳහා හොඳම උපක්‍රමය නම් මිනිසුන් බිය ගැන්වීමය. විවිධ වෙස්ගත හැකි දේවතාවා මියගිය තරුණිය ගේ වේශයෙන් තරුණයා ඉදිරියේ පෙනී සිටියේ එහෙයිනි. කටින් කට යන ඒ පුවත අඳුරු වැටෙත්ම ඒ අසලින් කිසිවකු ගමන් නොකරන තරමට බිය උපදවන්නේය.මේ වැනි සිදුවීම් පිළිබඳව මම බොහෝ අධ්‍යයනවල නිරත වී ඇත්තෙමි. වනස්පතීන් හි, පාළු ගල්ගුහාවන්හි, ආරණ්‍ය සේනාසනයන් හි තනිව සිටිමින් විවිධ ශබ්ද ශ්‍රවණයට, විවිධ දර්ශනයන් දැකීමට උත්සාහ කළෙමි. සමීක්ෂණ කළෙමි. මිය ගිය කෙනකුට එසේ අවතාර ලෙස පෙනී සිටිය නොහැකි බව එයින් ද ප්‍රත්‍යක්ෂ කරගතිමි.ප්‍රේත භූත දෝෂ නිසා සිදුවන මේ හා සමාන සිදුවීම්වලට නිදසුන් බොහෝය. මා කුඩා කල කුරුඹුරේගම විහාරස්ථානයෙහි දන්ගෙය තිබුණේ කෙළවරකය. එහි ඉඳුල් වතුර ඉවත ලන අපිරිසිදු තැනක් ආසන්නයෙහි කලෙක වැඩිහිටි මිනිසෙක් නතරව උන්නේය. ඔහු රබර් කපන්නෙකි. ඔහු දිනක් මා සමඟ මෙසේ පැවසු‍ෙව්ය.“ස්වාමීන් වහන්ස, මුළු මූණම කුණුවී ගිය අමුතු මිනිහෙක් පොකුණ පැත්තේ ඉඳන් මා දිහා බලා සිටියා.” ඒ ‍මොහොතේ ඔහු බොරුවක් නොකී බව පැහැදිලිය. මේ සිදුවීම වී දින කිහිපයක් ගෙවුණි. එදා මධ්‍යහ්නයේ මොහු රබර් කපා පැමිණ අතෙහි වූ ඔට්ටපාලු ශුද්ධ කරමින් සිටියේය. මම ද තවත් හිමිනමක් ද ඒ අසල සිටියෙමු. කුමක් හෝ හේතුවක් නිසා මොහු දෙස බලන මොහොතක හේ කිසියම් දර්ශනයක් දැක කිව නොහැකි තරම් බියපත් වූ බවක් පෙනුණි. ඒ හා සමඟම සෙම පිටකරමින් සිහි විසඥ වූ ඔහුගේ ප්‍රාණය නිරුද්ධ වූයේ අප අත් උඩමය.මේ ඉරමුදුන් වී තිබූ වෙලාවකි. තැතිගැන්මත් සමඟ ලේ නහරයක් පිපිරීමෙන් මේ මරණය සිදුවූවා විය හැකිය. එහෙත් ඔහු මිය යන්නට මොහොතකට පෙර කිසියම් කෙනෙක් දුටු බව විශ්වාසය. ඔහු කිසිවක් දැක තැතිගැන්වූ ආකාරය අප ඒ මොහොතේ දුටු බැවිනි.මෙවැනි සිදුවීම්වලින් පෙන්නුම් කරන්නේ යම් තැනකට ‍ෙනාගැළපෙන කෙනෙක් සිටී නම් ඔහුට ඒ තැන ඉන්නට ඉඩ නොදෙන බවය. ඇතැම්විට මේ පුද්ගලයා වෙත ඔහු නමින් මිය ගිය ඥාතියකු ගේ බැල්මක් තිබුණා වීමට ද පුළුවන.ප්‍රේත භූතාදීන්ට පන්සල් බිමකට ඇතුළු විය හැකිද යන ගැටලුව මෙහිදී ඇතිවේ. පන්සල් භූමියක වුවද අපවිත්‍ර තැනක් ති‍ෙබ් නම් ඔවුන්ගේ ආකර්ෂණය එහි තිබේ.එමෙන්ම පිරිසිදු ශුද්ධ භූමියක අපිරිසිදු වැඩක් කරනවා නම් ඒ පුද්ගලයාට එහි තවදුරටත් රැ‍ඳෙන්නට දෙවියන් ඉඩ දෙන්නේ නැත. ඔහු මත්වතුර පානය කරන්නෙක් නම්, ස්ත්‍රී දූෂකයෙක් නම්, වංචනිකයෙක් නම් එම පාරිශුද්ධ භූමියෙන් ඔහුට ඉවත්වන්නට සිදුවේ. මේ ධර්මතාවය ගිහි පැවිදි දෙපිරිසටම අදාළය.ශුද්ධ භූමියක් අපවිත්‍ර කරගෙන සිටී නම් ආයු කාලය කෙටිය. මොන යම් ක්‍රමයකින් හෝ ඒ තැනැත්තාට යන්නට සිදුවේ. එවැනි භික්ෂු චරිතයකට වුවද දෙවියන් එහි ඉන්නට ‍ඉඩ දෙන්නේ නැත. දේව බැල්මේ හාස්කම එයයි.විභාග ආදියෙන් දරුවන් සමත් වනවා දැකීම මවුපියන්ට විශාල අවශ්‍යතාවයකි. “දරුවන්ගේ විභාග සමත් කර දීමට දෙවියන්ට පුළුවන් ද? දෙවියෝ විභාග ශාලාධිපති ද? එහෙමත් නැතිනම් උත්තර පත්‍ර පරීක්ෂක ද?” ආදී ලෙස මේ පිළිබඳව සමාජයේ විවිධ කණ්ඩායම් වෙතින් විවිධ මතවාද එල්ලවනු පෙනේ. මේ කියමන් එතරම් වැරැදි නැති බව සිතේ. නිවැරැදි පිළිතුරු ලියන්නට උදවු කිරීමේ වැඩපිළිවෙළක් නිවැරැදි පිළිතුර කනට කොඳුරා කීමේ උපක්‍රමයක් දෙවියන් කෙරෙහි තිබේ නම් ඒ කියමන් නිවැරදිය. එහෙත් ඔබ හොඳින් සිහියේ තබාගත යුතු දෙයක් වේ. ඒ විභාග ආසන්නයේ දරුවන් වෙනුවෙන් අපි දෙවියන්ගෙන් බලාපොරොත්තු විය යුතු වන්නේ කුමක්ද යන්න පිළිබඳවය.ලබන සතියටවිභාග සමත් කිරීම සඳහා දෙවියන් උදවු වන සැටි.රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=af14070615</link>
    <topic>ගුරුවරු 80ක් නොමිලේ උගන්වන ඌවපරණගම “රෑ ඉස්කෝලේ”</topic>
    <author>ටෙක්ලා පද්මිණී කාරියවසම්</author>
    <content>දැනුමේ හා ඥානයේ කෝෂ්ඨාගාරය පන්සලයි. අතීත ලක්වැසියා අධ්‍යාපනය ද බුද්ධි වර්ධනය ද ආධ්‍යාත්මික සුවය ද සොයා පන්සල වෙත ඇදී ගියේය. ලංකාව යටත් විජිත කරණයට හසු වූ පසු ඒ අධ්‍යාපන ක්‍රමය ද ඥාන ගබඩාව ද විනාශව ගියේය. ලංකාවේ අධ්‍යාපන ක්‍රමය ද අධ්‍යාපන රටාව ද වෙනස්විය. පාසල් අධ්‍යාපන ක්‍රමය ව්‍යාප්ත වීමත් සමඟ අතීතයේ සිට පැවැත ආවා වූ පන්සල කේන්ද්‍ර කරගත් ග්‍රාමීය දේශීය අධ්‍යාපන රටාව බිඳ වැටිණ.නිදහස් අධ්‍යාපන ක්‍රමයක් මෙරට ක්‍රියාත්මක වුව ද විවිධ‍ හේතුන් මත සිය අධ්‍යාපන කටයුතු අතරමඟ අතහැර දැමීමට කටයුතු කරන පිරිස් ද අප අතර ‍බොහෝ වෙති.මෙවන් තත්ත්වයක් යටතේ බෞද්ධ හින්දු මුස්ලිම් හා කතෝලික යන සෑම ආගමකටම අයත් සිසු සිසුවියන්ගේ ප්‍රයෝජනය සඳහා ගුරුවර ගුරුවරියන් 80ක් පමණ නොමිලේ ඉගැන්වීම් කරනු ලබන රාත්‍රි නිදහස් පාසලක් ඌවපරණගම කොටවෙර උඩගම ශ්‍රී සුභද්‍රාරාම විහාරස්ථානයේ පවත්වාගෙන යයි. එහි නම උඩගම ශ්‍රී ගුණානුස්මරණ රාත්‍රි පාසලයි.මෙහි දැනටමත් සිසු සිසුවියන් 300ක් පමණ අධ්‍යාපනය ලබන අතර 2002 සිට මේ දක්වා මේ පාසලෙන් ඉගෙනගත් සරසවි අධ්‍යාපනය ලැබීමට සුදුසුකම්ලත් පිරිස 150ක් පමණ බව එම රාත්‍රි පාසලේ විදුහල්පති කොටවෙර කාශ්‍යප හිමියෝ පවසති.තම අභිලාෂයන් ඉටු කර ගැනීමෙහි අරමුණින් යුතුව දරුවෝ පාසල් අධ්‍යාපනයට අමතරව බාහිර පන්ති කරා සහභාගී වෙමින් දැනුම රැස් කර ගනු ලබති. දක්ෂතා ඇති දරුවන් වුවද ‘මුදල්’ පාදක වූ බාහිර පන්ති කරා යොමු වීමට නොහැකි වූ කල පසුබා සිටී. එවන් දරුවන් කොතරම් ඉගෙනීමෙහි දස්කම් දැක්වුවද බොහෝවිට අභිලාෂ මුදුන් පමුණුවා ගැනීමට නොහැකිව මහා සමාජයේ අතරමංවේ.එසේ අතරමං වීමට ගිය තරුණයන් තිදෙ‍නෙකු විහාරස්ථානයට කැඳවා අධ්‍යයන පොදු සහතික පත්‍ර උසස් පෙළ විභාගයට සූදානම් කොට විශ්වවිද්‍යාලයට ඇතුළත් වීමට ඉඩ සලසා දීමට කොටවෙර කාශ්‍යප හිමියෝ සමත් වූහ. තම විහාරයේ වැඩවසන භික්ෂූන් වහන්සේ ගේ කැපවීම දක්ෂතාව හා යහ ආකල්ප නිවැරැදිව හඳුනාගත් උඩගම කොටවෙර ගම්වැසි දිළිඳු ජනයා තම දරුවන්ට ද කාශ්‍යප හිමියන් ගේ සේවය අයැද සිටියහ.“භික්ෂුවක් ලෙස එම ඉල්ලීම ඉවත දමන්න මට බැරි වුණා. භික්ෂුවක් ලෙස මා ජීවත් කරවීම සඳහා දානය ඇතුළු සියලු අවශ්‍යතා සපුරාලන්නේ දුප්පත් දායක කාරකාදීන් විසිනුයි. ඔවුන්ට පෙරළා උපකාර කිරීමට ඇති මහඟු අවස්ථාවක් බව මට වැටහී ගියා. ඉතින් මම එම ඉල්ලීම පිළිගෙන ගම්වැසි දිළිඳු දරුවන්ට සවස් යාමයේ අධ්‍යාපනය ලබාදීමට කටයුතු කළා” යැයි කොටවෙර ශ්‍රී සුභද්‍රාරාම විහාරවාසී කොටවෙර කාශ්‍යප හිමියන් පැවැසූහ.මේ පාසල ආරම්භයට හේතු වුණේ උසස් පෙළ විභාගය සඳහා ඉදිරි අධ්‍යාපන කටයුතු කරගැනීමට නොහැකිව කඩයක් ඉදිරියේ බංකුවක් මත වාඩිවී කතාබහ කරමින් සිටි තරුණයන් තිදෙනෙක්. ඔවුන් නිකරුණේ කාලය ගතකරන්නේ මන්දැයි විමසීමට සිත් දුන් හේතුවෙන් මේ පාසල බිහිවූ බව කාශ්‍යප හිමියෝ පැවැසූහ.දෙවන කණ්ඩායම ලෙස අ‍.පො.ස. උසස් පෙළ විභාගය සඳහා දරුවන් එකොළොස් දෙනෙකු සූදානම් කළ බවත් ඒ සිසු සිසුවියන්ට ඉගැන්වීම සඳහා කලින් ‍තමන්ගෙන් ඉගෙන විශ්වවිද්‍යාලයට තේරී පත්වූ දරුවන් තිදෙනා ද උපකාර කළ බවත් පැවසූහ. ඉන් සිසුන් නවදෙනකු විශ්වවිද්‍යාල ප්‍රවේශය ලබද්දී දෙදෙනකු බාහිර උපාධිය සඳහා යොමුවිය.විහාරස්ථානය කේන්ද්‍ර ‍කොටගෙන පවත්වාගෙන යනු ලබන මෙම රාත්‍රි පාසලේ ඉගැන්වීම් කටයුතු කරන ගුරු භවතුන් නොමිලයේ අධ්‍යාපනය ලබා දෙයි. නොමිලයේ පවත්වාගෙන යනු ලබන මේ රාත්‍රි පාසල තුළ ඉගෙනීමේ අවස්ථාව සැලසී ඇත්තේ ආර්ථික අපහසුතා ඇති දරුවන්ට පමණි.ආර්ථික අපහසුතා හේතුවෙන් පුද්ගලික පන්ති සඳහා සහභාගි විය නොහැකි දක්ෂ දරුවන්ගේ විෂය දැනුම පුළුල් කර ගුණගරුක පුරවැසි පරපුරක් බිහිකිරීම රාත්‍රි පාසල පවත්වානෙ යාමේ අරමුණ වී ඇත.ඕනෑම ආගමක ඉරිදා දහම් පාසල් සඳහා සහභාගී වන දරුවන්ට ද මෙම රාත්‍රි පාසල විවෘතය. 2002 වසරේ දී දරුවන් තිදෙනෙකුගෙන් ආරම්භ කළ මෙම පාසල තුළ වර්තමානයේ දරුවෝ 300 පමණ ඉගෙනුම ලබති.ඌවපරණගම කොටවෙර උඩගම ශ්‍රී සුභද්‍රාරාම විහාරස්ථානයේ පවත්වා ගෙන යනු ලබන මෙම පාසලේ ඉගෙනුම ලබන දරුවන් වෙනුවෙන් මවුපියන් හට කිසිදු මුදලක් වැය කිරීම සිදු නොවේ. ඉගෙනුම් කටයුත්තේ දී අවශ්‍ය කරන අධ්‍යාපන උපකරණ නිබන්ධන, ප්‍රශ්න පත්‍ර ආදී සියලු දේ රාත්‍රි පාසලේ දී දරුවන් වෙනුවෙන් සැපැයේ.රාත්‍රි පාසලට පැමිණෙන දරුවන් වෙනුවෙන් මවුපියන් කළ යුත්තේ කලට වේලාවට ඔවුන්ව පාසල වෙත එවීම සහ පාසල නිමවූ පසු තම දරුවා බාරගැනීමට නියමිත වේලාවට පැමිණීම පමණි.සවස හයට ආරම්භ වන රාත්‍රි පාසල රාත්‍රි නවය දක්වා පැවැත්වේ. පන්සලේ පැවැත්වෙන රාත්‍රි පාසල කරා සිසු සිසුවියෝ දෙපිරිසම සහභාගි වෙති. සවස හයට ආරම්භ වන පාසලට සහභාගී වීම සඳහා සිසුන් සවස පහේ කනිසමට පන්සල වෙත යා යුතුය. පැමිණෙන සිසුන් පාවහන් එක් පෙළකට තැබිය යුතු වේ.අනතුරුව බෝධීන් වහන්සේ වෙත ගොස් ගුරු සිසු දෙපිරිස ම පන්සිල් සමාදන්ව ආගමික වතාවත් වල නියැළේ. වෙනත් ආගමික දරුවෝ තම තමන්ගේ ආගමානුකූල වත්පිළිවෙත්හි නිරත වෙති. ආගමික වත්පිළිවෙත්වලින් අනතුරුව “ගුණගරුක පුරවැසියකු සේ සමාජයට සේවය කිරීමට හැකිවේවා” සියලු දෙනා එක සිතින් අධිෂ්ඨන කරති. අනතුරුව විදුහල්පති ස්වාමීන් වහන්සේ‍ෙග් දෙපා නැමැද ඉගෙනුම් කටයුතු සඳහා යොමුවේ.උඩගම සුභද්‍රාරාම විහාරස්ථානයේ පවත්වාගෙන යනු ලබන මේ රාත්‍රි පාසලට දැඩි විනය මාලාවක් හඳුන්වා දී තිබේ. ආගමික කටයුතුවලින් අනතුරුව පන්තිවලට සහභාගී වන්නේ සංවර, ශීලවන්ත දරුවන් ය. යහපත් ගුණගරුක යහ ආකල්පයෙන්යුතු පුරවැසියන් බිහිකිරීමට එම හැසිරීම් උපකාරී වෙයි. ඉගෙනුම් කාලය තුළ ඉගෙනුම ලබන සිසුන් සියලු දෙනා නිශ්ශබ්දතාවය ආරක්ෂා කළ යුතුය. එය එලෙසම ඉගෙනුම් කාලය තුළ සිදුවේ.අධ්‍යයන පොදු සහතික පත්‍ර උසස් පෙළ හා සාමාන්‍ය පෙළ සඳහා මෙම රාත්‍රි පාසලේ දී දරුවන් සූදානම් කරනු ලබයි. ඊට අමතරව පස්වැනි ශ්‍රේණියේ ශිෂ්‍යත්ව විභාගය සඳහා ද ළමුන්ට මඟපෙන්වනු ලැබේ.ඉංග්‍රීසි, පරිගණක, සංගීතය ඇතුළු විෂයන් ද මෙහිදී ඉගැන්වේ. දරුවන් වෙනුවෙන් අගනා පුස්තකාලයක් ද විහාරස්ථානය තුළ ඉදිවී තිබීම ඉතා වැදගත්ය.පාලක මණ්ඩලයක් මඟින් හසුරුවනු ලබන උඩගම රාත්‍රි පාසලේ ඉගෙනුම ලබන විශ්වවිද්‍යාල අධ්‍යාපනයට, විද්‍යාපීඨ අධ්‍යාපනයට හෝ වෙනත් ඕනෑම ආකාරයකින් උසස් අධ්‍යාපනයට යොමු වන ආර්ථික අපහසුතා ඇති දරුවන් වෙනුවෙන් ආයතනය මඟින් ශිෂ්‍යත්ව පිරිනැමේ. ඉතා අසීරුවෙන් කරන ඒ සත්ක්‍රියාව සඳහා ප්‍රදේශවාසීන් සහ දානපතියන් මූල්‍යාධාර සපයයි.උඩගම රාත්‍රි පාසලේ ගුරුභවතුන් 80ක් ඉගැන්වීමෙහි ‍යෙදේ. ඔවුන් සියලුදෙනාම රාත්‍රි පාසලේ දී ඉගෙනුම ලැබූවන් වීම විශේෂත්වයයි. 2002 වසරේ ඇරඹූ මෙම පාසලේ ඉගැන්වීමෙහි යෙදෙන ගුරුභවතුන්ට සෑම වසරකම ජනවාරි මස දින දාහතරක් පුරා ගුරු පුහුණුවක් ලබා දෙයි. එමඟින් ඔවුන්ගේ දැනුම දියුණු ‍කොට ඉගැන්වීම් කටයුතු සාර්ථක කරවයි. ‍ඌවපරණගම කොටවෙර ශ්‍රී සුභද්‍රාරාම විහාරවාසී ශ්‍රී සෝමරතන ගුණානුස්මරණ ශිෂ්‍යාධාර සේවයේ විදුහල්පති ලෙස සේවය කරන කොටවෙර කාශ්‍යප හිමියන් පවසන්නේ තමන්ගේ අදහස හා අභිප්‍රාය සාර්ථක කරගනිමින් මෙම රාත්‍රි පාසල සාර්ථකව පවත්වාගෙන යාමට විහාරාධිපති බුත්තල බුද්ධානන්ද හිමියන් ඇතුළු අවට විහාරයන්හි වැඩවසන භික්ෂූන් වහන්සේ අනඟි සහයක් ලබා දෙන බවයි.අවට ප්‍රදේශවාසී ජනයාගෙන් ලැබෙන නොමසුරු සහය අගය කරන කාශ්‍යප හිමියෝ ඔබට ද මෙම රාත්‍රි පාසලට ආධාර උපකාර කිරීමට හැකියාව ඇති බව දන්වා සිටී. රාත්‍රි පාසලේ ඉගෙනගන්නා දරුවන්ගේ අධ්‍යාපන පහසුකම් හා ශිෂ්‍යත්ව ලාභීන්ගේ අවශ්‍යා සඳහා උපකාර කිරීමට ඔබ කැමැති නම් වැලිමඩ සම්පත් බැංකු ශාඛාවේ ගිණුම් අංක 108160377595 දරන සෝමරතන ගුණානුස්මරණ ශිෂ්‍ය ආධාර ගිණුමට ආධාර යොමු කළ හැකිය.ටෙක්ලා පද්මිණී කාරියවසම්ඡායාරූප හා පසුබිම් තොරතුරුආර්.රාජමන්ත්‍රී (වැලිමඩ සමූහ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=as1407061</link>
    <topic>වැදි රැහේ ඇත්තන්ගෙන් පසු වල්ලි මාතාව වෙනුවෙන් තවමත් පේවෙන කතරගම ආලත්ති අම්මලා</topic>
    <author>ඉනෝකා සමරවික්‍රම</author>
    <content>වැදි රැහේ ඇත්තන්ගෙන් පසු වල්ලි මාතාව වෙනුවෙන් තවමත් පේවෙන කතරගම ආලත්ති අම්මලාකතරගම දෙවොලේදී හමුවන ආලත්ති අම්මලා අපට සිහිපත් කරන්නේ දේවදාසින් ය. එහෙත් ඉන්දියාවේ දෙවොල්වල සිටින දේවදාසියන්ට වඩා අපේ ආලත්ති අම්මලා වෙනස් ය. මේ ආලත්ති අම්මලා විවාහකය. මවුවරුය. එහෙත් ඔවුහු දිනපතා නොව මුළු ජීවිත කාලයම කතරගම දෙවිඳුන් වෙනුවෙන් කැපවී හිඳින්නෝය.“මේක අපේ රාජකාරිය. මං ආලත්ති බෑමට එකතු වුණේ කැමැත්තෙන්මයි. මයෙ අම්මගෙ අම්මා, ආච්චි අම්මා මහ ආලත්තිකම කරන කාලේ මට අවුරුදු දොළහක් විතර ඇති. මේක අපේ රස්සාව නොවෙයි. ඒත් අපි මේ කරන්නේ අපේ පරම්පරාවෙන් පරම්පරාවට දෙවියන් වෙනුවෙන් කරන රාජකාරියක්. අපේ මේ ඇඳුම දුටුවම සමහරු හිතන්නේ අපි වැදි රැහේ ඈයෝ කියලයි. ඒත් අප වැද්දෝ නොවෙයි. ඒක එහෙම වුණත් ඈත අතීතයේ නම් ආලත්තිකම කරලා තියෙන්නේ වැදි කාන්තාවෝ.”පරම්පරාෙවන් පරම්පරාවට කතරගම සුරිඳුන්ට ආලත්ති බෑම සිදුකරන ආලත්ති අම්මලා සොයා ගිය ගමනේදී අපට හමුවූ වර්තමානයේ මහ ආලත්ති අම්මාගේ රාජකාරිය කරන වනිගසේකර ආරච්චිලාගේ පියසීලි අප හා පැවැසුවාය. ඇය තිස්පස් වසරක් තිස්සේ ආලත්ති අම්මා කෙනෙකු ලෙස කටයුතු කරන්නීය.“මොකක්ද මේ ආලත්ති බෑම කියන්නේ” අපි මේ ප්‍රශ්නය ඇසුවේ අපට මඟ පෙන්වීමට ගිය කතරගම ඉතිහාසය පිළිබඳව බොහෝ තොරතුරු දන්නා අනුර වික්‍රමසිංහ ගෙනි.‘ආලත්ති’ කියන්නේ ද්‍රවිඩ වචනයක්. එහි තේරුම ආශිර්වාදය, ආදරයෙන් කරන ආශිර්වාදය යන්නයි. ආලත්ති බෑම කියන්නේ ආශිර්වාද කිරීමට. කතරගම දෙවියන්ට ආලත්ති අම්මලා ලැබිලා තියෙන්නේ තෑග්ගක් හැටියට. ඒ කියන්නේ වල්ලි අම්මා විවාහ කර දෙන විට ඇගේ ආවතේව කටයුතුවලට තමයි ආලත්ති අම්මලා ඇවිල්ලා තියෙන්නේ. එදා සිට අද දක්වාම පරම්පරාවෙන් එන මේ ආලත්ති අම්මලා දැන් වල්ලි අම්මා වෙනුවෙන් කතරගම දෙවියන් සඳහා ආශිර්වාදාත්මක පහන් පූජා කිරීම කරනවා.”විටෙක එය කුතුහලය දනවන්නකි. ඒ කතරගම දෙවොලේ සිදුවන බොහෝ පූජා විධි මහජනතාවට නොපෙනෙන හෙයිනි. පෙරහර පැවැත්වෙන්නේ නැකතට අනුවය. මේ නැකත දන්නේ දෙවොලේ ඇත්තන් පමණි. පෙරහර කිරීමට පෙර කප් සිටුවන්නේ ද ඒ සඳහා කපන ගස තෝරන්නේ ද රහසිගතවය. අතු පන්දලමට අතු ගෙනෙන්නේ ද එසේමය. .“ආලත්ති අම්මලාට විශේෂ ඇඳුමක් තිබෙනවා. ආලත්ති පූජාවට දෙවොලට එන ආලත්ති අම්මලාට පහන, මෙන්ම පහන් තිරය දෙන්නෙත් තේවාව කරන කපු මහතා විසින්. එහිදී ආලත්ති අම්මලා අනුගමනය කරන ක්‍රමවේදයක් තිබෙනවා. මේ ක්‍රමවේදයේ තේරුම එදා සිට අද දක්වාම කාටවත් කියන්නේ නැහැ, එය රහසක්.”ආලත්ති අම්මලා ගැන එසේ පවසන්නේ දේවාලයේ ප්‍රධාන කපු මහතා වන සොමිපාල රත්නායක ය.” කවුරුවත් අපට කරන්නේ මොනව ද කියලා පුරුදු කළේ නැහැ. නමුත් අපි ආලත්ති අම්මලාගේ කාරිය පුරුදු වුණේ බලාගෙන ඉඳලා. මහ ආලත්ති බෑමට තමයි අපි දොළොස් දෙනාම සහභාගි වෙන්නේ. මහ ආලත්ති අම්මට කියන්නේ ගුරුන්නාන්සේ කියලා. කප් හිටුවන පෙරහරට ගුරුන්නාන්සේ දෙන්නයි ගෝලයෝ දෙන්නයි යනවා. කැලෙන් කපාගෙන එන ගස පෙරහරේ අල්ලාගෙන ඒමත්, නානුමුර මංගල්‍යයේදී මැණික් ග‍ඟෙන් දිය ගෙන ඒමත්, දිය කැපීමේ මංගල්‍යයට එහි යාමත් ආලත්ති අම්මලාගේ රාජකාරියේ කොටසක්. ඒ වගේම දේවාලේ පෙරහර සියල්ලටම ආලත්ති අම්මලා සහභාගි වෙනවා. ආලත්ති අම්මලා නැතිව පෙරහර පවත්වන්නේ නැහැ.” මහ ආලත්ති අම්මා වන පියසීලි පවසන්නීය.ආලත්ති තනතුර සඳහා පත්වීම් ලැබෙන්නේ අම්මාගෙන් දියණියටය. එහෙමත් නැත්නම් ආලත්ති අම්මාගේ නැගණියට ඒ තනතුර යන්නේය. මස් මාංශ අනුභවයෙන් වැළකී කිළිකුණු වලින් වැළකී නා පේවී ඔවුහු දේවාලයට යති.අපි සාමාන්‍යයෙන් මළගෙවල්වලට යන්නේ නැහැ. වැදුම් ගෙයි කිල්ලත් හොඳම නැහැ. කොටහළු කිල්ලත් ඒ වගෙයි. බැරි වේලාවත් මේ කියන කිලිවලට අහු වුණොත් තුන් මාසයක් යනතුරු දේවාලයට යන්නේ නැහැ. තුන් මාසේ ගෙවිලා දේවාලයට යන දාට ගෙවල් දොරවල් සෝදලා ගොම මැටි ගාලා පිරිසුදු කරලා කහ දියර ඉහලා තමයි යන්නේ. කතරගම දෙවියන්ගේ පිහිට ආරක්ෂාව නිරන්තරයෙන්ම අපට ලැබෙනවා. ඒ නිසයි අපි මේ පුරාණ චාරිත්‍ර අදත් ඒ විදිහටම කරන්නේ.” ටීමාවති ආලත්ති අම්මා එසේ පවසන්නේ කතරගම දෙවියන් පිළිබඳ භක්තියෙනි.ආලත්ති අම්මලා වැදි ජනයා ගෙන් පැවත එන බවට අතීත කතා මෙන් ම ජනප්‍රවාදයේ ද විවිධ තොරතුරු ඇත්තේය. මේ ජනප්‍රවාදයේ එන එක් කතාවකි. එය අපට කීවේ අනුර වික්‍රමසිංහ ය.“නන්ද කියන වැදි නායකයාට දරුවෝ ඉඳලා නැහැ. දිනක් ඔහුට කැලයේ එක්තරා ස්ථානයක සිටි බිලිඳියක හමුවෙලා තියෙනවා. ඒ බිලිඳිය හමුවුණේ ඔවුන් මුව රංචුවකට උගුල් ඇටවූ තැනකදී. වැද්දෝ එන විට මුව රංචුව පැනලා ගිහිල්ලා. නමුත් මුව දෙනක් ඒ ආසන්නයේ ඉඳලා තියෙනවා. ඔවුන් හිතලා තියෙනවා අර බිලිඳිය ඉපදිලා තියෙන්නේ මුව දෙනගෙන් කියලා. කොහොම වුණත් වනයේදී හමුවූ නිසා ඒ බිලිඳිය වන්නි අම්මා නමින් හඳුන්වලා තියෙනවා. පසු කාලයක කතරගම දෙවියන් ඉන්දියාවේ සිට පැමිණ තිරුක්කෝවිල්ඔකඳ හරහා යදල්ගමුවට පැමිණ කතරගමට ඇවිත් තිබෙනවා. වල්ලි අම්මා විවාහ කර ගැනීමේ දී වැදි නායකයා විසින් වල්ලි අම්මා බලාගත් ආලත්ති අම්මාවරුන් ද ඇය සමඟ යවා තිබෙනවා.එ‍ෙහම බැලුවම ආලත්ති අම්මලා මේ ආලත්ති බෑම ආශිර්වාද කිරීම කරන්නේ තමන්ගේ බෑනාට. වැද්දන් අදත් කතරගම පෙරහරේ යනවා. ඒ යන විට කතරගම දෙවියන්ට දුනුවලින් විඳින අයුරු රඟපා පෙන්වනවා. ඔවුන් එහෙම කරන්නේ ආදරයට වගෙයි. ඒ තමන්ගේ දියණිය කතරගම දෙවියන් රැගෙන ගිය නිසා. එදා වල්ලි අම්මා හමුවූ ස්ථානය අද වල්ලි අම්මා ගුහාව ලෙස නම්කර තිබෙනවා. කතරගම දෙවියන්ට බිරින්දෑවරු දෙදෙනෙක් ඉන්නවා. එක්කෙනෙක් වල්ලි අම්මා අනිත් කෙනා තේවානි අම්මා. එදා සිට අද දක්වාම වල්ලි අම්මා වෙනුවෙන් කළ යුතු කාර්යයන්, ආශිර්වාද පූජා පැවැත්වීම් මේ ආලත්ති අම්මලා සිදු කරනවා. ඔවුන් එම කටයුත්ත කරන්නේ බොහෝම කැපවීමෙන්.ආලත්ති අම්මලා සොයා ගිය ගමනේදී අපට ඔවුන් එක තැනකදී හමුවීම අසීරු වූයේ ඔවුන් කතරගම අවට එක් එක් තැන්වල වෙසෙන බැවිනි.“අන්න අද ආලත්ති අම්මලාගේ දානයක් තිබෙනවා ගෝතමීගම.” මේ ලැබුණු තොරතුරට අනුර අපත් කැටුව එහි ගියේය. සැබෑවකි. ආලත්ති අම්මලා සියලු දෙනාම ගෝතමීගම ස්ටැන්ලි විජේසිංහ මහතාගේ නිවසේ සිටියහ.“අතීතයේ පටන්ම අපිට රාජකාරියට ගාස්තුවක් ගෙවනවා. ඒ පවුම් පහයි සිලිං පහයි. අද ඒ මුදල රුපියල් දෙකයි සත අසූදෙකයි. පෙරහර ඉවර වුණාම ලැබෙන මේ මුදල අපි පඬුරු හැටියට දේවාලයටම දානවා. ඉස්සර වී දෙනවා. දැන්නම් හාල් ලැබෙනවා. දේවාලයේදී පෙරහරට පෙර වලව්වේ හා ගබඩාවේ ගොම මැටි ගාන්නෙත් අපි... වටවී කොටා මුළුතැන් පූජාවට හාල් ගන්නෙත් අපි. දැන්නම් වටවී කොටන්නේ නැහැ. ඉස්සරනම් ඒ වෙනුවෙන්ම වෙන්වෙච්ච ගලකුත් දේවාලය අසල තිබුණා. මාසෙන් මාසෙට ආලත්ති අම්මලා දෙන්නෙක් උදේට හවසට ආලත්ති පූජාව සඳහා දේවාලයට එනවා යනවා. ” සෝමාවතී අම්මා පවසන්නීය.“මම ආලත්ති බෑමට ආවේ මගෙ අම්මගෙ නංගි වෙනුවෙන්. මම ඇවිත් අවුරුදු තුනක් විතර වෙනවා. මටදරුවෝ ඉන්නවා. දේවාලයේ රාජකාරියට ඒම අපේ ගෙදර කටයුතුවලට බාධාවක් නෙමෙයි. අපි හැමෝම මේ දේ කරන්නේ බොහෝම භක්තියෙන්. මේ මාසේ රාජකාරිය කෙරුවේ මමයි අම්මයි. පහන අල්ලන්න, පහන කරකවන්න වගේම වඳින්න පුදන්න ආලත්ති අම්මලාටම ආවේණික ක්‍රමයක් තියෙනවා.” අශෝකා පවසන්නේ හැඟිම්බරවය.දැන් කතරගම ‍ඇසළ මංගල්‍යය පැවැත්වෙන සමයයි. දෙවියන් උදෙසා පුදපූජා පැවැත්වීමට නන්දෙසින් පැමිණෙන ජනතාව කතරගම පුරවරය අරක්ගෙන සිටී. එසේම ඔකඳ සිට “කරපාදයේ” එනම් දුෂ්කර මාර්ගයේ එන්නෝ දැන් දෙවියන් විෂයෙහි බොහෝ භක්තිමත්ව සිටිති. කාවඩි නටන්නෝ ද මේ අතර වෙති. කතරගම දෙවොලේ රාජකාරි පන්සියක් පමණ ඇත්තේය. කපු රාලලා, රාජකාරි මණ්ඩලය, ආලත්ති අම්මලා මේ රාජකාරි ඉටුකරන්නෝ අතර වෙති.එදා එළාර සමඟ යුද වැදීමේදී දුන් සහායට කෘතගුණ සැලකීමක් ලෙස දුටුගැමුණු රජතුමා විසින් කතරගමදී ස්කන්ධ කුමාරයාට දෙවොලක් තනවා දුන්නේ ඉරහඳ පවතිනතුරු සියලු තේවාවන් කිරීම ද යම් යම් අයට පවරමිනි.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=as1407062</link>
    <topic>සුන්දරාබාස් හි කොටි කටට ගිය සුසිල්</topic>
    <author>සේමාලි කැල්ලපත</author>
    <content>සුන්දරාබාස් හි කොටි කටට ගිය සුසිල්සුසිල් මන්ජි ගේ ජීවිකාව වන්නේ නැගෙනහිර ඉන්දියාවේ දත්තා ගංගාවේ ගිනි කකුළුවන්ට දැල් එළීමයි. දැල් ආම්පන්න කුඩා බෝට්ටුවේ පටවා ගෙන ගඟ දියේ ගොසින් කකුළුවන් ඉන්න මණ්ඩියේ දැල එළා බලා සිටීම ඔහුගේ පුරුද්දක්. දත්තා ගංගාව ගලා යන්නේ සුන්දරාබාස් කඩොලාන රක්ෂිතය හරහායි.එදිනත් සුසිල් කකුළුවන්ට දැල් එළන්න ගියේ ඔහුගේ දියණිය සහ පුත්‍රයා සමඟයි. 40 හැවිරිදි ජෝතිෂ් පුතා වගේ ම 30 හැවිරිදි මොලිනා දුවත් සුසිල් මෙන් ම ගිනි කකුළුවන්ට දැල් එළන්න දක්ෂයෝ. සුපුරුදු පරිදි කොලකාලි කැලෑව පැත්තට ඔවුන් බෝට්ටුව පැදගෙන යද්දි කැලෑව පැත්තෙන් ඔවුන්ට දැනුණේ අමුතු ගන්ධයක්. මේ නුහුරු ගන්ධය නිසා සුසිල් කළේ දැල් එළීම නවත්වා බෝට්ටුව ආපසු හරහා ගෙන ඒමයි. එහෙත් ඔවුන්ට ග‍ඟේ ඉවුරට ළඟාවීමට ලැබුණේ නැහැ. කහ පැහැති ගුලියක් වැනි යමක් බෝට්ටුවට පැන්නා. ඒ ගුලිය පැන්නේ සුසිල් වෙතටයි. ඒ ගුලිය වෙන මුකුත් නොවෙයි දැවැන්ත කොටියෙක්. මේ කොටියා බෝට්ටුවට පැනලා සුසිල් ඇදගෙන යන්න හදනවා. ජෝතිෂ් සහ මොලීනා ගල් ගැහිලා බලා ඉන්නවා. කොටියාගේ දැඟලිල්ලට බෝට්ටුව පෙරළෙන්නත් යනවා.යන්තම් සිහි එළවාගත් ගමන් ජෝතිෂ් බෝට්ටුවේ තිබූ රිටක් අතට ගත්තා. මොලිනාගේ අතට අහුවුණේ පිහියක්. ඔවුන් දෙදෙනා රිට සහ පිහියා වනමින් කොටියා පලවා හැරීමට උත්සහා කළා. ඒ අතරම අනෙක් ධීවරයන්ට ඇසෙන්න ආධාර ඉල්ලා කෑගැසුවා. ඔවුන් කොපමණ කෑගැසුවත් කොටියා තම උත්සාහය අත්හළේ නැහැ. ඌ බෝට්ටුවෙන් පැන්නේ සුසිල්වත් ඇදගෙනමයි. මොහොතකින් ඌ කැලෑවේ අතුරුදන් වුණා. ජෝතිෂ් සහ මොලිනා කරකියාගත හැකි දෙයක් නොමැතිව බෝට්ටුව ගං ඉවුරට පැදගෙන ආවා.“කහපාට කුලියක් එකපාරටම බෝට්ටුවට පැන්නා දැක්කා. තාත්තා ඒ ගුලියෙන් වැහුණා. ඉස්සරහා ගාත් ඉහළට එසවෙනවාත් දැක්කා. කරකියාගත හැකි දෙයක් නැතිව අපි ගල් ගැසී බලා සිටියා. පස්සේ අපි කෑගැහුවත් ඌ තාත්තා අත්හැරි‍යේ නැහැ. තාත්තාත් ඇදගෙන කැලයට පැන්නා. මේ සියල්ල සිදුවෙන්න තත්ත්පර කීපයයි ගතවුණේ.”පසුව සිද්ධිය වනජීවී නිලධාරීන් හමුවේ විස්තර කරමින් ජෝතිෂ් පැවසුවා.ජෝතිෂ් සහ මොලිනාගේ කෑගැසීම ඇසී අනෙක් ධීවරයන් ද කෑගැසුවත් කිසිවෙක්වත් සුසිල් බේරා ගැනීමට කොටියා පසුපස යෑමට තරම් නිර්භය වූයේ නැත.හැට පස් හැවිරිදි සුසිල් මන්ජි මෙන්වූ ධීවරයන් විශාල සංඛ්‍යාවක් මේ වෙද්දී සුන්දරාබාස් කඩොලාන රක්ෂිතයේ අනවසර ධීවර කටයුතුවල යෙදෙද්දී කොටින්ට ගොදුරු වී තිබුණා. සුන්දරාබාස් යනු ඉන්දියාවේ බෙංගාලි රාජකීය කොටින් සුරැකීම සඳහා වූ ලොව විශාලතම රක්ෂිත අතරින් එකකි. එම රක්ෂිතයේ මසුන් ඇල්ලීම තහනම් වුවත් දුප්පත් ධීවරයන් ඒ ගැන තැකීමක් නොකර ජීවිත පරදුවට තබා ධීවර කටයුතුවල යෙදේ.වර්ග කිලෝමීටර් 10000 කින් සමන්විත වූ සුන්දරාබාස් ලොව විශාලතම කඩොලාන රක්ෂිතය ද වේ. ඉන්දියාවේ බටහිර බෙංගාලයේ විහිදී ඇති මින් සියයට 60 ක්ම අයත් වන්නේ බංගලාදේශයටයි. ඉන්දියාවට අයත් වන්නේ ඉතිරි සියයට 40 යි. මෙය යුනෙස්කෝව මඟින් ද සංරක්ෂිත ප්‍රදේශයකි.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=as1407063</link>
    <topic>ලොව පුරා ජයකෙහෙළි නැංවූ අතපය නැති චිත්‍ර ශිල්පිනිය</topic>
    <author/>
    <content>ලොව පුරා ජයකෙහෙළි නැංවූ අතපය නැති චිත්‍ර ශිල්පිනියසතෙකු ලෙස හැසිරෙන බීමත් සැමියකුත් හිසට හරිහැටි වහලක් නොමැතිකමින් මදිවාට අතපය වලංගු නැති බිලිඳියක ද සමඟ කාන්තාවකට කළ හැක්කේ කුමක් ද?සිය දිවි හානි කර ගැනීම හැර ඇයට ඉතිරිව ඇත්තේ කුමක් ද?එහෙත් කොලොම්බියානු ජාතික ගිලෙර්මිනා සැන්ගීනෝ පහසුවෙන් තම ජීවිතය අත්හැර දැමීමට සූදානම් නැති කාන්තාවකි. තමාට අපමණ හිරිහැර කළ සැමියා සියදිවි නසා ගැනීම සමහරවිට තමාගේත් තම අබ්බගාත දියණිය වන සුලීගේත් හොඳට වූ දෙයක් ලෙස සිතූ ගිලෙර්මිනා තම දියණියට ජීවත් වීම අර්ථවත් එකක් බවට පත්කිරීමට සිතා ගත්තාය.ෆොකෝ මෙලියා නම් වූ රෝගය සමඟ මෙලොව එළිය දුටු සුලීට අත් සහ පාද ක්‍රියා කිරීම නොහැකි බවත් ඇයට අබ්බගාත ජීවිතයක් ගත කිරීමට සිදුවන බවත් වෛද්‍යවරු ගිලෙර්මිනාට පැවසූහ. සුලිට කළ යුත්තේ සදාකාලිකවම උඩුබැලි අතට හාන්සි කර තැබීම පමණැකැයි ද වෛද්‍යවරුන් පැවසූහ.දුප්පත්කම නිසා හරිහැටි ගෙයක් දොරක් පවා නැතිව, සිමෙන්ති පොළවක් වෙනුවට දූවිලි පොළවක් මත සකස් කර ගත් මඩුවක දිවිගෙවූ ගිලෙර්මිනා දෛවයට ඉඩදී ජීවිතය ඒ අනුව සකස් කර ගැනීම ප්‍රතික්ෂේප කළාය.ගිලෙර්මිනා තම කුඩා දියණියට ලිවීම, කියවීම සහ චිත්‍ර ඇඳීම උගැන්වූවාය. වසර 15 ක් පමණ වන විට සුලී ඇයගේ මුවට පින්සලය රුවාගෙන දර්ශනීය චිත්‍ර නිර්මාණ කිරීමට සමත් වූ නිසා ඇයගේ මව දියණියට චිත්‍ර ඇඳීම තවතවත් පුරුදු පුහුණු කළාය.අද 24 හැවිරිදි සුලී සැන්ගීනෝ සුප්‍රකට චිත්‍ර ශිල්පිනියකි. ඇය ඉතාම දර්ශනීය ලෙස මල්, කොළ, වෙනත් නොසෙල්වෙන වස්තූන් හා ඉර බැස යාම වැනි පියකරු දර්ශන චිත්‍ර ගත කරන්නීය. කොලොම්බියාව පුරා ඇය චිත්‍ර ප්‍රදර්ශන පවත්වා ඇත. එසේම ජනතාව දිරිමත් කිරීමේ දේශන රැසක්ම පෞද්ගලික ආයතන, පාසල් හා සිරගෙවල්වල පවත්වා ඇත.සුලී සැන්ගීනෝට ජීවත් වීම සඳහා අර්ථයක් පෑදුණේ ඒ අයුරිනි. චිත්‍ර ශිල්පිනියක් හැටියට කොලොම්බියාව පමණක් නොව ලෝ පුරා ප්‍රසිද්ධියක් ලබා සිටින සුලීට අත පය නැතිව ඇඳුම් හැඳ ගැනීම, මුහුණට ආලේපන ගෑම, පොළව අතු පතු ගෑම ආදිය තනිව කර ගැනීමට හැකි තත්ත්වයක් ඇත.පරිසරවේදියෙකු වන සුලී තම මිතුරු මිතුරියන් සමඟ පරිසරය පිරිසුදුව තබා ගැනීමේ කටයුතුවල ද නියැළෙන්නේය.ඒ සියලුම කටයුතුවලට වඩා සුලී ප්‍රසිද්ධියක් ලබා ඇත්තේ චිත්‍ර ඇඳීම පිළිබඳවය. ඇය වෙනත් චිත්‍ර ශිල්පීන්ට වඩා වෙනස් ක්‍රියා පිළිවෙතක් අනුගමනය කරමිනි මුවින් පින්සලය අල්ලා ගෙන තමා අවට පවතින දර්ශන ඉතා සූක්ෂම අයුරින් එසේ ම දර්ශනීය අයුරින් සිතුවමට නගයි.ඇයගේ ධෛර්යවන්ත භාවයත්, දර්ශනීය චිත්‍ර ගැනත් ලෝ පුරා අන්තර්ජාලය ඔස්සේ ප්‍රසිද්ධියට පත්වීමත් සමඟ ම ඇමරිකා එක්සත් ජනපදයේ චිත්‍ර ප්‍රදර්ශනයක් පවත්වන ලෙසට ඇයට ඇරයුම් ලැබී ඇත්තේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=as1407064</link>
    <topic>මව කෙරෙහි හද උණු වූ භයානක සිරකරුවා</topic>
    <author/>
    <content>මව කෙරෙහි හද උණු වූ භයානක සිරකරුවාබ්‍රිතාන්‍යයේ සිරකරුවන් අතුරෙන් අති භයානක එසේ ම සහසික සිරකරුවා ලෙස සඳහන් වනුයේ චැල්ස් බ්‍රොන්සන් (නළුවා නොවේ) නමැති අන්වර්ත නාමයෙන් හ‍ඳුන්වන 61 හැවිරිදි මයිකල් පීටර්සන්ය. ඔහු සිරගෙයින් පිටතත් ඇතුළතත් ප්‍රචණ්ඩත්වයෙන් හැසිරුණු චරිතයකි. ඔහු ජීවිතාන්තය දක්වා සිරගෙට නියමවූ අයෙකි. එසේම මංකොල්ලකෑම් හා පැහැරගෙන යෑම් පිළිබඳ ඉතිහාසයක් ද ඔහුට ඇත.සාහසික ක්‍රියා හේතු කොටගෙන ඔහු එංගලන්තයේ සිරගෙවල සිටින අති භයානකතම සිරකරුවා ලෙස හඳුන්වා ඇත්තේය.සාහසික ක්‍රියාවට මෙන් ම පීටර්සන් චිත්‍ර ඇඳීමට ද දක්ෂයෙකි. ඔහු ඇඳි චිත්‍ර අතරින් එකක් වූයේ තමගේම රුවය.ඔහු එම නිර්මාණ අතුරෙන් කිහිපයක් විකිණීමට තීරණය කළේය. ඒ අනුව නොදැම්මන්ෂයර් ප්‍රාන්තයේ ටෝචෙස්ටර් නගරයේ පැවැත්වූ චිත්‍ර වෙන්දේසියකට හෙතෙම චිත්‍ර කිහිපයක් යැවීය.ඒ අතුරෙන් ඔහු වෙරළේ හිඳ සිටින ආකාරය පෙන්වන චිත්‍රය පවුම් 1000 කට අලෙවි වූ අතර “බ්‍රැඩ්මුවර් පිස්සන් කොටුව” හා ඔහුගේ මුහුණ සහිත චිත්‍ර පවුම් 950 බැගින් අලෙවි වී තිබිණ. එසේම ඔහුගේ තවත් චිත්‍රයක් පවුම් 680 කට අලෙවි විය.පීටර්සන් තම චිත්‍ර අලෙවියෙන් ලැබූ මුදලින් තම මව නිවාඩුවක් ගත කිරීම සඳහා යැවීමට කටයුතු කළේය.කෙතරම් භයානක සහසික චරිතයක් වුවත් පිටර්සන් ගේ චරිතයේ මානුෂික පැත්තක් ද පවතින බව මෙමඟින් පැහැදිලි වන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=as1407065</link>
    <topic>පුල්ලි කෙටූ මිනිස් සමක් විකිණීමට!</topic>
    <author>දීපා</author>
    <content>පුල්ලි කෙටූ මිනිස් සමක් විකිණීමට!ලෝකයේ වෙනත් අය නොකරන දෑ කරන්න පෙලඹුණු මිනිස්සු බොහෝ වෙති. පෝලන්තයේ වෝර්සෝ නගරයේ ඉපදුණු 41 හැවිරිදි ආතර් මොසෝවිස්කි ද එවැන්නෙකි. ඔහු සහ බිරිය වෘත්තියෙන් පච්චා කොටන්නෝ වෙති.අලුත් අදහසක් සිතට පිවිසි ආතර් කළේ සිය බිරිය ලවා ඔහුගේ සිරුරේ පච්චා කොටා ගැනීමය. නමුත් මේ පච්චා අන් අය කොටනා පරිදි රූප හෝ වදන් වැල් නොවීය. ඔහු මුළු සිරුර පුරාම පච්චා කොටා ගත්තේ කොටියකුගේ මෙන් පෙනෙන සේ කොටි පුල්ලි ය. ඒ සඳහා ඔවුන් දෙදෙනාට පැය 300 ක කාලයක් ගත වී ඇත්තේය.එසේ මුළු සිරුරෙන් සියයට 90 කම කොටි පුල්ලි කොටාගත් ආතර් දැන් ඔහුගේ සම විකිණීම සඳහා ebay හරහා දැන්වීමක් පළ කර තිබේ. ඔහු සිය කොටි පුල්ලි සහිත හම මිල කර ඇත්තේ පවුම් 75000 කටය.“මේ කොටි පුල්ලි කෙටීම සඳහා මා විඳි වදය අනුව බලද්දී එය හොඳ මිලක්” යැයි ආතර් පවසන්නේය.අතපය පපුව උරහිස පිට ඇතුළු සැම තැනකම කොටි පුල්ලි පච්චා කොටා ඇති ආතර් ඈතට දිස්වනුයේ කොටියකු ලෙසිනි. එසේ නමුත්, ආතර්ගේ මේ කොටි පුල්ලි සම මිලට ගැනීමට කිසිවකු හෝ ඉදිරිපත් වන්නේ නම් එය කළ හැක්කේ ඔහු මියගිය පසුව බව ද ආතර් ebay හි සඳහන් කර තිබේ.“මිනිස්සු මං පිස්සෙක් කියා කියනවා. සමහර පුද්ගලයන් තම සිරුරේ අවයව විකුණනවා. මෙයත් එවැනි දෙයක්” යැයි මේ ගැන විමසන අයට ආතර් පිළිතුරු වශයෙන් කියයි.ආතර් සිය කොටි පුල්ලි සමට මිලක් නියම කර ඇත්තේ එය විකුණා ලබන ආදායම ඔහුගේ දරුවන්ට හොඳ ජීවිතයක් ගත කිරීම සඳහා යෙදවීමට බව ද වාර්තා විය.“මට වටින්නේ මගේ දරු පවුලයි. ඒ අයට හොඳ අනාගතයක් ලබා දෙන්නයි මා මෙය කරන්නේ” යැයි ආතර් පැවසුවේය.දීපාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=as1407066</link>
    <topic>පියාගේ පවට වන්දි ගෙවූ පුත්‍රයා</topic>
    <author/>
    <content>පියාගේ පවට වන්දි ගෙවූ පුත්‍රයාඔහුගේ පියා මිනීමැරුමක විත්තිකාරයෙකි. මෙය ඔහුගේ ගම්මානයේ වැසියන්ට අතිවිශාල පාපයකි. පියා කළ එම පාපයට වන්දි ගෙවීමට සිදුවූයේ 13 හැවිරිදි ඔහු‍ගේ දරුවාටය.ඉන්දියාවේ බෝපාල් නගරයට කිලෝමීටර් 170 පමණ ඈතින් පිහිටි සාගර් දිස්ත්‍රික්කයේ හනෝටා ගම්මානයේ සිදුවූ මෙම අප්‍රසන්න අත්දැකීම් මෙම කුඩා දරුවා සාගර් නගරයේ පොලිස් ලොක්කාට ඉතාම දුකසේ කියා සිටි ආකාරය පිළිබඳව වීඩියෝපටයක් හින්දුස්තාන් ටයිම්ස් පුවත්පතට ලැබී ඇත.ගම්මුන් දරුවා ලවා පියාගේ පව් සෝදා හැර ඇත්තේ මෙසේය. දරුවා බලහත්කාරයෙන් අල්ලාගෙන ගොස් හිස බූ ගා අලහබාද් නගරයට ගෙනගොස් ගංගානම් ග‍ඟේ ඔබා පව් සෝදා හ‍නෝටා ගමට රැගෙනවිත් ඇත්තේය. අනතුරුව ගමේ වැඩිහිටියන් ගේ සෙරෙප්පු සපත්තු දරුවාගේ හිස මත තබාගෙන අවට ගම්මාන 12ක ඇවිද යෑමට සැලැස්වීය. ඉන්පසුව එම ගමේ වැඩිහිටියන්ගේ දෙපා සෝදා එම අපිරිසුදු ජලය සුමාන දෙකක් තිස්සේ පානය කිරීමට ද සලස්වා තිබිණ.ඔහුට සිදුවූ මේ අප්‍රසන්න අත්දැකීම ගැන පැමිණිලි කළ ද සිදුව ඇත්තේ පොලිස් නිලධාරීන්ගෙන් කම්මුල් පහර කිහිපයක් හා සපත්තු පහර ද විඳීමටය. දරුවා සිද්ධිය සාගර් නගරයේ උපපොලිස් අධිකාරිවරයාට පැමිණිලි කරන අන්දම ජංගම දුරකථනයකින් රූගත කර තිබූ මෙම වීඩියෝපටයේ පැහැදිලිව සඳහන් වී තිබිණ. දරුවා‍ගේ නම කිසිතැනක සඳහන් වී නොතිබුණ ද පුවත්පත මඟින් මේ සිද්ධි පිළිබඳව නාරියාඔලි ප්‍රදේශයේ අතිරේක පොලිස් අධිකාරි සචින් අතුල්කාර් ගෙන් විමසා සිටි විට එවැනි පැමිණිල්ලක් නොලැබුණු බව මුලින් ප්‍රකාශ කර සිටිය ද පසුව එම විඩියෝ පටය ගැන සඳහන් කළ පසු එවැන්නක් සිදුවී ඇත්නම් ඒ ගැන පරීක්ෂා කිරීම කරන බවත් පවසා තිබිණ. පොලිස් අධිකාරිවරයා එසේ පැවසුව ද තවමත් එවැන්නක් සිදුවූ බවක් වාර්තා වී නොමැති බව හින්දුස්තාන් ටයිම්ස් පුවත්පත පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=as1407067</link>
    <topic>මං ආදරේ හිඟාකන්න පස්සෙන් එන්නෙ නෑ</topic>
    <author/>
    <content>මං ආදරේ හිඟාකන්න පස්සෙන් එන්නෙ නෑඅමුත්තන් සඳහා වෙන් වූ ඉදිරිපස කාමරයේ දොර විවර කළ සැණින් හමා ආවේ දුහුවිල්ල මුසු සියුම් දුර්ගන්ධයකි.“අපරාදෙ කාමරේ අස් කරන්න බැරි වුණානේ” යි පසුතැවෙමින් නදී තරුණයා දෙස බැලුවා ය. ඔහුගේ නෙතඟ බැල්මක් පවා හිමි නැත ද ඔහු දක්නට ලැබීමෙන් ඇය මහත් සේ ප්‍රිති වූවාය. ඔහු නමින් වගුළ කඳුළු කොතරම් දැයි ඔහු දන්නවා නම් තමාට අනුකම්පා කරනු ඇත්දැයි ඇයට මොහොතකට සිතිණි.ජනේලය වසා තිබුණ බැවින් කාමරය තුළ වූයේ අඳුරකි.ඔහු ඒ අඳුරට වදින්නට අදි මදි කළේ ය. ඇය කාමරය තුළට ගියේ ජනේලය විවර කරන අදහසිනි. එහෙත් ඊට පෙර ඔහු සියලු අමනාපකම් අමතක කර දමා තමා සිප වැලඳ ගනු ඇතැයි ඇය දැඩිව අපේක්ෂා කළා ය.“ගීත්...”ඇගේ සැලෙන හ‍ඬෙහි වූයේ ද ආයාචනයකි. ඇයට උවමනා කුමක්දැයි දැන දැන ම ඔහු සෙල් රුවක් සේ නිසලව බලා සිටියේ ය.‍ ගමේ දී හමු වූ යුවතියත් නගරයේ මනහර නිවෙසකදී මේ දැන් හමුවූ යුවතියත් දෙදෙනකු ලෙස ඔහුට පෙනෙයි. කිසිදු වත් පොහොසත්කමක් නැති ගැමි තරුණයෙකු වන තමාට මේ නාගරික යුවතිය නොගැළපෙන බව ඔහුට පසක් වෙයි.“අපේ ගෙවල්වලට ඕන ඉතිං වී මුට්ටියක් තම්බා ගන්ඩ දන්න වෙලට දහයකට දොළහකට බත් උයන්ඩ පුළුවන් ගමේ කෙල්ලෙක්. ඔය ටවුංවල මෝස්තරකාරියෝ අපිට හරියන්නෑ...” යි ලොකු අම්මා කීවේ තමාට ඇහෙන්නට විය යුතු යැයි ගීත්ට කල්පනා විය. චාපා මෙන් මෝස්තරවලට වහ නොවැටුණ ද නදීත් තමාත් අයත්වන්නේ සංස්කෘතීන් දෙකකට බව ඔහු වටහා ගත්තේ ය.“මා එක්ක තරහ වෙන්න එපා ගීත්... මට ඉවසන්න බෑ... කවුරුවත් මාව බඳින්න හිටියෙ නෑ... මං ඒ කීවේ බොරුවක්... ඒක පුංචි විහිළුවක් විතරයි ගීත්... අනේ ඇයි තේරුම් නොගන්නෙ? මං ඔයාට ආදරෙයි...”නදීගේ හඬ බිඳිණ. ඇය අතකින් මුව වසා ගනිමින් ඇඳ මත හිඳ ගත්තා ය. මඳක් ඉදිරියට ගිය තරුණයා බිත්තිය අත පත ගා විදුලි පහන දැල්වූයේ ය. හදිසියේ පහළ වූ ආලෝකයෙන් තැති ගත් ඇය ඔහු දෙස බැලුවේ කඳුළු පිරි දෙනෙතිනි.“මං වරදක් කළා ම කියල ඔයා හිතනව නම් මට සමාවෙන්න ගීත්... අනේ මං වැඳල කියන්නං... මට සමාවෙන්න...”ඇය දෑත් එක් කළේ කඳුළු සලමිනි. මහත් සේ සසල වුව ද ඔහු ආපසු හැරුණේ ය.“ගීත්...”ඇය අපමණ ශෝකයෙන් හඬ ගෑවා ය. ඔහු ආලින්දයෙහි වේවැල් පුටුවක හිඳගත්තේ ය. ඇය සිප සනහාලන්නට තිබුණා නම් කොපමණ හොඳ දැයි නොසිතා සිටින්නට ඔහු අසමත් විය. එහෙත් ඇගේ දෙමවුපියන් සේ ම තමාගේ සොයුරිය ද ලොකු අම්මා ද මේ සම්බන්ධතාවයට ආශිර්වාද නොකරන බව ඔහු දනියි. කළ යුතු ව ඇත්තේ මේ ආදර කතාව මෙතෙකින් හමාර කිරීම පමණි. අසරණ වූ තරුණයා යටිතොල විකා ගනිමින් හැඬුම් මැඩ ගත්තේ ය. ඇය හමු නොවුණා නම් මෙපමණ ශෝකයකින් පීඩා විඳින්නට ඇයට මෙන් ම තමාට ද සිදු නොවනු ඇත‍. ඇය මුණ ගැස්වූ දෛවයට ඔහු ශාප කළේ ය.“මං කාමරේ අස් කරල අතු ගාල දැම්මා... දැං යන්න...”අඩ පැයකට පසු ඔහු වෙත පැමිණි යුවතිය රළු සරල ලෙස කීවා ය.“මං තවත් ඔයා පස්සෙ ආදරේ හිඟාකන්නෙ නෑ ගීත්... ඔයාට මාව එපා නම් මටත් ඔයාව එපා...”ඔහු ශෝකී මදහසක් පෑවේ ය. එහෙත් ඇය දෙස නොබලන්නට වග බලා ගත්තේ ය.“මොකද මේ ගෑනු ළමය කාමරේට රිංගාගෙන...? අපි ආවට කැමැති නැද්ද?” යි අසන්නට අතුලට සිදුවූයේ රාත්‍රි ආහාරය පිණිසවත් නදී කාමරයෙන් පිටතට නොපැමිණි බැවිනි. ගීත් ගේ දෑස ද කොතෙකුත් ඇය දකින්නට වෙහෙසුණේ ය. වරෙක ඇගේ කාමරයට ගොස් ඇය කුමක් කරන්නේ දැයි දැක බලාගන්නට පවා ඔහුට සිතිණ.‍“ඔළුවෙ කැක්කුමලු... ඔය නිදාගෙන ඉන්නෙ... අනේ කවුරු දන්නවද දැං හැදෙන ගෑනු ළමයින්ගෙ වග. කාලගුණය වගේ. මේ හොඳට පායනවා. තව ටිකකින් වහිනවා” යි කී අමරා හිනැහුණා ය.“අපි හිතුවෙ නදී ඉන්නෙ එයාලගෙ ගෙදර කියලා.”“එහෙ තමා අපි දෙන්නම හිටියෙ... ඊයෙ මං එනකොට මාත් එක්කම මෙහේ ආවා. ලාලනියි අපේ විමල් පුතයි දන්න තරම් කීවා ඉන්න කියලා. කෝ... කියන කිසි දෙයක් අහනවයැ... හරි හිතුවක්කාරයි ඔහොම හිටියට... දැං දඟලන්නෙ ආපසු ගමේ යන්න...”අතුල හිස සැලුවේ ය‍.“ඒකත් තේරුමක් ඇති දෙයක් ද අතුල පුතා... එක්කො මේ ළමය රස්සාවක් කරන්න ඕන. එහෙම නැත්තං කසාද බඳින්න ඕන. නිකං එහෙට මෙහෙට දුවල හරි යනවද ගෑනු ළමයෙක් වුණා ම.”මුව තුළ ලූ බත් පිඩ ගිල ගත නොහැකි වූයෙන් ගීත් මඳක් කැස්සේ ය.‍ අමරා වහාම වතුර වීදුරුවක් ළං කළා ය.“ඔය ඉතිං කාල ඉවරද?”ඇය ඇසුවේ කනගාටුවෙනි. අඩක් කා තිබූ බත් පිඟාන දෙස බැලූ අතුල කිසිවක් කියන්නට වෑයම් කළේ ය. එහෙත් ක්ෂණිකව පහළ වූ අදහසකට අවනතව නිහඬ විය.විනීත සිනාවක් පෑ තරුණයා නැගී සිටියේ වතුර වීදුරුව හිස් කිරීමෙන් පසුව ය.හිස පහතට නැඹුරු කරගෙන ආලින්දය වෙත යන ඔහු දෙස අමරා බලා සිටියේ සංවේගයෙනි.“මට දුකේ බෑ අතුල පුතා මේ ළමයව දැක්කම... නිර්මලාට නදී හම්බවෙන්න ඉද්දි ඔය ළමයගෙ අම්මා මෙහෙ ආවා මට මතකයි. ඔය ළමයත් වඩාගෙන. කළු වුණාට හරි ලස්සන කොලු පැටියා...Ó‍“හරි දක්සයා නැන්දේ... ඒ වුණාට ඉතිං අර බැද්දට පායපු හඳ වගේ තමා...” යි කී අතුල සුසුමක් හෙළුවේය.“ඔයා මේ කරන්නෙ ලොකු පිංකමක් අතුල පුතා. සනීප වුණා නැතා ඩොක්ට කෙනෙකුට පෙන්නන එක කොයිතරම් හොඳ ද...?”“වෙඩින් එකත් අත ළඟ තියාගෙන මං මේ දොස්තරල පස්සෙ දුවනවා කියල ගෝතමී දෝස්මුරේ නොදාන නිසා හොඳයි” යි කී අතුල හිනැහුණේ ය.“අනේ නෑ ගෝතමී කවදාවත් එහෙම කරන්නෑ... ඒ ළමයත් හරි ආදරෙයි ගීත්ට...”ආලින්දයෙහි අසුන් ගෙන සිටින ගීත්ට අතුල හා අමරා අතර සංවාදය ඇසෙයි. අනාථ අසරණ බවකින් වෙළී ගිය බැවින් ඔහු කාමරයට ගියේ ය. තමා මේ ගමන නොපැමිණියේ නම් කොපමණ හොඳ දැයි ඔහුට සිතිණ. අන්‍යයන්ගේ අනුකම්පාවට ලක් වීම තරම් කරුමයක් තවත් ඇත්ද? ඇ‍ඳෙහි හිඳගත් ඔහු දෑතින් හිස බදා ගත්තේ ය.දොර වැසෙන හඬ ඇසුණෙන් ඔහු වහා දෑත පහළට දැමුවේ ය.නදී දොරට හේත්තු වී ඔහු දෙස එක එල්ලේ බලා සිටියා ය. ඔහු පුදුමයට පත් විය. ඇය මේ සැරසෙන්නේ කුමක් කරන්නට දැයි ඔහුට සිතා ගන්නට නුපුළුවන.“බයවෙන්න එපා. දොර වැසුවෙ මාව දැක්ක හැටියෙ ඔයා පැනල යන නිසා.”ඔහුගේ හිස පහතට නැඹුරු විය. ඇගේ දෑස දිදුලයි. ඇය කෝපයෙන් පසු වීම පිළිබඳව ඔහු සතුටු විය. ඔහුට විඳ දරාගත නොහැක්කේ ඇගේ ශෝකයයි.“මෙන්න ඔයාගෙ දින පොත... කවි ටික ගොඩක් ලස්සනයි. මට නං කවි ලියන්න බෑ... ඒ හිංදා මං ඔයාට ලියුමක් ලීවා. ඔයා නං ඒක කියවන එකක් නෑ... දැන් මට ඔයා ඒක කියෙව්වත් නැතත් වෙනසක් නෑ...”ගීත් නැගී සිටියේ ය. කාමරයක් තුළ තරුණ යුවළක් මෙසේ පසුවීම නොහොබිනා බව හැඟී ගියෙන් ඔහු නොසන්සුන් විය. අතුල හෝ අමරා පැමිණෙන්නට ඉඩ තිබේ. නදී කිසිදු බියක් සැකක් නැතිව මෙලෙස හැසිරීම පිළිබඳව ඔහු පුදුම වෙයි. වියෝ දුක ඇයට මේ සා එඩිතරකමක් ලැබ දුන්නේ ද?“අනුන්ගෙ දින පොතක් කියවන එක වැරදියි කියල මම දන්නවා. ඒකට මට සමාවෙන්න.”ඇය දින පොත ඔහු වෙත විසි කළා ය. එය ඔහුගේ ඇ‍ඟේ හැපී බිම පතිත විය.“නදී... තේරුම් ගන්න‍... මම ඔයාට ආදරේ නැතුව නෙමේ. ඒ වුණාට අපි අහසට පොළව වගේ. කවදා වුණත් අපිට වෙන්වෙන්න සිද්ධ වෙනවා. ඒක දැන්ම ම වෙන එක හොඳයි. තවත් කල් ගියොත් අපට තවත් දුකයි. ඔයාට මට වඩා හොඳ ලස්සන පෝසත් මනාලයෙක් හම්බ වෙයි.” යි කියාගත නොහැකිව ඔහුගේ දෙතොල සැලුණේ ය.“පිටිං පේන අහිංසක බව ඔය හිතේ නෑ.... මං නොකළ වරදකට මෙච්චර ලොකු දඬුවමක් දුන්නෙ ඒ හින්දනේ” යි කී නදී ආපසු හැරුණා ය. දොර විවර වන හඬත් ඇගේ පා හඬත් අසමින් ඔහු මඳක් නැඹුරුව දින පොත අහුලා ගත්තේ ය.තව කොටසක් ලබන සතියේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=as1407068</link>
    <topic> කියාගන්න බැරි  සෙනෙහසක්</topic>
    <author>ලීලානන්ද ඉහළගමගේ</author>
    <content> කියාගන්න බැරි  සෙනෙහසක්ලිපි ගොණුවක තිබූ නිවාස ඔප්පුවක් දිග හැර එය තානාපතිවරයා අත තැබ‍‍ූ නියංගොඩ මහතා වරක් මා දෙස ද, තවත් වරක් සමාධි දෙස ද බැලුවේ මලානික වූ ස්වරූපයෙන් වුව ද ඔහුගේ සිත් තුළ දහසක් දේ එළියට එන්නට තෙරපෙමින් ඇතැයි මට සිතේ.තානාපතිවරයාගේ මුහුණේ ප්‍රශ්නාර්ථයක ලකුණක් ඇත. ව‍රෙක ලිපි ගොණුව දෙස ද, තවත් වරෙක නියංගොඩ මහතා දෙස ද, සමාධි දෙස ද, දෑස් පුංචි කර බලා සිටින තානාපතිවරයා මා දෙස බලා මුව'ඟට සිහින් සිනාවක් නැංවීය.නියංගොඩ මහතා සමඟ ඉංග්‍රීසි භාෂාවෙන් කතා කළ තානාපතිවරයා ‘ඔබගේ යුතුකම ඔබ ඉටු කළා. ඉතා හොඳින් ඉටු කළා. සියල්ලම යහපත් අන්දමට සිදුවෙලා. මේ ජීවිත කාලය තුළ අපට කොතරම් දේ සිදුවන්නට ඇත්ද... මේ සිදුවීමත් ඒ වගේ බොහොම කලාතුරකින් සිදුවන දෙයක්. කොහොමටත් මම සමාධිට සුබ පතනවා‍. ඔබට ස්තුතියි. ඔබ හොඳ මහත්මයෙක්...”නියංගොඩ මහතා සමාධි ට පැවරූ ඔප්පුව ඇය අත තැබූ විට සමාධි හඬන්නට පටන් ගත්තා ය. ඒ කඳුළු කැට රෝස පැහැති දෙකොපුල් දිගේ රූරා ගලා යයි. ඒ අප සියලු දෙනාටම අතිශය හැඟීම්බර මොහොතක් විය.නියංගොඩ මහතා අප සැමගෙන් සමුගෙන තානාපති කාර්යාල ගොඩනැඟිල්ලේ තරප්පු පේළිය දිගේ පහළට බැස ඔහු පැමිණි වාහනයට ගොඩ විය. සමාධි ඒ දෙස ඇසි පිය නොහෙළා බලා සිටියාය. එහෙත් එය සමාධිගේ ජීවිත කතාවේ අවසානය විය හැකි ද? නැතහොත් ආරම්භයක් පමණි ද?සමාධි මට මුණ ගැසුණේ 2006 වර්ෂයේ දිනෙක අහම්බෙන් මෙන් බීරූට් නුවර එක්සත් ජාතීන්ගේ සංවිධාන කාර්යාලයේ (UNDP) මගේ මිතුරකු හමුවීමට ගිය දිනක ය. සිහින් සිරුරක් ඇති දිගු වරලසකින් යුතු සමාධි සැබැවින් ම සිත් ගන්නා සුළු ගැහැනියකි‍. ඇය කඩිසරය. කතාව වේගවත් ය. එහෙත් ඕනෑම කෙනෙකුට වරක් නොව දෙවරක් වුව කතා කරන්නට තරම් සිතක් ඇතිවේ. මගේ මිතුරා සමාධි මට හඳුන්වා ‍දුන්නේ ය. මම රාජකාරි කටයුත්ත අවසන් වූ පසු ඇය සමඟ කතා කළෙමි. වෙසක් උත්සවය සඳහා මා විසින් ලියන ලද ‘සමාධි’ නමැති බොදු ගී පොතේ පිටපතක් ඇයට දුනිමි.“හරි ලස්සන පොතක් - මගේ නමත් සමාධි... හරි පුදුමයි” ඇය පැවසුවා ය.එදා ඇගෙන් සමු ගත්ත ද, සමාධි මා සමඟ දුරකථනයෙන් නිතර නිතර කතා කළා ය. ඊට එක් හේතුවක් වූයේ ඇය සේවය කළේ ලෙබනනයේ විදේශ රැකියා ඒජන්සියක වීම ය. ශ්‍රී ලාංකික තරුණියකට හෝ කාන්තාවකට තම රැකියා ස්ථානයේ ප්‍රශ්නයක් පැන නැඟුන කල, ඒ සඳහා තානාපති කාර්යාලය සමඟ මැදහත් වූයේ සමාධිය, ඊටත් අමතරව සංස්කෘතික වැඩසටහන්වලදී සමාධි අපට බෙහෙවින් උපකාර වූවා ය. මා සමඟ ඇති කරගත් දැඩි හිතවත්කම නිසා ම සමාධි තම ජීවිත කතාව අකුරක් නෑර මා සමඟ කියන්නට තරම් හිතවත් වූවා ය. එහෙත් අන්කිසිවකු ඒ කතාව දැන සිටියේ නැත‍‍.“මේ කතාව සර්... පත්තරේකට ලීවත්, පොතකට ලීවත් කමක් නැහැ. මම හරිම අවාසනාවන්ත ගැහැනියක්. ඒ වුණත් එහෙම හැඟීමක් තවත් කෙනෙකුට ඇති කරන්න මම කැමැති නැහැ...”ඇය පිළිබඳව පත්ත‍ෙ‍ර්කට නොව නවකතා පොතක් ලියන්නට පුළුවනැයි මට සිතේ. කන්තලේ දුෂ්කර ගමක උපත ලැබූ සමාධි උසස් පෙළ දක්වා අධ්‍යාපනය ලැබුවා ය. විශ්වවිද්‍යාලයට නොතේරුණු ඇයට තම පවුලේ හිතවතකුගේ සහයෝගයෙන් ඒ ප්‍රදේශයේ තිබූ රාජ්‍ය නොවන ආයතනයක (NGO) තාවකාලික රැකියාවක් ලැබුණි. එහි විදේශිකයින් තිදෙනෙකුට අමතරව ශ්‍රී ලාංකිකයෝද සේවය කරති. ඉතා ටික දිනකදී කාර්යාලයේ සියලු ම දෙනාගේ සිත් දිනාගන්නට තරම් සමාධි සමත් වූ අතර තම දෛනික රාජකාරි කටයුතු ඉතා ක්‍රමවත්ව නිම කළා ය. එම කාර්යාලයේ ප්‍රධානියා ලෙස කටයුතු කළ කැතරින් මහත්මිය සමාධිට ආදරේ ය. බෙහෙවින් කරුණාවන්ත ය. සමාධිට ළඟින් ම වැඩ කටයුතු කරන්නට තිබු‍ෞණ් එම කාර්යාලයේ දෙවැනි නිලධාරියා ලෙස කටයුතු කළ නියංගොඩ මහතා සමඟ ය. නියංගොඩ මහතා ඉතා කරුණාවන්ත නිශ්ශබ්දව වැඩ කටයුතු කරන පුද්ගලයෙකි. සමාධිගේ වැඩ කටයුතු මහත් සේ අගය කළ නියංගොඩ මහතා ඒ පිළිබඳව කාර්යාලයේ ප්‍රධානියාට ද නිතර දැනුම් දුන්නේ ය.සමාධිගේ මව ද, පියා ද, ගොවිතැන් කටයුතුවල නියැළී සිටිති. එකම මල්ලී පාසල් යයි. පවුලේ අග හිඟකම් ද නැතුවා නොවේ. එහෙත් සමාධි රැකියාවට ගිය පසු එම නිවසේ ආර්ථිකය තරමක් ශක්තිමත් විය. අඩක් නිමවූ නිවස ටිකින් ටික ගොඩ නැ‍ෙඟන්නට විය. ඒ සඳහා මුදලින් නිතර නිතර නියංගොඩ මහතා ද දායක විය.නියංගොඩ විවාහකයෙකි. ඔහුගේ වයස අවුරුදු 58 ක් වූ අතර, සමාධිට අවුරුදු 28 කි. නියංගොඩ මහතා විවාහ වී සිටියේ බ්‍රිතාන්‍ය ජාතික කාන්තාවක සමඟ ය. ඔවුනට වයස අවුරුදු 20 ක තරුණ පුතෙක් සිටී. එහෙත් මීට වසර පහකට පෙර නියංගොඩ මහතා තම බිරියගෙන් දික්කසාද වී තිබුණි. එයට හරියටම හේතුවක් නොමැති වුව ද, තම බිරිය ඉක්මනින් කෝපවන ගැහැනියක බව දිනක් සමාධිට පවසා තිබුණි. මේ හිත හොඳ මිනිසාට තම බිරිය අත්හැර යාමට සිදුවූයේ කුමන හේතුවකටදැයි සිතන සමාධිගේ සිත තුළ ඔහු පිළිබඳව සියුම් වේදනාවක් හට ගනී.දවසින් දවස ගෙවී යද්දී තම කෑම බීම පිළියෙල කරගන්නා නියංගොඩ මහතාට දිවා ආහාරය සමාධි රැගෙන ආවා ය. ඇයගෙන් ලැබෙන දිවා ආහාරය ඔහුට අමෘතයක් මෙනි. නිවාඩු දිනවල නියංගොඩ මහතා සමාධිලාගේ නිවසට යෑම හේතුවෙන් ඔවුන් අතර දැඩි මිතු දමක් ඇති වන්නට විය. සමාධිගේ පියා නියංගොඩ මහතාට සැලකුවේ දෙවියෙකුට මෙනි.“අර සුදු නෝනා මේ මහත්තයව දාල ගියා කීවහම මට පුදුම හිතෙනවා...” සමාධිගේ පියා සමාධිට එසේ පවසන විට ඇගේ සිත තුළ නියංගොඩ මහතා කෙරෙහි මොකක්දෝ කියාගන්න බැරි සෙනෙහසක් උපදියි. එය සැබැවින් ම අනුකම්පාවක් ද නැතිනම් තම යටි සිත තුළ වෙන කවර කලෙකවත් තවෙකෙකු කෙරේ නූපන් ආදරයක් දැයි ඇයට සිතා ගත නොහැක. අවුරුදු 30 ක පමණ වයස පරතරයක් ඇති නියංගොඩ මහතා කෙරේ එවැනි ආදරයක් ඇති වන්නට ඉඩ දෙන්නේ ඇයි? ආදරයට කුලයක්, බලයක්, වයස සීමාවක් අවශ්‍ය දැයි සමාධි ඇයගෙන් ම ප්‍රශ්න කරයි.ඇය මෙසේ තනිවම තමන් ගැන සිතන විට නියංගොඩ මහතා ද සමාධි පිළිබඳව ඒ තරමටම සිතන්නට වූයේ ය. දෙදෙනාගේ ම සිත් තුළ දෙදෙනාටම කියා ගන්නට බැරි සොඳුරු ආදර සිතුවිලි දවසින් දවස දලු දමා ලියලන්නට වූයේ කාටත් හොරෙන් ය. කාර්යාලයේ එකට සිටි හිත මිතුරන්ට පවා මෙම ආදර අන්දරය රහසක්ව තබා ගැනීමට මේ දෙදෙනා සමත් වූහ.සමාධි ගේ දෙමවුපියන් හමුවූ නියංගොඩ මහතා තමා සමාධිව විවාහ කර ගැනීමට කැමැති බවත් සමාධිත් තමන්ට කැමැති බවත් පළමුවරට දන්වා සිටීමෙන් පසු ඇගේ දෙමවුපියන්ට මේ කතාව අදහාගන්නට බැරි විය. මේ සිදුවන්නට යන්නේ කුමක්දැයි සමාධිගේ පියා දස අතේ කල්පනා කරන්නට වුණි. “මේක හීනයක් වගෙයි නෝනෙ මට...” ඔහු තම බිරියට කිවේ ය.“මට කොළඹ ගෙයක් තියෙනවා. ලන්ඩන්වලත් ගෙයක් තියෙනවා. බයක් වෙන්න එපා. මම සමාධිට පණ වගේ සලකනවා‍...” නියංගොඩ මහතා එසේ පවසන විට සමාධිගේ පියා ත්‍රිකුණාමලයේ ඈත ගමක මෙතුවක් කල් ගත කළ ජීවිතය, එහි සුන්දරත්වය, තමන්ට උරුම වූ සංස්කෘතික ගති පැවතුම් සහ අහිංසක ගැමි ජීවිතය යන සියල්ල උඩු යටිකුරු වීගෙන යනවා දැයි සිත තුළ සැකයක් ඉපැදිණි. එහෙත් තම එකම දියණියට නොසිතූ විරූ යහපත් අනාගතයක් හිමි වෙනවා නම්... ඔහු කල්පනා කළේ ය.වසර තුනක් පමණ ත්‍රිකුණාමලයේ රාජ්‍ය නොවන ආයතනයක සේවය කළ නියංගොඩ මහතා එම තනතුරෙන් සමු ගත්තේ ය. යළිත් ලංකාවට පැමිණෙන්නේ සමාධිව විවාහ කර ගැනීමට බවට පොරොන්දු වූ ඔහු එදා කටුනායක ගුවන් තොටුපළින් සමුගත් දින සමාධිට එය ජීවිතයේ කිසි විටක අමතක නොවන සිදුවීමකි. එය විටෙක දුක මුසු සතුටෙකි. ශුක වේදනාවකි. සමාධි තවදුරටත් එම කාර්යාලයේ සේවය කළා ය. කැතරින් මහත්මිය ගේ සහයෝගය ද ඇයට ලැබුණි.එහෙත් මාස 3 කින් යළිත් එන බව කිවූ නියංගොඩ මහතා තවමත් පැමිණෙන ලකුණක් නැත. මෙය සමාධිට පමණක් නොව ඇගේ දෙමවුපියන්ට ද ප්‍රහේලිකාවක් වුණි. කැතරින් මහත්මිය නිතර නිතර නියංගොඩ මහතාට දුරකථනයෙන් මේ බව සනාථ කර ගැනීමට කතා කළා ය. එහෙත් වසරක් ගෙවුණු තැන, සමාධිට කැතරින් මහත්මිය පැවසූ දෙයින් ඇය ඉකි ගසමින් හඬන්නට වූවා ය. ඒ නියංගොඩ මහතා යළිත් තම පළමු බිරිය වූ බ්‍රිතන්‍ය ජාතික කාන්තාව සමඟ විවාහ වූ පුවත ය. එහෙත් කැතරින් මහත්මිය පැවසූ පරිදි නියංගොඩ මහතාට බරපතළ ප්‍රශ්නයකට ලන්ඩනයේදී මුහුණ දීමට සිදුවූයේ, ඔහුගේ එකම පුතා සහ බිරිය තවදුරටත් තමන් අතහැර නොයන ලෙස බැගෑපත්ව ඉල්ලා දණින් වැටීම ය. මෙය කිසිවෙකුට නොපෙනෙන සැබෑ මානුෂික ප්‍රශ්නයක් බව කැතරින් මහත්මිය සමාධිට පැහැදිලි කර දුන්නා ය. එහෙත් නියංගොඩ මහතා සැබැවින් ම සමාධිට ආදරය බව ඔහු කැතරින් මහත්මියට නිතර පවසා ඇත.සියලු බලාපොරොත්තු සුන් වුව ද, සමාධි සිත දැඩි කර ගත්තා ය. ඇය ලෙබනනයේ රැකියා ඒජන්සියකට රැකියාවට පැමිණෙන්නේ ඉන් පසුව ය. එහෙත් නියංගොඩ මහතා නිතර නිතර සමාධි සමඟ දුරකථනයෙන් කතා කරයි. මේ අතරතුර ඔහු මා හමුවීමට ලෙබනනයට ආවේ මා කිසිවිටෙක නොසිතූ අවස්ථාවක ය. ඒ අප කිසිවකු නොසිතූ පණිවුඩයක් රැගෙන ය.නියංගොඩ මහතාගේ බිරිය සහ එකම පුතා යළිත් ඔහු සොයා පැමිණ අතීතය අමතක කොට යළි එකතුවන ලෙස බැගෑපත්ව ඇත. සමාධි පිළිබඳව විස්තර කළ විට, ඔහුට අයත් නිවස ඇයට පැවරීම පිළිබඳව අකමැත්තක් නොමැති බව බිරිය පවසා තිබුණි.“මට මේ ඉඩමවත් ගේ වත් ඕන නැහැ. මම බලාපොරොත්තු වුණේ මම ජීවිතයේ පළමු වතාවට ආදරය කරපු නියංගොඩ මහත්තය විතරයි. ඒත් මගේ දෛවය තීරණය වෙනස් කළා. එයාගෙ ඉල්ලීමට මට පිටුපාන්න බැහැ. ඒ නිසා මේ ඔප්පුව මම ගන්නවා. මට දැන් ආදරයක් ගැන විශ්වාසයක් නැහැ. මම ජීවත්වන තුරුම අවිවාහකව ඉන්නවා...” සමාධි ඒ මා සමඟ පැවසූ අවසන් වචන කිහිපයයි.ලීලානන්ද ඉහළගමගේ(විදේශ සේවාවේ යෙදී සිටියදී ලත් සත්‍ය අත්දැකීමකි)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=as1407069</link>
    <topic>නෙළුම්විල</topic>
    <author/>
    <content>නෙළුම්විලසෙනඟින් පිරුණු දුම්රිය ඇදෙමින් තිබිණ.මැදිරි කවුළුවක් ළඟ ඊට ආසන්න අසුන් දෙකෙහි හිඳ සිටියේ පියකු සහ පුතෙකි.පියා වියපත් ය. පුතු තරුණ ය.පුතු හාත්පස නරඹමින් සිටියේ අලුත ‍උපන්නකු මෙනි. තරමක් වේගයෙන් පසුවන ගහකොළ, වෙල්, දෙණි දෙස, වලාකුළු පාවෙමින් තිබූ අහස දෙස ඔහුගේ දෑස දිවයමින් තිබිණ.තම පුතු ඒ හැම දෙයක් ම මහත් ආසාවෙන් බදා වැලඳ ගනු පියා බලා සිටියේ දිලිසෙන දෑසිනි.‍දුම්රිය මැදිරියේ ද සෙනඟ පිරී සිටියහ.ඉඩ නැතිකමින් ඇතැම් මගීහු පිය පුතු දෙපළ මැද වූ හිඩැසේ ද හිර වී සිටියහ. එනිසා ම ඔවුන් පසු වූයේ පීඩාවෙනි.පිය පුතු දෙපළ නම් සිටියේ තමන්ගේ ම ලෝකයක ය.වැහි පොදක් වැටිණ.දුම්රිය කවුළුව මතට බර වී තිබුණු පුතුගේ අතට ද සිහිල් වැහි බිඳු වැටිණ.පුතු පිබිදුණු දෑසින් ඒ වැහි බිඳු දෙස බැලුවේ ය.වැහි පොද ටිකකින් මල් වැස්සකට හැරිණ. ඒ මල් වැස්ස හිරු එළියේ බැබළිණ.“තාත්තෙ, ලස්සනට වහිනව! වැස්ස හරි ලස්සනයි!”“ඔව් පුතේ, වැස්ස ලස්සනයි!”මල්වැස්ස ටිකකින් සැර වැස්සක් බවට හැරිණ.පුතු නොසැලී වැහි අසිරිය විඳින්නට වූයේ ය. කවුළුව මත වූ ඔහුගේ අත තෙත බරි විය. ඔහු අනිත් අතින් ඒ අත පිරිමැද්දේ ය.කවුළුව සිසාරා කඩා වැදුණු වැස්සෙන් පියා තෙමී ගියේ ය. වැසි සිරිය විඳින පුතු ගේ සතුට තම සතුට ද වී තිබුණු බැවින් පියාට ඒ තෙමුම නොදැනිණ.සැර වැහි බිඳු මැදිරිය තුළට කඩා වැඳ මගීන් තෙමාලී ය.“ඔය ජනේලෙ වහන්ඩ! අපිව තෙමෙනව.” මගීහු කීහ.පියාට හෝ පුතුට ඒ බස නෑසිණ.“තාත්තෙ වහිනව. හයියෙන් වහිනව.”“ඔව් පුතේ, හයියෙන් වහිනව.”‍Óවහින කොට ඇඟට සනීපයක් දැනෙනව තාත්තෙ.”“ඔව් පුතේ, සනීපයක් දැනෙනව.”මගීන්ගේ කෝපය ඉහ - වහා ගියේ ය.පිය පුතු දෙපළ ළඟ හිටගෙන සිටි වැඩිහිටි මගියා පියා දෙස හැරී කෝපයෙන් හඬ තැළීය.“අයිෂෙ, පොට්ටවෙලා ද? තෙමෙනව පේන්නැද්ද? වහනව ජනේලෙ!”පියවි ලොවට ආ පියා ‘දඩස්’ ගා ජනේ‍ලය වසා කෝපයෙන් කෑ ගැසූ වැඩිහිටියා දෙස හැරුණේ ය.“ඔව්. මහත්තයො, පොට්ටවෙලා තමයි හිටියෙ. මගෙ පුතාගෙ ඇස් දෙක අවුරුදු විසි ගාණක් තිස්සෙ පොට්ටවෙලා තිබිල මේ ඊයේ පෙරේද තමයි හරි ගියේ. ඇස් දෙක හරියට පේන්ඩ ගත්තට පස්සෙ අද තමයි මගෙ පුතා හරියකට වැස්සක් දැක්කෙ. පුතා වැස්ස දිහා ආසාවෙන් බලා ඉන්නකොට මට මුළු ලෝකෙම අමතක වුණා මහත්තයො. සමාවෙන්ඩ!” පියාට හැඬිණ.මගීහු ගල් ගැසී ගත්හ.පුතු කවුළු වීදුරුවේ ඇ‍ඳෙමින් තිබූ වැහි රටා නරඹමින් සිටියේ ය.  පැල්මඬුල්ලේ, හුනුවල අමරතුංග රත්නායක මහතා විසින් යොමුකරන ලදලිපියක් ඇසුරිනි.රැය නිසසල ය.වියපත් නිලධාරි තෙමේ සිය සේවාව නිමකොට නවාතැන් කුටියට ආයේ ය.තනිපංගලමේ ගෙවෙන මේ දිවිය පාළු ය.ඔහු සුසුමක් හෙළුවේ ය.ඉන් පිටවූ රහ මෙර සැර කුටිය සිසාරා දිව ගියේ ය.දුරකථනය මේසය මත විය. ඔහු එය අතට ගත්තේ ය.‘ආයුබෝවන්! මොකද කරන්නෙ? ගෙදර ද ඉන්නෙ? ඊයෙ මොකද කළේ? කීයට ද ආවෙ?’‘ඊයෙ කොළඹ ගියා.’ ඇය පිළිතුරු දුන්නා ය.ඒ වන විට ඇය සිටියේ සිය නිවෙසේ ම පිහිටි කාර්යාලයයේ ගිණුම් කටයුතුවල යෙදෙමිනි. ඇය ඒවා පසු දා වන විට නිම කර තිබිය යුතු ය.‘පාටි එක ඉවරවෙලා එද්දි රෑ වුණා’ ඔහු කතා කළේ ය.ඇයට ඈනුමක් ගියේය.‘මොකද ඈනුම් අරින්නෙ?’‘නිදිමතයි. මේ වැඩ ඉවරයක් කරන්නත් එපායැ’‘ඊයෙ මං ඔයාට කිව්වෙ ලන්ච්වලට යමු කියල. අද මගෙ උපන් දිනේ’‘ඇත්ත ද? සුබ උපන් දිනයක් වේවා!’‘ඔයාගෙ උපන් දිනේ කවද ද?’‘ඒක දැන් පහුවෙලා’‘ඔයා තනියම ද ඉන්නෙ? ටී. වී. බලනව ද? කම්මැළි ද?’ඇය හෙම්බත් වී සිටියි. කුමක් කරන්න ද? ඔහු ඇගේ ප්‍රධානියා ය.‘එදා මං ළඟ වාඩිවෙලා ආ වෙලාවෙ මට හිතුණා අර ඉස්සර දැකපු පුංචි කෙල්ල ද මේ කියල’ඇයට බොළඳ හිනාවක් ගියේ ය.‘ඔයාගෙ අම්ම මහත ද? තාත්ත එහෙම?’‘ඔව්’‘පවුලෙ ඔක්කොම මහත ද?’‘ඔව්’‘මහත වුණාට ඔයා හරි ලස්සනයි’ඇය සිනාසුණා ය.‘මොකෝ හිනාවෙන්නෙ?’ඇය තවදුරටත් සිනාසුණා ය.‘ඈ’ ඔහුගේ බස ද හුරතල් ය.නිහඬතාවකි.‘දැන් ඔයා කාල ද ඉන්නෙ?’‘තවම නෑ.’‘මොනව? දැන් රෑ දහයත් පහුවෙලා’‘ගෙදරින් නොකන්න තීරණය කළා’‘ඒ මොකෝ?’‘දඩබ්බර වෙන්න එපා කෙල්ලෙ... අඬනව ද?’‘ඔයාට තාත්ත ඉන්න තැන පේනව ද?’තරුණියට ප්‍රේමවන්තයෙක් සිටියි. පියා ගෙදරට පැමිණෙන හැමදෙනා සමඟම මේ ගැන පවසා බැණ වදියි. දියණිය නිවසේ කෑම වර්ජනය කරමින් සිටින්නි එහෙයිනි.‘තාත්ත බණිනව ද?... ඇයි... කන්න ඉස්සෙල්ල... කාල මට කෝල් කරන්න... දවසෙම කෑවෙ නැද්ද?... කෑම නොකා ඉන්න එපා! කාට ද පාඩු?’ඇය යළි නිහඬ ය.‘එදා මට ලැජ්ජ හිතුණ මොනව ද මං එදා රෑ කිව්වෙ කියල. ඒක කොහොම ද උණේ කියල මට හිතා ගන්න බෑ.’යළිත් ඇය නිහඬ ය.‘දැන් රෑ දහයත් පහුවෙලා. කන්න... දෙමවුපියන්ට විරුද්ධ වෙන්න එපා කෙල්ලෙ... කාල ඉන්න. කාල මට අනිවාර්යයෙන්ම කෝල් එකක් දෙනව ද?’ඇය නිහඬය.‘බඩගින්නෙ ඉන්නෙ කොහොම ද?’‘ඒක ප්‍රශ්නයක් නෑ! මට වැඩ ටික ඉවර කරන්න ඕන සර්’‘ඉස්සර වෙලා කන්න. මොකද හති දාන්නෙ’නෑ... මේ... ඇයට මේ ප්‍රශ්න වැල මහා වධයක් වී ඇත.‘මට කෝල් කරනවද කාල ඉවර වෙලා. ෂුවර්...’‘මට ෂුවර් කරන්න නම් බැහැ. මං පස්සෙ සර්ට කෝල් එකක් දෙන්නම්කො.’දුරකථන සංවාදය නිමා විය.පසු දින පහන් විය.‘මේ... මං එනව’ඔහු බිරියට දුරකථන පණිවිඩයක් දුන්නේය.‘ආ!’ඇයට මහත් සොම්නසක් දැනිණ.‘දුවේ, තාත්ත එනවලු’දියණිවරු පියා එනතුරු සැදී පැහැදී සිටියහ.‘ආ! තාත්තට වෙනම හදන්න එපායැ’ ඔවුහු මුළුතැන්ගෙට ගියහ. එහි වැඩ රාජකාරි අධික විය.‘දැන් කොයි හරියෙ ද ඉන්නෙ?’ බිරිය දුරකථනයෙන් ඇසුවේ අහර සකසන ගමන් ය.‘දැන් ළඟ’ඔහු කෙටියෙන් පිළිතුරු දුන්නේය.උණු පැන් සිසිල් පැන්, පථ්‍ය ආහාර සකස් කර හමාරය. අතින් කටින් බඩු මලු ඔසවාගත් ඔහු දොරකඩ පෙනී සිටියේ ය.ගෙදරම සිනාවෙන් පිරී ගියේ ය.  පියසීලි විජේනායක මහත්මිය විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=as14070610</link>
    <topic>මැණික් හා බැඳුණු රස කතා</topic>
    <author>සෝමපාල මෙනේරිපිටිය</author>
    <content>මැණික් හා බැඳුණු රස කතාතම තමන්ගේ ඉඩම්වල නිවසේ අය පමණක් එකතු වී පතල් කපා මැණික් ගරා ගනිති. අයිය, මල්ලි, තාත්ත, පුතා එක්වී එසේ මැණික් ගරන අවස්ථා තිබේ. මේ එසේ තම කුඹුරේ පතලක් කපා ලැබුණ මැණික අහිමි කරගත් අවස්ථාවකි.කුඹුර අයිනේ දොළ පා‍රේ ඉල්ලම් ගොඩ දැමුවේ තාත්තා සමඟ පුතෙකු එකතු වීමෙනි. තාත්තාට මහන්සි වීමට ඉඩ නොදී පතලේ සියලුම වැඩ පුතා කළේය. එසේ ඉතා මහන්සියෙන් ඉල්ලම් කඩා දොළ පාර අයිනට ගොඩ දැමුවේ පසුවදා ගැරීම සඳහාය. මෙසේ ඉල්ලම් කඩමින් සිටින විට පුතා නිල් මැණිකක් අතට ගත්තේ මුවපුරා සිනහවක් නන්වමිනි. “වැඩේ හරි තාත්තේ” කියමින් සතුටින් මැණික් කැටය හොඳට ‍සෝදා තාත්තා අතට දුන්නේ දෑතින්මය. ඒ තරමට මැණිකට ගෞරව සහිතවය. මැණික අතට ගත් තාත්තා එය ඒ මේ අත කරකවා බලා “මේක හෙට වට්ටියේ නටවලාම ගමු” කියා ගොඩ දමමින් තිබූ ඉල්ලම් ගොඩට දැමුවේ පසුවදා ඉල්ලම් ගරන විට වට්ටියට දමා සෝදා ගැනීමේ බලාපොරොත්තුවෙනි. එයට කිසිවක් නොකී පුතා පතලේ වැඩ අවසන් කර නිවසට ගියේ හෙට දිනයේදී ඉල්ලම් සේදීමේදී ඒකාන්තයෙන්ම මැණිකක් ලැබෙන බව දැනගෙනමය.එදින සවස් යාමයේ වැස්ස පටන්ගත්තේය. රෑ එළිවනතුරා එක විදිහට වහින්නට විය. ගංවතුර දෙගොඩ තලා ගැලුවේ වතුපිටි සෝදා හරිමින්ය. පසුවදා පුරුදු පරිදි තාත්තයි පුතයි ඉල්ලම් ටික ගැරීමට කුඹුරට ගියේ දෙගිඩියාවෙනි. ඊයේ වැස්සේ පිටාරයට ඉල්ලම් ගොඩ සේදී ‍ගොස් ඉල්ලම් දැමුව තැනවත් හඳුනාගැනීමට බැරි තරමට වළ හෑරී තිබුණේය. පුතා තාත්තා දෙස බැලුවේ ඉහවහාගිය කේන්තියෙනි. මොනවා කරන්නද තාත්ත නිසා? “තාත්තේ උඹ දැන් ගෙදර ගිහින් අම්ම නටෝපන්” කියා ගැරුම් වට්ටිය දොළ පාරට විසිකර පුතා කේන්තියෙන් කුඹුර ඉස්මත්ත දෙසට ගියේය.අනවසර මැණික් ගරන්නෝ නිතර ‍පොලිස් ඇසට හසුවෙති. එනිසා ‍ෙපාලිස් ඇසට අසු නොවී සිටීමට පතල් කපන්නන් දරන උප්පරවැට්ටි එමටය. මැණික් ගරන කණ්ඩායම හඳුන්වන්නේ ‘නඩය’ නමිනි. පතල් නඩයකට හතරදෙනා, පස්දෙනා හෝ හය දෙනා එක්වෙති. මෙසේ එක්වන නඩයකින් එක් අයකු පොලිසියෙන් එනවාදැයි ඔත්තු බැලීමට යොදවන්නේය. පතල් නඩ කිහිපයක් සිටිය හොත් ඔත්තු බලන්නෝ වැඩිවෙති. එවිට ආරක්ෂාව තරවේ. ඔත්තුකරුවන්, රැකවල්ලා සිටින්නේ ද පතල් තිබෙන ස්ථානයට දුරින් පාර අසල වටපිටාව හොඳට පෙනෙන, රහස් ස්ථානයකය. එදා ජංගම දුරකතන තිබුණේ නැත. එනිසා පොලිසියෙන් එනවා නම් දැනුම් දීමට උපකරණයක් සාදාගෙන තිබුණේය. එය ‘බීරංගය’ නමින් හඳුන්වයි.‘පැට්රල්මැක්ස්’ ලාම්පුවේ නිපල නැමැති කුඩා කොටස ලී කෝටුවක කෙළවරේ බැඳ එම නිපලේ කුහරයට වෙඩි බෙහෙත් පුරවා යකඩ ඇණයක් හිර කර තබා අවශ්‍ය වූ විට එම යකඩ ඇණය වදින ලෙස ගලක ගැසීමෙන් රතිඤ්ඤයක් පුපුරණ හඬක් නැ‍ඟෙන්නේය. මෙම හඬ නැ‍ඟෙන විට මැණික් ගරන්නෝ කාරණය දන්නෝය. ඉන් පතල්කරුවනට පොලිසියට අසු නොවී බේරීමට හැකි වේ. එසේවුවද මේ සෙල්ලම හැමදාම කිරීමට නොහැකිය. පොලිසියට ඉව තිබේ. ඊට පසු පොලිසිය මුලින්ම අල්ලාගනු ලැබුවේ ‘බීරංගා’ ගැසූ ඔත්තුකරුවන්ය. ඊට පසු අනවසර මැණික් ගරන්නන් බුරුතුපිටින් අල්ලා ගැනීමට හැකි විය.අනවසර ගරන්නන් බොහෝවිට මැණික් ගරනු ලබන්නේ රජයේ ඉඩම්වලය. එසේ මැණික් ගැරීමේදී එම ඉඩම්වලට විශාල විනාශයක් මෙන්ම අලාභ ද සිදුවේ. එනිසා වැටලීම් සඳහා මැණික් සංස්ථාවේ වැටලීම් අංශය සමඟ ‍ෙපාලීසිය ද පැමිණේ. එසේ පැමිණ මැණික් ගැරූ පිරිස අත්අඩංගුවට ගෙන අධිකරණයට යොමු කොට දඬුවම් කිරීම සිදුවේ.මෙනිසා පොලිසිය දකින විට අනවසර මැණික් ගරන්නෝ හිස හැරුණු අත දුවගොස් සැඟවී පොලිසියෙන් බේරීමට උත්සාහ දරති. ඒත් හත්අට ‍දෙනෙක්වත් අසුනොවෙන අවස්ථා නැති තරම්ය.වරක් ජයට මැණික් හමුවන ඉල්ලම් පාරක සිය ගණනක් මැණික් ගරමින් සිටියේ පොලිසියෙන් පැමිණේදැයි විමසිල්ලෙනි. එදත් වෙනදා වගේම පොලිසියෙන් පැන්නේ අහසට වෙඩිල්ලක් තබමින් කලබලයක් ඇති කරමින්ය. මැණික් ගරන්නෝ සීසීකඩ දුවන්නට වූහ. පොලිසිය දුන පනිමින් මිනිසුන් එකා දෙන්නා අල්ලාගෙන රැකවල්ලා තබාගත්තේය. එදින වටලා දොළොස්දෙනෙකු අත්අඩංගුවට ගත්තේ මහත් ජයග්‍රහණයක් කළ ආකාරයටය. පොලිස් භාරයට ගත් පිරිස ජීප් රථය වෙත කැඳවාගෙන ඒමේදී සැතපුම් භාගයක් පමණ පයින් ඒමට සිදුවිය. ඒ කැලෑ කුට්ටියක් හරහාය. ඉදිරියෙන් හා පසුපසින් පොලිස් රාලහාමිලාගේ රැකවල් මත මැණික් ගරා අත්අඩංගුවට පත්වූවන් මැදි කරගෙන ගමන් කරමින් සිටියහ.මෙසේ එන පාර අයිනේ විශාල දෙබරයක් තිබෙන බව එක් අයෙක් දැන සිටියේය. ඔහු එතැනට ඒමට පෙර ගල් ගෙඩියක් අතට ගෙන සූදානම්ව ගමන් කළේය. පිරිස දෙබරය ළඟට එනවාත් සමඟම දෙබරයට ගල්පාරක් වැදුණේය. මහා ඝෝෂාවක් නංවමින් විසුරුණු දෙබර මැස්සෝ පිරිසට විදින්නට ගත්තෝය. අත්අඩංගුවේ සිටි පිරිස දෙබරුනට වඩා වේගයෙන් කැලෑ කුට්ටිය පීරාගෙන දිව ගි‍යේ නිදහස පතාගෙනය. දෙබර මැස්සන් මැද අතරමං වූ පොලිස් රාලහාමිලාට කරකියා ගැනීමට දෙයක් නැත. බැටන් පොලු, තුවක්කු මෙන්ම හිස්වැසුම් ද එතැන දමා රාලහාමිලා ද ආතක් පාතක් නැතිව දිව්වේ දෙබර මැස්සන්ගෙන් බේරීමටය.එදින අත්අඩංගුවට පත් පතල් නඩය එසේ නීතියෙන් බේරුණේය. නමුත් ‍පොලිස් රාලහාමිලාට දින ගණනක් රෝහල්ගතවී ප්‍රතිකාර ගැනීමට සිදුවිය.පතලක් කපා මැණිකක් ගරාගැනීමට වාසනාවක් තිබිය යුතුය. සෑම කෙනකුටම මැණික් ලැබීමට වාසනාවක් නැත. ඒ ව‍ෙග්ම උත්සාහය ද නොඅඩුව තිබිය යුතුය. ඒ සෑම දේම තිබී ලැබුණු මැණික අහිමිවන අවස්ථා ද එමට තිබේ. මේ එවැනි අවස්ථාවකි.මිතුරන් හතරදෙනකු පතලක් හෑරුවේ ‍ගොයම් කපා අවසන් කර තිබූ කුඹුරකය. කුඹුර මැද තිබූ කමතේ පොල්ගස් වවා තිබුණි. එම පොල් ගස්වල ඇට්ටියක්වත් නොතිබුණේ කුඹුරු වැඩ කාලයට කොල්ලන්ට කුරුම්බා දිව්‍ය භෝජනයක් වූ නිසාය. පතලයේ වැඩ කරන අතරතුර තේ පානය කළේත් විඩා නිවා ගත්තේත් මේ පොල් ගස් යට සෙවණේය.පතලයේ ඉල්ලම් ගරමින් සිටි නඩයට නිල් ආරනූලක් ලැබුණේය. එය තරමක කොස් ඇටයක් තරම් විය. මැණික ලැබුණාට පසු කඩියන් සේ කඩිසර වූ නඩය ඉතා සන්තෝෂයෙන් වැඩ කරන්නට වූයේ මැණික අලෙවිකර මුදල් ලබාගෙන කරන වැඩ කටයුතු ගැන ද කල්පනා කරමිනි.මේ අතර පතල් නඩයට තේ ගෙන ආවේ ඔවුන්ගෙන් එක් හවුල්කරු‍වකුගේ නිවෙසකින්ය. ඔවුන් ගරමින් සිටි වට්ටියේ නාම්බුව බලා අවසන් කර තේ පානය කර මඳක් විඩා සංසිඳවා ගැනීමට කමතට ගියේ ලැබී තිබූ නිල් ආරනූල ද මිටමොළවාගෙනය. කමතේ මැඩුවන් මත වාඩි වී විහිළු තහළු කරමින් තේ පානය කළේ හෙට දින ලක්ෂපතියන් වන බව සිකුරටම දන්නා බැවිනි. එසේ තේ පානය කළ නඩය නැවත පතලයට යෑමට සූදානම්ව තේ පානයට ‘හකුරු’ ඔතාගෙන පැමිණි පත්තර කොළ කැබැල්ලේ නිල් ආරනූල මනාව ඔතා ඔවුන්ගේ ඇඳුම් පාර්සල යටින් තැබුවේය.පිරිස පුරුදු පරිදි ඉල්ලම් ගැරීමට පටන්ගත්තේ වරින් වර කමත දෙසට ඇස් යවමින්ය. මේ අතර සියලු දේ පොල් ගසක් උඩට වී කෙනකු නිසොල්මනේ බලාසිටින බව ඔවුහු නොදැන සිටියහ. දැනගත්තත් වැඩක් නැත්තේ ඔහු එතරම් ගණන් ගත යුතු කෙනකු නොවන බැවිනි. ඒ කළු කපුටෙකි. පිරිස කමතෙන් ඉවත් වූවාට පසු තේ පානය කළ ස්ථානයට පැමිණි කපුටා ‍රෙදි පාර්සල් යට සැඟවූ දෙය ගැන සෝදිසියෙන් සොයා බැලුවේය. පත්තර කොළයේ ඔතා සැඟවූ දෙය සොයාගත්තේය. කපුටා රෙදි පාර්සල් එහා මෙහා විසිකර පත්තර කොළයේ ඔතා තිබූ මැණික හොට අතර හිර කරගත්තේය. එවිටම කමත දෙස බැලූ අයෙක් මෙය දුටුවේය. ඔහු “හෝයි හෝයි” කියමින් කමත දෙසට දිව්වේ කපුටා අතින් මැණික බිම දම්මවා ගැනීමටය. මෙය දුටු අනෙක් පිරිස ද කමතට දිව්වේ දෙලොව රත්වී කෑමොර දෙමින්ය. එම කෑගැසීම්වලට බියවූ කපුටා ඈතට පියැඹුවේය. පිරිස ද ඌ පස්සෙන් දිව්වේ කපුටා ලගින තැනකට හෝ යන බලාපොරොත්තුවෙනි. ඌ කුඹුරු යාය ඉස්මත්‍තේ රබර් ගසක වැසුවේය. පිරිස හති දමමින් එතැනට යන විට පත්තර කොළය කැබලිවලට ඉරා දමා තිබුණි. මැණිකට සිදුවූ දෙයක් නැත්තේය. නඩයේ බලාපොරොත්තු දියවී ගියේ කිසිවෙකු නොසිතූ ආකාරයටය.සෝමපාල මෙනේරිපිටියපරකඩුවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av1407062</link>
    <topic>ටයිසන්ගේ අඩිපාරේ ගිය සුවාරිස්</topic>
    <author>ෆවුස් මොහොමඩ්</author>
    <content>ටයිසන්ගේ අඩිපාරේ ගිය සුවාරිස්‘සුවාරිස් කියන්නේ සර්පයෙක්. ප්‍රතිවාදී ක්‍රීඩකයන් සපා කෑම ඔහුට අරුමයක් නෙවෙයි. ලෝක පූජිත පාපන්දු තරු තරග මාලාවේ රඳවා ගැනීමට ලෝක පාපන්දු සම්මේලනයට අවශ්‍ය නිසා ඔහු දැන සිටියා මෙවැනි සිදුවීම්වලින් ඔහුට කරදරයක් නොවන බව. ‘ මෙසේ කියන්නේ මෙවර ලෝක කුසලාන පාපන්දු තරගමාලාවේ මූලික වටයේ දී උරුගුවේ ප්‍රබල ක්‍රීඩක ලුයිස් සුවාරිස්ගේ සපා කෑමට ලක්වූ ඉතාලියේ ගියෝගි චයිලිනීය.එදා තරගයේ දී සුවාරිස් චයිලිනීගේ උරහිස සපා කෑමෙන් සමස්ත තරග මාලාවටම කළු පැල්ලමක් එක් විය. එහෙත් එම සිදුවීමෙන් පසුවත් සුවාරිස් ක්‍රීඩා පිටියෙන් ඉවත් නොකිරීම චයිලිනීගේ දැඩි විවේචනයට ලක්විය.‘ඔහුව ඒ මොහොතේ ම පිටියෙන් ඉවත් කරන්නයි තිබුණේ. කොහොමවුනත් ඔහු කළේ කිසිදාක නොකළ යුතු වැඩක්.’ චයිලිනී තරගයෙන් පසුව එසේ කීවේය.නමුත් තරගයෙන් පසුව එම සිදුවීම සම්බන්ධව පරීක්ෂණයක් පැවැත්වීමට ලෝක පාපන්දු සම්මේලනය (‍ෆිෆා) 7දෙනකුගෙන් යුතු කමිටුවක් පත් කළේය. ඒ අනුව සුවාරිස්ට ජාත්‍යන්තර තරග 9ක තහනමක් පැනවූ අතර ඔහු තරග මාලාවෙන් ඉවත් කිරීමට පියවර ගත්තේය. එමෙන්ම ඔහුට ඩොලර් ලක්ෂයකට අධික දඩමුදලක් ද පැනවීය.සුවාරිස්ගේ සිදුවීම ලොව පුරා ක්‍රීඩාලෝලීන්ට මීට වසර 17කට පෙර එවැන්ඩර් හොලිෆීල්ඩ්ගේ කන සපා කෑ මයික් ටයිසන් සිහිපත් කරවීමට සමත්වූ එකකි. එදා හරියටම 1997 වසරේ ජූනි මස 28වැනිදා හොලිෆීල්ඩ්ගේ කන සපා කෑ ටයිසන් ලෝක බොක්සිං වළල්ලේ අපකීර්තියට පත්විය.ප්‍රතිවාදී ක්‍රීඩකයන් සපා කෑම සුවාරිස්ට අරුමයක් නොවීය. ඔහු මීට පෙර 2010 නොවැම්බරයේ දී උරුගුවේ අන්තර් සමාජ පාපන්දු තරගයක දී ඔට්මාන් බක්කල් සපා කෑමෙන් තරග 7ක තහනමකට ලක්වූ ක්‍රීඩකයෙකි. එහෙත් ඔහුගේ හිතුවක්කාර ක්‍රියාදාමය ඉන් නැවතුණේ නැත‍‍. ඊට වසර තුනකට පසුව 2013 යුරෝපා පාපන්දු ලීගයේ තරගයක දී චෙල්සියාවේ බ්‍රැනිස්ලෝව් ඉවනොවික් සපා කෑමෙන් ඔහුට තරග 10ක තහනමක් පනවා තිබිණි.ප්‍රතිවාදී ක්‍රීඩකයා සපා කෑමෙන් අපකීර්තියට පත්වූවද සුවාරිස් යනු උරුගුවේ ජාතික පාපන්දු පිලට නැතිවම බැරි ක්‍රීඩකයෙකි. හෙතෙම තරග දිනාදෙන්නකු ලෙස ප්‍රකටය. මෙවර ලෝක කුසලාන පාපන්දු තරගමාලාවට උරුගුවේ පිල සුදුසුකම් ලැබුවේ ඔහුගේ අසහාය ක්‍රීඩා කුසලතා හේතුවෙනි.පරාජය විඳ ගැනීමට අක­ැමැති වර්ගයේ ක්‍රීඩකයකු ලෙස ප්‍රචලිත සුවාරිස් එදා චයිලිනීගේ උරහිස සපා කෑවේ තරගය නිමාවීමට මිනිත්තු 11ක් ඉතිරිව තිබියදීය. චයිලිනී පන්දුව රැගෙන උරුගුවේ දැල් රකින්නාගේ සීමාව වෙත දිව යද්දී ඒ පසුපසින් හඹාගිය සුවාරිස් පන්දුව ඩැහැ ගැනීමට දැඩි උත්සාහයක නිරතවිය. සුවාරිස් චයිලිනිගේ උරහිස සපා කැවේ පන්දුව ඩැහැ ගැනීමට නොහැකිවූ තැනය. දැඩි වේදනාවට පත්වූ චයිලිනී සුවාරිස්ට චෝදනා කරමින් මේ සිදුවීම විනිසුරුට පැමිණිලි කළේය. ඔහු තම උරහිසේ තිබූ සුවාරිස්ගේ දත් පහරවල් ද විනිසුරුට පෙන්වීය. සුවාරිස් මේ චෝදනාව ප්‍රතික්ෂේප කළ ද රූපවාහිනී පුනරූපණ මගින් එය තහවුරු විය.කොහොමවුණත් තරග තහනමෙන් පසුව ආපසු ගෙදර ගිය සුවාරිස් ට්විටර් වෙබ් අඩවියේ තම පිටුවේ සටහනක් තබමින්චයිලිනිගෙන් මෙන්ම ලෝක පාපන්දු ‍ලෝලින්ගෙන් සමාව අයැද සිටියේය.‘නැවත කිසිදිනෙක මෙවැනි වරදක් මා අතින් සිදුවන්නේ නැත.මම මේ සම්බන්ධව චයිලිනිගෙන් සමාව ඉල්ලා සිටිමි.’ සුවාරිස් සිය ට්විටර් පිටුවේ එ‍සේ සටහන් කළේය.2009 දී සොෆියා බැල්බි සමග විවාහ වූ සුවාරිස් දරු දෙදෙනකුගේ පියෙකි. ඔහුගේ බිරිය කියන පරිදි සුවාරිස් යනු ඉතා සංවේදි පුද්ගලයෙකි.තම සැමියා අතින් මෙවැනි වරදක් සිදුවීම ගැන සිත් තැවුලට පත්වූ බව සොෆියා කියන්නීය.‘මම ලුයිස්ගේ හිත හදන්න හුඟාක් මහන්සි ගත්තා. එයා දැන් ඒ සිදුවීම ගැන කනගාටු වෙනවා. එයාට වැඩියෙන්ම දුක තරග තහනම ගැනයි.’ සොෆියා එසේ කීවාය.‘ගෙදර ගියාට පස්සේ මම මේ ගැන හුඟාක් කල්පනා කළා. මගේ බිරිය සමඟත් සාකච්ඡා කළා. ඇත්තටම මම කළේ වරදක්.’ ඔහු වැඩි දුරටත් එසේ සඳහන් කළේය.‘ඒක අමතක කරන්න යාළුවා. ෆීෆා එක ඔබගේ තරග තහනම අඩු කරාවි.’ චයිලිනී හැරෙන තැපෑලෙන් සුවාරිස්ට පිළිතුරු දුන්නේය.ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av1407063</link>
    <topic>කතාබහ කරලා වෙන්වෙන එක හොඳයි කියලා මට හිතුණා</topic>
    <author>ටානියා මෝසස්</author>
    <content>කතාබහ කරලා වෙන්වෙන එක හොඳයි කියලා මට හිතුණාදිලිනි ලක්මාලිමේ දිනවල පුංචි තිරයේ විවිධ චරිත කිහිපයකින්ම ඇගේ රුව නෙත ගැටෙන අතර ඉන් 'පුරකළණ' නාට්‍යයේ 'පුන්නා' ලෙස වඩාත් ප්‍රේක්ෂක අවධානය දිනා සිටින්නීය. එසේ ආදරය හා ආකර්ෂණය දිනා සිටියත් සැබවින්ම ඇය ඔබ අප කවුරුත් දන්නා දිලිනි ලක්මාලි වන හෙයින් දිලිනි හා අපේ සුහද කතා බහ අරඹමින් මෙවර 'තරුවක් සමග වරුවක්' විශේෂාංගයට ඇය එක් කර ගතිමි.කොහොමද දිලිනි සුව දුක්?මම හොඳින් සතුටින් සාමාන්‍ය පරිදි ජීවිතේ ගත කරනවා. ඉදිරියේදි විකාශය වීමට නියමිත ‘නෙතු අද්දර‘ නාට්‍යයේ ෂූටින් කෙරී ගෙන යනවා.දිලිනිට වඩා මේ දිනවල 'පුන්නා' ජනප්‍රියයි නේද?ඒ චරිතය මට ගොඩක් විශේෂයි. මෙතෙක් ලැබිලා තිබුණු චරිත වලින් වෙනස්වූ චරිතයක් තමයි 'පුන්නා'. තරමක් අභියෝගාත්මක වුණත් අධ්‍යක්ෂවරයාගේ නිවැරැදි මඟපෙන්වීම ඔස්සේ ඒ චරිතයට යොමු වීම පහසු වුණා. පාසල් සමය, රැකියාවකට කොළඹ ඇවිත් ජීවිතය ගත කරන යුවතියක ගේ චරිතය මෙන්ම මවකගේ චරිතය වගේ මගේ වයසෙන් ඔබ්බට ගිය විවිධ පරාස තුළ විහිදිච්ච චරිතයක්. නමුත් ලැබෙන හොඳ ප්‍රතිචාරත් එක්ක ඒ චරිතය මම සාර්ථක ලෙස රංගනයේ යෙදිලා තියෙනවයි හැඟෙනවා. ඒ චරිතය තුළ අඬා වැටෙන අවස්ථා කීපයක්ම තිබුණා. ඒ තැන්වලදී මම ඇත්තටම සංවේදි වෙලා අඬපු අවස්ථාත් තිබුණා.දිලිනි සැබැ ජිවිතේ කොයි වගේ කෙනෙක්ද?මම සාමාන්‍ය විදිහට ජිවත් වෙන තරුණියක්. මගේ පවුල අම්මා, තාත්තා සහ මල්ලි තමයි මගේ ලෝකය. ඒ ලෝකේ විනෝදයෙන් කාලේ ගෙවන යුවතියක් කිව්වොත් හරි.දිලිනි නිහඩ චරිතයක් වගේ පෙනුණට එහෙම නෙමෙයිලු නේද?හැමෝම එක්ක මම හරිම ෆ්‍රෙන්ඩ්ලි ඒ නිසා වෙන්නැති ඔහොම කියන්නේ. කෙහොමත් වෙනසකටත් එක්ක නපුරු දඩබ්බර කටකාර චරිතයක් කරන්නත් ආසයි. ඒ වගේ චරිත දෙක තුනක් ඇරෙන්න මේ වෙනකන් ලැබිලා තියෙන්නේ ගැමි චරිතනේ. ඉතින් ඒ ඔස්සෙත් මගේ යම් කිසි දක්ෂතාවයක් ඉදිරිපත් කරන්න පුළුවන් වෙයි.ඔබ සතුටින් කිව්වට වසර තුනක් තිබුණ ප්‍රේම සම්බන්ධය නතරවෙච්ච එක ගැන දුකක් නැද්ද?ටිකක් අමාරු තීරණයක් තමයි. නමුත් එය විඳ දරා ගත යුතුයි. ජීවිතේ බොළඳ වෙලා කටයුතු කරන්න බැහැ. මම ඒ තිරණය ගන්තේ හොඳට හිතලා බලලයි.තීරණයක් ගත්තට පස්සේ ඒ තීරණය ගැන හිතනවා මිසක ආපස්සට ඒ ගැන වොරි වෙලා වැඩක් නැහැනේ. මම ගොඩක් ඉවසන කෙනෙක් නමුත් ඉවසලා ඉවසලා සීමාව පැන්නට පස්සේ ඇත්තටම ඒ ගැන ආපහු හිතන්නේ නැහැ. ඒ මගේ හැටි වෙන්නැති.විවාහ වෙන්න ඔන්න මෙන්න තිබෙද්දි ඔය වගේ තීරණයකට ආවේ කතා බහ කරලා විසඳගන්න බැරි වුණාද?ඔව්. අපි මේ වසරේ විවාහ වෙන්නත් හිටියේ නමුත් සම්බන්ධය පටන් ගනිද්දි මේ වගේ තීරණයකට එන්න වෙයි කියලා මම කවදාවත් හිතුවේ නැහැ. ජීවිතේ සමහර තැන්වලදි අපි නොසිතන දේවල් කරන්න සිද්ද වෙනවා. තුවාලයක් තියෙද්දි තුවාලේ සුද්ද නොකර උඩින් මැහුම් දාලා වැහුවාට වැඩක් නැහැනේ සමාජෙට බයේ මිනිස්සු වපර ඇහෙන් බලයි කියලා බයේ ප්‍රශ්නෙට විසඳුම් නොසොයා හිටියොත් ඒ ප්‍රශ්නෙන් අන්තිමට දුක් විඳින්නේ මමයි.නතර කරන්න හේතුව ඇහුවට කමක් නැද්ද?මම සම්බන්ධය පටන් ගත් දා ඉඳලම මාධ්‍යයට කිසිම දෙයක් හැංගුවේ නැහැ. නොගැළපීමක් හේතු වුණා. අපි දෙන්නාගේ ම අඩු පාඩු තිබුණා ඒවා හදා ගන්න උත්සාහ කරලත් තියෙනවා. කොච්චර ආදරේ කළත් මනුස්සයෙකුට මනුස්සකම කියන දේ තියෙන්න ඕනේ. ඔහු කියලා තිබුණා මට දෙන්න ඔහු ළඟ ආදරේ තිබුණට සල්ලි නැති බව. අපේ සම්බන්ධය පටන් ගත්තේ ඔහු ගේ තරාතිරම සල්ලි තියෙනවද නැද්ද කියලා හොයලා නෙමෙයි. එතකොටත් ඔහු සල්ලි කාරයෙක් නෙමෙයි නේ. ඒ ආදරේ මම විශ්වාස කළ නිසයි.නොගැළපීම් වටහා ගන්න වසර තුනක්ම ගියාද?මනුස්සයා කියන කෙනා කොච්චර කාලයක් ආශ්‍රය කළත් වටහා ගන්න අමාරුයි. හැබැයි එක මනුස්සයෙක් කරන වැරැද්දක් නිසා අනිත් හැම කෙනා දිහාම තරහෙන් බලන්න මට ඕනේ නැහැ. මම ගොඩාක් මගේ පවුලට ආදරෙයි. අපේ පවුලට හොඳ බෑණා කෙනෙකුයි ඕනේ කරලා තිබුණේ. නමුත් හොඳ බෑණා කෙනෙක් වෙන්න ඔහුට තිබුණ නොහැකියාව නිසා මේ සම්බන්ධ නතර කරන්න සිදු වුණා. කෙහොමත් නොගැළපෙන විවාහයක් කරගෙන දුකකින් කෙළවර වෙනවට වැඩිය කතා බහ කරලා වෙන් වෙන එක හොඳයි.පවුලට එකතු විය යුත්තේ කොයි වගේ බෑණා කෙනෙක් ද?මනුස්සකම තිබිය යුතුමයි. මානුෂීය විදිහට හිතක කෙනෙක් විය යුතුයි.සම්බන්ධය නැවතුණු එක ගැන කලා ක්ෂේත්‍රයේ හිතවතුන් මොනවද කිව්වේ?ගොඩක් අය කිව්වේ හොඳයි කියලයි. සමහර විට මම ඔහු ගැන නොදැන සිටි සමහර දේවල් ඔවුන් දැනගෙන ඉන්න ඇති.එහෙනම් දැන් ආයිත් දිලිනිට ආදර යෝජනා ගලා ගෙන එනවා ඇති ?ආදර යෝජනා නම් ඇත්තටම එනවා. ඒත් විවාහය කියන්නේ හොඳට හිතලා බලලා තීරණයක් ගත යුතු දෙයක් නිසා දැනට ඒ ගැන හිතන්නේ නැහැ.ටානියා මෝසස්ඡායාරූප - ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av1407064</link>
    <topic>බොලිවුඩ් සිනමාවට අනුප්‍රාණය දුන් ජැක්සන්</topic>
    <author>සේමාලි කැල්ලපත</author>
    <content>බොලිවුඩ් සිනමාවට අනුප්‍රාණය දුන් ජැක්සන්පොප් සංගීත රජු ලෙසින් කිරුළු පැලැඳි මයිකල් ජැක්සන් මියගොස් වසර පහක් ගෙවී ගියේය. ඔහු මිය ගිය ද ලොව පුරා දහස් සංඛ්‍යාත රසික හදවත්වලින් තවමත් ඔහු මැකී ගොස් නැත්තේය. ඔහුගේ සංගීතය, ඔහුගේ රංගනය මෙන්ම ඔහුගේ රටාව තවමත් රසික හදවත් කුළුගන්වයි.මයිකල් ජැක්සන් රිද්මය ලොව පුරා විසුරුණු සංගීත රසිකයන්ට පමණක් නොව ඉන්දියානු සිනමාවට ද බොහෝ බලපෑම් කළේය. බොලිවුඩ් සිනමාවට මෙන්ම ගීතයට ද නර්තනයට ද අපූරුවට මයිකල් ජැක්සන් රටාව මුසු විය.දශක කීපයක් තිස්සේම මයිකල් ජැක්සන් නම් වූ අසහාය පොප් ගායකයාගේ ගීතය හා රිද්මය ඉන්දියානු නළු නිළියෝ ද අනුකරණයට ගත්හ. මිථුන් චක්‍රබෝති, ජාවෙඩ් ජෙෆ්‍රී, රිතික් රෝෂන් සහ ප්‍රභූ දේවා වැනි හින්දි සිනමාවේ ජනප්‍රිය නළුවන් සිය රංගනයන් හිදී මයිකල් ජැක්සන් අනුගමනය කළවුන් බවට ප්‍රකටය. මිතුන් මේ අසහාය ගායකයාට කෙතරම් ප්‍රිය කළේ ද යත් සිය පුත්‍රයාට ආමන්ත්‍රණය කළේ ද ‘මයිකල්’ නමින් බව පැවැසේ.මයිකල් ජැක්සන් ගේ රටාව බොලිවුඩයට බලපෑම් කළා පමණක් නොවේ ඔහු ඉන්දියාවට බොහෝ ආදරය කළේය. ඉන්දියාවේ ‘බිග් බී’ ලෙසින් හැඳින්වෙන අමිතාබ් භච්චන් මයිකල් බොහෝ ප්‍රිය කළ නළුවෙකි. වරක් අමිතාබ් භච්චන් මේ සුපිරි ගායකයා මියගිය පසු සිය අන්තර්ජාල වෙබ් අඩවියකට ප්‍රථම සහ අවසන් වරට තමා මයිකල් ජැක්සන් දුටු අවස්ථාවක් ගැන ඉතාමත් ශෝකයෙන් සිහිපත් කර තිබුණේ මෙසේ ය.“වරක් මා චිත්‍රපටයක රූගත කිරීමකට ගොස් සිටියදී ඇමෙරිකාවේ නිව්යෝර්ක්හි හෝටලයක නතරව සිටියා. මයිකල් ජැක්සන් ද නතර වී සිට ඇත්තේ මා සිටි කාමර පෙළේමයි. දිනක් ඔහු වැරැදීමකින් තමාගේ කාමරය යැයි සිතා මගේ කාමරයේ දොරට තට්ටු කළා. එදා ප්‍රථම හා අවසන් වතාවට අප එකිනෙකා දුටුවා” යැයි අමිතාබ් භච්චන් සඳහන් කර තිබිණි.බොලිවුඩ් නළු රිතික් රෝෂන්ට ද මෙලෙසින්ම දිනක් මයිකල් ජැක්සන් මුණ ගැසී ඇත්තේය. ඔහු ද ඒ හමුවීම සිහිපත් කරන්නේ ආදරයෙනි.ඒ 2008 වසරේදීය. රිතික් රෝෂන් ‘කයිට්ස්’ චිත්‍රපටයේ රූගත කිරීම් සඳහා ලොස් ඇන්ජලිස් නුවරට ගොස් සිටියේය. රිතික් දිනක් බෙල් එයාර්හි මහල් නිවාසයක වෙස් ගන්වන මැදිරියක සිටියදී පළමුවෙන් උස මහත පුද්ගලයෝ කීප දෙනෙක් ඔහු සිටි කාමරයට ඇතුළු වූහ. මේ දේහධාරී පුද්ගලයන් දුටු රිතික් පුදුම වී බලා සිටියේය.“මා ඔවුන්ගෙන් ඔබ කවුරුන්දැයි විමසුවා. ඔවුන් පැවසුවේ තමන් මයිකල් ජැක්සන්ගේ ආරක්ෂකයන් බවයි. මා පසු දින රඟපෑමට නියමිතව සිටි ස්ථානයේම මයිකල් ද එදින කිසියම් රූගත කිරීමකට සහභාගි වෙන බව ඔවුන් මා හා පැවසුවා.” රිතික් පැවැසීය.පසුදින රිතික් දර්ශන තලයට ගොස් සිටිද්දී කෙළින්ම ඔහු සිටි තැනට පැමිණි මයිකල් ජැක්සන් ඔහු වෙතට අත දිගු කර ‘මං මයිකල් ජැක්සන්’ යනුවෙන් තමා හඳුන්වා දී ඇත්තේය.මයිකල් ජැක්සන් මියගොස් පස් වසරක් පිරෙද්දී මේ බව සිහිපත් කරන ඉන්දීය මාධ්‍ය පවසා තිබුණේ මුළු ලෝකයම දන්නා මයිකල් ජැක්සන් වැන්නෙක් තමාම හඳුන්වා දීම තමාට පුදුමයක් වූ බව රිතික් පවසා තිබූ බවයි. එදා රිතික් හා මයිකල් ජැක්සන් විනාඩි කීපයක් කතාබහ කරමින් පසුවූ බව ද මාධ්‍ය වාර්තා කර තිබිණි.ඉන්දියාවේ සුප්‍රසිද්ධ සංගීතඥයකු වන ඒ. ආර්. රහමන් ද සිය සංගීත දිවියේ දී මයිකල් ජැක්සන්ගේ ආභාසය මඳ ලෙසකින් හෝ උකහා ගත් අයෙකි. ඔහු මයිකල් ජැක්සන් ගේ සුප්‍රසිද්ධ නර්තන විලාසයක් වූ Moon walk විලාසයට වසඟ වී සිටි අය අතරින් කෙනෙකි.මයිකල් ජැක්සන් ගේ මරණය අසා දැඩි ලෙස කම්පාවට පත්වූ රහමන් තමා ද ජීවිතයේ පළමුවරට පොප් රජා හමුවූ අවස්ථාව ඉන්දීය පී. ටී. අයි. ප්‍රවෘත්ති සේවයට විස්තර කළේය.“මට මයිකල් ජැක්සන් හමුවුණේ ලොස් ඇන්ජලිස් හි පැවැති ඔස්කාර් සම්මාන උලෙළකට පසුවයි. ඒ හමුවීම ඉතාම සුන්දර හා අමතක නොවන අවස්ථාවක්. ඔහු ඉන්දියාවට ඉතා කැමැති බවත් ආදරය කරන බවත් මා හා පැවසුවා. එපමණක් නොවෙයි නර්තනය තම ආත්මයෙන් එන්නක් බවත් ප්‍රකාශ කළා.”ලෝක පොප් රජා මයිකල් ජැක්සන් මියගොස් පස් වසරක් ගතවන මේ මොහොතේ ඔහුගේ මරණයෙන් පසු නිකුත් වන Xscape නම් වූ ඔහුගේ ගීත ඇල්බමය සඳහා දායක වීමට දැන් මේ ඉන්දීය විශිෂ්ට සංගීතවේදියාට අවකාශ ලැබී ඇත්තේය. ඉන්දියානු හුරුවකට නිකුත් කෙරෙන මයිකල් ජැක්සන්ගේ මේ ගීත ඇල්බමය සඳහා දායකත්වය සපයනුයේ සෝනි මියුසික් ආයතනයයි.මයිකල් ජැක්සන් යනු සැබවින්ම මිනිසාට ආදරය කළ අයෙකි. කළු සුදු බේදය පිටුදකිමින් සමානාත්මතාව අගය කරමින් ඔහු ගැයූ ගීවලින් ඒ බව මනාව ඔප්පු වේ. ඔහුගේ earth song, heal the world සහ black and white ගීතවලින් ද ඉස්මතු කෙරුණේ එයය. ඉන්දියාව කෙරෙහි මයිකල් ජැක්සන් දැක්වූ ළෙන්ගතුකම ඔහු කළු හමට දැක්වූ ළැදියාවේ තවත් පිළිබිඹුවකි. ජීවතුන් අතර සිටි මයිකල් ජැක්සන්ට වඩා අද බොහෝ දෙනා ඔහු ගුණාත්මක මිනිසකු ලෙසින් අගය කරනුයේ ඔහුගේ ඒ ගුණාංග මරණින් පසු ඉස්මතු වීමත් සමඟය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av1407065</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාදක්ෂ නිවේදකයකු, හඬ කැවීම් ශිල්පියකු ලෙස ජනප්‍රියත්වයට පත් ශ්‍රීමත් ඉන්ද්‍රජිත් ලියනගේ මේ දිනවල චරිත තුනකට තම හඬ දායකත්වය සපයන බව අපිට දැනගන්නට ලැබුණා.“මේ දිනවල ජනප්‍රියතම මාලා නාටක කීපයකටම මම මගේ හඬ දායකත්වය සපයනවා. ‘ඇරෝ’ හි ‘වෝල්ටර්’, මහාභාරත් හි ‘ශාන්තනූ’ රජ සහ FM දෙරණින් විකාශය වන ‘දුටු ගැමුණු’ ගුවන් විදුලි නාට්‍යයේ ‘වේළුසුමන යෝධයා’ ඒ චරිත තුනයි. ඒ වගේම ‘ප්‍රවීනා’ ටෙලි නාට්‍යයේ ‘බලාජී’ ගේ චරිතය කොටස් 1500 ක් තෙක් හඬ කවමින් වාර්තාවක් තබන්නට මට හැකි වුණා. ඒ වගේ ම ජනප්‍රිය මාලා නාටකවල ප්‍රධාන චරිතවලට මම හඬ දායකත්වය සැපයුවා. මේ හැම චරිතයක් ම සුසංයෝග කොට ගනිමින් ‍මෙතෙක් මා හඬ කැවූ සියලු මාලා නාටක හා චිත්‍රපට දසුන් එක්කොට ‘කටහඬක පෙළහර’ නමින් ප්‍රසංගයක් පැවැත්වීමට මම බලාපොරොත්තු වෙනවා.සංගීත ක්ෂේත්‍රයේ අමතක කරන්න බැරි ප්‍රවීණ කලා ශිල්පියෙක් තමයි ආචාර්ය වික්ටර් රත්නායක. වික්ටර් රත්නායකයන් සංගීත ක්ෂේත්‍රයට පිවිසිලා මේ වන විට වසර 50 ක් සම්පූර්ණ වෙනවා. ඒ නිමිත්තෙන් ඔහු තම රසිකයනට හින්දි ගී එකතුවක් තිළිණ කරන්නට සූදානම් වන බවත් අපිට ආරංචි වුණා.“මම ගීත ක්ෂේත්‍රයට පිවිසිලා. මේ 2014 වසරට අවුරුදු 50 ක් සම්පූර්ණ වෙනවා. 1964 සිට මේ දක්වා කාලයේදි සංගීත කලාවේ මා නියැළී හිටියා. ඒ නිමිත්තෙන් මා ගායනා කරන හින්දි ගීත එකතුවක් ව ගේ ම වෛද්‍ය බණ්ඩාර සෙනෙවිරත්න මගේ සංගීත ජීවිතය අළලා ලියන විමර්ශනාත්මක කෘතියක් මේ වසරේ දෙසැම්බර් මස 13 වැනිදා කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී එළිදැක්වෙනවා. එහිදී මගේ දරු මුනුපුරන් විසින් පවත්වනු ලබන සංගීත ප්‍රසංගයකින් ද මෙම උලෙළ හැඩ වෙනවා. මෙම හින්දි ගී තැටියට හින්දි ගීත 18 ක් අඩංගුයි. මගේ අතිශය ජනප්‍රිය සිංහල ගීත 18 කට හින්දි වචන යොදා මේ ගීත අතරින් ගීත 8 ක් නිර්මාණය කළේ අප අතරින් වියෝ වූ සුනිල් චන්ද්‍ර කුමාරයි. අනෙක් ගීත 10 ම රචනා කළේ ප්‍රවීණ නිළියක වන යශෝධා විමලධර්මයි.රියැලිටි ගීත වැඩසටහන්වල විනිශ්චය මණ්ඩල නියෝජනය කළ ප්‍රවීණ ගායිකාවක් තමයි නිරෝෂා විරාජනී. නිරෝෂා නොසිටි විනිශ්චය මණ්ඩලයක් මෙම රියැලිටි ගීත වැඩසටහන්වල දැක ගන්නට නොලැබුණු තරම්. ඒත් මේ දවස්වල විකාශය වන රියැලිටි ගීත වැඩසටහන්වල ඇය දක්නට ලැබුණෙ නැහැ.“මේ දවස්වල වැඩි වශයෙන් ම ප්‍රමුඛත්වය දීල තියෙන්නේ මගේ ම ගීත නිර්මාණ නිෂ්පාදන කටයුතු වෙනුවෙන්. අලුත් ගීත නිර්මාණ කීපයකුත්, විෂුවල් කීපයකුත් මේ දවස්වල නිර්මාණය කරනවා. කාලෙකින් රියැලිටි වැඩසටහන්වලට ගියේ නැහැ. මොකද ඒ දේවල් වලට මගේ කාලය වැය කළාම මගේ නිර්මාණ අතපසු වෙනවා. මගේ ම දෙයක් කරගන්න වෙලාවක් නැති වෙනවා. ඒ නිසා ඒවායින් තරමක් දුරට දුරස් වෙලා තමයි ඉන්නේ.මේ දිනවල ටෙලිනාට්‍ය රැසකට රංගනයෙන් එක්වන ජනප්‍රිය නිළියක තමයි සංජීවනී වීරසිංහ. සංජීවනී ජනප්‍රිය ගායිකාවක ද වෙනවා. ඇය අලුත් මියුසික් වීඩියෝවක වැඩකටයුතු ආරම්භ කර ඇති බව අපිට දැනගන්නට ලැබුණා. “අලුත් ටෙලිනාට්‍ය තුනකට රංගනයෙන් දායක වෙන්නට අවස්ථාව මට හිමි වී තිබෙනවා. ‘හිම කඳු’ ටෙලිනාට්‍යයේ වැඩ මේ වන විට ආරම්භ වෙලා තිබෙනවා. ඊට අමතරව මගේ රසිකයන් වෙනුවෙන් අලුත් ම මියුසික් වීඩියෝවක් කරන්න ලක ලැහැස්ති වෙනවා. ඒ වගේ ම ව්‍යාපාර කටයුතුවලත් නියැළෙනවා. ඒ අතර ඔරිෆ්ලේම් ජාත්‍යන්තර ආයතනයෙන් පසුගිය දා මට ලංකාවේ ජ්‍යෙෂ්ඨ රන් අධ්‍යක්ෂිකා සම්මානය හිමිවුණා.කලා ලොවේ ඉන්න රංගන ශිල්පිනියන් අතරින් නයනා කුමාරිව අමතක කරන්න බැහැ. නයනාව පසුගිය දවස් ටිකේම රූපවාහිනිය හෝ වෙනත් කලා කටයුත්තකින් වත් දැකගන්නට ලැබුණේ නැහැ. නයනා මේ තරම්ම නිශ්ශබ්ද මොකද කියලා අපි හොයලා බැලුවා.“මේ දවස්වල නම් කලා කටයුතු කිසිවකට දායක වුණේ නැහැ. කරපු නිර්මාණ වගේම අඬගහපු නිර්මාණ කිහිපයක්ම තියෙනවා. ඒත් තවම ඒ නිර්මාණවලට මම මගේ කැමැත්ත ලබා දුන්නේ නැහැ. මගේ කාලය වැඩිපුරම ගතවෙන්නේ මගේ රූපලාවණ්‍යාගාරයේ වැඩ කටයුතු වලට. මේ දවස්වල විවාහ මංගල උත්සව වැඩි වශයෙන් පැවැත්වෙන නිසා ඒ වෙනුවෙන් මනාලියන් වෙනුවෙන් තමයි මගේ කාලය වැයවෙන්නේ.”තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av1407066</link>
    <topic>අඩුම කාලයකින් චිත්‍රපටයක් හදා ගිනස් පොතට යන අපේ සිනමාකරුවා</topic>
    <author>නන්දන හේවාපන්න</author>
    <content>අඩුම කාලයකින් චිත්‍රපටයක් හදා ගිනස් පොතට යන අපේ සිනමාකරුවානන්දන හේවාපන්නසිය මංගල චිත්‍රපටයෙන්ම ගිනස් වාර්තාවක් තබමින් සිංහල සිනමාව ගිනස් පොතට අරගෙන ගිය නිර්මාණ කරුවෙක් විදිහටයි අද නන්දන හේවාපන්න අපට මුණගැහෙන්නේ. වසර 35 කට අධික කාලයක් වේදිකාවෙත්, සිනමාවෙත්, ටෙලිනාට්‍යයෙත් විවිධ නිර්මාණ කළ නන්දන ගිනස් පොතට ගිය ගමන ගැන පසුගිය දවසක අප සමඟ කතාබහ කළා.අපි ඔබේ කලා දිවියේ ආගිය තැන් කතාකරලම කතාවට බැස්සොත් හොඳයි කියලා හිතෙනවා.ඔව් ඇත්තටම අවුරුදු තිස්පහකටත් වැඩි කාලයක් වෙනවා මම කලා කටයුතු වල නියැළෙන්න පටන් අරන්. එහිදිත් වැඩි කාලයක් මම හිටියේ වේදිකාවේ. මුලින්ම මම කළේ නිකොලායි ගොගොල්ගේ කෘතියක් අනුවර්තනය කරලා ‘විශේෂ කොමසාරිස්’ නාට්‍යය නිර්මාණය කළ එක. ඊට පස්සේ ‘අවසාන නොවේ, 71 කැරැල්ල, මතුගම සමන් කුමාර’ යන වේදිකා නාට්‍ය නිර්මාණය කළා. මේ වෙනකොට වේදිකා නාට්‍ය දෙසීයකට අධික ප්‍රමාණයක් එක්ක විවිධ අංශවලින් මම දායක වෙලා තියෙනවා. ඒ අතරතුරේ රාජ්‍ය සම්මාන පවා මම ලැබුවා. ඔය කාලය තුළදීම රූපවාහිනී ඒකාංගික ටෙලි නාට්‍ය කිහිපයක දෙවන සහාය අධ්‍යක්ෂවරයකු, විදිහට වැඩ කළා. මේ අත්දැකීම් එක්කයි මට චිත්‍රපටයක් කරන්න හිතුණේ.හැබැයි ඔබ සිනමාවට එන්නේ ලොකු පෙරැළියක් කරන්න හිතාගෙන.මෙහෙම දෙයක් තියෙනවා. මට වෙනසක් කරන්න ලොකු ඕනකමක් තිබුණා. මම විවිධ අධ්‍යක්ෂවරු සමඟ වැඩ කරලා තියෙනවා. එතැනදි ඒ නිර්මාණවල විශාල කාලය නාස්ති කිරීමක් මම දැකලා තියෙනවා. ඉතිං මට හිතුණා අපිට බැරිද ඉක්මනින්ම නිර්මාණයක් කරන්න කියලා. මම මීට අවුරුදු පහකට විතර කලින් අත්හදාබැලීමකුත් කළා. පස්සේ ඒ ගැන මම හොයලා බැලුවා. ඒ වෙනකොට ගිනස් වාර්තාවක් තිබුණා අඩුම කාලයකින් චිත්‍රපටයක් කරලා ප්‍රදර්ශනය කළ එකක් පිළිබඳව. ඒ දකුණු අප්‍රිකාවේ සිනමාපටයක්. දින 10 යි පැය 10 යි විනාඩි 30 ක් ඇතුළත ඒ සිනමාපටය කරලා තිබුණේ.පස්සේ ඔබ හිතුවා මේ ගිනස් වාර්තාව බිඳ දමන්න.ඇත්තටම මට ඕන වුණේ අඩු කාලයකින් නිර්මාණයක් කරන්න. මම ඒ නිසා ගිනස් එකෙන් ඉල්ලීමක් කළා. ඔවුන් මට අනුමැතිය දුන්නා. අවශ්‍ය නීති සියල්ල පිළිබඳ මාව දැනුවත් කළා. ගිනස් එකෙන් අවසර ලබපු හැටියෙම මම ඊට අවශ්‍ය ආර්ථික පසුබිම හදාගන්න උත්සාහ කළා. පොලිස් මූලස්ථානය, මලල ක්‍රීඩා සංගමය දැනුවත් කරලා අවශ්‍ය නිලධාරින්ගේ සහභාගිත්වයෙන් මම චිත්‍රපටයෙ වැඩ කටයුතු කරන්න ලෑස්තිවුණා. සියල්ල වෙලාවට ආරම්භ කරලා සාක්ෂිකරුවන් 6 දෙනෙක් ඉදිරියේදියි මම චිත්‍රපටයේ වැඩ පටන් ගත්තේ.කවුද මේ සියල්ල නිරීක්ෂණය කළේ.පොලිස් මූලස්ථානය නියෝජනය කරමින් උප පොලිස් පරීක්ෂකවරයෙක්, නීතිඥයින් දෙදෙනෙක්, මාධ්‍යවේදියෙකු ශ්‍රී ලංකා මලල ක්‍රීඩා සංගමය නියෝජනය කළ තාක්ෂණික නිලධාරින් දෙදෙනෙක් සහභාගි වුණා.* හොඳයි ඔබ මේ වාර්තාව බිඳින්නේ කොහොමද කියලා අපි කතා කරමු.පිටපතේ සිට ප්‍රදර්ශනය දක්වා කියලයි මේ චිත්‍රපටය කරන්න ඕන. මම හිතනවා ආසියාවෙවත් කවුරුත් මෙහෙම දෙයක් කරලා නැහැ. මම පැය එකයි විනාඩි 18 ක ධාවන කාලයකින් යුතු සිනමාපටයක් කළේ. පිටපත මම ලියන්න ගත්තේ හරියටම වෙලාව බලලා. පැය එකයි විනාඩි 38 කින් මම පිටපත ලිව්වා. ඊට පස්සේ අවශ්‍ය රංගන ශිල්පීන් සම්බන්ධ කරගත්තා. HD කැමරාවක් භාවිතා කළේ. ෂූටිං අරම්භ කළා. රංගන තල දහයක් මම යොදා ගත්තා. පිටපත රචනය, කැමරාකරණය, නිෂ්පාදන කළමනාකරණය, සංස්කරණය, නිෂ්පාදනය, අධ්‍යක්ෂණය සියල්ල කළේ මම තනිවම මේ සියලු නිරීක්ෂණ කණ්ඩායම් ඉදිරියේ. මම කළ චිත්‍රපටය ‘මංගල ගමන’ නමින් නම් කළේ. මේ සියල්ල කර අවසානයේ ප්‍රදර්ශනය දක්වාම මම ගත කළ කාලය වුණේ පැය 71 විනාඩි 19 යි තත්පර 21 යි. ඒත් එක්කම මම ගිනස් වාර්තාව තැබූ බව ලංකාවේ ගිනස් වාර්තාව සම්බන්ධයෙන් ඉන්න කමිටුව නිර්දේශ කළා. මේ වෙනකොට සියල්ල මම ගිනස් ලෝක වාර්තාවට යොමු කර අවසන්. මෙතෙක් අඩුම කාලයකින් කළ චිත්‍රපටය ලෙස ගිනස් වාර්තාව ලංකාවට අරගෙන දීම ම ගැන අද මට ලොකු සතුටක් තියෙනවා.ගිනස් පොතට ගිය නන්දන ගේ මීළඟ බලාපොරොත්තුව මොකක්ද කියලා අවසානයේ මට අහන්න හිතෙනවා.‘මංගල ගමන’ චිත්‍රපටය සම්පූර්ණයෙන්ම මම කළේ තනිවම මගේ වියදමෙන්. මගේ පුතාලගේ ශක්තිය මට ලැබුණා. ඉතිං තවත් ලෝක වාර්තාවකට මම අනිවාර්යයෙන්ම යනවා. ඒ ගැන මම පසුවට කියන්නම්. ඒ වගේම ජාත්‍යන්තරයට යන්න පුළුවන් සිනමාපටයක් කරන එකයි අද මගේ ලොකුම බලාපොරොත්තුව.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av1407067</link>
    <topic>මා කැමැතිම කාන්තාවෝ</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම කාන්තාවෝසුනිල් පෙරේරා‘මා කැමැතිම කාන්තාවෝ’ විශේෂාංගයට මෙවර එක්වන්නේ සංගීත කලාවේ පෙරළියක් කළ මෙරට කණ්ඩායම් සංගීතයේ පුරෝගාමියකු මෙන්ම ප්‍රවීණ ගායකයකු ද වන ‘ජිප්සීස්’ නායක සුනිල් පෙරේරා ය. සුනිල් පෙරේරා ඔහු කැමැතිම කාන්තාවන් පිළිබඳ මතකය වදන්වලට පෙරළූ මොහොතයි මේ.මගේ මව : ඩොරින් පෙරේරාමගේ අම්මා දිරිය කාන්තාවක් ලෙසයි මම දකින්නේ. මොන තරම් ප්‍රශ්න තිබුණත් දරුවන් දහදෙනෙක් හදාවඩා ඔවුන් යහපත් පුරවැසියන් බවට පත් කරන්න ඇය වෙහෙසුණා. අද වගේ නෙමෙයි ඒ දවස්වල අම්මල බොහොම පිරිමි ආධිපත්‍යයට යටවුණු අය. ඔවුන් තාත්තලට පිටින් කිසිම දෙයක් කරන්නේ නැහැ. මගේ මවත් ඒ විදිහට මගේ පියාට පිටින් දෙයක් කළේ නැහැ. ඔහුගේ වචනය තමයි අවසන් වචනය. ඇය දරුවන් දහදෙනෙකු සමඟ මොන ගැටලු ප්‍රශ්න ආවත් ජීවිතයේ ඉදිරියටම ගියා.මගේ බිරිඳ : ගංගා පෙරේරාඇය ජීවිතයේ එන ප්‍රශ්න, දුක් කම්කටොලු හැමදේම විඳ දරාගෙන ජීවිතයම ජයගත් මගේත් දරුවන්ගේත් ජීවිත ගොඩදාපු කාන්තාවක් විදිහටයි මම දකින්නේ. ප්‍රශ්න මැද දරුවන්ව ඒකරාශි කරගෙන දරුවන් වෙනුවෙන් මා වෙනුවෙන් සෑහෙන පරිත්‍යාග කරමින් පවුල ශක්තිමත් කරගෙන ඉදිරියට ගිය කාන්තාවක්. ඇය ඉතා ශක්තිවන්ත දිරියවන්ත මවක් වගේම බිරිඳක්.ප්‍රවීණ ලේඛිකා : තස්ලිමා නස්රීන්මුස්ලිම් කාන්තාවන්ගේ අයිතිවාසිකම් මුස්ලිම් අන්තවාදීන් විසින් අමු අමුවේ උල්ලංඝනය කරන මොහොතක එකී කාන්තාවන් වෙනුවෙන් අභීතව එඩිතරව ඉදිරියට විත් ඔවුන්ගේ අයිතීන් වෙනුවෙන් ඇය සිය පෑන මෙහෙයවූවා. ඇය ඔවුන් ගැන ලොවටම කියවන්න ලිව්වා. තමාගේ ජීවිතය පරදුවට තබලා ඇය කළ මෙහෙවර නිසා තවමත් ඇය මවු රටෙන් පලා ගොස් වෙනත් රටක දිවි ගෙවනවා. ලෝකේ මේ ආගම්වාදී වාර්ගික ප්‍රශ්න නිසා ඇතිවී තිබෙන තත්ත්වය ඇය පෙන්වා දුන්නා. මේ දුක් විඳින තමන්ගේ සහෝදරියන් ගැන කතා කළ ඒ කාන්තාවට මම කැමැතියි.ඇන්ජලීනා ජොලීලෝක ප්‍රකට සිනමා නිළියක වුවත් ඇය දරුවන් වෙනුවෙන් කරනු ලබන පරිත්‍යාගය හරිම උතුම්. තමාගේම දරුවන් දෙදෙනකු සිටියදී දුප්පත් රටවල දරුවන් අරගෙන හදාවඩා ගනිමින් ඇය සමාජයට දෙන්නේ ඉතා යහපත් පණිවුඩයක්. ඇය යන හැම තැනම මේ දරුවන් පස්දෙනෙත් රැගෙන යන අයුරු දුටුවාම හරිම සතුටක් දැනෙනවා.ඩයනා කුමරියදුප්පත් ජනතාව වෙනුවෙන් ඇය කරපු සේවය විශිෂ්ටයි. විශේෂයෙන්ම අප්‍රිකානු රටවල් ඇතුළු ලෝකයේ බොහෝ රටවල් ගණනාවකම ඇය සංචාරය කරමින් ඒඩ්ස්, පිළිකා රෝග වෙනුවෙන් ඇය ගෙන ගිය වැඩපිළිවෙළ ප්‍රශංසනීයයි. ඇය රජ පවුලක ජීවත් වුවත් දුප්පත් ජනතාව වෙනුවෙන් ඇගේ ආදරය බෙදා හැරිය අයුරු හරිම පුදුමාකාරයි. ලෝකය වෙනුවෙන් එසේ නොමැකෙන සේවයක් කළ ප්‍රින්සස් ඩයනාට මම කැමැතියි.අයිරාංගනී සේරසිංහකිසි කෙනෙකුට කඩේ යන්නේ නැතුව තමාගේ තත්ත්වය රැකගෙන කලා ක්ෂේත්‍රයේ දිගු ගමනක් ගිය කාන්තාවක් ඇය. ඇගේ රඟපෑම් අති විශිෂ්ටයි. එනිසාම ඇය අගේ කළ යුතු කලාකාරිනියක් ලෙස මම සලකනවා.තෙරේසා මවුතුමියජාතිය, ආගම, කුලය ඒ කිසිම දෙයක් නොසලකා හැර මනුෂ්‍යත්වය වෙනුවෙන් දුප්පත් ජනතාව වෙනුවෙන් ඇය කළ මෙහෙවර සදා අමරණීයයි.සෝනියා ගාන්ධිඉතාලියේ ඉපදිලා ඉන්දියාවේ අගමැති තනතුරට පත් වුවත් එම ධුරය මන්මෝහන් සිංට පිරිනමලා ජනතාවගේ කැමැත්තට ඉඩ දීලා පැත්තකට වෙලා බලා හිටිය කාන්තාවක් ඇය. ඇගේ අවංකත්වයට, පරිත්‍යාගශිලී බවට මම කැමැතියි.සුසන්තිකා ජයසිංහසුසන්තිකාව මම ළඟින් ඇසුරු කර නැති වුවත් ලෝකයේ ලංකා නාමය බැබළ වූ කීර්තිමත් ක්‍රීඩිකාවක ලෙස ඇය ඉතිහාසගත වෙනවා. ලංකාව වෙනුවෙන් ඔලිම්පික් තලයේ ශූරතාවයක් ඇය ලංකාවට ගෙන ආවා. එය කාන්තාවක් තම රටට ඉටුකළ සුවිශේෂී ජයග්‍රහණයක් ලෙස මම දකිනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av1407068</link>
    <topic>ජෝතිගේ ගීත ඔහුගේ හඬින්ම සංරක්ෂණය කරනවා</topic>
    <author>රොබ්සන්</author>
    <content>ජෝතිගේ ගීත ඔහුගේ හඬින්ම සංරක්ෂණය කරනවා“පන්සිළු භාරත ලංකා” ගීත රසික සංසදයේ සභාපතිප්‍රගීත් රෝහණ කරුණාරත්න“අපේ අමරණීය ගායන ශිල්පී එච්. ආර්. ජෝතිපාල කලාකරුවාණන්ගේ 26 වැනි ගුණානුස්මරණය වෙනුවෙන් පසුගිය වසරේදී පැවැත් වූ අයුරින්ම මේ වසරේදීත් 27 වැනි ගුණානුස්මරණය වෙනුවෙන් අපි ‘එච්.ආර්. ජෝතිපාල ගුණ සමරුව සහ කලාකරු අභිනන්දන උලෙළ කහවත්ත රුවන්පුර ජාතික අධ්‍යාපන පීඨ රංග ශාලාවේදී හෙට (7) සවස 1.30 ට ආරම්භ කරනවා.ජෝතිපාල කලාකරුවාණන්ට උපහාර පිණිස නොමිලේ පැවැත්වෙන මෙම ගුණ සමරු සහ අභිනන්දන උලෙළට සමගාමීව එතුමා ගායනා කළ ගීත ගායනා කෙරෙන සංගීත ප්‍රසංගයක් ද පැවැත්වීමට අපි කටයුතු සූදානම් කර තිබෙනවා.”එසේ කියමින් “රසඳුන” සමඟ මෙම කෙටි කතාබහට එක් වුණේ “පන්සිළු භාරත ලංකා” ගීත රසික සංසදයේ සභාපති, ගුවන් විදුලි මාධ්‍යවේදී ප්‍රගීත් රෝහණ කරුණාරත්න ය. ගායන ශිල්පි එච්.ආර්. ජෝතිපාල කලාකරුවාණන්ගේ 27 වැනි ගුණ සමරුව වෙනුවෙන් පැවැත්වෙන විවිධ ගුණානුස්මරණ වැඩසටහන් සහ උලෙළ අතර මෙම ගීත රසික සංසදය පවත්වන “ජෝති ගුණ සමරුව, කලාකරු අභිනන්දනය සහ ගීත ප්‍රසංගය” ද වේ.“අපේ මෙම සමරුව සහ අභිනන්දන උලෙළ සංවිධානය කරන්නේ අපේ ‘පන්සිළු භාරත ලංකා’ ගීත රසික සංසදයේ සාමාජිකයින්ගේ සංවිධාන ශක්තියෙන්මයි. ජෝතිපාල ගායකයාණන්ගේ කටහඬට එතුමා ගැයූ ගීත වලට සිය ප්‍රාණ හා සමානව ආදරය කරන රසික පිරිසකගෙන් තමයි අපේ සංසදය සංවිධානය වී තියෙන්නේ.* මෙම උලෙළේදී ජෝතිපාලයන් වෙනුවෙන් “පන්සිළු භාරත ලංකා ගීත රසික (අභිනන්දන) සම්මානය” පිදෙන කලාකරුවන් කවුරුන් ද..?“කලාකරුවන් දෙදෙනෙකුට අභිනන්දන සම්මාන ප්‍රදානය කිරීමට අපි බලාපොරොත්තු වෙනවා. ජෝතිපාලයන් වෙනුවෙන් එතුමා සමඟ ගීත ගායනා කර ඇති ජ්‍යෙෂ්ඨ ගායන ශිල්පි අනිල් කුමාර පෙරේරා සහ යොවුන් ගත්කතුවරයෙක්, විචාරකයෙක් මෙන්ම කවියෙක් ද වන ප්‍රභාත් මහින්ද මස්ඉඹුල කලාකරුවන් දෙදෙනා තමයි අභිනන්දන සම්මානයෙන් පිදුම් ලබන්නේ.”* “පන්සිළු භාරත ලංකා” ගීත රසික සංසදයේ පරමාර්ථ ගැන කෙටියෙන් කියනවා නම්...?“අපේ සංසදයේ ප්‍රධාන පරමාර්ථය එච්.ආර්. ජෝතිපාල ගායන ශිල්පියා‍ගේ කටහඬින් ගැයුණු ගීත එතුමාගේ හඬින්ම සංරක්ෂණය කිරීමයි. එමෙන්ම එතුමා ගැයූ ගීත නිර්මාණය කිරීමේදී දායක වූ නිර්මාණකරුවන්ගේ විශේෂයෙන්ම ගී පද රචකයින්ගේ අනන්‍යතාව රැකදෙන්න අපි කැපවී කටයුතු කරනවා. දැනටමත් ඒ උදෙසා කතිකාවතක් ඇති කර ගැනීමට අපට පුළුවන් වී තිබෙනවා. සංගීත, සාහිත්‍ය ආදි විවිධ කලා ක්ෂේත්‍රයන්හී නියැළී සිටින කලාකරුවන් අගයමින් ජෝතිපාලයන් වෙනුවෙන් වසරක් පාසා මෙම ගුණ සමරු උලෙළේ අභිනන්දන සම්මාන ප්‍රදානයෙන් නිර්මාණකරුවන් දිරිමත් කිරීමත් අපේ පරමාර්ථයක්. විශේෂයෙන්ම ජෝතිපාල ගායකයාණන්ටත් එතුමාගේ ගීත වලටත් ආදරය කරන මතු පරම්පරාවල රසික රසිකාවියන් උදෙසා එතුමාගේ ගීතවල අනන්‍යතාව තහවුරු කර තැබීමත් අපේ සංසදයේ ප්‍රධාන පරමාර්ථයක්.රොබ්සන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av1407069</link>
    <topic>ලතා එක්ක සින්දු කියන්න එපා කියලා මං ‍ජෝතිට නීති දැම්මේ නැහැ</topic>
    <author>ජෝජ් රොබ්සන් ද සිල්වා</author>
    <content>ලතා එක්ක සින්දු කියන්න එපා කියලා මං ‍ජෝතිට නීති දැම්මේ නැහැඇන්ජලින් ද ලැනරෝල් ගුණතිලකසිංහල සිනමා ගීතාවලියේ ඇතුළත් එච්. ආර්. ජෝතිපාල සහ ඇන්ජලින් ද ලැනරෝල් ගුණතිලක සුසංයෝගයෙන් ගැයුණු යුග ගී රසධාරාව කිසිදා නොසි‍ඳෙන අසමසම වූවකි. චිත්‍රපට පසුබිම් ගීත ගායනයේ දී දශක කිහිපයක් පුරා ජෝතිපාලයන් සමඟ එක්ව යුග ගී ගයමින් “ජෝති + ඇන්ජි” යුගයක් බිහි කිරීමට දායක වූ නමුත් ඇය අද ඔහු අනුස්මරණය කෙරෙමින් පැවැත්වෙන කිසිදු උපහාර උලෙළකට සහභාගි වෙන්නේ නැත. එහෙත් ජෝතිපාලයන් පිළිබඳ ඈ සමඟ කතාබහ කිරීමට අපට බොහෝ වූ කාරණා ඇත. එහෙයින් අපි ජෝතිගේ මෙම 27 වැනි සමරුවේ අකුරු කරන්නට ඔහු පිළිබඳ ඇයගේ මතක අවදි කරමින් කතාබහකට එක් වුණෙමු. මේ, අපේ ආදරණීය ඇන්ජි අක්කා - ජනප්‍රිය ගායන ශිල්පිනී ඇන්ජලින් ද ලැනරෝල් ගුණතිලක සමඟ අප කළ එම කතාබහයි.“එච්. ආර්. ජෝතිපාල එක්ක මම මුලින්ම යුග ගීතයක් ගායනා කළේ ගුවන් විදුලියේ වෙළෙඳ සේවයටයි. හින්දි තනුවකට කරු අයියා (කරුණාරත්න අබේසේකර) වචන දාලා දුන්නු ‘ජීවනයේ වීණාවේ’ ගීතය තමයි ඒ. මේ දැන් වගේ නෙමෙයි, ඒ කාලේ ගුවන් විදුලිය අපිට ආරාධනා කරනවා ගීත ගයන්න කියලා. හැබැයි ඉතින් අපි දෙන්නාගේ වැඩියෙන්ම ජනප්‍රිය වුණේ චිත්‍රපටවල ගායනා කරපු යුග ගීතයි.”ඔබ දෙදෙනා මුලින්ම ගැයු චිත්‍රපට ගීතය කුමක් ද...?“මුලින් ගායනා කෙරුවේ ‘ගැහැනු ගැට’ චිත්‍රපටයේ ‘ආලේ මිහිර පෙන්නා’ ගීතය වගේ තමයි මට නම් මතක. කොහොම වුණත් තිරගත වුණු පිළිවෙළට බැලුවම ‘දස්කම’ චිත්‍රපටයේ ‘වාසනාව පෑදේවී’ ගීතය තමයි අපි දෙන්නාගේ මුල්ම චිත්‍රපට ගීතය වෙන්නෙ. ඒ 1957 දී.”ඒ වන විට ඔබ දෙදෙනාගෙන් ජනප්‍රිය කවුද...?“මම ඒ වෙද්දී මොනතරම් ගීත ගායනා කරලා තිබුණා ද? ජෝති ආවේ 1956 ‘සිරිය මේ සාරා’ සින්දුවෙන්නේ. ජෝතිපාලත් එක්ක සින්දු කිව්වා කියලා මට අමුතුවෙන් ජනප්‍රියත්වයක් ආවේ නැහැ. මම තනියෙන් මගේ සින්දු කියලා ගායිකාවක් ලෙස ජනප්‍රිය වෙලයි උන්නේ.”ජෝති සමඟ ගායනා කළ ගීත අතරින් විශේෂයෙන් ඔබේ හිතට දැනුණු ගීත මොනවා ද...?“එහෙම විශේෂයෙන් දැනුණා කියන්න ගීත නැහැ. කොහොමත් මම කියන්නේ මොන සින්දුව ද ඒ සින්දුව මට දැනෙනවා. හැම සින්දුවක්ම මං ප්‍රිය කරනවා. අරක හොඳයි මේක හොඳයි කියලා විශේෂයක් නැහැ.”සාමාන්‍යයෙන් ජෝති කතාබහ කළේ කලබලයෙන් ගොරහැඬි හඬකින් වුවත් ගීත ගායනයේ දී සංයමයෙන් යුතු මධුර හඬකින් ගී ගැයුවේ කෙසේ ද...?“ඒක තමයි වාසනාව කියන්නේ. ජෝතිගේ කටහඬ සින්දු කියද්දී හසුරුවා ගන්න ක්‍රමයක්, අමුතු ශෛලියක් එයාට තිබුණා. ඒ වගේම අපිටම ආවේණික වූ වෙන ගායක ගායිකාවන් නොගයන ලස්සන තැන් අපේ ගීතවල තියෙනවා. පිරිමි හඬින් ජෝති ගැයූ ඒ සමහර තැන් මටවත්, මා ගැහැනු හඬින් ගැයූ ඒවා ‍ජෝතිටවත් ගයන්න බැරි හරි අමුතු තැන් අපි අපේ ගීතවල නිර්මාණය කරගෙන ඒ ගීත අපේම කරගත්තා. ජෝතිගේ කටහඬ සිනමාවට ගැළපුණා. ජෝතිගේ තිබුණු අර අමුතු ශෛලියට වෙන කාටවත් ගීතය ඇතුළේ ලස්සන තැන් නිර්මාණය කර ගයන්න බැරි වුණා. ඒවා පුළුවන් වුණේ ‍ජෝතිටම විතරයි. අපි දෙන්නා ගීත ගායනයේ දී ඒවා අපේම කරගෙන අපිට ඕනෑ විදිහට කළා. ඒ නිසා තමයි රොක්සාමිලා, පාල අයියලා (පී. එල්. ඒ. සෝමපාල), කේමදාසලා සහ සරත් දසනායකලා අපි දෙන්නාවම ගීත ගයන්න යොදවා ගත්තේ.”ගීත ගායනයේදී ජෝතිගේ ඔබ දුටු දුර්වලකම් මොනවා ද...?“එහෙම විශේෂ දුර්වලකමක් මට නම් දැනිලා නැහැ. හැබැයි ගීත පුහුණුවීම් තියෙන කොට ජෝති වෙලාවට එන්නේ නැහැ. නැත්නම් එන්නෙම නැහැ. එහෙම සමහර අවස්ථාවලදී ‘ලෙස්’ (සැමියා - ලෙස්ලි) ගිහිල්ලා ජෝතිව කැඳවා ගෙන ඇවිල්ලා තියෙනවා.”ගීත පටිගත කිරීම් සඳහා ‍ජෝති සහභාගි වන අයුරු ඔබට මතක ද...?“කවදාවත් ඔය නාඩගම් විදිහට ජෝති ගීත පටිගත කිරීම්වලට ඇවිල්ලා නැහැ. හැබැයි ඒ කාලේ හැමෝම කිව්ව කතාවක් තිබුණා - ‘ඔන්න ජෝතිපාල එනවා. වැල් මී කරත්තෙ පස්සෙන් එනවා’ කියලා. ඒ කතාව කිව්වේ ජෝති හැම වෙලේම වගේ වැල් මී කාපු හින්දයි. මං දන්නේ නැහැ ජෝති කොහොම වැල් මී කෑව ද කියලා. සමහර විට එයා වැල් මී හපලා මිරිකලා කන්න ඇති. නැත්නම් වැල් මී ඉරලා කෑවොතින් රොඩු හිටිනවානේ උගුරේ. බොහෝ වෙලාවට හග්, කග් ගාලා කටින් ශබ්දයක් පිට කරනවා. ඒත් පිටට හලන්නේ නැහැ කිසි දෙයක්. අර ඒ කාලේ ලොකු මී වදය වගේ තිබුණු mic එකේ දෙපැත්තේ හිටගෙන අපි දෙන්නා ගීත පටිගත කළේ. සින්දු කියද්දී ජෝති බොනවා (මත්පැන්) කියලා කිව්වාට මට නම් කවදාවත් එහෙම ගඳක් ආවේ නැහැ. පොදක් හරි බීලා උන්නා නම් එක දවසක් හරි මට එය දැනෙන්න ඕනේ. ජෝතිගේ friends ලා එක්ක බොනවා තමයි. ඒ වුණාට ගීත පටිගත කිරීම්වලට බීලා ඇවිල්ලා නැහැ. හැම වෙලේම කියපු කතාවක් තමයි - ‘මම ඇන්ජලින්ගේ තත්ත්වයට ගරු කරනවා’ කියන දේ. ඒ මගේ හැදියාවට අනුව ජෝති මට ගරු කළා.”සංගීත ක්ෂේත්‍රයේ වෙන කාට ද ‍ජෝති ගරු කෙරුවේ...?“වෙන කාටවත් ගරු කළා ද මං දන්නේ නැහැ. ජෝති වෙන කාටවත් ගරු කළේ නැහැ කියලා තමයි මට නම් හිතෙන්නේ. ඒ ඒ කාලවලදී වැඩ කරපු සංගීත අධ්‍යක්ෂවරුන්ට ඒ ඒ කාලවල අගය කර කර ලොකු කරගත්තා. ඒ මිසක් ජෝති ඒ කාටවත් ගරු කළා වෙන්න බැහැ.”ඔබ ජෝති සමඟ ප්‍රසංග වේදිකාවේ ගී ගයන්න අකැමැති වුණේ ඇයි...?“ඒ මගේ පෞද්ගලික කැමැත්ත. මගේ හැදියාව හින්දා. මං ජෝති එක්ක stage එකේ සින්දු කිව්වා නම් මිනිස්සු කියයි ‘අන්න අරයත් බීලා’ කියලා. ජෝති එන්න ඉස්සෙල්ලා මගේ ගීත කියලා වේදිකාවෙන් බහින්න තමයි මං පුරුදු වෙලා උන්නේ. හැබැයි ජෝතිට ඕනෑ කළා මාත්තෙක්ක stage එකේ සින්දු කියන්න. එයා සින්දු කිය කිය ඉන්න කොට මම ඉන්නවා දැක්කොත් announce කරනවා යුග ගීයක් කියන්න කියලා මගේ නම. ඉතින් announce කළාට පස්සේ බැහැ කියන්න බැහැනේ. එහෙම අවස්ථාවලදී මං සින්දු කියලා තියෙනවා stage show කිහිපයක. එච්චරයි.”“ජෝති ඇන්ජි” යුගයේ දී ලතා වල්පොල සමඟ ජෝති ගීත නොගැයුවේ එසේ ගී නොගයන ලෙස ඔබෙන් ඔහුට බලපෑමක් වූ නිසා ද...?“නැහැ. මම මොකටද එහෙම කාටවත් නීති දාන්නේ. මොකද ජෝති මගේ පුරුෂයා ද? ලතාට ඒ කාලේ ජෝතිත් එක්ක සින්දු කියන්න නොලැබුණේ මං වගේ සින්දු කියන්න බැරි නිසා. අර ඉන්දියාවට ගිහිල්ලා ලතා සින්දු කියද්දී මම චිත්‍රපටවල සින්දු කියන්න පටන් අරගෙන වත් නැහැ. මම ආවට පස්සේ ලතා cut වුණා. තවත් එකක් ජෝතිපාල එක්ක සින්දු කියන්න ඒ කාලේ ලතාට ලැබෙන්නේ නැහැ. එතකොට ධර්මදාස වල්පොල හිටියනේ. වල්පොල කැමැති නැහැනේ එයා වේළි වේළි ඉද්දී ජෝති එක්ක ලතා සින්දු කියනවට. එහෙම වුණොත් වල්පොල down යනවනේ. ඒ ප්‍රශ්නෙත් එයාලට තිබ්බා. ඒ කාලේ ජෝති කෙට්ටුයි උසයි. ඉතින් ඔය සමහර ගායිකාවෝ ජෝතිට පණුවා, පේමන්ට් ගායකයා, පීචං ගායකයා, හරියට ශ්‍රැතියට කියන්න බැරි ගායකයා වගේ අපහාස කර කර ඒ අයමයි ජෝතිත් එක්ක සින්දු නොකියා උන්නේ. නැතුව මම ජෝතිට බලපෑමක් කළේ නැහැ. ඒ කාත් එක්ක වත් සින්දු කියන්න එපා කියලා.”ඒත් සමහරු පවසනවා, ඔබ ජෝතිට ලතා සමඟ ගී ගයන්න ඉඩ නොදුන්න බව...?“මී හරකෙක් වෙන්න ඇති ඔය කතාව කියන්න ඇත්තේ. මට කාගේවත් ඒවා අවශ්‍ය නැහැ. මට ජෝතිත් සමඟ ගීතයක් ගයන්න තිබුණාම මම ආවා. මගේ තත්ත්වය රැකගෙන මම වැඩ කළා. ජෝතියි මමයි ගීත ගායනය අත්ඇරියාට පස්සේ වුණත් මං වැඩ කළේ එහෙමයි. ජෝතිත් එක්ක ගීත ගයන්න මට කතා කළාම මම ඒවා ප්‍රතික්ෂේප කළා. මම මේ ක්ෂේත්‍රයේ වැඩ කළේ ප්‍රතිපත්තියක් ඇතුවයි. මම කවදාවත් අරයා දාන්න, මෙයා දාන්න කියාගෙන කාවත් කපලා වැඩ කරලා නැහැ. දෙවියන් වහන්සේ මට හොඳ හැකියාවක්, ආත්ම ශක්තියක් ලබා දී තියෙනවා. ඒ නිසා මං ප්‍රතිපත්ති ගරුකව තමයි මේ ක්ෂේත්‍රයේ එදා වගේම අදත් රැඳී ඉන්නේ. මම කැමැති නැත්නම් නැහැ.”ඔබ දෙදෙනාගේ යුග ගී නොමැති වීම පසුකාලීන සිනමා නිර්මාණයන්ට බලපෑවේ කෙසේ ද...?“අපේ චිත්‍රපට ගීත නැතිවීම සිනමාව වැටෙන්න එක හේතුවක් වෙන තරම් බලපෑමක් ඇති කළා කියලයි මං හිතන්නේ. ‘සුහද පැතුම’ චිත්‍රපටයේ සිට කැමිලස් පෙරේරාගේ හැම චිත්‍රපටයකම මගෙයි ජෝතිගෙයි යුග ගී තිබුණා. අදත් ඒ ගීත ජනප්‍රියයි. ‘හිතවතිය’ චිත්‍රපටයේ දී ඒක වෙනස් කළා. මොකද වුණේ...? කැමිලස්ව කිව්ව විදිහට කියනවා නම් - ‘ඇන්ජලින් තරහා වෙන්න එපා. ඔයාගේ කටහඬ මං කරපු මේ චිත්‍රපටයේ විතරයි නැත්තේ. මගේම චිත්‍රපටයේ මට බැරි වුණා ඔයාගේ හඬ යොදා ගන්න. එදා එදාමයි මං චිත්‍රපට කරන් නෑ ඒ කැමිලස්නේ. ‘තුෂාරා’ චිත්‍රපටයෙන් ජෝතිගෙයි මගෙයි යුග ගී යොදා ගැනීම ආරම්භ කළ යසපාලිත නානායක්කාරට මොකද වුණේ? දිගටම යසපාලිතගේ චිත්‍රපටවල මම sing කළානේ. ඒත් අරයා (ලතා) ජෝති එක්ක ජීවත් වෙන්න ගියාට පස්සේ මොකද වුණේ? එතැනින් එහාට යසපාලිතගේ චිත්‍රපටවලටත් ජෝතිගෙයි මගෙයි ගීත නැතුව ගියා. ඒ උදාහරණ එකක් දෙකක් විතරයි. කොච්චර ලස්සනට චිත්‍රපට කරගෙන ආව අය ද. ඒ වගේ අය නැවතුණාම, නැතුව ගියාම සිනමාව වැටීම පුදුමයත් නෙමේ.”එක්තරා චිත්‍රපටයකදී ජෝති ඔබ සමඟ නැවත යුග ගී ගයන්න කැමැති වුවත් ඔබ අකැමැති වුණාලු නේද...?“ඔව්. ඒක මෙහෙමයි සිද්ධ වුණේ. ඒකත් යසපාලිතගේ චිත්‍රපටයක්. ජෝති කියලා තිබුණා එයා මම නැතුව වෙනම කටහඬ පටිගත කරලා කියන්න මට පසුව ඇවිල්ලා මගේ කොටස ගායනා කරන්න කියලා. මම යසපාලිතට කිව්වේ - ‘පිස්සු බලු රෝගය මට නැහැ, එයාව හපා කන්න. එයා එනවා නම් එක mic එකේ sing කරන්න එන්න කියන්න’ කියලයි. මම කිව්වොත් කිව්වාමයි. මං වරදක් කරලා නැහැ. හැම දෙයක්ම මං කරන කිසියම් පිළිවෙළක් තියෙනවා. එයින් පිට මම වැඩ කරන්නේ නැහැ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av14070610</link>
    <topic>කැසට් පටිගත කිරීමකදී ජෝති එක දිගට ගීත 24ක් ගායනා කළා</topic>
    <author/>
    <content>කැසට් පටිගත කිරීමකදී ජෝති එක දිගට ගීත 24ක් ගායනා කළාස්වර්ණදාස හේරත්ස්වර්ණදාස හේරත් ශ්‍රී ලංකාවේ ප්‍රසිද්ධ කැසට් හා සී. ඩි. (සංගත තැටි) නිෂ්පාදකවරයෙකි. ‘ශ්‍රීමාලි’ සවුන්ඩ් ලංකා කැසට් - සී. ඩී. ආයතනයේ අධිපති වන ඔහු අසහාය ගායක එච්. ආර්. ජෝතිපාලගේ ගීත කැසට් - සී. ඩි. වැඩිම සංඛ්‍යාවක් එළිදක්වා ඇති නිෂ්පාදකවරයා ද වෙයි.ඔබ ජෝතිපාල මුලින්ම හඳුනාගත්තේ කොහොම ද?මම ජෝති මුලින්ම හඳුනාගත්තේ 1974 දී ගුවන් විදුලියට සම්බන්ධව සිටියදි. ඒ දවස්වල මම ‘වෙලෝනා ගීත ධාරා’ නම් වූ ජනප්‍රිය වැඩසටහන ඉදිරිපත් කරනවා. දවසක් ගුවන් විදුලියේ ආපන ශාලාවේදී මට ජෝති හමුවුණා. ඒ වන විටත් ඔහු මගේ ප්‍රියතම ගායකයා. ඇත්ත වශයෙන්ම මම කුඩා කාලයේ පටන් ජෝතිගේ ගීතවලට කැමැතියි. ඔහු අපේ ප්‍රදේශයේ ගී ගැයු සංගීත සංදර්ශන එකක් නෑර මා නැරැඹීමට ගිහින් තියෙනවා.ජෝතිගේ ගීත කැසට්පට වැඩිම ප්‍රමාණයක් නිෂ්පාදනය කර ඇත්තේ ඔබ?ඔව්. 1978 දි තමයි කැසට් මාධ්‍යය ලංකාවට ආවේ. එහි පුරෝගාමියා විදියට ‘තරංගා’ අධිපති විජය රාමනායක අපි ගෞරවයෙන් සිහිපත් කරන්න ඕනැ. මම තමයි කැසට් නිෂ්පාදනයට පිවිසි දෙවැන්නා. මම ඉදිරිපත් කළ මුල්ම කැසට් පටය වුණේ සුජාතා අත්තනායකගේ ‘කඳිර දේව සුරින්දේ'. දෙවැන්න තමයි ජෝතිපාලගේ ‘දීපශිඛා'. මම ජෝතිගේ ගීත රැගත් කැසට්පට රාශියක් නිෂ්පාදනය කළා. ගීත වශයෙන් ගත්තොත් ගීත 500 ක් විතර. ඒ වගේම එංගලන්තය, ඉතාලිය, කැනඩාව, මැද පෙරදිග ආදි රටවල පැවැති ‘ජෝති රාත්‍රිය’ ප්‍රසංගවල සජීවී පටිගත කිරීම් ද කැසට් පටවලට නංවා තියෙනවා. ඇත්තටම ඒ කාලේ කැසට් පටවල සාර්ථකත්වයට ප්‍රධානම හේතුව වුණේ ජෝතිගේ ජනප්‍රිය ගී. අපි වෘත්තිය මට්ටමකින් තමයි මේ කැසට් පට නිෂ්පාදනය කළේ. ඒ වන විට ජෝති තමයි කැසට් පට සඳහා ඉහළම මුදලක් අය කළ ගායකයා වුණේ. මේ සියලු ගී වල ව්‍යාපාරික අයිතිය අපට තිබෙනවා.රසිකයන් මේ තරම් ජෝතිට ආකර්ෂණය වීමේ රහස විදියට ඔබ දකින්නේ මොකද්ද?අංක එක විදියට ගන්න පුළුවන් දේ තමයි ඔහුගේ කටහ‍ඬේ තිබු මිහිරියාව, ළයාන්විත භාවය. ඇත්තටම ඔහු සින්දු කිව්වේ හදවතින්. අපේ හිත් තුළ චිත්ත රූප මැවෙන ආකාරයට. ඔහු නිකං වචන ටිකක් කිව්ව නෙමෙයි. භාවයන් කුළු ගැන්වෙන විදියට, භාව පූර්ණවයි ගීත ගායනා කළේ. පැල්පතේ සිට මාලිගාව දක්වා වූ සියලු රසිකයන් ඔහුගේ ගීතවලට ප්‍රිය කළා. ඔහුගේ ගායනය අපිට හිතාගන්නවත් බැහැ. ඔහුට මේ හැකියාව ලැබුණේ පෙර පිනකින් කියලයි මං හිතන්නේ. ඔහු සංගීතය හැදැරු කෙනෙක් නෙමේ. ඒත් නිවැරැදි ශ්‍රැතියෙහි පිහිටා ඔහු ඉතාම වෘත්තිය පරිසමාප්ත භාවයකින් යුතුව ගීත ගායනා කළා. ජෝතිගේ ගීතයක් අහද්දී ඕනෑම රසිකයකුගේ හිතට කිසියම් අස්වැසිල්ලක් දැනෙනවා. මෙසේ මිනිසුන්ගේ හිත් තුටු පහටු කිරීමත් එක් අතකින් පුණ්‍යකර්මයක්.ඔබ දැන සිටි ජෝතිපාල කෙබඳු කලාකරුවෙක් ද?ඔහුගේ වෘත්තීය කැපවීම මා දැක තියෙනවා. සපත්තු දෙක ගලවලා ස්ටුඩියෝ එකට ඇතුළුවන ඔහු මයික්‍රෆෝනයට වැඳලයි සින්දු කියන්නේ. ඔහු මධුවිතට ප්‍රිය කළත් කවදාක්වත් ස්ටුඩියෝව ඇතුළේ බීලා සින්දු කිව්වෙ නැහැ. අඩි ගහලා මත්වෙලා කිව්ව නම් ඔහොම ගීත ගායනා කරන්න පුළුවන් වෙයි ද? ඔහු දවසක් කැසට්පට දෙකකට ගීත 24 ක් එක දිගට ගායනා කළා. අනික ජෝති මැරුණේ බීලා නෙමෙයි. එහෙම කියනවා නම් ඒක බොරු කතාවක්. ඔහු මියගියේ හෘදයාබාධයකින්. ජෝති ළඟ පුදුමාකාර මනුස්සකමක් තිබුණා. ඔහු තරම් නිහතමානි, ගුණවත් කලාකරුවෙකු මම තවත් දැකල නැහැ. විශාල ශරීරයක් තිබුණට ඔහුගේ හදවත පුංචි ළමයකුගේ වගේ මුදු මොළොක්. අනික ඔහු නිතර නිතර පන්සල් නොගියට හොඳ බෞද්ධයෙක්. මං නිතරම ජෝතිට පින් දෙනවා. මං වරින්වර ‘බෞද්ධයා නාළිකාවේ’ බණක් කියලා ජෝතිට පින් දෙනවා. මං හැමදාම උදේට ජෝතිගේ ඡායාරූපය අබියස පහනක් දල්වනවා. ලෝකයේ කොතැනක ඉපදුණත් ජනප්‍රිය පුද්ගලයකු වේවා කියායි මා ප්‍රාර්ථනා කරන්නේ.ජෝතිපාල නැති සංගීත ක්ෂේත්‍රය ඔබට පේන්නේ කොයි විදිහට ද?ඔහු මියගිහින් අවුරුදු 27 ක් වෙනවා. ඒත් ඔහුගේ අඩුව පුරවන්න අදටත් කෙනෙක් නැහැ. ලෝකය අස්ථිර බව සැබෑ වුණත් ජෝති ලෝකය පවතිනතුරු පවතින ගායකයෙක්. අද එෆ්. එම්. ගුවන්විදුලි නාළිකා, අලුත් චිත්‍රපට යැපෙන්නේ ජෝතිගේ ගීතවලින්. රියැලිටි වැඩසටහන් යැපෙන්නේ ඔහුගේ ගීතවලින්. කොටින්ම මහපාරේ, බස් එකේ යාචකයන් තවමත් කියන්නේ ජෝතිපාලගේ සින්දු. ජෝති මුලින්ම ගැයු ‘සිරියාමේ සාරා’ ගීතය අදත් ජනප්‍රියයි. ඒ ගීතයට දැන් අවුරුදු 60 ක් වෙන්න ආවා. එය අදටත් පවතිනවා.ඔබ දැන් කැසට් - සී. ඩි. ව්‍යාපාරයෙන් ඉවත් වෙලා ද?කිසිම කෙනෙක් අද මේ ව්‍යාපාරයේ නැහැ. මේ ව්‍යාපාරය දැන් ඉවරයි. අද මේක හොරු අතට පත්වෙලා. අම්මගෙ අප්පලගේ දේපළ කියලා හිතාගෙන අපේ සින්දු හොරකම් කරනවා. අද නිෂ්පාදකවරුන්ට යන එන මං නැහැ. මේකේ වැඩ කරපු අය නන්නත්තාර වෙලා. අද නීති හරිහැටි ක්‍රියාත්මක නොවන තත්ත්වයක් තියෙන්නේ. අපේ සින්දු හොරෙන් අරගෙන විකුණන අයට විරුද්ධව අපි පොලිසි ගියාම පොලීසිය කියනවා හොරු අල්ලගෙන එන්න පුළුවන් ද කියලා.අපි නිෂ්පාදනය කරපු ජෝතිගේ ගීත අද ඉන්ටර්නෙට් එකේ ඕනැ තරම් තියෙනවා. රිංගිං ටෝන්ස්වලටත් අරන්. අපි ළිං කපනවා. හොරු නා ගන්නවා.විශේෂ ස්තුතියඑච්. ආර්. ජෝතිපාලගේ කවරයේ ඡායාරූපය ලබාදීමෙන් අපට අනුග්‍රහ දැක්වූ ‘ශ්‍රිමාලි සවුන්ඩ් ලංකා’ අධිපති ස්වර්ණදාස හේරත් මහතාට සහ එය විචිත්‍රවත් කළ ප්‍රවීණ ග්‍රැෆික් නිර්මාණ ශිල්පී සිසිර විජේතුංග මහතාට. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av14070611</link>
    <topic>පරාජය දරාගත නොහැකිව එංගලන්ත ක්‍රීඩා ලෝලීහු කන් සපාගනිති</topic>
    <author>කුමාර සිරිවර්ධන</author>
    <content>පරාජය දරාගත නොහැකිව එංගලන්ත ක්‍රීඩා ලෝලීහු කන් සපාගනිතිලෝක පාපන්දු කුසලාන තරගාවලිය මේ දිනවල බ්‍රසීලයේ පැවැත්වෙමින් තිබේ. පාපන්දු ලෝකයේ ප්‍රබලයන් ලෙස වැජඹුණු එංගලන්ත පාපන්දු පිලට පළමු වටයෙන්ම ආපසු සියරට හැරී ඒමට සිදුවීම මෙවර තරගාවලියේ එක් සුවිශේෂී සිදුවීමකි. එංගලන්තයට පමණක් නොව පසුගිය ලෝක කුසලාන තරගාවලියේ ශූරයන් වූ ස්පාඤ්ඤයට ද අනෙකුත් ප්‍රබල පිල් වූ ඉතාලියට හා රුසියාවට ද පළමු වටයෙන්ම ආපසු හැරෙන්නට සිදුවිය.පසුගියදා මාධ්‍ය වාර්තා කළේ එංගලන්තය හා උරුගුවේ අතර තරගය නරඹමින් සිටි එංගලන්ත ක්‍රීඩා ලෝලියකු එදින එංගලන්තය ලද පරාජය ඉවසිය නොහැකිව තවත් ක්‍රීඩා ලෝලියකුගේ කන් පෙත්ත වෙන් වන්නටම සැපූ පුවතකි. කන්පෙත්ත අහිමි කරගත් රොබට් ෆාර්කුහර්සන් ද එංගලන්ත ක්‍රීඩා ලෝලියකුම වීම මෙහි අරුමයයි. බ්‍රසීලයේ සාඕ පවුලෝ හි අරීනා ෆෙරෝතියන්ස් ක්‍රීඩාංගණයේ දී ‍ෙමම අවාසනාවන්ත සිදුවීම වී තිබේ.මෙම ම්ලෙච්ඡ සිදුවීම වාර්තා වී ඇත්තේ උරුගුවේ පාපන්දු ක්‍රීඩක ලුවිස් සුවාරිස් ප්‍රතිවාදී ඉතාලි පිලේ ක්‍රීඩකයකුගේ උරහිස තරගය පැවැත්වෙන අතරතුර සැපීම සිද්ධියට සතියකට පමණ පෙරය. මෙම සිද්ධිය සම්බන්ධයෙන් වරදකරු වූ උරුගුවේ පාපන්දු ක්‍රීඩක සුවාරිස්ට මාස හතරක පාපන්දු තරග තහනමක් පනවා තිබේ.එංගලන්තය හා උරුගුවේ අතර තර‍ගයේ දී එංගලන්තය ගෝල 2-1 ලෙස පරාජයට පත්වෙද්දී ක්‍රීඩා ‍ලෝලියාගේ කන සැපීම සිදුවී ඇති අතර අසල සිටි තවත් ක්‍රීඩා ලෝලියකු සිද්ධිය වීඩියෝ ගතකර තිබේ. එයින් පෙනී යන්නේ ක්‍රීඩාගාරයේ ඉහළ මාලයේ ‘බ්ලොක් 614’ කොටසේ මෙම අවාසනාවන්ත සිදුවීම වී ඇති බවයි. දෙදෙන පළමුව පොරයකට වැටී ඇති අතර තත්පර කිහිපයකට පසු එක් අයකු අනෙකාගේ කන් පෙත්ත සපාකන ආකාරය පැහැදිලිව වීඩියෝ පටයේ සටහන් වී තිබේ. ඒ සමඟම සපා කෑමට ලක්වූ තැනැත්තා වේදනාවෙන් මොර දෙන හඬ ඇසෙයි.“මේකා මෝඩයෙක් .. මේකාව අහකට ගන්න”අනෙක් අය ඔහු වෙත ළංව අනෙකා පසෙකට ඇද දමා විමසන්නේ සිදුවූයේ කුමක්ද කියාය. එවිට ඔහු ‍ලේ වෑහෙන සිය කන පෙන්වමින් කැමරාව වෙත හැරෙයි.“ඒකා.. මෙන්න මේකයි කළේ” ඔහු පවසයි. ඒකා මෝඩයෙක්”කන් පෙත්ත අහිමි වූ ක්‍රීඩා ලෝලියා වේදනාව දරාගෙන සිනාසෙමින් පවසන්නේ අනෙකා ම්ලේච්ඡ ආකාරයට සපා තම කන් පෙත්ත වෙන්කළ බවයි. සිද්ධිය සම්පූර්ණයෙන්ම පැහැදිලිව වීඩියෝ ගතවී ඇති අතර එය එසේ විඩියෝ ගතකර ඇත්තේ එතැනම තරගය නරඹමින් සිටි එංගලන්ත ක්‍රීඩා ලෝලියකු වූ බිලී ග්‍රාන්ට්ය.“සිද්ධිය දුටු සැවොම කන්පෙත්ත අහිමි වූ තරුණයාට අනුකම්පා කළා. අනෙකා කළේ තිරිසන් වැඩක්” බිලී ග්‍රාන්ට් පවසයි.සිද්ධිය වූ වහා කන සැපූ තැනැත්තා එතැනින් පලාගොස් ඇත. බ්‍රසීල පොලිසියේ ප්‍රධාන සුපිරින්ටෙන්ඩන්ට් රැචල් බාබර් සිද්ධිය වාර්තා වූ වහා චූදිතයා අත්අඩංගුවට ගැනීමට සූදානම් වුවත් එය සාර්ථක වී නැත.“අගතියට ලක්වූ රොබට් බ්‍රසීල පොලීසියට පැණිලි කර තිබෙනවා. නමුත් පලාගිය එංගලන්ත ක්‍රීඩා ලෝලියා සොයාගන්නට නැහැ. එංගලන්ත පිල සහභාගි වූ අවසාන තරගය පැවැතුණේ ‘බෙලෝ - හොරිසොන්ටේ’ ක්‍රීඩාංගණයේදීය. එංගලන්තය හා කොස්ටාරිකෝ අතර පැවැති එම තරගය නැරඹීමට චූදිතයා පැමිණෙතැයි සිතා බ්‍රසීල පොලිසිය දැල එළා තිබුණත් එදින ඔහු ක්‍රීඩාංගණයට පැමිණ නැත.මේ වන විට එංගලන්ත පොලීසිය සූදානමින් සිටින්නේ කන සැපුවේ යැයි සැක කරන තැනැත්තා එංගලන්තයට ආපසු පැමිණි වහා අත්අඩංගුවට ගන්නටය. බ්‍රසීල හෝ එංගලන්ත පොලීසි මෙතෙක් සැකකරු‍ෙග් නම හෙළි කර නැත. වීඩියෝ පටයෙන් පෙනී යන්නේ සැකකරු රතු සහ සුදු පැහැ ශාන්ත ජෝර්ජ් ධජය සහිත රෙද්දකින් සැකසූ ඇඳුමකින් සැරසී සිටින ආකාරයයි.“මම වසර විස්සක් තිස්සේ පාපන්දු ක්‍රීඩා ලෝලියකු ලෙස තරග නරඹනවා. මේ වගේ ම්ලේච්ඡ සිදුවීමක් මීට පෙර කිසි විටෙක දැක නැහැ” සිද්ධිය වීඩියෝ ගතකළ බිලී ග්‍රාන්ට් පවසයි.කන්පෙත්ත අහිමි වූ තැනැත්තාට වහා වෛද්‍ය ප්‍රතිකාර ලබා දී ඇතත් යළි බද්ධ කිරීමට කන්පෙත්ත සොයාගත නොහැකිව තිබේ. එහෙයින් ‍ෙරාබට් ෆාර්කුහර්සන්ට ඉතිරි මුළු ජීවිත කාලයම ගත කළ යුතුව තිබෙන්නේ වම් කන් පෙත්ත රහිතවය.ප්‍රතිවාදී පිලේ ක්‍රීඩා ලෝලියකුගේ නොව තම රටේම ක්‍රීඩාලෝලියකුගේ කන්පෙත්ත සපා වෙන් කළ තැනැත්තා එසේ කර ඇත්තේ “ආයෙ නම් එංගලන්ත පිලට සහාය දක්වන්නේ නැහැ. උඹලාත් සහාය දක්වන්න එපා” යැයි පවසමිනි. එයින් පෙනී යන්නේ ඔහුට උරුගුවේ ඉදිරියේ එංගලන්තය ලද පරාජය ඉවසා දරාගත නොහැකි වූ බවයි. වීඩියෝ පටය චූදිතයාට එරෙහිව ඇති ප්‍රබලම සාක්ෂිය වන අතර දෙරටේම පොලීසි නම හෙළි නොකළ චූදිතයා පසුපස ලුහුබඳිමින් සිටියි.පාපන්දු ලෝක කුසලාන තරගාවලිය තවම අවසන්ව නැත. එන්ට එන්ටම උද්වේගකර වෙමින් තිබෙන එම තරගාවලිය අවසන් වීමට පෙර මෙවැනි අසාමාන්‍ය සිදුවීම් තවත් වාර්තා වුවහොත් එය අරුමයක් නොවේ.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av14070613</link>
    <topic>'සිම්ෆොනි' වෙබ් අඩවියෙන් හොඳම ගීතය තෝරනවා</topic>
    <author>තිලානි ශානිකා විතානාච්චි</author>
    <content>'සිම්ෆොනි' වෙබ් අඩවියෙන් හොඳම ගීතය තෝරනවාප්‍රසන්න රෝසාමේරියන්ස් සංගීත කණ්යම සමඟ සිටි කුසලතා සපිරි වාදකයකු වන ප්‍රසන්න රෝසා අලුත්ම වැඩකට මුල පුරා ඇත. ලෝකය පුරාම නවක ගායක, ගායිකාවන්ගේ ගීත එකම තැනකට එක් කරන මේ අලුත්ම කාර්යය කුමක්ද යන්න ඔහු ‘රසඳුන’ සමඟ කතාබහක නියැළුණේ මෙසේය.මොනවද ඔබ මේ ආරම්භ කළ අලුත්ම කටයුත්ත?මේක මේ සංගීතමය වෙබ් සයිට් එකක්. ඒක නම් කරලා තියෙන්නෙ ‘සිංෆොනි’ කියලා. මේ නැවුම් කටයුත්ත ඉටු කරන්න මාත් සමඟ මගේ ඉතාලියේ ඉන්න ජූඩ් අර්ඩ්ලි හා යෂ්මික සම්පත් කියන යාළුවො දෙදෙනත් එකතු වුණා. ලෝකය පුරාම විසිරිලා ඉන්න ගායක ගායිකාවන්ට තමන්ගේ ගීත මේ ඔස්සේ එළි දැක්වීමේ අවස්ථාව හිමිකර දීමයි අප සිදු කරන්නේ. මේ සංගීතමය වෙබ් සයිට් එක නිල වශයෙන් විවෘත වුණේ මේ මාසයේ 28 වැනිදා ඉතාලියේ මිලානෝ නගරයේ දී. අප එහෙම පවසන්නේ නිල නොවන අයුරෙන් සිංෆොනි ආරම්භ කර මාස 2 ක් පමණ ගත වී ඇති නිසයි. ඒ වනවිටත් ගායක – ගායිකාවන් සියයකටත් වඩා ප්‍රමාණයක් අපත් සමඟ සම්බන්ධ වෙලා සිටියා.ලෝකය පුරාම විසිරිලා සිටින නවක ගායක ගායිකාවන්ට සිංෆොනි වෙබ් අඩවිය එක විවෘතව තිබුණත් ඊට ලංකාවේ අයට පිවිසිය හැකිද?මෙහිදී විශේෂයෙන්ම අපගේ අවධානයට යොමු වුණේ විදෙස්ගතව සිටින ශ්‍රී ලාංකිකයන්. ඔවුන්ට ගීතයක් නිර්මාණය කර ගත්තට පස්සෙ ඒක රසිකයන් වෙතට රැගෙන යන්න විදියක් ඇත්තේ නැහැ. ඊට පිළිතුරක් ලෙසයි අප මේ සිංෆොනි වෙබ් සයිට් එක ආරම්භ කරන්නේ. ඒත් අපට ශ්‍රී ලංකාවේ සංගීතයට ළැදි බොහෝ රසිකයන්ගෙන් මේ අර ගත්ත තීරණයට විවිධ චෝදනා එල්ල වුණා. ඇයි ඔයාලා අපිව අමතක කරන්නෙ කියලා තමයි ඒ චෝදනාව වුණේ. ඒ ගැනත් අපි සලකා බැලුවා. එහිදී අපට හෙළි වුණු එක් කාරණයක් වුණේ තමන් ගායනා කරන ගීතයට එතරම් හොඳ වටිනාකමක් ඔවුන්ට නොලැබෙන බවයි. ඒ වගේම ඒ ගීතය රසික රසිකාවන් අතරට රැගෙන යන්නට පුළුවන් විදියේ මාර්ගයක් ඔවුන්ට නොමැති බවයි. කිහිප දෙනෙක් විවිධ මාධ්‍ය ඔස්සේ මේ ගීත ජනපි‍්‍රය කර ගත්තත් හැමෝටම ඒ අවස්ථාව නොලැබෙන බවත් අපට පෙනී ගියා. ඒ අනුව ලංකාවේ අයටත් මේ කටයුත්තට එකතු වීමේ ඉඩකඩ උදා වූ බව කියන්නේ බොහොම සතුටෙන්.ඒ වගේම මේ සිංෆොනි ඔස්සේ තරගයක් පැවැත්වෙනවා නේද?වැඩිම මනාපයෙන් හොඳම ගීතය තෝරන තරගයක් තමයි ඉන් ඉදිරිපත් කරන්නේ. ඒ අනුව එහිදී තේරෙන තරගකරුට ලක්‍ෂ පහක් දෙන්නත් තීරණය වුණා. ඒ විතරක් නෙවෙයි ඒ තරගකරුගේ ගීතයට සාධාරණ ප්‍රසිද්ධියක් හා රූප රචනාවක් සකසා දීමටත් අප කටයුතු කරනවා.ඔබගේ අදහස නවකයන්ට යම් සේවයක් සැලසීමද?කියමනකට කියනවනේ මීයක් කඩන්නෙ අත ලෙවකන්න නෙවෙයි කියලා. ඒ කාරණයත් මා මෙහිදී සිහිපත් කරනවා. ඒ වගේම මේ සයිට් එක ලෝන්ච් කරන්නේ නොමිලේ නෙවෙයි. ඒ සඳහා අපට මුදල් වැය වෙනවා. ඒ වැය වෙන මුදල් වෙනත් ක්‍රමයකින් අපට ලැබුණොත් කිසිම ප්‍රශ්නයක් නෑ. කාලයක් යනතුරු අප එලෙස කටයුතු කළත් මිලක් නියම කිරීමට අපට දිනෙක සිදුවේවි. ඒක අද හෝ හෙට කියලා මම කියන්නෙ නැහැ. ඒත් ඒ අය කරන මුදල සාධාරණ මුදලක් වන බවත් කියන්න ඕනෑ.‘සිංෆොනි’ සඳහා සහභාගි වන්නන්ට හිමිවන විශේෂ වරප්‍රසාද මොනවාද?ඔවුන් අපේ සාමාජිකයෙක් වුණාට පස්සෙ ප්‍රොෆයිල් එකක් නිර්මාණය කිරීමේ හැකියාව ලැබෙනවා. එවිට බොහෝ ඉමේජස් ඔවුන්ට ඊට ඇතුළත් කළ හැකියි. තමන්ගේ පෞද්ගලික කරුණු ද මේ ඔස්සේ ඇතුළත් කළ හැකියි. ඔවුන්ගේ රසිකයන් සමඟ චැට් කළ හැකියි. තමන්ගේ ගීතයට අදාළ ඕඩියෝ එක හරි වීඩියෝ එක හරි දැමිය හැකියි. මේ වගේ විශේෂ අවස්ථා රාශියක් අපගේ වේබ් සයිට් එක ඔස්සේ අප හා සම්බන්ධ වෙන නිර්මාණකරුවාට හිමි වෙනවා. සමහරු කියන්න පුළුවන්, ඔය වගේ දේවල් කරන තවත් වෙබ් සයිට් තියෙනවා නේද කියලා. නමුත් ඒවාට වඩා අප අතර තිබෙන වෙනස හඳුන ගන්න එන්න කියලා මේ පිළිබඳ උනන්දුවක් දක්වන තරුණ පිරිසට මා ආරාධනා කරනවා.වීඩියෝ හා ගීත ඉදිරිපත් කිරීමේදී යම් ප්‍රමිතියක් පිළිබඳ ඔබ සැලකිලිමත් වෙනවාද?අනිවාර්යයෙන්ම ඒ පිළිබඳ අපගේ අවධානය යොමු කරනවා. එහිදී ඔවුන් ඉදිරිපත් කරන වීඩියෝ එක නියම ප්‍රමිතියටම තිබිය යුතුයි. සමහරු කැමරා ෆෝන් එකකින් වීඩියෝ කරලා ගන්න විෂුවල් එකක් සයිට් එකට ඉදිරිපත් කරන්න පුළුවන්. ඒක හරියන්නේ නැහැ. ඒ නිසා නියම ප්‍රමිතිය බොහොම වැදගත්. ඒ වගේම සලකා බලන අනෙක් සාධකය වන්නේ ගීතය පිළිබඳයි. අසන්නන්ට නුසුදුසු ගීත, පහත් රසික මට්ටමක් තිබෙන, පහත් වචන යොදාගෙන තිබෙන, සංගීතමය වශයෙන් නොගැළපෙන හානිදායක ගීත පළ නොකරන්නටත් අප විමසිලිමත් වෙනවා. එවැනි දේ ඇතුළත් ගීත එව්වොත් අපට යම් තීරණයකට එළැඹෙන්නට සිදුවන බව නම් කිව යුතුමයි. මෙහි සංගීත අංශය පිළිබඳ භාරව සිටින්නේ මා නිසා ඒ ගැන විශේෂ අවධානයක් යොමු කරනවා.වෙබ් අඩවියේ සිටින සාමාජිකයකුට රසිකයකුගේ මනාපය ලබාදිය හැක්කේ කෙසේද?මේ වනවිට ඉතාලිය, ප්‍රංශය, ජර්මනිය, ඔස්ට්‍රේලියාව, ශ්‍රී ලංකාව, බංගලාදේශය, කොරියාව, ජපානය වගේ රටවල්වල ඉන්න ගායක ගායිකාවන් රැසකගෙන් අපට ගීත ලැබිලා තියෙනවා. මේ ලැබුණු විවිධ ගීත අහන්නට, ඒවායේ වීඩියෝ නරඹන්නට ඊට තම මනාපය දක්වන්නට ක්‍රමවේදයක් අප නිර්මාණය කළා. එතැනදි එක් අයකුට ලබාදිය හැකි වන්නේ ඡන්ද තුනක් පමණයි. ඒ ඡන්දය ලබාදෙන්න ආවාට ගියාට බැහැ. ඔවුන්ගේ සියලු තොරතුරු අපි ලබා ගන්නවා. කිසිම අවස්ථාවක බොරුවක් කියන්න නොහැකි විදියටයි මේ එස්. එම්. එස් මනාප අප ගණනය කරන්න සැලසුම් කරලා තියෙන්නේ. කිසියම් විදියකින් ඔහුගේ නමින් ඡන්ද තුනකට වඩා එව්වොත් අපි ඒක දන්නවා. ඒ වගේ අයට කතා කරලා එසේ නොකරන්න කියලා අපට උපදෙස් වුණත් දිය හැකියි. ඒ පිළිබඳ සියලු තොරතුරු සිංෆොනි වෙබ් සයිට් එකේ ඇතුළත් කරලා තිබෙන නිසා අවශ්‍ය අයකුට ඊට පිවිසිය හැකියි.තිලානි ශානිකා විතානාච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av14070615</link>
    <topic>සීමාව පනින ඇසුරක් කා එක්කවත් මගේ නෑ</topic>
    <author>තුෂාරි නේරංජා වික්‍රමසිංහ</author>
    <content>සීමාව පනින ඇසුරක් කා එක්කවත් මගේ නෑචන්දික නානායක්කාර* මේ දවස්වල ඔබේ රඟපෑම් මොනවගේ ද?හිරු ටී.වී. හි ‘ස්නේහා’ ස්වාධීන රූපවාහිනියෙන් ‘වාසුලිකන්ද’ සහ දෙරණ නාළිකාවේ ‘දේදුනු’ සිරස ටී.වී. හි ‘සිත්තරාවී’ කියන ටෙලිනාට්‍ය කීපයම මේ දවස්වල විකාශය වෙනවා.* වෘත්තියෙන් රංගන ශිල්පියෙක් වීම ගැන මොකද හිතෙන්නේ?අවංකවම ආඩම්බර වෙනවා. රංගනයේදී මම බොහොම තෘප්තිමත් නළුවෙක්. මොකද රංගනය කියන වෘත්තිය හරියට සතුටු වෙන්න පුළුවන් කලාවක්. මිනිසුන්ගේ ආදරයට ගෞරවයට නිබඳවම අපි පාත්‍ර වෙනවා‍. ඒ වගේ ම හොඳ ආර්ථික පසුබිමක් හදාගන්න පුළුවන් වෘත්තියක්.පෙම්වතාගේ චරිතය දැන් ‍ඔබට අහිමි වෙලා ද?එහෙම තත්ත්වයක් මම දකින්නෙ නැහැ. මම මේ ක්ෂේත්‍රයට ඇවිත් දැන් දශක එක හමාරකට ආසන්නයි. ඒ කා‍ලයේදී මම මගේ ජනප්‍රියත්වය හදාගත්තා. පෙම්වතා ලෙස රඟපෑවා. කොහොමත් ඔය කියන ඕලාරික සාමාන්‍ය පෙම්වතාගේ චරිත රඟපාන්න මට දැන් ආසාවක් නැහැ. මම කැමැති චරිතාංග නළුවෙක් වෙන්න. ක්ෂේත්‍රයට එන කාලේ ඕනම තරුණ රංගන ශිල්පියෙක් ගේ ආසාව තමා ඒ ක්ෂේත්‍රයේ ජනප්‍රියවීම සහ අනන්‍යතාවයක් ගොඩනඟා ගැනීමට පදනම දා ගැනීම. ඒ දේවල් මම ක්ෂෙත්‍රයට ආ මුල් කාලේ කළා. ටෙලිනාට්‍යවල පෙම් කරපු කාලෙ දැන් ගියා. දැන් අපි අයියල වෙලා. දැන් පෙම්වතුන් ලෙස අලුත් මල්ලිලා ක්ෂේත්‍රයේ ඉන්නවා. මම කැමැති මගේ අනන්‍යතාවයට ගැළපෙන චරිත රඟපාන්නයි.* ඔබ රංගන ශිල්පියෙක් නොවුණා නම් කවරෙක් වේවිද?මම ඉගෙන ගත්තේ වෛද්‍යවරයෙක් වීමට බලාපොරොත්තුවෙන්. ඒ නිසා තමයි උසස් පෙළ විෂය ධාරාවට ජීව විද්‍යාව හැදෑරුවේ. ඒත් නොහිතපු විදිහට රංගන වෘත්තියට එන්න ලැබීම ගැන මම සතුටු වෙනවා. මෙය බොහෝ වරප්‍රසාද, වරදාන ලැබෙන උතුම් වෘත්තියක්.* රංගන ශිල්පියෙක් විදිහට රැ‍ඳෙන්න අවශ්‍ය කරන දේවල් මොනවාද?මේ ක්ෂේත්‍රයට පිවිසෙන විට අවබෝධ කර ගත යුතු දෙයක් තමයි මෙය වෘත්තියක් බව‍. විනෝදාංශයක් නොවන බව. රංගනය කියල කියන්නේ වෙන වෙන අනවශ්‍ය දේවල් කරන්න පුළුවන් ආයුධයක් නොවන බවත් අවබෝධ කරගත යුතු වෙනවා.* ප්‍රේක්ෂකයන් නිසා අපහසුතාවයට පත්වූ අවස්ථාත් ඇති?අනන්තවත් එවැනි අවස්ථා තිබෙනවා. ඒ හැමදේම අපිට තියෙන ආදරේටනෙ ‍ඔවුන් කරන්නේ කියන එක මම දන්නවා. හෙමිහිට ඒවායින් ගැලවී යන්න මට හැකියාව තිබෙනවා.* ආදරේ ගැන ඔබට හිතෙන්නේ ‍කුමක්ද?මිනිසුන් විදිහට අපිට අවශ්‍ය ජීවිතයට නැතුවම බැරි දෙයක් තමයි ආදරය. මට නම් ආදරේ ඇතිවෙන්නම ලැබෙනවා. මොකද මුළු රටක් ම ආදරේ කරන නිසා.* මේ ක්ෂේත්‍රයේ කටයුතු කරද්දී තරුණ නළු නිළියන් අතර ප්‍රේම සබඳතා ඇතිවෙනවා.‍ මෙවැනි සබඳතා ඔබට තිබුණේ නැද්ද?මට නම් එවැනි සබඳතා ඇතිවෙලා නැහැ. අනේ මං දන්නැහැ මොකක්ද හේතුව සීමාව පන්නලා කා සමඟවත් වැඩි ඇසුරක් මගේ නැහැ. ඒත් ඉදිරියේදී නම් කියන්න බැහැ. ඒ සීමා මායිම් කඩාගෙන යන වෙලාවක් එන්න පුළුවන්. මොකද අපි පෘතග්ජන මිනිසුන්නේ.* ඇත්තටම ඇයි ඔබ තවමත් විවාහ නොවී ඉන්නේ.මම කිසිම දවසක කියලා නැහැ විවාහ වෙන්නේ නැහැ කියලා. මම විවාහ වෙනවා. විවාහය කියන එක කෙනෙක් ගේ ජීවිතයේ කවදා කොතැන කොහොම සිදුවෙනවද කියලා කියන්න බැහැ. ඒ සඳහා අවශ්‍ය කරන දේවල් බොහොමයක් තිබෙනවා. සමහ‍රෙකුට ඒ දේවල් තරුණ කාලෙදිම ලැබෙනවා. මගේ විවාහයක් නිසි කලට සිදුවේවි.ඔබ ඔ‍ෙබ් පෙම්වතියගෙන් බලාපොරොත්තු වන මූලිකම දේවල් මොනවද?කිසිම දෙයක් බලාපොරොත්තු වෙන්නේ නැහැ. මම එක දෙයයි ඇගෙන් බලාපොරොත්තුවෙන්නේ. මම තරමක් අමුතු විදිහට හිතන පතන කෙනෙක්. ඇය ‍ඒ දේ තේරුම් ගත්තොත් මම තරම් හොඳ පෙම්වතෙක් ඇයට ඇත්තේ නැහැ කියලයි මම හිතන්නේ. මම වැරැදි වැඩ කරන කෙනෙක් නෙමෙයි. පවුලට නරකක් කරන කෙනෙක් නෙමෙයි. මාව හරියට තේරුම් ගැනීම පමණයි ඇගෙන් මා බලාපොරොත්තු වන්නේ.* ඔබ විලාසිතාවලට කැමැතිද?ඔව්. මම විලාසිතා කරන කෙනෙක්්‍. මට ආවේණික වුණු හරියටම මට සුදුසුයි කියලා හිතෙන විලාසිතා කරන්න මම දෙවරක් හිතන්නේ නැහැ. අනුන්ගේ උසුළු විසුළුවලට ලක්වෙන විලාසිතා නම් මම කරන්නේ නැහැ.* ටෙලිනාට්‍ය කලාවට ඔබ දායක වන තරමට සිනමාවට දායක වීමට ඔබට ලැබුණු අවස්ථා අඩුයි. ඒ ඇයි?‘සෙල්වම්’ චිත්‍රපටයේ මම රඟපෑවා.‍ එය තවමත් ප්‍රේක්ෂක මතකයේ තිබෙනවා. පසුගිය දවස්වලත් තවත් චිත්‍රපට කීපයකට දායක වුණා. මම ඒ ගැන තෘප්තිමත්.* බොහෝ රංගන ශිල්පීන් වගේ ඔබත් දේශපාලනයට අවතීර්ණ වේවිද?දේශපාලනයට අනිවාර්යයෙන් ම යන බව මගේ කේන්දරේ කියලා තියෙනවා. මම ඒ ක්ෂේත්‍රයට ආසාවක් නැති වුණත් හුඟ දෙනෙක් කියන්නේ 2018 වනවිට මමත් පාර්ලිමේන්තුවේ ඉන්නවා කියලා. දැනටත් මගේ හිතවත් මන්ත්‍රීවරුන් යාළුවන් මට විහිළුවට කතා කරන්නේ ඇමැතිතුමා කියලයි.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av14070614</link>
    <topic>‘මගේ ආදරේ‘ගීයෙන් ජනප්‍රිය වූ</topic>
    <author>ගාමිණී සුසන්ත</author>
    <content>‘මගේ ආදරේ‘ගීයෙන් ජනප්‍රිය වූඋදේශ් මධුශංඛනව යොවුන් වියේ පසුවන පෙම්වතුන් යුවළකි. ඔවුන් අතර පවතින්නේ අසීමිත ආදරයකි; සෙනෙහසකි. මෙම තරුණියගේ මව තම දියණියගේ පෙම්වතාගේ පුංචි අවදියේ ඡායාරූපයක් දකින්නේ අහම්බෙනි. එම ඡායාරූපයේ සිටින්නේ හදාවඩා ගැනීමේ අපහසුතාව නිසා කුඩා කලම ළමා නිවාසයකට බාර දුන් තම පුතා බව හඳුනා ගැනීමට එම මවට අපහසු නොවීය.මෙතෙක් කල් ප්‍රේමයෙන් වෙලී සිටි තමන් දෙදෙනා එකම මවු කුසින් උපන් සොයුරු සොයුරියන් බව මේ තරුණයාටත් තරුණියටත් අවබෝධ වන්නේ එවිටය. මෙය මේ දිනවල බොහෝ නාළිකාවල ගීත දර්ශකවල ඇති ගීතයක රූප රචනයේ ඇති කතාවකි. මෙවැනි තේමාවක් ඔස්සේ රූප රචනා කෙරුණු ගීතයක් මේ වන තෙක් නිර්මාණය වී ඇතිදැයි සැක සහිතය.ගීතයේ රූප රචනය, නිසාම මෙම ගීයට බොහෝ දෙනෙක් ඇලුම් කරති. ‘මට විතරක්...’ ලෙසින් පදවැල් ඇරැඹෙන මෙම ගීතය ගයන ගායකයා යොවුන් ගායක උදේශ් මධුශංඛ ය. මේ, උදේශ් තම සංගීත දිවිය පිළිබඳවත් අනාගත බලාපොරොත්තු පිළිබඳවත් රසඳුන වෙත පැවසූ අදහස් ය.“මගෙ ගම කිරිල්ලවල. පාසල් ගියේ කැලණිය ශ්‍රී ධර්මාලෝක විදුහලට. පුංචි කාලෙ ඉඳලම මම සංගීතයට හරිම කැමැතියි. පාසල් යන කාලෙ මම සංගීතය හැදෑරුවා. පුංචි කාලෙ ඉඳලම මට තිබුණු හීනයක් තමයි මගෙම ගීතයක් ගායනා කිරීම. ඒ හීනය දැන් සැබෑ වෙලා තියෙනව. මම ගායනා කළ පළමු ගීතය ‘මගෙ ආදරේ...’ නම් ගීතය. මීට මාස දෙකකට පමණ පෙර තමයි මගේ දෙවැනි ගීතය නිර්මාණය වුණේ. ඒ තමයි ‘මට විතරක්...’ ගීතය. මෙම ගීතයේ පදවැල් සජිත් චතුරංගගේ, සංගීතය උදාර සමරවීරගේ. මට හිතුණා මේ ගීතයට රූප රචනයක් කරන්න ඕන කියලා. රූප රචනය නිර්මාණය කළේ රයන්, සමන්ත සහ තරිඳු. මේ ගීතය මේ වන විට ලංකාවේ ප්‍රධාන රූපවාහිනී නාළිකා කීපයකම විකාශය වන ගීත දර්ශකවල ඇතුළත් වෙලා තියෙනවා. ඉතාම හොඳ ප්‍රතිචාර ඊට ලැබෙනවා.”“මම මේ වන විට සංගීතය ඉගෙන ගන්නවා. ඒ වගේම හේෂාන් ගමගේ සර් යටතේ කටහඬ පුහුණුව පිළිබඳවත් හදාරනවා. ප්‍රධාන වශයෙන්ම මම මේ වන විට ශබ්ද පරිපාලනය (Audio Engineering) පිළිබඳව විශ්ව විද්‍යාල මට්ටමින් ඉගෙන ගන්නවා. ගායන ශිල්පියකුට ශබ්ද පරිපාලනය පිළිබඳවත් කිසියම් අවබෝධයක් තියෙනවානම් හොඳ නිර්මාණ බිහි කරන්න පුළුවන් කියලා මම හිතනවා. හොඳ නිර්මාණ මඟින් සංගීත රසික රසිකාවියන් අතරට යාමයි මගේ බලාපොරොත්තුව. ගිටාරයත් ඕගනයත් මට හොඳට හුරුයි. මගේ මීළඟ ගීත නිර්මාණයට මේ දවස්වල සූදානම් වෙනවා. මගේ සංගීත ජීවිතයට මගේ අම්ම තාත්තා අයිය වගේ ම යාළුවො නැදෑයො ගොඩක් දෙනෙක් උදව් කරනවා. ඔවුන්ට මම ස්තුතිවන්ත වෙනවා.”ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av14070616</link>
    <topic>දෙවැනි වරටත් මකරා පුහුණු කිරීම</topic>
    <author>කුමාර සිරිවර්ධන</author>
    <content>දෙවැනි වරටත් මකරා පුහුණු කිරීමHow to train your dragon - 2හොලිවුඩයේ ප්‍රකට ඩ්‍රීම් වර්ක්ස් සජීවීකරණ සමාගමේ නිෂ්පාදනයක් ලෙස ත්‍රිමාණ පරිගණක සජීවිකරණ චිත්‍රපටයක් වන ‘හව් ටු ට්‍රේන් යුවර් ඩ්‍රැගන් - 2’ දැන් ලොව පුරා ප්‍රදර්ශනය වෙයි. 2010 වසරේදී ලොව පුරා ප්‍රේක්ෂකයන්ගේ විශේෂයෙන් ම ළමා ප්‍රේක්ෂකයන්ගේ සිත් සතන් පිනවූ ‘හව් ටු ට්‍රේන් යුවර් ඩ්‍රැගන්’ චිත්‍රපටයේ දිගුවක් ලෙස මෙය එළි දැක තිබේ. මෙම චිත්‍රපට පෙළට චිත්‍රපට තුනක් ඇතුළත් අතර තෙවැන්න 2016 වසරේ ප්‍රදර්ශනය කිරීමට කටයුතු සැලසුම් වෙමින් තිබේ.වයිකිංවරුන්ගේ ගම්මානයක් පසුබිම් කොටගෙන පළමු චිත්‍රපටයේ කතා පුවත සැකසී තිබුණේ හිකප් නමැති වයිකිං පිරිමි දරුවා මකරකු තමාට අවශ්‍ය ආකාරයට පුහුණු කරගන්නා ආකාරය දක්වමිනි. දෙවන චිත්‍රපටයෙන් පැවසෙන්නේ පළමු චිත්‍රපටයේ දැක්වූ කාලයට වසර පහකට පමණ පසු කාලයේ පුවතක් පිළිබඳය. හිකප් හා ඔහුගේ මිතුරු මිතුරියෝ ගැටවර වියට එළඹ සිටිති.ඒ වන විට බර්ක් නමැති ගම්මානයේ වයිකිං වැසියන් සමඟ මකරුන් සාමය ඇතිකරගෙන සිටින අතර උන් ගම්මුන්ගේ විවිධ කටයුතු සඳහා තම උපකාර ලබා දෙති. හිකප් තම මිතුරු මකරා ටූත්ලස් සමඟ විවිධ පළාත්වල සංචාරය කරමින් නොයෙකුත් වික්‍රමයන්හි නියැළෙයි.උන්මත්තක ආක්‍රමණිකයකු වන ඩ්‍රැගෝ බ්ලුඩ්විස්ට් ගේ තර්ජන වයිකිං ගම්මානයට එල්ල වන්නේ ඒ අතරතුර ය. ඩ්‍රැගෝ ගේ උත්සාහය වන්නේ වයිකිං ගම්මානයේ වෙසෙන මකරුන් පැහැර ගැනීමයි. ඒ අතරතුර හිකප්ට මුණගැසෙන්නේ වල්කා නමැති මකරුන් පදවන්නියකි. ඇය කලක් තිස්සේ තමන් නොදුටු තම මව බව හිකප් වටහා ගනියි. විසි වසරක් තිස්සේ වල්කා කර තිබුණේ ඩ්‍රැගෝ ගේ උගුල්වලට හසුවන මකරුන් එම උගුල්වලින් ගලවාගෙන රහස්‍ය දූපතක් වෙත ගෙන ඒමයි. එහි සිටින බිවයිල්ඩර් බීස්ට් නමැති මකරාට සියලු මකරු කීකරු වෙති.ඩ්‍රැගෝ තම මකර සේනා පිරිවරාගෙන පැමිණ වල්කාගේ දූපතට ප්‍රහාර එල්ල කරන්නේ ඒ අතරතුරය. එය හිකප්ගේත් ටූත්ලස්ගේත් සටනක් බවට පත් වෙයි. එම සටන ජයගෙන තමන් තම පියාගෙන් පසු බර්ක් නමැති වයිකිං ගම්මානයේ ප්‍රධානියා බවට පත් වීමට සුදුසු බව සනාථ කිරීම හිකප් ඉදිරියේ ඇති අභියෝගය බවට පත් වෙයි.පසුගිය ජූනි 13 දා ලොව පුරා ප්‍රදර්ශනය ඇරඹු ‘හව් ටූ ට්‍රේන් යුවර් ඩ්‍රැගන් - 2’ ඇමෙරිකානු ඩොලර් 145,000,000 ක වියදමකින් තැනුණු චිත්‍රපටයකි. ජේ බරුචෙල්, ජෙරාඩ් බට්ලර්, කේට් බ්ලාන්ඩෙට් හා කිට් හැරින්ටන් වැනි හොලිවුඩයේ ජනප්‍රිය නළු නිළියන් හඬ සපයා ඇති මෙම ත්‍රිමාණ පරිගණක සජීවීකරණ චිත්‍රපටය. ඩීන් ඩෙබ්ලොයිස්ගේ අධ්‍යක්ෂණයකි ඔහු එම චිත්‍රපටයේ තිර නාටක රචකයා ද වෙයි.පළමු සති අන්තයේ බොක්ස් ඔෆිස් වාර්තා පිහිටුවූ චිත්‍රපට ලැයිස්තුවේ දෙවැනි තැනට ආ ‘හව් ටු ට්‍රේන් යුවර් ඩ්‍රැගන් - 2’ දෙවැනි සති අන්තයේදී එම ලැයිස්තුවේ තුන්වැනි තැනට පැමිණ සිටියේය. ජූනි 25 ඉරිදා වන විට මෙම සිනමා පටය ඇමෙරිකාවේදී පමණක් උපයා තිබු ආදායම ඩොලර් 105,579,758 ක් වූයේය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av14070617</link>
    <topic>ඥානාන්විතව සතුරු බලවේග ජයගත් ජොංජෝ රජු‍ගේ කතාව</topic>
    <author>ඉසවි</author>
    <content>ඥානාන්විතව සතුරු බලවේග ජයගත් ජොංජෝ රජු‍ගේ කතාව‘සුජාත දියණිය’, ‘අභීත දියණිය’ සහ ‘ඉසිවර වෙදැදුරු’ ටෙලිනාට්‍ය අධ්‍යක්ෂණය කළ ලී බියෝන්ග් හුන්ගේ අධ්‍යක්ෂණයක් වන ‘ලී සන්’ (වින්ඩ් ඔෆ් ද පැලස්) කතාමාලාව නුදුරේදීම සිංහල දෙබසින් රසකර ‘යහපත් මහරජ’ ටෙලිනාට්‍ය පෙළ ජාතික රූපවාහිනියෙන් සඳුදා සිට සිකුරාදා දක්වා සවස 6.30 විකාශය වීමට නියමිතය.දැනට විකාශය වන ‘අත්තටු නෑ ඒත් එයා ඉගිළෙයි’ නාට්‍ය පෙළින් පසුව මෙය විකාශය වනු ඇත.2007 වසරේදී එම්.බී.සී. නාළිකාවේ ප්‍රථම වරට විකාශය වූ මෙම නාට්‍යය ඉහළම ප්‍රේක්ෂක ප්‍රතිචාර ලැබූ අතර 2008 වසරේදී 44 වන බෙක්සං කලා සම්මාන උලෙළේ දී හොඳම අධ්‍යක්ෂණය වෙනුවෙන් ලීයොන්ග් හුන් සම්මානයෙන් පිදුම් ලැබුවේය. එමන්ම 2007 වසරේදී එම්.බී.සී.සම්මාන උලෙළේ දී විශිෂ්ටතම රංගන ශිල්පියා, විශිෂ්ටතම රංගන ශිල්පිනිය, හොඳම පිටපත් රචනය, නවක නළු සම්මානය, විශිෂ්ටතම රංගනය, විශිෂ්ටතම ළමා නළුවා සඳහා වන විශේෂ සම්මානය ආදී සම්මාන රැසක්ම ලීසන් (වින්ඩ් ඔෆ් ද පැලස්) හෙවත් ‘යහපත් මහරජ’ නාට්‍ය පෙළට හිමිවිය.ජෝසෝන් අධිරාජ්‍යයේ විසි දෙවන රජු වන ජොංජෝ රජු පිළිබඳ කියැවෙන මෙම කතාව ‘අභීත දියණිය’ කතාමාලාවේ එන දොංයී ගේ පුතුගේ රාජ්‍ය කාලය පිළිබඳව කතාව වේ. ලීසන් හෙවත් යහපත් මහරජ කතා‍ මාලාවේ ආරම්භය ජොංජෝ රජුගේ ළමා අවධියෙනි. යොංජෝ රජුගේ මුනුපුරා වන්නේ ජෝසෝන් අධිරාජ්‍යයේ 22 වැනි රජු ලෙස කිරුළ හිමිවන ලීසන් කුමරු හෙවත් ‍ ජොංජෝ රජුය. ලීසන් කුමරුගේ කුඩා වියේදී යොංජෝ රජු තම පුතා වන ස‍දෝ කුමරුව නිරාහාරව සිරකර තබමින් මරණයට පත්කළ අයුරු දුටුවේය. මේ ආදී වූ කටුක ජීවන අත්දැකීම්වලින් ලද පන්නරය නිසාම ලීසන් තම අරමුණු කරා යන දැඩි ආත්ම විශ්වාසයකින් යුත් තරණයකු ලෙස වැඩුණේය. කුඩා කාලයේ පටන් තම මිතුරියක වූ සුන් සොංයං සමඟ මිත්‍ර වන ලීසන්ගේ කතාව ‘යහපත් මහරජ’ කතා‍ෙවන් දිගහැරේ.අතුල රන්සිරිලාල් ගේ හඬකැවීම් අදියුරු උපදෙසින් ද, තේමා ගී නිර්මාණයෙන් ද, සංස්කරණයෙන් ද, ප්‍රතිනිර්මාණය වූ “යහපත් මහරජ” විශිෂ්ටතම හඬකැවීම් නිර්මාණ ශිල්පීන් රැසකගේ දායකත්වයෙන් හැඩවී ඇත.අමාලි විජේසේකර හා තුසිත විදානපතිරණ ‍ෙග් හඬකැවීම් අදිසුරුවමින් එන ‘යහපත් මහරජ’ නාට්යෙ සඳහා හඬ ශිල්පීන් දෙසීයකට වැඩි පිරිසකගේ දායකත්වය ලැබී ඇත.උත්සාහයෙන් සහ කැපවීමෙන් ඥානවන්ත ලෙස සතුරු බලවේග ජයගනිමින් සාර්ථකව ජෝසෝන් අධිරාජ්‍ය පාලනය කළ ජොංජෝ රජු පිළිබඳ කතාව ප්‍රේක්ෂක ඔබට තවත් ආදර්ශවත් කතාවක් වනු ඇත.‘යහපත් මහරජ’ තේමා ගීතය අතුල රන්සිරිලාල් නිර්මාණය කර ඇති අතර එහි තනු නිර්මාණය හා සංගීතය ආචාර්ය රෝහණ වීරසිංහගෙනි. ගායනය ප්‍රවීණ ගායන ශිල්පිනී ඇන්ජලින් ගුණතිලකගෙනි.ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=av14070618</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSඅපිට නිතරම රියැලිටි ප්‍රසංගවල විස්තර අහන්න ලැබෙනවා. රන්බීර් කපූර් ද දැන් රියැලිටි ප්‍රසංගයක ඉන්නවා කියලයි ඔය අතරේදි ආරංචි වුණේ. රන්බීර් පෙනී සිටින රියැලිටිය මොකක්ද කියල හොයල බලද්දී හෙළිවුණේ වෙනත් දෙයක්. මෑතකදී රන්බීර් කළ ප්‍රකාශයක් නිසයි ඔය ‘රියැලිටි වැඩසටහන්’ වගතුග මතුවුණේ. ඔහු කියා තිබුණේ තමන්ගේ ජීවිතයත් දැන් ‘රියැලිටි ෂෝ එකක්’ වෙලාය කියලයි. එහෙම වෙන්න හේතුව? අපි රන්බීර් ගෙන්ම දැනගනිමු....“පුංචි කටකතාවක් නිසයි මම එහෙම කිව්වෙ. මමයි, අම්මයි, තාත්තයි (ප්‍රවීණ නළු නිළි යුවළක් වන රිශි කපූර් සහ නීතු සිං) දැන් පදිංචි වෙලා ඉන්න ගෙදර මේ දවස්වල ‍පොඩි අලුත්වැඩියාවක් කෙරෙනවා. ඒ නිසා අපි තුන්දෙනා ඉන්නෙ වෙන ගෙදරක. මේකට කටකතාවක් හැදිලා. මේ කටකතා පතුරවන අය කියල තියනවා, අම්මයි තාත්තයි මාව ගෙදරින් පැන්නුවාය කියලා. මම දැන් කට්රිනා එක්ක වෙනම ගේක පදිංචි වෙලා ඉන්නවා කියලත් කටකතාවක් ගිහින්. මේවා ඔක්කොම බොරු” රන්බීර් තරමක නොසතුටින් එලෙස කියා සිටියා.රන්බීර් සහ කට්රිනා පෙමින් බැඳී සිටින බව ලොවටම රහසක් නොවෙයි. ඔවුන් දෙදෙනා වරින් වර විදේශයන්හි සංචාරය කළ අයුරු පසුගිය මාස කිහිපයක් තිස්සේම නොයෙකුත් වෙබ් අඩවිවල පළවී තිබුණා. ඒවා නිකම්ම ප්‍රවෘත්ති නොවෙයි. ඡායාරූපත් සමඟයි මේ පුවත් පළවී තිබුණේ. එක්තරා අවස්ථාවක ඔවුන් දෙදෙනා යුරෝපා රටක මුහුදු වෙරළක සැහැල්ලුවෙන් කාලය ගතකරන අයුරු සටහන් වූ ඡායාරූප කිහිපයක්ම වෙබ් අඩවිවල පළවී තිබුණා. ඒත්, රන්බීර් තවමත් ප්‍රකාශ කර නැහැ, තමන්ගේ පෙම්වතිය කට්රිනා බව.“මගේ පෞද්ගලික දේවල් මොකටද? මම ඉන්නෙ කොහෙද? කාත් එක්කද ඉන්නේ?... මේවා කාටවත් ඕනෙ නැහැනෙ? දැන් මේ කටකතා එක එක තාලෙට පැතිරෙනවා. මේ නිසා මම දැන් රියැලිටි ෂෝ එකක් වෙලා. කොහොම වෙතත්, කටකතා පතුරන අයගෙන් මම ඉල්ලන්නෙ, කරුණාකරල මේ ඕපාදූප මගේ දෙමවුපියන්ට දැනගන්න ඉඩ තියන්න එපා කියලයි. මොකද, ඒ දෙන්නා දැන් වයස නිසා.” රන්බීර් මේ ඉල්ලීම කළේ මාධ්‍යයන්ටත් එක්කයි.මෙලොව එළිය දකින්නට සිටින දරුවකුගේ ස්ත්‍රී පුරුෂ භාවය කලින්ම දැනගන්න නවීන තාක්ෂණයට පුළුවන්. ඒත් ඉන්දිය‍ාවේ නීතිව අනුව මේ කටයුත්ත සිදුකිරීම සපුරා තහනම්. සුපිරි නළු ශාරුක් ඛාන් සහ ඔහුගේ බිරිය ගෞරි, මේ නීති‍ විරෝධී කටයුත්ත සිදුකරලාලු. ඔවුන්ගේ තුන්වන දරුවා වන ආබ්රම් උපදින්නට කලින් මෙය සිදුකර ඇති බවටයි, ඉන්දීය සමාජ ක්‍රියාකාරිනියක වන වර්ෂා දේශ්පාන්ඩේ ‍චෝදනා කරන්නේ. ඇය මේ බව පවසමින් ශාරුක් - ගෞරි දෙදෙනාට එරෙහිව මුම්බායි අධිකරණයේ නඩුවක් පැවරුවා ඇය තම පෙත්සමෙන් ප්‍රකාශ කරන්නේ 2014 වසරේ මැයි 27 දා ආබ්රම් බිහිවන්නට කලින් මවු කුසේදී ඔහුගේ ස්ත්‍රී පුරුෂ භාවය පරීක්ෂා කර ඇති බවට එම වසරේ පුවත්පතක් වාර්තා කළ බවයි. එබැවින් ආබ්රම් උපත ලද ජස්ලොක් රෝහලෙන් එම උපතට අදාළ ලියකියවිලි මෙම නඩුවට ලබා දෙන්නැයි එම රෝහලට නියෝග කරන ලෙස ද ඇය අධිකරණයෙන් ඉල්ලා තිබුණා. ඇය මේ ඉල්ලීම යොමු කළේ මුම්බායි හි නාගරික උසාවියකටයි. ඒත්, ඒ අධිකරණය ඇගේ ඉල්ලීම ඉවත දමා තිබුණා.ඉන්පසුව ඇය නැවතත් මුම්බායිහි ශ්‍රේෂ්ඨාධිකරණය වෙතට මේ පෙත්සම යොමු කළා. එහි විනිසුරු රේවතී මොහිට් මේ පිළිබඳව කරුණු සලකා බලා ප්‍රකාශ කළේ ජස්ලොක් රෝහලෙන් එවැනි ලේඛන දේශ්පාන්ඩේ වෙතට ලබාදීමට නියෝග නිකුත් කළ නොහැකි බවයි. දේශ්පාන්ඩේ මේ නඩුව පවරා තිබුණේ පුවත්පත් වාර්තාවක් පදනම් කරගෙනයි. ඒ හේතුවෙන් ඇගේ ඉල්ලීම ප්‍රතික්ෂේප වුණා. ශාරුක් සහ ගෞරි වෙනුවෙන් අධිකරණයේ දී පෙනී සිටි නීතිඥවරුන් පැවසුවේ තම සේවාදායක යුවළ එම පුවත්පත් වාර්තා අසත්‍ය බවට ප්‍රකාශ නිකුත් කර ඇති බවයි.කෙසේ වෙතත් පහළ අධිකරණයකදී මෙම නඩුව තවදුරටත් විභාග කිරීමට නියමිතයි. ආබ්රම්, ශාරුක් සහ ගෞරිගේ ම පුතෙකු වන නමුදු ඔහු ව දස මසක් කුසෙහි දරාගෙන මෙලොවට බිහිකළේ වෙනත් කාන්තාවක බවයි පැවසෙන්නේ.රිචා චඩ්ඩා, බොලිවුඩ්පුරයේ නැවුම් තරුවක්. තවමත් ඇය සුපිරි මට්ටමේ නිළියක වී නොමැති නිසා බොහෝ දෙනෙකුට ඇගේ මුහුණ නුහුරුයි. පසුගිය දවසක ඇය නවදිල්ලියට ගියේ ගුවන් යානයකින්. ඇය නවාතැන් ගෙන සිටින්නේ මුම්බායි නුවර. මුම්බායි සිට දිල්ලියට ගිය රිචා, එහි වෙසෙන තම දෙමවුපියන් හමුවුණා. දින කිහිපයක් මවත්, පියාත් අනෙකුත් ඥාතීනුත් සමඟ සැහැල්ලුවෙන් ගත කළ මේ සුරූපිනිය නැවතත් දිල්ලි ගුවන් තොටුපළට පැමිණියේ මුම්බායි බලා පිටත්වෙන්නයි.ඉන්පසුව රිචාට සිදුවූ ඇබැද්දිය විස්තර කළේ ඇගේ සමීප මිතුරියක්... “රිචා දිල්ලියට ආවෙ එයාගෙ දෙමවුපියන්ව බලන්න. ආපහු මුම්බායි එන්න දිල්ලි එයාර්පෝට් එකට ආවාම එතන හිටපු නිලධාරීන් රිචාට ප්ලේන් එකට යන්න දුන්නෙ නැහැ. එයාගෙ හෑන්ඩ් බෑග් එකේ මොනවද කුඩු වගයක් තිබුණා කියලයි ඒ අය කිව්වෙ. ඇත්තටම රිචාගෙ හෑන්ඩ් බෑග් එ‍ෙක් තිබුණෙ ටැල්කම් පුයර වගයක්. ඒව එයා පාවිච්චි කරන්නෙ සමේ ඔපයට. රිචා මේ ළඟකදි ඉඳල තමන්ගෙ ලස්සන වැඩි කරගන්න ආයුර්වේද උපදෙස් පිළිපදිනවා. සමහරු තමන්ගෙ රුව ඔප කරගන්න බෙහෙත් පෙති පාවිච්චි කරනවා. ඒත්, රිචා බෙහෙත් පෙති වෙනුවට පාවිච්චි කරන්නෙ ටැල්ක් එකක්. ඉතින් එයා යන යන තැන මේ පවුඩර් එක ගෙනියනවා. එයාර්පෝට් එකේ අයටත් අහුවලා තියෙන්නෙ මේ පවුඩර් එක තමයි. එයාලා හිතල තියෙන්නෙ ඒවා වෙන මොනව හරි කුඩු ජාතියක් කියලා. ඒක ගැන සැක කරලා”මේ සැකය නිසා දිල්ලි ගුවන් තොටුපළ නිලධාරීන් රිචාව පැය 2ක් පමණ එහි රඳවාගෙන තිබෙනවා. මෙහිදී ඇයට ඒ නිලධාරීන් ඇසූ නොයෙකුත් ප්‍රශ්නවලට උත්තර දෙන්න සිදුවෙලා.ඉන්දීය ප්‍රේක්ෂකයන් අතර ඇය ජනප්‍රිය වී ඇත්තේ සන්ධ්‍යා යනුවෙන්. ලාංකික ප්‍රේක්ෂකයන්ට නම් ඇය, ‘ස්වප්නා'. මේ කවුරුන්දැයි ඔබ හොඳින්ම දන්නවා. ඇය තමයි, දීපිකා සිං. ස්වප්නා ලෙසින් ඔබ හමුවන ඇය ගැන සිත් සසල කරවන ආරංචියක් පසුගිය සතියේ දැනගන්නට ලැබුණා. ‘දීපිකා සිං මත්පැන් බීලා ප්‍රසිද්ධ වේදිකාවකට ගොඩවුණාලු!’ මෙන්න‍ මේ ආරංචිය ඇසූ බොහෝ දෙනෙකු දැඩි කම්පාවටත් පුදුමයටත් පත්වුණා. නිතරම අහිංසක සිනහවකින් මුව සරසාගෙන සිටින ‘ස්වප්නා’ මෙහෙම දෙයක් කරගනීවිය කියල කාටද විශ්වාස කරන්න පුළුවන්? ඉන්දියාවෙන් ලැබුණ ආරංචියක සටහන් වුණේ දීපිකා, පසුගියදා පැවැති ‘ස්ටාර් පරිවාර්’ නම් වූ සම්මාන උලෙළකදී රංගනයක් ඉදිරිපත් කළේ ප්‍රකෘති ස්වරූපයෙන් නොවන බවයි.“දීපිකා වේදිකාවේ රංගනය ඉදිරිපත් කළේ මත්වෙලා. එයා හරිම මහන්සියකින් ඉන්න බවක් අපිට පෙනුණා. ඒ මහන්සි ගතිය පොඩ්ඩක් හරි මැකුණේ එයාට දාල තිබුණු මේක්අප් නිසයි. එයාගෙ රංගනය පටන්ගත්ත වෙලාවෙ ඉඳල අපිට මේ වෙනස පෙනුණා.” මේ කතාව කීවේ ‘ස්ටාර් පරිවාර්’ උලෙළෙට සහභාගි වූ අයෙක්.ඒ කොහොම වෙතත්, දීපිකාගෙන් මේ ආරංචියේ ඇත්ත නැත්ත ගැන විමසූ මාධ්‍යවේදීන්ට ඇය කියා සිටියේ මෙවැනි කතාවක්.... “ඕක බොරුවක්. ඔය වගේ පිස්සු කතා පතුරුවන්නෙ කවුද මන්දා. මම මේ දවස්වල කෑමබීම ගන‍්නෙ සීමාසහිතව. මත්පැන් බොනවට වඩා මම කැමතියි කේක් ‍කෑල්ලක් කන්න. මම කොහෙත්ම මේ දවස්වල බොන්නෙ නැහැ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=am140706</link>
    <topic>විෂබීජ විතරක් නොවේ විෂ රසායන සමහර ඖෂධ මානසික හේතු අසාත්මිකතාව පාචනයට හේතු වෙනවා</topic>
    <author> විශේෂඥ වෛද්‍ය</author>
    <content>විෂබීජ විතරක් නොවේ විෂ රසායන සමහර ඖෂධ මානසික හේතු අසාත්මිකතාව පාචනයට හේතු වෙනවා විශේෂඥ වෛද්‍යආරියසේන යූ. ගමගේබඩවැල තුළ වයිරස් හා බැක්ටීරියා ආසාදනය වීම නිසා ඇතිවන පාචන රෝගය දරුණු ලෙස බලපාන්නේ කුඩා දරුවන්ට සහ මහලු අයටය. විෂබීජ ආසාදන මෙන් ම ආහාර විෂවීම, ආහර මාර්ගයේ හටගන්නා ප්‍රදාහ ආදී විවිධ හේතුන් නිසා වැලඳෙන පාචනයෙන් ඔබගේ දරුවා ආරක්ෂා කර ගන්නා ආකාරය හා රෝගය වැලඳුණ පසු අනුගමනය කළ යුතු උපදෙස් මොනවාද යන්න පිළිබඳව අද ලිපියෙන් සාකච්ඡා කෙරේ.පාචනය හට ගැනීමට බලපාන ප්‍රධාන හේතු මොනවාද?පාචනයට ප්‍රධාන හේතුව බඩවැල තුළ වයිරස් සහ බැක්ටීරියා මඟින් ඇති කරනු ලබන ආසාදනයන්. ඒ අතරින් වැඩිපුර ආසාදනයන් හටගන්නේ වෛරස් මගින්. සැල්මොනෙල්ලා සහ කොලරා වැනි බැක්ටීරියාවන් නිසාද පාචනය ඇතිවිය හැකියි.පාචනය ඇතිවන්නේ විෂබීජ මඟින් පමණක් යැයි බොහෝ දෙනකු විශ්වාස කළත් ආහාර අසාත්මිකතාවයන්, විෂ රසායනික ද්‍රව්‍ය, සමහර ඖෂධ, ආහාර මාර්ගයේ හට ගන්නා ප්‍රදාහ සහ අර්බුද පමණක් නොව මානසික හේතුන් නිසා ද පාචනය ඇතිවිය හැකියි.පාචනය නිසා රෝගියා ගේ සිරුරට ඇතිකරන බලපෑම කෙබඳුද?දිනකට දෙතුන් වරකට වඩා දියරමය ස්වභාවයෙන් මලපහ පිට කිරීම පාචනය ලෙස සරලව හඳුන්වා දිය හැකියි. අප මුඛයෙන් ගන්නා ආහාර සියල්ල ආමාශයේ දී මිශ්‍රවේ. ඒවාට එකතු වන එන්සයිම මඟින් ආහාර ජීර්ණය වීම සිදුවේ. ග්‍රහණයේ දී අඩක් ජීරණය වූ ආහාරයට පිත්තාශයෙන් ශ්‍රාවය වන පිත සහ අග්න්‍යාශයෙන් ශ්‍රාවය වන ජීරණ එන්සයිම එකතු වේ.කුඩා බඩවැලේදී ජීර්ණය වූ දියරමය ආහාරයේ ඇති පෝෂ්‍ය කොටස් රුධිර වාහින තුළට උරා ගැනේ. මහ බඩවැලේ දී එහි ඇති ජලය රුධිර වාහිනීවලට උරා ගැනේ. එවිට මලපහ ගන වේ. මහබඩවැලේ ආහාර වැඩි වේලාවක් රැඳී තිබුණේ නම් ඒවා තවදුරටත් ගන වී මල බද්ධය ඇතිවේ. මහ බඩවැලේදී මලපහවල ඇති දියර උරා ගැනීමට පෙර ඉක්මනින් පිට වුවහොත් බඩ බුරුලට යෑම හෙවත් පාචනය හට ගනී.පාචන තත්ත්වයකදී ශරීරයෙන් වැඩිපුර ජලය පිටවන නිසා සිරුරේ වියළි බව ඇතිවේ. එවිට තොලකට වියළීම, ඇඟට පණ නැති ගතිය ඇතිවේ. මුත්‍රා පිටවීම ද අඩුය. ඒ තත්ත්වය හඳුන්වන්නේ විජලනය නමින්. විජලනය නිසා සිරුර දුර්වල වීම වැඩිහිටියන්ට වඩා කුඩා දරුවන්ට දරුණු ලෙස බලපෑ හැකියි. මේ නිසා බඩ බුරුලට යන අවස්ථාවකදී කුඩා දරුවන් ගැන වැඩි සැලකිල්ලක් දැක්වීම ඉතා වැදගත්. ඒ වගේ ම යම් දරුවකු වෙතින් විජලන ලක්ෂණ පෙන්නුම් කෙරේ නම් වහාම වෛද්‍ය ප්‍රතිකාර සඳහා යොමු විය යුතුයි.කුඩා දරුවන්ට පාචනයට ඔරොත්තු දීමේ හැකියාව අඩු ඇයි?කුඩා දරුවන් ගේ ආහාර මාර්ග පද්ධතිය අලුත්. ශීඝ්‍රයෙන් වර්ධනය වීම ද සිදුවේ. ආහාර මාර්ග පද්ධතිය අලුත් නිසා නව ආහාරපාන සහ විෂ බීජවලට ඔරොත්තු දීමේ හැකියාව අඩුයි. මේ නිසා පහසුවෙන් ම පාචනයට ගොදුරු විය හැකියි.මෙහිදී අලුත් ආහාරයක් ගත් විට හෝ පුරුදු ආහාරයක් ගත් විට ඇතිවන බඩ බුරුලට යාම පිළිබඳව කලබල විය යුතු නොවේ. දරුවා හොඳින් සෙල්ලම් කරමින් සිටිනවා නම්, සුපුරුදු ලෙස ආහාර පාන ගනී නම් වෛද්‍ය ප්‍රතිකාර සඳහා යොමු වීමට ද කලබල විය යුතු නැත. එම තත්ත්වය පැය කිහිපයකින් සුව අතට හැරෙනු ඇත. එහෙත් යම් ආහාරයක් නිසා දිගින් දිගටම පාචනය ඇති වේ නම් එම ආහාරය ලබා දීම ටික කලකට නතර කිරීම සුදුසුයි.පාචනය වඩාත් දරුණු වන්නේ කුමන අවස්ථාවකදී ද?පාචනය අධික ලෙස සිදුවනවිට ඇති වන භයානක තත්ත්වය නම් විජලනයයි. අධික පිපාසය, තොලකට වියළීම, නොසන්සුන් බව, මුත්‍රා කරන වාර ප්‍රමාණය අඩු වීම, මුත්‍රා දුර්වර්ණ වීම, ඇස් යටට ගිලීම, හඬන විට කඳුළු නැතිවීම, සමෙහි ඇදෙන සුලු බව නැතිවීම සහ කුඩා දරුවන්ගේ හිසෙහි පිහිටි තෙල් වළ යටට බැසීම විජලනයේ ලක්ෂණ ලෙස සඳහන් කළ හැකියි.විජලනමය අවස්ථාවක දී රෝගියා රැකබලා ගත යුතු වන්නේ කෙසේද?විජලනයේදී රෝගියාට වැඩිපුර දියර වර්ග ලබාදීම වහාම කළ යුතුයි. තැඹිලි, කුරුම්බා, ලුණු කැඳ, සුප් වර්ග මෙන් ම දෙහි, දොඩම් වැනි පලතුරු යුෂ පානයන් ද ලබා දිය හැකියි. එහෙත් මේ සියල්ලටම වඩා ‘ජීවනී’ ලබාදීම වඩාත් සුදුසුයි. ජීවනී පැකට්ටුවක් ජලය ලීටරයක දියකර වරින්වර රෝගියාට ලබා දිය හැකි අතර පාචනයෙන් පෙළෙන දරුවන්ට වමනය ද තිබේ නම් විනාඩි කිහිපයකට වරක් ජීවනී තේ හැන්ද බැගින් පෙවීම කළ හැකියි.පාචනය රෝගියකුට දීමට නුසුදුසු දේ මොනවාද?පාචනය සහ වමනය ඇතිවිට සෝඩා වර්ගයන්ට අයත් බීම මෙන් ම වෙළෙඳපොළෙන් මිල දී ගන්නා වෙනත් පැණි බීම වර්ග පානය කිරීම නුසුදුසුයි. ඊට හේතුව ඒ බීම වර්ගය ශරීරය තුළ ඇති ලවණ සංයුතිය වෙනස් කිරීමට ඉඩ ඇති නිසයි.මවුකිරි බොන කුඩා දරුවකුට පාචනය වැලඳුණේ නම් කළ යුතු වන්නේ කුමක් ද? මවුකිරි දීම නතර කළ යුතුද?මවුකිරි බොන කුඩා දරුවකුට පාචනය ඇති වන‍්නේ ඉතාම කලාතුරකින්. පාචනය ඇති විට මවුකිරි දීම නැවැත්වීම සුදුසු නොවුණත් කලාතුරකින් මවුකිරි දීම නැවැත්වීමට සිදුවන අවස්ථා ද තිබේ.ඊට හේතුව බඩවැලේ ආසාදනයක් නිසා පාචනය ඇති වූ කුඩා දරුවන්ට මවුකිරි සහ එළකිරිවල ඇති ලැක්ටෝස් නැමැති සීනි වර්ගය දිරවීමට අපහසු වීමයි. අගන්‍යාශයෙන් නිපදවන ලැක්ටෝස් නමැති එන්සයිමය ප්‍රමාණවත් නොවීම නිසා ඒ තත්ත්වය ඇති වෙනවා. මෙම රෝගී තත්ත්වය හැඳින්වෙන්නේ ලැක්ටෝස් ඉන්ටොලරන්ස් නමින්.එහෙත් පාචන රෝගී දරුවකුට මවුකිරි නොදිය යුතුය යන්න තීරණය කළ යුතු වන්නේ වැඩිහිටියන් නොවෙයි. එවන් දරුවන්ට වෛද්‍ය උපදෙස් මත පමණක් මවුකිරී සහ කිරි පිටි දීම නවතා ටික කලකට ලැක්ටෝස් ඉවත් කළ එළකිරි හෝ සෝයා කිරි ලබා දිය යුතුයි.පාචනය හා අජීරණය ඇති අවස්ථාවන්හි ආහාර දීම නුසුදුසු ද?නෑ. එය වැරැදි ආකල්පයක්. පාචනය සහ අජීරණය ඇති විට සමහර අය ආහාර ගැනීමෙන් වැළකී සිටිනවා. මෙහිදී බැදුම්, තෙල් කෑම සහ මස් වර්ග දිරවීම අපහසු නිසා ඒවා ගැනීමෙන් වැළකී සිටීම සුදුසුයි. එහෙත් තැම්බුම් හොදි සමඟ බත්, රෝස් කරන ලද පාන්, විස්කෝතු සහ කැඳ වර්ග වැඩිපුර ගැනීම කළ යුතු වන්නේ ආසාදනයක් ඇති වූ විට එය මැඬලීම සඳහා ශරීරයට වැඩිපුර ශක්තිය අවශ්‍ය බැවින් සහ විජලනය ඇති වූ විට වෙනදාටත් වඩා දියර වර්ග පානය කළ යුතු බැවින්.පාචනයෙන් වැළකීමට ගත යුතු ක්‍රියාමාර්ග මොනවා ද?පාචනය රෝගය ඇතිවීම සඳහා බොහෝ විට හේතු වන්නේ අපගේ මුඛයෙන් ඇතුළුවන විෂ බීජ සහ විෂ වර්ග. ඒ නිසා විශේෂයෙන් ආහාර සැකසීමේදී හා ආහාරපාන ගැනීමේදී වඩාත් සැලකිලිමත් විය යුතුයි. ආහාර පිළියෙල කිරීමට පෙර, ආහාර ගැනීමට පෙර සහ වැසිකිළි භාවිතයෙන් පසු සබන් යොදා අත් සේදීම ඉතා වැදගත්. ආහාර සැකසීමේ දී ද සෞඛ්‍යාරක්ෂිත පිළිවෙත් අනුගමනය කළ යුතුයි.එමෙන් ම සැකසු ආහාර රස්නය පිටින් අනුභව කිරීම හොඳ ‍පුරුද්දක්. එසේ නැතිනම් ආහාර මැස්සන් ගෙන් ආරක්ෂා වන පරිදි ආවරණය කොට තැබිය යුතුයි. උතුරුවා නිවාගත් ජලය පානය කිරීම මෙන් ම නිතිපතා නියපොතු කපා පිරිසුදුව තබා ගැනීම හොඳ ජීවන පුරුදු ලෙස හඳුන්වා දිය හැකියි.පාචනය රෝගීන් මිය යන්නේ විජලනය වූයේ නම් පමණ ද?නෑ. සමහර අතීසාර තත්ත්වයකදී රෝගියාට ලේ සහ සීදම් සහිතව මල බුරුලට යාම සිදු වනවා. එවැනි අවස්ථාවක විජලනයට වඩා රෝගකාරක විෂබීජ බලවත් වීම නිසා රෝගියා මිය යා හැකියි. වෛද්‍ය ප්‍රතිකාර සඳහා යොමු වීමෙන් ඒ තත්ත්වය වළක්වා ගත හැකියි.අමු එළවළු සහ පලා වර්ග ආහාරයට ගැනීමෙන් පාචනය වැල‍ඳෙනවා ද?පිරිසුදු එළවළු, පලා වර්ග භාවිතයෙන් රෝගය වැල‍ඳෙන්නේ නෑ. විශේෂයෙන් වර්ෂා කාලයේ දී ජලය සමඟ සෝදාගෙන එන අසූචිවල අතීසාරය හා පාචනය ඇති කරන බැක්ටීරියා අන්තර්ගතයි. එම විෂබීජ කාරක එළවළු සහ පලා වර්ගවල තැන්පත් වීමෙන් ශරීරගත විය හැකියි. ඒවා හොඳින් තම්බා ආහාරයට ගත යුතු වන්නේ ඒ නිසයි. විශේෂයෙන් අධික වර්ෂාව කාලයේ කීර කොටුවල පලා වර්ග ආහාරයට ගැනීමෙන් වැළකී සිටිය යුතුයි.පණු වර්ග හා පාචනය අතර සම්බන්ධතාවක් තිබෙනවා ද?පණු වර්ග පාචනය කෙරෙහි සුවිශේෂී බලපෑමක් ඇති කරන්නේ නෑ. එහෙත් ‘කස’ පණුවන් නිසා ලේ සීදම් සහිත පාචනය ඇතිවිය හැකියි. එහෙත් රෝග තත්ත්වය එතරම් දරුණු නොවේ.මගතොට දී මිල දී ගන්නා ආහාර වර්ග දරුවන්ට අහිතකර ඇයි?දරුවන්ට පමණක් නොවෙයි. මගතොටේ දී කඩචෝරු කෑම වැඩිහිටියන්ට ද හොඳ පුරුද්දක් නොවෙයි. ඒ ආහාරපාන මඟින් අපගේ සිරුරට සෙංගමාලය, උණ සන්නිපාතය, අතීසාරය මෙන් ම විවිධ පාචන රෝග ඇති කරන විෂබීජ ඇතුළු විය හැකියි. ආහාර පිලුණු වී ඇති අවස්ථාවක දී ඒවා ආහාරයට ගැනීම ද සුදුසු නොවේ.පාචනය රෝගියකු ගෙන් තවත් කෙනකුට රෝගය පහසුවෙන් ම බෝවනවා ද?ඔව්. නිවෙසක එක් අයකු රෝගයට ගොදුරු වූයේ නම් අනෙක් අය ද ඉතා පරෙස්සම් විය යුතුයි. ඊට හේතුව ජලය, ආහාර සහ ස්පර්ශය මඟින් අනෙකුත් අයට ද ඉතා ලෙහෙසියෙන් ම රෝගය බෝවිය හැකි නිසයි.පාචනය රෝගය මාරාන්තික විය හැකි ද?පාචනය මාරාන්තික වන්නේ රෝගියා දරුණු ලෙස විජලනයට පත්වීමෙනුයි. විශේෂයෙන් මහලු අය සහ කුඩා දරුවන් එම තත්ත්වයට පත්විය හැකියි. රෝගියකු සිටිය ද නොසිටිය ද ඕනෑම ගෙදරක ජීවනී පැකට්ටුවක් තබා ගැනීම වැදගත් වන්නේ ඒ නිසයි. සමහර මවුපියන් නොදැනුවත්කම නිසා ම බඩඑළියේ යන දරුවකුට දියර ආහාර දීමෙන් වළකිනවා. කන බොන හැමදේම බඩඑළිය ලෙසින් පිටවී යන නිසා එය වඩාත් සුදුසු බව ඔවුන් හිතනවා. ඒ වැරදි අදහස නිසා කුඩා දරුවන් මියගිය අවස්ථා බොහෝ තිබෙනවා.බඩඑළියේ යාමත් සමඟම විශේෂයෙන් දියරමය ආහාර වැඩිපුර ලබා දීමෙන් විජලනය වළක්වා ගත හැකියි. එසේ නොවුණේ නම් සිරුර විජලනය වී හදවත අක්‍රිය වී රෝගියා මිය යා හැකියි.සාකච්ඡා කෙළේ  -රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=cr1407061</link>
    <topic>ළමයි නාට්‍ය බලන්න එන්නෙ වැඩිහිටියොත් එක්ක මම නාට්‍ය හැදුවෙ ඒ දෙගොල්ලන්ටම</topic>
    <author>ප්‍රසන්නජිත් අබේසූරිය</author>
    <content>ළමයි නාට්‍ය බලන්න එන්නෙ වැඩිහිටියොත් එක්ක මම නාට්‍ය හැදුවෙ ඒ දෙගොල්ලන්ටමසෝමලතා සුබසිංහසෝමලතා සුබසිංහ නාමය, නාට්‍ය ක්ෂේත්‍රයේ සෑම අංශයකටම පරිපූර්ණ දායකත්වයක් ලබාදීමෙන් සිංහල නාට්‍ය කලාවේ පෝෂණය ක‍ළ ප්‍රමුඛතම කාන්තාවක ලෙස සිංහල නාට්‍ය වශ‍යෙන් ලියැවී ඇත. අැය 1980 වසරේදී ආරම්භ කළ ළමා හා යොවුන් රංග පීඨය මේ වනවිට වසර තිස්පහකට ආසන්න කාලයක් පවත්වාගෙන යයි.මෙම ජූලි මස දෙවැනි දින ඇයගේ 78 වැනි ජන්ම දිනය සමරන මොහොතේත් ඇය ළමයින් සඳහා නිර්මාණකරණයෙහි නියැළෙන්නේ ඇයගේ අයහපත් සෞඛ්‍ය තත්ත්වය ද අමතක කරමිනි. 1980 දශකය අවසානයේ දී ඇය විසින් රචනාකොට අධ්‍යක්ෂණය කළ ගමරාළ දිව්‍ය ලෝකෙට හා රත්මල් ළමා නාට්‍යද්වය, නැවත නිෂ්පාදනය කොට ජූලි මස 13 වැනිදින ලයනල් වෙන්ට්ඩ් රඟහලේදී රඟදැක්වේ. මේ ඒ සියලු කරනු නිමිතිකොට ගෙන ඇය හා ඇයගේ නිර්මාණ පිළිබඳව සිළුමිණ පුවත්පත වෙනුවෙන් ප්‍රවීණ නාට්‍යවේදී සෞන්දර්ය කලා විශ්ව විද්‍යාලයේ ජ්‍යෙෂ්ඨ කථිකාචාර්ය ප්‍රසන්ජිත් අබේස‍ූරිය ඇය සමඟ පැවැත්වූ සාකච්ඡාවකි.2014 ජූනි මාසෙ විසිහය වැනිදා හවස බත්රමුල්ල පා‍ර්ලිමේන්තු පාරේ කුඹුක්ගහදුව ළමා හා යොවුන් රංග පීඨයට මා ගියේ වෙනදා වගේ නාට්‍ය පුහුණුවීමකට නෙමේ. මගේ නාට්‍ය කලා ජීවිතයේ ගුරුතුමිය ලෙස මා සලකන සෝමලතා සුබසිංහ පිළිබඳ පුවත්පතකට ලිපියක් ලියන්නට ලද ආරාධනය හේතුවෙන් ඒ පිළිබඳ මිස් එක්ක ටිකක් දොඩමලු වෙන්න... අපි කවදත් ඇයට ආදරයෙන් කතා කලේ මිස් කියල... රංග පීඨයට ඇතුළු වුණ වහාම මගේ දෑස් ගැටුනෙ. “අරුම පුදුම දැක්මක්‍” (ගමරාළ නාට්‍යයේ ගීත කොටසක්) අපේ මිස් ඉස්සර වගේ ම කොල්ලො කෙල්ලො ටිකක් වටකරගෙන රිහසල්... චන්දන කෞෂල්‍යා උදව් කරනව. චූලසිංහ සර් එයා‍ෙග පුතාල තුන්දෙනාත් එක්ක සංගීතය සපයනව. ලයනල් සර්... මේ සේරම කලබලය දෙස බලා සිට මෙ‍හයවනවා...... මම මොහොතක් අවුරුදු විසි පහක අතීතයට ගියා... දෑසට කඳුළු බිඳුවක් ආවේ සතුටට... පහුගිය කාලෙ බොහොම අසනීපෙන් උන්න අපේ මිස් ආයේ වැඩ පටන් අරන්.... මිස් අසනීපෙන් ඉන්න කාලෙ අපි හැමෝගෙම සිත්වලත් නිරන්තර පතපු පැතුම... අද ඉටුවෙලා... මිස් දෙස බලා උන්න මාව ඇය දැක්ක. “ආ... උඹ ආවද... ටිකක් ඉඳපං.‍.. උඹට හදිස්සියක් නෑනෙ...”ඒ තමා මිස් අපට තියෙන ලෙන්ගතුකමේ ප්‍රකාශනය... බැරි වෙලාවත් මිස්ගෙ ඒ භාෂාව නැතිව... “ආ... ඔයා ආවද... ටිකක් ඉන්න” කිව්වනං මගේ හිත පොඩ්ඩක් සැලෙනව. මොකද මිස් එහෙම කතා කරන්නෙ අපිත් එක්ක තරහ ගිය වෙලාවට අපිත් එක්ක අමනාපෙන් කියල අපි හොඳටම දන්නව...පැයක් විතර රිහසල් බලන් හිටියා. මට බොහෝ දේ චිත්‍රපටයක් වගේ මැවෙන්න වුණා. රෝහිත ගමරාළට නටපු හැ‍ටි. මගේ හාමිනේ නයන ගම හාමිනේටත් කෞෂල්‍ය රෙදි නැන්දටත් ඇඳගෙන දිව්‍ය ලෝකෙ ගිය හැටි... හැම දෙයක් ම තාම ඉස්සර වගේ මයි.... එකම අඩුවකට තිබුණෙ ඉස්සර අපිට කෑගහපු මිස්ගෙ හ‍ඬේ සැර ටිකක් අඩු වීම විතරයි‍. ඒත් ඒ අඩුව එතනට පිරිමහගන්න බැරි තරමේ අඩුවක් කියල මට ඒ වෙලාවෙ දැනුණා. රිහසල් එකට විරාමයක්... කට්ටිය තේ බොනව.“වරෙං යමු උඩට... මොනව කතා කරන්නද බං... මං ගැන උඹ දන්න ටික ලියපං...”“නැහැ මිස් අපි ටිකක් කතා කරලම ලියමු.”දැන් ඉතින් කොහෙන් හරි කතාව පටන්ගන්නත් එපායැ. මම කොණක් හොයමින් ඉන්න කොට කෞෂල්‍යගෙ දුව හයිමි,මිස්ගෙ ඔඩොක්කුවට පැන්න.“මිස් අපි ඉස්සෙල්ලම ළමයි ගැන කතා කරමුද?”කියන කෙනාට අපි හැමෝම ආදරෙයි. භක්තිමත්... ඔවුන් තමයි රටක අනාගතය... වටිනාම වස්තුව... ඒ නිසා අපි හරියට එයාල ගැන හිතනව... ඕනෑම සමාජ පංතියක ජීවත්වෙන මවුපියෙක් තමන්ගෙ දරුවන්ට කෑම බීම ඇඳුම් පැලඳුම් බේත් හේත් අධ්‍යාපනය මේ සේරම දේවල් කලට වේලාවට පුළුවන් උපරිම හොඳින් දෙන්න උත්සාහ කරනව‍. ඒ දේවල් වගේ ම ළමයගෙ මනසටත් ආහාර අවශ්‍ය වෙනවා. ඉහත කියපු සේරම දේවල්වලට වඩා පරෙස්සමින් හොඳම දේවල් තෝරල දෙන්න ඕන මනසටයි. හොඳින් පෝෂණය වුණ මනසක් සහිත ළමයෙකුගෙන් තමයි, යහපත් පෞරුෂයකින් යුක්ත පරිකල්පනා ශක්තියක් සහිත දියුණු මිනිසකු බිහි වන්නේ.. ඒ නිසාමයි මගේ ජීවිතයෙන් වැඩි කාලයක් මේ සඳහා කැප කළේ.ළමා හා යොවුන් රංග පීඨයේ ආරම්භය කොහොමද?අර ඉස්සෙල්ල කිව්ව මගේ අරමුණ හොඳින් කරගන්න නම් මට නිදහසේ වැඩ කරන්න තැනක් ඕන වෙලා තිබුණා. මගේ මහත්තය ඒකට හුඟක් මහන්සි වුණා. මගේ ආයතනයට මුල් කාලේ ඉගෙන ගන්න ආවෙත් මං වගේ ම ළමයින්ට ආදරේ කරන තරුණ අය ඔවුන් මගේ පංති වලට ආවෙ නළුවෙක් නිළියෙක් වෙන්නම නෙමේ. අපි කරපු වැඩවලින් ඔවුන් හරියට තෘප්තිමත් වුණා. ඒ අයගෙන් හුඟදෙනෙක් දැන් නාට්‍ය ක්ෂේත්‍රයේ ම නැහැ‍. ඒත් වෙන ක්ෂේත්‍රවල ඉහළ නිලතල දරනවා. ඒ අයගෙ සහය මට ලොකු හයියක් වුණා. මුල් කාලෙ මගේ නිර්මාණ මිනිස්සු අතරට ගෙනියන්න අපි හැමෝටම ලොකු උවමනාවක් තිබුණා. මුදල මූලික කරගෙන කටයුතු කළේ නැහැ. බොහොම අමාරුවෙන් ඉස්කෝල ගාණෙ ගිහින් අපි මුලින් ම සුළු මුදලකට හෝ බොහෝ විට කිසිදු මුදලක් අය නොකර නාට්‍ය පෙන්නුව. අපිට ඕන උනේ මේව අපේ දරුවන්ට පෙන්වන්න විතරයි...ඔබගේ ළමා නාට්‍ය නිර්මාණ බොහොමයකට පාදක කරගෙන තියෙන්නෙ ජනකතා. ඒ ඇයි?ඔව්. ඒ කතන්දර අරගෙන මම ඒවයේ චරිත හා සිදුවීම්වලට අර්ථකථන දෙනවා. දේශීය වේවා විදේශීය වේවා ඕනම කතාවකට මම අපේ සංස්කෘතික සාරධර්ම, මිනිසාගේ යහපැවැත්මට අත්‍යවශ්‍ය යහපත් සිරිත් විරිත් මානව සම්බන්ධතා ආදිය විවරණය වෙන විදිහෙ අර්ථ කථනයක් එකතු කරනව. ළමයට සුන්දර කතාවක් විතරක් කියල මදි. ඒ තුළින් ළමයාගේ චින්තනය වර්ධන වන ආකාරයට නාට්‍ය ගොඩනැ‍ඟෙන්න ඕන. ඒ නිසාමයි මම කතාවට නව අර්ථකථනයක් දෙන්නෙ.උදාහරණ කිහිපයක් කිව්වොත්...මගේ හැම නාට්‍යයක් ම මම පාදක කරගත් කතාවේ ආඛ්‍යානය මම වෙනස් කරනව. තොප්පි වෙළෙන්දා නාට්‍යයේ වඳුරන්ගෙන් තොප්පි ටික ගත්තු තොප්පි වෙළෙන්දා නාට්‍යයේ වඳුරන්ගෙන් තොප්පි ටික ගත්තු තොප්පි වෙළෙඳන්දා ඒව අරන් යන්නෙ නැහැ. ආයෙ වඳුරන්ට දීල යනවා. තොප්පි අරගන්තු වඳුරො සතුටින් නටන කොටයි නාට්‍ය අවසන් වෙන්නෙ. හිම කුමරියට වෙනස්කම් කරපු එයාට වස ඇපල් කවපු කුඩම්මට මගේ නාට්‍යයේදී සමාව ලැබෙනව..... රත්මලීව ගෙදර වැඩට ගෙනයන්න ඇවිත් රත්මලීගෙ ආච්චිව ගිලපු වෘක මහත්තයට සමාව ලැබෙනව. ඒ විදිහට කරන්න මම මූලිකවම ඉගෙන ගත්තේ ප්‍රේක්ෂකයන් වූ ළමයින්ගෙන්මයි.මේ හැම නිර්මාණයක් ම සංගීතයෙන් පෝෂණය කර තිබෙනවා නේද?‘ළමයින්ට කරන නිර්මාණ බොහොම ආකර්ෂණීය වෙන්න ඕන. ලස්සන දේට ළමයාගේ අවධානය යොමුවෙනව වැඩියි. ළමා මනස තේරුම් අරගෙන ඉස්සෙල්ලම නිර්මාණකරුවා ළමයෙක් විය යුතු ය. ළමයගෙ කනට ඉතා ම මිහිරි, නාද මාලාවක්, ඇහැට සුන්දර වූ වර්ණ හා චලන රටා නර්තන රටා සෙල්ලම් මේව නැතිව කොහොමද අපි ළමයින්ව අපේ නිර්මාණය කරා බැඳ තබා ගන්නෙ. අ‍ෙනක මම දේශීය ජනසංගීතය බහුලව යොදා ගත්තෙත් එය වඩාත් අපේ දරුවන්ට සමීප වන නිසා. මගේ ළමා නාට්‍ය සියල්ලේත් විකෘති නාට්‍යයෙත් සංගීතය නිර්මාණය කළේ එම්.ආර්. චූලසිංහ. ඔහුට මට අවශ්‍ය සංගීතය ගැන හොඳ අවබෝධයක් තියනවා. ඒ නිසා මගේ නාට්‍ය හැම එකක් ම සංගීතයෙන් පෝෂණය කරන්නට දුන් සහය ඉතාම අගෙයි.ගමරාළ දිව්‍ය ලෝකෙ ගිය හැටිළමයින් සඳහා ම නාට්‍ය හදන්න අපේ රටේ පුළුවන්ද?අපි නාට්‍ය හදන්නේ ළමයින්ටම තමා. ඒත් අපේ රටේ ළමයින්ට තනියම නාට්‍ය බලන්න යවන සංස්කෘතියක් හෝ ඔවුන් වෙනුවෙන් කලාගාර හෝ රංග ශාලා නැහැ. ඒ අය නාට්‍ය බලන්න එන්නෙ වැඩිහිටියොත් එක්ක. ඒ නිසා ම අපේ නාට්‍ය වැඩිහිටියන්ටත් රස විඳින්න බැරි වුණොත් ඔවුන් දරුවන්ව රැගෙන එන්න තරමක මැලිකමක් දක්වන්න පුළුවන්... අනෙක මං හිතන්නේ මං කරපු හැම නාට්‍යයක් ම වයස් බේදයකින් තොරව හැමෝම රස වින්ද කියලයි.ඔබ කොහොමද එහෙම කියන්නෙ.මං හිතන්නෙ ඕනම වයසක ජීවත්වෙන හැම මිනිසෙක් ඇතුළෙම ළමයෙක් ඉන්නව... ඒ හැමෝ ම ජීවිතය පටන්ගත්තෙ ළමයෙක් ලෙස ළමා දිවියේ සුන්දරත්වය පිරිණු හැඟීම් අපි මැරෙන තුරාවට අපේ මනසින් ඈත් වෙන්නෙ නැහැ. ඒ නිසා වැඩිහිටියා තුළ ජීවත්වෙන ළමයා අපේ නාට්‍ය රසවිඳිනව.‍..ඔබ ගොඩනැඟූ ළමා හා යොවුන් රංග පීඨයේ වැඩ දැන් කරගෙන යන්නෙ කොහොමද?මං හදපු හොඳම ගෝලය අද මගේ බෑන වෙලා ඉන්නෙ. ඔහු ආචාර්ය චන්දන අලුත්ගේ... එයා ලොක්කිත් (කෞෂල්‍යා ප්‍රනාන්දු) එක්ක එකතුවෙලා ඉතා හොඳින් මගේ ආයතනය පවත්වාගෙන යනවා. චන්දන මගේ විකෘති මුල් නිෂ්පාදනයට දායක වුණා. එදා ඉඳල අද වෙනකන් චන්දන මට ලොකු ශක්තියක් වුණා. මගේ දර්ශනය මගේ ශෛලීය මේ සියල්ල හොඳින් ම චන්දන ග්‍රහණය කරගෙන තියනවා.ඔබ අපේ ළමා නාට්‍ය ජාත්‍යන්තරයට ගෙනියන්න දායක වුණා.ඔව් මගේ නාට්‍ය ප්‍රංශය, ඕස්ට්‍රේලියාව, ඉන්දියාව, කොරියාව, ජර්මනිය වගේ රටවල රඟදක්වල තියෙනව. ඇතැම් අවස්ථාවල එම රටවල නළු නිළියන් හෝ දරුවන් එක්ක එම භාෂාවෙන් කරල තියෙනව. තොප්පි වෙළෙන්දා නාට්‍ය ජර්මනියෙ කළේ ජර්මානු ජාතිකයෙක්‍. එක්ක ජර්මන් බසින්... ඒ විතරක් නෙමේ. හැම අවුරුද්දකම අපේ රටේ තරුණයන්ට විදේශ රටවල නාට්‍ය වැඩමුළු හා සම්මන්ත්‍රණවලට යන්නට අ‍පේ ආයතනය මාර්ගයෙන් අවස්ථා ලබදෙනව. ඒක ඔවුන්‍ටත් අපේ රටේ නාට්‍ය කලාවේ ප්‍රගමනයටත් හොඳ ආයෝජනයක් කියල මම හිතනව.ගමරාළ දිව්‍යලෝකෙට හා රත්මලි නාට්‍ය නැවත නිෂ්පාදනය කරන්නේ කුමන අරමුණකින් ද?මම කාලයක් මහත්තයත් එක්ක විදේශ ගතව හිටිය. ඒත් ඒ කාලවල මම ඒ ඒ රටවල ශ්‍රී ලාංකේය දරුවන් සම්බන්ධ කරගෙන වැඩ කළා. ලංකාවට ආවට පස්සෙ මම පසුගිය කාලෙ හුඟක් අසනීප තත්වෙන් හිටි‍ෙය. ඒ නිසා නිර්මාණ කටයුතුවලින් මට තරමක ඈත්වීමක් වෙන්න සිද්ධ වුණා. ඒත් හැමෝ‍ෙගම යෝජනාව වුණේ අලුතින් නාට්‍යයක් කරමු කියලයි. ඒකට සූදානමක් ලෙසයි මේ නාට්‍ය දෙක කරන්නෙ. මගේ මුල් නිෂ්පාදනයට වඩා සංගීතයෙන්, රංග වින්‍යාසයෙන් හා අනෙකුත් අනුෂංගික අංශවලින් නාට්‍ය තවත් පෝෂණය කරන්නට චන්දනත් කෞෂල්‍යත් බොහොම වෙහෙසක් දරනවා. ඉතාමත් අවධානයෙන් හා ආශ්වාදයෙන් මම එම පුහුණුවීම් වලට සහයෝගය දෙනවා.මිස්ගෙ හිතේ තියෙන අනාගත බලාපොරොත්තු මොනවද?මට මැරෙන්න ඉස්සෙල්ලා තව හොඳ නාට්‍යයක් හදන්න ඕන බං... උඹත් මට උදව් කරපං...ඇය පැවසුවා.මගේ වචන මොහොතකට ගොළු වුණා. ඒ හ‍ෙඬ් තියෙන ආත්ම ශක්තිය හමුවේ මට ‍මා ගැනම ලජ්ජාවක් හිතුණා... මිස් තාමත් හදවතින් මොනතරම් ශක්තිමත් ද කියල මට හිතුණෙ.... විවේක සුවයෙන් ඉන්න ඕන මිස් ගෙ හිතේ තියෙන්නෙ තාම වැඩ කරන්න...“ඔව් මිස් මිස්ට පුළුවන් අපි කරමු...”සෝමලතා මිස්ගෙ නාට්‍ය වල හිටපු අපි හැමෝටම මිස් අම්ම කෙනෙක් වුණා... රටේ ම දරුවන්ට අම්ම කෙනෙක්වෙලා මිස් ‍තමුන්ගෙ නාට්‍යවලින් ඒ දරුවන්ට ආදරය බෙදල දුන්න... මිනිස්සුන්ට ආදරය කරන්න ඒ දරුවන්ට නාට්‍යවලින් කියල දුන්න. ඇයට නි‍රෝගි සුවය හා දිඝායු පතමින් මා මේ ලිපිය අවසන් කරන්නට හිතුවත්... මේ ලිපිය කියවල මිස් හිනාවේවි කියන මේ වචන ටිකත් ලියලම මේක අවසන් කරනව.“අනේ මූට නම් පිස්සු හැබෑටම...”ප්‍රසන්නජිත් අබේසූරියජ්‍යෙෂ්ඨ කථිකාචාර්යසෞන්දර්ය කලා විශ්වවිද්‍යාලයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=cr1407062</link>
    <topic>විල්ලරවාඩිය සංස්කෘතික ගණන්කාරයන්ට අභියෝගයක්!</topic>
    <author>සමන් වික්‍රමාරච්චි</author>
    <content>විල්ලරවාඩිය සංස්කෘතික ගණන්කාරයන්ට අභියෝගයක්!විල්ලරවාඩිය නවකතාව ආරම්භ වන්නේ ලංකාවට නිදහස ලැබීමට ආසන්න කාලයක මස්සිනාවරුන් දෙදෙනෙකු අතර ඇතිවන සංවාදයකිනි. සංවාදයට ප්‍රස්තුත වන්නේ, ලැබෙන්නට නියමිත නිදහසය. මෙම කතාබහ රටකට ලැබිය යුතු පූර්ණ නිදහස සහ නාමික නිදහස පිළිබඳ කල්පනාවන් අතර දෝලනවය වේ. එහෙත් හදිසියේම කතාව වෙනතක යොමුවෙයි. අක්කර හතළිස් පහක ඉඩමක් විකිණීමට තිබෙන බවත් එය මුස්ලිම් මිනිහෙකුට නොවිකුණා සුදුසු ගැණුම්කාරයකු සොයා ගැනීමට විකුණුම්කරුට අවශ්‍ය වී ඇති බවත් එම කතාබහ තුළ හෙළිදරව් කෙරේ. නවකතාකරුවා ම කියන පරිදි මේ ඉඩම් පළහිලව්ව පිළිබඳ සංවාදය ඔවුන්ගේ ජීවිතවල බරපතළ වෙනසක් සිදුකිරීමේ විභවයකින් යුතු විය.නවකතාවේ මේ ආරම්භය වියමනෙන් පිටත කිසිත් නැත. (there is nothing outside the text) යන ඩෙරිඩියානු ආප්තය අපට යළි සිහි ගන්වයි. මීට බොහෝ කලකට පෙර අජිත් තිලකසේන පැවසුවේ කෘතියක් විචාරයට ලක් කිරීම සඳහා වන මිනුම් දඬු එම කෘතිය තුළින්ම සපයා ගත යුතු බවය. කලා නිර්මාණ විචාරය පිළිබඳ මෙම වර නැඟීම් ඇසුරු කර ගනිමින් විල්ලරවාඩිය කියවීම ආරම්භ කරන අපි නවකතාවේ චරිත සහ සියලු සිදුවීම් තම අණසකට ගත් හැඟවුම්කාරකය (signifier) භූමිය බව සොයා ගන්නෙමු.ඩෙරි‍ඩා‍ ගේ විසංයෝජනීය උපාය මාර්ගය අපට යෝජනා කරන්නේ කියවීම හැම විටම ලේඛකයා ප්‍රත්‍යක්ෂ නොකළ යම් සබඳතාවක් වෙත යොමු විය යුතු බව ය. එම දෙය (relationship) අප සොයා ගත්තෙ ඔහු භාවිතා කළ භාෂා රටාවන් මගින් පාලනය කරනා සහ පාලනය නොකරනා සමාජ සබඳතා අතර පවතින කිසිවක් ලෙසය. ඒ අනුව විල්ලරවාඩියෙහි සියලු චරිතවලට සම්මුඛ වන භූමිය නැතහොත් ඉඩ කඩම් නිරූපණය කරන්නේ මරණය බව මම අර්ථ දක්වමි.භූමිය සහ මරණය අතර ඇති දයලෙක්කිත සබඳතාවය පිළිබඳ තර්කානුකූල ප්‍රවේශයක් සඳහා අපට උපකාරි වන්නේ ෆ්‍රොයිඩියානු කියවීම්ය. ෆ්‍රොයිඩ් යම් වියමනක් කියවන්නේ එය සිහිනයක් වශයෙන් ගනිමිනි. ඉන් අවධාරණය වන දේ නම් සිහින තුළ හැම විම අධ්‍යහාරව පවතින්නේ සවිඥානයෙන් වලහනු ලැබූ (barred) යම් දෙයක් හෝ සංඥාවක් සඳහා සපයන සංකේතික ආදේශයන් (symbolicsubstitution) බවය.‍‍ෆ්‍රොයිඩ් එම අර්ථයෙන් ශේක්ෂ්පියර් ගේ The Merchant of Venice හිදී බසානියෝට එකක් තෝරා ගැනීම සඳහා ලැබෙන මංජුසාවන් තුන ස්ත්‍රීන් බව සොයා ගනී. එය පෙට්ටගම්, වැසුම්, කුඩ යනාදිය ස්ත්‍රීන් පිළිබඳ සංකේත වශයෙන් ගැනීමෙන් එළඹෙන නිගමනයන් ඒ අනුව බසානියෝට තෝරා ගැනීමට සිදුවන්නේ ස්ත්‍රීන් තිදෙනෙකු අතරින් කෙනෙකි. එසේම පෙට්ටිය හැම විටම මරණය සමඟ ද සංකේතීය සබඳතාවයක් දක්වයි. ඒ අනුව බසානියෝ ගේ තෝරා ගැනීම නොවළැක්විය හැකි ලෙස ම මරණය තෝරා ගැනීමකි.ඇත්ත. වැනීසියේ වෙළෙන්දා පිළිබඳ ෆ්‍රොයිඩියානු කියවීම විස්තරාත්මකව සලකා බැලීමට මෙහි ඉඩ කඩ නැත. එහෙත් ෆ්‍රොයිඩියානු ආභාෂය අනුව භූමිය මරණයට ඇති සබඳතාවය අපට සලකුණු කළ හැක. මහ පොළොව මිනිසා මියගිය පසු වැළලෙන ස්ථානයයි. මේ නවකතාවේ කියවෙන වින්සන් මුදලාලි, හෙන්ද්‍රික් අත්නවිරාල, විල්ප්‍රඩ් ඉස්කෝලෙ මහත්තයා ආදීන් අක්කර හතළිස් පහක ඉඩම් වලින් කොටස් මිලදී ගනිති. එම ඉඩම විකුනන්නා සේම මිලදී ගන්නන්ගේ ද අභිප්‍රාය වන්නේ මුස්ලිම් මිනිසකු අතට පත්වීම වැළැක්වීමය. ඇත්තට ම නම් ඔවුන් මිලදී ගන්නේ ජීවත්වීම සඳහා වූ භූමියක් නොව මරණින් පසු භූමදානය වීම සඳහා වූ තැනකි. එම භූමිය විල්ලරවාඩිය වශයෙන් ස්ථාපිත වන්නේ එහි දේවස්ථානයක් සහ ඊට යාබදව සුසාන භූමියක් පිහිටුවා ගැනීමෙනි.නවකතාව අවසානයේ විල්ලරවාඩිය යනුවෙන් දුම්රිය ස්ථානයක් නම් කිරීම අරභයා අර්බුදයක් හටගනී. නම් කිරීම යනු කෙනෙකු තමාගේ අනන්‍යතාවය (identity) ලකුණු කිරීමය. විල්ලරවාඩියට යාබද මැල්ල කැලේ ගමේ සිටින සිංහල බෞද්ධ පිරිස් පෙළපාලියකින් පැමිණ දේවස්ථානය ඉදිරිපස වූ සාන්ත අන්තෝනි මුනිවරයාගේ සුරුවම ද බිඳ දමා දුම්රිය ස්ථානයේ සවි කර තිබූ විල්ලරවාඩිය නම සඳහන් වූ පුවරුව ද කඩා දමයි. ඔවුන් ඒ සඳහා කඩු පොලු රැගෙන සංවිධානය වන්නේ මැල්ලකැලේ පන්සල් භූමියට රැස්වී බව මෙහි කියවේ.‍හෙන්රි වර්ණකුලසූරිය මෙහි ලා ලියන්නේ අතීත කතාවක් නොව වර්තමාන කතාවකි. ඉදිරියේදි මෙය තවදුරටත් විකාශනය කරමින් තවත් නවකතාවක් ලියන බවට හෙන්රි අවසානයේ ඉඟි කරන නමුත් මගේ කල්පනාව නම් ඔහු අතීතය සහ වර්තමානය පමණක් නොව අනාගතය ද ලියා අවසන් කර ඇති බවය. මෙම නවකතාව දෘෂ්ටාන්තයක් (allegory) ලෙස ගතහොත් ඔහු විල්ලරවාඩිය යනුවෙන් නම් කරන්නේ තුන් කාලයට ම අයත් ලංකාව පිළිබඳ සංඥාවකටය. එහි වචනාර්ථය Hunt camp නැතහොත් දඩ කඳවුර වීම අහම්බයක් නොවේ.මෙම නවකතාවේ අනෙක් කැපී පෙනෙන කාරණය නම් ලිංගිකත්වය පිළිබඳ තොරොම්බල් කිරීම්ය. එම ලිංගික විස්තර කිරීම් නවකතාවේ මුඛ්‍ය කාරණයට අතිරේකයක් (supplement) ලෙස පිහිටා ඇත. අතිරේකය හැමවිටම පසුව ප්‍රධාන දේ බවට පත්වීමේ විභවය සහිතය. ඒ සඳහා වූ හොඳම නිදසුන නම් සිළුමිණ සමඟ බෙදන රසඳුන අතිරේකයයි. එය අතිරේකයක් වුවද කාලයාගේ ඇවෑමෙන් කෙනෙකු පුවත්පත් මිලදී ගන්නේ රසඳුන කියවීම සඳහා විය හැක. මෙම කොලම පළවන ශාස්ත්‍රීය සංග්‍රහය ද එවැනි අතිරේකයකි. අතිරේකයේ (supplement) අවශ්‍ය වන්නේ එක්කෝ කිසිවක් නැති තැනකටය. නැත්නම් තිබෙන කිසිවකට අලුතෙන් යමක් එකතු කිරීමටය.හෙන්රි ගේ ලිංගිකත්වය නවකතාව තුළ කියවිය යුතු සන්දර්භය එයයි. එහෙත් මනුෂ්‍ය ශරීරය යනු වචන නිපදවන යන්ත්‍රයක් ලෙසට වූ ලැකානියානු කියවීම අපට බැහැර කළ නොහැක. මෙහි එන චාලි නමැත්තා සුසපත් කළ වයලට්ගේ “තට්ටම්” යනු එබඳු වචනයකි. ලිංගිකත්වය යනු භාෂාත්මක නිර්මාණයක් බව විස්තර කරමින් එය හෙන්රිගෙ නවකතාව තුළ අනුශීලනය වන ආකාරය විශ්ලේෂණය කිරීමට මෙම ඉඩ කඩ අප්‍රමාණවත්ය.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=cr1407063</link>
    <topic>මදුරුවා</topic>
    <author>සිංහල අනුවාදය</author>
    <content>මදුරුවාහංගේරියානු ජාතික කල්මාන් මික්ෂාත්ජෝන් ගාල් මේ බලන්න. මේ මරණාසන්න අවස්ථාවේ ඔබට සිහිවන්නේ කුමක්ද? ජෝන් ගාල්, ඔබ ඇත්තටම එක් මිනිසෙකු පමණකි. ගමේ විනිසුරුතුමා පවා සමහර අවස්ථාවල ඔබගේ සහාය අපේක්ෂා කරයි. ගමේ සිටුවරිය ලෙස සැලකෙන තැනැත්තිය ද ඔබව බැලීමට ආවාය. ඔබ අතර සිටින ධනවත්ම පුද්ගලයා ඇයයි. ඒත් මට ඇයවත් පීඩාවට පත් කළ හැකියි. කෙනෙක්ව විනාශ කිරීමට සාගතයෙන් පසුවන වෘකයකුම අවශ්‍ය නොවේ. කෙනෙකුගේ සිරුර මතට විශාල ඕක් ගසක් උදුරා දමා එම තැනැත්තාව පොඩි පට්ටම් කර දැමීමට මට අවශ්‍ය නොවේ. පුංචි මදුරුවකුටත් එම විනාශය ළඟා කර දිය හැකිය.ඇත්තටම සිදුවූයේත් එයයි. ඔහුගේ අතට මදුරුවෙක් දෂ්ට කළේය. ඉක්මනින්ම අත ඉදිමී කළු පැහැයටත් අනතුරුව රතු පැහැයටත් හැරිණ.පල්ලියේ පූජකතුමාගේ උපදෙස වූයේ වෛද්‍යවරයකු කැඳවන ලෙසයි. ශල්‍ය වෛද්‍යවරයකු කැඳවීමට ඔහු කැමති නම් ඒ සඳහා බුඩාපේස්ට් නගරයට විදුලි පුවතක් යැවිය යුතුය. මහාචාර්ය බ්‍රිල්ව තෝරාගනු ලැබිණ. එතුමා ගෙන්වා ගැනීමට නම් වරකට ෆලොරින්ස් (Florins) (මුදල් ඒකකයක්) තුන්සීයක් ගෙවිය යුතුය. එම මුදල වැය කිරීම මුදල් අපතේ යැවීමක් නොවේ.“විකාර” මහලු ගොවියා පැවසුවේය. “ඒ පුංචි මදුරුවා ෆලොරින්ස් තුන්සීයක් වටිනා හානියක් මට කරල තියෙනවද?”මහලු ගොවියාගේ බිරිය ගේට්ටුව අභියසදී ඔහුව පිළිගත්තාය.“බුඩාපේස්ටිවල කීර්තිමත් වෛද්‍යවරයා ඔබද?” ඇය විමසුවාය.“මොකක්ද අමාරුව?” වෛද්‍යවරයා විමසුවේය. “මදුරුවෙක් කෑවයි කියලයි මට දැනගන්න ලැබුණෙ.”ඇය විගස ආපසු හැරී අතෙහි යමක් ගෑවුණාක් මෙන් අත පිසදැමුවාය. “ඇයි? එයා මගෙ තාත්තගෙ වයසෙ වගේනෙ” ඇය අගරදගර පාමින් කීවාය. “මේ ජනේල නිසා එයාගෙ ඇස්වලට හරියට පේන් නැතුව ඇති.”වෛද්‍යවරයා තම ඇස් ඇය දෙසට යොමු කළේය. ඇය අතිශයින්ම රූමත් තරුණියකි. වෛද්‍යවරයාට වඩා තරුණය. ඇගේ සැමියාට වඩා බෙහෙවින් තරුණය. සමාව ඉල්ලන ආකාරයේ වචනයක් පැවසීමට ඔහුට අවශ්‍ය වුවත් ඔහු වචනයක්වත් කීමට පෙර ඇය ඉවතට ගියාය.“හොඳයි අපි අත බලමු. රිදෙනවද?”“හුඟක් රිදෙනවා” ඔහුගෙන් ලැබුණ පිළිතුර විය.වෛද්‍යවරයා ඉදිමුණ අත පරීක්ෂා කළ අතර ඔහුගේ මුහුණට බැරෑරුම් පෙනුමක් ආරූඪ විය.“මම ආවෙ නියම වෙලාවට. ඔහෙගෙ වාසනාව. අපට තවමත් යමක් කරන්න පුළුවනි. හෙට වෙන‍කොට ප්‍රමාද වැඩියි. එතකොට ඔබ මිය ගිහින් තියේවි.”“ලේ විෂවීම ඉක්මනින්ම පැතිර යනවා. අපට අපතේ යවන්න කාලයක් නැහැ. ඔබගෙ ස්නායු ශක්තිමත් කරන්න ඕනෙ සීයෙ. ඔහෙගෙ අත කපල ඉවත් කරන්න ඕනෙ.”“මගෙ අත?” ඔහු මවිතයෙන් උපහාසාත්මක ලෙසත් කලකිරුණ ස්වරූපයෙනුත් කීවේය.“ඔව් ඒක කරන්න සිද්ධ වෙනවා”“මේ අහන්න” වෛද්‍යවරයා සිත් ඇදගන්නා හඬින් කතා කළේය. ඒකෙන් ඔබට වේදනාවක් දැනෙන්නෙ නැහැ. මම ඔහේව නින්දට යවනවා. ඔහෙ නැගිටින කොට සියල්ල අවසන්. ”මෙවැනි අකීකරුකමකට මුහුණදීමට වෛද්‍යවරයා සූදානමින් නොසිටියේය. ඔහු කාමරයෙන් පිටවී ගොස් ගොවියාගේ බිරිය සමඟ කතා කිරීමට අදහස් කළේය.“මගෙ සැමියාට කොහොමද?” ඇය තමා කරමින් සිටි වැඩය දිගටම කරගෙන යමින් උදාසීන ලෙස විමසුවාය.“හුඟක්ම නරකයි. මම ඔබ හමුවෙන්න ආවෙ ඔහුගෙ අත කපා ඉවත් කරන්න ඔහුව කැමැති කරවාගන්න උත්සාහ කරන්න කියල ඔබට කියන්න.”“මගෙ දෙවියනේ!” ඇය මවිතය පළ කළාය. “එහෙම නැත්නම් තව පැය විසිහතරක් යන‍කොට ඔහු මියයාවි.”“මම අබ්බගාතයකුගෙ බිරියක් වීමෙන් සතුටුවන ගැහැනියක් විදියට ඔබට පේනවද? මම ලැජ්ජාවෙන් මැරේවි.”මහලු ගොවියා ඇය දෙස ප්‍රසන්න ලෙස බැලුවේය.“කරද‍රවෙන්න එපා ක්‍රිස්කා. මෙතන මස් කඩේ වගෙ වැඩ කරන්න මම සූදානම් නැහැ. කෑලිවලට වෙන් වෙලා මැරෙන්න මම කැමැති නැහැ.”මරණයේ බියකරු බව සහ ජීවිතයේ සුන්දරත්වය පිළිබඳව වෛද්‍යවරයා මහල්ලාට කළ විස්තරයෙන් ද පලක් නොවීය. වෛද්‍යවරයා තමාට ආරාධනා කළ සිටුවරිය සහ ගමේ සිටි දක්ෂ කථිකයන් ද කැඳවූ නමුත් ජෝන් ගාල් මුරණ්ඩු ලෙස තම තීරණයේ පිහිටා සියේය. ඔහු අත කපා දැමීම ප්‍රතික්ෂේප කළේය. ඔහු‍ෙග් කටහඬින් සහ මුහුණින් පළවූ සන්සුන් බවින් පෙනී ගියේ මරණයේ බියකරු බව පිළිබඳව ඔහු තැකීමක් නොකරන බවයි. ඔහුට කාලය පැමිණ තිබේ නම් තම සීයා සහ පියා මෙන් මරණයට මුහුණදීමට ඔහු සූදානම්ය.“ඔහෙ දන්නවද ඔහෙගෙ අත කපා දැමුවත් නැතත් ඔහෙට මට තුන්සීයක් ගෙවන්න සිද්ධවෙනවා. ශල්‍යකර්මය සිදු නොකිරීමෙන් වෙන්නෙ මුදල් අපතේ යාමක්. ශල්‍යකර්මයට ගතවෙන්නේ මිනිත්තු පහයි.”“හොඳයි දොස්තර මහත්තයට පුළුවනිනෙ පිටතින් ආලේප කරන බෙහෙතක් නියම කරල ගාස්තුව අය කර ගන්න.” මහල්ලා සන්සුන් ලෙස කේවල් කරන්නට විය.ඔහු මරණයට සූදානම් වෙමින් සිටියි. අමුත්තෝ වයින් පානය කර රෝගියාව දෙවියන්ට භාරකර යන්නට ගියහ.මිදුලේදී වෛද්‍යවරයාට ජෝන් ගාල්ගේ නිවසේ සේවය කරන මනා පෙනුමකින් යුත් ශක්තිමත් තරුණයා හමුවිය.ඊළඟට කළ යුත්තේ කුමක්දැයි තීරණයක් ගත නොහැකිව වෛද්‍යවරයා ගේට්ට‍ුවෙන් පිටතට වී සිටියේය. ගේට්ටුවේ සිදුරු අතරින් ඔහු දුටුවේ තරුණයා ගාල් නෝනා වෙත යන අයුරුත් ඇය අගර දගර පාමින් ඔහුව පිළිගන්නා අයුරුයි. ඔවුන් ගින්දරත් සමඟ සෙල්ලම් කරමින් සිටින බවත් ඔවුන් අතර කිසියම් සබඳතාවක් ඇති බවත් වෛද්‍යවරයාට වැටහිණ. දැන් ඔහු කළ යුත්තේ මේ පිළිබඳ තව තොරතුරු සොයා බැලීමයි. ගමේ සිටින මහලු මන්ත්‍රකාරිය ගමේ ඇති සියලුම ප්‍රේම සම්බන්ධතා පිළිබඳව දැන සිටියාය. රෝගියා වෙත පැමිණි දිවුරුම් කොමසාරිස්වරයා මන්ත්‍රකාරිය පිළිබඳව දැන සිටියේය. වෛද්‍යවරයා මන්ත්‍රකාරිය සිටින ඉසව්ව පිළිබඳව ඔහුගෙන් විපරම් කළේය.“රිබෙක් මන්ත්‍රකාරිය, ඇය ඉන්නෙ ගාල්ගෙ නිවසට ගෙවල් දෙකකට එහායින්.”වෛද්‍යවරයා මන්ත්‍රකාරියට රිදී ෆලොරින්ස් දෙකක් දුන්නේය.“මම කාන්තාවකට ආදරය කරනවා. ඇයත් මට කැමති කරවා ගන්න මොනව හරි කරල දෙන්න.”“ආහ්! ඒක කරන්න බැහැ ළමයො. ඔහෙ හරියට පඹයෙක් ව‍ෙග්නෙ. සාමාන්‍යයෙන් ගැහැනු ඔබ වැනි අයට ආදරය කරන්නෙ නැහැ.”“ඇත්ත අම්මේ ඒත් මට ඇයට අවශ්‍ය රෙදිපිළිත් ඇයට වියදම් කරන්න අවශ්‍ය මුදලුත් දෙන්න පුළුවනි.”“එතකොට කවුද කාන්තාව?”“ජෝන් ගාල් මහත්මිය.”“ඔබට ඕනෑම රෝස මලක් කඩාගන්න පුළුවනි දැනටමත් කඩාගෙන ඇති රෝස මලක් ඇරෙන්න.”වෛද්‍යවරයාට දැනගන්නට අවශ්‍ය වූයේත් එයයි.“එතකොට අනිත් මනුස්සයා කව්ද?”“පෝල් නැගී - අර තරුණ සේවකයා. ඇය ඔහුටයි ආදරය කරන්නෙ. ඇය නිතරම ඔහුව සොයනවා. මම ගිය අවුරුද්දෙ ඇයට දුන්නා ඔහු‍ෙග් වයින්වලට මිශ්‍ර කරන්න අවුරුදු ගාණක් පරණ වශීකරණයක්.”“ඉතින් ජෝන් ගාල් සැක කළේ නැද්ද?”“හැම වෙලාවෙම එයා ගෑනු මායම්වලට රැවටෙනවා.”“මම ඔබගෙන් සමුගන්නයි ආවෙ ගාල් මහත්මයා.”“ඔබ යනවද දොස්තර මහත්මයා?” හේ උදාසීන ලෙස විමසුවේය.“මට මෙහෙ කරන්න දෙයක් නැහැ.”“මගෙ බිරිය ඔබට මුදල් ගෙව්වද?”“ඔව්. ඔබට ඉන්නෙ රූමත් බිරියක්. ඇය හුඟක්ම රූමත්.”“අර පෝල් කියන කම්මැලියා නම් ඇය සමඟ සතුටින් කාලෙ ගත කරනවා... මම නොකිව්වට....”මහලු ගොවියා වෙව්ලමින් උඩ බැලුවේය.“ඔබ මොකක්ද කිව්වෙ දොස්තර මහත්තය.”ජෝන් ගාල් වෙව්ලන්නට වූ අතර අත ඉදිමී ඇති බව අමතක කරමින් වේදනාවෙන් කෙඳිරි ගෑවේය.“මගෙ අත මගෙ අත ඩොක්ටර් තවත් වචනයක්වත් කියන්න එපා. තවත් වචනයක්වත්....”ඔහු දකුණු අතින් වෛද්‍යවරයාව අල්ලාගෙන ගැඹුරු සුසුමක් පිට කළේය.“මොන පෝල්ද ඩොක්ටර්? ඔබ කිව්වෙ මොන පෝල් ගැනද? ඒ කවුද?”“ඔබ දන්නෙ නැහැයි කියන්නෙ ඇත්තටමද? පෝල් නැගී - ඔබගෙ සේවකයා.”මහලු ගොවියා සුදුමැලි විය. ඔහුගේ හදවත ලෙයින් පිරුණි. දැන් ඔහුගේ අතින් වේදනාවක් ගෙන නොදේ. ඔහු නළලට අත ගසා ගනිමින් උඩ බැලුවේය.“මම මොන තරම් මොඩයෙක්ද? කාලෙකට ඉස්සරයි මම මේක තේරුම් ගන්න තිබුණෙ. මේකි ගැහැනියක් නෙවෙයි හැපින්නක්.”“කාන්තාවට ශාප කරල වැඩක් නැහැ ගාල් මහත්තය. ඇය තවම තරුණයි ශක්ති සම්පන්නයි. යහපත් සෞඛ්‍ය තත්වයෙනුයි ඉන්නෙ. ඇය සමහරවිට අහිංසක වෙන්න පුළුවන්. ඒත් ඔබ මිය ගියාට පසු ඇය නැවත විවාහ විය යුතුයි. ඔබ මියගියාට පස්සෙ....”මහලු ගොවියා දැඩි ආයාසයෙන් වෛද්‍යවරයා දෙසට හැරුණි.ඔබ මිය ගියාට පස්සෙ ඇය තරුණයකු සමඟ විවාහ වීමෙන් ඔබට කිසිම හානියක් වෙන්නෙ නැහැ ඔබ පොළව යටට ගියාට පස්සෙ ඔබ කිසි දෙයක් දන්නෙ නැහැ. අනික ඇයට කඩවසම් ස්වාමි පුරුෂයකු ලැබීම ගැන ඔබ සතුටු වෙන්න ඕනෙ. පෝල් අපූරු තරුණයෙක්.”මහල්ලා දත්මිටි කෑවේ ඇත් දළ දෙකක් එකට හැපෙන්නාක් මෙනි.“ඔබ කරදර වෙන්න ඕනෙ නැහැ ගාල් මහත්තය. ඇගෙ අපූරු ශරීරය අපතේ යන්න ඉඩ දිය යුතු නැහැ. පෝල් මෝඩයෙක් නෙවෙයි. ඔහු නිකම්ම කාන්තාව අත අරින එකක් නැහැ. අනික ඇය ළඟ ඔබගෙ සල්ලියි ගොවිපලයි තියෙනවා. කාන්තාවක් ජීවිතය සතුටින් ගෙනියන්න කැමැතියි. මෙතන ඉන්න එකම මෝඩය ඔබයි ගාල් මහත්තය.”මහලු ගොවියා නැවතත් කෙඳිරි ගෑ අතර ඔහුගේ නළල මත ඩා බිඳු එක් රැස්වන්නට විය. ඔහුගේ හදවත පුරා ඇති වේදනාව පිටාර ගලන්නට විය.“ගාල් මහත්තය අත් නැතිව ඉන්නවට වඩා හොඳයි එක අතකින් හරි ඇයව වැලඳ ගන්න හැකිනම්.”“මෙය මහල්ලාට දරා ගත නොහැකි විය. ඔහු එක්වරම නැගිට ඔහුගේ ඉදිමුණ අත වෛද්‍යවරයා වෙත පෑවේය.“ඔබගෙ සැත්කම් පිහියෙන් මේ අත කපල දාන්න ඩොක්ටර්.”සිංහල අනුවාදයබොබී ජී බොතේජුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=cr1407064</link>
    <topic>සෙවණැලි ඇද මිනිස්සු ගැන</topic>
    <author>මහාචාර්ය</author>
    <content>සෙවණැලි ඇද මිනිස්සු ගැනසාහිත්‍ය සම්මේලන හා සාහිත්‍ය කලා සාකච්ඡාවලට යාමේ වැඩි අභිරුචියක් මා තුළ නොතිබිණ. මෙකල මෙන් හැටේ දශකයේ මුල් භාගයේ පොත් දොරට වැඩුම් ද නොපැවැත්විණ. නවකතා ද පිටවූයේ යම්තමිනි. දැන් නම් සතියකට නවකතා හෝ කෙටිකතා හෝ කවි ‍ෙපාත් දුසිම් ගණනින් සතියකට වරක්වත් පිටවෙන බව අමුතුවෙන් කිවයුතු නොවේ.මගේ ‘හෙවණැලි ඇද මිනිස්සු’ පිටවී දෙසතියකින් පමණ පසුව මහාචාර්ය සරච්චන්ද්‍ර සහභාගිවන සාහිත්‍ය සමුළුවක් ‘ලංකා විද්‍යා පර්යේෂණ හා කාර්මික ආයතනයේ’ (CISIR) ශ්‍රවණාගාරයේ පැවැත්වෙන බව මට දැනගැනීමට ලැබිණ. ඊට සහභාගි විය යුතුය යන හැඟුම මා තුළ ඇතිවිය. විශේෂයෙන්ම මහාචාර්ය සරච්චන්ද්‍ර කතාකරන්නේ කුමක්දැයි දැනගැනීමේ ඇල්මක් මා තුළ තිබිණි. මේ වන විට මම මහාචාර්යවරයාට මගේ නවකතාවේ පිටපතක් තැපෑලෙන් යවා තිබිණ. එය මා අතින්ම සිදුවිය.එබැවින් මේ රැස්වීම් වාරය වන විට එක්කෝ එතුමා මගේ නවකතාව කියවා තිබෙනු නිසැකය. නැතිනම් නොකියවා පසෙක දමා තිබෙනු නිසැකය. කොයික වෙතත් යටත්පිරිසෙයින් මගේ නවකතාව ලැබුණු නොලැබුණු බවවත් මට දැනගැනීමට හැකිවනු ඇතැයි යන අපේක්ෂාවෙන් මම එම ශ්‍රවණාගාරයට පිය නැඟුවෙමි. සිදුවූයේ මහා පුදුමයකි. රැස්වීම පටන්ගැනීමට විනාඩි කීපයකට කලින් මහාචාර්යතුමා ශ්‍රවණාගාරයේ පිටපැත්තේ එක්තැනක යමක් කල්පනා කරමින් සක්මන් කරන අයුරු දැකගත හැකිවිය. මම හෙමින් සීරුවේ එතුමා වෙතට පියනැඟුවෙමි.“සර්ට මම මගේ නවකාතාවේ පිටපතක් එව්වා - හම්බවුණාද දන්නේ නැහැ” මම ඇසුවෙමි.මා අබියස නතර වූ මහාචාර්යවරයා කී දෙයින් මම පුදුමවීමි.“මට ඒක ලැබුණා. මම කියවලත් ඉවරයි.” ඉන්පසුව ගතවී ගියේ විනාඩි කීපයකි.“මම බොහෝම ආශාවෙන් කියෙව්වා.” ඊළඟට මහාචාර්යවරයා කී බව මතකය.“මොකද හිතුනේ සර්?”“හොඳයි - අමුතු විදිහේ නිර්මාණයක් - මම කල්පනා කෙරුවා - ඩේලිනිවුස් එකට විවේචනයක් ලියන්න. මම ඒක ලියල තියන්නම් - පුළුවන් ද ඒක අරන් ගිහින් ඩේලිනිවුස් එකට බාර දෙන්න?”“බැරිකමක් නෑ සර්”“එහෙම නම් මාව හම්බවෙන්න එන්න සෙනසුරාදා උදේ”“කොහාටද එන්න ඕනෑ සර්?”“මම මේ දවස්වල ඉන්නේ වැලිකලගේ ගෙවල්වලට හැරෙන තැන පළමුවෙනි ගෙදර. මිරිහා‍ෙන් - එන්ට පුළුවන්ද?”“පුළුවන් සර්”වැලිකල මහතාගේ නිවස පිහිටියේ කිනම් ඉසව්වක ද යන්න මම දැන සිටියෙමි. මගේ සිත් තුළ දහසක් මල් පිබිදිනැයි මට සිතිණ. මේ කතාවෙන් පසුව සෙනසුරාදා උදෑසන උදාවන තුරු මා තුළ ඉවසිල්ලක් නොවීය. ශ්‍රවණාගාරයේ දී මහාචාර්ය සරච්චන්ද්‍ර පැවැත්වූ දේශනය අසා එතනම පැවති තේපැන් සංග්‍රහය ද භුක්තිවිඳි මම ඉහවහා යන සතුටින් ගෙදර ගියෙමි.කොළඹ පැමිණි විට නාට්‍ය පුහුණු කටයුතු හා වෙනත් ඉටු කළ යුතු කාර්යයන් සඳහා මහාචාර්යවරයා නතර වී හුන් ‘අජන්තා’ නමින් හැඳින්වූ මිරිහානේ නිවසට, මම සෙනසුරාදා උදෑසනින්ම ගියෙමි. මා පැමිණි බව දැනගත් මහාචාර්ය සරච්චන්ද්‍ර අතේ කරදාසියක් හා ලියුම් කවරයක් ඇතිව පැමිණියේය.“ඒක හොඳද කියල කියවල බලන්නÓයි මට කීවේ ඉන්පසුවය. මම, ඒ ලේඛනය නිහඬව කියවන්නට පටන්ගත්තෙමි. ගේ ඇතුළට ගිය මහාචාර්යවරයා ඊළඟට පෙනීසිටින විට මා ඒ ලේඛනය කියවා හමාරකොට තිබිණ.“ඕක ගිහින් ෆිලිප්ට බාර දෙන්නÓයි මහාචාර්යවරයා කීය. ෆිලිප් යයි කීවේ ෆිලිප් කුරේ (Phillip Cooray) නමින් හැඳින්වූ විශේෂාංග කතුවරයාය. මම, සමුගෙන කෙළින්ම ලේක්හවුස් බලා පැමිණියෙමි. ලේක්හවුසියේ, ඩේලිනිවුස් පුවත්පත් කර්තෘ මණ්ඩලීය ඒකකය සොයා පැමිණි මම, ෆිලිප් කුරේ මහතා සිටින්නේ කොහේදැයි සොයා ගත්තෙමි. මා ආ කාරණය මම ඒ මහතාට සැකෙවින් දැනුම් දී මගේ අතේ වූ ලේඛනය ඔහුට බාර කළෙමි. එය නොපමාව කියවා බැලූ ඔහු මගේ මුහුණ දෙස ද බලා සිටියේය.“මම මේක පළකරන්නම්” ඔහු කීය. (I'm going to print this)“බොහොම ස්තුතියි (Thank you)මම, ඒ ලේඛනය පළවන දවස් ගැන ගැන කල් ගෙව්වෙමි. දින දෙකකට පසුව ඒ ලේඛනය පළවී තිබුණේ අපූරු සිරස්තලයකින් යුතුවයි. එය නම් “First novel of distinction” යනුවෙනි. ඒ විවේචනය කාගේත් අවධානය යොමුවූ බවට කිසිදු සැකයක් නොවීය.එතැන් පටන් සති ගණනාවක් යනතුරුම මට හමුවන හමුවන උදවිය කතාබහ කරන්නට පටන් ගත්තේ මගේ ප්‍රථම නවකතාව පිළිබඳ මහාචාර්ය සරච්චන්ද්‍ර ඉංග්‍රිසියෙන් ලියූ විචාරය ගැනයි. මහාචාර්ය සරච්චන්ද්‍රගේ විචාරයක් මෙතරම් දැඩි බලපෑමක් රසික ජනතාව කෙරෙහි ඇති කරවන්නේ කෙසේද යන්න මට දැන් විමතියට කරුණකි. අපේ බො‍හෝ විශ්වවිද්‍යාල ඇදුරන් මෙන්ම අන්‍ය විචාරකයින් ද නානාප්‍රකාර විචාර පුවත්පත්වල පළකරනු ලබන නමුදු ඒ එකකින් හෝ මේ සා බලපෑමක් ඇති කර ඇත්ද යන්න හෝ ඇති කරමින් පවතින්නේ ද යන්න හෝ තවමත් මා තුළ විස්මය ඇති කරවයි. සරච්චන්ද්‍ර මහැදුරන්ගේ විචාරයෙන් අවධානය යොමුකොට තිබුණේ ‘හෙවණැලි ඇද මිනිස්සු’ නවකතාව මඟින් ලා‍ංකේය මැද පන්තියේ සමාජය මැනැවින් නිරූපණය වී ඇති බවයි.ඒ හා සමඟම කතුවරයා විසින් උපයුක්ත කථන විධික්‍රමයේ ප්‍රබලත්වය ද දැකගත හැකි වග පලවී තිබිණ. මේ නවකතාව එහි කතුවරයා වන මවිසින් කෙසේ ලියන ලද්දේද යන ප්‍රශ්නය මගෙන් අසනු ලැබිණි. විකිණීම සඳහා පොත් සාප්පුවල රඳවන ලද පිටපත් ද කෙමෙන් අලෙවි වී අවසන් බවත් තවත් පිටපත් ලබාගත හැකිද යන්නත් දැනුම් දෙන තැපැල්පත් කීපයක් ද ලැබිණ.මම, මගේ මිතුරකු සමඟ ගුණසේන පොත් හලට යමින් සිටියෙමි. ඒ වූ කලි මගේ නවකතාව පිළිබඳ තවදුරටත් විපරම් කිරීමටය. ඒ වන විට විකිණී තිබූ පොත්වලින් ලබා ගත හැකි මුදල් ගැන ද මම විමසිලිමත් වීමි.මේ අවස්ථාවේදී මට අමතක කළ නොහැකි ජවනිකාවකට මුහුණ පෑමට සිදුවිය. අහම්බෙන් මෙන් මගේ ඇසගැටුණේ දෙටු ලේඛකයකු වෙතයි. ඔහු ජී.බී.සේනානායක මහතාය.“මිස්ටර්ගේ නවකතාව ගැන සරච්චන්ද්‍ර ලියලා තිබුණු විචාරය මම කියෙව්වා. ඊට පස්සේ මම මැක්ලම් පොත්හලෙන් පිටපතකුත් ලබාගත්තා.”“මිස්ටර් සේනානායක මගේ පොත කියෙව්වද?” මම ඇසීමි.“තවම ඉවර නෑ”“මිස්ට සේනානායක මගේ පොත ගැන දරන අදහස් මම දැනගන්නට කැමතියි.”“මගේ අදහස් දැනගෙන ඇති පලේ මොකක්ද?”“මම මිස්ටර් ‍ෙස්නානායකට හුඟාක් ගරු කරනවා. මම මිස්ටර් සේනානායකගේ හැම පොතක්ම වගේ කියවල තියෙනවා”“මගේ අලුත් ‍ෙකටිකතා සංග්‍රහය නම් කියවන්ට ඇති නේද?”“ඔය කියන්නෙ ‘මිතුරිය’ කතා සංග්‍රහය ගැන නේද?”“ඔව්”“මම ඒක ළමයින්ට උගන්වනවා”ඉන්පසුව මඳ වේලාවක් ජී.බී.සේනානායක මහතා මදෙස බලා සිටි අයුරු දැනුදු මට සිහිපත් වේ. සේනානායක මහතාගේ ‍පොත්පත් මහත් අභිරුචියකින් කියවූ මම ඒ ගැන මගේ අදහස් පළකළෙමි.“මිස්ටර් හුඟක් පොත් කියවන කෙනෙක් වගේ පේනවාÓයි ඔහු අන්තිමට කීවේ “යමු ගිහින් තේ එකක් බොමු” කියමිනි. මා පළමුවන වතාවට ගුණසේන පොත් සමාගමට නුදුරින් එකල පිහිටි වීර හෝටලය නමැති අවන්හලට ගියෙමි. අපි මේසයක දෙපැත්තේ හිඳගෙන කතාකරමින් තේ බීවෙමු. සේනානායක මහතා මෙතැන තේ බීමට තෝරාගෙන තිබුණේ මක්නිසාදැයි පසුව මට සැකයක් පහළ විය.“මේ දවස්වල මිස්ට සේනානායක කොහෙද ඉන්නේ?” මම ඇසුවෙමි. එසේ ඇසුවේ අවස්ථාවක් ලදහොත් හමුවීමේ අපේක්ෂාවෙනි.“මම ඉන්න තැන් සාමාන්‍යයෙන් කාටවත් දැනගන්න හරින්නේ නෑÓයි ගත්කටටම ඔහු කීය.“නෑ. මට හිතුනා මිස්ට සේනානායකව දවසක ඇවිල්ල හමුවෙන්න” මම නිකමට කීමි. සේනානායක මහතාගේ මුහුණේ සිනාරැල්ලක් මතුවිය.“ආවට නම් කමක් නෑÓයි ඔහු කීවේ තරමක චකිතයකිනි.“මම මිස්ට සේනානායකට කරදර කරන්න නෙමේ එතොත් එන්නේ”“මම දැනට තාවකාලිකව නතරවෙලා ඉන්නේ බොරැල්ලෙ රෙක්ස් හෝටලයේ උඩ තට්ටුවේ කාමරයක. ලියන මේසයකුයි ඇඳකුයි මම මේ දවස්වල ලියන පොත්වලට උවමනා කරුණු ඇති පොත් ටිකකුයි තමයි ඒ කාමරේ තියෙන්නේ”මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=cr1407065</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය...ගාමිණී වියන්ගොඩසිංහල පොතක් කියනවා නම් ඒ කරුණාසේන ජයලත්ගේ ‘බඹා කෙටූ හැටි’ නවකතාව. කියවන වෙලාවේ අසීමිත ආස්වාදයක් ලබපු පොතක් ඒක. ඒ භාෂාවේ රසවත් බව තවම මතකයි. ඒ වගේ ම ඉංග්‍රීසි ලේඛක, සමර්සෙට් මෝම් ගේ ‘The Razor's Edge’ නවකතාව මගේ ප්‍රියතම විදෙස් ප්‍රබන්ධ කෘතියයි.ප්‍රබන්ධ නොවන කෘතිය...ඊ.ඩබ්ලිව්‍. අදිකාරම් මහතාගේ ‘සිතුවිලි’ පොත් මාලාව. ඒවා පුංචි පොත්. ඒ පොත් පෙළේ, පොත් 15 ක් විතර තිබුණා.මේ දිනවල ඔබ කියවන්නේ....‍මම පොත් දෙකක් කියවනවා. එකක් තමයි, චිලි ජාතික ලුවිස් සෙපුල්වේදා ලියූ ‘The shadow of what we were’ කෘතිය. එය, චිලී රටේ මෑත ඉතිහාසය සහ ෆිනෝෂේගේ පාලන සමය අලලා ලියැවුණු පොතක්.අනෙක තමයි, මහාචාර්ය එච්.එල්. සෙනෙවිරත්න ලියූ ‘The works of king's කෘතිය. එය අතීත රජවරුන්ගේ සිට අද දක්වා නව බුද්ධාගම විකාශය වූ ආකාරය පිළිබඳ කියැවෙන කෘතියක්. මේ පොත් දෙක ම මේ දිනවල ඉතා ආසාවෙන් කියවනවා.කෙනකුට කියවන්න යැයි ඔබ නිර්දේශ කරන කෘතීන් තුනක්...සිතුවිලි - ඊ.ඩබ්. අදිකාරම් මහතාගේ සිතුවිලි පොත් පෙළ ජීවිතය අලුත් විදියකට දකින්න උදව් කරනවා. අද අපි මේ මුහුණ දෙන ආගම, ජාතිය, කුලය, සංස්කෘතිය, ආකල්ප කියන කාරණා ඔහු පොතින් පොතට බොහොම අපූරුවට විග්‍රහ කර තිබුණා. ඒ පුංචි පොත් 15, එක පොතක් හැටියට ගත්තම ජීවිතයට අතිශය ප්‍රයෝජනවත් සාර සංග්‍රහයක්. එතරම් වටිනා පුංචි පොත් පෙළක් මට මෙතෙක් හමුවී නැහැ.පංච තන්ත්‍රය - මනුෂ්‍ය ජීවිතය හා සමාජයට අදාළ සියලු කාරණා හැම කෝණයකින් ම විග්‍රහ කරමින්, රසවත් කතන්දර සමූහයක් ලෙසින්, ස්වභාව ධර්මයේ සිදුවීම් මුල්කරගෙන ඉදිරිපත් කර තිබෙන පංචතන්ත්‍රයත් කෙනෙක් කියැවිය යුතුමයි. විෂ්ණු ෂර්මාන් ලියූ මේ කෘතිය හේමපාල මුණිදාසයන් සිංහලයට නඟා තිබෙනවා.‘Identify and Violence’ - අමාර්තයා සෙන් ලියූ මේ කෘතියෙන් රටක් මුහුණදෙන ජාතික අනන්‍යතාව, ප්‍රචණ්ඩත්වය, කුල, ආගමික වැනි ප්‍රශ්න ඒ අනන්‍යතාවට මොන තරම් බලපෑම් කරනවා දැයි හරි අපූරුවට ඉදිරිපත් කරනවා. ඒ ඉන්දියානු සමාජයෙන් සහ ලෝකයේ වෙතත් රටවලින් උදාහරණ ගෙන දක්වමින්. මෙය අනන්‍යතාව පිළිබඳ ලියැවුණු පරිපූර්ණ කෘතියක්. ජීවිතයේ එක වරක් හෝ කෙනකු කියැවිය යුතු ම කෘතියක් මෙය‍.පොතක ඔබ වඩා වැදගත්කොට සලකන්නේ රචනා ශෛලිය ද.... අන්තර්ගතය ද... නැතිනම් අවසානය ද....ප්‍රබන්ධ කෘතියක නම් අනිවාර්යයෙන් අන්තර්ගතය, සහ රචනා ශෛලිය වැදගත්. අවසානය මා එතරම් තකන්නේ නැහැ. මොකද කලා කෘතියක කලාව ක්‍රියාවලියක් ලෙසයි මා දකින්නේ. එය ‘නිමි’ වචනයෙන් කළ යුතු යැයි නියමයක් නැහැ. ඒ ගලා යන ක්‍රියාවලිය තුළ අවසානයක් ඉබේම ඇති වනවා.ඔබ ළමා කාලයේ කියැවූ හොඳම පොත...ජී.බී‍. සේනානායකයන්ගේ ‘වරදත්ත’, එවිට මා කොළඹ නාලන්දාවේ දහවැනි පන්තියේ සිසුවෙක්. ඒ පොත මට වඩාත් මතක හිටින්නේ, ඒ වසරේ (1966) හොඳම ශිෂ්‍යයා වූ මට තෑග්ගට ලැබුණු පොත් දෙකෙන් වඩාත් සිත්ගත් පොත වූ නිසයි‍.ඔබ කියැවීමට කැමැති විශේෂ වර්ගයක ග්‍රන්ථ තිබෙනවාද....සමාජ විද්‍යාත්මක, දේශපාලනික මෙන් ම සාහිත්‍ය කෘතීන්වලට මා වඩාත් ප්‍රියයි.මෙතෙක් කියැවූ පොත්වලින් ජීවිතයට ලැබුණු දේ....සමස්තයක් ලෙස ජීවිතය දිහා බලන්න, තේරුම් ගන්න, පැහැදිලිව දකින්න අවශ්‍ය බුද්ධිමය තර්කනයක් මට ලැබී තිබෙන්නේ මගේ පොත් කියැවීමේ පුරුද්දෙන්.ඔබට අනුව පොතකින් තැනුණු හොඳම චිත්‍රපටය....ජී.බි. සේනානායකයන්ගේ ‘නිධානය’ කෙටි කතාව ඇසුරින් ලෙස්ටර් සූරීන් නිර්මාණය කළ ‘නිධානය'.ඔබ ඉහළින් ම අගයන කතුවරයා.‍..ප්‍රංශ ජාතික වික්ටර් හියුගෝ. ඒ වගේ ම සුවිශේෂයි, අපේ රටේ සයිමන් නවගත්තේගම සූරීන්.‍ඔබේ ප්‍රියතම සම්භාව්‍ය කෘතිය...වික්ටර් හියුගෝගේ ‘ලා මිසරාබ්ලේ (Le miserables).එය මනුෂ්‍යත්වය පිළිබඳ මහා ප්‍රතාපවත් ප්‍රකාශනයක්.ඔබේ ප්‍රියතම පරිවර්තන කෘතිය...මගේ ප්‍රියතම කෘතීන් තමයි මා පරිවර්තනය සඳහා තෝරා ගත්තේ. නමුත් මගේ ම කෘතියක් කීම එතරම් සුදුසු නැති නිසා, ඉතාමත් සාර්ථක පරිවර්තනයක් ලෙස මා සලකන චාලි චැප්ලින් විසින් ම රචිත ඔහුගේ ජීවිත කතාවේ සිංහල පරිවර්තනය ‘මගේ දිවි සැරිය’ කියන්නම්. එය එතරම්ම සාර්ථකව සිංහලට නැඟුවේ චූලානන්ද සමරනායකයි.නිවැරැදි කිරීමයිපසුගිය දෙසතියේ පළවූ සාහිත්‍ය ප්‍රශ්න පත්තරවල සේපාලි මායාදුන්නේගේ, ළමා කාලයේ කියැවූ හොඳම පොත ලෙස සඳහන්වූ ‘අම්මා මගේ රත්තරන්’ හි රචිකාව පුෂ්පා රම්ලනී නොව, සුසීමා දමයන්ති ලෙස නිවැරැදි විය යුතු යි.එසේ ම, හෙන්රි වර්ණකුලසූරියගේ කැමැතිම පරිවර්තන කෘතිය වූ ‘සියවසක හුදෙකලාව’ ගාමිණී වියන්ගොඩගේ පරිවර්තනයක් ලෙස පළවූයේ ද ප්‍රමාද දෝෂයකිනි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post></root>