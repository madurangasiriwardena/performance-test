<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=af1409076</link>
    <topic>බබ්බු සහ බබ්බු</topic>
    <author>කසුරි</author>
    <content>පසු­ගිය සතියේ මසි­තෙහි සට­හන් කරන්න යැයි මසිත මට උප­දෙස් දුන්නේ උපුල් ශාන්ත සන්න­ස්ග­ලගේ ‘අම්මා’ කෘතිය ජන ගත කළ මොහොතේ දිලීප අබේ­සේ­කර කළ කෙටිම කෙටි දේශ­නය මසි­තෙ­හිම ඇතිවූ නව මාන­යක් ගැන.(දිලීප අබේ­සේ­කර කියන්නේ කවු­දැයි කිහිප දෙනෙක්ම මගෙන් විමසා සිටියා. ස්වාමීන් වහන්සේ නමක් ද ඒ අතර සිටියා. දිලීප කියන්නේ කරු­ණා­රත්න අබේ­සේ­ක­රගේ පුතා. කරු අයියා “දිලීප පොඩි පුතු... සනී­ප­යට නිදි...” නම් වූ ගීතය ලියන්න ඇත්තේ අනි­වා­ර්ය­යෙන්ම ඔහු වෙනු­වෙන් විය යුතුයි. ක්ලැරන්ස් විජේ­ව­ර්ධන ඒ පද­වැල සුමි­යුරු ලෙස ගායනා කළා.)(ඒක අතුරු කතා­වක්)මේ සතියේ මසිත සට­හ­නත් පොතක් ජන­ගත කිරීමේ මොහො­තක් වෙනු­වෙන්ම වෙන් කර­න්නැයි මසිත යළිත් මගෙන් ඉල්ලා සිටි­නවා.ඒ සමන් අතා­වු­ද­හෙට්ටි ගේ ‘ආදර අංකුර’ කෘතිය ජන­ගත කළ මොහොතේ මහා­චාර්ය කාලෝ කළ ප්‍රකා­ශ­යක් නිසා.ආදර අංකුර කතාව තමන්ගේ ගර්භා­ෂය මුද­ලට කුලි­යට දෙන ඉන්දීය කාන්තා­වන් අත්වි­ඳින ඛේද­නීය පසු­බිම විව­ර­ණය කර­න්නක් යැයි මහා­චාර්ය සරත් විජේ­සූ­රි­යගේ දේශ­න­යෙන් පැහැ­දිලි වුණා (මා තවම පොත කියැ­වූවේ නැහැ)එහෙත් මගේ අව­ධා­නය යොමු වුණේ තම දේශ­නයේ දී මහා­චාර්ය කාලෝ මතු­කළ මත­යක් වෙත­ටයි. ඔහු කතා කළේ මේ ‘නළ බබ්බු’ ගැනම තමයි. දරු­වන් නැති එහෙත් දරු සෙනෙ­හස පාන්නට අසී­මිත ඕනෑ­ක­මක් ඇති අය (විශේ­ෂ­යෙන් යුරෝ­පී­ය­යන්) ගර්භා­ෂ­යක් කුලි­යට ගැනීම සඳහා ඉන්දි­යා­වට එනවා. විශාල මුද­ලක් ගෙවා ගැබක් කුලි­යට ගන්නවා. මේ ක්‍රම­යට ගර්භා­ෂ­යක් සපයා දීමත් නළ බබෙකු බිහි කර දීමත් දැන් මහා ලාභ­යක් ලැබෙන බිස්නස් එකක් බවට පත්වෙලා.ඒත් මහා­චාර්ය කාලෝ මතු­කළ ප්‍රශ්නය වූයේ මෙසේ ලබා­ගන්නා නළ බබ්බු­න්ටත් ස්වාභා­වික අඹු­සැමි සම්බ­න්ධ­තා­ව­කින් බිහි­වන දරු­වන් කෙරෙහි වගේම සැබෑ දරු සෙනෙ­හ­සක් ඇති වෙනවා ද කියන එකයි.නළ බබ්බු සඳහා අවශ්‍ය ඩිම්බ විකු­ණන එකත් ශුක්‍රාණු විකු­ණන එකත් මේ බිස්නස් එකේ ම කොට­සක්.ඇත්ත­ටම මේ නළ බබ්බුන්ගේ කතාව මහා­චාර්ය කාලෝ මතු­කළ විදි­ය­ටම තාක්ෂ­ණික වැඩක් පම­ණක් ද?මේ පිළි­බ­ඳව විම­ස­න්නට මට තිබෙන සුදු­සු­කම කුමක් ද? මගෙන් ම මේ ප්‍රශ්නය අසන්න මසි­තට ඇති අයි­තිය සහ සාධා­ර­ණ­ත්වය කුමක් ද?මසිත පඹ­ගා­ලක පැට­ලෙන්නේ මේ විදි­ය­ටයි. මම පිය පද­විය ලැබු කෙනකු විදි­යට නළ බබ්බු ගැන මට අව්‍යා­ජව සහ හෘද­යාං­ග­මව කතා කළ හැකි ද? මසිත යළිත් මසි­තම අවු­ල­කට ඇද දම­නවා.දරු­වන් නැති මිනි­සකු මේ තත්ත්වය දකින්නේ කෙසේ විය හැකි ද? දරු­වන් නැති සංකා­වෙන් පීඩා විඳින ඔවුන්ට අවශ්‍ය වන්නේ දරු­වෙක්. ඒ දරුවා සමඟ ජීවි­තය බෙදා හදා­ග­න්නට ඔවුන් බලා­පො­රොත්තු වෙනවා. සිහින මව­නවා. එබැ­වින් නළ බබාලා ගැන මේ තාක්ෂ­ණික ආක­ල්ප­යෙන් මිදී එය ස්වභා­ව­ධ­ර්ම­යේම කොට­සක් ලෙසින් දකි­න්නට අපට නොහැකි ද?”“ආද­රයේ උල්පත වූ අම්මාමා ඔබගේ පුතු වූ...”එදා... මඳ අඳුරු... ශාලාව අසී­මිත මවු සෙනෙ­හ­ස­කින් පුර­වා­ල­මින් වික්ටර් රත්නා­ය­ක­යන්ගේ මනෝ රම්‍ය හඬ නින්නාද වූවා.නළ බබාලා වෙනු­වෙන් ඒ වැනි ගී ලියැ­වේවි ද? මහා­චාර්ය කාලෝ ඒ ප්‍රශ්න­යත් මතු­කළා.එහෙම බැලු­වොත් මේ වෛද්‍ය විද්‍යා­ඥ­යන් කරන්නේ ස්වභා­ව­ධ­ර්ම­යාට එරෙ­හිව යන්නට උත්සාහ කොට තවත් ඛේද­වා­ච­ක­යක් නිර්මා­ණය කිරීම ද?ශ්‍රී ලංකාවේ අපට සිතා­ග­න්න­ට­වත් බැරි මුද­ල­කට ගර්භා­ෂ­යක් කුලි­යට ගෙන කොහේදෝ සිටින පිරි­මි­ය­කුගේ ශුක්‍රාණු කොහේදෝ සිටින ගැහැ­නි­ය­කගේ ඩිම්බ­යක් සුවි­ශේෂී නළ­යක් තුළ සංසේ­ච­නය වෙන්නට ඉඩ හැර එය වර්ධ­නය වී ගෝලා­කාර හැඩ­යක් ගත් විට ඉතාම ප්‍රවේ­ශ­මෙන් කුලි­යට ගත් කාන්තා­ව­කගේ ගර්භා­ෂ­යෙහි තැන්පත් කිරීමේ මේ ක්‍රියා­ව­ලිය වර්ත­මා­නය වන විට විදේශ විනි­මය ලබා දෙන මහා පරි­මාණ ව්‍යාපා­ර­යක් බවට පත්ව තිබෙ­නවා.“නළ දරු­වන් බිහි­කර ගන්න මෙත­රම් විශාල මුද­ලක් වැය කරන අය, ඇයි දෙම­වු­පි­යන් නැති හෝ අස­රණ දරු­වන් දරු­ක­මට නොගන්නෙ?”මහා­චාර්ය කාලෝ තවත් ප්‍රශ්න­යක් මතු­කළා. ඒත් එහෙම කාරු­ණික මිනි­සුන් ඉන්නවා. තමාගේ කුසින් නූප­න්නත් උපන්නා වාගේ රැක බලා­ගන්නා සෙනෙ­හස පානා මිනි­සුන් ගැහැ­නුන් ඉන්නවා. හැබැයි ප්‍රශ්නය තිබෙන්නේ එහෙම දරු­ක­මට හදා ගන්නට පටන් ගත් පසු තමන්ගේ දරු­වෙක් උප­න්නොත් අර දරුවා බොහෝ වෙලා­වට මෙහෙ­කාර තත්ත්ව­යට පත් වෙනවා. හැම විටම නෙමෙයි... බොහෝ විට... නැත්නම් ඔවුන් අත­හැර දැමූ අයාලේ යන දරු­වන් බවට පත් වෙනවා.තමන්ගේ බිලිඳු දිය­ණිය රුපි­යල් තිස් දහ­ස­කට විකිණු මවක ගැන තොර­තුරු ආරංචි වුණේ පසු­ගිය සති­යක. අධි­ක­ර­ණ­යට නොදන්වා දරුවා ගත් අය­ටත් විකිණු අම්මා­ටත් දැන් නඩු. එය නීති­යයි.ඒත් නීතිය මානු­ෂි­ක­ත්වය අතර යම් පර­ස්ප­ර­තා­වක් පැන නඟි­නවා නොවේ­දැයි මසිත මගෙන් අහ­නවා.උසා­වියේ ලියූ පසු ඒ ගනු­දෙ­නුව ලේඛ­න­ගත වෙනවා. එහෙම ලේඛන ගත­වෙන්න සම­හරු කැමැති නැහැ. එය රහ­සි­ගත ලබා ගැනී­මක් විය යුතුයි කියා ඔවුන් හිත­නවා.මොනව වුණත් මේවා අපි හිත­න­වට වඩා සංකීර්ණ ප්‍රශ්න.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=af1409077</link>
    <topic>ලංකාවටම සතුටු වෙන්න පුළුවන් ජයග්‍රහණයක් ගේනවා</topic>
    <author>නිශ්මං රණසිංහ</author>
    <content>ලෝක සූරියට අභියෝගයක් වූ බොක්සිං සූරිය එරන්දි ද සිල්වා‘මචං අර කෙල්ල මරු.පැරදුනාට සුද්දොත් හොල්මන්.ඒකි ගැන සුද්දොත් මාරෙට කතා වෙනවා.’මේ වචන අරුණ පෙරේරාගේය.එංගලන්තයේ වෙසෙන ලාංකිකයෙකු වන අරුණ කතා කරන්නේ නූතන එංගලන්ත ක්‍රීඩා ලෝලීන් වීරිවරියක් ලෙස අදහන නිකොලා ඇඩම්ස් ඉදිරියේ සිය පළමු ජාත්‍යන්තර තරගයට සහභාගි වෙමින් ශ්‍රී ලංකාවෙ එරන්දි සිල්වා දැක් වූ දස්කම ගැනය.ඔලිම්පික් රන් පදක්කම්ලාභිනිය මෙන්ම කිලෝ ග්‍රෑම් 51 බර පංතියේ ලෝකයේ සිටින සුපිරිතම ක්‍රීඩිකාවද වන නිකොලා පසුගිය වසරේ එංගලන්තයේ විශිෂ්ඨතම ක්‍රීඩිකාව ලෙසද ඇගයීමට පාත්‍ර වූවාය.නමුත් මේ සුවිශේෂී ක්‍රීඩිකාව ඉදිරියේ සිය පළමු ජාත්‍යන්තර තරගයට සහභාගි වන එරන්දි ඇය සමග තරග වට හතරම හොද තරගයක් ලබා දෙමින් තරග වැදුණේ ලංකාවේ කාන්තා බොක්සිං ක්‍රීඩාවේ අනාගතය පිළිබදව සුභ ප්‍රාර්ථනයක් ඇති කරමින්ය.මේ මොහොතේ ලෝක සූරිය ඉදිරියේ නොසැළුණු ඇය ආසියාව ජය ගැනීම පිණිස දකුණු කොරියාව බලා නික්ම යාමට අවශ්‍යය පුහුණු කටයුතු අතර අප සමග සංවාදයකට එකග කරවා ගැනීමට හැකි විය.ලණුමෝදර විද්‍යාලයෙන් සිප් සතර හැදෑරු ඇය උපතින් රිදී හැන්දක් මුව තබා පැමිණි එකියක් නොවූවාය.නවාතැන් පොළක මුරකරුවෙකු වූ සිය පියා අනුන්ගේ දේපළ සුරකින ලෙසම පවුලද සුරකින්නට දැන සිටි බැවින් කොල්ලන් දෙදෙනෙකුට මැදිව හැදෙන එරන්දිත් ඇතුළු සිය දරුවන් තිදෙනාම ලෝකයට බරක් නොවන දරුවන් කරන්නට පියාගෙ රැකවරණයත් මවගේ ආදරයත් සමත් වන්නේය.එරන්දිගේ අයියා උපාධිධරයෙකි.මල්ලි යුධ හමුදාවේය.කොලු ගති ඇති ලණුමෝදර විද්‍යාලයේ සෑම ක්‍රීඩාවකටම නැතිවම බැරි එකියක වූ එරන්දි කොග්ගල පිහිටි මාස් පවුලේ යුනිචෙලා ෆැක්ටරියට කැදවා ගෙන යන්නට එහි සේවය කළ අසල්වැසියෙක් ඉදිරිපත් වන්නේම ඇයට පැවති ක්‍රීඩා හැකියාව නිසාය.එය සියයට සියයක් නිවැරදි වන්නේ ඇයට හමුවන බොක්සිං පුහුණුකරු චම්පක මාතරආරච්චිගේ පුහුණුකිරීමේ හැකියාව මතය.අද ඇය ලොවම දන්නා ක්‍රීඩිකාවක්ය.නිකොලගෙ ෆයිට් එකෙන් පස්සෙ දැන් ආසියානු තරගාවලිය... මොකද හිතෙන්නෙ..?එදා මම ෆයිට් කරන්නෙ ලෝක සූරිය සමග කියන එක මට කවුරුත් දැන ගන්න තිබ්බෙ නැහැ.වට හතර ඉවර වෙලා ඩයන් ස්ර් මගේ ග්ලව්ස් ගලවන ගමන් ඇහැව්වා දුව දන්නවද ඔයා ෆයිට් කළේ කා එක්කද කියලා.ස්ර් ඒ වෙලාවෙ තමයි කිව්වෙ නිකොලා ඇඩම්ස් කියන්නෙ ලෝක සූරිය කියලා.එතකොට මම වැඩේ කරලා.මට වසන්ත ස්ර් වගේම ඩයන් ස්ර් කිව්වෙත් ඉස්සරහට යමු ඉස්සරහට යමු කියලා.මම ඒ විදිහටම කළා.එයාට ෆයිට් එක නිදහසේ කරන්න බැරි වුණා.මම ලොකු චැලේන්ජ් එකක් වුණා.වට හතරම මම ෆයිට් කළා වගේම ලකුණු පරතරය වැඩි වෙලා තරගය නවත්තන්න වුණෙත් නැහැ.මම ලෝක සූරිය එක්ක ෆයිට් කරන බව දැනං හිටියනම් පොඩි චකිතයක් ඇති වෙයි.මගේ පළ වෙනි ඉන්ටර්නැෂනල් මැච් එක ඒක නිසා.දැන්නම් ප්‍රශ්නයක් නැහැ. කවුරු ආවත් පරද්දන්න පුළුවන් කියලා හිතා ගෙන ෆයිට් කරන්න මට දැන් පුළුවන්.මම කොහොමත් පරදින්න ෆයිට් කරන කෙනෙක් නෙමෙයි.ඒ නිසා මම පැරදුනත් ඒක ගෞරවනීය පරාජයක් විදිහට අවසන් කරන්න පුළුවන් තරගයක් දෙනවා.ආසියානු තරගයට යන්නෙ දිනන්නමයි.ටාගට් එක වෙන දෙයක් නෙමෙයි රන් පදක්කම.ඒ තරං ඉහළ අල්ලන්නම හිතා ගත්තම මම දන්නවා කුමන හෝ පදක්කමක් ලැබෙයි කියලා.එහෙම හිතුවට ඇත්තටම ටාගට් එක රන් පදක්කම.බොක්සිං ජීවිතය ආරම්භ වෙන හැටි කිව්වොත්...?ලණුමෝදර ඉස්කෝලෙන් ඉවත් වෙලා මම ගෙදර ඉන්නකොට මගේ ස්පෝර්ට්ස් ටැලන්ට් එක ගැන හිතලා අයියා කෙනෙක් තමයි මාව මාස් එකට එක්ක යන්නෙ.මම එතන වැඩ කරන අතරෙ බොක්සිං වලට යනවා.ගිහිං දවස් 10 ට පස්සෙ අපි අන්තර්මාධ්‍ය බොක්සිං තරගවලට එනවා.මම ඒකෙදි බ්‍රෝන්ස් මෙඩල් එකක් ගන්නවා.පළමු දවසෙ ඉදලම චම්පක මාතරආරච්චි ස්ර් මාව හොදට අදුරගෙන දවසින් දවස මාව ජාතික මට්ටමට ගේන්න අවශ්‍යය අඩිතාලම දැම්මා කිව්වොත් නිවැරදියි.මේ සංචාර වලදි ස්ර් ඔබ ළග නැහැ...ඇත්තටම දුකයි.මාව හරියටම දන්නෙ ස්ර්.ඒත් දැන් මම ජාතික සංචිතයෙ වැඩ කරන්නෙ ස්ර්ගෙත් කෝච් එක්ක.ගොඩක් අත්දැකීම් තියෙන කෙනෙක් හැටියට මාව හදන්න ස්ර්ට දුන්න ඇතැම් උපදෙස් වසන්ත කුමාර ස්ර්ට දැන් මටම කෙළින්ම කියන්න පුළුවන් වෙලා තියෙනවා.අනික ස්ර්ගෙන් මගේ පෞද්ගලික හැසිරීම් සහ හිතන පතන හැටි ගැන වුණත් වසන්ත ස්ර් අහලා දැන ගන්නවා.ඒ නිසා ස්ර් නැති එකේ පාඩුව දැනෙනවා අඩුයි.ඒත් මම වැඩියෙන්ම කැමති චමිපක ස්ර් මා ළග ඉන්නවනම්.ඒත් මම විශ්වාස කරනවා මමයි තනියෙන් රින්ග් එකට යන්නෙ.එතන වැඩේ මම ලැබුණු උපදෙස් එක්ක පාලනය කර ගෙන හරියට කරලා මෙවර ආසියානු තරගාවලියෙන් ලංකාවට පදක්කමක් ගේනවා.ආසියානු තරගාවලිය ගැන ඔබ දැඩි විශ්වාසයකින් කතා කරන්න හේතු මොනවද?මම පරදින්න තරග කරන කෙනෙක් නෙමෙයි.දිනීම තමයි මගේ ඉලක්කය.මගේ සම්පූර්ණ අවධානය තියෙන්නෙ ඒ ජයග්‍රහණය ලබා ගැනීම වෙනුවෙන්.ඒ වගේම මාස් බොක්සිං කණ්්ඩායම විශේෂයි.ඒ විශේෂත්වයට හේතුව ඩයන් ගෝමස් සර්.අප ආයතන පද්ධතියෙම ප්‍රධානියා ඔහුයි.තරගයකදි ඔහුයි මගේ කෙළ තමන්ගෙ අතේ තවරගෙන මගේ ගම් ටේප් එක දාන්නෙ.ඒක මට ලොකු ආඩම්බරයක් වගේම පුදුමාකාර හයියක්.මගේ බොක්සිං වෙනුවෙන් හැමදේම කරන මාස් පවුලෙ සේවකයො වෙනුවෙන් හැම දේම කරන ඩයන් ස්ර්ට තමයි මගේ අනාගතය ගැන තීරණය කරන වගකීම තියෙන්නෙ.එතුමා ළග ඉදීම මගේ විශ්වාසය තහවුරු කිරීමක්.ඒ වගේම මාස් බොක්සිං සංචිතය වගේම ශ්‍රී ලංකා සංචිතයෙ හැමෝමත් මම ගැන ලොකු විශ්වාසයකින් කතා කරනවා.ඒකත් මට ලොකු හයියක්.ශ්‍රී ලංකා බොක්සිං සම්මේලනයෙ සභාපති ඕබ්‍රී පීරිස් මහතා වගේම ලේකම් මහේෂ් දහනායක මහතාත් හැම වෙලේම ලොකු ශක්තියක් ලබා දෙනවා.ඒ වගේම මාස් මුදල් අධ්‍යක්ෂ රුවන් කෑරගල මහතාත් සෑහෙන ඕනෑ කමකින් බොක්සිං වෙනුවෙන් උදව් කරන එකත් ලොකු හයියක්.චම්පක ස්ර්,වසන්ත ස්ර් වගේම සංචියෙ ඉන්න හැම පුහුණුකරුවෙක්ම මා ගැන හොදට හොයා බලන එකත් මගේ ජයග්‍රහණය පිළිබද බලාපොරොත්තු ඉහළ නංවන්න හේතුවක් වෙලා තියෙනවා.ආයතනය මට්ටමෙන් ගත්තම ඔබට තිබෙන පිළිගැනීම...ඒකනම් වචන වලින් කියන්න බැරි තරම් සහයක්.කොග්ගල යුනිචෙලා ආයතනයෙ ඉහළම තැන ඉදලා පහළටම මට දක්වන ආදරය හරිම අපූරුයි.මම දන්නවා මහන ළමෙක්ගෙ වෙහෙස.මම ඒක අත් විදපු කෙනෙක්.ඒ මහන්සියෙ ප්‍රතිපල තමයි අපේ බොක්සිං වල හයිය.යාපනයෙ ඉදල දකුණට එනකං තියෙන හැම මාස් ආයතනයකම සේවකයො වෙනුවෙන් ඒ අයගෙ මහන්සියට ආඩම්බර වෙන්න පුළුවන් දෙයක් දෙන්න මම සූදානමින් ඉන්නවා.මම කොමන්වෙල්ත් තරගාවලියෙන් පස්සෙ ආයතනයට ආවම ලැබුණු උණුසුම් පිළිගැනීම මගේ විශ්වාසය ශක්තිය දෙගුණ තෙගුණ කළා.හුගක් අය මාව බදා ගෙන ඇඩුවා.සමහරු තරගෙ බලලා අඩලා තිබුණා.ඒ වගේම ලාංකේය කියන හැමෝටම සතුටු වෙන්න පුළුවන් ජයක් ගේන්න මම මේ වෙලාවෙ මගේ සම්පූර්ණ ශක්තිය මේ වෙලාවෙ කැප කරලයි පුහුණුවීම් කරන්නෙ.ඇය පිළිබද සටහන අවසන් කරන්න මම යළිත් මගේ මිතුරාගේ දුරකතන ඇමතුමට යොමු වන්නෙමි.‘වෙන රටක මිනිස්සු මැද්දෙ ඉද්දි තමයි මචං මේ කෙල්ලො අපට කොච්චර අභිමානයක්ද කියලා දැනෙන්නෙ’සැබවින්ම ඇය ලොව කොතැනක වුව වෙසෙන ලාංකිකයනට අභිමානයක් විය හැකි අන්දමේ ක්‍රීඩිකාවකි.ඇයට මෙන්ම ආසියානු තරගාවලියට සහභාගි වන ශ්‍රී ලංකා බොක්සිං කණ්ඩායමේ සියලු දෙනාටත් සමස්ත ක්‍රීඩා කණ්ඩායමටත් ‘සිළුමිණ’ හදවතින්ම සුබ පතන්නෙමු.නිශ්මං රණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=af1409078</link>
    <topic>හිමාලය තරණය කර වැඩිම වාර්තා තැබූ ශ්‍රී ලාංකිකයා</topic>
    <author>දයා ඩී. ෆොන්සේකා</author>
    <content>කඳු නැඟීම ජනප්‍රිය ක්‍රීඩාවක් වුණත් ඇත්තෙන්ම එය භයානක බවත් හිමාලය වැනි හිම කන්දක් නැඟීම වඩාත් භයානක ක්‍රියාවක් බවත් එවැනි ක්‍රීඩාවක යෙදිය යුත්තේ ජීවිතය පරදුවට තබාගෙන බවත් පසුගිය අ‍‍ප්‍රේල් මාසයේ හිමාලය කඳුවැටියේ කඳු කිහිපයක් තරණය කොට වාර්තා පිහිටුවූ ශ්‍රී ලාංකික කඳු නැඟීමේ ශූරයකු වන එල්මෝ ෆ්‍රැන්සිස් පවසයි.37 වැනි වියේ පසුවන එල්මෝ හිමාලය කඳුවැටියේ මීටර 8554ක් උසැති ලොට්සේ කන්ද තරණය කළ පළමුවැනි ශ්‍රී ලාංකිකයා වශයෙන් වාර්තාගත විය. ඔහු අප්‍රේල් මස 18 දින සිට මැයි 29 වැනිදා දක්වා ලොට්සේ ඇතුළු හිමාලයේ කඳුවැටි කීපයක්ම තරණය කොට ශ්‍රී ලංකා‍වට පැමිණියේය.ඔහු ලැබූ අත්දැකීම් අපට එකිනෙක විස්තර කෙළේ මෙසේය.“මේ මගේ හතරවැනි කඳු තරණයයි. මීට පෙර හිමාලයේ කඳු කීපයක් වරින් වර තරණය කළා. මෙවර මං මුලින්ම නැංගේ ලොට්සේ කඳු මුදුනටයි. එය හිමාලය කඳුවැටියේ මීටර් 8554ක් උසැති හිම කන්දක්. එහි තවත් ඉහළට යන්නට යන විට හිමාල කඳු නැඟීම් ඉතිහාසයේ විශාලම ඛේදවාචකයත් සිදුවෙලා.ඒ අපට ඉහළින් හිම කඳු අතර මහා හිම කුණාටුවකට අහුවෙලා 16 දෙනෙක් මිය ගිහින්. ඒ නිසා නේපාල රජය සියලුම කඳු නැඟීම් අවලංගු කළා. එයින් ඉහළට නඟින්නට බැරි වුණා. ඒත් ඒ අය අවුරුදු 5ක් ඇතුළත ආයෙත් එන්නට මට අවසර පත්‍රයක් ලබා දුන්නා.ඉන්පසු මම කල්පනා කළා මෙච්චර ආපු එකේ හිස් අතින්ම ලංකාවට යන්නෙ මොකටද කියලා. ඒ කන්දට මෙහා තිබූ ‘අයිස් ෆෝල්’ නම් අයිස් කන්දට නඟින්නට පටන්ගත්තා. දින තුනකින් එහි මුදුනට නැංගා. එයට නැංග පළමුවැනි ශ්‍රී ලාංකිකයා මමයි.ඊට සමාන්තරව තවත් කන්දක් තිබුණා. පුමෝරි කියලා. එහි උස මීටර් 7100ක්. ඒ කන්ද නඟින්න ඊළඟට ගියා. එහිදී මගේ කඹය හිමවලට දියවී කැඩුණා. මේ වගේ කඳු නඟින්න නම් එක් අයෙකුට තනිවම කරන්න බැහැ. ඊට හේතුව මීටර් 1000ක් දිග කඹ කවුරුවත් ළඟ නැහැ. එනිසා මීටර් 200 වගේ කඹ එකිනෙක හුවමාරු කරගන්න ඕනෑ. ඒ වගේම එකදිගට මීටර් ගාණක් නඟින්න බැහැ.මීටර 1000ක් නැංගොත් ආයෙත් මීටර් 200ක් ආපසු බහින්න ඕනෑ. එහෙම බැහැල මහන්සි ඇරල ආයෙත් මීටර් 1000ක් නඟින්න ඕන. ඒ වගේම කිසිවෙකු ළඟ අවශ්‍ය ආම්පන්න සියල්ලම නැහැ. එකිනෙක කණ්ඩායම් එකිනෙකාට උදව් කරගන්න ඕනෑ. මගේ අවුරුදු ගාණක පුහුණුව නිසා ම‍ං ඒ කන්දත් නැංගා. එයටත් නැංග පළවෙනි ශ්‍රී ලාංකිකයා මමයි.ආයෙත් ඊට තවත් එහා තවත් හිම කන්දක් තිබුණා. එය උසින් අඩි 5500යි. එයටත් නැංගේ ඒ ප්‍රයත්නය සැබෑ කළ පළමුවැනි ශ්‍රී ලාංකිකයා ලෙසයි. ආයෙත් ලංකාවට නොඇවිත් මං මීටර 6200ක් උස ලොබුච් කන්දත් නැංගා”කඳු තරණයේ දී ශරීරය එයට අවශ්‍ය පරිදි සකස් කරගන්න වෙනවා. ඒ කඳු මුදුන්වල ශීතලට ශරීරය ඔ‍ෙරාත්තු දෙන විදිහට හදාගන්න වෙනවා.උඩ දවස් ගණනක් ඉන්න එක අමාරුයි. මීටර 3000ට වඩා ඉහළ යද්දි ශරීරයේ ඔක්සිජන් ප්‍රමාණය සියයට 50ක් විතර අඩු වෙනවා. අපේ ශරීරය එයට හුරු කරගැනීම ඊළඟ ප්‍රශ්නයයි. මීටර් 6000න් උඩට නැංගොත් ආයෙ පහළට බහින්න ඕනෑ. ඒ ශරීරයේ රුධිර පීඩනය වැඩිවන නිසා ඉහළට යන්න යන්න අපට හුස්ම ගන්න අමාරුයි. එතකොට හෘදවස්තුවට රුධිරය වැඩියෙන් පොම්ප කිරීමේ දී රුධිර පීඩනය වැඩි වෙනවා. ඒ තත්ත්වයට මුහුණ දෙන්න දැඩි පුහුණුවක් අවශ්‍ය ඒ නිසයි.”එල්මෝ ෆ්‍රැන්සිස් කියාගෙන යයි. මම ඔහුගේ කතාවට විරාමයක් තැබුවෙමි.* ඔබ මේ හිමාලයට ගියේ කීවෙනි වතාවටද?“මේ හතරවැනි වතාව. මීට පෙර තුන් වරක් කන්ද නැංගා. 2001 මුලින්ම නැංගේ හිමාල අඩවියේම කලාපාතර් කියන කන්දට. එයින් ලැබූ පන්නරය මත මං තවත් කඳු නැඟීම ප්‍රගුණ කළා. කඳු නැඟීම හිතපු ගමන් කරන්න බැහැ දැඩි පුහුණුවීමක් අවශ්‍යයි. ඒ කඳු මුදුන්වල ශීතලට ඔරොත්තු දෙන්න තමන්ගෙ ශරීරය හදාගන්න එකයි මුල්ම කටයුත්ත.කඳු නැඟීම් ක්‍රීඩාවට ඔහු අවතීර්ණ වූ අයුරු පිළිබඳ ඊළඟට මම විමසිලිමත් වීමි.එල්මෝගේ පාසල් අවදිය ද ක්‍රීඩාවට ඇල්ම දැක්වූ අවදියක් විය. ‍එහෙත් පාසල් යන මුල් අවදියේ දී ඔහු වැඩක් නැති අයෙකු ලෙස සිය මිතුරන් විසින් හඳුන්වනු ලැබීය. ඒ නිසා ඔහු පිහිනීම, වෝටර් පොලෝ, හොකී වැනි ක්‍රීඩාවන්හි යෙදී සිටියේය. එහෙත් කිසිවකු නොකළ දෙයක් කිරීමේ ආශාවෙන් ඔහු පෙළෙන්නට විය.ඔහු මොන දේ කළත් පොත් කියවීම හොඳින් හුරු කළේය. පොත් කියවද්දී ලෝක ප්‍රසිද්ධ කඳු නඟින්නන් ගැන ඔහුට කියවන්නට ලැබිණ. මෙය හොඳ ක්‍රීඩාවක් බව ඔහුගේ සිතට අහම්බෙන් ආවේය. ඔහු මෙය මුලින්ම සිය දෙමාපියන්ට මිතුරන්ට කීවද ඔවුන්ගෙන් ලැබුණේ උපහාසාත්මක සිනා පමණි. ඔවුහු එල්මෝට විහිළු කළහ.“ඕවත් කරන්න පුළුවන් වැඩද පුතා” අම්මාත් තාත්තාත් කීහ.“මහ භයානක වැඩක්” මිතුරෝ කීහ.එහෙත් සමාජයේ සියලු දෙනාම “එපා එපා” කියන්නට වීම ඔහුට උත්තේජනයක් විය. ඔහු කඳු නැඟීම පිළිබඳව පොත්පත් කියවන්නට විය. සුප්‍රසිද්ධ කඳු නඟින්නන් ගේ ජීවිත කතා කියැවීය.මේ අතර 1998 දී ශ්‍රී ලංකාවට පැමිණි නේපාල ජාතික කඳුනැඟීමේ ශූරයන් කීප දෙනෙකු ඔහුට හමුවූයේ සම්මන්ත්‍රණයකදීය. ඔහු ඔවුන් සමඟ කතා කළේය. තමන්ගේ ආශාව ගැන කීය. නේපාල ජාතිකයෝ ඔහුට උපදෙස් දුන්හ.ඔහු මුද්දර සිය ගණනක් වැය කරමින් නේපාලයට ගිය ඔවුන්ට ලියුම් ලිවීය. අවසානයේ ඔහු නේපාල ජාතිකයන්ට කරදරයක් වන්නට ඇතැයි ඔහු කියයි.ඔහුට 2001 දී කලාපාතර් කන්ද නගින්නට උත්තේජනය ලැබුවේ මේ හමුවීමය. ඔහු කඳුනඟින හැටි ඊට අවශ්‍ය ලෙස ශරීරය සකසා ගන්නා හැටි ආදි සියල්ල හොඳින් හැදෑරිය.2001 කලාපාතර් කන්ද නගින්නට අවශ්‍ය වියදම ඔහු සොයා ගත්තේ සිය වැටුපෙන් එකතු කරගත් මුදල් හා මිතුරන් විසින් ප්‍රදානය කළ මුදල් වලිනි.වෙනත් අය නොගිය කඳුමුදුන්වල සිය දෙපා රැඳවීම ඔහුගේ ආශාව විය. ඒ චාරිකාවේදී ලෝකයේ උසම විල වන ගෝලාටාෂෝ දැක බලාගත් එල්මෝ මේ අයිස් කඳුවල ඇති සොබා දහමේ මනස්කාන්ත දසුන් වලින් වශීවිය.ක්‍රමක්‍රමයෙන් නේපාලයේ කඳු නඟින්නන් සමඟ සම්බන්ධ වූ එල්මෝ කඳු නැඟීමේ ක්‍රීඩාවට අවතීර්ණ වූයේ සිය දෙමාපියන් මිතුරන් පුදුමයට පත් කරවමිනි.ඉන්පසු 2006 දී ඔහුට බ්‍රිතාන්‍යය මූලික කොට ඇති Arctic Circle නම් ස්ථානය පිළිබඳ අධ්‍යයනය කරන්නට අවස්ථාව ලැබුණි. Earth watch නම් අධ්‍යයනික ආයතනය හරහාය. එහිදී ඔවුන් ලද ඉල්ලුම් පත් අතරින් ‍තෝරා ගන්නා ලද්දේ 4 දෙනෙක්. ඇමෙරිකාවෙන් දෙදෙනෙක් බ්‍රිතාන්‍යයෙන් එක් අයෙක් හා ආසියාවෙන් අයෙක් වශයෙනි. ආසියාවෙන් තේරුණු පුද්ගලයා එල්මෝය. ලෝකයේ පරිසරය හා කාලගුණ විපර්යාසය ගැන අධ්‍යයනයට මෙය හොඳම අවස්ථාවක් විය. එල්මෝට මේ සඳහා ප්‍රතිපාදන ලබා දුන්නේ හොංකොං ෂැංහයි බැංකුවය.එල්මෝ ‍ෆ්‍රැන්සිස් නම් ශ්‍රී ලාංකිකයා මේ වනවිට කලාප කඳුනගින්නන් අතර ප්‍රසිද්ධ චරිතයක් වී හමාරය.කඳු නැඟීමේ දී භාවිතා කරන ඇඳුම් ද අතිවිශේෂ ඒවාය. ඉහළට යන්නට යන්නට ශීතල වැඩිවෙයි. නොයෙක් නොයෙක් කාලගුණ විපර්යාස සිදුවෙයි. ගුරුත්වාකර්ෂණය අඩුවෙයි. මේ සියල්ලටම ඔරොත්තු දෙන පරිදි කඳුනඟින්නන්ගේ ශරීරය සකස් විය යුතුය.උඩට යන කොට සීතල වැඩිවෙන නිසා ශරීරය උණුසුම් කරන ඒ වගේම සැහැල්ලු ඇඳුම් අවශ්‍යය. හමට කිට්ටුම ඇඳුම නිර්මාණය කර ඇත්තේ විශේෂ රෙදි වර්ගයකින්. වූල් වැඩියෙන් යෙදූ ඇඳුමක් එය. ශරීරයේ උණුසුම රඳා පවතින්නට අවශ්‍ය තට්ටු කීපයක ඇඳුම් ඇඳිය යුතුයි. අන්තිමට අඳින ඇඳුම හදන්නේ තාරාවන්ගේ පිහාටු වලින්. ඒ වතුර නොරැ‍ඳෙන්නත් සැහැල්ලු වන්නත්. මෙහිදී - 50 ක පමණ උෂ්ණත්වයක් තියෙන්නේ. අත්වලට අත්වැසුම් දෙකක් දානවා. ඒවා බර අඩු නොකැඩෙන ඒවා. සපත්තුත් කඳු නැගීමට සරිලන පරිදි නොලිස්සන ලෙසයි නිමවා ඇත්තේ. හෙල්මට් එකත් ඒ වගේමය. මේ ඇඳුම දවස් දහයක් පහළොවක් ගලවන්නේ නැහැ. ශීතල වැඩි නිසා කඳු නැඟ බැස එනතුරාම මේ ඇඳුම ඇඳගෙන සිටිය යුතුයි.එල්මෝ පවසන පරිදි හිම කන්දක් උඩ ලෝකය අපූරුය. එම අත්දැකීම විඳගන්නට කන්දක් තරණය කළ යුතුම වෙයි.ඉර නඟින බහින අයුරු මෙන් ම පහත ලෝකය ද එහි සිට බලනකල අපූරුය.එල්මෝ ගේ ගම මහනුවරය. ලෙස්ලි ෆ්‍රැන්සිස් පියා හා මව පෝලින් මුලින් ඔහුට විරුද්ධ වුවද පසුව ඔවුහු සිය වීර පුතා පිළිබඳව ආඩම්බරයෙන් කතා කළහ. ඔහුගේ මල්ලිලා දෙන්නා හා නැඟණියන් මේ ගමනේදි ඔහුට සහාය වූහ.එහෙත් තානාපති සේවයේ යෙදී සිටින ඔහුගේ බිරිඳ ගාර්නියා ගැන ඔහු විශේෂ ස්තුතියකින් යුතුව කතා කරන්නේ මේ ගමන් සඳහා අවශ්‍ය විවේකය, චිත්ත ධෛර්ය මෙන් ම මානසික ශක්තිය ද ඇය ලබාදෙන හෙයිනි. ශාන්ත බ්‍රිජට් කන්‍යාරාමයේ ඉගෙනුම ලබන දියණියන් දෙදෙනා ද සිය පියාට සහාය දෙති.මේ වනවිට “අමානා බැංකුවේ පුහුණුවීම් අංශයේ ප්‍රධානියා ලෙස කටයුතු කරන එල්මෝ ප්‍රැන්සිස් නායකත්ව පුහුණු වැඩමුළු පවත්වමින් තරුණ තරුණියන්ට නායකත්ව පුහුණුව ලබා දෙයි. තරුණ පරපුරේ අරමුණු ධනාත්මක කරමින් හොඳ විනයක් හා ඉලක්කයක් ඇති කළහොත් ශ්‍රී ලංකාවේ හෙට දවස යහපත් වනු ඇතැයි ඔහු පවසයි. Face Book මඟින් ද ඔහු හමුවී කඳුනැඟීම හා නායකත්ව පුහුණුව ගැන උපදෙස් ලබාගත හැකි බවද ඔහු පවසයි.තවත් විශේෂයක් වන්නේ ඔහු කුඩා කළ සිටම දකුණු ඇසේ පෙනීම අඩු ආබාධයකින් පෙළීමයි. ඔහු මේ සියලු දස්කම් කළේ එක ඇසකින් වීම මේ කතාවේ තවත් අපූරු පැත්තකි.ඔහු මේ වනවිට නායකත්ව පුහුණුවීම් පිළිබඳව පොතක් ද ලියා තිබේ.එල්මෝ ප්‍රැන්සිස් නුදුරු අනාගතයේදී හිමාලයේ මහකන්ද තරණය ‍කර තවත් එවරස්ට් වීරයකු නොවනු ඇතැයි කිව හැක්කෝ කාටද?ඔහුගේ විද්‍යුත් ලිපිනය elmofrancis@gmail.comදයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=af1409079</link>
    <topic>“ඔයා දුක්වෙන්න එපා මම කැමැත්තෙන්මයි මේ දේ කරගත්තේ”</topic>
    <author>සුනිල් දයා අල්විස් තුෂාරි නේරංජා වික්‍රමසිංහ පන්නිපිටිය විශේෂ අනිල් ලසත් පෙරේරා</author>
    <content>“ඔයා දුක්වෙන්න එපා. මම කැමැත්තෙන් මේ දේ කරගත්තේ. ආණ්ඩුවටයි ජනාධිපතිතුමාටයි නවනීදන් පිල්ලේ ගෙන් එල්ල වෙන තර්ජනවලට විරෝධය පළ කරන්නයි මම ගිනි තියාගත්තේ.” තම පියා මිය යාමට ප්‍රථම ජාතික රෝහලේ ප්‍රතිකාර ලබමින් සිටියදී දුරකථනය ඔස්සේ එලෙස පැවසු බව පසුගිය දා රටම කම්පාවට පත්කරමින් කොල්ලුපිටිය පොලීසිය ඉදිරිපිටදී සිරුරට ගිනිතබා ගනිමින් සියදිවි හානිකර ගත්, ශ්‍රී ලංකා යුද හමුදාවේ විශ්‍රාමික සැරයන්වරයකු වන පන්නිපිටියේ කලල්ගොඩ පදිංචිව සිටි 72 හැවිරිදි තිදරු පියකු වන තෙල්ලමුරේ විතානගේ පියසේන මහතා පිළිබඳ ඔහුගේ බාල දියණිය වන නිලුක්ෂි නෙල්කා මහත්මිය එලෙස අදහස් පවසා සිටියාය.එක්සත් ජාතීන්ගේ මානව හිමිකම් කොමසාරිස් නවනීදන් පිල්ලේ ශ්‍රී ලංකාවට හා මහින්ද රාජපක්ෂ ජනාධිපතිතුමාට කරනු ලබන තර්ජන හා බලපෑම්වලට විරෝධය දැක්වීමට යැයි පවසමින් ඔහු මෙලෙස තම සිරුරට ගිනිතබා ගෙන ඇතැයි පොලීසිය සඳහන් කරයි. මේ පිළිබඳව තවදුරටත් අදහස් දැක්වූ නිලුක්ෂි නෙල්කා මහත්මිය මෙසේ ද කියා සිටියාය.“දැන් වසර කීපයකම ඉඳල තාත්තා රජයට, ජනාධිපතිතුමාට පිටරටවල්වලින් එල්ල වෙන තර්ජන ගැන හුඟාක් තරහෙන් කම්පාවෙන් තමයි හිටියේ. මීට වසර කීපයකට කලින් මානව හිමිකම් ප්‍රශ්න ලංකාවට ආපු වෙලාවේ ඉඳලම, ඇයි අපේ රටට, ජනාධිපතිතුමාට මේ අය මේ විදිහට හිරිහැර කරන්නෙ? කරදර කරන්නෙ කියලා තාත්තා හිතින් දුක් වුණා. දැන් ත්‍රස්තවාදය ඉවර කරල මුළු ලංකාවෙම සාමය තියෙනවා. රට සංවර්ධනය වෙනවා කියමින් ඒ ගැන සතුටින් කතා කළා.මීට අවුරුද්දකට කලින් ලංකාවට එරෙහිව යුද චෝදනා ගැන පරීක්ෂණ පවත්වන්න යෝජනා ආ දා ඉඳලම තාත්තා එයට විරෝධය දක්වමින් යම් යම් දේ ප්‍රකාශ කළත් මේ විදිහට ජීවිතේ නැති කර ගනීවි කියලා අපි කවදාවත් හිතුවේ නැහැ. තාත්තා ඉපදිලා තිබෙන්නේ ගාල්ලේ. ඒ 1941 වසරේදියි. ඒ කාලෙ පළමුවැනි ලෝක යුද්ධය පැවැතුණු වකවානුව. සමහරවිට තාත්තා යුද සමයක ඉපදුණු නිසාම මෙතරම් රට ගැන හිතන්න ආදරේ කරන්න පුරුදු වෙන්න ඇති කියලත් අපිට හිතෙනවා.තාත්ත ඉගෙන ගෙන තිබෙන්නේ ගාල්ල තෙල්ලමුරේ දුටුගැමුණු විදුහලෙන්. අධ්‍යාපනයෙන් පස්සේ 1962 දී ශ්‍රී ලංකා යුද හමුදාවේ සේවා බළකායේ පළමු වන රෙජිමේන්තුවට බැඳිලා එහි 1983 වන තුරුම යාපනය, මන්නාරම, මත්තෙගොඩ, පොල්හේන්ගොඩ, පනාගොඩ යන ප්‍රදේශවල සේවය කළා. තාත්ත හමුදා සේවය ගැන කතා කළේ හරිම ආඩම්බරයකින් වගේම ගෞරවයකින්. ඉස්සර හමුදාවේ තිබුණු දේවල්, විනය ගැන හරිම ආඩම්බරයෙන් තමයි කතා කරන්නේ.1965 දී තමයි තාත්ත විවාහ වෙලා තියෙන්නෙ. අපේ අම්මා රොසලින් වීරසිංහ. විවාහ වුණාට පස්සේ මාලබේ තලාහේන පිහිටි අම්මාගේ නිවසේ තමයි පදිංචි වෙලා තිබෙන්නේ. තලාහේනෙ තමයි අපේ මහගෙදර තිබෙන්නේ. 2010 වසරේදි අපේ අම්මා නැතිවුණා. තාත්තා මාස 6 ක් විතර තනිවම ඒ නිවෙසේ ජීවත්වුණා. පස්සෙ, මගේ ඉල්ලීමට මගේ ගෙදර නවතින්න ඔහු කැමැති වුණා.”“එදා ඉඳල තාත්තා මියයන තුරුම ජීවත් වුණේ කලල්ගොඩ අපේ නිවෙසේ. ගෙදර වැඩ කටයුතුවලට මට හරියට උදව් කරනවා. කිසිම මානසික ලෙඩක්, අසනීපයක්, තාත්තට තිබුණෙ නැහැ. හොඳ ශරීර ශක්තියෙන් හිටියා. මටත් අයියටත් අක්කටත් පුදුමයි තාත්තා මේ කරගත්ත දේ ගැන. හැමදාම තාත්තා පාන්දර 4.00 වෙනකොට අවදි වෙනවා. නැගිටලා ව්‍යායාම කටයුතු කරල මුහුණ සෝදගෙන බුදු පහන තියලා තමයි දවසේ වැඩ කටයුතු අරඹන්නේ.හැමදාම පත්තර බලනවා. ජාතික රූපවාහිනිය, ගුවන්විදුලි වැඩසටහන් එකක් නෑර නරඹනවා. අහනවා. විශේෂයෙන්ම රට ගැන දේශපාලනය රටේ සංවර්ධනය ගැන තාත්තා හරියට විමසිලිමත් වුණා. රටේ තත්ත්වය ගැන හොඳ අවබෝධයක් තාත්තට තිබුණා. පත්තරේ හරි ගුවන්විදුලියෙ හරි රට ගැන හොඳ ප්‍රවෘත්තියක් කියවන්න, අහන්න ලැබුණොත් ඒ ගැන හරියට සතුටු වෙනවා. ඒ ගැන අපිත් එක්කත් කියලා උදම් අනන සිරිතක් එයාට තිබුණා.මට මතකයි යුද්ධය ඉවර වුණාම හරියට ඒ ගැන සතුටු වුණා. නමුත් විවිධ චෝදනා කියමින් ලංකාවට ප්‍රශ්න එනකොට ඒවා ගැන හිතමින් දුක් වුණා. සමහර වෙලාවට ජනාධිපතිතුමාට සහයෝගය දෙන්නේ නැහැ කියලා බැණ වැදිල මැති ඇමැතිවරුන්ට පවා තාත්තා ලිපි ලියා යැව්වා. ඒ වගේ ජනාධිපතිතුමාටත් ලිපි ලිව්වා. එතුමා ගැන ගීතයක් පවා ලියා තිබෙනවා. රජය කරන සංවර්ධන වැඩ ගැන හුඟක් සතුටින් කතා කළා.”“මේ අවාසනාවන්ත සිද්ධිය වුණු දවසෙත් තාත්තා සාමාන්‍ය විදිහට එයාගේ දෛනික වැඩ කටයුතු කරල උදෙන්ම ඇඳගෙන මාලබේ මහගෙදරට ගිහින් එන්න යන බව මට කිව්වා. මමත් දුවගේ පාසලේ ගුරු දෙගුරු රැස්වීමකට සහභාගි වෙන්න ගියා. උදේ 11.00 ට විතර ජාතික රෝහලෙන් මට දුරකථන ඇමැතුමක් ලැබුණා. එයින් පැවැසුණේ තාත්තා ගිනි තබාගෙන කියලයි. මට තාත්තත් දුරකථනයෙන් කතා කළා. “ඔයා දුක්වෙන්න එපා. මංකැමැත්තෙන් මේ දේ කරගත්තේ” කියලා කිව්වා.තාත්තා හරි නිහඬ චරිතයක්. එයා ගමේ කා එක්කවත් වැඩි ආශ්‍රයකට ගියේ නැහැ. අවශ්‍ය දේකට කතාබහ කළා ඇරෙන්න. ඒ වගේම එයාගෙන් කාටවත් කරදරයක් තිබ්බෙ නැහැ. තමන්ගෙ පාඩුවෙ හිටපු කෙනෙක්. ඒත් රටට අසීමිතව ආදරේ කළා. රටට අවැඩක් වෙනවනම් ඒ ගැන දැඩි ලෙස කම්පාවට පත්වෙන හිතක් තිබුණා. 2005 වසරේදී එයා යම් විදිහකට මැරුණොත් මරණෙ වැඩ කටයුතු කරන්න මල් ශාලාවකට මුදල් පවා තාත්තා ගෙවලා තිබුණේ. මල් ශාලාවෙන් තාත්තගේ මරණය සම්බන්ධ වැඩ කටයුතු නොමිලේ කරන්නත් ඉදිරිපත් වෙලා තිබෙනවා.මා දන්න තරමින් තාත්තගේ හිතේ දුකකට කියලා තිබුණේ එයාගෙ දරුවෙක් හමුදා සේවයට එක් කරන්න බැරිවීම වෙන්න ඇති. 1983 දී විශ්‍රාම ගියත් යුද සමයේ විශ්‍රාමිකයන් යළිත් හමුදාවට කැඳවූ අවස්ථාවේ තාත්තත් එයට එකතු වෙන්න කැමැත්තෙන් හිටියත් අම්මා එයට කැමැති වුණේ නැහැ. ඒ නිසා තාත්තට නැවත හමුදා සේවයේ නිරත වෙන්න බැරි වුණා. පස්සේ අයියාව හමුදාවට බඳවන්න උත්සාහ කළත් අම්මා එයටත් කැමැති වුණේ නැහැ. මේ හින්දා තරමක සිත්තැවුලක් තිබුණා. ඒ ඇරෙන්න වෙන කිසිම කරදරයක් දුකක් තාත්තට තිබුණෙ නැහැ.” නෙල්කා මහත්මිය හැඬු කඳුළින් අප සමඟ කීවාය.මෙම මරණය පිළිබඳ පොලිස් පරීක්ෂණ වාර්තා ඉදිරිපත් කිරීමෙන් පසුව පශ්චාත් මරණ පරීක්ෂණය කොළඹ සහකාර අධිකරණ වෛද්‍ය නිලධාරී ඩී. එල්. එම්. සේනානායක මහතා විසින් පවත්වන ලදී.කොළඹ නාගරික හදිසි මරණ පරීක්ෂක මොහමඩ් අෂ්රොෆ් රූමි මහතා ඉදිරියේ මේ පිළිබදව පැවැති මරණ පරීක්ෂණයේදී ප්‍රථමයෙන් සාක්කි දුන්නේ කොල්ලුපිටිය පොලීසියේ පොලිස් කොස්තාපල් අම්ඹුළුවාවේගෙදර ප්‍රසන්න එදිරිසිංහ මහතායි.“සිද්ධිය වූ දින එනම් සැප්තැම්බර් 2 වැනිදා කොල්ලුපිටිය පොලීසිය ඉදිරිපිට දොරටුව අසල මම රාජකාරි බාර ගත්තා. මෙහි රාජකාරියේ යෙදී සිටින විට උදේ 10.10 ට පමණ පොලිස් ස්ථානයේ ඉදිරිපිට පදික වේදිකාවේ ගින්නක් ඇවිළෙන බව පෙනුණා. ඊට පසු මම දැක්කා ඒ ගින්දරේ මනුෂ්‍යයකුගේ සිරුරක් ගිනිදැල් වෙලාගෙන දැවෙනවා. මම පොලීසිය ඇතුළට කෑගහගෙන ගිහින් පාපිස්සක් අරගෙන ඇවිත් ගිනි ගන්නා මිනිස් සිරුරේ ගින්න නිවන්න උත්සාහ ගත්තා.”මේ වෙලාවෙ පොලීසියට ඇවිත් හිටපු සිවිල් අයත් පැමිණ ගිනි ගනිමින් සිටි පුද්ගලයාගේ ගින්න නිවන්න උත්සාහ කළා. පසුව පොලිස් ප්‍රථමාධාර ඇඳ ගෙනල්ලා ඒ ඇ‍ඳේ ලෙඩා තියාගෙන පොලිස් ජීප් රථයකින් අපි ලෙඩා කොළඹ ජාතික රෝහලට ඉක්මනින්ම රැගෙන ආවා.”“රෝගියා රැගෙන එන අතරේ ඔහු අපට කිව්වා මාව බේරාගන්න එපා ජනාධිපතිතුමාට ලියුමක් දීලා තියෙනවා ඒ ලියුමේ ඔක්කොම විස්තර ටික තිබෙනවා කියලා. අපි ඒ අවස්ථාවේදී ඔහුගෙන් ප්‍රශ්න කළා නම මොකක්ද කියලා. එතකොට කිව්වා පියසේන කියලා. ගම කලල්ගොඩ හමුදාවේ වැඩ කළ බවත් සඳහන් කළා. ලියුමක් ගැන ඔහු සඳහන් කළත් ලියුමක් අපට හම්බ වුණේ නැහැ. සිද්ධිය වූ ස්ථානයේ පැට්රල් දැමු ප්ලාස්ටික් බෝතලයක් තිබී හමුවුණ බව ද පොලිස් කොස්තාපල් ප්‍රසන්න සංජීව තම සාක්ෂියේ සඳහන් කර තිබිණි.“මියගිය පියසේන මහතාගේ පුත් තෙල්ලඹුරේ විතානගේ චන්දන ප්‍රියන්ත (47) සාක්කි දෙමින් මෙසේ කීය. “මියගොස් සිටින්නේ මගේ පියා. මගේ මව මීට අවුරුදු තුනහමාරකට පෙර මියගියා. අපේ පවුලේ තුන්දෙනයි. මට බාල නංගිලා දෙන්නෙක් ඉන්නවා. තාත්තා හමුදාවේ විශ්‍රාමිකයෙක්. තාත්තා ගිනි තියා ගත්තු සැප්තැම්බර් 2 වැනිදා නංගිට කියලා තිබුණා මාලබේ යනවා කියා. පසුව උදේ 10.45 ට පමණ කොල්ලුපිටිය පොලීසිය ඉදිරිපිට තාත්තා සිරුරට ගිනි තියාගෙන බව ආරංචි වුණා.මේ බව එතැන හිටි නිලධාරියෙක් දැකලා තියෙනවා. තාත්තා එතැන සිටි පොලිස් නිලධාරියකුට කියලා තියෙන්නේ ජාත්‍යන්තර මානව හිමිකම් කොමිසමේ නවනීදන් පිල්ලේගෙන් ජනාධිපතිතුමාට එල්ල වන තර්ජන නිසා එයට විරෝධය පාන්නට තාත්තාගේ ජීවිතය නැතිකර ගත්තා කියලයි.” තාත්තා රෝහලට ගෙන ගිය 2 වැනිදා රාත්‍රී 10.15 ට පමණ රෝහලෙන් දැනුම් දුන්නා තාත්තා මියගිය බව.මරණ පරීක්ෂණයේ කටයුතු අවසන් කිරීමෙන් පසු පශ්චාත් මරණ පරීක්ෂණය ද පවත්වා අවසන් කර තිබුණ නිසා මේ මරණය පැට්රල් සිරුරට හලාගෙන ගිනිතබා ගෙන සියදිවි නසා ගැනීමක් බව කොළඹ නාගරික හදිසි මරණ පරීක්ෂක මොහමඩ් අෂ්රොෆ් රූමි මහතා මරණ පරීක්ෂණයේ තීන්දුව ප්‍රකාශයට පත් කළේය.සිරුරට ගිනිතබා ගෙන මියගිය පි‍යසේන මහතාගේ අවසන් කටයුතු තලාහේන සුසාන භූමියේ ආදාහනාගාරයේදී පවුලේ ඥාතින් විසින් පසුගිය දින සිදු කරන ලදී.සුනිල් දයා අල්විස් තුෂාරි නේරංජා වික්‍රමසිංහ පන්නිපිටිය විශේෂ අනිල් ලසත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=af14090710</link>
    <topic>ස්කූටරයක නැඟී පොඩිවුන් හා සවාරියේ</topic>
    <author>සේමාලි කැල්ලපත</author>
    <content>සිළුමිණෙන් පමණක් කියවන්න ලැබෙන ඉන්දීය අගමැති නරේන්ද්‍ර මෝදිගේ ජීවිත කතාවපාසල් යන අවදියේ නරේන්ද්‍රට ඉතිහාසය සහ සංස්කෘත භාෂාව විෂයන් අරහංය. ඒ විෂයන්හි අඩුව ඔහුට දැනුණේ අහමදාබාද්හි ආර්. එස්. එස්. සංගමයේ වැඩ කටයුතුවල නිරත වෙද්දීය. නරේන්ද්‍රටත් වඩා ඒ ගැන උනන්දු වූයේ වකීල් සාහෙබ්ය. දිනක් නරේන්ද්‍ර තමා වෙත කැඳවූ ඔහු සිය ගෝලයාට එම විෂයන් හැදෑරීමේ වැදගත්කම අවබෝධ කරවීය.ඒ අනුව නරේන්ද්‍ර ඒ විෂයන් මනාකොට හැදෑරුවේය. සැබැවින්ම වකීල් සාහෙබ් නිසා නරේන්ද්‍රගේ අතරමඟ නතර වී තිබූ අධ්‍යාපන කටයුතු ඉදිරියට ගියේය. නරේන්ද්‍ර යනු දක්ෂතාවලින් පිරි තරුණයකු බවට හඳුනාගත් ඔහු ඒ තරුණයාට සිය සංගමයේ වැඩ කටයුතු පැවරීමට නොපසුබට වූයේය.වකීල් තරුණ නරේන්ද්‍රගේ ගුරුවරයා පමණක් නොව ආරක්ෂකයා ද වූයේය. ශිෂ්‍යයකු හෝ අනුගාමිකයකු හෝ ගුරුතුමාගේ වඩාත් සිත් ගනී ද ඔහුට විරුද්ධව ගතු කියන්නෝ කේලාම් කියන්නෝ හෝ ඇද කුද කියමින් විවේචනය කරන්නෝ ද ඒ සමඟම බිහි වෙති. නරේන්ද්‍රට ද විරුද්ධව ඇද කුද කියන්නෝ වූහ. ඔහුට ඒ අත්දැකීම් ද නොඅඩුව ලැබිණ. එහෙත්, නරේන්ද්‍රගේ අගුණ කියමින් විවේචන එල්ල වෙද්දී වකීල් සාහෙබ් නිතරම ඔහු ආරක්ෂා කළේය.නරේන්ද්‍රභායි පංචාත්‍රි ගුජරාටයේ ආර්. එස්. එස්. සංගමයේ කටයුතු කරද්දී වකීල් සාහෙබ්ගේ දකුණු අත මෙන් සිටිමින් උදව් කළ අයෙකි. මේ වෙද්දී අසූ වැනි වියේ පසුවන පංචාත්‍රි නරේන්ද්‍ර තරුණ වියේ දී වකීල් සාහෙබ්ගේ සෙවණේ සිටි අයුරු සිහිපත් කරන්නේය.“වකීල් හැම වෙලේම වගකීම් දරා ගැනීම සඳහා නරේන්ද්‍ර උනන්දු කළා” ඔහු පවසයි.නරේන්ද්‍රගේ උනන්දුවත් කාර්යශූරත්වයත් වටහා ගත් වකීල් 1972 දී ඔහු ආර්. එස්. එස්. හි ප්‍රචාරක අංශයට බඳවා ගත්තේය. විනේ පාට්‍රෙල් ද මේ කාලයේ දී අහමදාබාද්හි ආර්. එස්. එස්. ප්‍රචාරක අංශයේ සේවය කළ අයෙකි. ඔහුත් නරේන්ද්‍රත් වසර 15 ක පමණ කාලයක් තිස්සේ එක්ව වැඩ කළහ. එනිසා ඔහු ද නරේන්ද්‍ර ගැන හොඳින් දනී.“අපි ඒ කාලෙ දිවා ආහාරය සංගම් මූලස්ථානයේ ලෑස්ති නොකළ දිනවල දවල් කෑමට සංගම් සාමාජිකයකුගේ ගෙදර යන්න පුරුදු වෙලා හිටියා” විනේ පාට්‍රෙල් පවසයි.ඇතැම් දිනවල දිවා ආහාරය සඳහා යන්නේ කුමන නිවෙසට දැයි ඔව්හු කතිකා කළහ.“අද දවල්ට කන්න යන්නෙ කාගෙ ගෙදරට ද?”“හවසට මට කරන්න වැඩ ටිකක් තියෙනවා. ඒ නිසා ළඟපාත කොහේට හරි යමු” නරේන්ද්‍ර පවසයි.දිවා ආහාරයට ගොස් පැමිණෙන නරේන්ද්‍ර යළි වැඩ පටන් ගනී. හෙජ්හෝභවන් හි කාමර නවයක් පමණ අතුගා පිරිසුදු කරන ඔහු ඉන්පසු හවස තේ වේල සඳහා අවශ්‍ය කෙටි කෑම ද පිළියෙල කරයි. ඒ අතරවාරයේ පැවරෙන කුදුමහත් සෑම වැඩ කටයුත්තක් ම ඉටු කරයි.නරේන්ද්‍ර කුඩා කල සිටම ජැන්ඩියට හැඳ පැලඳීමට රුචියක් දැක්වූවෙකි. අඳින ඇඳුම නිසි පරිදි පිරිසුදු කොට කැඳ දමා මැද ඇඳීම පුරුද්දක් ලෙස කරගෙන ගියේය.“අප්පා, අද නරේන්ද්‍රගේ ස්ටයිල් එක” දිනක් හොඳින් කැඳ දමා මැදපු කමිසයක් ඇඳගෙන ශාලාවේ වැඩ කටයුතුවල නිරත වෙන නරේන්ද්‍ර දුටු ආර්. එස්. එස්. ක්‍රියාකාරිකයෙක් පැවැසීය.නරේන්ද්‍ර නිහඬවම තම කාර්යයේ නිරත වෙද්දී තවත් කීප දෙනෙක් මුලින් කතා කළ තැනැත්තා හා එක්වූහ.“වැඩ කරන්නත් කැඳ දමලා මැදපු කමිස ඇඳලා”“නරේන්ද්‍ර අද මොකද කොහේ යන්න ද?”“ඇයි අද සාහෙබ්ගේ ඇඳුම් සේදුවේ නැද්ද?”“මේකෙ ඇතුළෙ ඉන්නත් ජැන්ඩියට ඇඳලා” යනාදී වශයෙන් නරේන්ද්‍ර ගේ ඇදකුද කියූ ඔවුන්ගේ කතා වැඩි වේලාවක් යෑමට පෙර වකීල් සාහෙබ්ගේ කනට ද ගියේය.“නරේන්ද්‍ර හැම වෙලේම පිළිවෙළට ඉන්න කෙනෙක්. ඒ දරුවාගේ වැඩ වගේම ඇඳුම් පැලඳුම් ද පිළිවෙළයි. ඒ ගැන ඒ ළමයාට හිනාවෙන එක නොවෙයි කරන්න ඕනැ අනෙක් අයත් ඒ ළමයා ආදර්ශයට ගන්න එකයි” යනුවෙන් නරේන්ද්‍රගේ විවේචකයනට වකීල් සාහෙබ් පිළිතුරු දුන්නේය.“ආර්. එස්. එස්. සංගමයේ ප්‍රචාරක අංශයට නරේන්ද්‍ර එක්වූ මුල් අවදියේ ක්‍රියාකාරීන් වැඩි දෙනෙක් එයාට එතරම් කැමැත්තක් දැක්වූයේ නැහැ. හොඳට කැඳ දාලා මැදපු ඇඳුම් අඳින්න එයාගෙ තිබූ කැමැත්ත හැමෝගෙම විවේචනයට ලක්වුණා. නරේන්ද්‍ර හැම වෙලේම කියන්න තියෙන දේ මූණටම කිව්වා. ඒක පාර්ශවීයව තීරණ ගත්තා. කරන්න තියෙන දෙයක් බය නැතුව කළා. මේ නිසා බොහෝ අයට ඒවා රිස්සුවේ නැහැ.” මෙලෙස පවසනුයේ නරේන්ද්‍ර සමඟ ආර්. එස්. එස්. හි දිගු කාලයක් කටයුතු කළ විනේ පාට්‍රෙල් ය.එසේ නමුදු නරේන්ද්‍රගේ මේ සෑම ගතිලක්ෂණයකින්ම වකීල් සාහෙබ් දුටුවේ වැඩිදියුණු කළ හැකි චරිතාංගයකි. මේ නිසා ඔහු සෑම අවස්ථාවකදීම නරේන්ද්‍ර ආරක්ෂා කිරීමට උත්සාහ දැරීය.මේ ආකාරයෙන් නිරන්තරයෙන් පියකු මෙන් තමාට රැකවරණය සැලසූ වකීල් සාහෙබ් කෙරෙහි නරේන්ද්‍රගේ වූයේ දැඩි භක්තියකි. ඔහු එවන් ගෞරත්වයක් හා සෙනෙහසක් සිය මවුට හැර වෙනත් කිසිවකුටත් දක්වනු තමන් දැක නැතැයි පාට්‍රෙල් සඳහන් කරයි.වකීල් සාහෙබ් සිය ක්‍රියාකාරීන් සඳහා නිතර දේශනා පවත්වයි. නරේන්ද්‍ර ඇතුළු පිරිස ඒ දෙසුම්වලට සවන් දෙන්නේ දැඩි කැමැත්තකිනි. උවමනාවකිනි. එදිනෙදා දකින දේ හා එදිනෙදා සංසිද්ධි අපූරුවට උදාහරණ කොටගෙන සිය දේශනාවලදී යොදා ගැනීමට වකීල් සාහෙබ් දක්ෂ වූයේය.“ඔබට වයන්න පුළුවන්නම් එය වස්දඬුවක්. එය වැසීම කළ නොහැකිනම් එය වස්දඬුවක් නොවේ නිකම්ම නිකම් දඬුවක් පමණයි” වකීල් සාහෙබ් වරක් පැවැසීය.නරේන්ද්‍ර ද ප්‍රචාරක අංශයේ වැඩ කටයුතුවල යෙදෙද්දී වකීල් සාහෙබ් අනුගමනය කරමින් ඔහුගේ දේශන රටා උදාහරණයට ගනිමින් ප්‍රචාරක වැඩ කටයුතුවල නිරත වූයේය.මේ අවදියේ නරේන්ද්‍ර හොඳ ශක්තිමත් තරුණයෙකි. හිතවතකුගෙන් ඉල්ලා ගත් ක්‍රීම් පැහැති බජාජ් ස්කූටරයක නැඟී ඔහු එකල එහා මෙහා යන්නේය. වකීල් සාහෙබ්ගේ දැනට ජීවතුන් අතර සිටින එකම ඥාතියා ගජනන් ඉනැම්දර් ය. ඔහුගේ දැන් වයස අවුරුදු 86 කි. එකල තරුණ නරේන්ද්‍ර බජාජ් ස්කූටරයේ නැගී එහා මෙහා යනු ඔහුට හොඳින් මතකය. නරේන්ද්‍ර ඉඳහිට දිනක් ගජනන්ගේ නිවෙස අසලට ස්කූටරයෙන් පැමිණෙන්නේ ඔහුගේ සොහොයුරා ඇරලවීම සඳහාය. එවකට ගජනන්ගේ කුඩා පුතු දීපක්ගේ වයස අවුරුදු 10 කි.ස්කූටරයේ නැඟී නිවෙස අසලට එන නරේන්ද්‍ර කුඩා දීපක්ට වීරයෙකි. ඔහු අයාගත් මුවින් හා විසල් කරගත් දෑසින් නරේන්ද්‍ර දෙස බලා සිටී. නරේන්ද්‍ර සොහොයුරා නිවෙසට බස්සා යන අතරතුරදී කුඩා දීපක් සමඟ ද වදනක් දෙකක් දොඩයි. කොලුවා සුරතල් කරයි.“හලෝ දීපක්... කොහොම ද? අද ඉස්කෝලෙ ගියා ද?”කොලුවා විසල් දෑසින් නරේන්ද්‍ර පැමිණි ස්කූටරය දෙස බලා සිටී. සොහොයුරා ඇරලවා පැමිණෙන ස්කූටරය මොහොතකට කුඩා කොලුවා ඉදිරිපිට නතර වෙයි. දරුවා ආශාවෙන් ස්කූටරය වෙත දිව එයි. ඔහුට ස්කූටරය අරුමයකි. නරේන්ද්‍ර අසන ප්‍රශ්නවලට පිළිතුරු දෙමින් දීපක් ස්කූටරය අතගායි.“මාමේ, මේ ස්කූටරය ඔයාගෙ ද?”“නෑ පුතේ, මගේ යාළුවෙකුගේ”“ඉතිං මාමා මේක පදින්නෙ”“මං යාළුවාගෙන් ටිකකට ඉල්ලා ගත්තා”“මාමාටත් ස්කූටරයක් ගන්න බැරි ද?”“පස්සේ ගන්නම්කෝ පුතා”ගජනන් සිය පුත්‍රයා හා නරේන්ද්‍ර අතර කෙරෙන කතාබහ සිනාසෙමින් අසා සිටී.“මාමේ මාත් ලොකු වෙලා ස්කූටරයක් ගන්නවා”“ඔයා ලොකු වෙලා හොඳට ඉගෙන ගෙන ස්කූටරයක් ගන්න”මේ වෙද්දී දීපක් නරේන්ද්‍රට ඉදිරිපසින් ස්කූටරයට ගොඩවීලාය.“මටත් ස්කූටර් පදින්න ආසයි, මාමේ”කුඩා දීපක් සිය ඉල්ලීම ඉදිරිපත් කරයි. කොලුවා ළංවුණේ මේ ටිකට බව දන්නා නරේන්ද්‍ර ඒ ඉල්ලීම ඉටු කරමින් දීපක් ස්කූටරයේ නංවාගෙන රවුම් කීපයක් ගොස් පැමිණ නිවෙස අසල බස්සවා යයි. ඇතැම් විට නරේන්ද්‍රගේ ස්කූටරයේ ගමනට ගජනන්ගේ අසල්වැසි නිවෙස්වල සිටින තවත් කුඩා ළමෝ ද එක්වෙති. නරේන්ද්‍ර ඒ දරුවන්ගේ ඉල්ලීම් ඉටුකරන්නේ සතුටු සිතිනි. කුඩා එවුන් නංවාගෙන ස්කූටර් පද්දවන නරේන්ද්‍ර දකින ගජනන් සිනාසෙයි.නරේන්ද්‍ර තමාට පවරන කාර්ය ඉතා ඉහළින්ම ඉටුකරන අයකු ලෙස ප්‍රසිද්ධය. ඔහුට මෝටර් රියක් සේදීමට බාර දුනහොත් ඔහු එය ඇදක් කුදක් කීමට ඉඩක් නොතබා ඉටු කරයි. එය දකින ආර්. එස්. එස්. හි අදාළ ප්‍රධානියා ඉතසිතින් සතුටට පත්වෙයි.“මේ කොල්ලා හරි දක්ෂයා. බලාපල්ලා කාර් එක හෝදපු අපූරුව. ඌට කාර් එක එළවන්න උගන්නපල්ලා. ඉදිරියේදී අපට නරේන්ද්‍රව ඒ වැඩේට ප්‍රයෝජනයට ගන්න පුළුවන් වෙයි” ප්‍රධානියා පවසයි.මෙලෙසින් නරේන්ද්‍ර වාහනය පැදවීමට ද අත හුරු කරගත්තේය. පැවරෙන ඕනෑම කාර්යයක් සිතා නොබලා හොඳින් ඉටුකිරීම නිසා ඔහු ආර්. එස්. එස්. ප්‍රධානීන්ගේ හිත දිනා ගත්තේය. වැඩක් පැවරූ කල ඊට හිත යොමු කරනු විනා නරේන්ද්‍ර සිය අතීතය ගැන නොසිතුවේය. ඔහුගේ අනාගතය ගැන නොසිතුවේය. ඒ ආකාරයෙන් ආර්. එස්. එස්. හි ඔහුට පැවරෙන වැඩ කටයුතු ටිකෙන් ටික වැඩි විය.“නරේන්ද්‍ර, මීට පස්සෙ මෙහෙට එන ලියුම් කඩලා බලලා ඒවාට පිළිතුරු ලියන්න ඕනෑ” දිනක් ආර්. එස්. එස්. ප්‍රධානියෙක් ඔහුට තවත් අමතර රාජකාරියක් බාර දුන්නේය. සිනාමුසු මුහුණින් නරේන්ද්‍ර ඒ රාජකාරිය ද බාර ගත්තේය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=af14090711</link>
    <topic>අපෙන් සමුගත් මහා පුරුෂයා සෑම් විජේසිංහ</topic>
    <author>ප්‍රේමසර ඈපාසිංහ</author>
    <content>මෙතුමා ප්‍රථම වරට හමුවූයේ කොළඹ, බොරැල්ල කනත්ත ආදාහනාගාරය අසල දීය. ඒ, 1996 වසරේ මැද භාගයේ දී පමණය. එදා කනත්තට ගොස් සිටියේ දේවි බාලිකා විදුහලේ විදුහල්පතිනියක වූ පද්මා සේනානායක මහත්මියගේ අවමඟුලට සහභාගිවීමටය. එම ස්ථානයට පැමිණ සිටි අය අතුරින්, ඉතාමත් ප්‍රසන්න මනා පෙනුමකින් යුත්, සුදෝසුදු ඇඳුමින් සැරසී සිටි ආකර්ෂණීය මහත්මයෙකු මා ළඟට පැමිණ මගෙන් මෙසේ ප්‍රශ්නයක් ඇසුවේය.“ඔබ ප්‍රේමසර ඈපාසිංහ මහතාද?“ඔව් මා ප්‍රේමසර ඈපාසිංහ” යයි පැවසුවෙමි.“මා සෑම් වි‍ෙජ්සිංහ”“සර් ඔබතුමා හඳුනා ගැනීමට බැරිවීම ගැන මට සමාවන්න”“ඔබගේ ක්‍රිකට් විස්තර ප්‍රචාරයන්ට මා නිරතුරුවම සවන් දෙනවා. එය ඉතා විශිෂ්ටයි. 1996 ‍ලෝක කුසලාන ක්‍රිකට් තරගමාලාව අවසන් තරගයේ විස්තර ප්‍රචාරය ඉතාමත් අපූරුයි. අදත්, එය මට මතකයි”“සර් ඔබතුමාගේ වදන් මා දිරිමත් කළා. බෙහෙවින් ස්තුතියි.”“ඈපාසිංහ කරුණාකරල ඔබ දෙපළ විවේක වෙලාවක අපේ ගෙදර එන්න. මම ඉන්නෙ ඇල්ප්‍රඩ් හවුස් ගාර්ඩ්න්ස්”එදා එසේ ඇරඹූ සබඳතාව 2014 අගෝස්තු 31 වැනිදා එතුමා දිවියෙන් සමුගන්නා තෙක්ම, අපි පවත්වාගෙන ගියෙමු. එවන් බෝසත් ගුණවලින් සපිරි උතුම් සත්පුරුෂයෙක් ඇසුරු කරන්නට ලැබීම අපගේ භාග්‍යයක් සේ අපි සලකමු.මෙම ශ්‍රේෂ්ඨ මිනිසා, අන් කවරෙකුවත් නොව, පාර්ලිමේන්තුවේ හිටපු මහා ලේකම්, ‘ඔම්බුඩ්ස්මන්'. විවෘත විශ්වවිද්‍යාලයේ කුලපති, සෑම් විජේසිංහ මැතිතුමාය. එතුමා උපත ලැබූයේ, වියතුන් උගතුන් ශ්‍රේෂ්ඨ ජනනායකයින් බිහි කළ දකුණු ගිරුවාපත්තුවේ බෙලිඅත්ත ගැටමාන නම් ප්‍රදේශයේය. එතුමා පෙර පින් සහිත බවද, සිත හොඳින් තබාගැන්මට ද සිප්සතර දැනු‍ෙමන් හික්මුණු සිරිත්විරිත්වලින් මේ ආදී මංගල සුතුරෙහි දක්නට ‍ලැබෙන ගුණාංගයන්ගෙන් යුත් බහුශ්‍රැතයෙකු ලෙස මම හඳුන්වමි. සෑම් විජේසිංහ මැතුතිමා පෙර පින් කළ එමෙන්ම මෙම සසරේදී නිහඬව මහා පින්කම් කළ වසර 93ක් ආයු විඳි සත්පුරුෂයෙකි. එතුමා ගැටමානේ විසූ ඉතාමත් සම්භාවනීය යුවළක වන ඩී.ඒ.එස්.විජේසිංහ මහතාගේ හා මැතිනියගේ පුත්‍රරත්නයකි.ගමේ පාසලෙන් අධ්‍යාපනය ලැබූ සෑම් විජේසිංහ, මාතර රාහුල, ගල්කිස්සේ ශාන්ත තෝමස්, කොළඹ ආනන්ද විදුහල්වලින් සිප්සතර හදාරා, ඉතාමත් දීප්තිමත් සිසුවෙකු ලෙස 1941 වසරේදී කොළඹ යුනිවර්සිටි කොලීජියට බැඳී කලා උපාධිය ලබා, පසුව එංගලන්ත සරසවියේ ද උපාධිය ලබාගෙන කැනඩාවේ විශ්වවිද්‍යාලයෙන් පශ්චාත් ඉහළම උපාධි ලබාගත් විද්වතෙකි. මෙයට අමතරව, සෑම් විජේසිංහ අතිදක්ෂ නීතිවේදියෙකි.බෙලිඅත්ත ප්‍රදේශයේ සම්භාවනීය රාජපක්ෂ පවුල සමඟ ඉතා කිට්ටු සබඳතාවයක් මොහු පැවැත්වීය. සෑම් විජේසිංහ කොළඹ යුනිවර්සිටියේ අධ්‍යාපනය ලබන වකවානුව තුළ ‍'බ්‍රෝඩ් හොස්ටල්’ එකේ නැවතී සිටියේය. දිනක් ඩී.ඒ.රාජපක්ෂ මැතිතුමා මොහු හමුවීමට පැමිණ සුභ ආරංචියක් එතුමාගේ කන වැකීය.“සෑම්, මට තවත් පුතෙක් හම්බවුණා. මොහුට තබන්න සුදුසු නමක් මට දෙන්න” මේ අවස්ථාවේදී සෑම් විජේසිංහයන් කියවමින් සිටියේ ජවහර්ලාල් නේරුගේ චරිතාපදානයයි. සෑම් විජේසිංහයන් ඩී.ඒ.රාජපක්ෂ පවුලේ අලුත් සාමාජිකයාට “මහේන්ද්‍ර” යන නාමය තබන්නැයි ඉල්ලීමක් කළේය. මේ දරුවා අන් කවරෙකුවත් නොව, වත්මන් ජනාධිපති මහින්ද රාජපක්ෂ මැතිතුමාය. සෑම් විජේසිංහ මහතාගේ දයාබර බිරිය මුක්තා, එස්මන්ඩ් වික්‍රමසිංහ මහතාගේ සොහොයුරියකි. රනිල් වික්‍රමසිංහ මොහුගේ කිට්ටු ඥාතිවරයෙකි.ශ්‍රී ලංකා පාර්ලිමේන්තු බැබළවූ අතිවිශිෂ්ට පාර්ලිමේන්තු ලේකම් තනතුර හෙබවූ සෑම් විජේසිංහයන් එම තනතුරට ආභරණයක් විය. අතිවිශිෂ්ට පරිපාලකයකු ලෙසත් ජාත්‍යන්තර කටයුතු සහ දේශපාලන විද්‍යාව පිළිබඳ විශේෂඥයකු ලෙසත් එතුමා කැපී පෙනුණි. ආර්.ප්‍රේමදාස, සිරිමාවෝ බණ්ඩාරනායක මැතිනිය, ජේ.ආර්.ජයවර්ධන ආදීන්ට විවිධ අවස්ථාවලදී පාර්ලිමේන්තු සම්ප්‍රදායන් පිළිබඳ උපදෙස් ලබාදීමේ දී ද ඔහු මූලික විය. මොහු ඉතාමත් සමීපව ඇසුරු කළ මිතුරෙකු වූයේ ලංකා සමසමාජ පක්ෂයේ නායකයකු වූ බර්නාඩ් සොයිසා මහතාය.මොවුන් විශ්වවිද්‍යාලයේ සමකාලීනයන්ය. මෙයට අමතරව ආචාර්ය එන්.එම්.පෙරේරා, කොල්වින් ආර්.ද සිල්වා, ඩඩ්ලි සේනානායක, පීටර් කෙනමන්, දොස්තර එස්.ඒ.වික්‍රමසිංහ, පිලිප් ගුණවර්ධන වැනි ශ්‍රේෂ්ඨ වීරෝධාර නායකයන් සමඟ ඉතා කිට්ටු ඇසුරක් හේ පැවැත්වීය. කෙසේවුවද සෑම් විජේසිංහයන් කෙදිනකවත් තම ගම්පියස අමතක නොකළේය. ගැටමාන ප්‍රදේශයට ආලෝකයක් ලබා දුන් මොහු දුප්පතුන්ට සරණ වූ අවස්ථා එමටය. තමා යටතේ සේවය කළ සේවක සේවිකාවන්ට ඉතාමත් කාරුණිකව සහ ඉහළින්ම සත්කාර කිරීමට ද මෙතුමා සෑම දිනකම කැපවිය.සෑම් විජේසිංහයන්ගේ විශේෂතම ලක්ෂණයක් වූයේ දුප්පත් දුවා දරුවන්ට අධ්‍යාපනය ලබන්නට නොමසුරුව අතහිත දීමය. තම ධන පරිත්‍යාගයෙන් පාසල් දියුණු කිරීමටත් අහිංසක දුවා දරුවන්ට පොත්පත් ලබාදීමටත් නොමසුරුව ඉදිරිපත් වූ ඔහු සර්වෝදය වැඩමුළු සාමාජිකයකු වශයෙන් ද කැපී පෙනෙන සේවයක් කළේය.මනා ඔදවත් තෙදවත් පෞරුෂයකින් යුත් වචනයේ පරිසමාප්ත අර්ථයෙන්ම මහත්මයකු වූ මොහු ඉතාමත් බුද්ධිමත්ව නැණවත්ව වචන හැසිරවූ අයකු ද විය. දේශපාලන විද්‍යාව, පරිපාලනය, නෛතික දැනුම පමණක් නොව ක්‍රීඩා හා කලාවට ද ඉමහත් ඇල්මක් දැක්වූ විජේසිංහයන් ක්‍රිකට් ක්‍රීඩාවට මෙන්ම හින්දි සංගීතයට ද දැක්වූයේ ඉමහත් ආශාවකි.මොහු නොබියව හා අවංකව තම අදහස් ප්‍රකාශ කිරීමේ හපනෙකු ද විය. වරක් ෆෙඩරල් පාක්ෂික මන්ත්‍රීවරයකු ඔහු වෙත දෙමළ බසින් ලිපියක් ඉදිරිපත් කළේය. දින කීපයක්ම පිළිතුරක් නොලත් මන්ත්‍රීවරයා කාර්යාලයේ දී ඔහුගෙන් විමසා සිටියේ තමාගේ ලිපියට පිළිතුරක් නොලැබුණු බවය. සෑම් විජේසිංහ මහතා පැවසුවේ, “ගරු මන්ත්‍රීතුමා ඔබතුමා මට ලිපිය ලියල තියෙන්නෙ ද්‍රවිඩ භාෂාවෙන්. මම ද්‍රවිඩ භාෂාව ඉගෙන‍ෙගන නෑ. මම දන්නේ සිංහලයි ඉංග්‍රිසියි පමණයි. ඉතින් එයට මම පිළිතුරු එවන්නෙ කොහොමද?” මන්ත්‍රීතුමා කීවේ මේ පිළිබඳ තම පක්ෂයේ නායක තිරුචෙල්වම් මහතාට දන්වන බවයි. මිනිත්තු කීපයකින් තිරුචෙල්වම් මහතා දුරකථනයෙන් සෑම් විජේසිංහයන් ඇමතීය.“සෑම්, මන්ත්‍රීතුමා මට ඇවිල්ල ඔබට එරෙහිව පැමිණිල්ලක් කළා. මම කිව්වා මන්ත්‍රීතුමාට ඔය දකුණු පළාතෙ මිනිස්සු හරි අමාරුකාරයො. මම මන්ත්‍රීතුමාට කිව්වා සෑම් විජේසිංහ කියල කියන්නේ මේ පාර්ලිමේන්තුවේ සිටින අතිවිශිෂ්ටතම නිලධාරියා කියල”. මෙයට අමතරව ඔහු සිනාසෙමින් කියා සිටියේ “සෑම්, මම මිනිහව හොඳටම බයගැන්වූවා. දැන් මිනිහ එයි ඔබෙන් සමාව ගන්න” මිනිත්තු කීපයකින් එම මන්ත්‍රීවරයා පැමිණ තමාගෙන් සමාව ගත් අන්දම ගැන විජේසිංහයන් මා සමඟ පවසා ඇත.ඇවිදින විශ්වකෝෂයක් බඳු වූ මොහු සමඟ කතාබස් කිරීමෙන් කෙනෙකුට ඉගෙන ගත හැකි දෑ බොහෝය. මා බොහෝ අවස්ථාවලදී එතුමාගෙන් ලබාගත් උපදෙස් සහ දැනුම විශ්වවිද්‍යාලයකින් පවා ලබා ගත නොහැකි තරම්ය. මොහු සමඟ කතාබහක නියැළීමම අධ්‍යාපනයකි. වරක් මොහු කී වදන් කීපයක් මාගේ දේශනවලදී බොහෝ විට උපයෝගී කරගෙන ඇත්තෙමි. ජාතික කළමනාකාරිත්ව ආයතනයේ බාහිර කථිකාචාර්යවරයකු ලෙස දේශන පැවැත්වීමේදී ඒවා මට බෙහෙවින් උපකාරී විය. වරක් ඔහු මා හට කී දෙයක් මා මගේ ආදර්ශ පාඨය කරගත්තෙමි.“ඈපාසිංහ ඔබ P අකුරු පහ කුමක්දැයි දන්නවාද?” එතුමා මෙසේ පැහැදිලි කළේය.Prior - Preparation - Prevents - Poor - Performance, (දුර්වල ක්‍රියාකාරිත්වය වළක්වා ගැනීමට, කලින් නිසි අයුරින් සූදානම් වීම අති වැදගත්.)මෙවැනි ශ්‍රේෂ්ඨ යුගපුරුෂයෙකුගේ වියෝව මුළු රටටම බලවත් පාඩුවකි. මෙම ශෝචනීය අවස්ථාවේදී එතුමාගේ පුතුන් දෙදෙනා වන මහාචාර්ය දොස්තර සංජීව විජේසිංහ මහතාටත්, පාර්ලිමේන්තු මන්ත්‍රී මහාචාර්ය රජීව විජේසිංහ මහතාටත්, දියණිය වන ශ්‍රී ලංකා මහ බැංකුවේ නියෝජ්‍ය අධිපතිවරයක වූ අනිලා බණ්ඩාරනායක මහත්මියටත් අපගේ ශෝකය මෙයින් පළකරමින් සෑම් විජේසිංහ මහතාට නිවන් සුව ප්‍රාර්ථනා කරමු.ප්‍රේමසර ඈපාසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=af14090714</link>
    <topic>බෝධි පූජාවලින් ඇස්වහ කටවහ දුරු කළ හැකිද?</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිසමාජයේ කැපී පෙනෙන කෙනෙක් නම්, අධ්‍යාපනික, ආර්ථික, සමාජයීය ඈ ආදී අංශයන් ගෙන් වඩාත් ඉදිරියට යන කෙනෙක් නම්, පවුලේ අය ගේ, නැදෑ හිත මිතුරන් ගේ, අසල්වැසියන් ගේ මෙන්ම රටතොට දන්නා හඳුනන අයගේ අවධානය යොමු වීම ස්වාභාවිකය. එවැනි කෙනකුට ඇස්වහ, කටවහ, හෝවහ, සිත්වහ ආදි වහවීම්වලට මුහුණ දෙන්නට සිදුවීම ද ස්වභාවිකය. ඉන් මිදීම සඳහා පංචශීලය රකිමින් දානමාන පින්කම් ආදියෙහි යෙදෙමින්, මවුපිය, ගුරුවර, වැඩිහිටියන් සලකමින් කටයුතු කරන අතර ම මෙම වහවීම් දුරු කරනු පිණිස යම් යම් උපක්‍රම විධි අනුගමනය කිරීම වඩාත් සුදුසුය.දානමානාදියෙහි නිර්ලෝභී වීමෙන් ‘කටවහ’ වීම් වැළකෙන්නේ කෙසේ ද? ඔබ සතු ධනය වියහියදම් කොට යම් කෙනෙකුට, පිරිසකට දානයක් පිරිනැමුවේ නම්, පරිත්‍යාගයක් කරන්නේ නම් අදාළ පුද්ගලයන්ගේ මුවින්“අනේ! ඒ අයට කොච්චර ලැබුණත් කමක් නෑ. අපිටත් දෙනවනේ” කියැවෙනු ඇත. එසේත් නැතිනම් ‘ඒ මිනිසුන්ට මොන තරම් දේ තිබුණත් කිසිම උඩඟු කමක්, ලොකු කමක් නෑ. අපිට ඒ ගෙදර කොයි වේලෙත් විවෘතයි’ ආදි ලෙස කියනු ඇත. එවැනි ප්‍රකාශ ඉතා වැදගත්ය. එසේ කියැවෙන ලෙස වැඩ කටයුතු කරනවා නම් දෝෂ දුරු කර ගැනීම පහසු වේ. එහෙත් ඔබ මෙහි දී සිහි තබා ගත යුතු වැදගත් කරුණක් වේ. මේ කිසිඳු දෝෂයකට; ප්‍රේතයකු ගේ, භූතයකු ගේ, දෙවියකු ගේ කිසිඳු බැල්මක්, බලපෑමක් නොවන බවය. මේවා ඔබත් සමඟ ජීවත්වෙන, ගැටෙන සමාජයේ මිනිසුන් කෙරෙන් ම ඇතිවන දේ ය. අප වඩාත් ආරක්ෂා විය යුතු වන්නේ එසේ නොපෙනෙන බලවේගවලටත් වඩා පෙනෙන්නට තිබෙන බලවේගයන්ගෙන් ය.බුදුරජාණන් වහන්සේ දේශනා කොට වදාළ පිරිත් ධර්ම දේශනාවන් අමනුෂ්‍ය බය, දුර්භික්ෂ බය, රෝග බය දුරු කරන්නට ආශිර්වාද වූ ලෙස, බුද්ධ වචනය, රහතන් වහන්සේ ගේ වචනය, බොහෝ උතුම් මවුපියන්ගේ ආශිර්වාදය, කෙනෙකු ගේ ජීවිතයට මහා බලයක්, ශක්තියක් ලබා දෙන්නා සේ, මාතු පෝෂක ජාතකයෙන් ආ පන්නරය ලොව්තුරු බුදු පදවියකට හේතු වූවා සේ අනිවාර්යයෙන් ම අප ගේ නරකට ද විවිධ දෝෂ එල්ල වන බව සමාජගත වී තිබේ. එහෙත් ඒ දෝෂවලින් මිදීම සඳහා ඔබට කළ හැකි සුවිශේෂී කාර්යභාරයක් වේ. ඇස්වහ, කටවහ, සිත්වහ වේ යැයි සමාජ සම්මත වූ අය දුටු විට‘අන්න අර මනුස්සයා එනවා. අද නම් අපිට මහා විනාශයක් වෙනවා’‘එයා යමක් ඉල්ලුවොත් නම් මේ සියල්ලම දා පිච්චී යයි’කියනවා වෙනුවට, බියට පත්ව සැඟවෙන්නට බලනවා වෙනුවට ඔබට කළ හැකි දෙයක් වේ. ඒ මාසයකට හෝ මාස දෙක තුනකට වතාවක් හෝ පන්සලට, පැමිණ ආශිර්වාද ලබා ගැනීමය. බෝධි පූජාවක් තබා ආශිර්වාද ලබා ගැනීමය. එසේත් නැතිනම් පින්වන්ත, යහපත් ගතිගුණ ඇති හොඳ ගුරුන්නාන්සේ කෙනකු ලවා වතුර කළයක් මතුරවා ගැනීම, ඇප නූලක් බැඳ ගැනීම, ඇස්වහ කටවහ පිච්චීම සිදු කර ගැනීමෙන් අස්වැසිල්ලක් ලද හැකිය.යම් පරිත්‍යාගයක්, දානයක් කරන අවස්ථාවක දී එය ලබන පුද්ගලයා ගේ මුවින් පෙර කී ලෙස යහපත් දෙයක් කියවෙන්නට ඉඩ තිබෙන අතර ම අයහපත් දෙයක් කීමට ද ඉඩ තිබේ.‘ඔය දෙන්නේ හේතුවක් නැතිවම වෙන්න බෑ. කුමක් හෝ යටි බලාපොරොත්තුවක් ඇති.’‘තියෙන දේවල තරමට ඔය දීමත් දීමක් දැ?’ යි ආදි ලෙසිනි. එහෙත් මෙහිදී තවත් සුවිශේෂී දෙයක් සිදු වේ. යමක් පරිත්‍යාග කිරීමේ දී, දීමේ දී අප කෙරෙහි ඇතිවන ප්‍රසාද සිත නිසා අප පිරිසිදු කිරණ පිට කරන අය බවට පත් වේ. බුදුරජාණන් වහන්සේට අවශ්‍ය වූයේ ද අප එම තත්ත්වයට පත් කිරීමටය. අප පිරිසිදු වී, යහපත් වූ තැන අප වෙතින් පිට කරන චිත්ත ශක්තිය, එළියට එන කිරණය පිරිසිදු වූයේ නම් බාහිරින් එන කිසිඳු දෝෂයකට ගොදුරු නොවේ. ඒ බව බුදුරජාණන් වහන්සේ ද පෙන්වා දුන්හ.එපමණක් ද නොවේ. ප්‍රේත භූතාදීන් ගේ පවා දෝෂ දර්ශනයට ලක් නොවේ.‘මේ අයට හරි හම්බ කර දී මම මියැදුණා. දැන් මට කිසිම දෙයක් දෙන්නේ නෑ. තනිවම කනවා බොනවා.’ආදි ලෙස ඒ ප්‍රේත භූතාදීන්ට ඇතිවන හැඟීම් පවා සම්පූර්ණයෙන් ම දුරු කර ගත හැකිය. එම උපක්‍රමය අයත් වන්නේ ගති, උපධි, ප්‍රයෝග, කාල යන සිව් සම්පත් අතරින් ප්‍රයෝග සම්පත්තියටයි. එම ප්‍රයෝග සම්පත් අතරින් දන් දීම, සිල් රැකීම, භාවනා කිරීම සමඟ කය වචනය සංවර කර ගනිමින් දස පුණ්‍ය ක්‍රියාවන්හි නිරත වීම, දස අකුසලයන් ගෙන් අත් මිදීම, කුසල ක්‍රියා වර්ධනය කිරීම ආදි දේ ප්‍රගුණ කරන කල අනවශ්‍ය බලවේග දුරැර සැබෑවටම ආශිර්වාද ලැබීමට පුළුවන. මේ ප්‍රායෝගිකව ඔප්පු කළ හැකි තත්ත්වයක පවතින දේ ය.ඔබට තවත් ගැටලුවක් ඇති වීමට පුළුවන. ඒ තුනුරුවන් කෙරෙහි ජීවිතය කැප කළ භික්ෂුන් වහන්සේටත් ඇස්වහ, කටවහ දොස් ඇති වන්නේ කවර හේතුවක් නිසා ද යන්න ය. මෙහි දී අප තේරුම් ගත යුතු වන්නේ භික්ෂුන් වහන්සේ වුවද පෘථග්ජන කෙනෙක් වන බවය. පෘථග්ජන පුද්ගලයා නම් මේ විශ්වයේ ඇති විශ්වීය ශක්තීන්ට මුහුණ දෙන තැනැත්තෙකි. බුදුරජාණන් වහන්සේ, පසේ බුදුවරු, මහ රහතන් වහන්සේ විශ්වය අතික්‍රමණය කළ අය වූහ. මේ විශ්වයේ ඇති දේට උන්වහන්සේ ගොදුරු විය යුතු නැත. එසේ වන්නට වුවමනාවක් ද නැත. උන්වහන්සේට කෙලෙස් නැත. ඇත්තේ ක්‍රියා සිත් පමණි. පර සිත් අපේක්ෂා කරන අය නොවෙති. එතැනින් මිදීම ලැබූවෝ වෙති. එම නිසා උන්වහන්සේ විශ්වය අතික්‍රමණය කළ අය ලෙස සලකමු. එම නිසා විශ්වයේ කුමන දිශාවක් සුබ ද අසුබ ද යන්න අදාළ නොවේ. බුදු පිළිරුව තැබිය යුතු වන්නේ කුමන දිශාවට ද යන්න ප්‍රශ්නයක් නොවේ. අවශ්‍ය වන්නේ පිරිසුදු තැනක තැන්පත් කිරීම පමණි. එපමණින් උන්වහන්සේගේ ශක්තිය ලැබේ. එහෙත් අප වාස්තු විද්‍යානුකූලව යම් යම් දේ තියමු. එය ද වටහා ගත යුතුය.ඒ හැරුණු විට පෘථග්ජනව සිටින, තුනුරුවන් තුළ ජීවත්වන අයට වන වහවීම් එනම් ඇස්වහ, කටවහ, හෝවහ, සිත්වහ ඇති කරන අයගේ ප්‍රබලත්වය හේතුකොට ගෙන යම් යම් අවස්ථාවන්හි යම් යම් බලපෑම් ඇති වේ. ඒ බලපෑම ඇතැම් විට කතා කරමින් සිටින තැනැත්තා ගොළු වෙන තැනට පත් කරයි. දිව ඇතුළට ගන්න බැරි තරමට ප්‍රබල වන අවස්ථා ද තිබේ. මෙහි දී අප මතක තබා ගත යුතු වන්නේ එසේ වන ප්‍රබල වහවීම්වලින් තුනුරුවන් සරණ යාම තුළම බැහැර විය හැකි ය යන විශ්වාසයට වඩා පාරිසරික තත්ත්වවලට මුහුණ දීමට ද සිදුවන බවය. බුදුරජාණන් වහන්සේට පවා එවැනි ගැටලු සහගත තත්ත්වයන්ට මුහුණ දෙන්නට සිදු වූ බව ඔබ දනී. දෙව්දත් තෙර විසින් ගල් පෙරලු තැන ගල් පතුරක් බුදු සිරුරෙහි වැදී රුධිරය වහනය වීම, චිංචිමානවිකාවගේ අභූත චෝදනාව, මාගන්ධියා බැමිණියගේ ප්‍රශ්නය ඊට උදාහරණය. මෙසේ පාරිසරිකව ඇතිවන ප්‍රශ්නවලට මුහුණ දීමට ද අපට සිදු වේ. එහෙත්, පර්යේෂණාත්මකව මෙවැනි අත්දැකීම් දෙස බැලීමේ දී පැහැදිලි වන්නේ අයහපතෙහි නිරත වන අයට සිදුවන දෝෂයන් වඩාත් බරපතළ වන බවය.කෙසේ වෙතත් තමන්ගේ ආර්ථික, සාමාජයීය හා අධ්‍යාපනික ආදි තත්ත්වයන් අනුව නිතර නිතර ‘වහ’ වීම්වලට ලක්වන බව හෝ නොවන බව කෙනෙකුට තමන් විසින්ම අධ්‍යයනය කරගත හැකිය. (තමන්ට මුහුණ දෙන්නට සිදුවන කරදර හා ඒවායෙහි ස්වභාවයන් අනුව) උදාහරණ ලෙස දක්ෂ කථිකයෙක් නම් උගුර තුවාල වීම, තොල කට පැලීම් ඇති වීම, කිසිඳු හේතුවකින් තොරව තොල, දිව සැපෙන්නට පටන් ගැනීම ආදි තත්ත්ව ඇතිවේනම් ඒවා වළක්වා ගැනීම සඳහා කළ හැකි සරල ක්‍රියාකාරකම් වේ.ප්‍රාථමික සමාජයන්හි ජීවත්වූ ජනතාව පවා අනුගමනය කළ ඇස්වහ කටවහ පුච්චා දැමීම එක් ක්‍රියාමාර්ගයකි. කුඩා දරුවකුනම්, ප්‍රිය මනාප බව, හුරතල් පැවතුම් වඩාත් මතු නොවන සේ දරුවා තබා ගැනීම ද සිදු කෙරේ. සමහර ගම්බද ප්‍රදේශයන්හි දරුවාට කරදරකාරී වන බව දැන ගත්ත ද කොණ්ඩය දිගට වවන්නේ දරුවාගේ සැබෑ හැඩරුව ඉස්මතු වී ‘වහ’ වීම්වලට ලක්වේ යැයි බියෙනි. පෙරුම්කායම් බැඳීම, නළලත තිලක තැබීම ද ඒ අතර වේ.නව නිවසක් තැනීමේ දී වන ඇස්වහ, හෝවහ, සිත්වහ දුරලීමට මූලික වශයෙන් සිදු කෙරෙන්නේ පඹයෙක් එල්ලා තැබීමය. එමඟින් නිවසෙහි දැක්ම මඳක් අඳුරු කිරීම සිදු ‍කැරේ. එසේත් නැතිනම් ‘මෙම නිවසට බුදුසරණයි’ ‘තෙරුවන් සරණයි’ ‘ජේසු පිහිටයි’ ආදි වැකි පැහැදිලිව පෙනෙන සේ විශාල අකුරින් ලියා තැබේ. තවත් සමහරෙක් ‘චී! චී!...’ ‘තුහ්! තුහ්!...’ ආදි වචන ලියා තබයි. එමඟින් බලාපොරොත්තු වන්නේ “බලාගෙන ඉද්දි ගඩොල් ටික බැ‍ඳෙනවා අනේ! අපිට කොහෙද මේ තරම් වාසනාවක්...” ආදි ලෙස සිතමින් සුසුම් හෙළීම අඩු කිරීමයි. මෙහිදී ‘මේ නිවසට බුදුසරණයි’ ආදි වැකි අන් අයගේ ප්‍රසාදය ලබා ගැනීමට සුදුසුය. එහෙත් ඊට වඩා ප්‍රතිඵල දායක වන්නේ ආරක්ෂක මුට්ටි, නිදන් වස්තු වැනි දේ තැන්පත් කිරීමය. මෙහිදී තුන්සූත්‍රය, ජිනපඤ්ජරය, අටවිසි පිරිත ආදි පිරිතෙන් එකසිය අටවාරයක් පිරිත් කොට වළ දැමීමෙන් නිවසට වන ‘වහ'වීම් එනම් ඇස්වහ, කටවහ ආදිය දුරුකර ගත හැකි වේ. වෙනත් ආගමිකයෙක් නම් ඒ ඒ ආගමානුකූලව චාරිත්‍ර කළ හැකිය. එමෙන් ම තුනුරුවන් ගේ ගුණ අන්තර්ගත, නිවැරැදි නැකතකට නිවැරැදිව ජප කරන ලද යන්ත්‍රයක් භාවිත කිරීමට ද පුළුවන.උදාහරණ ලෙස යම් කෙනෙක් රන් තැල්ලක් පැලඳ සිටිනවාට වඩා රනින්ම කළ සුරයක් පැලඳගෙන සිටීනම් කෙනකුගෙන් එන දැක්ම අඩුය. සරලව පැහැදිලි කරනවානම් ජනවහරේ එන ලෙස ‘අම්මෝ! ඒ තැල්ලේ ලොකු....’ කියනවා සේ‘අම්මෝ! ඒ සුරයේ ලොකු...’ යැයි සිතා සුසුම් හෙළීමක් වන්නේ නැත.ලබන සතියේදුටු සපුටු ශාක පත්‍රයක්මෝල් ගසක් ‍ගමන් කරවු හැටිරමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=as1409071</link>
    <topic>ඉදිරියට නොව පිටුපසට යන පුත්තලමේ හුනුගල් කෝච්චිය</topic>
    <author>ඉනෝකා සමරවික්‍රම</author>
    <content>ඉදිරියට නොව පිටුපසට යන පුත්තලමේ හුනුගල් කෝච්චියපුත්තලම ස්ටේෂමේ සිට අරුවක්කාඩුවලට ඇති දුර කිලෝමීටර විසිහයකට වැඩිය. එහෙත් මේ ගමන යන්නට දුම්රියක් තිබුණ ද අපට එහි යන්නට අවසර නැත. එසේ වුවත් අපි පුත්තලමේ සිට අරුවක්කාඩු දක්වා යන්නට පිටත්වුණෙමු. ඒ සිළුමිණ පාඨකයකු අපට ලබාදුන් තොරතුරක් අනුවය.“අවුරුදු ගාණක් තිස්සේ පුත්තලමේ සිට පාලවි තිබෙන සිමෙන්ති ෆැක්ටරියට අරුවක්කාඩුවේ පිහිටි හුනුගල් කොරියෙන් හුනුගල් පස් ගේනවා. මුලින් මුලින් නම් කෝච්චියේ මේ පස් පැටවුම් කරගෙන එනකොට ඒවා ආවරණය කරලවත් තිබුණේ නැහැ. දුම්රිය ගමනේ දී මේ ආවරණයක් නොමැති හුනුගල් පස් පිරවූ වැගන්වලින් පිටවෙන දූවිලි අවට පරිසරයට එක්වෙනවා. ඒ වගේම තමයි පාලවි සිට කර්මාන්ත ශාලාව දක්වාම මේ කෝච්චිය යන්නේ පස්සෙන් පස්සට. ඒ යන දුර කිලෝමීටර පහකට හයකට වැඩියි. මේ නිසා අනතුරුත් වෙලා තියෙනවා. මේක ප්‍රදේශවාසීන්ටත් ප්‍රශ්නයක්. පුළුවන් නම් ඇවිල්ල බලන්න”සිළුමිණ පාඨකයා අපට ආරාධනයක් කළේය.“අරුවක්කාඩුවේ ඉදලා ආපු හුනුගල් පුරවපු කොම්පැනියේ දුම්රියක් පසුගිය බදාදා (3) උදැසන නුරුනගර් වලදී ගැලවිලා එන්ජිමත් එක්ක වැගන් විසිතුනක් සිග්නලුත් නැතිව පුත්තලමට ආවා.රියදුරුවත් ගාඩ්වත් වැගන් හතක් ගැලවුණ බව දන්නේ නැහැ.මේ දුම්රියේ තිරිංග පද්ධතිය ක්‍රියාත්මක විම හොරයි.සාමාන්‍යයෙන් මෙහෙම දෙයක් වුණාම රියදුරුට ඒ බව දැනෙන්න ඕන.දුම්රිය මේ ගමන ආවේ ප්‍රධාන මාර්ග නිහිපයක්ම පසුකරලා.මේ වෙලාවේ නුරුනගර් දක්වා යන මගී දුම්රියක් එහෙම ආවානම් මෙය විශාල අනතුරක්. අනාරක්ෂිත ගමනකදී සිදුවු අනතුරක් පිළිබඳව තොරතුරු දන්නා දුම්රිය සේවකයකු පැවැසුවේ හුනුගල් දුම්රිය පිළිබඳ අප තොරතුරු සොයා බලමින් සිටියදීය.“පාඨකයා කියූ තොරතුරු සත්‍ය වුවත් එය ලිවීමට නම් අප දෑසින් දැකිය යුතුය. අපි පුත්තලම බලා ගියේ මේ තොරතුරු සොයා ඔබට කියන්නටයි.පුත්තලම දුම්රිය පොළේ සිට අරුවක්කාඩු දක්වා ගමන් ඇරඹූ හිස් වැගන් සහිත දුම්රියක් අපට අතරමඟදී හමුවිය. පුත්තලම නගරය පසුකර අපි කරඩිපුවාල් දෙසටත් එතැනින් විල්පත්තු අභය භූමිය දෙසටත් ගමන් කළෙමු. දුම්රිය මඟේ සිටි මොණරුඒ උදෑසනේ පරිසරයේ ඇත්තේ හරි අපූරු සොඳුරු බවකි. ඇතැම් තැන්වල අපි වාහනය මඟ දමා පටු පාරවල් කටු වන ළැහැබ අතරින් රේල් පාර පෙනෙන මඟ දක්වා පයින් ගියෙමු.“අන්න කෝච්චිය එනවා” රියදුරු ශ්‍රීලාල් හඬට කන්දී සිට ඈතින් එන දුම්රිය පෙන්වයි. දුර එන කෝච්චිය දැක ඉගිළී යන මොනර රංචුව විමල්ගේ කැමරා කාචයේ ඒ ක්ෂණයෙන් සටහන් විණි.මේ හරියේ හරියට මොනරු ඉන්නවා. සමහර වෙලාවට උන් කෝච්චියේ හැප්පිලා මැරෙනවා. අලි මුවෝ රිලව් එහෙමත් මැරෙනවා. ඔය යන කෝච්චිය ආයෙමත් විනාඩි හතළිස් පහකින් විතර එනවා. ඒ එනකොට හුනුගල් පස් පුරවගෙන එන්නේ. දැන් ටික කලක ඉඳලා ඒවා ඝනකම් රෙද්දකින් වහගෙනයි එන්නේ. ඒත් ඔයාලම බලන්නකෝ ඒ රෙදිවලින් ඒවා හරියට වැහිලා තියෙනවද කියලා. ආන් බලන්න අර උසට උසේ තියෙන ගස්වල කොච්චර දූවිලි රැඳිලා තියෙනවද කියලා. අනිත් එක තමයි පුත්තලම, අනුරාධපුර, කුරුණෑගල, කොළඹ, මන්නාරම යන ප්‍රධාන පාරවල් හරහා තමයි මේ කෝච්චි පාර වැටිලා තියෙන්නේ. ඊට අමතරව තවත් පාරවල් විස්සක් විතර තියෙනවා. මේ දුම්රිය ගමන අනාරක්ෂිතයි. ඒ නිසා වෙන අනතුරු වැඩියි.” නම ගම හෙළි කිරීමට අකමැති ගැමියෙක් අපට පැවසීය.පුත්තලමේ සිට දුම්රිය නැවතුම් කිහිපයක් පසුකර යන දුම්රිය යන්නේ මහ කැලය මැදිනි. දැන් පෑවිල්ල කාලයයි. එහෙත් ඊයේ පෙරේදා ඇදහැළුණු වැස්ස නිසාදෝ ගහකොළ නව පණ ලබා ඇත්තා සේය. පරිසරයේ ‍සොඳුරු බව විඳින්නට නම් මෙහි වෙනත් දවසක ආ යුතුය. එහෙත් අපි පරිසරය විඳින අතරේම පැමිණි ගමනේ අරමුණ ඉටුකර ගන්නා තුරු අතුරු මාර්ගවල තැනින් තැන රැඳී සිටියෙමු.මේ ගිය ගමනේදී අපට හමුවූ සුවිශේෂී දෙයක් ඇත. එය නම් පුත්තලමේ සිට අරුවක්කාඩු දක්වා යන ගමනේ දී හමුවන පාලම් පහයි. මේ පාලම් පහේ පළමුවැන්න තනිකරම කොන්ක්‍රිට්වලින් ඉදිකළ පාලමයි. එය දැනට ලංකාවේ ඇති එකම කොන්ක්‍රිට් පාලම යැයි ගම්මු කියති. මීඔය මතින් ඉදිව ඇති මෙම පාලම වනාතවිල්ලුවත්, විල්පත්තු කැලෑවත් අතර හුදෙකලා වූවා වැනිය. මේ අවට ගම්මානවල සිංහල වැසියෝ මෙන්ම මුස්ලිම් ද්‍රවිඩ වැසියෝ ද සහජීවනයෙන් ජීවත් වන්නෝය.“අර බලන්නකෝ” ශ්‍රී ලාල් බෙරිහන් දුන්නේය. අපි එදෙස බැලූවෙමු. එහෙත් එය කැමරාවට හසුකර ගැනීමට ප්‍රමාද වූවා වැඩිය. ඈතින් එන කෝච්චිය දැක බියවී පලාගිය රිලා රෑනේ සිටි එක් රිලවියක‍ කෝච්චිය එන්නට ඔන්න මෙන්න තියා තිබිය දී රේල් පාරේ මඟහැරුණ තම පැටවා ද කිහිලි ගන්වාගෙන ක්ෂණයකින් ගසකට නැඟගත්තාය.ලංකාවේ එකම කොන්ක්‍රිට් පාලමදරුවන් මහ මඟ අතහැර යන මෙවන් යුගයක මේ රිලවිය ගේ මවු සෙනෙහස කෙතෙක්දැයි අපි කතාවුණෙමු. ආගිය කතා කතා කරමින් අපි වරු ගණනක් මහපාරෙන් ඈත් වී කැලෑ මංකඩවල්වල ලැග සිටියෙමු. සෑහෙන වෙලාවකට පසුව හුනුගල් පස් පිරවූ දුම්රිය ගල්කොරියේ සිට පැමිණෙන අයුරු දුටු අපට ගමනේ විඩාව සංසිඳුණේය.“එක්දහස් නවසිය හැට ගණන්වල ඉඳලම මේ මාර්ගයේ දුම්රිය කර්මාන්තශාලාවට ගමන් ගන්නවා. නමුත් ඒ කාලේ මෙච්චරම පරිසර විනාශයක් තිබුණේ නැහැ. ඔය රේල් ගේට්ටුවල ඉන්නේ කොම්පැණියෙන් ආපු අය. ඒත් ඒක වගකීමෙන් කරන රාජකාරියක් නොවෙයි. ඕගොල්ලෝම දැන් දැක්කනේ මෙතැනට රේල් ගේට්ටු නැහැ. මේ හැම තැනකින්ම ගම්මානවලට යන්න පුළුවන්. ඒත් ඒ ගම්වැසියන්ට නියමිත ආරක්ෂාවක් නැහැ. උදේ ඉඳලා රෑ වනතුරුම දුම්රිය මේ විදිහට යනවා.”“මේවා මේ දුම්රිය දෙපාර්තමේන්තුවේ දුම්රියද?” අපි ඇසුවෙමු.“මෙහෙමයි අපි දන්න හැටියට නම් කර්මාන්ත ශාලාවේ දුම්රියත් තියෙනවා. ඒ අතර දුම්රිය දෙපාර්තමේන්තුවේ දුම්රියත් තියෙනවා. කර්මාන්තශාලාවේ දුම්රියවල සේවය කරන්නේ දුම්රිය දෙපාර්තමේන්තුවෙන් විශ්‍රාම ගිය අය. එහෙම නැත්නම් අයින්වුණු අය. මේවායින් අමාරුවේ වැටෙන්නේ අහිංසක මිනිස්සු. ඒ අනතුරු වෙන්න තියෙන ඉඩ වැඩි නිසා.” ගම්වැසියෙක් අපට වැඩිදුරටත් තොරතුරු කීවේය. වාහනයේ යා නොහැකි මඟකදී අපි ගම්වැසියකුගේ මෝටර් සයිකලයක නැඟී එළුවන්කුලමේ සිට කිලෝමීටර් පහක් පමණ පටුපාරවල් ඔස්සේ ගියෙමු. ඒ ගිය මඟදී අප දුටු දෑ බොහෝය.දුම්රියත් සමඟ ඉදිරියට ඇදෙන හුනුගල් පස් පැටවූ වැගන්වල ආවරණ ලිහී එයින් ඉහළ නැඟෙන දූවිලි අවට ගහකොළ වසා ගනිමින් ඉහළ යන්නේය. හිස් වැගන් සහිත දුම්රිය අරුවක්කාඩුවට යන තුරු ද අරුවක්කාඩුවේ සිට පාලවිය කර්මාන්ත ශාලාව දක්වා හුනුගල් පැටවූ දුම්රිය යනතුරු ද අපි එහෙටත් මෙහෙටත් ගියෙමු. ඇතැම් තැනෙකදී අප දුටුවේ දුම්රිය ආරක්ෂිත ගේට්ටු නොමැති බවය. තවත් තැනෙකදී දුටුවේ පාලවියේ සිට කර්මාන්තශාලාව දක්වා ප්‍රධාන පාර හරහා දුම්රිය පසුපසට ගමන් කරන අයුරුය. ඡායාරූප ශිල්පී විමල් පාර හරහා පනිමින් ආපස්සට යන දුම්රිය ඡායාරූප ගතකළේය.අපි කවුදැයි විමසූ අසල තේ කඩයක සිට පැමිණි මැදිවියේ අයකු කතාකළේ කනගාටුවෙනි.“ඕක මේ අද ඊයේ වෙච්ච දෙයක් නෙමෙයි. කාලයක් තිස්සෙම මෙහෙම තමයි. කෝච්චිය මෙහෙම පස්සෙන් පස්සට යන්න කියලා නීතියක් නැහැ. මෙතැනදි අනතුරු ගොඩක් වෙලා තියෙනවා. මතකද දන්නෑ යාපනයේ යන බස් එකක් කෝච්චියේ වැදුණා. මිනිස්සු තුන්දෙනෙකුයි බස්රථයේ කොන්දොස්තරයි මැරුණා. මේ මාර්ගයේ යනකොට බොහෝම කල්පනාකාරීව යන්න ඕන. කොයිවෙලේ කෝච්චිය ඒවිද කියන්න බැහැනේ.”දුම්රිය පසුපසින් පසුපසට යයි. අපි දුම්රිය පසුකර මේ පිළිබඳව තොරතුරු විමසිය හැකි අයෙකු සොයමින් ගියෙමු. සිළුමිණ පාඨකයා කියූ අයුරින් අවසානයේ අප දුම්රිය දෙපාර්තමේන්තුවේ සේවය කර විශ්‍රාම ගිය විශ්‍රාමික දුම්රිය ස්ථානාධිපති ආර්.එම්.ජයසේන මහතා හමුවූයෙමු.“මම දුම්රිය දෙපාර්තමේන්තුවේ වසර විස්සකට වැඩියි ස්ථානාධිපතිවරයකු ලෙස කටයුතු කරන්න අරගෙන. මම බොහෝම හොඳට දන්න දෙයක් තමයි මේ හුනුගල් දුම්රියෙන් ප්‍රවාහනය කිරීම දුම්රිය නීතිවලට පටහැනියි. ඒ වගේම මේක දුම්රිය සේවකයන්ටත් තර්ජනයක්. කාලාන්තරයක් තිස්සේ අපි මේ පිළිබඳව උසස් නිලධාරීන් දැනුවත් කරලා තියෙනවා.නමුත් ඒ වෙනුවෙන් මේ අද වනතුරු කිසිම ක්‍රියාමාර්ගයක් ගෙන නැහැ. මේ පෞද්ගලික ආයතනයේ සේවයේ යොදවා ඇති දුම්රියවලට අමතරව දුම්රිය දෙපාර්තමේන්තුවේ දුම්රිය දෙකක් වැඩ කරනවා. අපේ දුම්රිය නඩත්තු වුණත් ඒ දුම්රිය නිසි ආකාරයෙන් නඩත්තුකෙරෙනවාය කියලා අපිට වගකීමෙන් කියන්න බැහැ.ආර්.එම්.ජයසේනඅවුරුදු විස්සක් තිහක් තිස්සෙම දුම්රියවල තිරිංග නැහැ. මේ දුම්රියවල සේවය කරන්නේ විශ්‍රාම ගිය රියදුරන්. එහෙමත් නැත්නම් යම් යම් වැරදි නිසා දුම්රිය සේවයෙන් ඉවත් කළ අස්වුණ අය. අපට මේ සේවකයන් සමඟ හෝ කර්මාන්තශාලාව සමඟ කිසිම පෞද්ගලික ගැටුමක් නැහැ. නමුත් මේ දේවල් සිදුවීමේ දී ‍යම් ආරක්ෂිත ක්‍රමයක් තිබිය යුතුයි. පැය විසිහතරම මේ දුම්රිය ධාවනය කැරෙනවා. ඇතැම් දුම්රිය රියදුරන්ගේ පෙනීමත් දුර්වලයි. ඒ අය ‍සේවයේ යෙදවීමෙන් සිදුවන්නේ හානියක්. රාත්‍රී කාලයේදී වනාතවිල්ලුව, විල්පත්තු කැලේ මැදින් තමයි අරුවක්කාඩුව දක්වා දුම්රිය යන්නේ. මේ ගමන්වලදි දුම්රියේ ගැටීමෙන් අලි මරණ කිහිපයක්ම සිදුවෙලා තියෙනවා. කැලේ මැද්දේ, ගියා නම් ඒ අවට මිනිස්සු එක්ක කතා කළා නම් ඒ පරිසරයට වෙලා තියෙන දේ පේන්න ඇති කියා හිතනවා. මිනිස්සුන්ට මේක සෑහෙන තර්ජනයක්.අපි මේ සියලු කරුණු කාරණා පැහැදිලි කරලා දුම්රිය දෙපාර්තමේන්තුවට, රජයට ලිපි යොමු කරලා තියෙනවා. අපි බලාගෙන ඉන්නේ කුමක්ද වෙන්නේ කියලා. මේක දුම්රිය දෙපාර්තමේන්තුව ගැන පමණක් හිතලා ගත්ත පියවරක් නොවෙයි මේ අවට ගම්මානවල ජනතාව ගැනත් හිතලා ගත්ත තීරණයක්. මොකද මේ දුම්රිය පස්සෙන් පස්සට යාම නිසා මාළු ලොරියක් වැදිලා නියාමක වරයා තුවාල වුණා. ඔහු අදටත් ඔත්පලයි. අපි කියන්නේ මෙච්චරයි. එක්කෝ මේ ක්‍රමය වෙනස් කරන්න ඕනෙ. එහෙම නැත්නම් දුම්රිය දෙපාර්තමේන්තුව මේ වගකීම්වලින් නිදහස් කරන්න ඕන” ජයසේන මහතා පවසන්නේ එසේය.කෙසේ වෙතත් මොවුන් කියන කරුණු සත්‍යදැයි බලන්නට අපි දවස් දෙකක් පුරා වෙහෙසුණෙමු. වාහනයේ ගිය ගමනට වඩා පයින් ගිය ගමන වැඩිය. ඇතැම් තැනෙකදී කාගේ හෝ මෝටර් සයිකලයක නැඟී ගියෙමු. දෑසට පෙනෙන තොරතුරු සැබෑය. වනාතවිල්ලුව, කරඩිපුවාල්, මංගලපුර පහළොවේ කණුව, එළුවන්කුලමේ අරුවක්කාඩු දක්වා අපි බොහෝ දුර ගියෙමු.මෙහි සත්‍යයක් ඇත්තේය. දුම්රිය දෙපාර්තමේන්තුව හා මේ පෞද්ගලික ආයතනය අතර ඇති ගිවිසුමකට අනුව මේ කටයුත්ත සිදුවේ. දුම්රිය දෙපාර්තමේන්තුවට දිනකට ගෙවන මුදල ලක්ෂ හයක් හෝ හතකි. මුල් කාලයේ දුම්රිය රියදුරන්ට ද අදාළ අයට ද යම් මුදලක් පෞද්ගලික ආයතනය ගෙව්වේය. මුල්කාලයේ සියල්ල බොහෝ සාමකාමීව සිදුවිණි. ආයතනය විසින් දුම්රිය රියදුරන්ට, නියාමකවරුන්ට ආරක්ෂක හිස්වැසුම් ඇඳුම් ආදිය ලබා දී ඇත්තේය.එහෙත් වසර ගණනාවකින් දුම්රිය එන්ජිම් නඩත්තු කර නැතැයි යන්න ඇතැමුන් නඟන චෝදනාය. රේල්පාර නඩත්තු වුවද ඇතැම් විට පාරවල් නඩත්තු වන්නේ නැත. ඒ කෙසේ වෙතත් මේ නඩත්තු කිරීම් ප්‍රමිතිකරණයෙන් යුතු ද යන්න ගැටලුවකි. කෙසේ වෙතත් නිසි ප්‍රමිතිකරණයෙන් තොරව දුම්රිය මඟින් හුනුගල් ප්‍රවාහනය කිරීමත් ඒ පිටුපසින් ඇති කතාව තවත් බොහෝ කතාවලට මඟ පාදන්නකි. මේ පුවත පිළිබඳව බලධාරීන්ගේ ඇස යොමු වන්නේ නම් එය දෙපාර්ශ්වයටම යහපතකි.ඉනෝකා සමරවික්‍රමසේයා රූ - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=as1409072</link>
    <topic>අව්තාර් මෝනිගේ තලප්පාව</topic>
    <author>චාන්දනී ජයතිලක</author>
    <content>අව්තාර් මෝනිගේ තලප්පාවසික් ජාතික බැතිමතකු වූ අව්තාර් සිං මෝනි ලොව විශාලතම තලප්පාව හිමි පුද්ගලයා ලෙස වාර්තා පොතට එක්වී ඇත. ඔහුගේ මෙම අසාමාන්‍ය ලෙස විශාලවූ හිස් පලඳනාව එසේත් නැතිනම් තලප්පාව රාත්තල් සියයක බරකින් යුක්තය.මේ තලප්පාව ගැලවූ විට මීටර් 645 ක දිගකින් යුක්ත වන අතර එය ඔලිම්පික් තරග පවත්වන ආකාරයේ පිහිනුම් තටාක 13 ක දිග හා සමාන වන බැව් පැවසේ.හැට වැනි වියේ පසුවන අව්තාර් සිං පසුගිය අවුරුදු දහසය පුරා ම තම තලප්පාව ක්‍රම ක්‍රමයෙන් දිගු කළ අතර, මේ වනවිට ඔහු තලප්පාව ඇඳීමට පමණක් පැය 06 ක කාලයක් ගත කරයි. මේ තලප්පාව කෙතරම් විශාල ද යත් එය පැලඳි පසු ඔහුට වාහනයකට හෝ නැගීමට නොහැකි ය. ඒ නිසා ඔහුට මෝටර් බයිසිකල් පැදීමට ද පුරුදු වීමට සිදුවිය.මේ මිනිසා මෙවැනි බරක් හිස මත පටවාගෙන සිටින්නේ කෙසේ දැයි අප පුදුමයෙන් පුදුමයට පත්වූවත් අව්තාර් සිං නම් පවසන්නේ එය ඔහුට කිසිම විදියකින් වත් කරදරයක් නොවන බවයි.“මේ තලප්පාව හිස මත රඳවා ගත් පසු මට පුදුම සතුටක් දැනෙනවා” යැයි ඔහු පවසයි.“මා රෙදි පටි තට්ටු වශයෙන් හිස මත එකිනෙක රඳවනවා. එය හරියටම තට්ටු ගොඩනැඟිල්ලක් ගොඩනැඟුවා වාගෙයි” තලප්පාව ඇදීම ගැන විස්තර කරන අතර තුර ඔහු පවසන්නේ තලප්පාව නොමැතිව ටික වේලාවක් හෝ හිඳීමට සිදුවුවහොත් තමන්ට ‘අසම්පූර්ණ හැඟීමක්’ ඇතිවන බවයි. ‘මට යමක් නැතිවුණා වැනි හැඟීමක් දැනෙනවා පමණක් නොව, මට යම් බියක් ද දැනෙනවා‍. දෙවියනේ, මගේ යම් දෙයක් නැති වුණාවත් ද? මගේ තලප්පාව කොහෙද? වැනි ප්‍රශ්න රාශියක් මගේ හිතේ ඇතිවෙනවා. ඔහු පවසයි. අව්තාර් සිං හා තලප්පාව අතර බැඳීම එතරම් ම පුදුමාකාරය.‍පන්ජාබයේ පටියාලා හි වෙසෙන අව්තාර් සිං පංජාබයේ සෑම පිරිමියෙකුටම පොදු වස්තුවක් වූ තලප්පාවට නව පෙනුමක් හා ගෞරවයක් අන්තර්ජාතික වශයෙන් ලබාදී හමාරය. පංජාබයේ සික්වරු සාම්ප්‍රදායික සිරිතක් ලෙස තලප්පාව බැඳීම සිදු කරති./ සාමාන්‍යයෙන් එවැනි තලප්පාවක් සඳහා අවශ්‍ය වන රෙදි ප්‍රමාණය මීටර් 5 ක් සිට 7 දක්වා ප්‍රමාණයකි.මේ දක්වා දිගු තලප්පාවක් බඳින අනෙක් පුද්ගලයා නොහොත් ගිනස් වාර්තාව හිමි පුද්ගලයා වන්නේ මේජර් සිං නමැති අයයි. ඔහුගේ තලප්පාවේ දිග මීටර් 400 කි.අව්තාර් සිං ට උවමනා වූයේ ගිනස් වාර්තා පොතට තමන්ගේ නම රැගෙන යෑමට ය. ඒ සඳහා ඔහු තලප්පාව දිගු කිරීම ක්‍රම ක්‍රමයෙන් සිදුකළ බව පැවසේ.“මේ මෙහි පාවිච්චි කරන දම් හා තැඹිලි පාට රෙදි ප්‍රමාණය පමණක් රාත්තල් 66 ක් පමණ බරයි. තවද මා මෙම තලප්පාව සැරස‍ීම සඳහා යොදා ගන්නා අලංකරණ කොටස් ද සමඟ සම්පූර්ණ තලප්පාව රාත්තල් 100 ක් පමණ බරකින් යුක්තය.”අව්තාර් සිං තම ඇඳුම් සම්පූර්ණ කිරීම සඳහා තවත් විශාල බරකින් යුතු රිදී වළලු හා කඩුවක් ද පලඳී.මේ සියලු ආභරණ සැරසිලි සමඟ අව්තාර් සිංට ලෙහෙසියෙන් තැනකට යෑම නම් කළ නොහැකිවා මෙන් ම බොහෝ ස්ථානවල දොරකින් ඇතුළු වීමට ද නොහැක.ඒ නිසා ම ඔහු පංජාබයේ විශේෂ පුද්ගලයකු බවට පත් වී ඇත. ඔහුගේ තලප්පාව නැරැඹීමට එක් රොක්වන පිරිස් ද විශාල ය.චාන්දනී ජයතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=as1409073</link>
    <topic>විශාලතම මල් මාලාව නිව්යෝර්ක් නගරයෙන්</topic>
    <author/>
    <content>විශාලතම මල් මාලාව නිව්යෝර්ක් නගරයෙන්ඉන්දියානු අධ්‍යාත්මික නායකයකු ලෙස ලෝක ප්‍රකට ශ්‍රී චින්මෝයි පූජක තුමාගේ 80 වැනි ජන්ම දිනය වෙනුවෙන් රටවල් 35 කින් පැමිණි චින්මෝයි භක්තිකයින් විසින් කිලෝමීටර 3.46 ක් දිගැති මල් මාලාවක් නිව්යෝක් නගරයේ නිර්මාණය කර ඇත.ලෝක සාමය වෙනුවෙන් 54 වසරක් තිස්සේ එතුමා විසින් කරනු ලැබු අතිවිශාල සේවාව අගය කිරීමක් ලෙස ප්‍රංසය, ජර්මනිය, ගෞතමාලා, ඉතාලිය, පෘතුගාලය හා රුසියාව ඇතුළු රටවල් 35 ක භක්තිමතුන් විසින් මෙම විශේෂ මල් මාලය සකස් කරනු ලැබිණ. මේ මල් මාලාව විවිධ වර්ණයෙන් යුක්ත කානේෂන් මල් 80,000 කින් සමන්විත විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=as1409074</link>
    <topic>විවාහ වී අවුරුදු 80 යි ඒත්, තවමත් ආදරෙයි</topic>
    <author/>
    <content>විවාහ වී අවුරුදු 80 යි ඒත්, තවමත් ආදරෙයිඇයට ඔහු හමුවන විට වයස යන්තම් 17 පිරුණා පමණකි. ඒ වෙද්දී ඇය සේවය කළේ තම පියාගේ කාන්තා නිමි ඇඳුම් සාප්පුවේය. ඔහු එම සාප්පුවේ සංචාරක අලෙවි නිලධාරියෙක් ලෙස සේවය කළේය. ඔවුන් එකිනෙකා හඳුනාගත්තේ ඒ අයුරිනි.ඔහු මොරිස්ය. දැන් ඔහුගේ වයස 102 කි. ඇය හෙලන් වයස 101 කි. ඔවුන් දෙදෙනා විවාහ වූයේ ඇයගේ දෙමවුපියන්ගේ විරෝධය මධ්‍යයේ 1934 අගෝස්තු 27 වැනිදායි. අදට ඔවුන්ගේ විවාහයට වසර 80 ක් සපිරේ.“අපේ විවාහය හරිම සුන්දර එකක්. මට එය විස්තර කරන්න අමාරුයි. මට අපේ සතුට පිරි විවාහයේ රහස මම දන්නවානම් එය බෝතල් කොට විකුණන්න ලැහැස්තියි” යැයි හෙලන් තම අසූවැනි විවාහ සංවත්සරය සමරනු ලැබු අවස්ථාවේ කියා සිටියේ හදපිරි සතුටිනි. ඔවුන් දෙදෙනා විවාහ වී දකුණු ලන්ඩනයේ ඩොර්සෙට්හි පදිංචි වූ අතර දෙවැනි ලෝක යුද්ධය ඇරැඹීමත් සමඟ මොරිස් යුද සේවයට ගියේය. 1944 දී ඔවුන්ගේ නිවස බෝම්බවලින් විනාශ වීමත් සමඟ බෝන්මත් නගරයේ පදිංචියට ගියහ.එහි ජීවත්වෙමින් තම පියාගෙන් උරුම වූ නිමි ඇඳුම් ව්‍යාපාරය හෙලන් හා මොරිස් ක්‍රමයෙන් දියුණු කළ අතර අද ඔව්හු නිමි ඇඳුම් සාප්පු පහක අයිතිකරුවෝ වෙති.ඔවුන්ට ලැබුණු දරුවන් හතර දෙනාගෙන් දෙදෙනකු කුඩා කාලයේදීම මරණයට පත්වීම ඔවුන්ට මුහුණ දීමට සිදුවූ එක් ශෝචනීය අත්දැකීමක් විය. දැන් ඔවුන්ට දරු මුනුපුරන් 16 දෙනෙකි.“අපි දෙදෙනා එකට එකතු වී ගත කළේ සංග්‍රාමයක්. එක් වතාවක ජයග්‍රහණයක් තවත් වතාවක පරාජයත් අපි විඳ දරා ගත්තේ එකම විදියටයි. ප්‍රීතිමත් අවස්ථා තිබුණා. ඒ වගේම දුක් වෙන අවස්ථාත් තිබුණා. අපි දෙදෙනා ඒ සියලුම අවස්ථා එකට එකතු වී විඳ දරා ගත්තා” යි හෙලන් පැවසුවේ මොරිස් දෙස හෘදයාංගම වූ බැල්මක් යොමු කරමිනි. මොරිස් හා හෙලන් යුවළ ඉතාම සෞඛ්‍ය සම්පන්න ලෙසත් ඉතාම ප්‍රීතියෙන් යුතුව දිවි ගෙවන බව කියැවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=as1409075</link>
    <topic>කොටියා පනිද්දී කනෙන් අල්ලාගෙන කැත්තෙන් කෙටුවා</topic>
    <author>සේමාලි කැල්ලපත</author>
    <content>කොටියා පනිද්දී කනෙන් අල්ලාගෙන කැත්තෙන් කෙටුවාඉන්දියාවේ මිනීකන ‍කොටි සහ කොටි දඩයම් අත්දැකීම් පිළිබඳව බ්‍රිතාන්‍ය ලේඛක ජිම් කෝබට් විසින් ලියන ලද ත්‍රාසජනක කතා මුළු මහත් ලොව පුරා පාඨකයන් අතර ඉමහත් ජනප්‍රියය. එම කතා කියැවූ බොහෝ දෙනා අතර මතක හිටින නමක් වන්නේ රුද්‍රප්‍රයාගයේ මිනීකන කොටින්ය.ජිම් කෝබට් විසින් 1907 සහ 1938 අතර කාලයේ දී මිනීකන කොටින් 33 කට අධික සංඛ්‍යාවක් මරා දමනු ලැබූ බව සඳහන්ය. මින් ඔහු විසින් 1926 වසරේ දී මරා දමනු ලැබූ රුද්‍රප්‍රයාග් හි කොටියාට බිලිවූ මිනිස් ජීවිත සංඛ්‍යාව 126 කි. එදා මෙදා තුර තවමත් ඉන්දියාවේ කොටින්ට බිලිවන මිනිස් ජීවිත ගණන විශාලය.මේ ද එවැනි කතාවකි.පනස් හතර හැවිරිදි එක්දරු මවක වන කම්ලා දේවි ජීවත්වන ගම්මානය පිහිටියේ ද ඉන්දියාවේ උත්තරාඛාන්ද් ප්‍රාන්තයේ රුද්‍රප්‍රයාග් හිය. වැන්දඹුවක වන ඇය පසුගියදා උදෑසනක හේනට ගියේ කැත්ත සහ රිටක් අතැතිවය. උදේ සිට හවස් වනතෙක් හේනෙ වැඩ කළ ඇය ආපසු ඒමට ද පිටත් වූයේ හුදෙකලාවය. ඒ එන අතරතුරදී ඇය වෙත කඩා පිනූයේ දැවැන්ත කොටියෙකි.ඒ අනපේක්ෂිත කොටි ප්‍රහාරයෙන් දුර්මුඛ නොවූ කම්ලා දේවි දිවි පරදුවට තබමින් කොටියා සහ සටන් කළාය. මේ කොටි සටන සඳහා ඇය වෙත වූ එකම ආයුධය වූයේ කැත්ත පමණි. කොටියා ඇය වෙත එල්ල කරන සෑම ප්‍රහාරයකදීම කැත්තෙන් ප්‍රතිප්‍රහාර එල්ල කරමින් කම්ලා දේවී පැයක පමණ කාලයක් කොටියා හා සටන් වැදුණාය. අවසානයේ මේ දිරිය කත පරාජය කළ නොහැකි බව වැටහුණු කොටියා පලා ගියේය. ඉන්පසු ඇය උදව් ඉල්ලා කෑගසමින් ගම්මානය දෙසට ඇදුණාය.ලේ ගලන සිරුරින් යුතුව තවත් සැතපුම් බාගයක් පමණ දුර ගෙවා ගම්මානයක් ආසන්නයට පැමිණි කම්ලා දේවී සිහිසුන්ව ඇද වැටුණාය.“කෑගැසීම ඇසී ඉදිරියට දුව ගිය අපට අතරමඟ වැටී සිහිසුන්ව සිටි ඇය මුණ ගැසුණා. අපි වහාම ඇය රෝහල් ගත කළා.” යැයි ඇගේ කෑගැසීම ඇසී උදව්වට ගිය රුද්‍රප්‍රයාග්හි කෝට් බොඩ්නා ගමේ ජග්දීස් සිං පැවසීය. පසුව කළ සොයා බැලීමේදී කම්ලා දේවිට පහර දුන් ස්ථානය ආසන්න වනරොදක තිබී කොටියාගේ සිරුර ගම්මුනට හමුවී තිබේ. කම්ලා දේවී ගේ දෑකැති පහරින් ඌ දරුණු තුවාල ලැබ මැරී සිටියේය.මේ ප්‍රහාරයෙන් ඇගේ සිරුරේ හිසට, අත් සහ පාවලට දරුණු තුවාල සිදුව තිබූ අතර ඇගේ තුවාල සඳහා මැහුම් සියයකට වඩා දැමීමට වෛද්‍යවරුනට සිදු විය.කොටි ප්‍රහාරයෙන් දරුණු තුවාල ලබා අධික රුධිර වහනයක් සිදු වුවද කම්ලා දේවී පසුව රෝහලේදී මුළු සිද්ධියම වනජීවී නිලධාරීන් හමුවේ විස්තර කළාය.“මට ජීවත්වෙන්න වෙන්නේ අද විතරයි කියා මට හිතුණා. කොටියා මගේ ඇඟට පනිද්දී මං උගේ කනකින් අල්ලාගෙන ඌට කැත්තෙන් කෙටුවා.” යැයි ග්‍රීනගර් හි රෝහලක ප්‍රතිකාර ලබන කම්ලා දේවි පැවසුවාය.“මේ විස්තර අනුව තේරුම් යන්නේ කොටියා තරුණ හා අත්දැකීම් අඩු එකකු බවයි. එහෙත් ඌ ඇය ඇදගෙන යෑමට හැකි තරම් උත්සහා දරා ඇති බව ඇගේ තුවාලවලින් පෙනෙනවා” යැයි වනජීවී නිලධාරීහු පැවසූහ.ඉන්දියාවේ නිරන්තරව මිනිසුන්ට කොටි ප්‍රහාර එල්ල වන අතර 2011 සංඛ්‍යා ලේඛන අනුව එරට කොටිගහනය 1150 ක් වෙතැයි ගණන් බලා තිබේ. කොටින්ගේ වාසභූමි මිනිසුන් විසින් ආක්‍රමණය කරනු ලැබීම මේ ප්‍රහාරවලට හේතුවී ඇතැයි ද පැවසේ.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=as1409076</link>
    <topic>අයිස් බකට් වෙනුවට රයිස් බකට්</topic>
    <author>දීපා</author>
    <content>අයිස් බකට් වෙනුවට රයිස් බකට්ලොව පුරා මේ දිනවල ‘අයිස් බකට් ‍චැලෙන්ජ්’ නමින් ශීතල අයිස් වතුර බාල්දියක් ස්නානය කරමින් පුණ්‍ය අරමුදලක් සඳහා අරමුදල් රැස් කිරීමේ ක්‍රමයක් පිළිබඳ ‍තොරතුරු පැතිර යයි. අප රටේ ප්‍රසිද්ධ පුද්ගලයන් කීප දෙනකු මෙන් ම ඉන්දියාවේ බොලිවුඩ් තරු ද අයිස් බකට් අභියෝගය බාර ගනිමින් ශීත අයිස් වතුර බාල්දියක් නාගත් අන්දම පසුගියදා මාධ්‍ය ඔස්සේ පළ විය. ඇමෙරිකානු ජනාධිපති බැරැක් ඔබාමා මේ අයිස් බකට් අභියෝගය ප්‍රතික්ෂේප කළ බව ද ඒ සමඟම වාර්තා කෙරිණ.මේ අයිස් බකට් අභියෝගයට විකල්ප අභියෝගයක් ඉන්දියාවේ හයිද්‍රාබාදයේ කාන්තාවක විසින් ඉදිරිපත් කරනු ලැබ තිබේ. තිස්අට හැවිරිදි මංජු ලතා කලානිධි නම් වන මේ කාන්තාව මේ නව අදහස ‘රයිස් බකට් අභියෝගය’ ලෙස හඳුන්වා දී තිබේ.අයිස් වතුර බාල්දියක් හිසට ගලාගෙන ශීතලෙන් ගල්වී ජලය අපතේ හරිනවාට වඩා සහල් බාල්දියක් එකතු කර දුගී දුප්පතුන්ට දීම මේ නව අභියෝගය වේ. හයිද්‍රාබාදයෙන් පැන නැගුණු මේ සංකල්පය මේ වෙද්දී මුළු ඉන්දියාව පමණක් නොව ලෝකය පුරාම අන්තර්ජාලය ඔස්සේ ඉතා ජනප්‍රිය වී ඇති අතර ඒ සඳහා දායක වීම සඳහා දැනටමත් දස දහස් ගණනින් විමසීම් ට්විටර් හරහා ඉදිරිපත් වෙමින් තිබේ.අයිස් බකට් අභියෝගය ආරම්භ වූ පසුගිය 24 දා පටන් එයට පුණ්‍යාධාර එකතු වූවාසේ මේ සහල් බකට් අභියෝගයට ද දැන් සහල් බාල්දි ගණන් එක්වෙමින් පවතී. ඉන්දියාවේ එක් ආයතනයකින් පිරිනැමෙන විශාලම සහල් බාල්දි ප්‍රමාණය ලෙස පසුගිය බ්‍රහස්පතින්දා වෙද්දි එරට කරීම්නගර් උසස් පාසලේ සිසුන් 2000 ක් විසින් මේ වෙද්දී සහල් කිලෝ 2200 ක් පරිත්‍යාග කරනු ලැබ තිබේ. 50,000 කට අධික පිරිසක් දැනටම මේ සඳහා ප්‍රතිචාර දක්වා තිබීම ද විශේෂත්වයකි.මෙහිදි කළ යුත්තේ සහල් බාල්දියක් පුරවා එය දුප්පතකුට දී එහි සේයාරුවක් ‍ෆේස්බුක් වෙබ් අඩවියට එක් කිරීමයි. ඉන්පසු අනෙක් අයටත් මේ සඳහා දායකවීමට ඉල්ලා දම්වැලක් මෙන් දිගින් දිගටම ක්‍රියාත්මක කරමින් ෆේස් බුක් හරහා ප්‍රසිද්ධ කෙරේ.දීපාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=as1409077</link>
    <topic>පුහුල් ගෙඩිවලට මිනිස් මුහුණු</topic>
    <author/>
    <content>පුහුල් ගෙඩිවලට මිනිස් මුහුණුචීනයේ සිටිනුයේ අපූරු ගොවීන්ය. ඔවුහු පුහුල් ගෙඩිවලට තමන්ට අවශ්‍ය රූපය දීමට තරම් හැකියාවක් දක්ෂකමක් ඇත්තෝ වෙති. මේ අපූරු විශ්වකර්ම නිමැවුම පිටුපස අපූරු කථාවක් ඇත.එහි කථානායකයා සී ලියු හි නමැත්තෙකි. ඔහු සිචුවාන් ප්‍රදේශයේ පිහිටි වර්ෂ දාහේ පන්සලට ගිය අවස්ථාවක ඔහුට හමුවූ බෞද්ධ භික්ෂුවක් දේව රූපයක් ලෙස නිර්මාණය ව තිබූ පුහුල් ගෙඩියක් සිහිනෙන් දුටු බව පැවසීය.ආපසු නිවසට පැමිණි සී ඒ සිහිනය සැබෑ කිරීමට ඉටා ගත්තේය.ඔහු කළේ තමාට අවශ්‍ය මුහුණු සහිත අච්චුවක් සාදා ගෙන ඒ තුළට ළපටි පුහුල් ගෙඩියක් ඇතුළු කිරීමය. එම අච්චුව තුළ වැඩුණු පුහුල් ගෙඩියේ මතුපිට මිනිස් මුහුණක් විය.මේ අයුරින් නිමවනු ලැබූ පුහුල් ගෙඩි එනම් මාවෝ සභාපතිවරයා, බුදුන් වහන්සේ, ජේසුතුමා, නත්තල් පප්පා, සිඟිති දරුවන්, මහලු මිනිසුන්, භික්ෂුන්, මකරුන් මෙන් ම ඕනැම රූපයකට අනුව නිපදවනු ලැබූ පුහුල් ගෙඩි රට පුරා අතිශයින් ජනප්‍රිය වී ඇත.මේ මිනිස් රූප හැඩයට නිපද වූ පුහුල් ගෙඩි වාසනාව ළඟා කරන බවට චීන ජනයාගේ විශ්වාසයක් පවතින අතර මෙම පුහුල් තැනීමට කිසිදු කෘමිනාශකයක් යොදා නොගන්නා බවද පැවසේ.චීන ගොවිහු පුහුල් ගෙඩිවලට පමණක් නොව පෙයාර්ස් වැනි පලතුරු වලටද මෙම අච්චු යොදා නව නිර්මාණ බිහි කර ඇත්තාහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=as1409078</link>
    <topic>කොණ්ඩෙ රැවුල වවාගෙන දැන් තාපසයෙක් වගේ</topic>
    <author>ශාන්ති දිසානායක</author>
    <content>කොණ්ඩෙ රැවුල වවාගෙන දැන් තාපසයෙක් වගේකොතෙකුත් රැව් දෙන සිනාහඬින් වෙහෙසට පත්වූ කලෙක මෙන් ගීත් නැහැ තුඩ කැසුවේය. අතැඟිලිවල මැටි තැවරී ඇතැයි මුළුමනින්ම අමතක වූ බැවිනි.“මේ බලන්නකෝ අක්කේ..”උස්ව නැ‍ඟෙන මිහිරි හඬ ඔහුගේ අවධානය ලබා ගන්නට සමත් නොවෙයි.“පොඩි ළමයෙක් වාගෙ මූණෙත් මැටි ගාගෙන”කෝසලා සිය සොයුරා දෙස හෙළුවේ සෙනෙහබර බැල්මකි.“මැටි වැඩ කරනකොට මැටි ගෑවෙනවා තමාÓයි කියන්නට පොපියන ‍දෙතොල තරයේ වසාගත් ගීත් නිහඬවම සිය කාරියෙහි නියැළුණේය.නිහඬවම? තමාට සදාකල් නිහඬව සිටින්නට සිදුවනු ඇත්දැයි හැඟුණෙන් ඔහුගේ ළය දැවී ගියේය. නෑ.. සදා කල් නොවේ. ජීවිතාන්තය දක්වා! නැවත වෛද්‍යවරයා වෙත යා යුතු බව වරින් වර සිතුණ ද අතුලට හුස්මක් කටක් ගන්නට බැරි තරමට වැඩය.“හුඟක් පරක්කු වුණා.. ගෝතමී නැන්දා බලාගෙන ඇති මං එනකම්. එහෙනම් වාසනා ඔයා මල්ලිට උදව් කරන්න.. මං යනවාÓයි කියමින්ම කෝසලා පය ඉක්මන් කළාය.“ඔයත් යන්ඩ.. මට උදව් ඕන නෑ..යි කියාගත නොහැකිව ගීත් කෝපයෙන් පුපුරු ගසයි.“මං මොනවද ගීත් අයියා කරන්න ඕන?Óයි නොඅසන යුවතිය වැඩට බසියි.“ලොකු අම්මටත් බෑනෙ කොන්දෙ කැක්කුමත් එක්ක කැවුම් බදින්න යන්න. මං වත් යන්න ඕන මල්ලි ගෝතමී නැන්දලට උදව් කරන්නÓයි කෝසලා කියන්නට පටන් ගත්තේ මඟුල් ගෙදර වගතුග ඇසෙන්නා හාමය.“මල්ලිටත් මං කොච්චර කිව්වද මඟුල් ගෙවල් පැත්තෙ ගිහිල්ල ටිකක් උදව් කරන්න කියලා. කෝ ඉතිං... කොයි වෙලාවෙත් මැටි අන අනා ඉන්නව මිසක ඒ පැත්ත පළාතේ යන එකක් යැ..Óයි සොහොයුරාට ද බැණ වදිමින් ඇය ගැටලුවට පිළියමක් සෙව්වාය. දුර නෑකමක් ද ඇත්තෙන් වාසනාගේ සහාය ලබාගැන්ම පිළිබඳව ලොකු අම්මා වෙතින් විරුද්ධත්වයක් පළවූයේ නැත.“වාසනාගේ අක්කාත් පැනල ගියේ ගාමන්ට් යන්ඩ ගත්තට පස්සෙනේ. ඉතිං රංසො නංගි කැමැති නෑ වාසනා ගාමන්ට් යවන්ඩ. ගෙදර නිකං ඉන්න එකේ මොනව වෙනවද මෙහෙ ඇවිල්ල මේ වැඩපල ටිකක් පුරුදු පුහුණු වෙනේකÓයි ඇය අනුමැතිය දුන් කල කෝසලා ප්‍රීතියෙන් පිනා ගියාය.සිනාමුසු පියකරු යුවතිය ගීත්ට කදිමට ගැළපෙන බව කෝසලා හිතුවාය. දායාදයක් අපේක්ෂා කළ නොහැකි තරමට වාසනා දිළිඳු බව ඇය දැන සිටියාය.“නෑ ඒකට කමක් නෑ.. අපිත් දුප්පත්. මල්ලිත් ගොළුයි. වාසනා අපට වාසනාව ගෙනෙයිÓයි කොඳුරමින් ඇය හිත හදාගත්තාය.“කතා කරන්න බැරි වුණාට හිනාවෙන්න පුළුවන්නෙ”නිශ්ශබ්දතාවය නොරිස්සූ වාසනා නෝක්කඩු කීවාය. ගීත් දෙතොල තද කර ගත්තේ අහම්බෙන් හෝ හීන් හිනාවක් කලඑළි බසිනු ඇතැයි සැකයෙන් මෙනි.“මටත් මේ දවස්වල මඟුල් ගෙවල් පැත්තෙ යන්න වෙනවනේ. උදේ ගියාම ආපසු එන්න වෙන්නෙ රෑට රෑ වෙලා. ලොකු අම්මටත් හරිහැටි සනීපයක් නෑ. මල්ලිටත් පුළුවනෑ තනියම වැඩ කරන්න.. ඔන්න මං එන්න කීවා රංසො නැන්දලාගෙ වාසනාට..Óයි කෝසලා දැනුම් දුන්නේ සතියකට ඉහතදීය. ගීත් ඊට එකඟ වූයේ නැත. අක්කාගේ අභිප්‍රාය කුමක්දැයි ඔහු වටහා ගත්තේය. වැඩෙහි යෙදීමෙන් සිත දවන වේදනාව දුරු කරගන්නට වෙහෙසෙන තරුණයා තවත් යුවතියක පිළිබඳව සිතන්නට ප්‍රිය නොකළේය. අඩුම තරමේ යුවතියක දකින්නටවත්... එසේ වුව ඔහු‍ෙග් විරෝධයෙන් පලක් නොවීය.“මල්ලිත් මඩුවෙ වැඩ. මාත් මඟුල් ගෙදර ගියාම ලොකු අම්මා තට්ට තනියම. බැරි වෙලාවත් වැටුණොත් එහෙම. කවුරු හරි ඉන්න එපායැ. මල්ලියේ තනි නොතනියට..Óයි කෝසලා ලොකු අම්මා ඉස්සරහට දැමූ කල ඔහු සිය අප්‍රසාදය යටපත් කරගත්තේය.“මල්ලි මේ වාසනා එදා පන්සලේදීත් හම්බ වුණානෙ.. ‍මතකද..?”කොණ්ඩා කරල් දෙකකුත් එක්ක මල් ගවොමක් හැඳි කෙල්ලගේ සිරියාවන්ත හිනාව ඔහු තුළ පැසවන නොපහන් හැඟුම් සිඳ බිඳ දමයි. ඒ හිනාවටත් වඩා ඔහුගේ සිත් ගත්තේ අර කොණ්ඩා කරල් දෙකය. නදීගේ දිගු වරළස සිහිපත් වූයෙන් ඔහුගේ සිහින් දෙනයන අඳුරු විය. ඇය ඒ සා මනහර කෙස් කළඹක් අහිමි කරගත්තේ තමා නිසා නොවේදැයි සිතමින් සුසුමක් හෙළුවේය.“කොණ්ඩෙ රැවුල වවාගෙන .. දැං තාපසයෙක් වගේ”වාසනා නැවතත් වෑයම් කරන්නේ සිත පෙළන නිශ්ශබ්දතාවය බිඳ දමන්නටය.“වාසනා.. වාසනා..”ලොකු අම්මාගේ උච්ච ස්වරය ඇය ඉවසන්නේ සුපුරුදු සිනාවෙනි.“අන්න ගාණ්ඨාරෙ ගහනවා. මං බලල එන්නං..”සරදම් තෙපුළින් වුව ඇය ලොකු අම්මාට උපකාර කිරීම ඔහු සිත සහනය වඩවයි.“අක්කා හැම තිස්සෙම කියනවා වගේ ඇයි බැරි මට වාසනාව කසාද බඳින්න..? එයා ලොකු අම්මට සලකයි.. අක්කාටත් ආදරෙයි. මටත් උදව් කරයිÓයි සිතන්නට ඔහු වෑයම් කළේය.“ගීත් අයියා.. ගීත් අයියා..Ó‍‍ ඔහු මඳක් කැලඹුණේය. වාසනා කෑගසන්නේ කිනම් විපතක් නිසාද?“ලොකු අම්මා?..යි බියෙන් ඇළලෙමින් ඔහු නිවෙස වෙත දිව්වේය. ගෙතුළ කිසිවෙකු දකින්නට නොලැබීමෙන් බියට පත්විය. පිළිකන්නේ කොස් ගස යට ඉන්නා මහළු ගැහැනියත් තරුණියත් දැක මඳක් අස්වැසුණේය. ඔවුන් කුමක් කරන්නේද?“ඇයි?Óයි හඬගා අසන්නට අසමත්වීම පිළිබඳව හෙතෙම කිපුණේය.“ලොකු අම්මට වමනෙ යනව ගීත් අයියා..Óයි වාසනා පැමිණිලි කළේ දැරියක මෙනි.“දැං මොකද කරන්නේ?Óයි කල්පනා කළ ගීත් ආපසු හැරුණේය. කඳුළු පිරි දෙනෙතින් කෙඳිරි ගාන ලොකු අම්මා දෙස බලා ඉන්නට නුපුළුවන. ඇය වහාම රෝහලට ගෙනයාම උදෙසා ත්‍රීවීලරයක්වත් සොයාගත යුතුය.“ඉතිං කොහෙද ඔය යන්නෙ?”වාසනා ඇසුවේ නොමනාපයෙනි.තමා වාහනයක් ගෙන එන්නට යන බව ඔහු හස්ත මුද්‍රාවෙන් කියා සිටියේය.“පොඩ්ඩක් ඉන්න. ඉස්සෙල්ලා ලෙඩාව ගෙට ගෙනියන්න එපායැ..”ඔහු ලොකු අම්මා වත්තන් කරගත්තේය.“ආයෙ ඉස්පිරිතා‍ල ගානෙ යන්න ඕන නෑ පුතේ.. මගෙ බඩේ අජීර්ණයක්. දෙහි ටිකක් බීපුවහම හරියයි..”වාසනා කොතරම් කඩිසර වීද කිවහොත් ඇය අත වූ දුම් දමන කෝපි කෝප්පය දුටු ගීත් පුදුමයට පත්විය.“ඉස්සෙල්ලම කෝපි ටිකක් බීල ඉම්මු..”ඔහු ලොකු අම්මාට ඇ‍ඳෙහි හාන්සි වන්නට උපකාර කළේය.“මං කෝපි ටික පොවන්නම්”ගීත් කාමරයෙන් පිටවූයේ සොයුරිය කැටිව ඒම පිණිසය.“කෝසලා අක්කට කියන්න ඕන නෑ. මම ලොකු අම්මව ඉස්පිරිතාලෙ එක්ක යන්නම්. කෝකටත් හොඳයි ප්‍රෙෂර් එක බලවගන්න එක. ප්‍රෙෂර් වැඩි වුණාමත් වමනෙ යනවනේ..”ඔහු තිගැස්සුණේය. තමා අදහස් කළ දෙය ඇය දැනගත්තේ කෙසේද?“ගෝතමී නැන්දලත් කලබල වෙනවනෙ දැං එහෙට ගිහිං කෝසලා අක්කව එක්කන් ආවහම”වාසනා වැඩි දුරටත් කරුණු පැහැදිලි කළාය.“එහෙනං මං ත්‍රීවීල් එකක් අරං එන්නං.Óයි ඔහු හැරී බලා සිය බසින් කියා සිටියේය.“එපා එපා.. මං කෝල් එකක් දෙන්නං අමරෙ අයියට” ඔහු මිදුලට බැස්සේ ඇය කොතරම් ප්‍රායෝගික දැයි සිතමිනි. දුරකථනයක් තිබුණ ද තමාට එය භාවිතා කිරීමට නුපුළුවන. ආත්මානුකම්පාවෙන් මිරිකෙමින් ඔහු මිදුලේ පසෙක මැටි ගොඩ දෙස බලා සිටියේය.ත්‍රීවීලරයක හඬ ඇසෙන්නට වැඩි වේලාවක් ගතව නොගියේය. ගීත් සහ වාසනා එකතුව ලොකුම්මා වත්තන් කරගෙන ආවෝය. පාරේ යමින් සිටි යුවතියක ගෙල දිගු කර බැලුවේ පොපියන හදිනි.“නදී?” ඇය හඳුනාගත් ඔහු මහත් සේ කැලඹුණේය.ශාන්ති දිසානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=as1409079</link>
    <topic>ගණදෙවි අනුහස් ඇති බිමේ‍ වරකා විකුණන සුනිල්</topic>
    <author>පීටර් කැනියුට් පෙරේරා</author>
    <content>ගණදෙවි අනුහස් ඇති බිමේ‍ වරකා විකුණන සුනිල්කළු පැහැති සුසුකි මරුති එස්‍ටිමෝලෝ මෝටර් රථය පාර අයිනේ නතර කර පැයකටත් වැඩිය. රියදුරු අසුනේ වූ තරුණයාට එතරම් කලබල ගතියක් නැතිවාසේ ය. ඔහු නිහඬව පාර දෙස බලා සිටියේ ය.මොහොතකට පෙර මා ඔහුගෙන් දැනගත් පරිදි ඔහුගේ පදිංචිය කටුනායක ය. ඔහු කටුනායක පිහිටි ඇඟලුම් නිෂ්පාදන ආයතනයක නිෂ්පාදන කළමනාකරුවෙකි. ඔහුගේ බිරිය මේ දිනවල ඔවුන්ගේ කුළුදුල් දරු ප්‍රසූතිය බලාපොරොත්තුවෙන් සිටින්නීය.“නෝනට වරක කන්න ආසයි කිව්වෙ. ලංකාවෙ වෙන කොහේ වරක නොතිබුණත් මෙතැන නොවරදවාම වරක තියෙනවනේ. ඒකයි කටුනායක ඉඳල කොළඹ කොච්චිකඩේට ආවේ”, තරුණයා‍ අහිංසක ලෙස පැවසුවේ ය.කටුනායක එම තරුණයා පමණක් නොව බස්නාහිර පළාතේ බොහෝ දෙනා නොවරදවාම වරකා ලබාගැනීමට අවශ්‍ය නම් එන්නේ මෙතැනට ය. කොළඹ කොච්චි‍කඩේ සුනිල් ගේ වරකා කඩේට ය.කොළඹ කොටුවේ සිට වරාය ආසන්නයෙන් කොටහේන දෙසට යනවිට, කොළඹ කොච්චිකඩේ සාන්ත අන්තෝනි දෙවිමැදුර හමුවීමට පෙර මහා මාර්ග තුනක් ආරම්භ වන ස්ථානයක් ඇත. රෙක්ලමේෂන් පාර, හෙට්ටිවීදිය හා සාන්ත අන්තෝනි මාවත ආරම්භවන්නේ මෙතැන ය. ඒ හන්දියේ අයිනේ නුග ගසක් යට ගණ දෙවි කෝවිලක් ඇත.කලකට ඉහත මේ හන්දිය හැඳින්වූයේ ජිංතුපිටිය හන්දිය යනුවෙනි. මේ නුග ගහයට ගණ දෙවි කෝවිල සමීපයේ පදික වේදිකාවේ සුනිල්ගේ වරකා වෙළඳ‍ාම නිසා දැන් ජිංතුපිටිය හන්දිය බොහෝ දෙනා හඳුන්වන්නේ වරකා හන්දිය යනුවෙනි. කාලයක් මුළුල්ලේ මිනිසුන් භාවිතා කරමින් පැමිණි හන්දියක නම වෙනස් කිරීමට තරම් සුනිල්ගේ වරකා වෙළෙඳාම ජනප්‍රිය වී ඇත.උස්ගොඩ ආර‍ච්චිගේ සුනිල් වයස අවුරුදු විසි පහේදී මාතර සිට කොළඹට පැමිණියේ කොළඹ වෙළෙඳා‍ම් කටයුතුවල යෙදී සිටින වැඩිමහල් සොහොයුරන් හා එක්වීමට ය.කාලයක් යනතුරු වැඩිමහල් සොහොයුරන් සමඟ වෙළෙඳා‍ම් කටයුතුවල යෙදුණු සුනිල් තමා තනිවම කිසියම් වෙළෙඳාමක් ආරම්භ කළයුතු යැයි සිතුවේ ය.“අපේ රටේ දැනට තියෙන පලතුරු අතරින් රසායනික පොහොරක්, දිලීර නාශකයක්, කෘමි නාශකයක් භාවිතා වෙන්නේ නැති පලතුරක් තමයි වරකා” තමන්ට තනිවම වෙළෙඳාමක් ආරම්භ කළ යුතු යැයි තීරණය කළ සුනිල්ගේ සිතට නැඟුණු ප්‍රථම සිතුවිල්ල එය විය.වෙළෙඳාම සඳහා කොළඹ පුරා ඇවිද ගිය සුනිල්ට තවත් එක් දෙයක් අවබෝධ විය. ඒ කොළඹ නගරය පුරා ගණදෙවි කෝවිල් රාශියක් පිහිටා තිබෙන බව ය‍.“ගණ දෙවියන් සඳහා කෙරෙන පලතුරු පූජාවට අනිවාර්යයෙන් වරකා ඇතුළත් වෙන්න ඕනෙ. මෙනිසා ම දෙමළ අය වැඩිපුර වරකා භාවිතා කරන බවත් මට තේරුණා.මෙලෙස සිතූ සුනිල් කොච්චිකඩේ ජිංතුපිටිය හන්දියේ නුග ගහ පාමුල ගණදෙවි කෝවිල අසල පදික වේදිකාවේ අත් කරත්තයක් උඩ තියා වරකා වෙළෙඳාම ආරම්භ කළේ මෙයට වසර විස්සකට පමණ පෙර ය.සුනිල් සාමාන්‍යයෙන් වරකා මිලදී ගන්නේ පිටකොටුව බැස්ටියන් මාවත කැලෑ පොළෙනි. ගනේමුල්ල, කඩවත ප්‍රදේශවලින් ද, මහනුවර, මාතලේ, බදුල්ල, බිබිල ප්‍රදේශවලින් පමණක් නොව යාප‍නයෙන් ද සුනිල්ට වරකා‍ ගෙඩි ලැබෙයි‍. ඒ කො‍ළඹට බඩු පටවාගෙන එන ලොරි මාර්ගයෙනි.සුනිල් සාමාන්‍යයෙන් වරකා වෙළෙඳාම පටන් ගන්නේ උදෑසන අටට ය. මුලින් ම ඔහු තමන්‍ වෙළෙඳාම් කරන අවට ප්‍රදේශය අතු පතුගා පිරිසිදු කරයි. ඊළඟට ඔහු එම ප්‍රදේශය පුරා කහවතුර ඉස ‘පවිත්‍ර’ කරයි.පළමුව කපන වරකා ගෙඩියට හා පිහියට ආචාර කරන ඔහු ලතාවකට වරකා ගෙඩිය කපනු ලැබේ.“මේකත් පුංචි කලාවක් මහත්තයෝ. පිහිය හොඳට මුවහත තියෙන්න ඕනෙ. වරකා මදුළු තැලෙන්නෙ නැතුව දෙපළු වෙලා යන්න ඕනෙ” වරකා ගෙඩිය කැපීමට පෙර පිහිතලය දෙපැත්තේ පොල් තෙල් තවරන සුනිල් පවසයි.වරකා ගෙඩිය කෑලි කැපූ පසු සුනිල් ප්‍රථමයෙන් ම කරන්නේ වරකා කැබැල්ලක් ඔහු වෙ‍ෙළඳාම් කරන ස්ථාන සමීපයෙහි පිහිටා ඇති ගණදෙවි කෝවිලෙහි පූජා පීඨය මත තබා ගණ දෙවි පූජාවක් සිදු කිරීම ය.“මේ ගණදෙවි අනුහස් ඇති ඉසව්වක්නේ. උන්නාන්සේගේ පිහි‍ටත් අපිට ලැබෙනවනේ” සුනිල් පවසයි.ඊළඟට සුනිල් වරකා මඳුලු කීපයක් කපුටු දානය සඳහා වෙන්කරයි. නුග ගහේ අතු පතර ළඟ සිටින කපුටෝ සුනිල්ගේ වරකා දානය බිම වැටීමට ඉඩ නොදී සිය තියුණු හොටින් ඩැහැගෙන යති.වරකා වෙළෙඳාම සුනිල් ආරම්භ‍ කරන්නේ එම වත් පිළිවෙත් ඉටු කිරීමෙන් පසුව ය‍. වරකා ගෙඩිය දෙකට පලා එම කොටස් දෙක ද හතරට පලා එවා ද කුඩා කොටස්වලට කපා අලවිය සඳහා සුනිල් තබා ඇත.“රුපියල් පනහෙ ඉඳල රුපියල් සියයට එකසිය පනහට තුන් සියයට ඕනෑම මුදලකට වරක කෑලි ගන්න පුළුවන්. සුනිල් පවසන්නේ තමන් අළෙවි කරන මිල ප්‍රමාණයන් පිළිබඳව ය.කොටස්වලට කැපූ වරකා කැබලි කරන්නය උඩ තබා දූවිලිවලින් ආරක්ෂාවීම සඳහා ‘ලන්ච් සීට්’ වලින් වසනු ලැබේ. පාරිභෝගිකයාගේ අවශ්‍යතාවය පරිදි වෙළෙඳාමට සුනිල් සූදානම් ය.“සමහර අය වරකා බෑය, වරක ඉරුව එහෙම නැතිනම් වරකා කෑල්ලක් ගෙදර අරන් යනවා. ගෙදර ගිහිල්ල කන්න. සමහර අය මදුළු ගලවල ඉල්ලනවා. සමහර අය මට කියල මදුළ ගලවගෙන එතැනම ඉඳල කනවා’ සමහර අය තමුන්ම වරක මදුළ ගලවගෙන කන්න කැමැතියි.” සුනිල් පවසන්නේ විවිධ පාරිභෝගිකයන්ගේ විවිධ පරිභෝජන රටා පිළිබඳව ය.සමහර දෙනාට වරකා කනවිට ගම්මිරිස් කුඩු අවශ්‍යය‍. සමහරුන්ට ලුණු කුඩු අවශ්‍යය. සමහරුන්ට ලුණු හා මිරිස් කුඩු මිශ්‍රණයක් අවශ්‍ය ය. ඒ ඕනෑම දෙයක් ඉල්ලූ පරක්කුවෙන් ලබාදීමට සුනිල් සූදානම් ය. වරකා කන විට කිසිවෙකුගේ අතේ කොහොල්ලා ගෑවුණු විට ඒවා ඉවත්කර ගැනීමට පොල්තෙල් ද සුනිල්ගේ වරකා කරත්තයෙහි ඇත. දුප්පත්, පොහොසත්, උගත්, නූගත් කියා වෙනසක් නැත. විවිධ මට්ටමේ වරකා පාරිභෝගිකයෝ ‍එහි වෙති.“ටුවරිස්ට්ලත් ඇවිල්ල මගෙන් වරක කාලා යනවා. මගෙ පොටෝත් අරගෙන යනවා. සමහර වරක මදුළුත් අරගෙන යනවා රට ගෙනියන්න කියලා”, සුනිල් තමන් ව්‍යාපාරය පිළිබඳව පවසන්නේ ආඩම්බරයෙනි.පලතුරු පිටරට යවන සමහර පෞද්ගලික ආයතන ද ඔවුන්ට වරකා සොයා ගැනීමට නොහැකි වූ විට වරකා ගෙඩි දහය ‍පහළොව සුනිල්ගෙන් මිලදී ගන්න අවස්ථා ඇත.වේල් කරත්තවල එල්ලීම සඳහා වරකා ගෙඩි හතර පහ බොහෝ විට මිල දී ගන්නේ සුනිල් ගෙන් ය. එයට අමතරව බොහෝ කෝවිල්වල ගණදෙවි පූජාව සඳහා වරකා ගැනෙන්නේ සුනිල්ගේ වරකා කරත්තයෙනි. සුනිල් පවසන ලෙස සුනිල්ගේ කරත්තයේ වරකා සිල්ලර අලෙවිය සරුවන්නේ අඟහරුවාදා, සෙනසුරාදා සහ ඉරිදා දිනවල ය.සුනිල් පවසන ලෙස කහ පාට, රෝසපාට, රතු පාට යන වර්ණ තුනකින් වරකා ඇත. යාපනයේ වරකා රතුපාට ය. මදුළු ලොකු ය. ඉතා රසවත් ය‍. තෙත් කලාපයේ ගස්වල හැදෙන වරකාවලට වඩා, වියළි කලාපයේ ගස්වල හැ‍ඳෙන වරකා රසවත් ය. එමෙන් ම වර්ෂා කාලයේ පලදරන ගෙඩිවලට වඩා වියළි කාලයේ පලදරන වරකා ගෙඩි රසවත් ය.“වරකා ගෙඩියක් කඩද්දීත් පරෙස්සම් වෙන්න ඕනෙ. ඒ කියන්නෙ හොඳටම පැහුණු කොස් ගෙඩියක් බිමට කඩන්න හොඳ නැහැ. බිමට කැඩුවොත් තැලෙනවා. ඒක නිසා පරිස්සමට බිමට බාගන්න ඕන. ඉඳුනම හොඳ තත්ත්වයේ තියෙන්නෙ ඒ වගේ ගෙඩියි” සුනිල් පවසන ලෙස ඔහුට ලැබෙන්නේ එසේ පරිස්සමට බිමට බාන ලද වරකා ගෙඩිය.සමහර දිනක සුනිල්ට තනිවම වරකා වෙළෙඳාම කරගෙන යාම අපහසු ය. එවන් දිනක ඔහුගේ හිතවතෙකු වූ මයිකල් අයියා සුනිල්ට උපකාරවෙයි. සුනිල්ගේ වරකා ගබඩා කරන්නේ ජිංතුපිටිය ගණදෙවි කෝවිල සමීපයෙහි ඇති උබයසේන අයියාගේ කඩ කාමරයේ ය. ඕනෑම වෙලාවක එහි වරකා ගෙඩි ගබඩාවී ඇත.“හැම තැනම නැහැ. හැමදාම නැහැ. ඒත් මගෙ ළඟ හැමදාම තියෙනවා” සුනිල් කියන්නේ කයිවාරුවට නොවේ. අවුරුද්දේ ඕනෑම දවසක ඔහුගේ කරත්තයේ ලෑලි තට්ටුව මත පැණි බේරෙන වරකා අපූරුවට සිනහසෙන අන්දම දැකගත හැක.පීටර් කැනියුට් පෙරේරාසේයාරූ - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=as14090710</link>
    <topic>නෙළුම්විල</topic>
    <author/>
    <content>නෙළුම්විලඑක්තරා ඉරිදාවක මරදානේ දුම්රිය ස්ථානය අසල බස් නැවතුමට වී බසයක් එනතුරු බලා සිටියෙමි.වෙනත් බස් රථ පැමිණයත් මට වුවමනා බසය පැමිණියේ නැත.රාජකාරියට අදාළ රැස්වීමට පමා නොවී යා යුතු බැවින් මා පසූ වූයේ තරමක නො ඉවසිල්ලෙනි.බසය කෙරෙහි වූ විශ්වාසය බිඳිණ. ත්‍රිරෝද රියක් හෝ නවතා ගත යුතු යැයි සිතුණෙන් එහා - මෙහා දුවන ත්‍රිරෝද රථ දෙස බැලීමි.‘මිස්!’කිසිවකු මා ඇමතුවේ මෙවිට ය.‘මිස්, මිස්ට මාව අඳුනගන්න පුළුවන් ද?’මම පුදුමයෙන් ඔහු දෙස බැලීමි. උස මහත තරුණයෙකි.ඔහු සිනාසීගෙන මදෙස බලා සිටී. ඒ හිනාවේ මා කෙරෙහි වූ කිසියම් ගෞරවයක් තිබේ.ඒ මුහුණුවර මට යාන්තමින් මතක ය. මම ඒ ඔස්සේ හිත දිවෙව්වෙමි.‘මූණ නං හුරුයි. ඒත් නම නං එක පාරට මතක නෑ’ මම කීමි.‘මිස්, මං චාල්ස්! මිස්ලට ඉස්කෝලෙදි හුඟක් වද දීපු චාල්ස්! සිස්ටර් ගෙන් හැම තිස්සෙම වගේ ගුටි කාපු චාල්ස්! දැං මිස්ට මතකද?’‘හරි, හරි, දැං මතකයි.’‘මිස් නිසා මං අද හොඳ ජීවිතයක් ගත කරනව මිස්.’ඔහු යළිත් සිනාසුණේ ය.‘අහන්ඩත් සන්තෝසයි චාල්ස්’ මම ද සිනාසුණෙමි.‘මිස්, මං දැං පිටකොටුවෙ කූල් ස්පොට් එකක අයිතිකාරයෙක්. මට ජයයි මිස්. මං කසාද බැන්ද. මට පොඩි දුවෙකුයි, පුතෙකුයි ඉන්නව. පුතා ඉන්ටර්නැෂනල් ස්කූල් එකකට දාන්නයි ඉන්නෙ. පසුගිය දවස්වල මං පවුලෙ හැමෝම අරගෙන තායිලන්තෙත් ගිහින් ආව. මේ බලන්න මිස් මා ළඟ දැං හුඟක් සල්ලි තියනව.’ ඔහු පිරුණු මුදල් පසුම්බිය මවෙත පෑවේ ය.‘චාල්ස්, මට ඔයා ගැන හරිම සතුටුයි. ඔයාගෙ මේ වෙනස්වීම ගැන මට එක අතකින් පුදුමත් හිතෙනව.‍ ඒ දවස්වල ඔයාලට ඉගෙන ගන්නවට වැඩිය තිබු‍ණෙ වෙන වැඩනෙ. මට මතකයි දවසක් ඔයා ප්‍රින්සිපල් සිස්ටව කකුල දික්කරල වෙට්ටු දාල වට්ටන්නත් හැදුව.’‘ඔව් මිස්, අපි කට්ටිය හරියට දඩබ්බර වැඩ කෙරුව. අපිව පන්තියෙන් එළියට දාල තියන කොට මිස් අපිව අඬ ගහගෙන ගිහින් අවවාද කරපු හැටි මතකයි මිස්. පස්සෙ තමයි අපි ‍උපදෙස්වල වැදගත්කම තේරුම් ගත්තෙ. මිස් දන්නවද? මං ‍ඕ ලෙවල්වල පාස් වැඩ දෙකයි. සිංහලවලට බී. නාට්‍ය හා රංග කලාවට සී.‍ ඒ දෙකම මිස්නෙ අපිට ඉගැන්නුවෙ.”එසැණ මා සිත කොම්පඤ්ඤ වීදියේ කුඩා පාසල සොයා දිව ගියේ ය. පුරා වසර දහ තුනක් මා එහි ඉගැන්නූ හැටි, මතක් විය. ඒ දඩබ්බර පරිසරයේ ගොදුරු බවට පත්ව සිටි දරු පිරිසක්, ඔවුන් වෙනුවෙන් ඇප කැපවූ ගුරු පිරිසක් සිහිපත් විය.ඔවුනට යහපත් ලෝකයක් පෙන්වනු පිණිස ඔවුන් ආම්බාන් කරගෙන නොයෙක් අධ්‍යාපන ප්‍රදර්ශන, වේදිකා නාට්‍ය හා සිනමා කෘති බලන්නට ගිය හැටි, ඒ වෙනුවෙන් විඳි දුක සිහිපත් විය.සිසු පිරිසට ‘නරිබෑණා’ වේදිකා නාට්‍යය, පෙන්වා ඔවුන් මාර්ගයෙන් ම එහි කොටස් පාසලේ රඟ දැක්වූ හැටි ද එකෙණෙහි ම හිතට ආවේ ය.‘ඔයා නේද නරිබෑණා නාට්‍යයෙ කපුරාල ගෙ චරිතය කළේ?’‘ඔව් මිස් ඒ නාට්‍යය මගෙ ජීවිතේ හුඟක් වෙනස් කළා. හැමෝ‍ගෙම ඇනුම් -බැණුම්, අහපු කාගෙනුත් කොන්වෙච්ච අපේ කණ්ඩායමට පිළිගැනීමක් ලැබුණු ඒ නාට්‍යය හින්ද. අපිට ඒ ගෞරවේ ලැබුණෙ මිස් හින්ද.’මට මහා සතුටක් දැනිණ.‘එදා ඒ නාට්‍යයේ රඟපාපු හුඟ දෙනෙක්. අද හොඳ රස්සාවල් කරනව මිස්. ඉතින් මිස් ගැනත් කියන්ඩකො මිස්’ ඔහු හිනැහුණේ ය.මම මගේ අලුත් තත්වය ගැන ඔහු දැනුවත් කළෙමි. ඒ අසා ඔහු සතුට පළ කළේ ය.‘මිස්, මිස්ලා වගේ ගුරුවරු අපිට ලැබුණෙ පෙර පිනකට. නැත්තං අද අපි ඉන්නෙ අපරාධකාරයො ගොඩේ. මිස් මං මේ අවංකවමයි කියන්නෙ. මට මිස් වෙනුවෙන් ඕනෑම දෙයක් කරන්ඩ පුළුවන්. මං මිසුයි, ඩිලාන් මිසුයි ගැන තොරතුරු හෙව්වා. මිස්ව අහම්බෙන් හරි අද මුණ ගැහුණු එක ගැන මං හරි සතුටුයි. මං බයික් එකෙන් එනකොට එක පාරට මිස්ව දැක්ක. බයික් එක පාරෙ එහා පැත්තෙ තියල බයෙන් - බයෙන් තමයි ආවෙ. මිස් මාව අඳුරගෙන කතා නොකර ඉඳියි දෝ කියල සැකේකුත් හිතුණ.ඔහු ගෙන් සමුගත් මම ත්‍රිරෝද රියක් නවතා ගන්නට හැදුවෙමි. වහාම ත්‍රි‍රෝද රියක් නැවැත්වූ හෙතෙමේ ‘මිස්’ නගින්නැ'යි කියමින් වටිනාකම වැඩි නෝට්ටුවක් රියැදුරුට දිගු කළේ ‘මිස්ගෙ හයර් එක අරගෙන බැලන්ස් එක මිස්ට දෙන්ඩ’ යි කියමිනි.‘චාල්ස්, ඔයාට මොකද මේ වෙලා තියෙන්නෙ? මං ගැන මං බලා ගන්නං. ඔය සල්ලි ආපහු ගන්ඩ! මං කැමති නෑ ඔය වැඩේට'. මම ඉස්සර මෙන් ඔහුට සැර කළෙමි.‘අනේ මිස් එහෙම කියන්ඩ එපා'. මගෙ ජීවිතේ වෙනස් කරපු එකට හිලව් වෙන්ඩ මට මිස්ට කළ ගුණ සලකන්ඩ ලැබිල නෑ. මෙහෙම දේකින් ඒ ණය ගෙවන්ඩ බැරි බව මං දන්නව. ඒත් මට මේ අවස්ථාව ලබා දෙන්ඩ!’ ඔහු පින්සෙණ්ඩු වූයේ ය.ඒ වදන් වැල මසිත වෙනස් කළේ ය. මම නිහඬවම රියට නැඟුණෙමි.මගේ දුරකථන අංකය ඉල්ලා ගත් ඔහු මට වැඳ සමු දුන්නේ ‘මිස්ට තෙරුවන් ‘සරණයි’ කියමිනි.ත්‍රිරෝද රිය සෙසු වාහන මැදට වැදුණේ ය.දඩබ්බරයන් සුමඟට ගන්නට එදා අප ගත් වෙහෙස අපතේ ගොස් නැතැයි සිතිණ.මසිත සතුටිනුත් ආඩම්බරයෙනුත් පිරී ගියේ ය.  කැලණියේ ධර්මාලෝක මාවතේ නයනා දීප්ති ගුණරත්න මෙනෙවිය විසින් යොමු කරන ලද ලිපියක් ඇසුරිනි.මම උදේ වැඩට යන්නට ඉක්මන් ගමනින් බස් නැවතුම දෙසට යමි.සුනිල් අයියාගේ සිනා සුද ඉහිරෙයි.‘ආ මල්ලි වැඩට යනවද?'‍‘ඔව්. සුනිල් අයියෙ, ගිහිං එන්නං’‘හොඳයි මල්ලි තුනුරුවන් ගෙ සරණයි’හැන්දෑ කරුවලේ මම ආපසු ගෙදර එමි.‘ආ මල්ලි දැනුයි එන්නෙ නේද?’ සුනිල් අයියාගේ සිනා සුද අඳුරින් මතුව එයි.‘ඔව් සුනිල් අයියෙ රෑ වුණා’‘මල්ලි ඉස්සරහ වංගුවෙ සර්පයෙක් හිටිය. මල්ලිට ටෝච් එකක් හොයල දෙන්ඩද?’‘කමක් නෑ සුනිල් අයියෙ. මං පරිස්සමට යන්නං’‘හොඳයි එහෙනං මල්ලි යන්ඩ! මහන්සිත් ඇතිනෙ’ සුනිල් අයියා මට සමු දෙයි.ඒ සුනිල් අයියා මනුස්සකම පෙන්වන හැටි ය. මම ඔහුගේ ඒ මිනිස්කමට ආදරය කරමි.සුනිල් අයියාගේ මුවින් පැය විසි හතරේ ම පාහේ රහමෙර සුවඳ විසිරෙයි. ඔහු කෙතරම් හොඳ මිනිසකු වුව ද කාටත් පෙනුණේ මේ නොහොඳ ය.සුනිල් අයියාගේ බිරිය, මාග්‍රට් අක්කා මෙය කිසිසේත් රිස්සුවේ නැත.‍‘මල්ලියෙ අපේ සුනිල්ව ඔන්න ඔහෙ කොහෙ හරි රටකට තල්ලු කරල දෙන්ඩ බැරිද? මේ මනුස්සය මෙහෙ හිටියොත් විනාස වෙනව. එතකොට මේ දරු පවුලට යන කල මොකක්ද? මල්ලිට පිං අත්වෙයි ඔය කාට හරි කියල මේ වැඩේ කරල දෙන්ඩ’ ඇය මා ඉදිරියේ නිතර නිතර නාහෙන් ඇඬුවා ය.මාග්‍රට් අක්කාගේ කරදරයෙන් බේරෙන්නට මම මා මිතුරන්ගේ පිළිසරණ පැතුවෙමි. විදුලි කාර්මිකයකු වූ සුනිල් අයියා ලක් කාරයෙකි. ඔහුට රට රැකියාවක් හරි ගියේ ය.සුනිල් අයියා රට ගිය පසු මාග්‍රට් අක්කා මට පින් දුන්නා ය.‘අනේ සම්පත් මල්ලිට මතු බුදු වෙන්ඩ මේ කරපු පිනම ඇති? ඇය සිය ඉස්පාසුව පළ කළා ය. මම ද සතුටු වීමි. එහෙත් ඉන් පසු මහ මගදී මට හුරු පුරුදු සුනිල් අයියාගේ ළෙන්ගතු හිනාවක්, මනුස්සකම පිරි වදන් පොකුරක් අතුරුදහන් විය.අවුරුදු දෙකින් දෙකට සුනිල් අයියා ගෙදර ආවේ ය. ඒ ආ විට සුනිල් අයියාගේ ගෙදර මඟුල් ගෙයක් මෙන් විය. ඒ මඟුල් ගෙදර ප්‍රධාන අමුත්තා වූයේ මා ය. සුනිල් අයියා මා ආද‍රයෙන් වැලඳ ගත්තේ ය. මාග්‍රට් අක්කා මගේ ගුණ වැණුවා ය.මුල දී පුංචියට තිබූ සුනිල් අයියාගේ ගෙදර අංගසම්පූර්ණ දෙමහල් නිවෙසක් බවට පත් විය. දරුවෝ බෝල ගෙඩි මෙන් වැඩෙමින් ඉහළට ඉගෙන ගත්හ. මාග්‍රට් අක්කා ද තරුණියක මෙන් පාට වැටුණා ය.අවුරුදු දහ හතරක් පහළොවක් මෙසේ ගෙවෙන්නට ඇත.දිනක් මාග්‍රට් අක්කා මුකුලිත මුහුණින් මා සොයා ආවා ය.“අනේ මල්ලි අපිට හෙණහුරා ලැබුව!” ඇය හඬන්නට වූවා ය.මම මුව අයාගෙන ඇය දෙස බලා සිටියෙමි.‘සුනිල් මේ විදිහට වෙනස් වෙයි කියල මං නං හීනෙකින්වත් හිතුවෙ නෑ. රට ගිහිං අවුරුදු පහළොවයි. ඔක්කොම ඉවරයි!” ඇය හූල්ලන්නට පටන් ගත්තා ය.මාග්‍රට් අක්කා පැමිණිලි කරන හැටියට සුනිල් අයියා මැද පෙරදිග රටක වෙනත් ගැහැනියක සමඟ පවුල් කයි. මෙය නවනිංගිරාවකි. දැන් ඇයටත් දරුවන්ටත් රට්ටුන්ට මුහුණ දිය නොහැකි ය. සුනිල් අයියා කර ඇත්තේ අහස පොළොව නූහුලන අපරාධයකි.‍මම ගොළුවී බලාගත් අත බලාගෙන සිටියෙමි.‍වසර පහළොවක් තිස්සේ දෙවියකුව සිටි මිනිසා හිටි අඩියේ ම යක්ෂයකු වී ඇති සැටියකි!‘සුනිල් අයිය දැන් සල්ලි එවන්නෙ නැද්ද?’‘එවනව. දිගටම එව්ව වගේ දැනුත් එවනව.’‘ගිය මාසෙත් එව්වද?’‘ඔව්’‘එයා ගන්න පඩිය ගෙදරට එවනව නං එයා කොහොමද වෙන පවුලක් කන්නෙ?’‘ඇයි අර ගෑනිගෙ සල්ලි ඇතිනෙ’‘ඒක වෙන්ඩ පුළුවන් වැඩක් ද?’‘වෙන්ඩ බැරි මොකද මල්ලියෙ?’මම නිහඬ වීමි.‘මල්ලි දන්නවද? අපේ පුතාගෙ රතු කට්ට පැනල! සුනිල් වැරදිලාවත් ගෙදර ආවොත් පුතා කියනව, ‘තාත්ත කියල බලන්නෙ නෑ ගහල එළෝනව කියල’‘මට නං ඕක සැකයි අක්කෙ? කොහොමද අක්ක ඔය විස්තර දැන ගත්තෙ?’‘මල්ලිට විකාර! මේක සහතික ඇත්ත!’ ඇය තිර කොට කීවාය.‘අක්ක කලබල නොවී ඉන්ඩකො. අපි මේ ගැන හොයල බලමු’ මම ඇය අස්වැසීමි.ඇය මට දුරකථන අංකයක් දුන්නා ය. ඇයට මේ රහසිගත තොරතුරු කියා තිබුණේ ඒ අංකය ඔස්සේ ඇමතූ කාන්තාවකි.මාග්‍රට් අක්කාට සතියක් දෙකක් නිහඬ වන ලෙස උපදෙස් දුන් මම අදාළ අංකය ගැන පිරික්සීමට පටන් ගතිමි. එය සුනිල් අයියා සිටින රටේ ම අංකයක් බව බැලූ බැල්මට තහවුරු විය.අනතුරුව මම සුනිල් අයියාගේ මෙරට සහ පිටරට නෑ මිතුරන් සමඟ තොරතුරු කතා කොට ඔහුගේ තත්වය දැන ගතිමි.සතියක් ඇතුළත මම නිගමනයකට ආවෙමි.මාග්‍රට් අක්කාට දුර ඇමතුම දී ඇත්තේ ගැහැනියකි. ඇය මිනිසුනට පද හැදීමේ උමතුවකින් පෙළෙන බවත්, සුනිල් අයියා වැඩ කරන ස්ථානයට නුදුරුව වෙසෙන ඇය ලංකාවේ දුරකථන අංක ගණනාවක් අමතා මෙබඳු ගින්දර දී ඇති බවත් මට දැනගත හැකි විය.මම මාග්‍රට් අක්කා කැඳවා තත්වය පැහැදිලි කර දුනිමි. ඇය පුදුම වී මදෙස බලාගෙන සිටියා ය.‘මේක අක්කලගෙ පවුල් ජීවිතේ නැති කරන්ඩ අටෝපු උගුලක්. ඇයි අක්කෙ දුරදිග හිතන්නෙ නැතුව කලබල වෙන්නෙ? ඇත්ත වශයෙන් ම සුනිල් අයිය මෙහෙම දෙයක් කරන්ඩ හිතලවත් නැතුව ඇති.’මාග්‍රට් අක්කා වැලහින්නක මෙන් හඬා වැටුණා ය. ඒ හැඬීමෙන් ඇගේ හිතේ මලකඩ කැඩී එය සුපිරිසිදු විය.‘අනේ රත්තරං මල්ලියෙ, මං මේ දෙයියෙක් වගේ මිනිහ ගැනනේ නිරපරාදෙ සැක කෙරුවෙ‍. අපිට ගින්දර දීපු ඕකිව මට අහුවුණොත් යහතින් ඉන්ඩ දෙන්නෙ නෑ’ ඇය කෑගෑවා ය.‘අක්කල දැන් වැඩිහිටියො නේද? අක්කල දැන් මීට වඩා තැන්පත්ව හිතන්ඩ ඕනෑ නේද?’ මම ඇසීමි.ඇය යළි හඬා කඳුළු පිසදාගෙන හිනා වුණා ය.‘ඔව් මල්ලියෙ, මං කලබල වුණා වැඩියි තමයි. අපරාදෙ සුනිල් පව්. අනේ මං වගේ ගෑනියක්!’  අනන්‍යතාව සඟවා සිටීමට කැමති කුරුණෑගල සිළුමිණ පාඨකයකු විසින් යොමු කරන ලද ලිපියක් ඇසුරිනි.සිළුමිණ, නෙළුම්විල, ලේක්හවුස්, කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=as14090711</link>
    <topic>මැණික් හා බැඳුණු රස කතා</topic>
    <author>සෝමපාල මෙනේරිපිටිය  </author>
    <content>මැණික් හා බැඳුණු රස කතාසෝමපාල මෙනේරිපිටිය  රත්නපුරයේ පමණක් නොව ඈත වෙනත් පෙදෙස්වල ද මැණික් මතු විය. ඒ රත්නපුර පැත්තෙන් ගිය අය මැණික් සොයා ගත් බැවිනි. එම පළාත්වල මිනිස්සු මැණික් ගැන දැන නොසිටියහ. රත්නපුරයෙන් යන මැණික් ගරන්නන් හට ‘පෙරන්නෝ’ කියමින් සමච්චල් කළෝය. පසුව ඔවුහු ද මැණික් ගැරීමට පටන් ගත්හ. අන්තිමට එම පළාත්වලින් ද මැණික් ව්‍යාපාරිකයෝ බිහි වූහ. මේ සිද්ධිය සිදු වූයේ එම පළාතක අයකු මැණිකක් ලැබී වාසි වූවාට පසුවය.මැණිකක් ලැබී එය අලෙවි කර ලොකු මුදලක් ලබාගත් බණ්ඩාට රේඩියෝවක් මිලදී ගැනීමට සිතුණේය. එකල අතේ එල්ලාගෙන යා හැකි කුඩා රේඩියෝ වෙළෙඳපොළට ආවා පමණි. රේඩියෝවක් හඬ නඟා ක්‍රියා කරවමින් අතේ එල්ලා ගෙන යෑම එදා තරුණයන්ගේ සල්ලිකාරකම පෙන්නූ විලාසිතාවක් විය. එනිසා තරුණ බණ්ඩා ද රේඩියෝවක් ගෙන ඒමට වෙළෙඳපොළට ගියේය.බණ්ඩා කඩයකට ගොස් රේඩියෝවක් මිලදී ගත්තේය. මුදලාලි රේඩියෝව ක්‍රියා කරවන සැටි බණ්ඩාට කියා දුන්නේය. ඔහු රේඩියෝ පෙට්ටිය කිහිලි ගන්නාගෙන ඉක්මනින් ගෙදර ගියේය. ගෙදර ගිය බණ්ඩා මහත් ආඩම්බරයෙන් පවුලේ සැමත් අසල්වාසී කිහිප දෙනකුත් ඉදිරියේ රේඩියෝව ක්‍රියා කරවීය. රේඩියෝවෙන් දෙමළ කතා, දෙමළ සින්දු ඇසෙන්නට විය. වැඩේ වැරදුණ බව බණ්ඩාට සිතුණේය. ඔහු හණිකට රේඩියෝව ක්‍රියා විරහිත කර පෙට්ටියේ දමාගෙන මිලදී ගත් කඩය වෙත දිව්වේය.දහදිය පෙරාගෙන කඩයට ගිය ඔහු ‘අනේ මුදලාලි ඔහේ මට දීල තියෙන්නෙ දෙමළ රේඩියෝ එකක් නෙවැ. මට මේක එපා. සිංහල රේඩියෝ එකක් දෙන්න” කියමින් ගෙනා රේඩියෝව මුදලාලි අතට දුන්නේය. මුදලාලිට කාරණය තේරුණේය. ඔහු රේඩියෝව ගෙන කඩය ඇතුළට ගොස් මීටරය කරකවා ගෙනැවිත් දුන්නේ “ආ... දැන් හරි මෙන්න සිංහල කතා කරන රේඩියෝ එක” කියමින්ය.බණ්ඩා රේඩියෝව සහිත පෙට්ටිය කිහිලි ගන්නාගෙන කඩයෙන් පිටවූයේ ඉතා සන්තෝසයෙනි.  (මෙම කතාව සත්‍ය වූත් ජනප්‍රිය වූත් එකකි. එනිසා පළාතේ නම හෙළි නොකළේ එම පළාතේ අයට මදි පුංචිකමක් වේ යැයි සිතුණු බැවිනි.)අනවසර මැණික් ගැරීම පතල් කම්කරුවාට මෙන්ම වැටලීම් කරන පොලීසියට ද වාසි සහගතය. පතල් කම්කරුවාට මැණික් අලෙවියෙන් පසු බලපත්‍ර සහිත පතලකින් ලැබෙනවාට වඩා වැඩි මුදලක් අනවසර පතලකින් ලැබෙනවා මෙන්ම වැටලීම් කරන පොලිස් රාලහාමිලාට ද අත්අඩංගුවට පත්වෙන්නන්ගේ මෙන්ම දමා දුවන අයගේ ඉල්ලම්වල මැණික් ගරා ගැනීමට හැකි වේ. එනිසා නිතර නිතර අනවසර මැණික් ගැරීම් වැටලීම සිදු වේ. පැන දුවන පතල් කම්කරුවන් පසුපස පන්නා ගොස් අල්ලා ගන්නා අවස්ථා ද තිබේ. එසේ පන්නා ගිය පොලිස් රාලහාමි කෙනෙකු ගෙන් පතල් කම්කරුවෙක් ගැලවුණ අවස්ථාවකි මේ.ඉල්ලම් ගොඩට දමා අවසන් වනවාත් සමඟම පතල් පොළට පොලීසියෙන් පැන්නේය. දහවල් කෑමෙන් පසු ඉල්ලම් ගැරීමට පිරිස සූදානම්ව සිටියෝය. නමුත් පොලීසියෙන් පැන්න නිසා ඉල්ලම් එතැන තිබියදී වට්ටි, උදලු කර තියාගෙන පිරිස හතරඅත දුවන්න පටන් ගත්හ. මේ පිරිස පසුපස පන්නමින් පොලිස් රාලහාමිලා ඔවුන් අල්ලා ගැනීමට උත්සාහ ගනී.එක් රාලහාමි කෙනෙක් තරුණයකු පසුපස පන්නන්නට පටන් ගත්තේය. තරුණයා ද වේගයෙන් දුවන්න පටන් ගත්තේ දොළ පහළින් තිබෙන තොටුපොළ හරහා එගොඩට පැන ගැනීමටය. තොටුපොළ වෙත ගිය තරුණයා දිය නාමින් සිටි කාන්තාවන් දෙතුන් දෙනකු දුටුවේය. හණිකට ඔවුන් අතරට ගිය තරුණයා ‘නංගිලා බයවෙන්න එපා. පතල් පොළට පොලීසියෙන් පැන්නා. කෑ ගහන්න එපා’ කියමින් හිසේ තිබු තොප්පිය ගලවා විසිකර කැසපට ගසාගෙන තිබු සරම කාන්තාවක් දියරෙද්ද අඳින ආකාරයට තන මත්තෙන් ඇඳ ගත්තේය. තොප්පියෙන් වසාගෙන සිටි දිගු කොණ්ඩය මුදා හැරියේය.කාන්තාවන් අතරට ගිය තරුණයා දියේ ගිලෙමින් නාන්නට පටන් ගත්තේය. මේ වෙලාවේ රාලහාමි හති දමමින් තොටුපොළ වෙත ආවේය. ඔහුගේ පැමිණීම කාන්තාවන් බලාපොරොත්තු වූවකි.“මේ පැත්තෙන් කවුරුවත් දිව්ව ද” පොලිස් රාලහාමි කාන්තාවන් ගෙන් විමසනවා දිය නාමින් සිටි තරුණයාට ද ඇසුණි.“ඕං ඔය පැත්තට දිව්වා” කියමින් කාන්තාවක් දොළෙන් එගොඩ පැත්තට අත දිගු කරමින් පෙන්නුවාය. තරුණයා වගේ වගක් නැතුව දියේ ගිලෙමින් නාන්න පටන් ගත්තේ රාලහාමි දෙස ද හොරැහින් බලමින්ය. වටපිට බැලු රාලහාමි මොනවාදෝ මුමුනමින් ආපසු යන්න ගියේය.“අයියා අපි හිටපු නිසා බේරුණා” රාලහාමි ගියාට පසු කාන්තාවක් කීවාය.“නංගිල හිටිය වගේම කොණ්ඩය වවල තිබුණ නිසා බේරුණා.” කියා සිනාසෙමින් තරුණයා තොටුපොළෙන් එගොඩ වී ගම්මානය දෙසට ගියේය.තායි ජාතිකයන් මෙරටට පැමිණ මැණික් මිලදී ගැනීම ආරම්භ කළ පසු මැණික් වෙළෙඳාම් කළ තරුණයන්ට සරු කාලයක් උදා විය. ගෙව්ඩ හා ඔට්ටු මිල වැඩි විය. එනිසා තරුණයන්ගේ අත මිට ද සරු විය. එදා මිතුරන් දෙදෙනකු මැණික් වෙළෙඳාම පිණිස කොළඹ ගියේ තායි ජාතිකයන් සිටින ස්ථානයකටය. ඔවුන් හිතුවාටත් වඩා ලොකු මුදලකට මැණික් අලෙවි විය. මුදල් යහමින් තිබෙන නිසා හොඳ හෝටලයකින් කෑම ගැනීමට ඔවුන්ට සිතුණේ වෙනදා මුදල් නැතිකමින් තෝසේ කන බැවිනි. එනිසා මිතුරෝ දෙදෙනා ගාලු පාරේ තිබු ලොකු හෝටලයකට ගොඩ වූහ.සුපිරි හෝටලයකට ගොස් නොතිබුණත් ඒ හෝටල් පිළිබඳව අසා ඇති බැවින් නුහුරු නුපුරුදු බවක් නොහඟවා හෝලටයට ගිය මිතුරන් දෙදෙනා මේසයක් ළඟ වාඩි වූහ. ජැණ්ඩියට නිල ඇඳුම් ඇඳගත් වේටර් කෙනෙක් බන්දේසියක තබා මෙනු කාඩ්පත ගෙනැවිත් දුන්නේය. එක් තරුණයෙක් කාඩ්පත ගෙන අවශ්‍ය දෙය ලකුණු කර දුන්නේ පුරුදුකාරයකු ලෙසටය.මඳ වේලාවකට පසු වේටර් බන්දේසියක තබා අයිස්ක්‍රීම් වීදුරු දෙකක් සමඟ‍ කොමඩු කැබලි දෙකක් සහ ගස්ලබු කැබලි දෙකක් ගෙනැවිත් ඔවුන් ඉදිරියේ තැබුවේය. මිතුරෝ දෙදෙනා එකිනෙකාගේ මුහුණු බලා ගත්හ. දැන් කරන්නට දෙයක් නැත. දෙදෙනාම කොමඩු සමඟ ගස්ලබු කෑමෙන් පසු අයිස්ක්‍රීම් දෙකට ද වග කියා අවසන් වනවාත් සමඟම වේටර් බිල ගෙනැවිත් දුන්නේය. කතාබහක් නැතිව රුපියල් එකදාස් දෙසීයක බිල ගෙවූ මිතුරෝ දෙදෙනා පිටකොටුවට පැමිණ ‍සයිවර් හෝටලයකට ගොඩ වූහ.සුපිරි හෝටලයේදී ඔවුන් ආහාරයෙන් පසුව ගන්නා අතුරුපස ඇණවුම් කළ බව ඔවුන්ට තේරුම් ගියේ එම වූ අකරතැබ්බය ගමට පැමිණියාට පසු මිතුරකුට කීව නිසාය. එම මිතුරාගෙන් මේ රහස හෙළි විය. ඊට පසු මිතුරන් දෙදෙනාට ‘ඩෙසට්’ කියා නමක් ද පට බැඳිණි.  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av1409072</link>
    <topic>සුරේන්ද්‍ර ලොකු කරගෙන ජෝතිට අපහාස කළ අජන්තා මට මොනව නොකරයිද?</topic>
    <author>ජෝජ් රොබ්සන් ද සිල්වා</author>
    <content>සුරේන්ද්‍ර ලොකු කරගෙන ජෝතිට අපහාස කළ අජන්තා මට මොනව නොකරයිද?“පසුගිය ඉරිදා ‘රසඳුනේ’ අජන්තා රණසිංහගේ ‘කිරි මුහුදු වෙරළේ ගීත කොල්ලයට වගකිව යුත්තා නුවන්’ යන ලිපිය පළ වෙද්දී මම හිටියේ විදෙස් සංචාරයකට ගිහිල්ලා. අ‍ගෝ. 29 වැනිදා කුවේට් රටේදී පැවති ගීත ප්‍රසංගයේත් ගී ගයා හරිම සතුටින් මම ලංකාවට ආවේ. ඒත් ගෙදර ආවම ඒ සතුට නැති වුණා. මගේ පුතයි, බිරියයි අජන්තාගේ කබර කතා පළවෙලා තියෙන පත්තර ගෙනල්ලා බලලා කම්පා වෙලා උන්නේ. මේ මනුස්සයා (අජන්තා) කියනවා හොරෙක් කරපු CD එකට සම්පූර්ණයෙන්ම වගකිව යුත්තේ නුවන් (මම) කියලා. මම මේ හිත් වේදනාවෙන් සිටිද්දි මේ CD එක කරපු හොරාව අල්ලා ගන්නේ කොහොමද කියා හිත හිතා අජන්තාත් සරත් වික්‍රමට එකතු වෙලා පිහියකින් පපුවට අනිනවා වගේ ක්‍රියාවක් තමයි මේ මඩ ප්‍රකාශ වලින් කරලා තියෙන්නේ. දශමයක පමණ වත් මගේ සම්බන්ධයක් නැති මේ හොර CD එකට මාව වැරදිකාරයා කරන්න වෑයම් කරන්නේ අජන්තායි, සරත් වික්‍රමයි මොන සිහියකින් ද මන්දා. නිකරුණේ මට මඩ ගහන හින්දා දැන් ඉතින් මටත් සිදුවෙනවා අජන්තා රණසිංහට ඇත්ත සිහිපත් කර පිළිතුරු දෙන්න.”නුවන් ගුණවර්ධන ගායන ශිල්පියා විඩාබර ගතින් මෙන්ම වේදනාබර සිතින් ය. “දෙවියන් වහන්සේ දන්නවා මම මේ හොර CD එකට සම්බන්ධ නැති බව. ඒ දෙවියන් පවා දන්න සැබෑව කණපිට පෙරළලා අජන්තා රණසිංහ ‘කිරි මුහුදු වෙරළේ’ ගීත කොල්ලයට වගකිව යුත්තා නුවන් කියලා නොකළ වරදක් මා පිට පවරලා මගේ නමට අපහාස කරලා. මගේ ගීත රසිකයන්ට අද මං ඇත්ත කියන්න ඕනේ. දෙපිටකාට්ටු මිනිසුන්ගේ හැටි අපේ ගීත රසිකයින් දැන ගත්තාම ඔවුන් තීරණය කරාවි කවුද වැරදි කවුද නිවැරදි කියන එක.” යයි සුසුම් බරව පවසමින් නුවන් අජන්තා රණසිංහට පිළිතුරු ලෙස අප සමඟ කළ කතාබහයි මේ.“රසඳුනට එකක් කියලා වෙනත් පත්තරයකට අජන්තා ඊට හාත්පසින්ම වෙනස් දෙයක් මා ගැන ප්‍රකාශ කරලා. ‘රසඳුනෙන්’ මාව වැරදිකාරයා කරලා මට මඩ ගහලා අර පත්තරෙන් ‘නුවන් ගුණවර්ධන කියන්නේ මහත්මයෙක්. මහත්මා ගුණ තියෙන මහත්මයෙක්’ කියලා මට බටර් ගාලා. මොනතරම් කුහක දුෂ්ට කැත මනුස්සයෙක් ද එයා. බලන්න එයාගේ තියෙන ලැජ්ජා නැතිකමක තරම පත්තර දෙකට මෙහෙම දෙවිදිහට කියලා 30 වැනි (සෙනසුරාදා) අපේ ගෙදරට කතා කරලා ‘සිළුමිණ’ (“රසඳුන”) බලන්න එපා. ඒකේ එක එක විදිහට දාන්නේ. අන්න අහවල් පත්තරේ බලන්න. මම ඇත්ත කියලා තියෙනවා’ කියලා. අපේ පුතාට තමයි කියලා තියෙන්නේ. කබරයින්ගේ දිව දෙකේ කතා, ඕවා කබර කතා කියලයි මම නම් හිතන්නේ. දෙවියන් වහන්සේ මෙතැනදී ඇත්ත එළිදරව් කරලා තියෙනවානේ පැහැදිලිවම. ඇයි අජන්තාට බැරි වුණේ පත්තර දෙකටම එකම දේ කියන්න. බොරුව වෙනස් වෙනවා. ඒකයි එහෙම වුණේ.”* අජන්තා රණසිංහ “රසඳුන” සමඟ කළ කතාබහ අප පළ කර තිබෙන්නේ වගකීමෙන් යුතුවයි. අප එම කතාබහ පටිගත කර තිබෙනවා.“මම එය පිළිගන්නවා. අජන්තා රණසිංහට මං මීට පෙර ආචාර්ය මුලට දමා ඇමතුවා. ඒත් දැන් එහෙම අමතන්න ලැජ්ජයි. තේරුමක් නැහැ. ඇත්තමයි මේවා දාන්න. අජන්තා ‘කිරි මුහුදු වෙරළේ ගීත කොල්ලයට වගකිව යුත්තා නුවන්’ කියලා පැහැදිලිව මට පොලු පහර ගැහැව්වත් එයා එය කරලා තියෙන්නේ කිසිම විචක්ෂණ බුද්ධියකින් හෝ විමසීමකින් හෝ තොරවයි. එතකොට ඒ නිසා එයා මට ‘ආචාර්ය’ නෙමේ. එයා වැරදියි.”* ඔබ එසේ පවසන්නේ කොහෙමද...?“මේ ලෝකේ හොරු තක්කඩි අපේ ගීත, නම්, ඡායාරූප අරගෙන මේ ‘කඳුළින්ම ගැයූ පෙම් ගීතේ’ වගේ හොර CD කළාම ඒ ගැන කිසිම සෙවිල්ලක් විමසීමක් නැතුව කවුරු හරි කිව්ව ගමන්ම එය විශ්වාස කරගෙන ඔවුන්ට එකතු වෙලා වරදක් නොකළ අහිංසකයෙකුට මඩ ගහන එක වැරැද්දක්. මම අජන්තගෙන් අහනවා - ‘මේ CD එක හොර එකක් බවවත් තේරෙන්නේ නැත්තේ ඇයි...?’ කියන ප්‍රශ්නය. මම ‘කිරි මුහුදු වෙරළේ’ ගීතය ප්‍රසංග වේදිකාවකදී ගැයූ අවස්ථාවකදී පටිගත කරලානේ ඔය ගී තැටියට යොදා තියෙන්නේ. මගේ කටහඬ වත් හරි නැහැ. මා සම්බන්ධ වී මගේම ගීතයක් ඔය අයුරින් යොදන්න මට උවමනාවක් නැහැ. මේ ලෝකේ ඇතැම් බෙලහීන මිනිස්සු අපේ නම් අරගෙන මඩ ගහලා සමහර විට මේ වගේ වාසි ප්‍රයෝජන සලසා ගන්නවා. අජන්තා වගේ අයත් විචක්ෂණ බුද්ධියකින් තොරව කටයුතු කළාම එවැනි පුද්ගලයින්ට අහුවෙනවා.”* එම පුද්ගලයින් කවුරුන් ද..?“පැහැදිලිවම මෙතැනදී අජන්තා අහුවෙලා තියෙන්නේ දුර්ගුණ ඇති එකම එක පුද්ගලයෙකුටයි. ඒ සරත් වික්‍රමටයි. සහෝදරයෙකු හා සමානව ඇසුරු කරපු මට මේ විදිහට අපහාස කරමින් මඩ ප්‍රහාරයක් එල්ල කිරීම ආරම්භ කෙරුවේ සරත් වික්‍රමයි. දැන් ඔහු ප්‍රකාශ කරලා තියෙනවා - ‘දැන් මට අවශ්‍ය දේ කෙරිලා තියෙනවා. නුවනුත් පිළිගත්තනේ ගීතයේ අයිතිය තියෙන්නේ මට කියලා. ඒක තමයි මට අවශ්‍ය දේ’ යනුවෙන්. මොනතරම් බෙලහීනකමක් ද ඒ. ඔය අයිතිය පත්තර මඟින් මඩ ප්‍රකාශ කරලා ලබා ගන්න තරම් අපහසුකමක් තිබුණේ නැහැනේ. අපි එකට ඇසුරු කළ හොඳ මිත්‍රයෝ. මට කිව්වා නම් මං ඔහුට ඕනෑ විදිහකට ඒ අයිතිය තහවුරු කරලා දෙනවානේ. බලන්න අජන්තාත් සරත් වික්‍රමගේ උවමනාව ඉටු කරගන්න හවුල් වෙලා මට මඩ ගහපු හැටි. දැන් ඒ දෙන්නාටම වැදගත් වෙලා තියෙන්නේ පුවත්පත් වලින් ගීතයේ අයිතියට ප්‍රසිද්ධියක් ලබා ගන්න මිස මේ හොර CD එක කරපු තක්කඩියාව නීතිය ඉදිරියට ගෙනෙන්න නෙමේ. එයින්ම පැහැදිලි වෙනවානේ මට මඩ ගහලා එයාලට උවමනා කළේ කුමක්ද කියන එක. කොච්චර පහත් නින්දිත අරමුණකින් ද ඔවුන් ක්‍රියා කරලා තියෙන්නේ. හිතාගන්න පුළුවන් ද, කලාකරුවන් අතර මෙතරම්ම පහත් ගතිගුණ තිබෙන කපටි පුද්ගලයින් ඉන්නවා කියලා. ඒත් එය ඇත්තයි.මෙවැනි පුද්ගලයින් පුවත්පත් පවා උපක්‍රමශීලීව රවටා තමන්ගේ අරමුණු පහත් ලෙස ඉටු කරගන්න තමයි මේ වෑයම කර තියෙන්නේ. ඒකෙන් අද ඔවුන්ගේ නිරුවත ප්‍රසිද්ධියේ ර‍ෙට් ජනතාව ඉදියේ එළිදරව් වෙනවා. නිකරුණේ මට කළ මේ අපහාසය ඔවුන් කළ අපරාධයක්. අජන්තා නම් මට පමණක් නෙමේ, ස‍ුරේන්ද්‍ර පෙරේරාව ලොකු කරගෙන ජෝතිපාල කියන අද්විතීය ගායන ශිල්පියාටත් අපහාස කළ මනුස්සයෙක්. ඉතින් මට මොනවා නොකරයි ද.?”* ජෝතිපාලයන්ගේ මිතුරෙකු ලෙසයි අප අජන්තාව හඳුන්වන්නේ.“ඒත් මේ රටේ සල්ලි දැක්කම තමන්ගේ ආත්මය පාවා දෙන මිනිස්සු ඉන්නවානේ. මට මතක හැටියට අජන්තා ජෝතිපාල ගායකයාණන්ව හෑල්ලු කළේ සුරේන්ද්‍රට සරත් ද අල්විස් ගීත ලබා දුන්න අවස්ථාවෙයි, සුරේන්ද්‍ර ජෝතිපාලට වැඩිය හොඳයි කියලා. එහෙම කියන්න පුළුවන් ද කාටවත්ම. ජෝතිපාලයන් කියන්නේ රටක් රාජ්‍යයක් වගේ ගායකයෙක්නේ. ජෝතිපාල මුල් කාලයේදී ‘පීචං’ තත්වයට සලකා ඒ කාලේ සංගීත ක්ෂේත්‍රයේ උන්නු පුද්ගලයින් වෙනස්කම් කළා වගේ මම හින්දි ගී ගයමින් ඉඳලා සිංහල ගීත ගයන්න එද්දී මටත් අපහාස කළා.මට අද වගේ මතකයි, ඔය ‘කඳුළින්ම ගැයූ පෙම් ගීතේ’ ගීතය ඇතුළත් වූ මගේ පළවැනි කැසට් එකට අජන්තා එයාගේ නම දාන්න එපා කියලා කරපු වෙනස්කම. එදා එයා කිව්වේ ‘අපෝ, අපෝ නුවන්ගේ ඕවාට මගේ නම ගාවන්න නම් එපා. මම ගීත ලියලා දෙන්නම්. හැබැයි ඔය හාල්පාරුවන්ගේ කැසට් වලට දාන්න එපා මගේ නම’ කියලයි. එහෙම කියලා එයා සල්ලි නම් ගත්තා. පසුව මේ ගීතය ආවාම ජනප්‍රිය ගීතයක් වුණා. මම මේ ගීතය ඒ කාලේ ජනප්‍රිය සංගීත කණ්ඩායම් වූ ‘සන්ෆ්ලවර්’ - ‘බ්ලූ ෂැඩෝස්’ වැනි කණ්ඩායම් සමඟ ප්‍රසංග වේදිකා වල ගායනා කර රසිකයින් අතරට ගෙන ගියා.ගුවන් විදුලි සහ රූපවාහිනී වැඩසටහන් ඇතුළු මා යන හැම තැනම මා මේ ගීතය ගැයුවා. සරත් ද අල්විස් තමයි ‘කඳුළින්ම ගැයූ පෙම් ගී‍ෙත්’ ගීතය මා කලාවතී සමඟ කළ ‘සීත සඳ’ කැසට් එකට ඇතුළත් කරන්න අවස්ථාව ලබා දුන්නේ. ගීතය ජනප්‍රිය වුණාට පස්සේ තමයි අජන්තාට මෙය එයාගේ ගීතයක් කියලා කියන්න උවමනා වුණේ.”* එහෙත් “කඳුළින්ම ගැයූ පෙම් ගීතේ” පද රචකයා ලෙස සඳහන් වෙන්නේ හේමසිරි හල්පිටගේ නම නේද...?“අජන්තලාගේ ගතිගුණ ගැන අපූර්ව අත්දැකීමක් මං කියන්නම්. දැන් මේ ගීතයට අජන්තාගේ නම දාන්න එපා කිව්වාම සරත් ද අල්විස් මැදිහත් වෙලා හල්පිටට කියලා පද රචකයා ලෙස ඔහුගේ නම යෙදුවා. ගීතය ජනප්‍රිය වුණාට පස්සේ දවසක් හල්පිට හම්බ වෙලා අජන්තා අහලා තියෙනවා. ‘මගේ කඳුළින් ම ගැයූ ගීතයට ඔයා අයිතිකාරයා වුණා නේද?” කියලා. එතකොට හල්පිට ඔයා අතහැරලා දාලා ගිය දරු‍වෙකුට මං තාත්තා කෙනෙක් වුණා. එච්චරයි’ කියා කිව්වාම අජන්තාට කට වහගෙන යන්න වෙලා. කාලයක් ගියාට පස්සේ මට කියනවා “නුවන්, කඳුළින් ම ගැයූ සින්දුව මමනේ ලිව්වේ’ කියලා මම ඇහැව්වා. මම ඒක දන්නවා. ඒත් ඇයි ඔයා මුලින් ම ඔයාගේ නම දැම්මේ නැත්තේ කියා. අජන්තාගේ සැබෑ තත්ත්වය එහෙමයි. එහෙම අජන්තලා අද මේ පත්තර වලට කියනවා.එයාගේ ගීත කියලා සල්ලි හම්බ කරලා එයාට සත පහක් වත් දෙන්නේ නැහැලු. පෑනක් වත් අරන් දෙන්නේ නැහැලු. ප‍ෑනක් නෙමේ ඊට වඩා දෙයක් හරි එයාට දෙනවා එයා හරිහැටි කටයුතු කළා නම්. බලන්න තමන් ලියපු ගීතයට නමවත් දාන්න නොදී නුවන් ගුණවර්ධන කියන හාල් පාරු පීචං ගායකයා කියලා ඒ ගීතය ජනප්‍රිය කළාට පස්සේ අජන්තා දැන් සල්ලි ඉල්ලනවා පෑනක් ‍ගන්න. හරි ද මේවා...?* අජන්තා පවසන්නේ ඔහුගේ බුද්ධිමය දේපළ අයිතිය පිළිබඳවයි.“බුද්ධිමය දේපළ අයිතිය පිළිබඳ මෙහෙම මට මඩ ගසා ප්‍රකාශ කරන්න උවමනා වුණේ අජන්තාටයි, සරත් වික්‍රමටයි පමණයි. මගේ මුල් ම ගීතය (පාවී ගියාවේ) ලියූ කුලරත්න ආරියවංශ ප්‍රවීණ ගී පද රචකයාට සහ මේ හොර CD එකේ ගීත කිහිපයකම තනු නිර්මාණය කර ඇති ආචාර්ය රෝහණ වීරසිංහ ප්‍රවීණ සංගීතඥයාටත් ඔවුන්ගේ බුද්ධිමය දේපළ අයිතිය තියෙනවානේ. ඔවුන් ඒවා පත්තරවලට මඩ ප්‍රකාශ කරලා ද ලබාගන්නේ. අජන්තලාට සරත් වික්‍රමලාට ඕනෑකම තිබිල තියෙන්නේ එයා‍ලගේ බුද්ධිමය දේපළ අයිතිය නෙමේ, ප්‍රසිද්ධියේ මට මඩ ගහන්නයි. මට ලේ පෙරෙන්න පහර දීලා පත්තරවලට බණිනවා අපි කියන එක නෙමෙයි දාන්නේ කියලා. ඒවාට මම හෝ මගේ ගීත රසිකයින් මුලා කරන්න බැහැ. මගේ ගීත රසිකයින් දිගටම මාත්තෙක්ක ඉන්නවා.”* මේ සම්බන්ධයෙන් ඔබ ගන්නා ඉදිරි පියවර මොනවාද?“පැහැදිලිවම මම මේ CD එක කළ හොරා සොයා නීතියට බාර දෙන්න ඕනේ. ඒ හොරාට නඩු දාන්න විතරක්ම නෙමෙයි. කන පැලෙන්න එකක් ගහලා මෙවැනි ක්‍රියා ඉදිරියේදී නොකරන්න පාඩමක් කියා දෙන්න තරම් වේදනාවකින් මම ඉන්නේ‍.කෙසේ ‍වුවත් මම මගේ මේ හොර CD කළ හොරාව සොයා නීතියෙන් දඬුවම් ලබාදෙනවා. එදාට අජන්තලාට සරත් වික්‍රමලාට මට කළ නින්දිත මඩ ප්‍රහාර ගැන වග කියන්න සිදුවේවි. මේ රටේ ගීත රසික ජනතාවට මම නොකරපු වරදකට මාව සැක කර ඔවුන්ගේ අඩු දැනුම ලෝකෙට ප්‍රකාශ කළාට මගේ ගීත රසිකයන් මේ අවස්ථාවේදී පවසන්නේ බිඳින බිඳින තරමට සඳුන් ගහේ සුවඳ වැඩි වෙනවා වගේලු මගේ ගීතවල අගයත්. කවුරු මොන විදිහට මඩ ගැහුවත් මම නොසැලී ළඟදීම මේ හොර CD වෙළෙන්දාව අල්ලා ගන්නවා.හැබැයි ඉතින් අජන්තා රණසිංහ මගේ විදිහට ආචාර්ය වෙන්නේ වත්, සරත් වික්‍රම පෙර මෙන් මිතුරෙකු වෙන්නේවත් නැති වෙයි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av1409073</link>
    <topic>මගේ අරමුණු කාලෙන් කාලෙට වෙනස් වෙනවා</topic>
    <author>ටානියා මෝසස්</author>
    <content>මගේ අරමුණු කාලෙන් කාලෙට වෙනස් වෙනවා‘හිතට වහල් වීමි‘ , ‘දෙහදක් ආදරෙන් ‘ වැනි නිර්මාණ ඔස්සේ දුටු කිෂානි අලංකි ගේ රුව පසු ගිය කාලය පුරාවට දකින්න ලැබුණේ නැති තරම්. ඒ නිසාම ඇයට ළෙන්ගතු රසික රසිකාවියන් වෙනුවෙන් කිෂානි නිර්මාණවලට දායක නොවීමේ නිදහසට කරුණු විමසන්න අප සිතුවා.කිෂානි පසු ගිය කාලයේ නිර්මාණවලට සම්බන්ධ නොවුණේ රංගනයට සමු දෙන්න හිතිලද?පසුගිය කාලයේ මගේ අධ්‍යාපන කටයුතු එක්ක රංගනයට කෙටි විරාමයක් දෙන්න සිද්ධ වුණා. එ නිසා පහුගිය අවුරුදු තුනහමාරම කිසිම වැඩක් භාර ගත්තේ නැහැ. නමුත් ඉදිරියේදී නිර්මාණ දෙකකින්ම මාව දැක ගන්න පුළුවන්.ඒ කියන්නේ දැන් අධ්‍යාපන කටයුතු හමාර කරලද?ඔව්. මගේ නීති උපාධිය අවසන් කරලයි තියෙන්නේ.ඉගෙන ගත්ත දෙයින් ඉදිරියට ප්‍රයෝජනයක් ගන්න අදහසක් නැද්ද?රංගනයෙන් අයින් වෙන්න බලාපොරොත්තුවක් නම් නැහැ. අයින් වුණත් නොවුණත් ඉගෙන ගත්තු දේවල් අහක යන්නේ නැහැ. ලබා ගත්තු උපාධිය නිසා මගේ ඉදිරි ගමනට තවත් මාර්ගයක් හැදුණා කියලයි මම විශ්වාස කරන්නේ.ඒ කියන්නේ ඉදිරියේදී රංගනය ඔබේ ප්‍රධාන වෘත්තීය වෙන්නත් පුළුවන්?ඉදිරිය ගැන ගොඩක් කල් තියලා තීරණය කරන කෙනෙක් නෙවෙයි මම. ඒ නිසා මගේ වෘත්තීය කුමක්ද යන්නත් තාම තීරණය කරලා නැහැ. එන විදිහට මුහුණ දෙනවා.කිශානි කියන්නේ අහම්බෙන් නිළියක් වුණු කෙනෙක් නේද?ඔව් එහෙම කිව්වොත් හරි. රංගන ශිල්පිනියක් වෙන්න කවමදාකවත් මගේ හිතේ තිබුණේ නැහැ.නමුත් කිශානිට නිළි පෙනුමක් නැහැ කියලත් සමහරු කියනවා ?නිළි පෙනුමක් කියන්නේ කොයි වගේ පෙනුමකටද කියලා තමයි මට අහන්න වෙන්නේ.ඔබට සිංහල භාෂාව හරි හැටි හසුරු වන්නත් බැරිලූ?මම පුංචි කාලේ ඉඳලා ජාත්‍යන්තර පාසලකින් තමයි අධ්‍යාපනය ලැබුවේ. ඒ තිබුණු පරිසරයත් එක්ක සිංහලෙන් කතා බහ කරන්න වැඩි කාලයක් ලැබුණේ නැහැ. හැබැයි දැන් නම් එකේ ගැටලුවක් නැහැ.රංගන ශිල්පිනියකට ජනප්‍රියත්වය වැදගත්. නමුත් ඔබට මේ කියන ජනප්‍රියත්වය ගොඩ නැගී තිබෙනවාද?රංගන ශිල්පිනියක් වීමෙන් ඒ නිර්මාණ ඔස්සේ ප්‍රේක්ෂකයන්ව තමා වටා ඇද ගන්න පුළුවන්. දැනට මම කරලා තියෙන නිර්මාණ කිහිපයෙන් මට ආදරේ කරන එවැනි පිරිසක් මා වටා ඉන්නවා.නමුත් තවමත් ඔබ ප්‍රේක්ෂකයන් තුළ මතක හිටින චරිතයක් කරලා නැහැ කිව්වොත් ?තවමත් ‘දෙහදක් ආදරෙන්‘ ටෙලි නිර්මාණයෙන් මම රඟ පෑ චරිතයට ප්‍රතිචාර ලැබෙනවා. එවැනි තවත් නිර්මාණ කිහිපයක්ම තියෙනවා. ඉතින් ඒක ප්‍රේක්ෂකයන්ගෙන් ඇසිය යුතු ප්‍රශ්නයක්.කුඩා කාලයේදී ඔබේ බලාපොරොත්තුව තිබුණේ කවුරු වෙන්නද?පුංචිම කාලේ හීන මැව්වේ එයාර් හෝස්ට කෙනෙක් වෙන්න. ඊට පස්සේ ලෝයර් කෙනෙක් වෙලා ඇකඩමික් පැත්තෙන් අනාගතය ගොඩ නඟා ගන්න මට ඕනෑ වුණා. ඊටත් පස්සේ බිස්නස් කරන්න ඕනේ කියලත් හිතුවා. ඔය වගේ කාලෙන් කාලෙට මගේ අභිලාශය වෙනස් වුණා. නමුත් ඔය කොයි කාලෙකදී වත් ඒ කොතැනක වත් රංගන ශිල්පිනියක් වෙන්න පුංචිම බලාපොරොත්තුවක්වත් තිබුණේ නැහැ.ඒ කියන්නේ දැනුත් කිශානිගේ අරමුණු ඕන වෙලාවක වෙනස් වෙන්න පුළුවන් කියන එක නේද?කාලෙන් කාලෙට ඕනෙම කෙනෙක් වෙනස් වෙනවා. අරමුණුත් එහෙමයි. ලෝකය එක වගේ තියෙන්නේ නැහැ. අපේ ජිවිතේට අලුත් අත්දැකීම් ලැබුණහම අවබෝධයත් වෙනස් වෙනවා. ඒ අතර තමන්ගේ බලාපොරොත්තු වගේ දේවලුත් වෙනස් වෙන්න පුළුවන්. ඉතින් මේ වෙනස් වීම මම හිතන්නේ නැහැ වැරදියි කියලා.ආදරය, විවාහය වැනි දේවල් වලදිත් ඔබේ අරමුණ වෙනස් වේවිද?මම තවමත් තනිකඩයි. මම සම්බන්ධතාවයක් පටන් ගන්නේ බඳිනවයි කියන අරමුණින්. ඉතින් බෝයි ෆ්‍රෙන්ඩ් කෙනෙක් ඉන්නවනම් මම එක මාධ්‍යයට හංගන්නෙත් නැහැ.ටානියා මෝසස්ඡායාරූප - ත්‍රීශූල ජිනේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av1409074</link>
    <topic>පොකට් එකට ගාණක් දැම්මා මිසක් තාත්තට කවුරුත් වටිනාකමක් දුන්නේ නැහැ</topic>
    <author>ටානියා මෝසස්</author>
    <content>පොකට් එකට ගාණක් දැම්මා මිසක් තාත්තට කවුරුත් වටිනාකමක් දුන්නේ නැහැතම පියාණන්ගේ උරුමයෙන් ගායන ලොවට පිවිසුණත් පියාගේ අන්‍යතාව හා ජනප්‍රියත්වය මතම යැපෙන්නේ නැතිව ස්වෝත්සහයෙන් සහ දක්ෂතාවයෙන් ඉදිරියට යන්න වෙර දරන තරුණ ගායන ශිල්පියකු ලෙස මරියෝ ආනන්ද හැඳින්විය හැකිය.ගායකයෙක් ලෙස මෑත කාලයේ ඔබ හරිම නිහඬයිනේ?ඊට යම් යම් හේතු තියෙනවා. මට විතරක් නෙමෙයි අපේ තාත්තටත් ඔය ප්‍රශ්න තිබුණා. වර්තමාන පරපුරේ ගොඩක් අයට මම තනියම නිර්මාණ කරලා තියෙනවා වගේම මගේ 'දිමුතු මුතු', 'මනමාලියේ', 'කල්පනා' සහ 'සිත සැලුණා' වැනි ගීත ඇතුළු ගීත තිහ හතළිහකට ආසන්න ප්‍රමාණයක් යම් යම් ආයතනවලටත් දීලා තියෙනවා.නමුත් මේ කිසිම නිර්මාණයකට ඔවුන්ගෙන් යහපත් ප්‍රතිචාර ලැබුණේ නැහැ. ඒවා ප්‍රචාරය කරන්න කවුරුත් ඉදිරිපත් වුණෙත් නැහැ. ඊට හේතුව මගේ දුප්පත්කම වෙන්නත් ඇති. ඒ නිසා මේ සියල්ල රස විඳින්න වෙන්නේ අන්තර්ජාලය ඔස්සේ පමණයි.ඔබේ ගීත හා සංගීත ශෛලිය නූතන සංගීත රටාවෙන් වෙනස් වීම ඊට හේතුව වෙන්න බැරිද?‍මම ඉහත පැවසු කරුණු ඔප්පු කිරීම සඳහා මට එකම ක්‍රමයයි තියෙන්නේ. මුලින්ම මගේ ගීත අහන්න. මගේ ශෛලිය, මගේ හැකියාව දන්න ප්‍රමාණයක් ඉන්නවා.මේ දවස් වල විකාශය වන 'ගිනි අවි සහ ගිනි කෙළි' ටෙලි නාට්‍යයේ සංගීතය අහන කෙනෙකුට තේරුම් ගන්න පුළුවන් මගේ හැකියාව කුමන පරාසයකද තියෙන්නේ කියලා.ඒ දේ ඇහුවට පස්සේ 'මරියෝට ඇයි ඔහුගේම ගීත කර ගන්න බැරි?' කියන පැනය කෙනෙකුට මතු වෙන්න පුළුවන් අන්න එතකොට තමයි දැන ගන්නේ මම සින්දු කරලා තිබුණත් ඒ සින්දු ඇහෙන්නේ නැතිකම තමයි ඊට හේතුව කියලා.ප්‍රසංග වේදිකාවේ වුණත් දැන් ගායනා කෙරෙන්නේ මගේ එක ගීතයක් පමණයි. සාමන්‍යයෙන් චැනල් වල හිට් වුණොත් තමයි ඒ ගීත ප්‍රසංග වේදිකාවේ ගායනා කරන්න පුළුවන්. මේවා පරිපාලනමය දුර්වලකම්. ඒ අය අතර තමන්ගේ පොකට් එකට වාසි බලන පිරිසක් ඉන්නවානේ අන්න ඒ කට්ටියගේ නුගත් මානසිකත්වය මෙවැනි දේවල් වලින් හෙළි වෙනවා. නැතුව මාධ්‍යයට චෝදනා කරලා බැණලා වැඩක් නැහැ.ඔබ සංගීත ක්ෂේත්‍රයට පිවිසිමේදි තවත් ග්‍රේෂන් ආනන්ද කෙනෙකු වේවි යැයි සමහරු බලාපොරොත්තු වුණා. ඔබටත් එවැනි සිහිනයක් තිබෙනවාද?මම කවදාවත් ග්‍රේෂන් ආනන්ද වෙන්නේ නැහැ. මම මමම වෙනවා. මරියෝ ආනන්ද කියන කෙනා යම් කිසි ප්‍රමාණයක් අතර හෝ දැනටමත් බිහි වෙලා ඉවරයි. වේදිකාවේ දකින කට්ටිය හිතන්න පුළුවන් මම ග්‍රේෂන් ආනන්ද හා සමානව යන කෙනෙක් කියලා. නමුත් අන්තර්ජාලයෙන් මා හා සම්බන්ධ වෙලා ඉන්න අය දන්නවා මරියෝ ආනන්ද කවුද හා මම මොනවද කරන්නේ කියලා.පැය අටකින් මට ගීතයක් ලියලා, සංගීත අධ්‍යක්ෂණය කරලා, රෙකෝඩිං කරලා වොයිසුත් කරලා දෙන්න පුළුවන්. එය මට දෙවියන් වහන්සේගෙන් ලැබුණු වරප්‍රසාදයක්. තාත්තාටත් ඒ හැකියාව තිබුණා.ප්‍රශ්නේ තියෙන්නේ ලංකාවෙ හැකියාව තියෙන මනුස්සයෙකුට ඉදිරියට එන්න නොදීම. මොකද ඔහු ළඟ තලෙන්තු ගොඩක් තියෙද්දි ඒ මනුස්සයා පුදුමාකාර විදිහට හම්බ කරයි කියන බය හා ඊර්ශ්‍යාව. මගේ තාත්තටත් එවැනි තලෙන්තු කිහිපයක්ම තිබුණා.නමුත් යම් යම් මිනිස්සු හැමදාම කළේ තාත්තාගේ පොකට් එකට පුංචි ගාණක් දාලා. ඔහුට ඔහුගේ වටිනාකම නොදීම. නමුත් මම මගේ තාත්තා ගැන ගොඩක් ආඩම්බර වෙනවා.මමත් පුංචි පිචං ගාණක් ගන්න ගායකයෙක් වෙයි. තාත්තාටත් එහෙම වුණා. මොකද ඔහු කිසිම දේශපාලන පක්ෂයකට රුකුලක් වුණු කෙනෙක් නොවෙයි .තමන්ගේ ආත්මය කාටවත් පාවලා දුන්නේ නැහැ. හම්බුණු සොච්චම් ගාණෙන් ජිවත් වුණු කෙනෙක්. එකයි තාත්තා මැරුණට පස්සෙත් බොන ගායකයා කියලා ලේබල් කළේ.යම් යම් කරුණු සම්බන්ධයෙන් ඔබ ප්‍රකාශ කරන දැඩි අදහස් නිසා ඔබේ ජනප්‍රියත්වයට හානියක් වෙන්නේ නැද්ද?වෙන්න පුළුවන්. දැනටමත් මගේ නිශ්ශබ්දතාවයට හේතුව ඔය කෙළින් කතා කිරීමයි. මේ ජිවත් වෙලා ඉන්න ටික කාලෙට රජ වෙන්න නෙවෙයි මට ඕනේ. මම අද වෙනකම් නිර්මාණ බිහි කළේ සල්ලි හම්බ කරන බලාපොරොත්තුවෙන් නෙවෙයි. ඇත්තටම මේ වෙනකන් සමහර ගීතවලින් සතයක්වත් හම්බ කරලා නෑ.මට යමක් කරන්න පුළුවන් ආශාව නිසයි ඒවා කළේ. මම සහතික කරනවා සහ අභියෝග කරනවා සියයට සියයක් නෙවේ සියයට දාහක් මගේ ගීත මාධ්‍යවල ප්‍රචාරය නොවුණත් දවසක ඒ ගීත ප්‍රචාරය වෙනව විදිහක් තියෙයි. තවත් සමහරු කැමැති නෑ ග්‍රේෂන් ආනන්දගේ පුතා තනියම සින්දු හදාගෙන ගායනා කරනවා යැයි කියන්න. ඒ නිසා එයාල මගේ සින්දු අහලා නිහඬව ඉන්නවා.ඔබ රංගනයෙන් දායක වුණු 'ශ්වේත කුසුමට' මොකද වුණේ?ඒකටත් ලොකු ලොකු අභියෝග ගොඩක් ආවා. නමුත් දැන් එක්තරා මාධ්‍ය නාළිකාවක් ප්‍රදර්ශනයට පොරොන්දු වෙලා තියෙනවා. ඉදිරියේදී එය දැක ගන්න පුළුවන් වෙයි.මේ සිදුවන කෙනෙහිලි කම් අසාධාරණකම් වලදි ඔබේ පෙම්වතියගෙන් ලැබෙන සහයෝගය කොහොමද?මේ සම්බන්ධතාව තවම අපේ දෙමාපිය පාර්ශ්වය අතර කතාබහ කරලා තීරණයක් ගෙන තියෙනවා. දවසක අපේ අධ්‍යාපනය කටයුතු ඉවර කරලා ඉන්න තැනක් හරියට පිළිවෙළක් කරගත්ත දවසට එයත් එක්ක ජීවත් වෙන්න කැමැතියි.ඔබ අලුත් වැඩකට අත ගහන්න බලාපොරොත්තුවෙන් ඉන්නවා නේද?ඒක සංගීත අධ්‍යක්ෂණය පිළිබඳ වැඩක්. ඊට අමතරව මගේ ඉංග්‍රීසි ගීත දෙකකුයි සිංහල ගීතයකුයි මමම රූප රචනය කරන්න බලාපොරොත්තු වෙනවා.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av1409075</link>
    <topic>මා කැමැතිම කාන්තාවෝ</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම කාන්තාවෝඕනෑම සාර්ථක මිනිසකු පිටුපසම සාර්ථක ගැහැනියක සිටින බව අපි අසා ඇති කියමනක්.එලෙසින් ම අපේ මහින්ද රාජපක්ෂ ජනාධිපතිතුමා කියන සාර්ථක මිනිසා පිටුපස ඉන්න කාන්තාව ශිරන්ති රාජපක්ෂ මැතිනිය ලෙස මම දකිනවා.2005 ජනාධිපතිතුමා බලයට පත්වෙලා යුද්ධය පිළිබඳ ගනු ලැබූ අභීත තීන්දු තීරණ අවදානම් සියල්ල භාර අරගෙන තීරණයන් ගත් වෙලාවේ තම ස්වාමියා කිසි විටෙක අධෛර්යයට පත් නොකොට ඒ දේවල් අනුමත කරමින් එතුමාට ශක්තිය දීපු කාන්තාව තමයි මෙතුමිය.ඒ වගේම එතුමිය නිර්භයව එතුමියගේ දෙවැනි පුතුත් හමුදාවට භාර දුන්නා.රට දැය වෙනුවෙන් නිහඬ සේවයක් නිහතමානීව ඉටුකරන ජනාධිපති ආර්යා ශිරන්ති රාජපක්ෂ මැතිනියව මම අගය කරනවා.‘රේඛාව’ ඔස්සේ ආචාර්ය ලෙස්ටර් ජේම්ස් පීරිස් ගොඩනඟපු සිංහල සිනමාවේ නිම්වළලු පුළුල් කරමින් එය ඉදිරියට ගෙන ගිය සුවිශේෂී කලාකාරිනිය ඇයයි.ඇය සාම්ප්‍රදායික සිනමා රීතීන් මතම පිහිටා නොසිට සිනමා භාවිතයේ විවිධ පර්යේෂණ සිදු කළා.සිනමාව පෝෂණය කළා.නව පරපුරේ සිනමා නිර්මාණකරුවන් හා අත්වැල් බැඳ ගනිමින් සිංහල සිනමාව ජාත්‍යන්තරයට ගෙනයාමට කටයුතු කළා. සිනමාවේ සිටින අග්‍රගණ්‍ය සිනමාකාරිය ලෙස මම ඇය අගය කරනවා.අපට සිටින කෘතහස්ත ජ්‍යෙෂ්ඨ රංගන ශිල්පිනිය ඇයයි. ඇගෙන් නව පරපුරට ඉගෙන ගත හැකි දේ බොහොමයි.රංගන ශිල්පය, විනය, හික්මීම, කැපවීම, අන්‍යෝන්‍ය සුහදතාව වැනි බොහෝ දේ ඇය සතුව තිබෙනවා.ඒ වගේ ම ඇය පරිසරවේදිනියක්. සතා සිවුපාවා ගහකොළ රැක ගන්න ඇය මහා විශාල වැඩ කොටසක් සිදුකරනවා.ශ්‍රී ලා‍ංකේය සිනමා වංශ කතාවේ අගරැජන ඇයයි. අද ජාත්‍යන්තර තලයට අපේ නම බොහෝවිට රැගෙන යන්නේ ක්‍රීඩාව ඔස්සේ. ඒත් මෙරට සිනමාව ජාත්‍යන්තරයට රැගෙන ගිය යුගය නියෝජනය කළේ ඇයයි.ඇය සතු රංගන ප්‍රතිභාවට සම කළ හැකි කෙනෙක් මුළු ලෝකයේ ම නැති බවයි මගේ හැඟීම.එනිසාම ඇයට මුළු ලොවේ ම හොඳම නිළිය සම්මානය හිමි වුණා.මේ හැමදේම ලැබුණත් කිසිම දෙයකින් උදම් නොවීම ඇගේ ඇති විශිෂ්ට ගුණයක්. ඒ නිහතමානී නිළි රැජන හැමදාමත් මම අගය කරනවා.අප රටේ සිටින අග්‍රගණ්‍ය ගායන ශිල්පිනිය ඇයයි. එදා සිට අද දක්වා ගෙවී ගිය දශක කීපය පුරාම එකසේ ජනප්‍රිය ගායිකාව ඇයයි. සුභාවිත ගීත කලාවට ඇගේ හඬ පෞරුෂය හරිම අපූරුයි.ඒ හඬ ගැඹුරු, භාව පූර්ණ, අර්ථ මතු කරන්න උචිත හඬක්. පොදු ජන මෙහෙවර වෙනුවෙන් තම ජීවිතය කැප කළ ගායිකාව ඇයයි.එනිසාම ඇය ජනතා ගායිකාව බවට පත්වුණා.ළමා නාට්‍ය කලාවක් ස්ථාපිත කිරීම සඳහා පුරෝගාමී වූ කාන්තාව ඇයයි. මුල් කාලයේ වැඩිහිටියන් වෙනුවෙන් සැකසුණු නාට්‍ය තමයි දරුවන් පවා ‍රස වින්දේ.නමුත් ළමා මනසට උචිත, ළමා මනස විනිවිද දකින නාට්‍ය කලාවක් අරඹන්න ඇය කටයුතු කළා.ඒ ඔස්සේ විශාල රංගන ශිල්පීන් ශිල්පිනියන් රැසක් ඇය කලාවට තිළිණ කළා. ළමා නාට්‍ය කලාව පෝෂණය කළ, ඊට කැපවුණු ඇය මට සුවිශේෂී චරිතයක්.මහැදුරු සරච්චන්ද්‍ර ගේ සෙවණැල්ල ඇයයි. සීගිරිය, අවුකන බුදුපිළිමය වගේ අපට තිබෙන ජාතික වස්තූන් අතරට ‘මනමේ’, ‘සිංහ බාහු’ අග්‍රගණ්‍ය නාට්‍ය ද්විත්වයත් එකතු වෙනවා. මේ නාට්‍ය සර්ව භෞමිකයි.එලෙසම සර්ව කාලීනයි. සාමාන්‍යයෙන් නාට්‍ය අධ්‍යක්ෂවරයෙක් අභාවයට පත් වුණාම ඔහුත් සමඟ ම ඔහුගේ නිර්මාණත් මිය යනවා. නමුත් සරච්චන්ද්‍රයන් ගේ අභාවයෙන් පසුව ඔහුගේ නාට්‍ය විනාශ නොවී අද වන තුරු පවත්වාගෙන යාමට ලලිතා සරච්චන්ද්‍ර කටයුතු කරනවා.එය නාට්‍යකරුවෙක් ලෙස මම ඉතා අගය කරනවා. ඇය කාන්තාවක් ලෙස මෙම නාට්‍ය පවත්වාගෙන යාමේ බර කරට ගත්තේ කොහොමද කියන එක මට හිතාගන්නත් බැහැ. ඇය නාට්‍ය කලාවේ පෝෂණය උන්නතිය උදෙසා සිදුකරන මෙහෙවර මම අගය කරනවා.ඈත පිටිසර හද්ද වන්නියේ කටුක දිවිපෙවෙත් ගත කරන අපේම මිනිසුන් පිළිබඳ යථාර්ථවාදීව කතා කරන නවකතා කලාවක් බිහි කළ කාන්තාවක් ඇය. රාජාංගණය වැනි ගොවිජන පද ව්‍යාපාරවල ගොවීන් ගෙවන දුෂ්කර දිවිය ගැන කවුරුත් නොදකින පැතිකඩක් ඇය සිය නවකතා කලාවෙන් විවරණය කළා.බහුතර නවකතා ධනවත්, මධ්‍යම පාන්තික, නාගරික යොවුන් ආදරය වැනි සුරංගනා කතා තේමා ඔස්සේ ලියැවෙන යුගයක ඇය ඒවාට අභියෝග කරමින් මහපොළොවේ දෙපයින් සිටගෙන මහපොළව සමඟ ම ගැටෙමින් මහපොළවට ම වැළලී යන අහිංසක මිනිසුන්ගේ ජීවිතවල කටුක යථාර්ථය හෙළි කළා.එය අගය කළ යුතුමයි.ඇය අපේ රටේ සිටින ජගත් කීර්තිධර නිළියයි. ජාත්‍යන්තර ගෞරවයක් රංගනය ඔස්සේ ඇය අපේ රටට ලබා දුන්නා. මම ඇයගේ රංගන දිවිය වගේ ම ඇය අද සමාජයට සිදු කරන විශාල මෙහෙවර අගය කරනවා.අපේ රට පශ්චාත් යුද සමයක පවතින අවධියක කාන්තාවක් ලෙස කරනු ලබන මෙහෙවර අගය කළ යුතුයි.විශේෂයෙන් ම යුද්ධය නිසා රට වෙනුවෙන් ඇස් මස් ලේ දන් දීපු රණවිරුවන් සමඟ අත්වැල් බැඳගෙන ඔවුන් සමඟ ඇය සිදුකරන නිර්මාණාත්මක කලා කටයුතු ස්වේච්ඡාවෙන් සිදුකරන මෙහෙවර ඉතාම වැදගත්. ඒ වගේම ‍තරුණ පරපුරට ඇය රංගනය උගන්වන උපදේශිකාවක්.ඇය කරන මෙහෙවර මම අගය කොට සලකනවා.කාලයක් තිස්සේ මගේ හිතේ ඇඳුණු රුවක් තමයි ඇය. විශේෂයෙන් ම ජාතික ආපදා අවස්ථාවලදී තම රාජකාරී සීමාවෙන් ඔබ්බට ගිහිල්ලා රෝගීන් සුවපත් කරන්න ඇය වෙහෙසෙන හැටි අගය කළ යුතුයි.යුද සමයේදී දහස් ගණන් රෝගීන් අනතුරුවලින් රෝහල් ගත කළ විට ඒ පිළිබඳ නිවැරැදි ලෙස ජනමාධ්‍ය ඔස්සේ ඇය ජනතාව දැනුවත් කරමින් විශේෂයෙන් රට කලඹන පුවතක් කිසිවිටෙක නොකියමින් කළ මෙහෙවර අගය කළ යුතුමයි.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av1409076</link>
    <topic>හැරී කුමරුට අලුත් පෙම්වතියක්</topic>
    <author>කුමාර සිරිවර්ධන</author>
    <content>හැරී කුමරුට අලුත් පෙම්වතියක්ලෝකයේ වඩාත් ජනප්‍රියම තනිකඩයා බ්‍රිතාන්‍යයේ හැරී කුමරු පිළිබඳ අලුත්ම කටකතාවක් දැන් පැතිර යමින් තිබේ. ඒ ඔහු ක්‍රෙසිඩා බොනාස් ගෙන් ඈත්වීම ස්ථිර බව සනාථ වී වැඩි කලක් ගතවන්නට පෙරය.විශේෂය වන්නේ හැරී කුමරුගේ අලුත්ම පෙම්වතිය ඔහුගේ කුඩම්මා හා සමානවම කැමිලා කෙනකු වීමයි. චාල්ස් කුමරුගේ දීර්ඝකාලීන පෙම්වතියක වූ කැමිලා පාකර් චාල්ස් - ඩයනා යුග දිවියට ද බාධකයක් වන්නට ඇති බව හැරීට රහසක් නොවන්නට ඇත. විලියම් හා ‍හැරී දෙකුමරුවන් සහ ඔවුන්ගේ කුඩම්මා හා චාල්ස් කුමරුගේ බිරිය වූ කැමිලා අතර එතරම් සමීප සම්බන්ධයක් ඇති බවක් මාධ්‍ය වෙතින් වාර්තා වන්නේ නැත.දඩබ්බර ජීවිතයකට, හැසිරීම් රටාවකට උරුමකම් කියන හැරී කුමරු දැන් 29 හැවිරිදිය. පසුගිය වකවානුව පුරා ඔහු පෙම්වතියන් කිහිප දෙනකුම ඇසුරු කළ නමුත් ඒ සියල්ල කාලයත් සමඟම බිඳී ගියේය.හැරී කුමරු වෙත දැන් ළංව සිටිතැයි පැවසෙන යුවතිය ක්‍රීඩිකාවක ලෙස නමක් දිනා ගත් තැනැත්තියකි. එඩින්බර්ග් හී ෆෙටෙස් විද්‍යාලයයේ ඉගෙනුම ලබද්දී හොකී ක්‍රීඩිකාවක වූ ඇය ලෞබොරෝ සරසවියෙන් පළමු පන්තියේ ගෞරව උපාධියක් හිමිකර ගෙන ඇත්තේ ද ක්‍රීඩා සහ ව්‍යායාම පාඨමාලාවෙනි.කැමිලා තර්ලොව් නමැති මේ 25 හැවිරිදි යුවතිය මේ වන විට සේවය කරමින් සිටින්නේ වරෙක ඩයනා කුමරිය ද මහත් සහයෝගයක් දැක්වූ ‘හැලෝ ට්‍රස්ට්’ නමැති බිම් බෝම්බ ඉවත් කිරීමේ සංවිධානයේය.“කැමිලා ක්‍රීඩාශීලී, පරාර්ථකාමී, පොලොවේ පය ගසා ජීවත්වන යුවතියක්. සමාජයේ කඩා බිඳගෙන ඉදිරියට ගමන් කරන ගතිගුණ නම් ඇයට නැහැ. නමුත් ඇය සමාජශීලීයි. ඉතාමත් තැන්පත් හැසිරීම් රටා කැමිලා වෙතින් ප්‍රකට වනවා” කැමිලාගේ යෙහෙළියක මාධ්‍ය වෙත පවසා තිබේ.පසුගිය අගෝස්තුව අග දිනෙක ලන්ඩනයේ ප්‍රංශ අවන්හලක් වූ සෙන්ට් ට්‍රොපෙස්හි දී ද, ඉන්පසු ඒ ආසන්න නදියක සුඛෝපභෝගී යාත්‍රාවක ද හැරී කුමරු කැමිලා සමඟ හැසිරෙනු දැකීමෙන් අනතුරුව ඔවුන් දෙදෙනාගේ පෙම් සබඳතාව පිළිබඳ තතු එංගලන්ත මාධ්‍ය මඟින් හෙළි කෙරිණි.මාල්බොරෝ විද්‍යාලයේ ද ඉගෙනුම ලබා ඇති කැමිලා තර්ලොව් වයස අවුරුදු 19න් පහළ හොකී කණ්ඩායමට එංගලන්තය නියෝජනය කරමින් සහභාගිවී ප්‍රකට වූ ක්‍රීඩිකාවකි.“ඇය පාසලේ ද ජනප්‍රිය ශිෂ්‍යාවක වූවා. ක්‍රීඩාවේ මෙන්ම ඉගෙනීමේ ද දක්ෂ වූ ඇය තීන්දු තීරණ ගත්තේ හොඳින් සිතා බැලීමෙන් අනතුරුවයි. ඇය හැරී කුමරුට ප්‍රේම කරනවා නම් ඒ තීන්දුව ගන්නට ඇත්තෙත් සෙල්ලමට නොව හොඳින් සිතා බැලීමෙන් පසුවයි. සංවර ගතිගුණ ප්‍රකට කරන ඇයට සමහර විට දඩබ්බර හැසිරීම් රටා මෙතෙක් කල් පෙන්වා ඇති හැරී කුමරුව මෙල්ල කර ගන්නට හැකි වේවි” කැමිලාගේ තවත් මිතුරියක පසුගියදා මාධ්‍ය වෙත පවසා තිබිණි.හැරී කුමරුගේ ප්‍රේම චාරිකාව කැමිලා තර්ලොව් අසලින් නිමා වේවිද? 29 හැවිරිදි කුමරුගේ දෛවය ඔහුට හිමිකර දෙන හදවත 25 හැවිරිදි කැමිලා සතුද? එංගලන්ත රජ පවුල, එරට මාධ්‍ය මෙන්ම ජනතාව ද ඉහත ප්‍රශ්නවලට පිළිතුරු බලාපොරොත්තුවෙන් පසුවනු නිසැකය. එහෙත් කාලය ඉදිරියේ දී කෙබඳු පෙරළියක් සිදු කරනු ඇත්ද යන්න නම් ගැටලුවකි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av1409077</link>
    <topic>සිනා කතා</topic>
    <author/>
    <content>සිනා කතා“මට තේරුම් ගන්ඩ බැරි ඇයි මේ ෆිල්ම් එකට ‘තණ්හා, රතී රඟා’ කියලා නම දැම්මේ කියන එක තමයි” චිත්‍රපටයක විශේෂ දර්ශනයක් නරඹා එළියට පැමිණි චන්ද්‍රසිරි, සෙනෙවිරත්න හට ක‍ීවේය.“මොකද අයියට, එහෙම කුකුසක් පහළ වුණේ?” සෙනෙවිරත්න ඇසුවේ සිනාසෙමිනි.ඇයි බං පොඩ්ඩක් හිතලා බලපංකො. මේ චිත්‍රපටයේ රඟපාන්නේ නිළියෝ දෙන්නෙක් විතරයිනෙ. එතකොට ‘තණ්හා’ කවුද? චන්ද්‍රසිරි බැරෑරුම් මුහුණක් මවා ගනිමින් ඇසීය.  “උඹලා අර මිනිහගෙ චිත්‍රපටි බොහොම බාලයි, ඒවායින් ඉතිහාස පුරාවෘත්ත විනාශ කරනවයි කියල කිව්වට ආන්න සිනමා සම්මාන උලෙළකදි අපේ විජේසේකර උන්නැහේට ගෞරව නාමයක් ප්‍රදානය කරනවයි කියන්නෙ” ලිපියක් සකසමින් සිටි ගුණසිරිගේ මේසය අසල නැවතුණු රාජගුරු කීවේ කට ඇද කරමිනි.“මොනවා! ගෞරව නාමයක්. ඔය යකාට?” ගුණසිරි පුටුවෙන් නැඟිට්ටේ තම සිතට නැඟුණු ආවේගය දරාගත නොහැකිවයි.“ඔව් බං, මිනිහට දෙන්ඩ යනවයි කියන්නෙ ‘ඓතිහාසභක්ෂක’ කියල ලොකු ගෞරව නාමයක්ලු” රාජගුරු කීවේය.  “මොනවා වෙලාද මචං ඔය කන ඇහෙන්නෙ නැතුව ගියේ” අරුණ තමා වෙත ආ චන්ද්‍රසිරි ගෙන් උස් හඬින් විමසුවේ, හදිසියේම තමාට මුහුණ දීමට සිදුවූ ශ්‍රවණය ඌන වීමේ දෝෂය පිළිබඳ චන්ද්‍රසිරි කළ දැනුම් දීමෙන් විස්මයට පත්වෙමිනි.“මම ඊයෙ නාලා ඉවරවෙලා, සුළැඟිල්ල දාලා කන් ශුද්ධ කළා. එහෙම කළාම තමයි හිටපු ගමන් මොනම දෙයක්වත් හරියට ඇහෙන්නෙ නැතුව ගියේ” අරුණ ඇසූ දේ තොල් උසුරුවන ආකාරයෙන් වටහා ගත් චන්ද්‍රසිරි පැවසීය.“තවදුරටත් ප්‍රමාද නොකර ඊ.එන්.ටී. ස්පෙෂලිස්ට් කෙනෙක් හම්බුවෙන එක නේද නුවණට හුරු?” අරුණ වහා ඇසීය.“එක අතකට මේක සිද්ධ වුණේ හොඳකට කියලත් මට හිතෙනවා මචං. දැන් අපේ ගෙදර උන්දැගෙන් කනක් ඇහිලා නිදහසේ මගෙ වැඩක් කරගන්ඩ පුළුවන්නෙ” චන්ද්‍රසිරි කීවේ බාගෙට සිනාසෙමිනි.  “මේ පික්චර් එක ගැන උඹට මොකද හිතෙන්නෙ?” නව චිත්‍රපටයේ මංගල දර්ශනය නරඹා බස් නැවතුම්පළ බලා එමින් සිටිය දී සුලෝචනා, තම මිතුරු පුවත්පත් කලාවේදියකු වූ ප්‍රියන්ත ගෙන් ඇසීය.“මට නං හිතෙන්නෙ සුලෝචනා, මේක හැදුව එකාව තමයි වංගෙඩියෙ දාලා කොටන්ඩ තිබුණේ” ප්‍රියන්ත කීවේ කෝපය මැඬගනිමිනි.  “මොකද මර්වින් අන්කල්, හරියට දාහට අරගෙන පන්සීයට දීලා වගෙ. මොකද පොදු අපේක්ෂකයා කවුද කියල තෝරා ගන්ඩ බැරුවවත්ද?” සතියකට පෙර ඇමෙරිකාවේ සිට පැමිණි සේනාරත්න තම වයෝවෘද්ධ සමීප ඥාතියා බැලීමට පැමිණ ඇසුවේ ඔහුගේ මුහුණට අරක්ගෙන තිබූ කළු වලාකුළු දැකීමෙනි.“නෑ පුතා, දැං බලපං තවම මේ අවුරුද්ද ඉවර වුණෙත් නැහැනෙ. දැනටමත් මට තොරන් 3කට කතා ලියන්ඩ භාරදීලා ඉවරයි” මර්වින් අන්කල් කීවේ දුක්මුසු ස්වර‍යකිනි.“ඉතින් අන්කල් වැඩ එනකොට සන්තෝෂ වෙන්ඩ එපායැ. මොකද මේ මූණ බෙරි කරගෙන? අනික තොරන්වලට යොදා ගන්ඩ ජාතක කතා පන්සිය පනහක්ම තියෙනවනෙ” සේනාරත්න කීවේ සැහැල්ලුවෙනි.“තියෙනවා නං තමයි. ඒත් දැනටමත් ඒ ජාතක කතා පන්සිය පනහම අපේ චිත්‍රපට කාරයො විනාස කරල ඉවරයිනෙ” මර්වින් අන්කල් කීවේ තම කේන්තිය මුදා හරිමිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av1409078</link>
    <topic>යාත්‍රා</topic>
    <author>තුෂාරි නේරංජා වික්‍රමසිංහ</author>
    <content>යාත්‍රාප්‍රවීණ ගීත රචකයෙක්, චිත්‍රපට අධ්‍යක්ෂවරයෙක්, තිරකතා රචකයෙක් මෙන්ම ලේඛකයෙක් ලෙසත් සෝමපාල ලීලානන්ද හඳුන්වන්න පුළුවන්.ඔහු හැමදාමත් කරන්නේ අපූරු දේවල්. ඔහුගේ ලකුණ විශ්මාර්ථයයි! කිසිම දවසක කොහෙවත් නොකළ කටයුත්තක් ඔහු ආරම්භ කරන්නට සූදානම් වන පුවතක් අපිට දැනගන්නට ලැබුණා. ඒ තමයි දෙවුන්දර තුඩුවේ සිට පේදුරු තුඩුව දක්වා අපේ රටේ ඕනෑම මඟුලක මනාල යුවළකට යන්න මඟුල් කාර් එකක් නොමිලේම ලබා දෙන්න, ඔහු සූදානම් වන පුවත.ඒක එසේ මෙසේ එකක් නෙවෙයිලු. බෙන්ස් එකක්. මේකෙ විශේෂත්වයකුත් තියනවා. ඒ තමයි මේ මඟුල් ජෝඩුව අරන් යන බෙන්ස් රථයේ රියැදුරුත් සෝමපාල ලීලානන්ද (young) යන්ග් වීම. (මේ විදිහට ලියන්න කියලා ඔහු මට අණ කළා) මේ ගැන දැනගන්න අපි සෝමපාල ලීලානන්දට කතා කළා.“ඇත්තටම මම මෙවැනි දෙයක් අරඹන්නට අදහස් කළේ අද තරුණ තරුණියන් විවාහ වෙලා මඟුල් හයර් එකක් යන්න විශාල මිල ගණන් වාහනවලට අය කරනවා. මෙය සමාජ සුබසාධනයක් විදිහට තමයි මම සිදු කරන්නේ. මේ සඳහා මම බෙල්ලන්විල පන්සලේ හිමිනමක් භාවිත කළ, බෙන්ස් රථයක් මේ වන විට හදමින් පවතිනවා. මේ සඳහා මට උදව් කරන්න මේ රටේ ව්‍යාපාරිකයන් කිහිප දෙනෙක්ම කැමැත්ත පළකර තිබෙනවා.ඒ වගේම මේ වෙලාවෙදි මට මතක් වෙන්නෙ, ඉන්දියාවේ අම්ජාද් ඛාන් කියන නළුවාව. ඔහු පුදුමාකාර ජනප්‍රියත්වයක් ලැබු නළුවෙක්. කිසිම වෙළෙඳ දැන්වීමකට ඔහු පෙනී හිටියේ නැහැ. ඒත් හදවත් රෝගයෙන් පෙළෙන දැරියක් වෙනුවෙන් ඔහු බොම්බාය පුරා ඇවිදලා ලක්ෂ දෙසීයක් හෙව්වා. එහෙම උදවිය ඉන්දියාවේ හිටියා. ඉතින් ඒ වගේ ‍මම මේ සිදු කරන්නට යන සමාජ සද්කාර්යයට ලංකාවේ අතහිත දෙන්න හුඟක් දෙනෙක් ඉඳිවී නේද?”වේදිකාව, සිනමාව, රූපවාහිනිය යන ත්‍රිත්ව මාධ්‍යයන්හිම ප්‍රවීණත්වයට පත් රංගන ශිල්පියෙක් විදිහට ධර්මප්‍රිය ඩයස්ව හඳුන්වන්න පුළුවන්. මේ දවස්වල ධර්මප්‍රිය පළමුවැනි වතාවට වේදිකා නාට්‍යයක් නිෂ්පාදනය කරන්න සූදානම් වන පුවතක් අපිට දැනගන්නට ලැබුණා.“මේ වේදිකා නාට්‍යය අනුවර්තන නාට්‍යයක්. එය නම් කොට තිබෙන්නේ ‘සාදය මාරයි - සල්ලි හමාරයි’ නමින්. මෙහි පිටපත රචනා කළේ සමන් පුෂ්ප ලියනගේ.අද භෞතික සම්පත් වැඩිපුර භුක්ති විඳින, භාවිත කරන මනුස්සයා ගැන සමාජය දක්වන අවධානය හරි ඉහළයි. ඒ භෞතික සම්පත් භුක්ති විඳින මිනිසා ගෙන් ඒ සියල්ල තවත් කෙනෙක් ළඟට ගිය විට අර කලින් තියුණු අවධානය ඔහු කෙරෙන් මොහොතින් ඉවත්ව යන්නේ අනෙකාට අවධානය ලබා දෙමින්. සල්ලි හුඟක් කෙනෙකුට ලැබුණාම ඔහු වෙනස් වෙනවා.ඒ මුදල් ම තවත් අයකු අතට පත්වුණාම ඇතිවෙන ඉරණම මේ නාට්‍යයෙන් අපි සමාජයට ගෙන යනවා. අද කාලේ සියල්ලන්ම මුදල් පසුපස හඹා යනවා. බඩු භාණ්ඩ සුඛෝපභෝගී දේවල් පසුපස ලුහු බඳිනවා. මේ තත්ත්වය විනෝදජනකව ප්‍රහසනාත්මකව, අර්ථාන්විතව මේ නාට්‍යයෙන් අපි ඉදිරිපත් කරනවා.පසුගිය දවස්වල ටෙලි නාට්‍ය කිහිපයකින්ම අප නෙත ගැටුණු උදයන්ති කුලතුංගව මේ දවස්වල දකින්න නැති තරම්. උදයන්තිට හිටි හැටියේම මොකද වුණේ කියල හොයල බලන්නත් එක්ක අපි ඇයට කතා කළා. එතකොට තමයි දැනගත්තෙ ඇය මේ දවස් ටිකේම ලංකාවෙන් පිට කාර්යබහුල වැඩක නිරත වෙලා ඉන්න බව.ඒ තමයි තකහනියක්ම පිටරට සංචාරයකට එක්වෙලා සිටින බව. මේ ගැන උදයන්ති අපිත් එක්ක කතාබහ කළේ මේ විදිහට. “මේ දවස්වල මම කොරියාවේ සංචාරයක් සඳහා සහභාගි වෙලයි ඉන්නේ.කොරියාවේ දී පවත්වන සංගීත හා නර්තන ප්‍රසංගයක් වෙනුවෙන් සහභාගි වෙන්න තමයි මෙරටට ආවේ. මෙය මගේ තුන්වන කොරියානු සංචාරයයි.ඇත්තටම රසිකයන්ගේ ඉල්ලීම් අනුව මේ ආකාරයට කොරියාවේ පැවැත්වෙන මේ ප්‍රසංග මාලාවට දායක වෙන්න ලැබීම සතුටක්. දින කිහිපයක් පුරා ප්‍රසංග තුනක් මෙහිදී පවත්වනු ලබනවා. මමත් එහි ගීත ගයමින් මගේ රසිකයන් සතුටු කරනවා.මේ දිනවල විකාශය වෙන ජනප්‍රියතම ටෙලි නාට්‍යයක් තමයි ‘පාරාවළලු'. මේ ටෙලි නාට්‍යයේ ‘සුමනාවතී’ චරිතයට උණුසුම් ප්‍රතිචාර ලැබෙන බවයි අපට දැනගන්නට ලැබුණේ. මේ චරිතය රඟ දක්වන්නේ ප්‍රවීණ නිළි මානෙල් වානගුරු.බටහිර පන්නයේ චරිත කොතෙකුත් රඟපාන මානෙල් පැල්පත්වල වාසය කරන කාන්තාවක වන ‘සුමනාවතී’ ගේ චරිතය රඟපාන්න ලැබීම ගැන අපිත් එක්ක කතා කළේ මේ විදිහටයි.“මම හුඟාක් වෙලාවට රඟපාන්නේ බටහිර පන්නයේ චරිත. මට ලැබෙන්නෙත් ඒ වගේ චරිත. මොකද මගේ ස්වරූපය නැඹුරු වෙන්නේ ඒ ස්ටයිල් එකට නිසා. ‘පාරාවළලු’ හි රඟපෑ ‘සුමනාවතී’ චරිතය හරිම අභියෝගාත්මකයි.එහිදී මම කිසිම රූපලාවණ්‍යයක් භාවිත කළේ නැහැ. අනෙක හුඟාක් බැණ ගන්න තිබෙනවා. විශේෂයෙන් තමන්ගේ මත්පැනට හුරු වුණු පුතාව යහමඟට ගන්න නිතරම පුතාට බැණ වදින්න ඕන.ඇත්තටම ඒ පරිසරය, වචන භාවිතය මට හරිම අභියෝගාත්මක වුණා. ඒත් ලැබෙන ප්‍රතිචාරත් එක්ක ඒ අභියෝගය ජයගත්තා නේද කියලා සතුටක් දැනෙනවා.රංගන ක්ෂේත්‍රට අලුත් නමක් නෙමෙයි ෆර්ෂිනා ලතීෆ්. සුනිල් කොස්තා අධ්‍යක්ෂණය කළ ‘ඇස් අරින මල රෝස’, ‘පින්සර දොස්තර’ වගේ ටෙලිනාට්‍ය රැසකට ඇය රංගනයෙන් දායක වුණා. පසුගිය කාල වකවානුවේ ෆර්ෂිනා ක්ෂේත්‍රයෙන් තරමක් දුරස්වයි කටයුතු කළේ.නැවතත් ඇය රංගනයට එක්වන්නට සූදානම් වෙන බව අපිට දැනගන්නට ලැබුණා. ක්ෂේත්‍රයේ හුඟ දෙනෙක් මාව හඳුනාගෙන හිටියේ මහේෂි වික්‍රමතිලක නමින්.ඒත් දැන් මගේ සැබෑ නම වන ෆර්ෂිනා ලතීෆ් නමින් ම රංගනයට අවතීර්ණ වෙන්නට මම බලාපොරොත්තු වෙනවා. දරුවන්ගේ වැඩකටයුතු වගේ ම පෞද්ගලික ජීවිතයේ යම් යම් දේවල් සම්බන්ධයෙන් කාලය වෙන් කිරීමට අවශ්‍ය වූ නිසා තාවකාලිකව රංගන ක්ෂේත්‍රයට සමුදෙන්නට මට පසුගිය දවස්වල සිදුවුණා.ඒත් සුපුරුදු විදිහට නැවතත් මම කලා කටයුතුවල මේ වනවිට නියැළෙනවා. ටෙලිනාට්‍ය කිහිපයකටම මේ වනවිට ආරාධනා ලැබී තිබෙනවා. ඒවා කාලය කළමනාකරණය කරගෙන තෝරා බේරාගෙන රඟපාන්න මම සූදානම්.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av1409079</link>
    <topic>හන්තානට පායන සඳ ලස්සනයි ද බලන්න</topic>
    <author>හේමාලි විජේරත්න</author>
    <content>හන්තානට පායන සඳ ලස්සනයි ද බලන්නසිහින්ව ඇදහැලෙන කුඩුපොද වැස්ස ඇඟට වැටෙනකොට ඇඟ පුරාම හී ගඩු පිපෙනවා. ගස්කොළන් මතට වැටෙන පිනිපොද වගේම එකතු වුණු හීන් දියසීරාවන් ගෙන් මුළු පළාතම තෙත් වෙලා. කුඩුපොද වැස්සට වැඩියෙන්ම කැමැති පෙම්වතුන් නේද කියලා මට හිතුණේ ගලහ හන්දියේ පුංචි ලස්සන රටා වැටුණු කුඩ යට තුරුලු වෙලා හිටපු ජෝඩු දැක්කම.ජීවිතේ ලස්සනම කාලේ ගෙවන්න ලස්සනම තැනකට ඇවිත්. ගලහ හන්දිය පුරාම දකින්න ලැබුණේ කුඩුපොද වැස්සත් එක්ක අඳුරු කරපු වැහි බීරිමක්.ඊටත් වඩා මේ පාර දෙපස වසාගෙන සිටි දැවැන්ත වෘක්ෂයන් ගෙන් සුවිසල් සෙවණ මේ අඳුර තවත් වැඩි කළා. ගලහ හන්දියෙන් පේරාදෙණිය විශ්ව විද්‍යාලය පැත්තට හැරුණු අපි විශ්ව විද්‍යාලයේ සොබා සොඳුරු සිරි නරඹමින් පැමිණියේ විද්‍යා පීඨය අභියසට. විශ්ව විද්‍යාල භූමිය පුරා විසිරී සිටින ශිෂ්‍ය ශිෂ්‍යාවන්ට නිබඳ සෙවණ සලසන දැවැන්ත වෘක්ෂයන් දැක්කම මේ බිම පුරා සිය යෞවනය ගෙවන තරුණ තරුණියන්ගේ සිනහ කඳුළු මේ වෘක්ෂයන්ට කතා කළ හැකි නම් කෙතරම් පවසාවිදැයි මට හිතුණා.අපි විශ්ව විද්‍යාල භූමිය මධ්‍යයෙන් උඩ පේරාදෙණිය පැත්තට හැරුණේ හන්තාන කඳුවැටිය දෙසටයි. දැවැන්ත වෘක්ෂයන් ගෙන් සෙවණ වුණු හන්තාන රක්ෂිතය විටෙක අපේ සිත් තුළට කිසියම් වූ ගුප්ත ස්වභාවයක් රැගෙන ආවා.කුරුලු කෙවිලියන්ගේ සිහින් ගීත නාදයක් ඇරුණම ඉඳහිට ඇහුණේ පුංචි දොළ පාරක් ගල්තලාවකින් බිමට වැටෙන නාදයක් විතරයි. හොඳින් ඇහුම්කන් දෙනකොට ඒ හඬත් කොයිතරම් ගීතවත් ද කියලා හිතුණා. මේ වනරජ දහන හැබෑම රජ දහනක් කරගත්තේ රිලා රංචු හා වඳුරු රංචුයි.දරු පැටියනුත් බඩේ බැඳගෙන රංචු පිටින් ගහින් ගහට පනින වඳුරන්ට බඩකට පිරෙන්න ආහාරත්, ආරක්ෂාවත් මෙතැන තිබුණා. නුවර නගරයේ ඉඳලා හන්තාන කන්ද පැත්ත බලනකොට දැක්ක අසිරිමත් බව මේ ගමන් මාර්ගයේ නම් තිබුණේ නෑ. ඒත් හීන් පොද වැස්සත් එක්ක දැනුණ සීතල ගමන් වෙහෙස නිරන්තරයෙන් තුරන් කළා.“හන්තානේ කඳු මුදුන සිසාරාපවනක් වී ඉන්නම්...ඔබේ සුවඳ රැඳි කුටිය සමීපේකුසුමක් වී ඉන්නම්...හන්තාන කන්ද ගැන ලියැවුණු ගී පද වැලක් මට මතක් වුණා. ගීතයේ කියන්නා වාගේම හන්තාන කන්ද සිප ගෙන ආ සීතල සුළං රැලි අපේ ගත සිපගන්න වුණා. ගීතයත් එක්කම සිහිපත්වුණේ සොබාදහම් මෑණියන්ගේ අසිරිමත් දායාදයක් වූ මේ සුන්දර කඳු යායේ රමණීය දර්ශනයෙන් මන්මත් වූ කවියන්, ගීත රචකයන් කොයිතරම් සාහිත්‍ය නිර්මාණ සඳහා හන්තාන පසුබිම් කරගත්ත ද කියලයි.මහනුවර ඓතිහාසික නගරය කේන්ද්‍ර කොටගෙන ශ්‍රී ලංකාවේ මධ්‍ය ප්‍රදේශයට වන්නට පිහිටා ඇති හන්තාන කඳුවැටිය වර්තමානය වන විට ආරක්ෂිත පාරිසරික කලාපයක් ලෙස නම්කොට ඇත. මෙම සුවිශේෂී පරිසර පද්ධතියේ ඇති ජෛව විවිධත්වය නිසාම 2010 වර්ෂයේදී ජාතික පාරිසරික පනත යටතේ පාරිසරික ආරක්ෂිත ප්‍රදේශයක් ලෙස ප්‍රකාශයට පත්කර ඇත.හන්තාන කඳු පන්තිය එකිනෙකට යාවූ පවුරක් සේ නැඟී සිටිය ද එහි උසම ස්ථාන 07 න් යුතු කඳු මුදුන් 07 ක් දක්නට ලැබේ. උපරීම උසෙන් යුතු කඳු මුදුනෙහි උස අඩි 3800 කි. හන්තාන කඳු පන්තියේ මෙම උසම කඳු මුදුන ඌරා කන්ද නමින් හැඳින්වේ. ලංකාවේ කඳු නගින්නන්ගේ ප්‍රියතම කඳු පන්තියක් ලෙසින් හන්තාන කන්ද ජනප්‍රිය ගමනාන්තයකට සුන්දර අත්දැකීම් එකතු කරනවා.කඳු පන්තිය මුදුනට ගිය විට අත්විඳිය හැකි මනස්කාන්ත දර්ශනය කාගේත් සිත් මන්මත් කරනවා. පහළින් දිස්වන නුවර නගරයේ ගොඩනැඟිලි සුදුපාටින් කුඩා තිත් වශයෙන් දකින්න ලැබෙන්නේ විටෙක සියල්ල වසා පැතිරෙන මීදුම් සළු අතරින්.පේරාදෙණිය විශ්ව විද්‍යාල භූමිය මායිම්ව ඇත්තේ මෙම හන්තාන කඳු පන්තිය අසබඩය. හන්තානෙන් පටන් ගන්නා කුඩා කුඩා දොළ පහර එක්තැන් වී පේරාදෙණිය විශ්ව විද්‍යාල භූමිය අසබඩින් මහවැලි නදියට එකතු වෙනවා. හන්තාන කඳුවැටියත් විශ්ව විද්‍යාල භූමියත් සමඟ එහි නිරන්තර දලුලා වැඩෙන යෞවනත්වයේ සොඳුරු පැතුමන් මෙන්ම විප්ලවකාරී යෞවනයේ ගිනිගත් සිතුවිලි එකතු කළ මේ ගීතය හන්තාන කඳු මුදුනින් ආයෙත් ඇහෙන්න ගත්තා.“හන්තාන අඩවියේමැදුරු කුලුනු සුදු සඳලුතලා පිසමේ එන්නේ ප්‍රේමයේසුවඳ නොවේ... හන්තාන අඩවියේකුසුම වදුලු තුරු සිරස හමාමේ එන්නේ ප්‍රේමයේසුවඳ නොවේ... හන්තාන අඩවියේ....හන්තාන ප්‍රේමයට පමණක් විවෘත වුණු ප්‍රේමය වෙනුවෙන් පද ගලපන්නට පමණක් සුවිශේෂී වූ තැනක් නොවන බව මහාචාර්ය සුනිල් ආරියරත්න මේ ගීතයෙන් පවසයි.හන්තානින් වටවුණු විශ්ව විද්‍යාල භූමිය පුරා ප්‍රේමයට අසීමිත ඉඩක් තිබෙන්නා සේම සිය දහස් වූ යෞවන යෞවනියන්ගේ සිත් තුළ තෙරපෙන ප්‍රශ්නකාරී සෝ සුසුම් ද හන්තාන කඳු වැටියේ නැඟී යළි යළිත් ප්‍රතිරාව නඟන බවයි.දේශීය මෙන්ම විදේශීය සංචාරකයන් දහස් ගණනකගේ සුවිශේෂී අවධානයට ලක්වන හන්තාන කඳු වැටිය ඇතුළත රක්ෂිත වනාන්තරයේ ශ්‍රී ලංකාවට ආවේණික සමනල විශේෂ, කුරුලු විශේෂ, විවිධ මල් වර්ග, කෘමීන්, ගස්වැල් රැසක් දැකගත හැකියි. ගලහ සිට නුවර දක්වා නැගී සිටින කඳු පන්තිය අතර අති රමණීය ප්‍රදේශයක් නිර්මාණය වී තිබේ.‘කටුසුකොන්ද’ නමින් හඳුන්වන මෙම ප්‍රදේශය හන්තාන කඳු පන්තියේ සුන්දරතම ස්ථානය වනවා සේම භයානකම ස්ථානය ලෙසින් ද හඳුන්වනු ලබනවා. හන්තාන කඳු පන්තියේ අවසානය ලෙසින් සලකනුයේ ද මෙම කටුසුකොන්ද ප්‍රදේශයයි.හන්තානේ කඳු මුදුනේ හීගඩු පිපෙන සීතල සුළං මධ්‍යයේ එහි සුන්දරත්වය නරඹනකොට ආයෙත් හිත දිව ගියේ සාහිත්‍ය නිර්මාණයක් වෙතට. හිරු කිරණින් ආලෝකවත් වුණු සුන්දර උදෑසනක සිරි නරඹත්දී රාත්‍රියට මේ ප්‍රදේශය කෙතරම් මනරම් වේදැයි මට මතක් කළේ අමරසිරි පීරිස් ගායනා කරන මේ ගීතය.හන්තානට පායන සඳලස්සනයි ද කියන්නමා නොදකින ඒ පුරහඳඔබට හැකිය දකින්න... ඇත්තටම හන්තානට හඳ පායපු රාත්‍රියක් කොයි තරම් මනරම් වෙයි ද? සුවිසල් තුරුපත් අතරින් පෙරෙන සඳ කිරණ කොළපාට ළා දලු මත ලස්සන ලස්සන රටා මවාවි. නිසංසල රාත්‍රියක නිදහසේ ගී ගයන කුරුලු කෙවිලියන්ගේ නැළවිලි ගී නිදි දෙවිදුවට පාර කියාවි. හීනෙකින් වගේ ආයෙත් නෙතු අද්දරට වැටෙන පිනි කඳුළක් හන්තානේ සොබා සිරිය නෙත් පුරා විඳගන්න අපට ඇහැරවාවි...හන්තාන කඳුපෙළසරසවියට...හන්තානේ මනස්කාන්ත ආශ්චර්යයෙන් මන්මත් වුණු මාසිත පේරාදෙණිය සරසවි බිම පසුකර යන උඩරට මැණිකේගේ නාදයෙන් දැහැනින් මිදුණි. මේ අසිරිමත් දර්ශන නරඹන්න ඔබේ ඇසුත් පින්කර ඇතුවාට සැකයක් නොමැත. ඔබ පැමිණෙන්නේ යම් දිනක ද මේ අලංකාර පරිසර පද්ධතියට හානි නොවන අන්දමින් එහි අසිරිය විඳගන්නට ඔබ සූදානම් විය යුතුයි.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av14090710</link>
    <topic>සමීප රූප</topic>
    <author>ඉන්ද්‍රචාප</author>
    <content>සමීප රූපඉන්ද්‍රචාපට ශ්‍රී ලංකා පදනම් ආයතනයට එන්නැයි ඇරයුමක් ලැබී තිබුණේ පසුගිය විසිනවවැනිදා එහි පැවැත්වූ සාහිත්‍ය උත්සව දේශන දෙකකට සවන්දීමටයි. ඉන්ද්‍රචාප දන්නා කාලයේ පටන් එවැනි දේශන පැවැත්වුණේ රාජ්‍ය සාහිත්‍ය උත්සව සම්මාන ප්‍රදාන දිනයේ දීමය. එහෙත් මෑතක සිට එම සම්ප්‍රදාය වෙනස් වී දේශනය හෝ දේශන සම්මාන උලෙළට පෙරාතුව පැවැත්වෙන අයුරු ‘සමීප රූපය'ට හසුවී ඇත. මෙවර දේශන පැවැත්වීමට ආරාධනා ලැබ සිටියෝ මහාචාර්ය විමල් දිසානායක හා ශ්‍රී ලංකාවේ නර්තන ක්ෂේත්‍රයෙහි ප්‍රවීණ හා ප්‍රතිභාපූර්ණ නිර්මාණකරුවකු වන රවිබන්දු විද්‍යාපති සූරීහුය.නියමිත කාල හෝරාවටම දේශන ඇරඹෙනු ‘සමීප රූපයෙ'හි සටහන් වීය. මහැදුරු විමල් දිසානායකයෝ හෝරාවකුත් තවත් විනාඩි දහයක් පමණ කාලයක් තුළ ‘සිංහල සාහිත්‍ය විචාරය : අභියෝග හා අපේක්ෂා’ නම් වූ මාතෘකාව යටතේ විශිෂ්ට දේශනයක් පැවැත්වූහ. එතරම් දිගු කාලයක් ගතවන දේශන අසන්නට ප්‍රේක්ෂකයන් ඇල්මක් නොදක්වන්නේ වී මුත්, විචාරය පිළිබඳ එතුමන් දැක්වූ අදහස්වලට ප්‍රේක්ෂාගාරය සාවධානව උනන්දුවෙන් සවන් දී සිටිය බව ඉන්ද්‍රචාප ගේ ‘සමීප රූපයෙ'හි සටහන් වීය. විචාරකයෙකු සතු විය යුතු ගුණාංග විස්තර කරමින් විචාරකයා තුළ තිබිය යුතු වූ වින්දන ශක්තිය, උදාර චරිත ශක්තිය වැනි මෙරට අද දවසේ බොහෝ විචාරකයන් තුළ පිහිටා නොමැති ලක්ෂණ පිළිබඳ පළ කළ අදහස් අපූරුය.රවිබන්දු විද්‍යාපති සූරීන්ගේ ඉදිරිපත් කිරීම දෙසුමත් සමඟ සනිදර්ශන ද වීම තුළ ප්‍රේක්ෂකයන්ගේ, ශ්‍රාවකයන්ගේ ආකර්ෂණය ඒ වෙත ඇදී ගිය බව සටහන් වීය. ශ්‍රී ලාංකේය නෘත්‍ය නාටකයෙන් ප්‍රතීත සාහිත්යික අර්ථ සෞන්දර්ය පිළිබඳ දෙසුමක දී අත්‍යවශ්‍යයෙන්ම සාකච්ඡා විය යුතු නෘත්‍ය නාට්‍ය වූ ‘නල දමයන්ති’, ‘කරදිය’ වැනි වූ මුද්‍රා නාට්‍ය ගී තුළ වූ සාහිත්‍යමය අගය රවිබන්දු දේශකයන්ගේ දෙසුමින් ද වේදිකාව මත ඉදිරිපත් වූ රංගන නිදර්ශනයන්ගෙන් ද මනාව පැහැදිලි වනු පෙනිණ. ‘ඈත කඳුකර හිමව් අරණේ’ හෝ ‘මහද නීල ගගන තලේ’, ‘හෝය්යා හෝය්යා’ වැනි ගීත තුළ වූ සාහිත්‍යයික අගය, අදත් නොනැසී පවතින බව යළි තහවුරු වීය. බොහෝ අවස්ථාවල, ශ්‍රාවක කාලය කා දමන නීරස දේශන වෙනුවට අපූරු දේශන අසන්නට ලැබුණු එම සන්ධ්‍යාව සංවිධාන කළ රාජ්‍ය සාහිත්‍ය අනු මණ්ඩලයට පිදුණු තුතිය ‘සමීප රූපයේ’ සටහන් වේ.නාමෙල් වීරමුණි හෙවත් කලා ලොව රසික ජනයා විසින් ආදරයෙන් හඳුන්වනු ලබන නාමෙල්, ඔහුගේ අසූවන ජන්ම දිනය සමරනු වස් අපූරු, සුන්දර උපන්දින උත්සවයකට ඔහු හිත මිත්‍රාදීන්ට ඇරැයුම් කොට තිබුණේ නාමෙල් මාලිනී රඟහල ද වූ ඔවුන්ගේ නිවස්නටය. පුංචි තියටරයටය. තියටරය පුංචි වුවත් උපන් දින උත්සවය නම් විශාල වූත් විචිත්‍ර වූත් උලෙළක්ම බව ඔහු පියඹ මාලිනීගෙන් ලද ඇරැයුමින් එහි ගිය ඉන්ද්‍රචාපට වැටහිණ. එහි නොවූයේ කුමන කලා ක්ෂේත්‍රය නියෝජනය කරන කලාකරුවන්දැයි සිතා ගැනීමට ඉන්ද්‍රචාපට බොහෝ වෙලා ගතවීය. පේරාදෙණි සරසවියේ ආදිතම විද්‍යාර්ථීන්ගේ සිට ඉතා මෑත රූපවාහිනී නාට්‍ය ක්ෂේත්‍රයේ, වේදිකාවේ, සංගීත ක්ෂේත්‍රයේ, දස්කම් පානා තරුණ තරුණියෝ රැසක්ම එහි වූහ. ඔවුන්ගෙන් ඇතැමෙක්, අපූරු රංගන ඉදිරිපත් කළහ. පැරණි චිත්‍රපට ගීයක් නාට්‍ය ජවනිකාවක්, නාමල්ට සුබ උපන් දිනයක් වේවායි පතන්නට එහි රැස්ව සිටි, සුන්දර හමුවට එක්වූ බොහෝ දෙනාගේ සිත් සතන් තුටු පහටු කිරීමට සමත් විණැයි හැඟේ.සරසවි ජීවිතයේ දී මෙන්ම ගුරුවරයෙකු ලෙසත් වේදිකාවේ, සිනමාවේ, පුංචි තිරයේ රඟන්නෙකු, නාට්‍ය නිෂ්පාදකයෙකු ලෙසත් නාමෙල් වීරමුණි කලාකරුවාගේ භූමිකා අමතක කළ නොහෙන බවයි ඉන්ද්‍රචාපගේ හැඟීම. ඔහු විසින් නිෂ්පාදිත ‘නැට්ටුක්කාරි’, ‘වන්සක්කාරයෝ’ වැනි වේදිකා නාට්‍ය නිර්මාණයක් සමීප රූපයට හසුවේ. ‘වෙස් ගත්තෝ’ වැනි චිත්‍රපටයක රංගනයක් වුව සමීප රූපයට හසුකර ගන්නට හැකි බව ඉන්ද්‍රචාපට කල්පනා වේ.සුන්දර රාත්‍රිය ගෙවී ගිය හෝරාව අසිරිමත්ම දර්ශන රැසකින් වර්ණවත් වූවා නොවේ දැයි ඉන්ද්‍රචාප කල්පනා කරයි. ජ්‍යෙෂ්ඨ, නියෝජ්‍ය අමාත්‍යවරු මෙන්ම පාර්ලිමේන්තු මන්ත්‍රීනී නිළි රැජනක් ද රැඟුමට එක්ව සිටියාය. මහැදුරන්ගේ රැඟුම්, සාහිත්‍ය සූරී මහා සාහිත්‍යකරුවන් ගේ සජීවී හිටිවන නර්තන දුලබ දැකුම්ම විය. ඒවා නැරඹීමෙන් සිත් ප්‍රමුදිත වූවෝ ප්‍රීති ඝෝෂා නැඟූයේ නාමෙල්ට තවත් එවන් උපන් දින රාත්‍රී සමරන්නට, වාසනාව ලැබේවායි යන්න මෙන්ම ඔහු බිරිය මාලිනී හා දූ පුතුන්ට එවන් සුන්දර රාත්‍රීන් සඳහා ඔවුනගේ හිතමිතුරන් කැඳවන්නට අවස්ථාව උදාවේවායි යන්න ද පතමිනි.ඉන්ද්‍රචාපකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av14090711</link>
    <topic>පාතාලයට එරෙහි අලුත් වීරයෙක්</topic>
    <author>කුමාර සිරිවර්ධන</author>
    <content>පාතාලයට එරෙහි අලුත් වීරයෙක්බොලිවුඩ් චිත්‍රපටයක් බොක්ස් ඔෆිස් වාර්තා පිහිටුවීමට එහි සුපිරි නළු නිළියන් රඟ පෑ යුතුම ද? සිනමා පටයක් වාණිජව සාර්ථක වන්නට සුපිරි නළු නිළියන්ගේ අවශ්‍යතාවක් නැත යන්න අඟවමින් මේ දිනවල කුනාල් දේශ්මුක් ගේ ‘රාජා නට්වර්ලාල්’ චිත්‍රපටය ප්‍රදර්ශනය වෙමින් තිබේ.බොලිවුඩයේ කේන්ද්‍රස්ථානය ද වූ මුම්බායි අපරාධකරුවන්ගේ රජ දහනක් බව අමුතුවෙන් පැවසිය යුතු නැත. බොහෝ පාතාල කල්ලිවල මූලස්ථාන පිහිටා ඇත්තේ ද මුම්බායි හිය.රාජා සහ රාඝව් මුම්බායි හී අපරාධ මැඬීම සඳහා කැපවූ නිලධාරීන් දෙදෙනෙකි. විවිධ පාතාල කල්ලි නායකයන්ට එරෙහිව ඔවුහු ක්‍රියාත්මක වෙති. රාඝව් පාතාල කල්ලි නායකයකු අතින් මරු මුවට පත්වෙයි. රාජා අදිටන් කර ගන්නේ තම සහායකයාගේ මරණයේ පළිය ගන්නටය.ඔහුගේ නව සහායකයා යෝගිගේ උපකාර ඇතිව රාජා පාතාල නායකයා පසුපස ලුහුබැඳීම අරඹයි. වර්ධා නමැති එම පාතාල නායකයා ධනවත් හා බලවත් අයකු වන අතර ඔහු දඩයම් කිරීම එතරම් පහසු කටයුත්තක් නොවන බව රාජා ඉක්මනින්ම වටහා ගනියි. එහෙත් බොලිවුඩ් චිත්‍රපටයක අවසානයේ වීරයා ජය ගත යුතුම නොවේද?රාජාගේ ජයග්‍රහණය දක්වා ඇත්තා වූ සිද්ධි දාම සියල්ල ප්‍රේක්ෂක ආකර්ෂණයට ලක්ව ඇති සේය. ‘රාජා නට්වාල්’ ආදායම් වාර්තා පිහිටුවමින් පසුගිය අගෝස්තු 29 දා සිට ඉන්දියාවේත් විදේශයන්හීත් ප්‍රදර්ශනය වන්නේ එහෙයිනි.ඉම්රාන් හෂ්මි, හුමායිමා මලික්, පරේෂ් රාවල්, කේ.කේ.මෙනන්, දීපක් ටිජෝරි හා ඕම් ප්‍රකාශ් සිං ආදී නළු නිළියන් රඟන ‘රාජා නට්වාල්’ හී ගීත හයක් අඩංගුය. දෙමළ චිත්‍රපට සංගීත අධ්‍යක්ෂවරයකු වන යුවන් ෂංකර් රාජා මෙම හින්දි චිත්‍රපටයේ සංගීතය අධ්‍යක්ෂණය කර තිබීම විශේෂයකි. ගී පද රචනා කර ඇත්තේ ඉර්ෂාද් තමිල්ය.පසුගිය වසරේ රූගත කිරීම ඇරඹූ ‘රාජා නට්වාල්’ චිත්‍රපටයට මුලින්ම නම යොදා තිබුණේ ‘ෂාතිර්’ යනුවෙනි. පසුව 1979 දී තිරගත වූ අමිතාබ් බච්චන් ප්‍රධාන චරිතය රඟපෑ ‘මිස්ටර් නට්වාල්’ යන චිත්‍රපටය ආභාසයට ගනිමින් එහි නම ‘රාජා නට්වාල්’ යනුවෙන් වෙනසට ලක් කෙරිණි.බොලිවුඩයට හඳුන්වා දෙන නවතම පෙම් යුවළක් ලෙස මෙහි රඟන ඉම්රාම් හෂ්මි සහ හුමායිමා මලික් හඳුන්වා දීමට පුළුවන. ප්‍රේම ගීත හතරක් ඇතුළත් ‘රාජා නට්වාල්’ හී ඉම්රාම් ගේත් හුමායිමා ගේත් රංගනය ප්‍රශස්ත මට්ටමක තිබෙන බව විචාරකයන් ගේ අදහසයි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av14090712</link>
    <topic>චිත්‍රපට වැඩ නිසා ගෙදර වැඩ අතපසු වුණා</topic>
    <author>ඉනෝකා සමරවික්‍රම</author>
    <content>චිත්‍රපට වැඩ නිසා ගෙදර වැඩ අතපසු වුණාතිරයෙන් පිටුපස හිඳ ඔහු දක්වන දස්කම් චිත්‍රපට රූපරාමු පෙළ ඔස්සේ ප්‍රේක්ෂක ඔබ වෙත එන්නේය. රූපරාමු පෙළක් හඬ හැසිරවීමත් ශබ්දත් අතර ඔබට වෙනසක් පෙනෙන්නේ නැත. ඒ ශබ්ද පරිපාලක වරයාගේ දක්ෂතාවයයි. ඒ දක්ෂතාවයට ඔහු මුලින්ම සම්මාන ලැබුවේ ‘හංස විලක්’ චිත්‍රපටය වෙනුවෙනි. ‘සෙයිලම’, ‘සිසිල ගිනිගනී’, ‘කෙළිමඬල’, ‘අවරගිර’, ‘දුවට මවක මිස’, ‘ගිනි අවි සහ ගිනිකෙළි’, ‘කර්ම’ ආදී වූ චිත්‍රපට ඔහු දායක වූ චිත්‍රපට අතුරෙන් කිහිපයක් පමණි. හතළිස් එක් වසරක් පුරා සිනමාවේ ශබ්ද පරිපාලකයකු ලෙස කටයුතු කළ ඔහු ඉකුත් දා ඉන් විශ්‍රාම ගත්තේය. ඔහු ලයනල් ගුණරත්නය.මම වයස අවුරුදු දහනවයක කොලු ගැටයෙක් කාලේ තමයි මේ ක්ෂේත්‍රයට ආවේ. එය සිංහල සිනමාවේ දුෂ්කරම යුගයක්.. දියුණු තාක්ෂණයක් තිබුණේ නැහැ. 1973 අවුරුද්දේ ‘ලංකා’ චිත්‍රාගාරයට බැඳුණේ පුහුණුවන ශබ්ද කාර්මික ශිල්පියෙක් හැටියට. මගේ ඥාතියෙකුගේ මාර්ගයෙන් තමයි එතැනට ආවේ. ඔහු ගාමිණී ෆොන්සේකාගේ හිතවතෙක්. හැමදේම වගේ ඉගෙන ගත්තේ ස්වෝත්සාහයෙන්. එදා දුෂ්කරම කාලයක් ගතකළ අපි අද ඩිජිටල් තාක්ෂණය දක්වා හොඳ ගමනක් ඇවිත් තිබෙනවා.”‘ලංකා’ චිත්‍රාගාරයෙන් වෘත්තීය ජීවිතය ආරම්භ කර පසුව චිත්‍රපට සංස්ථාවට අයත් ‘සරසවි’ චිත්‍රාගාරයේ වසර තිහකට වැඩි කාලයක් සේවය කළේය. ඉකුත් දා ඔහු ‘සරසවි’ චිත්‍රාගාරයේ සේවයෙන් විශ්‍රාම ගියේය. සිනමා ක්ෂේත්‍රයේ ශබ්ද පරිපාලනය පිළිබඳ බොහෝ අත්දැකීම් ඇති ඔහු අතීතය සිහිපත් කරන්නේ බොහෝ සතුටිනි.“මම ‘ලංකා’ චිත්‍රාගාරයේ වසර එකොළහක් සේවය කළා. ‘ලංකා’ චිත්‍රාගාරය වැහුවට පස්සේ තමයි 1984 අවුරුද්දෙදි ‘සරසවි’ චිත්‍රාගාරයට බැඳුණේ. පුහුණුවන ශිල්පියකු හැටියට සේවයට බැඳුණු මම ‘ලංකා’ චිත්‍රාගාරය වැහෙනකොට එහි ප්‍රධාන ශබ්ද පරිපාලන ශිල්පියා. ඒ ආව ගමන ස්වෝත්සාහයෙන් ඉගෙනගෙන ආව ගමනක්.මීගොඩ බටවල ගමේ උපන් ලයනල් මූලික අධ්‍යාපනය ලැබුවේ බටවල කනිෂ්ඨ විද්‍යාලය හා සිරි පියරතන විද්‍යාලයේය. පසුව ඔහු හෝමාගම මධ්‍ය මහා විද්‍යාලයේ ද ඉගෙනුම ලැබුවේය. පාසල් වියේ සිටම කාර්මික ක්ෂේත්‍රයේ රැකියාවක් සඳහා ඔහු තුළ උනන්දුවක් තිබුණ ද සිනමාවට සම්බන්ධ වීමටය කියා විශේෂ උනන්දුවක් නොතිබුණේය.“ලංකා චිත්‍රාගාරයේ දී මට මුල් මාස හයේ වැටුප් ලැබුණේ නැහැ. මාස හයකින් පසුව තමයි මට මාසික දීමනාවක් හැටියට රුපියල් සියයක් ලැබුණේ. ඊටත් අවුරුද්දකට පස්සේ තමයි රුපියල් දෙසීයක මාසික වැටුපක් ලැබුණේ. වැටුප අඩු වුණත් මේ වෘත්තියට යොමු වුණාට පසුව මට ඒ ගැන විශේෂ ඇල්මක්, ආශාවක් ඇතිවුණා. කොහොම වුණත් ගෙවී ගිය කාලයේදී චිත්‍රපට ක්ෂේත්‍රයත් එක්කම බැඳී හිටිය මගෙන් සමහර විට ගෙදර ගැන සොයා බැලුණේ අඩුවෙන්. මට දැන් දැනෙනවා පවුලේ කටයුතු අතපසු වුණා කියලා.ලයනල් සම්මානනීය චිත්‍රපට ශබ්ද පරිපාලන ශිල්පියකු ලෙසින් නොයෙක් වර සම්මානයන්ට පාත්‍ර වූයේය. ඔහු මුලින්ම සම්මාන ලැබුවේ ‘හංස විලක්’ චිත්‍රප‍ටයේ ශබ්ද පරිපාලනය වෙනුවෙනි.“මම අදටත් මගේ මුල්ම සම්මානය පිළිබඳ සතුටු වනවා. එතැන් සිට මම ජනාධිපති සම්මාන හතක් ලබා තිබෙනවා. සරසවි සම්මාන අටක්, විචාරක සම්මාන මෙන්ම ඕසීඅයිසී සම්මානත් ලබා තිබෙනවා. චිත්‍රපට හාරසියයක පමණ ශබ්ද පරිපාලනය කර තිබෙනවා. අපි ශබ්ද පරිපාලනය පටන් ගත්තේ බොහෝම අඩු පහසුකම් යටතේ. නමුත් මේ වන විට අප ඉන්නේ ඩිජිටල් තාක්ෂණයේ. ‘කර්ම’ චිත්‍රපටය කළේ මේ ඩිජිටල් තාක්ෂණය යටතේ. මම මේ ක්ෂේත්‍රයේ කටයුතු කළේ බොහෝම කැපවීමෙන්. අවුරුදු හතළිස් එකක්ම මේ ක්ෂේත්‍රයේ සේවය ක‍ෙළ් ඇතැම් විට මම වෙන්න ඇති.ඔහුට බොහෝ අත්දැකීම් ඇත්තේය. ඒ ශබ්ද පරිපාලන ‍ක්ෂේත්‍රය පිළිබඳ පමණක් නොව නළු නිළියන් මෙන්ම සිනමා ක්ෂේත්‍රයේ බොහෝ අය සම්බන්ධවය. ඔහු ඒ අතීතය සිහිපත් කරන්නේය.“ජෝ අබේවික්‍රම ‘අභිනික්මන’ චිත්‍රපට‍ෙය රඟපාන විට ඇස් පෙනීම දුර්වලයි. ජෝ මහත්තය රඟපෑ චිත්‍රපට බොහොමයක ශබ්ද පරිපාලනය කළේ මම. ඇස් පෙනීම දුර්වල කාලේ ඔහුගේ දුර්වලතාව හඳුනාගෙන තිබුණ නිසා දර්ශන කණ්ඩයේ දෙබස් යද්දි මම ජෝ ළඟ ඉඳලා ඔහුට පොඩි තට්ටුවක් දාලා දෙබස් කියන්න උනන්දු කරනවා. ඔහු ඒ අනුව දෙබස් කියන්න හුරු වුණා. එතකොට ‘හෙළ සිනමාවේ සක්විති’ ඒ කියන්නේ ගාමිණී කියන්නේ අද සිනමාවේ ඉන්න නළු නිළියෝ ඉතා හොඳින් අධ්‍යයනය කළ යුතු චරිතයක් හැටියටයි මම දකින්නේ. ඒ කියන්නේ ඔහු වෘත්තිය වෙනුවෙන් කැපවුණ කෙනෙක්. හරි වෙලාවට වැඩ කරනවා. ඒ වගේම කරන දෙය හරියට කරනවා. වැරැද්දක් පෙන්වා දුන්නාම එය පිළිගන්නවා. ඒ වගේම ඔහු නිවැරදි මතයේ ක්‍රියා කළ අයෙක්. විජය කුමාරතුංග කියන්නේ හඬකැවීම් වලදි හැමෝ එක්කම බොහෝම සුහදව කටයුතු කළ අයෙක්.ගෙවීගිය අතීතය වසර හතළිස් එකකි. ඔහු අද වන විට මේ ක්ෂේත්‍රයේ ප්‍රවීණයෙකි. සේවයෙන් විශ්‍රාම ගිය ද ඔහු‍ෙග් දැනුම, පළපුරුද්ද, අත්දැකීම් මේ සියල්ලට සිදුවන්නේ කුමක්ද? අපි එහෙම ඇහුවම ලයනල් උත්තර දුන්නේ මොහොතක් කල්පනා කරලා හිනැහෙමින්.“මම සිනමා ක්ෂේත්‍රය වෙනුවෙන් තමයි මගේ ජීවිතයේ වැඩි කොටසක් කැප කරලා තියෙන්නේ. ඒ කාලය තුළ මගේ පවුලේ අයට මගෙන් විය යුතු බොහෝ දේ මඟහැරුණා කියලා මට හිතෙනවා. මට දියණියන් දෙදෙනෙක් ඉන්නවා. දෙදෙනාම විවාහකයි. බිරිය දමයන්ති තමයි මේ හැම දේකදීම කැපවීමෙන් කටයුතු කළේ. මං හිතුවා ටික කාලයක් ඔවුන් සමඟ ඉන්න. ඊට පසුව බලනවා මොකද කරන්නේ කියලා.”ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av14090713</link>
    <topic>අපි 'මනමෙ' නාටකය දෙමළෙන් නිපදවනවා</topic>
    <author>අරුණි මුතුමලී</author>
    <content>අපි 'මනමෙ' නාටකය දෙමළෙන් නිපදවනවාමහාචාර්ය එදිරිවීර සරච්චන්ද්‍ර අනුස්මරණ නාට්‍ය උලෙළමෙම 9 වැනිදා සිට 23 දක්වා බොරැල්ලතරුණ බෞද්ධ සමිති ශාලාවේදී පැවැත්වෙයි.මේ ලිපිය ඒ නිමිත්තෙනි.  මහාචාර්ය එදිරිවීර සරච්චන්ද්‍රයන් අප අතර සිටියා නම් පසුගිය ජුනි 3 වැනිදාට ඔහුට වසර සියයක් සපිරෙන්නට තිබුණි. එහෙත් ඔහුට මීට වසර 18 කට පෙර අගෝස්තු 16 වැනිදා මුළු මහත් කලාලෝකයම අතහැර යන්නට සිදුවිය. ගෙවුණු කාලය එසේ වුවත් සරච්චන්ද්‍රයන්ගේ නිර්මාණ තවමත් අප අතර ඔහු ජීවත් කරවයි. ඒ අමරණීය නිර්මාණ උලෙළක් ලෙස අප වෙත ගෙන එන ලලිතා සරච්චන්ද්‍ර මහත්මිය සමඟින් යෙදුණු කතාබහකි මේ.* මේ නාට්‍ය උලෙළේ අරමුණ කුමක් ද?“මහාචාර්ය එදිරිවීර සරච්චන්ද්‍රයන්ගේ ජන්ම ශත සංවත්සරයත්, 18 වැනි ගුණානුස්මරණයත් පාදක කරගෙන මේ වසරෙදිත් අපි සරච්චන්ද්‍ර නාට්‍ය උලෙළක් පවත්වනවා. මෙම 9 වැනිදා සිට 23 දා දක්වා බොරැල්ල තරුණ බෞද්ධ සමිති ශාලාවේ නාට්‍ය 10 ක් රඟ දැක්වෙනවා. පස්වරු 6.30 දර්ශනය පමණයි වේදිකාගත වන්නේ.”* දින 15 ක් පුරා නාට්‍ය 10 ක් පමණක් ඇයි?“ඒ ශාලාවට එක වරකට නරඹන්නන් 480 ක් වගේ සංඛ්‍යාවක් තමයි ඇතුළු කරන්න පුළුවන් වන්නේ. නමුත් පෙළ පොත්වල පවා නිර්දේශ කර ඇති ‘මනමේ‘ සිංහබාහු වගේ නාට්‍ය බලන්න අඩුම තරමේ දහසක් වත් පැමිණෙනවා. ඒ නිසයි සමහර නාට්‍ය දින දෙකක් පෙන්වන්න යොදා ගත්තෙ.”* දින දෙකක් පෙන්වන නාට්‍ය මොනවාද?“මනමේ, සිංහබාහු, හස්තිකාන්ත මන්තරේ, කපුවා කපෝති, මහාසාර, රත්නාවලී වගේ නාට්‍ය දින දෙක බැගින් පෙන්වනවා.”* මෙහි සංවිධාන කටයුතු“ඒවා කෙරෙන්නේ අපි අතින්ම තමයි. නමුත් සංස්කෘතික අමාත්‍යාංශයෙන් සහ සරච්චන්ද්‍ර සර්ගේ ගෝල බාලයින්ගෙන් වගේ ම විවිධ ආයතනවලිනුත් අපට සහාය දුන්නා. මහාසාර, පබාවතී වගේ නාට්‍යවලට විශාල මුදලක් වැය වෙනවා. ඒ නිසා තනිවම මේ වැඩ කිරීම අපහසුයි.”* ලොකු මුදලක් කීවේ?“ලක්ෂ 15 ක් විතර. අද නාට්‍යයක් කරන්න ඒ වගේ මුදලක් නැතිව බෑ. පුහුණුවීම් වාරයක් සඳහා ශාලාව, කෑම බීම, ප්‍රවාහන ආදී සියල්ල සමඟ හත් අටදහසක් ඕන. ඒ වගේ පුහුණුවීම් හතළිහක්වත් කරන්න ඕන. ඊට පස්සේ නාට්‍ය ශාලා වෙන් කරවා ගන්න, ප්‍රවේශ පත්‍රවලට, ප්‍රචාරක කටයුතු, ඇඳුම් නිර්මාණ, ආලෝකකරණය, වේදිකා සැරසිලි ගත්තාම කීයක් වෙනවාද?* හොඳ නාට්‍යවලට ඒ තරම් ප්‍රචාරය අවශ්‍යද?“ඕනෑම නාට්‍යයක් ‍හොඳ නරක නොබලා පෙන්වන්න පුළුවන් පුළුල් ප්‍රචාරයක් තිබෙනවා නම්. හොඳ නාට්‍ය වුණත් හැංගෙන්නේ ප්‍රචාරය මදි වුණාමයි. පිටපළාත්වල සංවිධායකයන් වුණත් නාට්‍යයක් පෙන්වීමෙන් යම් ලාභයක් බලාපොරොත්තු වෙනවා. එය වැරැද්දක් නොවේ. ඒ නිසා ප්‍රචාරය හොඳට කරන නාට්‍ය තමයි ඔවුනුත් ඉල්ලන්නේ. කොහොම වුණත් නාට්‍යයක හොඳ නරක තේරුම් ගන්න ප්‍රේක්ෂකයන්ට අවබෝධයක් තිබීම අවශ්‍යයි.”* අද බිහිවන නාට්‍ය පිළිබඳ ‍මොකද හිතන්නේ?“අද බිහිවන නාට්‍යවල ලොකුම වරද හැටියට මා දකින්නේ ප්‍රසිද්ධ නළු නිළියන්ව විකුණගෙන කෑමයි. කීයක් හරි ලැබෙන නිසා මොනවා හරි රඟපාන ඒ නළු නිළියන් දන්නෙත් නෑ ඔවුන්ට සිදුවෙන්නේ කුමක් ද කියලා. ඒ වගේම ප්‍රේක්ෂකයන් දන්නේ නෑ, මේ නාට්‍ය නිසා තමන්ට සිදුවන්නේ කුමක් ද? කියලා. අවසානයේ මේ නාට්‍යවලින් ප්‍රේක්ෂක රසඥතාව කඳුළක්වත් දියුණු වෙලත් නෑ.”* වේදිකා නාට්‍යයක් හොඳ හෝ නරක වන්නට ප්‍රධාන හේතුව?“නාට්‍යයේ පෙළ. නළු නිළියන්ට නම් රංගනය පාසලකින් හරි උගන්වන්න පුළුවන්. ඒත් හරි නොයන පිරිසක් ඉන්නවා. ඒ වුණාට එය පුහුණු කළ හැකියි. අධ්‍යක්ෂවරුන්ගේ කාර්යයන් එදිනෙදා දකින දේවල් ඇසුරින් වැඩිදියුණු කරගන්න පුළුවන්. නමුත් නාට්‍යයක පෙළ රචනා කිරීම ඒ විදිහට පුහුණු කරවන්න බෑ. සරච්චන්ද්‍ර සර් කියන විදිහට එය උපතින් ලැබිය යුතු වාසනා ගුණයක්. එය පෝෂණය වන්නේ පුද්ගලයකු ඇසූ පිරූ තැන් ඇති දේශීය මෙන්ම ලෝක සාහිත්‍යය වගේ ම භාෂාවත් ප්‍රගුණ කළ විටයි. එහෙම අය පහළ වන්නේ හරි කලාතුරකින්.”* ඒ කියන්නේ ඔබ වර්තමාන වේදිකා නළු නිළි පරපුර පිළිබඳ සෑහීමකට පත් වෙනවා?“අද ඉන‍්නේ ඉතාම දක්ෂ නළු නිළි පිරිසක්. ඔවුන් ගැන මට බොහොම සතුටුයි. මට කියන්න පුළුවන් මගේ කණ්ඩායමේ අය ගැන විතරයි. අනිත් කණ්ඩායම්වල අය ගැන තක්සේරු කරන්න මට බැහැ. හැබැයි ඔවුන් සමහර රංගන දක්වන ආකරය දැක්කාම සෑහීමකට පත්වන්න පුළුවන් කියා හිතෙනවා.”* ඔබේ නාට්‍යවලට නළු නිළියන් තෝරා ගැනීමේදී විශේෂත්වයක් තිබෙනවාද?“ඔව් අපි මුලින් ම ඔවුන්ගේ අධ්‍යාපන සුදුසුකම් බලනවා. උපාධිධාරීන් හෝ උපාධි අපේක්ෂාවෙන් සිටින අය හෝ එසේ නැත්නම් විශේෂ කුසලතාවක් දක්වන අයවයි තෝරා ගන්නේ. ඔවුන් මුලින්ම සමූහ ගායනයට යොමු කරනවා. පසුව හඬ හදලා අධ්‍යාපනයක් ලබා දීලා. අනිවාර්යයෙන් නිර්දේශිත සාහිත්‍ය ග්‍රන්ථ 4 ක් හදාරන්න කටයුතු සලස්වලා තමයි අපි ඉදිරියට යන්න අවස්ථාව සලසන්නේ.”* මහාචාර්ය සරච්චන්ද්‍රයන්ගේ පූර්ණ දායකත්වයෙන් නිෂ්පාදනය කෙරුණු කාලේ වගේ ම අදත් ඒ නාට්‍යවල ගුණාත්මක බව රඳවාගෙන තිබෙනවාද?“අනිවාර්යයෙන්ම ඔව්. නමුත් අපත් සමඟම ඉඳලා රැ‍ඳෙන්න බැරිවුණු සමහරු අපේ වෑයම හෙළා දකිනවා. නමුත් ඒ අයගේ නාට්‍ය අරන් බැලුවත් ලොකු දෙයක් නෑ. අප මේ නාට්‍යවලට යොදා ගන්නේ ප්‍රසිද්ධ නළු නිළියන් ම නොවේ. සරච්චන්ද්‍ර මහත්තයාගේ කාලේ නාට්‍ය දැකලා ඒවායේ රඟපෑ අයගේ මතකයෙන් අලුත් අයව හෙළා දකින්න හොඳ නෑ. එහෙම වෙනවා නම් ශේක්ෂ්පියර්ගේ නාට්‍යයත් අද පෙන්වන්න බෑනේ.”* මේ නාට්‍යවලට අමතරව වෙනත් නාට්‍ය අලුතින් නිෂ්පාදනය කරන්න බලාපොරොත්තු නැද්ද?“අපි මාසයකට දෙකකට සැරයක් මගෙම නාට්‍ය ඉදිරිපත් කරන සැලැස්මක් තිබෙනවා. ඉදිරි කාලයේදී ලෝම හංස, පේමතෝ ජායති සොකෝ වෙස්සන්තර, අෑ නුවන් ලැබුවා, භව කඩතුරාව, ගොම්මන් කෙකිණිය වගේ නාට්‍ය වගේම. පරිවර්තන හැටියට රහස් කොමසාරිස්, ඒ වගේ ම යෙර්මා වගේ නාට්‍ය ප්‍රදර්ශනය කරන්න කටයුතු යොදලයි තිබෙන්නේ. අනෙක මනමේ දෙමළෙන් නිෂ්පාදනය කළ එක තමයි මේ සහශ්‍රයේ ලොකුම දෙය. එයත් ප්‍රදර්ශනය කරන්න සැලසුම් කර තිබෙනවා.”* මේවා කෙරෙන්නේ?“මගේ ඕනකමට. මම මේවා සාර්ථකව කරගෙන යනවා. මගේ ජීවිතය තියෙන තුරු සරච්චන්ද්‍ර මහත්තයාගේ දේවල් ගුණාත්මකව ඉදිරියට ගෙනියනවා. මගෙන් පස්සේ මගෙ දරුවෝ ඒවා ඉදිරියට කරයි. ඒත් සියල්ල අනිත්‍යයි නේ. ඒ නිසා මේ දේවල් පවතින තාක්කල් පවතීවි.”* ඔබ ප්‍රේක්ෂකයන්ට කියන්නේ කුමක්ද?“මේ නාට්‍යයක් බලන්න වැය වන්නේ රුපියල් 100/- ක් විතරයි. මම කියන්නේ මේවා තමන්ගේ ජීවිතයට එක් කරගෙන රස විඳින්න. සරච්චන්ද්‍ර මහත්තයාට කරන ගෞරවයක්, පිනක් ලෙස. ඒ වගේ ම මේ අවස්ථාව ප්‍රයෝජනයට ගන්න කියලයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av14090714</link>
    <topic>“මල් කඳුළු” අමුණන නවක ගී පද රචිකාවිය නෙලූ</topic>
    <author>ජෝජ් රොබ්සන් ද සිල්වා</author>
    <content>“මල් කඳුළු” අමුණන නවක ගී පද රචිකාවිය නෙලූවස්සානෙ නෙත නිදි නැතිගංඟාව දැලේ හිඳීතරු වියන රෑ සක්මනේඇහිදින්නෙ මල් කඳුළුනෙ...! (පද - නෙලූ ප්‍රනාන්දු)(ගැයුම - චරිත් කුලතිලක)පණ්ඩිත් අමරදේවයන්ගේ සද්කාර්යයක් ලෙස පවත්වනු ලැබු “අමරගුරු රණවිරු උපහාර” ගී ප්‍රසංගයේ දී එළිදැක් වූ “රණහඬ ඇසුණාවේ” ගීත ඇල්බමයේ ඇතුළත් කෝප්‍රල් චරිත් කුලතිලක ගයන “වස්සානේ නෙත නිදි නැති ගංඟාව” ගීතය ගීතලෝලී සිත් ගන්නා ගීතයක් බවට පත්වෙමින් ඇත. නව පරපුරේ ගී පද රචිකාවියක වන නෙලූ ප්‍රනාන්දු මෙම ගී සංකල්පනාවේ හිමිකාරියයි. තමන් ජිවත් වෙන වටපිටාවේ පුද්ගල චරිත ඇසුරෙන් මල් කඳුළු ඇහිඳ ගෙන ගී පද අමුණන නෙලූ අප සමඟ කළ කෙටි කතාබහකින් අකුරු කළ සටහනකි මේ.“පුංචි කාලේ ඉඳලම හිතේ තිබුණු බලාපොරොත්තුවක් තමයි ගී පද රචිකාවියක් වීම. ඒ නිසාම මගේ හිතට එන සිතුවිලි පත් ඉරු මත කුරුටු ගාන පුරුද්දක් මට තිබුණා. කලාවට හුදකලාවේ ආදරය කළ මට ප්‍රවීණ සංගීතඥ නවරත්න ගමගේ, ගායිකා උරේෂා රවිහාරි, ගායක ක්‍රිෂාන්ත එරන්දක සහ සංගීතඥ දර්ශන රුවන් ඒකනායක වැනි කලාකරුවන් සමඟ එක්ව නිර්මාණ කරන්න ලැබීම මගේ භාග්‍යයක් වුණා. දැනටමත් ගීත රසික රසිකාවියන්ගේ හදවත්වලට දැනෙන ගීත කිහිපයක්ම ලියන්න මට අවස්ථාව ලැබිලා තිබීම මට විශාල සතුටක්. පණ්ඩිත් අමරදේවයන් රණවිරුවන්ට උපහාර වශයෙන් කළ කෝප්‍රල් චරිත් කුලතිලකගේ ‘රණහඬ ඇසුණාවේ’ ගීත ඇල්බමය එළිදැක්වීමේ උතුම් සද්කාර්යයේ දී ගී පද රචිකාවියක් ලෙස මටත් දායක වීමට ලැබීමම මේ ක්ෂේත්‍රයේ මා මෙතෙක් ආ කෙටි ගමන් මඟට ලද ආලෝකයක් කියා මං හිතනවා.”ක්‍රිෂාන්ත එරන්දක ගයන “ගඟුලැලි හැඩයි වස්සානය ආවාම” ගීතය නෙලූ ලියූ ජනප්‍රියම ගී සංකල්පනාවය. බලංගොඩ ශාන්ත ඇග්නස් බාලිකාවේ ආදි සිසුවියක වන නෙලූ කැලණිය විශ්ව විද්‍යාලයෙන් උපාධිය හදාරා දැනට අගනුවර පෞද්ගලික බැංකුවක සේවය කරන අතර ගී පද රචනයට එක් වී සිටින අපේ නව පරපුරේ රචිකාවියන් අතර මතු බලාපොරොත්තු තැබිය හැකි කුසලතාවක් මෙන්ම කැපවීමක් ද ඇති කිවිඳියකි. සිය සංකල්පනා Nelu s Fernando යන facebook ගිණුම මඟින් රස විඳින්න අවස්ථාව ගීතලෝලීන්ට ලබා දී ඇති නෙලූ මේ දිනවල සිය සංකල්පනා ඇතුළත් ගීත කිහිපයක් සඳහා රූප රචනා කරමින් සිටී.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av14090715</link>
    <topic>චිත්‍රපට ගී අයිති චිත්‍රපට සංරක්ෂකයන්ට ද?</topic>
    <author/>
    <content>චිත්‍රපට ගී අයිති චිත්‍රපට සංරක්ෂකයන්ට ද?හිස් ටින් එකක් වාගෙයි අපේ මේ ජීවිතේ මල්ලීකිසි වාසියක් නෑ හාමතෙයි නැත්නම් අතේ සල්ලී...!(චිත්‍රපටය - “දැන් මතක ද”) “අපි ගැයූ චිත්‍රපට ගී චිත්‍රපට සංරක්ෂකවරුන්ට අයිති නැහැ” මැයෙන් අගෝ. 17 වැනිදා “රසඳුන” පළ කළ ප්‍රවීණ ගායන ශිල්පිනී ඇන්ජලින් ද ලැනරෝල් ගුණතිලක අදහස් එක්කළ ලිපියේ දී “චිත්‍රපට ගී චිත්‍රපට සංරක්ෂකයින්ට අයිති ද” යන පැනයට අවධානය යොමු කෙරුණේ 1979 දී තිරගත වූ “දැන් මතක ද” චිත්‍රපටයට එච්. ආර්. ජෝතිපාල, අල්හාජ් මොහිදින් බෙග් සමඟ ජේ. ඒ. මිල්ටන් පෙරේරා ගැයූ “හිස් ටින් එකක්” ගීතය “දෙරණ ඩ්‍රීම් ස්ටාර්” ලෙස තේරුණු එම්. ජී. ධනුෂ්ක ගායනා කිරීමෙන් පසු වර්තමානයේ ලැබූ ජනප්‍රියත්වය සහ මෙම ගීතය චිත්‍රපට සංරක්ෂක තිස්ස නාගොඩවිතාන විසින් දෙරණ ආයතනයට / එම්. ජී. ධනුෂ්කට ලබා දෙනු ලැබීම නිසා ය.බුද්ධිමය දේපළ නීතියට අනුව ගීතයක හිමිකාරිත්වය එහි ගී පද රචකයාට සහ ස්වර රචකයාට (සංගීතඥයාට) උරුම වී ඇතත් මෙම චිත්‍රපට ගීතය භාවිතයේ දී තිස්ස නාගොඩවිතාන බුද්ධිමය දේපළ නීතිය නොසලකා හරිමින් (ගී පද රචක සිරිල් ඒ. සීලවිමලයන්ගේ හිමිකම් ලබා නොදෙමින්) තමන්ට අභිමත පරිදි ගීතය දෙරණට / ධනුෂ්කට ලබා දී ඇතැයි දැඩි සිත් තැවුලෙන් යුතුව සීලවිමලයන්ගේ බිරිය අනුලා ඒ. සීලවිමල ද “රසඳුන” සමඟ කරුණු රාශියක් හෙළිදරව් කර ඇති හෙයින් සිංහල චිත්‍රපට ගීත ක්ෂේත්‍රයේ ප්‍රවීණ ගී පද රචක, සංගීතඥ සහ ගායක ගායිකාවන් කිහිප දෙනෙකු හට අපි මෙම සංවාදයට ආරාධනා කළෙමු. පාළු සුසානේ ප්‍රේම පුරාණේ කඳුළු විලාපේ මා තමයිඅපි දෙදෙනාගේ එදා සෙනේ සැමරුම් කිසිදා මැකී නොයේමට අමතක නෑ ඔබට මතක නෑ...!(චිත්‍රපටය - “ඔබට දිවුරා කියන්නම්”)“චිත්‍රපට සංරක්ෂකලා සංරක්ෂණය කළාට එම චිත්‍රපටවල ඇතුළත් ගීත සඳහා කිසිඳු අයුරකින් අයිතියක් ඔවුන්ට නැහැ. නිෂ්පාදකවරයකු මා ලියූ ගීත ඇතුළත් චිත්‍රපටයක් යම් චිත්‍රපට සංරක්ෂකවරයකු හට විකුණනවා නම් මට මගේ ගීත සඳහා බලය ඕනේ. බලය කියන්නේ මගේ බුද්ධිමය අයිතිය. සංරක්ෂකයකු නිෂ්පාදකවරයකු ගෙන් චිත්‍රපටය මිලදී ගත්තත් මා රචනා කළ ගීතවල මගේ බුද්ධිමය දේපළ අයිතිය පවරා දෙන්න නිෂ්පාදකවරයාට බලයක් නැහැ.බුද්ධිමය දේපළ නීතිරීති මං පැහැදිලිවම දන්නවා. මේවා කියන්න ගියාම ඇතැම් චිත්‍රපට නිෂ්පාදකවරු තමන්ගේ නැති අයිතීන් පෙන්නන්න එනවා. සමහරු අපට පරුෂ වචන වලින් බැන තර්ජන කරනවා. එක්තරා චිත්‍රපටයකට මා ලියූ තේමා ගීතයක් නිසා මමත් ඔය අසාධාරණය මේ වන විට අත්දකිනවා. අපේ බුද්ධිමය දේපළ අපේ අවසර නොමැතිව චිත්‍රපට නිෂ්පාදකයින්ටයි සංරක්ෂකයින්ටයි ඕනෑ හැටියට අරයට මෙයාට දෙන්න කිසිම අයිතියක් ඔවුන්ට නැහැ.එවැනි ක්‍රියා නීති විරෝධියි. චිත්‍රපට ගීත නිර්මාණය කරන ලද රචකයින්ගේ සහ සංගීතඥයින්ගේ බුද්ධිමය දේපළ කොල්ල කෑම අපරාධයක්. හොර සී ඩී වෙළෙන්දෝ වගේ චිත්‍රපට සංරක්ෂකයොත් දැන් ඒ අපරාධකාරයින් අතරට එක්වෙමින් සිටිනවා වගේ. වහාම මෙවැනි අපරාධකාරයින්ට විරුද්ධව නීතිමය පියවර ගෙන බුද්ධිමය දේපළ නීතිය නිසියාකාරව ක්‍රියාත්මක කර මේ රටේ අසරණ වන ගී පද රචකයින්ට සහ සංගීතඥයින්ට පිහිට විය යුතුයි.”වෙසක් කැකුළු අතු අග හිඳනටන විලාසේඉරෙත් හ‍ඳෙත් සිරි විඳ විඳරඟන විලාසේ(චිත්‍රපටය - “රේඛාව”)“ගී නිර්මාණයක අයිතිය තියෙන්නේ එයට නිර්මාණශීලීව දායක වූ නිර්මාණ ශිල්පීන්ට පමණයි. මුදල් වියදම් කිරීම නිර්මාණ හැකියාවක් නෙමේ. එම නිසා චිත්‍රපට නිෂ්පාදකවරයකුට එහි ඇතුළත් ගීතයක් අයිති වෙන්නේ නැහැ. එමෙන්ම චිත්‍රපට සංරක්ෂකවරයකුට චිත්‍රපටයක් දෙන්නේ සංරක්ෂණයට පමණයි.ඔහු එය මිල දී ගෙන තිබෙන්න පුළුවන්. ඒත් චිත්‍රපටයක ඇතුළත් ගීත වෙන් කර ගෙන තමන්ට කැමැති කාට හෝ දීමේ අයිතියක් චිත්‍රපට සංරක්ෂකවරයකුට නැහැ.කවුරු හෝ චිත්‍රපට සංරක්ෂකවරයකු එහෙම කරනවා නම් ඔහු කරන්නේ වංචාවක්. ගී පද රචකයින්, සංගීතඥයින් සහ ගායක ගායිකාවන් මහන්සි වෙලා නිර්මාණය කරන ගීතවලට ඒ වන විට පැත්ත පළාතකවත් නොහිටිය සංරක්ෂකවරු පරපුටුවන් මෙන් අයිතිවාසිකම් කියන්නේ ඔවුන්ට ලැජ්ජාවක් නැතුව ද?මා ගායනා කර තිබෙන හෝ මගේ සැමියා සිසිර සේනාරත්න ගයා ඇති චිත්‍රපට ගීතවලට ඒ විදිහට වංචා කළොත් එම වංචාකාරයා කවුරු වුණත් ඔහුට උපරීම අන්දමින් නීති මඟින් ක්‍රියා කර දඬුවම් ලබා දෙනවා.”ආදරේ මන්දිරේසඳළු තල එළිවෙලාජීවිතේ මී පිරීපිටාරය යයි ගලා...!(චිත්‍රපටය - “ඔක්කොම හරි”) “චිත්‍රපට ගීතයකත් අයිතිය අනිකුත් සෑම ගීතයක අයිතිය තිබෙන තුන්දෙනාටම තමයි තියෙන්නේ. ගීතයේ පද රචකයා, සංගීතඥයා සහ ගායකයා හෝ ගායිකාව තමයි ඒ තුන්දෙනා.සමහර විට ඇතැම් චිත්‍රපට නිෂ්පාදකවරුන් ගිවිසුම්වලදී ගීතවල අයිතිය තමන්ට ලබා ගන්න හැකි වන අයුරින් කොන්දේසි ඉදිරිපත් කරනවා. එහෙම කළාට පලක් වෙන්නේ නැහැ. බුද්ධිමය දේපළ නීතිය යටතේ ගීතයක අයිතිය තහවුරු වී ඇත්තේ පද රචකයා, සංගීතඥයා සහ ගායකයාගේ හෝ ගායිකාවගේ පමණයි.චිත්‍රපට සංරක්ෂකයින්ට නම් අපි ගායනා කර තිබෙන කිසිම ගීතයකට කොහෙත්ම අයිතියක් නැහැ. මා ගායනා කළ චිත්‍රපට ගීතයකට එහෙම අසාධාරණයක් කළොත් මම නඩු දානවා.”මිනිසා මරණ තුනක් ඇති මිනිසාබලා සිටී නිරුවත් දෑසින්බලන්න කන්‍යාවී...!(චිත්‍රපටය - “සිරි මැදුර”) “අප ගැයූ චිත්‍රපට ගීතයක් සංරක්ෂකවරයකු අභිමත පරිදි භාවිත කිරීමට කොහෙත්ම අයිතියක් නැහැ කියා තමයි මම කියන්නේ. එහෙත් චිත්‍රපට නිෂ්පාදකවරයකු හට තමන් නිෂ්පාදනය කළ චිත්‍රපටයේ ගීතයක් නම් ඒ ගීතය පිළිබඳ තීන්දු තීරණ ගැනීමට අයිතියක් ඇති බවයි මගේ අත්දැකීම.ඒ අනුව තමයි ‘සිරි මැදුර’ චිත්‍රපටයට මා ගැයූ ලූෂන් බුලත්සිහංල පද රචනය කළ ප්‍රේමසිරි කේමදාස මාස්ටර් සංගීතවත් කළ ‘කන්‍යාවී’ ගීතය චිත්‍රපට නිෂ්පාදක බන්දුල ගුණවර්ධන මහත්මයා විසින් මට ගායනා පිණිස සම්පුර්ණ අයිතිය ලබා දී තියෙන්නේ. මාස්ටර් පෙර දැක්මක් ඇතුව තමයි මාව ගුණවර්ධන මහත්මයා වෙත කැඳවා ගෙන ගොස් ‘කන්‍යාවී’ ගීතය ගයන්න සම්පූර්ණ අයිතිය මට ලබා දුන්නේ. සාමාන්‍යයෙන් මෙතැන දී ගී පද රචකයා ප්‍රමුඛ වෙන්නේ මුදලක් ලබා ගැනීමටයි.කෙසේ වුවත් ගීතයක් වෙනස් කරනවා නම් ගී පද රචකයා ගෙන් සහ සංගීතඥයා ගෙන් අවසර ගන්න ඕනේ. මුල් ගී නිර්මාණයේ වෙනසක් නොකරනවා නම් එවැනි අවසර ගැනීමක් අවශ්‍ය වෙන්නේ නැහැ. මෙහිදී ඒකී ගීතය ඇතුළත් චිත්‍රපටයේ සංරක්ෂකගෙන් අවසර ලබා ගැනීමක් නම් සිදු කෙරෙන්නේ නැහැ. මන්ද චිත්‍රපට සංරක්ෂකට චිත්‍රපටයේ ඇතුළත් ගී නිර්මාණයන් ගේ අයිතියක් නොමැති නිසා. එම නිසා පැහැදිලි වශයෙන් චිත්‍රපට ගීතවලට චිත්‍රපට සංරක්ෂකයින්ට අයිතියක් නැති බවයි මගේ අදහස.”සිඟිති ලොවේ සුරතල් හඳයා- සිහින රටේ සිට ආ හඳයාළපටි සිතුම් හඳුනන හඳයා-අදත් හෙටත් හිනැහෙයි හඳයා(චිත්‍රපටය - “හඳයා”)“පැහැදිලිවම කියනවා නම් චිත්‍රපට සංරක්ෂකවරයකුගේ වගකීම නම් චිත්‍රපට සංරක්ෂණයයි. ඒත් පැරැණි චිත්‍රපට මිලදී ගත් විට සංරක්ෂකවරයකුටත් එවැනි චිත්‍රපට සඳහා අයිතියක් තිබෙනවා. එහෙම මූල්‍යමය වශයෙන් අයිතියක් ඔහුට ලැබුණාට චිත්‍රපටයකට නිර්මාණය කෙරුණු ගීතයක බුද්ධිමය දේපළ අයිතිය තියෙන්නේ ගී පද රචකයාට සහ සංගීතඥයාටයි.කෙටියෙන් කියනවා නම් ඉඩම් කොටස් කරනවා වගේ අපේ චිත්‍රපට (ගී) නිර්මාණ කොටස් කිරිම වැරැදියි. චිත්‍රපට ගීතයක් අපි නිර්මාණය කරන්නේ චිත්‍රපටයට ගැළපෙන අයුරුයි. කෙසේ හෝ ඕනෑම කලා නිර්මාණයක අයිතිය තියෙන්න ඕනේ නිර්මාණකරුවාට මිස පසුව එම කලා නිර්මාණය සංරක්ෂණය කරන්නෙකු හට නොවේ.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av14090716</link>
    <topic>වැඩියෙන්ම ගත්තේ විජයගෙත්-ජෝතිගෙත් ඡායාරූප</topic>
    <author>එඩ්වඩ් චන්ද්‍රසිරි</author>
    <content>වැඩියෙන්ම ගත්තේ විජයගෙත්-ජෝතිගෙත් ඡායාරූපතම වේදිකා නාට්‍ය කලාවේ මූලාරම්භය අම්බලන්ගොඩ ධර්මාශෝක විද්‍යාලයේ දී සනිටුහන් කරමින්, 1963 දී කොළඹ විශ්වවිද්‍යාලයට පිවිස, එහිදී සක්‍රීය ලෙස වේදිකාව ජයගත් බන්දුල විතානගේ පසුගිය සඳුදා අප හැර ගියේය. මහාචාර්ය එදිරිවීර සරච්චන්ද්‍රයන් ගේ උපදේශකත්වය මත පී.වැලිකල නිෂ්පාදනය කළ ‘රත්නාවලී’ නාට්‍යයේ ‘විදූෂක’ චරිතය ඔහු‍ෙග් ප්‍රථම ප්‍රසිද්ධ රංගන අත්දැකීම විය.1965 දී හැරල්ඩ් පින්ටර් ගේ ‘ද කලෙක්ෂන්’ කෘතිය ඇසුරෙන් කළ ‘මේඝ ගර්ජනා’ තුළින් නාට්‍ය නිෂ්පාදකයකු වූ හේ 1971 රාජ්‍ය නාට්‍ය උලෙළ සඳහා ඉදිරිපත් කළ ‘ගංගාවක්, සපත්තු කබලක් සහ මරණයක්’ ප්‍රේක්ෂක - විචාරක ප්‍රසාදය ඉහළින්ම ලැබූ සාර්ථක නිර්මාණයකි. සයිමන් නවගත්තේගම රචනා කළ එම නාට්‍යය මිහිතලයේ සියලුම පිරිමි සහ ගැහැනු චරිත ද්වයකින් නිරූපණය කළ අපූර්ව නිර්මාණයකි.නාට්‍ය ක්ෂේත්‍රයේ දැවැන්තයන් රැසක් මෙහෙයවමින් 1974 දී ඔහු වේදිකාවට රැගෙන ආ ‘බෙකට්’ දේශපාලන තේමාවකින් යුතු වූ දැවැන්ත නිෂ්පාදනයකි.‘පාන්කිරිත්තා’, ‘අහස් ගව්ව’, ‘පෙම්බර මධු’ වැනි චිත්‍රපටවල රංගනයන්ට දායක වෙමින් කටයුතු කළ බන්දුල හට ශේක්ස්පියර් නාට්‍ය කෘති බහුල ලෙස පරිහරණය කරමින් ඉන් ලද නොමඳ ආස්වාදය සිංහල ප්‍රේක්ෂකයනට දායාද කර දීමේ ආධ්‍යාශයක් පහළ වන්නේ මෙම අවධියේදීය. ඔහු 1980 දී, වසර 13 විරාමයකින් පසු ටෝනි රණසිංහයන් හා නැවත වේදිකාවට ගෙන එමින් ‘වැනීසියේ වෙළෙන්දා’ නිෂ්පාදනය කරන්නේ ඒ අනුවය. ශේක්ස්පියර් ගේ ගැඹුරු ඉංග්‍රිසි භාෂා විලාසය, සිංහල වේදිකාවට ගෙන ඒමේ ඉතා අසීරු ව්‍යායාමය බන්දුල ජයගන්නේ, ටෝනි රණසිංහයන්ගේ සජීවී සාර්ථක රංග ප්‍රතිභාව ඔස්සේ ප්‍රේක්ෂකයන් උතුරා ගිය ‍රඟහල්වල වසර ගණනාවක් තිස්සේ එම නාට්‍යය රඟදක්වමිනි.එහි සාර්ථකත්වය මත 1988 දී ටෝනි රණසිංහයන් හා එක්ව ශේක්ස්පියර් ගේ ‘දොළොස්වැනි රාත්‍රිය’ වේදිකාවට ගෙන ආ බන්දුල 80-90 දශකවලදී තවත් සාර්ථක නාට්‍ය කීපයක්ම වේදිකාවට ගෙන ආවේය. ‘සෙනෙහබර ඩොලී’, ‘හිරු දහස’, ‘සිකුරු සැණකෙළි’, ‘රෝමය ගිනිගනී’ එම නාට්‍ය අතර වෙති.විශ්වවිද්‍යාලයෙන් බැහැර වූ සැනින් ශ්‍රී ලංකා ගුවන්විදුලි සංස්ථාවට පිවිසීමේ වරම් ලැබූ බන්දුල ගුවන්විදුලි රඟමඬල සහ ජන රඟ මඬල උදෙසා අගනා මාලා නාටක කීපයක්ම රචනා කරමින් නිෂ්පාදනය කළ අතර ඇතැම් නිෂ්පාදන උදෙසා රංගනයෙන් ද දායක විය.ගුවන්විදුලියේ වසර 11ක‍ සේවයෙන් පසු ජාතික රූපවාහිනී සංස්ථාවට එහි ආරම්භයේදීම පිවිස, විදේශ ශිෂ්‍යත්වයක් මඟින් එම ආගන්තුක විෂයය පිළිබඳ ප්‍රාමාණික දැනුමක් සහ මනා පුහුණුවක් ලබා, එහි වැඩසටහන් නිෂ්පාදකයකු වෙමින් කළ අගනා නිර්මාණ රැසකි. ඒ අතරින් ‘අසල්වැසියෝ’ නම් වූ අපූරු ප්‍රහසනය සහ ‘බුමුතුරුණු’ නාට්‍යය අදත් රූපවාහිනී ප්‍රේක්ෂකයන්ගේ මතකයේ පවතී.‘අහස් ගව්ව’, ‘පෙම්බර මධූ’, ‘විරාගය’, ‘ගුරු ගෙදර’, ‘සුළං කිරිල්ලී’ වැනි සාර්ථක සිනමා නිර්මාණ රැසකට රංගනයෙන් දායක වූ හේ ටෙලිනාට්‍ය රැසකට ද තම රංගනය එක් කළේය. සුගතපාල ද සිල්වා ගේ ‘තුරඟ සන්නිය'ට ඉතා සාර්ථක රංගනයකින් ජීවය කැවූ බන්දුල 2011 මුල් භාගයේ දී වේදිකාවට ගෙන ආ ඔහුගේ ‘රෝමය ගිනි ගනී 2’ නාට්‍යයේ ඉතා අපූර්ව රංගනයක් විදහාපෑවේය.1965 පටන්, පුරා දශක 5කට ඉතා ආසන්න කාලයක් පුරා හෙතෙම සිංහල වේදිකාව ගුවන්විදුලිය සිනමාව සහ රූපවාහිනිය යන සතර ක්ෂේත්‍රයෙන් පෑ දස්කම් බොහෝය. මෙම සිවු ක්ෂේත්‍රයන් ජයගත් ශිල්පීන් විරලය. බන්දුල විතානගේ විරල කලාකරුවකු වන්නේ ඒ අරුතිනි.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av14090717</link>
    <topic>කලා ජීවිතයේ 35 සැමරුමට සුනිල් ශ්‍රීගෙන් නාට්‍ය උලෙළක්</topic>
    <author>සංදීපා කොඩිතුවක්කු</author>
    <content>කලා ජීවිතයේ 35 සැමරුමට සුනිල් ශ්‍රීගෙන් නාට්‍ය උලෙළක්වේදිකා නාට්‍ය නළුවකු, නිෂ්පාදකවරයකු වන සුනිල් ශ්‍රීගේ කලා ජීවිතයට 35 වසරක් සපිරී ඇත. මේ ලිපිය ඒ නිමිත්තෙනි.ඔබේ කලා ජීවිතයට වසර 35 ක් සම්පූර්ණ වෙනවා. ඒ නිමිත්තෙන් විශේෂ යමක් කරනව ද?ඔව්. සුනිල් ශ්‍රී උපහාර නාට්‍ය උලෙළක් පවත්වන්න තීරණය කරලා තියනවා. මම මේ දක්වා නිර්මාණය කරලා තියන නාට්‍ය දාහතෙන් පහක් මේ 10 වැනිදා සිට 14 දක්වා දින පහක් මරදාන ටවර් රඟහලේදී රංග ගත කරන්න සූදානම් කරලා තියෙනවා.නාට්‍ය කරුවකු වෙන්න ආපු ගමන දුෂ්කර එකක් වෙන්න ඇති නේද?අපොයි ඔව්. මම නාට්‍ය කලාවට ආව මුල් කාලේ ප්‍රවාහන පහසුකම් තිබ්බේ නෑ. පාණදුරේ ඉඳන් කොළඹට පයින් ආපු වාර අනන්තයි. පිට පළාත්වල නාට්‍ය පෙන්නන්න ගිහින් සංවිධායකයින් මුදල් ගෙවීම පැහැර හැරියම කුසට අහරක්වත් නැතිව ආපහු ගමට එනවා මගේ ගුරුවරයා වන දයා වයමන් මහත්තයා කිව්ව දෙයක් තමයි ‘නාට්‍ය කලාව කටු ඔටුන්නක්. නමුත් නිර්මාණ රඟ දක්වන විට ඒක රන් ඔටුන්නක් වෙනවා.’ ඒ අදහස ඔළුවේ තිබ්බ නිසා මම අවුරුදු 35 ක කාලයක් ක්ෂේත්‍රයේ රැඳී ඉන්න පුළුවන් වුණා.ඔබ කලාවට පැමිණෙන්නේ කොයි කාලේ ද?1979 මොරටු මහ විද්‍යාලයේ එවකට නැටුම් ආචාරිණී නිමලා ප්‍රනාන්දු මහත්මියගේ ‘ජසයා ලෙන්චිනා’ නාට්‍යයේ ජසයාගේ චරිතයෙන් තමයි මම මුලින්ම ප්‍රසිද්ධ වේදිකාවට ආවේ. දයා වයමන්ගේ ‘නෛයිනගේ සූදුව’ නාට්‍යයේ රඟපෑමත් එක්ක වෘත්තිය නාට්‍ය ශිල්පියෙක් වෙනවා. මගේ පළමු නාට්‍යය වන ‘සුනඛ කේසර’ ගාලු පුරහලේදී රඟ දක්වනවා. එදා සිට අද දක්වා මම නාට්‍ය 17 ක් නිර්මාණය කරලා තියනවා.ඔබේ නාට්‍යවලට ලැබෙන ප්‍රේක්ෂක ප්‍රතිචාර කොහොම ද?ගොඩක් හොඳ ප්‍රතිචාර තියනවා. මගේ හැම නාට්‍යයක්ම දර්ශන වාර 50 ඉක්මවලා වේදිකාගත කරලා තියනවා. ‘තොත්ත බබාලා’ නාට්‍යය ලංකාව පුරා දැනට දර්ශන වාර 583 ක් රඟ දක්වලා තියනවා. මේ නාට්‍යය පෙන්වපු රංග ශාලා ප්‍රේක්ෂකයින්ගෙන් ඉතිරී ගියා.සුනිල් ශ්‍රී උපහාර නාට්‍ය උලෙළ පිළිබඳ කිව්වොත්?Faith and Hope ආයතනය මේ උලෙළ සංවිධානය කරනවා. බර අවි, බූවල්ලා, ඉලන්දාරි, ගත්තොත් දෙන්නෑ සහ තොත්ත බබාලා නාට්‍ය 5 පිළිවෙළින් 10 සිට 14 දක්වා පැවැත්වෙනවා.සංදීපා කොඩිතුවක්කුවාසනා ආරියසේනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av14090718</link>
    <topic>සජීවීකරණය යනු මැජික් එකක් නොවේ</topic>
    <author>ඉසවි</author>
    <content>සජීවීකරණය යනු මැජික් එකක් නොවේගල්කිස්ස ශාන්ත තෝමස් විද්‍යාලයේ ඉගෙනුම ලැබූ චමත් පරණවිදාන බාලවියේ පටන් සිනමාව ගැන විශේෂ ඇල්මකින් කටයුතු කළේය. ඉන් අනතුරුව පරිගණක මෘදුකාංග පිළිබඳ වැඩිදුර ඉගෙනුම ලැබූ ඔහු ස්වර්ණවාහිනියේ සජීවිකරණ හා සංස්කරණ ශිල්පියකු ලෙස ද සේවය කළේය. පසුකාලීනව TVT ආයතනයේ සජීවිකරණ අංශයේ අංශභාර නිලධාරියා ලෙස කටයුතු කළ චමත් “ප්‍රයෝග ස්ටුඩියෝ” නමින් තමන්ගේම ආයතනයක් පවත්වාගෙන යන්නේය. මේ චමත් පරණවිදාන පිළිබඳ කෙටි සටහනකි.“මම වයස අවුරුදු 6, 7 ඉඳලම හැදුණේ වැඩුණේ සිනමාව ආශ්‍රය වුණු වටපිටාවක. මගේ තාත්තා ප්‍රසන්න පරණවිදාන. ඔහු සිනමා ඡායාරූප ශිල්පියෙක්. මම මුලින්ම සජීවිකරණය පිළිබඳ දැන ගත්තේ 1990 කාලයේ. මම මේ පිළිබඳ උනන්දු වුණා. TVT ආයතනයේ ඉද්දි මම චිත්‍රපට රැසකට සජීවිකරණයෙන් දායක වුණා. මෑතකදි මම ජයන්ත චන්ද්‍රසිරි මහතාගේ ‘මහරජ ගැමුණු’ චිත්‍රපටයට සජීවිකරණයෙන් දායක වුණා. ඒ වගේම චිත්‍රපට ක්ෂේත්‍රයේ ප්‍රවීණයන් වන සුමිත්‍රා පීරිස්, ආචාර්ය ධර්මසේන පතිරාජ යන අයගේ නවතම නිර්මාණ සඳහා ප්‍රයෝග හා සජීවිකරණයෙන් මටත් යම් දෙයක් කිරීමට ඉඩක් ලැබුණා.විශේෂ ප්‍රයෝග හා සජීවිකරණය අපේ රටේ සිනාමවට අවශ්‍යම දෙයක් ද?“අද ලෝක සිනමාව දෙස බැලුවොත් සියයට අනූනවයක්ම visual effects ඉතාම සූක්ෂම ලෙස යොදාගෙන තිබෙනවා. නමුත් ඇතැම් නිර්මාණ බැලූ බැල්මට කිසිදු අතාත්වික බවක් නොපෙනෙන අයුරින් විශේෂ ප්‍රයෝග යොදා නිර්මාණය කර තිබෙනවා. රූප රාමුවක පරිපූර්ණභාවය කලාත්මක ලෙස වර්ධනය කිරීමට මෙය විශේෂයෙන් ම බලපානවා. උදාහරණ ලෙස සුන්දර ගම්මානයක් තව තවත් සුන්දර කිරීමට අපට විශේෂ ප්‍රයෝග භාවිතා කිරීමට හැකියි. ලෝක සිනමාවේ ‘ටයිටැනික්’, ‘අවතාර්’, ‘හැරීපෝටර්’ වගේ චිත්‍රපට සජීවිකරණය සහ විශේෂ ප්‍රයෝග භාවිතා කර සාර්ථක වූ චිත්‍රපට.අද අපේ ර‍ෙට් තරුණ අය නගන ප්‍රශ්නයක් තමයි බටහිර චිත්‍රපටවලට සාපේක්ෂව අපේ සිනමා රූප රාමු තුළ දකින වෙනස මොකක්ද කියලා. මම දකින විදිහට මේ වෙනසට හේතුව තමයි අපේ ර‍ෙට් මේ සජීවිකරණය හා විශේෂ ප්‍රයෝග කියන එක පුළුල් වශයෙන් යොදා නොගැනීම. නමුත් එහෙම කියලා අපේ සිනමාව දුර්වල නැහැ. ලෝකයේ සෙසු නිර්මාණ සමඟ සසඳන්නට පුළුවන් අන්දමේ නිර්මාණ අපේ රටේ බිහිවුණා. බිහිවෙනවා. නමුත් මං හිතනවා අපි මේ පිළිබඳව දැනුවත් විය යුතුයි.ඔබ සජීවි කරණය පිළිබඳ උගන්වනවද?අද අපේ ර‍ටේ සජීවිකරණය විශේෂ ප්‍රයෝග පිළිබඳ ක්‍රමවත් ඉගැන්වීමක් නැහැ. මේක මැජික් එකක් නොවෙයි. මෙය ඉතාම සංකීර්ණ දෙයක්. ගැඹුරු විෂයක්. මෘදුකාංග ක්‍රියාකරවන්නෙක් වූ පමණින් යමෙක් සජීවිකරණ ශිල්පියෙක් වෙන්නේ නැහැ. ලාංකේය සිනමාවේ ප්‍රගමනයට මෙම ශිල්පය ඔස්සේ දායකත්වය සැපයීමට මට උවමනාවක් තිබෙනවා. මේ වැඩපිළිවෙළේ පළමු පියවර ලෙස ඉකුත් දා ත්‍රිමාණ සජීවිකරණය පිළිබඳ මම නොමිලේ වැඩමුළුවක් පැවැත්වුවා. මේ පිළිබඳ වැඩි විස්තර අවශ්‍ය අයෙකුට 0112220424 අංකයෙන් ලබා ගැනීමට පුළුවන්.ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av14090719</link>
    <topic>ගාමිණි ගැන මා ලියූ පො‍ෙත් කොටස් රෑ නිදි වරාගෙන ඔහු කියෙව්වා</topic>
    <author>ගාමිණී සුසන්ත</author>
    <content>ගාමිණි ගැන මා ලියූ පො‍ෙත් කොටස් රෑ නිදි වරාගෙන ඔහු කියෙව්වාප්‍රවීණ සිනමා කැමරා ශිල්පී ඩොනල්ඩ් කරුණාරත්න අනිල්ගේ ‍ඥාති සොයුරාය. ඩොනල්ඩ්ගේ නිවෙස පිහිටා තිබුණේ කඩවත අනිල්ගේ නිවෙස ඉදිරිපිටය. සිංහල සිනමාවේ දැවැන්තයින් වන ගාමිණී, මාලිනී, ටෝනි, රවීන්ද්‍ර වැනි රංගන ශිල්පීන් ශිල්පිනියන් ඩොනල්ඩ් අයියාගේ නිවෙසට නිතර එනවා පුංචි අනිල්ට හොඳට මතකයි. ඒ; බො‍හෝවිට චිත්‍රපට රූපගත කිරීමකට ඩොනල්ඩ් අයියාව රැගෙන යන්නටය. ඒ; හැත්තෑව දශකයේ මුල් කාලයේය.එවිට පුංචි අනිල්ට යන්තම් වයස අවුරුදු පහ හයක් පමණ වන්නට ඇත. අනිල් පුංචි අවධියේදී බො‍හෝ විට සිටියේ ‍ඩොනල්ඩ් අයියාගේ නිවෙසේය. ඩොනල්ඩ් අයියාව හමු වෙන්නට හෝ ඔහු රැගෙන යන්නට පැමිණෙන ඇතැම් කලා ශිල්පීන් පුංචි අනිල් ගේ ඔළුව අත ගා කිසියම් සුරතල් කතාවක් කියන්නට ද අමතක කරන්නේ නැත.ඒ පුංචි අනිල්ට තිබෙන ආදරේටය. පුංචි අනිල්ට සිංහල සිනමාව පිළිබඳවත් සිනමා ශිල්පීන් කලාකරුවන් පිළිබඳවත් ආදරයක් ඇතිවූයේ පුංචි අවධියේ පටන් තිබූ ඒ ඇසුර නිසාය. අනිල් සමරනායක අද මෙරට වෛද්‍ය ක්ෂේත්‍රයේ දැවැන්තයෙකි. ඔහු වෛද්‍ය පර්යේෂණ ආයතනයේ නියෝජ්‍ය අධ්‍යක්ෂවරයාය. එසේම ප්‍රජා වෛද්‍ය විශේෂඥයෙකි.විශේෂඥ වෛද්‍ය අනිල් සමරනායක විසින් සිනමා සක්විති ගාමිණී ෆොන්සේකා මහතාගේ ජීවන චරිතය ඇසුරින් රචිත “ගාමිණී - ශ්‍රී ලාංකේය සමාජ ප්‍රවාහය අභිමුව” නම් ග්‍රන්ථයේ දෙවැනි සංශෝධිත මුද්‍රණය පසුගිය සතියේ එළිදැක්විණි. අද ‘ඉසිවර වරුණ’ විශේෂාංගයෙන් ගෙන එන්නේ විශේෂඥ වෛද්‍ය අනිල් සමරනායක මහතාගේ කලා ජීවිතය පිළිබඳ තොරතුරුය.“මගේ ගම කඩවත. පියා රැකියාව කළේ ලංකා ගමනාගමන මණ්ඩලයේ. මව ගෘහණියක්. පිරිමි දරුවන්ම හතර දෙනෙක් ඉන්න පවුලේ බාලයා මම. මගෙ සීයා (අම්මගෙ තාත්ත) ටවර් හෝල් යුගයේ රංගන ශිල්පියෙක්. ඔහු වෙස්සන්තර, විදුර වැනි චරිත රඟපාලා තිබෙන බව මම අහල තියෙනවා. ගොඩක් දෙනෙක් කියන්නෙ මම සීය වගේ කියල.”“ඩොනල්ඩ් කරුණාරත්න මගෙ නැන්දගෙ පුතා. ඩොනල්ඩ් අයිය 70 දශකයේ අගහරියෙ 80 දශකයේ මුල ඉතාම කාර්ය බහුල පුද්ගලයෙක් වුණා. සිංහල සිනමාව ගැන සිනමා ශිල්පීන් ගැන ආදරයක් ගෞරවයක් මගේ හිතේ ඇති වුණේ ඩොනල්ඩ් අයියගෙ ගෙදරට එන සිනම‍ාවේ දැවැන්තයින් දැකලා; ඇසුරු කරලා. පුංචි කාලෙ ඉඳලම මම කීයවීමටත් ඉතාම කැමැතියි.අපේ ගෙදර පොත් විශාල ප්‍රමාණයක් තිබුණා. තාත්ත තමයි අපිව කියවන්න යොමු කළේ. අයියල තුන්දෙනයි මමයි පුංචි කාලෙ ඉඳලම චිත්‍රපට බලන්න යනවා. කඩවත අවට සිනමාශාලාවලට වගේ ම කොළඹ රීගල්, එම්පයර්, සැවෝයි, ගාමිණි වැනි සිනමාශාලා වලටත් යනවා.”“මම පාසල් ගියේ ගලහිටියාව මධ්‍ය මහා විද්‍යාලයට. පාසලේදි විශේෂයෙන් ම කලා කටයුතුවලට සම්බන්ධ වෙන්න නොලැබුණත් ඉඩක් ලැබෙන වෙලාවට චිත්‍රපටි නරඹන එකයි අපේ විනෝදාංශය. හොඳ යාළුවො පිරිසක් මට හිටියා. චිත්‍රපට බැලුවත් අපි අධ්‍යාපන කටයුතු අතපසු කළේ නෑ. සමහර දවස්වලට චිත්‍රපට බලන්න කොළඹ එම්පයර් හෝල් එකට එනවා.උදේ 10.30 ‍ෂෝ එක බලන්න ඇවිත් ශාලාව ඇතුළට ගන්න තෙක් එළියේ පෝලිමේ ඉන්න වෙලාව, ඒ වගේම චිත්‍රපටය පටන්ගන්න පෙර අඩ අඳුරේ ගත කරන කාලය මගේ ජීවි‍තයේ ඉතාම සුන්දර මතක. ‘ගඟ අද්දර’, ‘උතුමාණෙනි’, ‘සාගරයක් මැද’ වැනි චිත්‍රපට බැලුවේ පාසල් යන කාලේ. ඉන්පසුව 5 වැනි මණ්ඩලය ආරම්භ කළාට පසුව එයට එන සියලු සිංහල චිත්‍රපට බැලුවා.”“මගෙ පියාගේ ළඟම ඥාතියෙක් හිටියා, ඒබ්‍රහම් පෙරේර‍ා කියලා. ඔහු වෛද්‍යවරයෙක්. ඔහු ඒ දවස්වල ගම්පහ දිස්ත්‍රික් වෛද්‍ය නිලධාරියා. සුදු පාට ඇඳුම් ඇඳල වෙද නළාවත් දාගෙන ඉන්න ඔහුව මට පෙනුණේ වීරයෙක් හැටියට. මමත් වෛද්‍යවරයෙක් වෙන්න ඕන කියන ආශාව මට ඇති වුණේ ඔහු නිසා.”“කොළඹ වෛද්‍ය විද්‍යාලයට ඇතුළත් වෙලා ටික කලක් යන විට අපි කීපදෙනෙක් එකතු වෙලා වෛද්‍ය විද්‍යාලයේ කලා සංගමයක් පිහිටුවා ගත්තා. ඒකෙන් පුංචි පුංචි කලා කටයුතු අපි කළා. මුලදි අපිට බොහෝ දෙනෙක් හිනාවුණා; වෛද්‍ය විද්‍යාලයට ඇවිත් මොනවද මේ කරන්නේ කියලා.අපි ඒව ගණන් ගත්තේ නෑ. කලා සංගමයෙන් තරමක ලොකු වැඩක් හැටියට අපි මුලින්ම කළේ ඒ දිනවල ඔස්කාර් සම්මානයෙන් පවා පිදුම් ලබල තිබුණු “ගාන්ධි” චිත්‍රපටය පෙන්වන එක. එදා ‘ගාන්ධි’ පෙන්වන්න සේරම ලෑස්ති කරල තිබුණා. රජයේ චිත්‍රපට අංශයෙන් ප්‍රොජෙක්ටර් පවා ගෙනත් තිබුණා; නමුත් දවල් 2 වන විටත් ෆිල්ම් රීල්ස් ගෙනැවිත් තිබුණේ නෑ. අපි ඒව ගේන්න ජාතික චිත්‍රපට සංස්ථාවට ගියා. ගේන්න වාහනයක් තිබුණේ නෑ. එදා ‘ගාන්ධි’ චිත්‍රපටයේ රීල්ස් ගෙනාවේ මගෙ යාළුවෙකුගෙ ෆුට් බයිසිකලයක ලගිජ් එකේ බැඳගෙන.”“පාසල් යන කාලෙ ඉඳලම මම ලේඛන කලාවටත් ප්‍රිය කළා. සඟරා, පත්තරවලට, නිසදැස් කෙටිකතා ලිව්වා. මගේ පළමු නවකතාව “ජන අධිපති”. ඒක එළිදැක්ව‍ූවේ මගේ මුල්ම පත්වීම ලැබිල ජාතික රෝහලේ සේවය කරනවිට. ඉන්පසුව මම කලක් කොළඹ හෘද රෝග ඒකකයේ වැඩ කළා. එතැනදි හදවත් රෝග යනු මොනවාද, ඒවායින් ආරක්ෂා වෙන්නේ කොහොමද? යන කරුණු ඇතුළත් කරලා “බිඳුණු හදවත්” නමින් ‍ෙපාතක් රචනා කළා. ඉන්පසුව මට හිතුණා ලේඛන කලාව ටිකක් ගැඹුරින් හදාරන්න.ඒකට මම ශ්‍රී ජයවර්ධනපුර විශ්වවිද්‍යාලයේ ජනසන්නිවේනය පිළිබඳ ශාස්ත්‍රපති උපාධිය හැදෑරුවා. එම පාඨමාලාවට සම්බන්ධ වීමේ තවත් අරමුණක් මට තිබුණා; ඒ මහාචාර්ය සුනිල් ආරියරත්නයන්ව ඇසුරු කිරීම. එම උපාධියේ එක් කොටසක තිබුණා නිබන්ධනයක් ලියන්න. ඒ නිබන්ධනයට මම ඇතුළත් කළේ සිංහල සිනමාවේ ජනප්‍රිය සිනමා ශිල්පීන් හා ශිල්පිනියන්. ගාමිණි ෆොන්සේකා මහතාගේ සිනමා ජීවිතය පිළිබඳවත් ඒ නිබන්ධනයට ඇතුළත් වුණා. ටික කලකින් මේ නිබන්ධනයේ ලිපි සඟරාවක පළවුණා.එහි මම ගාමිණි ෆොන්සේකා මහතා ගැන ලියූ ලිපිය දැකපු ටෝනි රණසිංහ මහතා දුරකථනයෙන් ඒ ලිපිය ගාමිණි මහත්මයට කියවල තියෙනව. ඒක අහපු ගාමිණී මහතා ඔහුගේ ජීවිත කතාව ලියන්න මට ඇරයුම් කළා. මුලදි මට ලොකු බයක් දැනුණා. ඒ මොකද ගාමිණී ෆොන්සේකා වැනි පුද්ගලයකුගේ ජීවන චරිතය මට හරියටම ලියන්න පුළුවන් වේවිද කියලා. නමුත් ගාමිණි මහත්මය මට විශාල සහයෝගයක් ලබා දුන්නා. පුංචි කාලෙ ඉඳලම මම ගාමිණි ෆොන්සේකාට දැක්වූවේ විශාල ගෞරවයක්. ‘යකඩයා’, ‘චණ්ඩියා’, ‘නොමියෙන මිනිසුන්’, ‘කොටි වලිගය’ වැනි චිත්‍රපට මම ආශාවෙන් නැරඹුවා. ගාමිණී ෆොන්සේකා කියන්නේ දැවැන්ත ප්‍රතිරූපයක් බව පුංචි කාලෙම මට තේරුම් ගියා. ඉතින් ඔහු ගැන ලියන්න ලැබීම ගෞරවයක් විදියට මම සැලකුවා.”“ගාමිණි මහත්මයගේ 1960 - 65 කාලයේ සිනමා ජීවිතය පිළිබඳ පරිච්ඡේදය ලියල ඒක ගාමිණි මහත්මයට ගිහිං දුන්නා. පසුවදා උදේම ඔහු මට දුරකථනයෙන් කතා කරල “ඩොක්ටර් මීට කලින් මම නිදිවරාගෙන ‍කියෙව්ව එකම දේ තමයි ‘පරසතුමල්’ චිත්‍රපටයේ පිටපත. ඊළඟට මම නිදිවරාගෙන කියෙව්වේ ඩොක්ටර් මං ගැන ලියන පොතේ ඊයේ දුන්න පරිච්ඡේදය” කියල ඉංග්‍රීසියෙන් කිව්වා.ඊට පස්සෙ ඔහු සිංහලෙන් කිව්ව “ඔහොම හොඳා දිගටම ඕක කරගෙන යමු” කියලා. ඒ පොත 2004 අවුරුද්දේ ගාමිණී මහත්මය ජීවත්ව සිටියදීම එළිදක්වන්න මට හැකිවුණා. ඔහු පිළිබඳ මා ලියූ ඒ කෘතිය කියවල ගාමිණී මහත්මය ගොඩක් සතුටු වුණා. වැඩේ හරියටම කරල තියෙන බව ඔහු මට කිව්වා. ඒ පොතේ සංශෝධිත දෙවැනි මුද්‍රණය පසුගිය අගෝස්තු 22 වැනිදා නැවත එළිදැක්වුණා. එදත් මට විශාල ප්‍රතිචාර ප්‍රමාණයක් ලැබුණා.”“වෛද්‍ය ක්ෂේත්‍රයේත් සිනමාවේත් කිසියම් දෙයක් කිරීමට ලැබීම ගැන මම සතුටු වෙනවා. මේ හැම දේටම මගේ බිරියගෙනුත් දියණියගෙනුත් විශාල සහයෝගයක් ලැබෙනවා.”ගාමිණී සුසන්තඡායාරූප - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av14090721</link>
    <topic>දර්ශන ඉලංගසිංහගේ නවතම ගීතය ‘නයගරා’</topic>
    <author/>
    <content>දර්ශන ඉලංගසිංහගේ නවතම ගීතය ‘නයගරා’යොවුන් ගායන ශිල්පී දර්ශන ඉලංගසිංහගේ කුලුදුල් ගීත නිර්මාණය ‘නයගරා’ නමින් පසුගියදා එළිදැක්විණි. අනුරාධපුරයේ උපන් දර්ශන පාසල් අවධියේ පටන් සංගීතයට ඇලුම් කළ අයෙකි. පාසල් අධ්‍යාපනයෙන් අනතුරුව ජාතික තරුණ සේවා සභාවේ අනුරාධපුර ශාඛාවේ සංගීත කණ්ඩායමට බැඳුණු දර්ශන තම සංගීත දිවිය ආරම්භ කළේ ය.මේ වනවිට කොරියාවේ පූසාන් නගරයේ පුද්ගලික ආයතනයක සේවය කරන ඔහු පසුගියදා ‘නයගරා’ ගීතය එළිදැක්වූවේ තම සංගීත දිවියේ කඩඉමක් සටහන් කරමිනි. චරිත් සේනාධීර නයගරා ගීතයේ පද රචනා කර ඇති අතර රොමේස් මෙන්ඩිස් සංගීත නිර්මාණයෙන් දායක වී ඇත. දර්ශන ඉලංගසිංහ මේ වනවිට තම දෙවැනි ගීත නිර්මාණය සඳහා සූදානම් වෙමින් සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=av14090720</link>
    <topic>Bollywood News</topic>
    <author/>
    <content>Bollywood Newsමේරි, සමාජ ශාලා නලඟනක්. ඇය විවාහකයි. ඇගේ සැමියා රාජා. ඔවුන් දෙදෙනා දරු දෙදෙනකුගේ මවුපියන්. මේරි, තම සැමියාට අසීමිතව ආදරය කරනවා. අවිහිංසක සිහින සිත තුළ තෙරපාගෙන සිටින ඇය ගෙවමින් සිටින්නේ අවදානම් සහිත වූ ජීවිතයක්. මේ රුවැත්තිය ගැන කියවෙන කතාවක් රැගත් ‘රාජා නට්වර්ලාල්’ චිත්‍රපටය දැන් ශ්‍රී ලංකාවේ ද තිරගත වෙනවා.මේ චිත්‍රපටයෙන් නවක නිළියක් බොලිවුඩ් සිනමාවට එක්වී සිටිනවා. ඇය තමයි, හුමයිමා මලික්. ඇය උපන්නේ පාකිස්තානයේ.එරට නිරූපණ ක්ෂේත්‍රයට පිවිසෙද්දී හුමයිමා ගේ වයස අවුරුදු 14යි. පාකිස්තානයේ විවිධ ඇඳුම් මෝස්තර නිරූපණයන්ට එක්වූ ඇය, සුප්‍රකට යුනිලීවර් සමාගම මෙහෙය වූ ප්‍රචාරක වැඩ සටහන්වලට ද නිරූපණයෙන් දායක වුණා. ඉන්පසුව පාකිස්තානු ටෙලිනාට්‍ය රංගනයට එක්වූ ඇය, එරට සිනමා නිළියක බවට පත්වුණේ ‘බෝල්’ නම් වූ උර්දු චිත්‍රපටයේ රඟපෑමෙන්.මෑතකදී සම්මුඛ සාකච්ඡාවකට එක්වෙමින් ඇය කීවේ, පාකිස්තානය තුළ බොලිවුඩ් චිත්‍රපට බෙහෙවින් ජනප්‍රියත්වයට පත්ව ඇති බවයි. “විශේෂයෙන්ම බොලිවුඩ් චිත්‍රපට ගීතවලට ඇලුම් කරන විශාල රසික පිරිසක් ඉන්නවා. ඉන්දියාවත් එක්ක බැලුවාම පාකිස්තානයේ තියෙන්නේ කුඩා සිනමා කර්මාන්තයක් බව කවුරුත් දන්නවා.එක්තරා කාලෙකදි අපේ රටේ සිනමාවට හොඳ තැනක් තිබුණා. ඒත් ටික කාලෙකින් රසික රසිකාවියන් අතර පන්ජාබ් චිත්‍රපට ගොඩක්ම ජනප්‍රිය වුණා. මෑතක ඉඳලා ආයෙමත් අපේ රටේ සිනමා කර්මාන්තය ජනප්‍රිය වේගෙන එනවා. අලුත් අධ්‍යක්ෂවරුන්ගේ නිර්මාණ එක්වෙමින් පවතිනවා. බොලිවුඩ් සිනමාව තුළ වෘත්තීය නිපුණතාවක් ඇති අධ්‍යක්ෂවරු ඉන්න බව මට පෙනුණු දෙයක්. ඒ අය දැඩි කැපවීමකින් වැඩ කරනවා” හුමයිමා මලික් සම්මුඛ සාකච්ඡාවේදී එලෙස කීවා. මේ දිනවල ඇය ‘ශෙයර්’ නම් වූ බොලිවුඩ් චිත්‍රපටයේ රඟපාමින් සිටිනවා. ඇයට තවත් චිත්‍රපට 3ක් ලැබී ඇති බවයි ආරංචි.බොලිවුඩ් පුරයේත් ‘ආර්යාවක්’ සිටිනවා. ඇය තමයි ගෞරී ඛාන්. බොලිවුඩයේ ‘කිං ඛාන්’ හෙවත් ශාරුක් ඛාන් ගේ ආදරණීය බිරිය ඇයයි. ශාරුක් බොලිවුඩ් සිනමාවේ ‘කිං’ (රජු) හැටියට නිතරම නම් කෙරෙන නිසා තමයි, බොහෝ දෙනෙකු ඔහුගේ බිරිය First Lady හෙවත් ‘ආර්යාව’ ලෙස දැන් හඳුන්වන්නේ.මේ වන විට 40 වැනි වියෙහි පසුවන‍ ගෞරී, චිත්‍රපට නිෂ්පාදිකාවක් හැටියටත් කටයුතු කරනවා. ඒ අතරේදීම ඇය ව්‍යාපාරික කටයුතුවලටත් යොමුවී සිටිනවා. සුපිරි නළු රිතික් රෝෂන් ගේ බිරිය වූ සුසෑන් ඛාන් සමඟ එක්වී මුම්බායි නගරයේ ගෘහ භාණ්ඩ අලෙවි කිරීමේ ව්‍යාපාරයක් පවත්වාගෙන යන බව දැන් කවුරුත් දන්නා කාරණයක්. (ඒ වුණත් පසුගිය සතියේ බොලිවුඩ්පුර මාධ්‍ය වාර්තා කර තිබුණේ ගෞරී සහ සුසෑන් අමනාපව සිටින බවයි. දෙදෙනා මේ වන විට හවුලේ කළ ව්‍යාපාර කටයුතු නවතා ඇතැයි වාර්තා වුණා.)නළු නිළියන් කාගේත් හොඳ හිත දිනාගෙන සිටින ගෞරී ගැන මීට මාස කිහිපයකට පෙර දැන ගන්න‍ට ලැබුණේ සතුටුදායක ආරංචියක් නම් නොවෙයි. ඇය මත්ද්‍රව්‍ය භාවිතයට යොමුවී සිටින බවයි ඒ ආරංචියෙන් කියැවුණේ.එක් අවස්ථාවකදී විදේශගත වන්නට ගුවන්තොටුපළට ගිය මොහොතකදී ඇගේ ගමන් මල්ලක කිසියම් මත්ද්‍රව්‍යයක් තිබී එහි නිලධාරීන්ට හසුවූ බවටත් ආරංචි පැතිරී ගියා. ඒ වුණත් ඇය අත්අඩංගුවට පත්වූ බවක් නම් දැනගන්නට ලැබුණේ නැහැ.කොහොම වෙතත් මේ ආරංචියෙහි ඇත්ත නැත්ත ගැන කියන්න ගෞරීවත් ඇගේ සැමියා ශාරුක් වත් උනන්දු වුණේ නැහැ. කාලය ගතවුණේ ඉක්මනින්. නිහඬව සිටි ගෞරී පසුගියදා තම හඬ අවදි කළා. ඒ, ඉන්දියාවේ සුප්‍රකට සඟරාවක් වෙනුවෙන් පැවැත්වූ සම්මුඛ සාකච්ඡාවකදීයි.ඒ කතාබහේ දී ඇය තරයේ කියා සිටියේ තමන් මත්ද්‍රව්‍යවලට ඇබ්බැහිවී සිටින බවට පළවූ ආරංචි මුළුමනින්ම අසත්‍ය බවයි. “මේ ආරංචි මමත් දැක්කා. ඒවා හරිම පිළිකුල් දනවන, නින්දිත ප්‍රවෘත්ති. කිසිම පදනමක් නැතුවයි ඔය ප්‍රවෘත්ති ලියලා තියෙන්නෙ. ඔය වගේ බොරු ආරංචි පැතිරුවයි කියලා කාටවත් අපේ ජීවිතවලට අයහපතක් කරන්න බැහැ. අපි ඕවා ගණන් ගන්නෙත් නැහැ. මටත්, ශාරුක්ටත් කරන්න වැඩ ඕන තරම් තියෙනවා. ඒ නිසයි පහුගිය කාලෙ මම ඔය බොරුවලට උත්තර නොදී හිටියෙ.” ගෞරී කියා සිටියා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=am1409071</link>
    <topic>මාස 3කට වරක් පණු බෙහෙත් දීම අනිවාර්ය නෑ</topic>
    <author>සාකච්ඡා කළේ,</author>
    <content>මාස 3කට වරක් පණු බෙහෙත් දීම අනිවාර්ය නෑ විශේෂඥ වෛද්‍යආරියසේන යූ. ගමගේඑළඹ ඇත්තේ වැසි සහිත කාලගුණික තත්ත්වයකි. ගොවිපළවලට ජලය ගලා ඒම, පස සෝදා යාම, ගංවතුර ආදී තත්ත්ව නිසා විශේෂයෙන් එළවළු, පලතුරු හා පලා වර්ග අපිරිසුදු වීමේ හැකියාව ඉහළය.අප ගන්නා ආහාර හොඳින් සෝදා ආහාරයට ගත යුතු වන්නේ ඇයි? නිවැරැදි වැසිකිළි භාවිතය ඇතුළු යහපත් සෞඛ්‍ය පුරුදුවලට හුරු විය යුතු වන්නේ ඇයි? එම පුරුදු හා පණු රෝග අතර ඇති සම්බන්ධය කුමක් ද? පණු රෝග ඇතිකරන ප්‍රධාන පණු වර්ග මොනවා ද? කුඩා දරුවකුට මාස තුනකට වරක් පණු බෙහෙත් ලබාදිය යුතුම ද? අද ලිපියෙන් ඔබ දැනුම්වත් කෙරෙන්නේ ඒ තොරතුරු පිළිබඳවයි.“මිනිසාගේ බඩවැලෙහි ජීවත්වන එක් පණුවකු දහස් ගණනක් බිත්තර මුදා හරියි. ඒවා මලපහ සමඟ පරිසරයට එක්වී පරිසරයේ දී කීට අවස්ථාවක් ලෙස වැඩි නැවතත්, මුඛය හෝ සම හරහා මිනිස් සිරුරට ඇතුළු වේ. ඉන්පසු රුධිරය හා පෙනහලු හරහා ගමන් කරන කීටයෝ බඩවැලෙහි එල්ලී ලේ උරා බොමින් ජීවත් වෙති. ඒ අනුව අප රටේ බහුලව දක්නට ලැබෙන වට පණුවා, කොකු පණුවා, කස පණුවා සහ කිරි පණුවා තම තමන්ට විශේෂිත වූ ජීවන අවධීන් තුළ මිනිස් සිරුරට රෝගාබාධ ඇති කරයි.”වටපණුවාගේ ස්වභාවය කෙබඳු ද?වටපණුවා පිටතින් බැලු විට දිස්වන්නේ ගැඩවිලි පණුවෙක් ලෙසයි. අඟල් හයක්, අටක් පමණ දිගැතියි. කුඩා බඩවැලෙහි ජීවත් වෙමින් මිනිසා ගන්නා ආහාරයෙන් පෝෂණය වෙයි. ගැහැනු වටපණුවා වරකට බිත්තර දස ලක්ෂයක් පමණ දමන අතර එම පණු බිත්තර මලපහ සමඟ පිට වේ.වටපණු බිත්තර මිනිසාගේ ශරීර ගතවන්නේ කෙසේ ද?කුඩා බඩවැලෙහි ජීවත්වන වටපණුවා දමන බිත්තර මලපහ සමඟ පිට වේ. වැසිකිළි භාවිත නොකොට එළිමහනේ මලපහ පිටකරන අවස්ථාවන් හිදී ඒවා පොළොව මත පතිත වේ. එසේ පස මත වන පණු බිත්තර සෑහෙන පමණ තෙතමනය සහ උණුසුම ඇති ස්ථානවලදී මාස ගණනක් නිරුපද්‍රිතව රැඳී පවතී. එම පණු බිත්තර වැසි වතුරෙන් සෝදාගෙන යාමෙන් දොළ පහරවලට හා අනාරක්ෂිත ළිංවලට එකතු වේ.එම ජලය පානය කළේ නම් ජලය සමඟ එම බිත්තර සිරුරට ඇතුළු වේ. කුඩා බඩවැලේ දී ඒවා පුපුරා යාමෙන් කීටයෝ පිට වෙති. එම කීටයෝ රුධිර නාල සහ වසා නාල දිගේ අක්මාවටත්, එතැනින් පෙනහලු කරාත් ගමන් කරති.සාමාන්‍ය ජනවහරේ ‘පණු කැස්ස’ ලෙස හඳුන්වන කැස්ස හට ගන්නේ එසේ පෙණහලුවලට වටපණු කීටයන් ගමන් කළ විට හටගන්නා කැස්සටයි. පෙණහලුවලට යන කීටයෝ රෝගියා කහින විට දී ස්වාසනාලයට එති. ඉන්පසු ගලනාලය හා ආමාශය හරහා නැවතත් බඩවැල් තුළට ගොස් එහි ඇති ආහාර බුදිමින් පරිපූර්ණ වටපණුවන් බවට පත් වෙති.වටපණු රෝගයේ රෝග ලක්ෂණ මොනවා ද?බඩවැල තුළට එන වටපණුවන්ට සමහරවිට අප ගන්නා ආහාරවලින් වැඩි ප්‍රමාණයක් ගිල දැමිය හැකියි. එවිට එම රෝගයෙන් පෙළෙන්නාට මන්දපෝෂණය ඇති වේ. කුඩා ළමයින්ගේ නම් වර්ධනය බාල වේ. ඊට අමතරව උදරයේ වේදනාව, වමනය, ඈලිමෑලි දුබල ස්වභාවය මෙන්ම නින්දට ද බාධා ඇතිවිය හැකිය. මලපහ සමඟ හෝ වමනය සමඟ පණුවන් පිටවන්නේ රෝගය වඩාත් බරපතළ වන විටයි.වටපණු රෝගය බරපතළ රෝග තත්ත්වයක් වන අවස්ථා තිබෙනවා ද?ඔව්. පණුවන් සංඛ්‍යාව වැඩිවීම නිසා කුඩා බඩවැල් තුළ පණු ගුලි සෑදී බඩවැල අවහිර වී රෝගය තදබල ලෙස උත්සන්න වූ අවස්ථාවන් ද වාර්තා වී තිබෙනවා.ඒ වගේම ඇතැම් විට වටපණුවන් පිත්ත ප්‍රණාල දිගේ ගමන් කිරීම නිසා සෙංගමාලය වැනි තත්ත්වයක් ද ඇතිවිය හැකියි. එසේත් නැතිනම් බඩවැල් සිදුරු කරමින් සිරුරේ වෙනත් ඉන්ද්‍රියයන් තුළට ගමන් කිරීම නිසා මරණය පවා සිදුවිය හැකියි.නිවැරැදිව රෝග විනිශ්චය කළ හැකි වන්නේ කෙසේ ද?බොහෝ විට රෝගය හඳුනා ගැනීම සඳහා වෛද්‍යවරුන් රෝග ලක්ෂණ පරීක්ෂා කළත් නිවැරැදිව රෝග විනිශ්චයක් කළ හැකි වන්නේ පණුවන් මලපහ සමඟ පිටවීමෙන්, වමනය කිරීමෙන් හෝ පණු බිත්තර සඳහා මලපහ පරීක්ෂා කිරීම මඟින් පමණයි.රෝගයෙන් වැළකී සිටීමට ගත යුතු ක්‍රියාමාර්ග මොනවා ද?සැබැවින් ම රෝගයකට ප්‍රතිකාරයට වඩා වැදගත් වන්නේ ඉන් වැළකී සිටීමයි. වටපණු බිත්තර ශරීරගත වන්නේ අපගේ මුඛයෙන් පමණක් නිසා අප ගන්නා ආහාරපාන ගැන සැලකිලිමත් වීමෙන් රෝගයෙන් වැළකී සිටීම අපහසු නොවේ. එනම් අප කන බොන දෑ සමඟ පණු බිත්තර ශරීරගත වීම වළක්වන්නේ නම් වටපණු රෝගය නොසෑදේ. ඒ සඳහා මෙහි දැක්වෙන කරුණු පිළිපැදීම ඉතා වැදගත්.එනම් වැසිකිළි භාවිතයෙන් පසු සබන් දමා හොඳින් දෑත් පිරිසුදු කර ගැනීම, අත්වල නිය කොටට කපා පිරිසුදුවට තබා ගැනීම, ආහාර සකස් කිරීමට හා ආහාර ගැනීමට පෙර සබන් දමා දෑත් පිරිසුදු කිරීම ඒ අතරින් ප්‍රධානයි.සමහර ග්‍රාමීය ප්‍රදේශවල කුඩා දරුවන් තවමත් මලපහ පිට කරන්නේ එළිමහනේ. එය වැළැක්වීම මෙන් ම ඔවුන්ගේ මල වැසිකිළිවලටම දැමීම ඉතාම යහපත් සෞඛ්‍ය පුරුද්දක්. පලතුරු, එළවළු සහ පලා වර්ග ප්‍රයෝජනයට ගැනීමට පෙර පිරිසුදු වතුරෙන් සෝදා ගැනීම, ආහාරපාන මැස්සන් ගෙන් ආරක්ෂා කර ගැනීම සහ මැස්සන් වැසු ආහාර නොගැනීම, හොඳින් උතුරවා නිවාගත් ජලය පමණක් පානය කිරීම, ගෙවත්ත පිරිසුදුව තබා ගැනීම ආදි ක්‍රියාකාරකම් වටපණු රෝගයෙන් මෙන් ම තවත් බොහෝ රෝගවලින් ආරක්ෂා වීමෙහිලා ප්‍රයෝජනවත්.එසේ නම් කොකු පණු රෝගය ඇති කරන පණුවාගේ ස්වභාවය කෙබඳු ද?කොකු පණු රෝගය ඇති කරන්නේ සෙන්ටිමීටරයක් පමණ දිගැති ඉතා කුඩා ඇන්කයිලොස්ටෝමා නමැති පණුවකු විසින්.ඒ කොකු පණුවන් මිනිසාගේ බඩවැලෙහි එල්ලී ලේ උරා බොන අතර එම ප්‍රමාණය සමහරවිට සිය ගණනින් විය හැකියි.කොකු පණු රෝගයේ රෝග ලක්ෂණ මොනවා ද?මෙම රෝගීන් රක්තහීනතාවයෙන් හෙවත් පාණ්ඩුවෙන් පෙළෙනවා. ඒ කොකු පණුවන් බඩවැලෙහි එල්ලී, ලේ උරා බීම නිසයි. ශරීරය සුදුමැලි වීම, පිපිහලු වීම, ඈලි මෑලි දුබල ගතිය, ඇඟපත වේදනාව, උදරය ඉදිරියට නෙරා ඒම, කකුල් ඉදිමීම ආදිය සිදු වේ. කුඩා දරුවන්ගේ නම් කාය ශක්තිය මෙන් ම ඥාන ශක්තිය ද අඩු වේ.සිරුරෙහි පණුවන් විශාල ප්‍රමාණයක් ඇති විට රෝග ලක්ෂණ ඉක්මණින් පහළ වේ. රෝග ලක්ෂණ පෙන්නුම් කරන කාලයේ මෙම රෝගීන් හාල්, අඟුරු, පුවක් සහ හුණු වැනි ද්‍රව්‍ය කෑමට ආශාවක් දැක්වීමට ද පුළුවන්.කොකුපණු රෝගය හා වටපණු රෝගය බෝවන ආකාරය එක හා සමාන ද?නැත. කොකුපණු රෝගය කෙනෙකුගෙන් තවත් කෙනකුට බෝවන්නේ වටපණු රෝගයට වඩා වෙනස් ආකාරයටයි. ගැහැනු කොකුපණුවා විසින් දිනපතා දහස් ගණනින් පණු බිත්තර කුඩා බඩවැල මතට මුදා හරිනවා. ඒ බිත්තර මලපහ සමඟ පරිසරයට මුදා හැරෙනවා. පොළොව මත දී ටික දිනකින් පුපුරා කුඩා පණු පැටව් හෙවත් කීටයන් එළියට එනවා. එසේ එළියට එන කීටයෝ පසේ රැඳී සිට එම පස පාගන අයගේ යටි පතුල සිදුරු කරමින් ශරීරයට ඇතුළු වෙති. සමහර අය කකුල් දිය මිටියන් කනවා යැයි කියන්නේ ඒ තත්ත්වයටයි. කුඩා දරුවන් නිරුවත්ව පස මත වාඩි වූයේ නම් තට්ටම සිදුරු කරගෙන ද කොකුපණු පැටවුන් සිරුරට ඇතුළ විය හැකියි.එසේ සිරුරට රිංගා ගන්නා කීටයෝ රුධිරවාහිනී මඟින් පෙණහලුවලටත්, එතැනින් ශ්වාසනාලයටත්, එතැනින් ගලනාලයටත්, ආමාශයටත්, අවසානයේ දී කුඩා බඩවැල තුළටත් එති. කුඩා බඩවැලේ එල්ලී ලේ උරා බොමින් වැඩී පරිණත කොකු පණුවන් බවට පත් වෙති.කොකුපණු රෝගය වළක්වා ගැනීම සඳහා අනුගමනය කළ යුතු ක්‍රියා මාර්ග මොනවා ද?කොකු පණුවා මිනිස් සිරුරට ඇතුළු වන්නේ වටපණුවා මෙන් මුඛය හරහා නොවේ. සම සිදුරු කරගනිමිනි. ඒ නිසා රෝග වැළැක්වීමට නම්, එළිමහනේ ගමන් කරන විට පාවහන් පැලඳීම, සියලු දෙනාම වැසිකිළි භාවිත කිරීම, කුඩා දරුවන් ගෙමිදුල්වල මලපහ කිරීමෙන් වැළැක්වීම හා ගෙවතු පිරිසුදුව තබා ගැනීම ඉතා වැදගත් වේ.කසපණු රෝගයේ ස්වභාවයත් ඒ හා සමාන ද?මාන්දම හෙවත් මන්දපෝෂණය, උදරයේ වේදනාව, පාචනය සහ බඩවැල පහත්වීම කසපණු රෝග ලක්ෂණයන්. මලපහ පරීක්ෂා කිරීමෙන් රෝගය හඳුනාගත හැකියි. සෙන්ටිමීටරයක්, දෙකක් පමණ දිගැති කසපණුවා ජීවත්වන්නේ මහබඩවැලේ. පණුවාගේ එක් කෙළවරක් කසයක් වැනි නිසා එම නම ලැබී තිබෙනවා. රෝග වළක්වා ගැනීමට ඉහත පණු රෝග වළක්වා ගැනීම සඳහා අනුගමනය කළ ක්‍රම භාවිත කළ හැකියි.කිරිපණු රෝගයත් බරපතළ රෝගී තත්ත්වයක් ද?කිරිපණු රෝගය නිසා මාන්දම, පාණ්ඩුව වැනි තත්ත්ව ඇති නොවේ. එහෙත් කරදරකාරී රෝගයකි. සෙන්ටිමීටරයක් පමණ දිගැති කිරිපණුවා බිත්තර දැමීම සඳහා මහ බඩවැලේ සිට ගුද විවරය කරා පැමිණෙයි. ආසාදනය ඇති අයගේ ගුදය ප්‍රදේශය කසන අතර කලාතුරකින් පාචනය ඇතිවීමට ද පුළුවන.පොල් කෑම හා කිරිපණු රෝගය අතර සම්බන්ධයක් තිබෙනවා ද?පොල් හෝ සීනි හෝ වැඩිපුර ආහාරයට ගැනීමෙන් කිරිපණුවන් ඇතිවේ ය යන්න මිථ්‍යා මතයක් පමණයි. කිරිපණුවා බෝවන්නේ ගුදය අවට දමනු ලබන දහස් සංඛ්‍යාත බිත්තර නැවත මුඛය හරහා සිරුරට ගමන් කිරීමෙන්.රෝගයෙන් වැළකී සිටීමට අනුගමනය කළ යුතු සෞඛ්‍ය පුරුදු මොනවා ද?ආහාරපාන ගැනීමට පෙර සබන් යොදා දෑත් පිරිසුදු කිරීම, නියපොතු කොටට කැපීම රෝගයෙන් ආරක්ෂා වීමේ ප්‍රධානතම මාර්ගයයි. ප්‍රතිකාර ගැනීමෙන් පසු ඇඳුම් පැලඳුම් සහ ඇඳ ඇතිරිලි උණු වතුරේ දමා සේදීමෙන් හෝ හොඳින් ඉස්තිරික්ක කර ගැනීම මඟින් ඇඳුම්වල ඇති පණු බිත්තර විනාශ කළ හැකියි.පණු බිත්තර, විශේෂයෙන් කුඩා දරුවන්ට මාස තුනකට වරක් ලබාදිය යුතුම ද?එය අනිවාර්ය නොවේ. පණු ප්‍රතිකාර ගත යුතු වන්නේ පරිසරයේ පණු බිත්තර පැතිරී ඇත්තේ නම් පමණයි. අපිරිසුදු පරිසරවල ජීවත්වන අයට පණු ප්‍රතිකාර ලබා දිය යුතු අතර එය තීරණය කළ යුතු වන්නේ වෛද්‍යවරයා විසින්. ඒ වගේ ම මලපහවල පණු බිත්තර තිබේනම් පමණක් පණු බෙහෙත් ගැනීම වඩාත් සුදුසු ක්‍රමයයි.‘පණු රෝග ඇති දරුවන්ගේ මුඛයෙන් දුර්ගන්ධයක් හමනවා’ කියන කතාව ඇත්ත ද?පණු රෝග හා මුඛයෙන් දුර්ගන්ධයක් හැමීම අතර සම්බන්ධයක් නෑ. එවැනි දුර්ගන්ධයක් වහනය වන්නේ මුඛයේ වන අයහපත් සෞඛ්‍ය තත්ත්වයක් නිසා හෝ නාසය සිරවීමක් නිසා විය හැකියි.පණු රෝග ඇති විට මුහුණේ සුදු පැහැති ලප මතු වෙනවා ද?එහි ද සම්බන්ධයක් නෑ. එහෙත් පණු රෝග ඇතිවිට මන්දපෝෂණය, රක්තහීනතාවය ඇතිවීමට පුළුවන්. එම හේතූන් නිසා චර්ම රෝග ඇතිවිය හැකියිසාකච්ඡා කළේ,රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=cr1409071</link>
    <topic>මං බලපෑම් කළැයි කීම විනිශ්චය මණ්ඩලයට කරන නිග්‍රහයක්</topic>
    <author>සු. මි.</author>
    <content>මං බලපෑම් කළැයි කීම විනිශ්චය මණ්ඩලයට කරන නිග්‍රහයක්පොත් ප්‍රකාශකයන්ගේ සංගමයේ උප සභාපති ජනක ඉණිමංකඩවිය හැකි පරිදිම ස්වර්ණ පුස්තක සම්මාන උලෙළ මෙවර ද මහත් ආන්දෝලනයකට තුඩු දී තිබේ. එහි කැපී පෙනෙන කාරණාව වන්නේ සම්මාන උත්සවය පැවැත්වීමට පෙර සිටම එහි පූර්ව විනිශ්චය වාද විවාදවලට ලක්ව තිබීමය. එහි ප්‍රධාන චූදිතයකු වන්නේ පොත් ප්‍රකාශකයන්ගේ සංගමයේ උප සභාපති ධුරය දරන ජනක ඉණිමංකඩ ය. මේ තමාට එල්ලව ඇති චෝදනා සම්බන්ධයෙන් ඔහු පළ කරන අදහස් ය.ස්වර්ණ පුස්තක සම්මාන උලෙළේ ඔබේ භුමිකාව මොකද්ද?පොත් ප්‍රකාශකයන්ගේ සංගමයේ වාර්ෂික කටයුතු කීපයක්ම තිබෙනවා. ස්වර්ණ පුස්තක සම්මාන උලෙළ පැවැත්වීමත් එහි එක් ප්‍රධාන කටයුත්තක්. කොළඹ සහ මහනුවර ජාත්‍යන්තර පොත් ප්‍රදර්ශනය තවත් කටයුත්තක්. මේ සඳහා සංවිධායක කමිටු තිබෙනවා. මම ඒ සියලු කමිටුවල සාමාජිකයෙක් එච්චරයි. මෙම කමිටු පත් කරනු ලබන්නේ පොත් ප්‍රකාශකයන්ගේ සංගමයේ අධ්‍යක්ෂ මණ්ඩලය විසින්සම්මාන උලෙළේ විනිශ්චය මණ්ඩලය පත් කරන්නේ ඔබ ද සාමාජිකත්වය දරන සංවිධායක කමිටුව ද?නැහැ. පොත් ප්‍රකාශකයන්ගේ සංගමයේ සාමාජිකයන් 165 දෙනෙක් ඉන්නවා. ඔවුන් නම් ලැයිස්තුවක් ඉදිරිපත් කරනවා. නම් යෝජනා කිරීම ඔවුන්ගේ අයිතියක්. ඒ නම් කීපයත් එහි නැති වෙනත් පුද්ගලයන්ගේ නමුත් ඇතුළත් කරලා තමයි විනිශ්චය මණ්ඩලයේ 20 දෙනා තෝරා පත් කරගන්නේ. එය අධ්‍යක්ෂ මණ්ඩලයේ අනුමැතිය අනුව කෙරෙන්නක්.ඔබ විනිශ්චය මණ්ඩල සාමාජිකයන් නම්කරන්ෙන් නැද්ද?මමත් සාමාජිකයෙක් නිසා මටත් පුළුවන් නම් යෝජනා කරන්න.ඔබ යෝජනා කරපු නම් මේ 20 දෙනා අතර තිබෙනවා ද? ඒ කවුද?කමිටුවේ හය දෙනෙක් ඉන්නවා. ඒ අය නම් දෙක බැගින් යෝජනා කළා. ඒවයින් අනුමත වූ නමුත් තියෙනවා. ප්‍රතික්ෂේප වූ නමුත් තියෙනවා. ඒවා ප්‍රතිපත්ති මත හේතු මත මට එළිදරව් කරන්න බැහැ.මෙවර සම්මාන සඳහා කෘති සලකා බැලීමේ ක්‍රමවේදය කලින්ට වඩා වෙනස්. ඒ ඇයි?කලින් තිබුණු ක්‍රමවේදය ගැන විවේචන තිබුණා.මොකද්ද කලින් තිබුණු ක්‍රමවේදය?කලින් විනිශ්චය මණ්ඩලය කොටස් තුනකින් සමන්විත වුණා. ඒ පාදක මණ්ඩලය (12 දෙනයි) මධ්‍යම මණ්ඩලය (පස්දෙනයි) හා උත්තරීතර මණ්ඩලය (පස්දෙනයි) යනාදි වශයෙන්. පාදක මණ්ඩලය සියලු නවකතා කියනවා. කියවලා දෙවැනි වටයට පොත් දහයක් හෝ දොළහක් නම් කරනවා. මධ්‍යම මණ්ඩලය කරන්නේ ඒ අතරින් පොත් පහක් නම් කිරීම. අවසානයේ උත්තරීතර මණ්ඩලය සම්මානනීය නවකතාව නම් කරනවා. ඒක තමයි ක්‍රමවේදය.එතකොට දැන් තියෙන්නෙ?දැන් එහෙම මණ්ඩල තුනක් නැහැ. විනිශ්චය මණ්ඩලයේ 20 දෙනෙක් ඉන්නවා. මෙවර ප්‍රකාශිත පොත් 107 අතරින් පොත් 10 ක් ඔවුන් තෝරා දුන්නා. ඒ මණ්ඩලයේ 20 දෙනාගෙන් පස්දෙනෙක් ඒ පොත් 10 අතරින් පහක් තෝරා දුන්නා.කවුද ඒ පස්දෙනා?ආරියවංශ රණවීර, ආචාර්ය සුනිල් විජේසිරිවර්ධන, ලයනල් ප්‍රනාන්දු, සමන් වික්‍රමාරච්චි, ආචාර්ය හර්ෂණ රඹුක්වැල්ල.කවුද මේ පස්දෙනාව තේරුවේ?කමිටුව. ඒක කමිටුවේ හයදෙනාගේ පොදු තීරණයක්.මොවුන් අතර NGO කාරයෝ ඉන්නව කියලා චෝදනාවක් නැඟුණා.චෝදනා කරපු අය ඒ කවුද කියලා නාමිකව සඳහන් කරලා නැහැනේ. ඒ නිසා ඒක පැහැදිලි නැහැ. ව්‍යාකූලයි. මෙතැනදි වැදගත් වෙන්නේ සාහිත්‍යය පිළිබඳ ඔවුන් සතු දැනුම මිසක් ඔවුන්ගේ මතවාදවත්, වෘත්තිය පසුබිමවත් නෙමෙයි. සාහිත්‍ය නිර්ණායක ගැන මිසක් පුද්ගලත්වය ගැන අප කතා කළ යුතු ද?විනිශ්චය මණ්ඩලයට ඔබ බලපෑම් කළ බවටත් චෝදනා නැගී තිබෙනවා?මම විතරක් නෙමෙයි සංගමයේ කිසිම කෙනෙක් කිසිම බලපෑමක් කරලා නැහැ. විනිශ්චය මණ්ඩලය අතිශයින්ම ස්වාධීනයි. ඔවුන්ට පෞරුෂයක් තිබෙනවා. මේ ‍චෝදනා මට නෙමෙයි, විනිශ්චය මණ්ඩලයට කරන නිග්‍රහයක් විදියටයි මම දකින්නේ.කොහොම වුණත් ඔබේ ආයතනයේ (විදර්ශන) පොත් දෙකක් අවසාන පොත් පහ අතරට ඇවිත් තියෙනවා.ඔව්. ඒක විනිශ්චය මණ්ඩලයේ තීරණයක්.කෙසේ නමුත් යම් යම් චෝදනා ඔස්සේ පෙනෙන්- නේ විනිශ්චය මණ්ඩලයේ රහස්‍ය භාවය පිළිබඳ ගැටලු පැන නැඟී ඇති බවයි.රහස්‍ය භාවය රැකිය යුතු ද නැද්ද යන්න පිළිබඳ ඔවුන් සැලකිල්ලක් දැක්වූවාද නැද්ද යන්න මා දන්නේ නැහැ. ඒක විනිශ්චය මණ්ඩලයේ වැඩක්.‘ෆේස්බුක්’ ඔස්සේ ඔබ ආයතනයේ නවකතා දෙක. ප්‍රමෝට් කරනවා කියලත් ඇතැමුන් කියනවා.ඒකත් ස්වර්ණ පුස්තක සම්මානත් අතර කිසිම සම්බන්ධයක් නැහැ. එහෙම නම් මේ දවස්වල පත්තරේ දැන්වීමක්වත් දාන්න බැහැනේ. ප්‍රචාරක කටයුතු විනිශ්චය මණ්ඩලයට බලපාන්නේ නැහැ. ඕවා බොළඳ තර්ක.ස්වර්ණ පුස්තක සම්මාන නිසා සිංහල නවකතාවේ සැලකිය යුතු ප්‍රගතියක් අත්පත් වෙලා තිබෙනව කියල ඔබ හිතනව ද?ඔව්. මම හිතනවා. විවිධ ශානර ඔස්සේ නවකතා ලියැවෙන්න පටන්ගෙන තිබෙනවා. කලින් තිබුණු එක තැන පල්වීම දැන් නැහැ.පාඨකයන්ගේ පැත්තෙන්?ස්වර්ණ පුස්තක සම්මාන, නවකතාව අරභයා පාඨකයන් තුළ විශාල උනන්දුවක් ඇතිකරවන්න හේතු වුණු මම පළ කරපු පී. බී. ජයසේකරගේ ‘මරිය සිලෝනිකා වස්තුව’ නවකතාව මාස 9 ක් තුළ පිටපත් හයදාහක් විකිණි තිබෙනවා. ඒ එම නවකතාව ස්වර්ණ පුස්තක අවසාන පොත් 10 ප්‍රකාශයට පත්කරන්න කලින්. මේක අතිවිශාල වෙළෙඳ පොළක්. මේක ප්‍රකාශකයා වගේම ලේඛකයාටත් වැදගත්. ජයසේකර මහතාට පොත පළකර මාස 9 ක් තුළ කර්තෘ භාග වශයෙන් ලක්ෂ තුනකට වඩා මුදලක් ලැබෙනවා.ස්වර්ණ පුස්තකයට නිර්දේශිත ඇතැම් පොත් හරිම නීරස බවට චෝදනා නැගෙනවා.ඒ අදහස සාපේක්ෂයි. ඔබට අරුචි, ඔබට නීරස නවකතාවක් තව කෙනකුට රුචි වෙන්න පුළුවන්. රසවත් වෙන්න පුළුවන්.සම්මාන සඳහා ලේඛකයන් තුළ තිබෙන්නේ මහ කැත බලු පොරයක් බවට සමාජයේ මතයක් ගොඩනැගී තිබෙනවා නේද?ලේඛකයන් විවිධාකාරයි. සමහර අය ඉන්නවා තමන්ගේ පොත් සම්මාන සඳහා සලකා බලන්න එපා කියනවා. කැත්ලින් ජයවර්ධන එබඳු ලේඛිකාවක්. එය ඇගේ ස්වාධීන අයිතිය. අනික තමන්ගේ පොත අවසන් පොත් පහට නොතේරුණා කියලා අනිත් අයගේ නවකතා විවේචනය කිරීම සදාචාර සම්පන්න ද? නැහැනේ.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=cr1409072</link>
    <topic>වියත් පඬිවරුන්ෙග් දැනුම ඉදිරි පරම්පරාවට බෙදා දෙන බෘහස්පති සාහිත්‍ය කලා සරසවිය</topic>
    <author>පීටර් කැනියුට් පෙරේරා</author>
    <content>වියත් පඬිවරුන්ෙග් දැනුම ඉදිරි පරම්පරාවට බෙදා දෙන බෘහස්පති සාහිත්‍ය කලා සරසවියසෑම ඉරිදාවකම උදෑසන අටට පමණ කොළඹ කොටුව මහජන බැංකු මූලස්ථානය අසලින් වූ පටු මාවත ඔස්සේ බේරේ වැව දෙසට ඇ‍ඳෙන සුවිශේෂ සිසුවෝ පිරිසක් වෙති.වෙනත් බොහෝ සිසු කණ්ඩායමක බො‍හෝවිට සිටින්නේ සමීප වයස් කාණ්ඩවලට අයත් පිරිස්ය. නමුත් මේ සිසු පිරිසේ වයස්ගතම පුද්ගලයා වයස අසූවකට ආසන්නය. බාලම සිසුවා වයස අවුරුදු පහළොවකි. එම වයස් කාණ්ඩ දෙක අතර විවිධ වයස් මට්ටම්වලටඅයත් විවිධ වෘත්තින්හි මෙන්ම විවිධ තරාතිරම්වල පුද්ගලයෝ මොවුන් අතර වෙති.අද බොහෝ දෙනෙකු පවසන්නේ අධ්‍යාපනය ලැබීම මෙන් ම අධ්‍යාපනය ලබාදීම ඉස්තරම් ම මුදල් ආයෝජනයක් බවය.මහාචාර්ය රත්න විෙජ්තුංග ෙද්ශනයක් පවත්වමින්එනිසා බොහෝ දෙනෙකු අධ්‍යාපනය ලබන්නේ කිසියම් වෘත්තීය අවස්ථාවක් ඉලක්ක කරගෙනය. එසේ නැතහොත් යෙදී සිටින වෘත්තීයෙහි දියුණුවක් හෝ උසස්වීමක් ඉලක්ක කරගෙනය. එසේත් නැතහොත් බොහෝ දෙනෙකු අධ්‍යාපන‍ෙයහි යෙදෙන්නේ කිසියම් සහතික පත්‍රයක් බලාපොරොත්තුවෙනි.නමුත් සෑම ඉරිදාවකම උදෑසන අටට මහජන බැංකු මූලස්ථානය අසලින් බේරේ වැව දෙසට පහළට ඇ‍ඳෙන මෙම සිසු පිරිසට එවැනි රැකියා ඉලක්කයක් නැත. සහතික පත්‍රයක් ලබා ගැනීමේ බලාපොරොත්තුවක් ද නැත. ඔවුන්ගේ එකම අපේක්ෂාව මහාමෙරක් ලෙස ඔවුන් තුළ ඇති දැනුම ලබා ගැනීමේ අසීමිත ආශාව සපුරා ගැනීමය. බේරේ වැව අසල කොළඹ දිස්ත්‍රික් බාල දක්ෂ මූලස්ථාන‍ෙයහි පවත්වාගෙන යන බෘහස්පති භාෂා සාහිත්‍ය කලා සරසවිය වෙත සෑම ඉරිදාවකම උදෑසන ඔවුන් එන්නේ එම නිසාය.“අද ලංකාවෙ ශාස්ත්‍රීය ක්ෂේත්‍රයෙහි දැඩි පරිහානියක් දක්නට ලැබෙනවා. සාම්ප්‍රදායී අධ්‍යාපන රටාවෙහි පරිපූර්ණ ශාස්ත්‍රීය දැනුමක් ලැබෙන්නෙ නැහැ. එක්තරා පටු කොටුවූ අධ්‍යාපනයක් තමයි ලැබෙන්නෙ. හොඳ ශාස්ත්‍රීය අධ්‍යාපනයක් ලබාගන්න කැමැත්තෙන් ඉන්න අයට අධ්‍යාපනයක් ලබාගන්න සුදුසු තැනක් නැහැ. ඒ වගේම දැනුමෙන් පරිපූර්ණ අමරදේවයන්, ලෙස්ටර් පීරිස් සහ සිරි තිලකසිරි වැනි ප්‍රවීණයන්ගේ දැනුම ලබා දෙන්න තැනක් නැහැ. කේමදාස, තිස්ස අබේසේකර වගේ අය නැතිව ගියා වගේ මේ අයත් නැතිව ගියාම ඔවුන්ගේ දැනුම අපට අහිමි වෙලා යාවි. ශාස්ත්‍රීය දැනුම ලබාගැනීමේ අවශ්‍යතාවයෙන් ඉන්න අයට දැනුම ලබාදීමත් දැනට අප අතර සිටින ප්‍රවීණ බුද්ධිමතුන්ගේ දැනුම සමාජය වෙත ලබාදීම සඳහායි අපි කීපදෙනෙක් එකතුවෙලා මෙම ව්‍යායාම ආරම්භ කෙරුවෙ”, බෘහස්පති භාෂා සාහිත්‍ය කලා සරසවිය බිහි කිරීමේ අරමුණ එලෙස පැහැදිලි කළේ එම සරසවිය පටන් ගැන්මට මූලික වූ කීපදෙනා අතරින් ප්‍රමුඛයා වූ හරිස්.ඩී. වල්පොලය.පෙරදිග මෙන් ම අපරදිග ද සකල ශාස්ත්‍රයේ අධිපතිමෙන්ම භාරකරු ලෙස සැලකෙන්නේ බෘහස්පතිය.‘අපේ ව්‍යායාමය ශාස්ත්‍ර පරිහානිය වළැක්වීම නිසා අපි මේ ආයතනය බෘහස්පති භාෂා සාහිත්‍ය කලා සරසවිය කියල නම් කළා.” ආයතනයට නම් තැබීම පිළිබඳව එම හෙළිකිරීම සිදුකළේ එම සද්ව්‍යාපාරයේ තවත් ප්‍රමුඛයකු වන මයුර සේනානායකය.මේ ශාස්ත්‍රීය කටයුත්ත සංවිධානය කිරීමේදි ඒ සඳහා මඟ පෙන්වීමට මහාචාර්ය සුචරිත ගම්ලත් ඉඳිරිපත්විය. ඔහු බෘහස්පති භාෂා සාහිත්‍ය කලා සරසවියේ අධ්‍යාපන අධ්‍යක්ෂවරයා වශයෙන් කටයුතු කරමින් පාඨමාලා සකස් කළේය. ඔහු විෂය නිර්දේශය සකස් කිරීමට සහයවූවා පමණක් නොව දේශන සඳහා සහභාගි කරවා ගත යුතු ආචාර්ය මහාචාර්යවරුන් කවුරුන්දැයි තෝරා ගැනීමට සහය විය.ඔවුන් තේරුම්ගත් ලෙස අපේ සමාජය වෙත ඍජුවම බලපෑම් කළහැකි ක්ෂේත්‍ර හතරක් ඇත. ඒ සාහිත්‍ය, නිර්මාණකරණය, කලාව මාධ්‍ය ඉගැන්වීමය. මෙම ක්ෂත්‍ර හතරෙහි සිටින පුද්ගලයන් පරිපූර්ණ පුද්ගලයන් බවට පත්කළහොත් ඔවුන්ගේ සේවාවල ලබන සමාජයහිද පරිවර්තනයක් සිදුවෙයි.බෘහස්පති භාෂා සාහිත්‍ය කලා සරසවිය මෙහෙයවන මෙම පාඨමාලාව තෙවසරක් පුරා පැවැත‍්වෙයි. සාහිත්‍ය නිර්මාණකරණය, කලා නිර්මාණකරණය, මධ්‍යකරණය සහ අධ්‍යාපනවේදයන් යන ධාරා හතරක් මෙම පාඨමාලාවට ඇතුළත්ය.පළමු වසර තුළ සංස්කෘත භාෂාව, සිංහල භාෂාව, කලා විචාරය, ලෝක සාහිත්‍ය, දෙමළ භාෂාව, ඉංග්‍රීසි භාෂාව, හින්දි භාෂාව හා නූතන සිංහල සාහිත්‍ය උගන්වයි.දෙවන වසර තුළ සම්භාව්‍ය සිංහල සාහිත්‍ය සිංහල සාහිත්‍යයේ ඉතිහාසය, සිංහල භාෂෘවේ ඉතිහාසය, ලාංකීය සමාජ පරිණාමය හා ජනශ්‍රැති, නිර්මාණ සිංහල ලේඛනය හා කථනය උගන්වයි. පාඨමාලාව හදාරන්නන්ට දෙවන වසර අවසානයේදී සාහිත්‍ය නිර්මාණකරණය, කලා නිර්මාණකරණය, මාධ්‍යකරණය හා අධ්‍යාපනවේදය යන ධාරා හතරෙන් තමන් අභිමත ධාරාවකට ඇතුළත්විය හැක.තෙවන වසරේ සාහිත්‍ය නිර්මාණකරණය ධාරාව යටතේ පාලි භාෂාව, සංස්කෘත භාෂාව ගද්‍ය / පද්‍ය නිර්මාණකරණය පිළිබඳ දැනුම ලබා දෙයි.කලා නිර්මාණකරණය ධාරාව යටතේ, සිනමා නිර්මාණරකණය, නාට්‍ය නිර්මාණකරණය, රඟපෑම සහ රංග වින්‍යාසය පිළිබඳව දැනුම ලබාදෙයි.ජනමාධ්‍යකරණය ධාරාව යටතේ, පුවත්පත් කලාව විද්යුත් මාධ්‍ය කලාව සහ මාධ්‍ය ආචාර් ධර්ම පිළිබඳ දැනුම ලබාදෙයි.අධ්‍යාපනවේදය ධාරාව යටතේ අධ්‍යාපන විද්‍යාව, අධ්‍යාපන මනෝ විද්‍යාව සහ ඉගැන්වීමේ ක්‍රමෝපාය පිළිබඳ දැනුම ලබාදෙයි.බෘහස්පති භාෂා සාහිත්‍ය කලා සරසවිය, ඒ ඒ විෂයට ගැළපෙන උචිත ප්‍රාමාණික උගතුන් මඟින් ඒ දැනුම ලබා දෙයි.එම ආචාර්ය මණ්ඩලය අතර මහාචාර්ය රත්න විජේතුංග, පණ්ඩිත සිරි තිලකසිරි, මහාචාර්ය ආරිය රාජකරුණා, මහාචාර්ය වෝල්ටර් මාරසිංහ, මහාචාර්ය මයිකල් ප්‍රනාන්දු, සිරි තිලකසිරි, ආචාර්ය අමරදාස වීරසිංහ, රත්න ශ්‍රී විජේසිංහ, ආරියවංශ රණවීර ඇතුලු තවත් විද්වතුන් පිරිසක් වෙති.බෘස්පති භාෂා සාහිත්‍ය කලා සරසවියේ මෙම සුවිශේෂ පාඨමාලාව පවත්වන්නේ ඉරිදා දිනයේ පමණය. බොහෝ සිසුන් තමන්ට ඇති එකම නිවාඩු දිනය ද කැපකර මෙහි පැමිණෙන්නේ හුදෙක් දැනුම ලබාගැනීම සඳහා පමණය. මෙම පාඨමාලාව හැදෑරීමෙන් ඔවුන් සහතිකයක් බලාපොරොත්තු වන්නේ නැත. මෙම පාඨමාලාව හැදෑරීමෙන් රැකියාවට හෝ රැකියාවෙන් උසස්වීමට තවත් සුදුසුකමක් සපුරා ගැනීමට බලාපොරොත් වන්නේ නැත. එකම බලාපොරොත්තුව දැනුම ලබා ගැනීමය.වයස අවුරුදු අසූවට ආසන්න අය සේම ඉතාමත් ලාබාල අය ද මෙහි ඉගෙනුම ලබති. සාමාන්‍ය ලිපිකරුවරු, ගුරුවරු, නීතිඥයින්, දේශීය වෛද්‍යවරුන් ආදීන් පමණක් නොව අමාත්‍යාංශයක ස්ථිර ලේකම්වරයකු ද බෘහස්පති භාෂා සාහිත්‍ය කලා සරසවියේ පාඨමාලාව හදාරන අය අතර සිටියි. ගල්ගමුව, අනුරාධපුරය, ගාල්ල, මාතර, බදුල්ල වැනි විවිධ ප්‍රදේශවල පදිංචි අය මෙහි ඉගනීම සඳහා පැමිණෙති.පූජ්‍ය අලපලාවල නිමලරත්න හිමියන් වැඩවසන්නේ නාගොල්ලාගම, නරමනාකොටුව බෝධි ශ්‍රී ධර්ම රත්නාරාමයේය. කලා උපාධිධර භික්ෂුවක වන උන්වහන්සේ බෘහස්පති භාෂා සාහිත්‍ය කලා සරසවියේ පාඨමාලාව හැදෑරීම සඳහා කොළඹට පැමිණීමට පන්සලෙන් බැහැර වන්නේ පාන්දර තුනහමාරටය. පාන්දර පහට නාගොල්ලාගමින් දුම්රියට ගොඩවන උන්වහන්සේ උදෑසන අටවන වට බෘහස්පති භාෂා සාහිත්‍ය කලා සරසවිය වෙත වැඩම කරති. සවස 4.30 ට දිනයේ අධ්‍යයන කටයුතු නිමා කරන උන්වහන්සේ බස් රථයකින් රිදී බැඳි ඇල්ල වෙත පැමිණෙති. එතැන් සිට ත්‍රිරෝද රථයකින් තමන්වහන්සේගේ පන්සලට වැඩම කිරීමට රුපියල් පන්සියයක ගාස්තුවක් ගෙවීමට සිදුවෙයි. එලෙස උන්වහන්සේ ආපසු පන්සලට වැම කරනවිට රාත්‍රියේ දහය පමණ වෙයි.“අපේ පැරණි සාහිත්‍ය වගේ ම අපේ භාෂාව පිළිබඳ මනා දැනුමක් ලබා ගැනීමේ පරමාර්ථයෙනුයි මම මෙහාට එන්නෙ. බෞද්ධ භික්ෂූන් වහන්සේ නමක් විදියට සිංහල සාහිත්‍ය පිළිබඳ දැනුම ලබා තිබීම අපගේ කටයුතු හරියාකාරව කරගැනීමට පහසුවක් වෙනවා. මම මේ ලබන දැනුම අපේ ගම්පළාතෙ බොහෝ දෙනෙකුට ලබා දෙන්නත් මම බලාපොරොත්තු වෙනවා.” පූජ්‍ය අලපලාවල නිමලරත්න හිමියන් වදාරති.දයාරත්න රනේපු‍ර වාමාංශික දේශපාලනක්‍රියාකාරිකයකු මෙන් ම කවියෙකු ද වෙයි. සමස්ත ලංකා කවි සම්මේලනයේ ලේකම්වරයා ඔහුය. හැත්තෑහත් හැවිරිදි ඔහු ද මෙම පාඨමාලාව හැදෑරීම සඳහා පැමිණෙයි.“විභාගයක් ගන්න උපාධියක් ගන්න හිතල එන ගමනක් නොවෙයි. සාහිත්‍ය ගැන සාහිත්‍ය විචාර කලාව ගැන දැනගන්නයි මම එන්නෙ.” දයාරත්න රනපුරේ පවසයි.තුෂිතා සිල්වා වසර දහයක සිට නීතිඥ වෘත්තියේ යෙදී සිටී. ඇය, හැත්තෑ එකේ කැරැල්ලේ සාමාජිකයකු වූ ටී.ඩී. සිල්වාගේ බාලම දියණියයි.“මගේ පාසල් අධ්‍යාපන කටයුතුවලදී මට සාහිත්‍ය පිළිබඳ ඉගන ගන්න ලැබුණෙ නැහැ. නමුත් සාහිත්‍ය පිළිබඳ ඇල්මක් මුල ඉඳන් ම තිබුණා. මෙතැන උගන්වන විද්වතුන් පිළිබඳව අහපුවම මට හිතුන මගෙ දැනුම පිපාසය සංසිඳුවා ගන්න උචිතම තැන මෙතැනයි කියලා.” නීතිඥ තුෂිතා සිල්වා පවසයි.විසිපස් හැවිරිදි චතුරංග වීරක්කොඩි, මිහින්තලයේ දිසානායක වෙද පරම්පරාවෙන් පැවත එන පාරම්පරික වෛද්‍යවරයෙකි.“වෙදකමයි භාෂා සාහිත්‍යය අතර තියෙන්නෙ ලොකු බැඳීමක්. ශ්ලෝකවලින් තමයි වෙදකමේ බොහෝ කරුණු විස්තර කරලා තියන්නෙ.” ඒ චතුරංග වීරක්කොඩි, බෘහස්පති භාෂා සාහිත්‍ය කලා සරසවියට ඇතුල් වූ හේතුන්ය.බෘහස්පති භාෂා සාහිත්‍ය කලා සරසවියේ පාඨමාලාවක් හැදෑරීමට පැමිණි චතුරංග වීරක්කොඩි එම පාඨමාලාව හැදෑරීමට පැමිණි තම සඟයන්ට පැයක කාලයක් අපේ පාරම්පරික වෙදකම ගැන කියා දෙයි.මෙම පාඨමාලාවේ තවත් විශේෂත්වය වන්නේ සමහරුන් පවුල් පිටින් එය හැදෑරීමය. අනුරාධපුරයේ සිට පැමිණෙන තාත්තා, දුව සහ ලේලිය එයට උදාහරණය.වියපත් අය පමණක් නොව තවමත් පාසල් යන දරුවන් ද මෙම පාඨමාලාව හදාරයි. සෞම්‍යජිත් සේනානායක කොළඹ නාලන්දයේ තවම සිටින්නේ අට වසරේය.කලාකරුවන්වීමට සිහින මවට අය, මාධ්‍යකරුවෙකු වීමට සිහින මවන අය, ආධුනික ලේඛකයන්, ආධුනික කවීන්, පරිවර්තකයන්, ගුරු වෘත්තීය ඉහළින් සලකන ගුරුවරුන්, ගැඹුරු දැනුම සොයන විශ්ව විද්‍යාල සිසුන්, භික්ෂූ දේශකයන් වහන්සේලා, උසස් කලා රසිකයන්, කලා ලැදි වෘත්තිකයන්, කලා සංස්කෘතික දියුණුව සඳහා කැපවුණ අය, ජීවිතයේ සැඳෑ සමයේදීත් ක්‍රියාකාරී විශ්‍රාමික ඔබ සැමට බෘහස්පති භාෂා සාහිත්‍ය කලා සරසවිය විවෘතය.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=cr1409073</link>
    <topic>“මාර්ටින් වික්‍රමසිංහ ලොව ජීවත්ව සිටින අති ශ්‍රේෂ්ඨ නවකථාකරුවන්ගෙන් කෙනෙකි”</topic>
    <author/>
    <content>“මාර්ටින් වික්‍රමසිංහ ලොව ජීවත්ව සිටින අති ශ්‍රේෂ්ඨ නවකථාකරුවන්ගෙන් කෙනෙකි”ගම්පෙරළිය ගැන ලියැවුණු මුල්ම විචාරය පළවුණේ සිළුමිණ පුවත්පතේ- ජී. බී. සේනානායක - සිළුමිණ, 1944 මැයි 21මීට අවුරුදු 70 කට පෙර එනම් 1944 මැයි 01 වැනිදා ලියා හමාර කර ඇති මාර්ටින් වික්‍රමසිංහ මහතාගේ ගම්පෙරළිය නවකතාව අරභයා මුල්ම විවේචනය ලියන ලද්දේ ජී. බී. සේනානායක විසිනි. ගම්පෙරළියෙන් කොග්ගල ගමේ සමාජ පෙරළිය කියැවෙතත් එය මුළු ලොවටම සාධාරණ බව ඔහු කියයි. එම විවේචනය සම්පූර්ණයෙන්ම මෙහි පළ වෙයි.ඇසින් ප්‍රතිග්‍රහණය කළ යුතු සත්‍යය, බුද්ධීන්ද්‍රීයෙන් හෝ භාවෙන්ද්‍රීයෙන් හෝ ප්‍රතිග්‍රහණය කළ යුතු සත්‍යය, අනුසන්ධානය යයි චිත්‍රයක ප්‍රධාන කරුණු තුනක් වෙතියි චිත්‍රකලා විචාරකයෝ කියති. මෙරට බෙහෙවින් සුලභ වන්නේ පළමුවන සත්‍යය පමණක් සලකා ගෙන කළ චිත්‍රයි. ඇසින් ප්‍රතිග්‍රහණය කළ සත්‍යයම චිත්‍රයට නැගීම සඳහා කළ සිතුවම ඡායාරූපයක් වැන්න. අප රට පුරාණ ශිල්පීන් සිතුවම් ඇන්දේ දෙවන සත්‍යයට හෙවත් බුද්ධීන්ද්‍රීයෙන් හෝ භාවේන්ද්‍රීයෙන් හෝ වටහාගත යුතු සත්‍යයට මුල් තැන් දීමෙනි. බුදුන් වහන්සේගේ ප්‍රතිරූපය සිතුවම් කළ පැරණි සිත්තරු උන්වහන්සේගේ ශාන්ත චින්තනය ද මෛත්‍රී කරුණාව ද චිත්‍රයට‍ නැඟීමට තැත් කළහ.උන්වහන්සේගේ ශාන්ත චින්තනය හා මෛත්‍රී කරුණාව සිත්තරුන් විසින් බුද්ධීන්ද්‍රීයෙන් හා භාවේන්ද්‍රීයෙන් ප්‍රතිග්‍රහණය කළ බව සත්‍යයකි. චිත්‍රයක දැක්වෙන වස්තූන් නෙතට ප්‍රිය වන සේ තැන් තැන්වල සිටින සේ සකස් කිරීම අනුසන්ධානයයි. චිත්‍රයක අනුසන්ධානය කවියක වෘත්තයට සමානය. පළමුවන හා දෙවන සත්‍යයන් නොසලකා අනුසන්ධානයට මුල් තැන දෙන චිත්‍ර සම්ප්‍රදාය ඇතිවූයේ ඉතා මෑතකදීය. මේ සම්ප්‍රදාය අනුගමනය කරන චිත්‍රකාරයෝ වස්තූන්ගේ හැඩහුරුකම හෝ බුද්ධීන්ද්‍රීයෙන් වටහාගත යුතු සත්‍යය හෝ නොසලකති. මේ සම්ප්‍රදායට අනුව කළ චිත්‍රයක් ශබ්ද මාධූර්යය පමණක් සලකා අර්ථ ශුන්‍ය වචන යෙදීමෙන් රචනය කළ පද්‍යයකට සමානය.මාර්ටින් වික්‍රමසිංහ මහතාගේ ගම්පෙරළිය නමැති නවකථාවෙහි පිට කවරයෙහි එන චිත්‍රය, මේ චිත්‍ර සම්ප්‍රදාය අනුගමනය කොට කළ එකකැයි සිතමි. චිත්‍රකලා විචාරණය පිළිබඳව යට සඳහන් කළ කරුණු මා දැක්වූයේ ඒ චිත්‍රය වටහා ගන්නා සැටි පෙන්නා දීමටම නොවේ. මේ කරුණ චිත්‍රකලා විචාරණයට මෙන්ම සාහිත්‍ය විචාරණයට ද පොදුය. ශ්‍රේෂ්ඨ නවකථාවක් ලෙස සැලකිය යුත්තේ විෂයෙන්ද්‍රීයයන් ගෙන් වටහා ගත් සත්‍යය ද බුද්ධීන්ද්‍රීයෙන් හෝ භාවේන්ද්‍රීයෙන් හෝ වටහාගත් සත්‍යය ද අනුසන්ධානය හෙවත් සන්දර්භය ද එක ලෙස ප්‍රධානකොට සලකාගෙන කරන ලද කථාවය. කවරයෙහි එන චිත්‍රය අනුසන්ධානය හෙවත් සන්දර්භයට ගරුකොට සලකා ගෙන කරන ලද්දක් වුවද පොතෙහි එන කථාව මේ කරුණු තුනම සමව සිටින ලෙස කළ රචනයකි.චරිතය හා සමාජය පිළිබිඹු කරන නවකථාය, චරිතයන්ගේ සංඝට්ටනය දක්වන නවකථායයි නවකථා දෙකොටසකට බෙදිය හැකැයි සිතමි. මෙසේ නවකථා බෙදීමේදී චරිතාලේඛනය නොසලකා ලියූ නිසරු කථා මා විසින් නවකථා ලෙස නොසලකන ලදී. ගම්පෙරළිය චරිතාලේඛනය ද සමාජ තත්ත්වය ද පිළිබිඹු කොට දැක්වීම සඳහා කළ නවකථාවකි. ගමක විපර්යාසය දැක්වීම වික්‍රමසිංහ මහතාගේ අදහස හෙයින් නවකථාවට තබන ලද නම බෙහෙවින් උචිතය. ගම්පෙරළිය ලියන ලද්දේ දකුණු පළාතේ කොග්ගල නමැති ගමෙහි සමාජ තත්ත්වය විපර්යාස වූ සැටි දැක්වීමකට වුවද එයින් විස්තර වන්නේ නවීන සභ්‍යත්වය නිසා ලොව සියලුම රටවල ගම් වෙනස් වන සැටිය.ඉතා කුඩා ගමක සමාජයක් වුවද ස්ත්‍රී පුරුෂයන් සිය ගණනකින් යුක්ත වෙයි. එහෙත් සමාජය පිළිබිඹු කොට දක්වන නවකථාවකට සාමාන්‍යයෙන් ඇතුළත් කළ හැක්කේ චරිත කීපයක් පමණය. වික්‍රමසිංහ මහතා නවකථා කලාවෙහි ශූරයෙකු බව ගමක සමාජයෙහි විපර්යාසය චරිත කීපයක උපකාරයෙන් පිළිබිඹු කොට දැක්වූ සැටියෙන් පැහැදිලි වෙයි. සමාජයක පුද්ගලයන් චරිතයට අනුව කොටස් වශයෙන් බෙදා කොටස්වලට පොදු වූ ගතිගුණ ඇති චරිතයන් නිර්මාණය කිරීමෙන් සමාජය පිළිබිඹු කිරීම සාමාන්‍යයෙන් නවකථාකාරයන්ට හුරු වූ උපක්‍රමයකි. මෙවැනි චරිත මෙරට නවකථාවලට ද නාට්‍යවලට ද බොහෝ සෙයින් සුලභය. ගමේ වෙදා ද මඟුල් කපුවා ද උඩඟුකම හා කුල ගර්වය නිසා විනාශයට පත්වන මුදලිද එවැනි චරිත කීපයකි. මේ චරිත සමාජයේ ඇතැම් පක්ෂයන් හඳුන්වන ලකුණු වශයෙන් මිස පුද්ගලයන් වශයෙන් නොසැලකිය හැක.සමාජය පිළිබිඹු කොට දක්වන නවකථාවක එන චරිත ශූර නිර්මාණයන් විය හැක්කේ, සමාජයේ නොයෙක් පක්ෂයන් හඳුන්වන ලකුණු වශයෙන් පෙනී සිටින තරම පෞද්ගලික ගතිගුණ ඇත්තවුන් ද වූවොත් පමණය. වික්‍රමසිංහ මහතා ගමෙහි විපර්යාසය දක්වන්නේ කුල ගර්වයම දැඩිකොට ගත් පැරණි ධනවත් පවුලක් ක්‍රමයෙන් පිරිහෙන සැටි ද ගර්වය උපදවා ගැනීමට තරම් පරම්පරාවක් නැති පවුලක් ක්‍රමයෙන් ධනවත් වන සැටි ද දැක්වීමෙනි. මේ දෙපවුලෙහි චරිත මෙන්ම ගමෙහි සෙසු සමාජය පිළිබිඹු කොට දැක්වීම ඇතුළත් කොට තිබෙන චරිත ද පුද්ගලයන් මෙන් හඳුනාගත හැක්කෝය. නන්දා කොග්ගල ගමෙහි ඉතා පැරැණි පරපුරක් ඇති පවුලක තරුණියකි. පියල් පසුව තරමක් වත්පොහොසත් කමක් ඇතිකොට ගත් ධනපතියකුගේ පුතෙකි. ඉංග්‍රීසි උගතකු වූ පියල් නන්දාට ද ඇගේ සොහොයුරියට ද ඉංග්‍රීසි ඉගැන්වීමට ඔවුන්ගේ ගෙදරට ආවේය. නන්දා කෙරෙහි ආලය කරන්නා වූ පියල් නන්දාට විවාහ යෝජනාව කළේය. තමන්ගේ දෙමවුපියන් විවාහය අනුමත කරතොත් තමා ඔහු හා විවාහ වීමට කැමැති බව නන්දාගේ පිළිතුර විය.“උන්ට කවුද හිර දෙන්නෙ” යනු විවාහ යෝජනාව ගැන ඇසූ නන්දාගේ මවගේ හෙවත් මාතර හාමිනේගේ මුවින් නිතැතින් නිකුත් වූ පිළිතුර විය. උගත් කමක් හෝ වත්පොහොසත්කමක් හෝ නැතත් වැදගත් පරපුරක් ඇති ජිනදාස හා නන්දා විවාහ විය යුතු යයි දෙමවුපියන් යෝජනා කළ විට ඈ කිසිවක් නොකියා ඊට කැමැති විය. නන්දාගේ චරිතය ගම්බද කුලගෙවල දැරියන්ට පොදු වූ චරිතයක් වුවද ඈ වෙනත් කුල දැරියන් ගෙන් වෙන් කොට හඳුනාගත හැකි වන ලෙස නිර්මාණය කොට ඇත. නවකථාවක් ශ්‍රේෂ්ඨ නිර්මාණයක් වීමට නම් එහි එන ජීවිතය පිළිබඳ ප්‍රවෘත්තීන්හි දෙවැදෑරුම් වූ සත්‍යයක් ගැබ් විය යුතුය. නවකථාවෙහි එන සිදුවීම් හා චරිත ද නවකථාවට අරමුණු වූ කාලය ප්‍රදේශය සිරිත් විරිත් ආදිය හා ගැළපිය යුතුය. මෙය එක සත්‍යයකි.විෂයෙන්ද්‍රීයයෙන් වටහාගත යුතු සත්‍යය යයි යට කියන ලද්දේ මෙය. නවකථාවෙහි දැක්වෙන ජීවිත ප්‍රවෘත්තීන් ද චරිත ද සියලුම මනුෂ්‍ය වර්ගයාට පොදු වීම බුද්ධීන්ද්‍රීයෙන් වටහාගත යුතු සත්‍යයයි යට කියන ලද අනික් සත්‍යය වික්‍රමසිංහ මහතා විස්තර කරන ප්‍රවෘත්ති කොග්ගල ගමට මෙන් මිනිසුන් වසන සියලුම පෙදෙස්වලට පොදුය. මෙරට ගමක ජීවිතය මෙන්ම මනුෂ්‍යත්වය ද පිළිබිඹු වන ලෙස මේ නවකථාව ගොතා තිබෙන සැටි සලකන විට මා තුළ ඇති වන්නේ වික්‍රමසිංහ මහතා, ලොව ජීවත්ව සිටින අති ශ්‍රේෂ්ඨ නවකථාකාරයන් අතර ලා සැලකිය යුතු ය යන අදහසය. ගම්පෙරළිය, නවකථා කලාව හදාරන්න වුන් විශේෂයෙන් කියවිය යුත්තකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=cr1409074</link>
    <topic>පොදු පුරුෂ සමාගම</topic>
    <author/>
    <content>පොදු පුරුෂ සමාගමමගේ වුණත්, මගේ නූනත් කාගෙ වුණත් උන් දරුවො! යහපත් මානවයකුට කවදත් හැම දරුවෙක්ම දරුවෙක්!ජයවීර ඊයේ රාත්‍රියේ ඉන්දු සමඟ මොබයිලයෙන් කළ සංවාදය ඔහුගේ මතකයට නැගෙයි.‘ඉන්දු! ඔල්ගා මගෙන් අයින් වෙන්න යනවා!’‘අනේ ඇයි? ඔය තරම් ඉක්මනට ඔල්ගට ඔයා එපා වුණාද?’‘මේක නේ කාරණේ. එයා ජර්මන් ගැහැනියක් වුණත් එයා මං එක්ක එන‍්ගේජ් වුණේ යුරෝ-ඒෂියන් දරුවකු බලාපොරොත්තුවෙන්! නේ.‘ඉතින්!’‘අපි දෙන්නගෙ ලේ සාම්පල් පරීක්ෂා කරපු දොස්තර ‍කිව්වා දැන් මට දරුඵල නැහැ කියල!’ඉන්දුමතී හඬ නගා සිනාසෙමින් කතා කරයි. ඒ හ‍ඬෙහි උපහාස හා හාස්‍ය රස මිශ්‍රව තිබෙයි.‘ඔය වයසට ඔයාට දරුඵල හිටීයැ!’‘කිලෝමීටර දසදහස් ගණනක දුර සිට ඇසෙන තම ප්‍රථම බිරියගේ කටහඬින් ජයවීරගේ සිත කෝපයට පත්වෙයි.‘ඔල්ගාට ඕන යුරෝ-ඒෂියන් ලේ මිශ්‍ර දරුවෙක් නම් මට අපේ මඩපාත එවන්න පුළුවනි, එයා ඒකට සූරයා!’මඩපාත නම ඇසූ විගසින් ජයවීරගේ දෑතත් දෙතොලත් වෙව්ලන්නට විය. සැණෙකින් ඔහුගේ ඉවසීම සිඳී ගියේය.ප්‍රේමකුමාර ජයවීර කොළඹ විශ්වවිද්‍යාලයේ මානවවංශ විද්‍යා හා මනෝවිද්‍යාව පිළිබඳ මහාචාර්යවරයා බවට පත්විය. ඉතාමත් තරුණ වියෙන් එම තනතුරට පත්වූ ඔහු තමා යටතේ ඉගෙන ගත් ඉතා සුරූපී තරුණියක් වූ ඉන්දුමතී වික්‍රමසිංහ පිළිබඳ සිතක් ඇතිකර ගත්තේය. තමා වෙත ඇයගේ ප්‍රතිචාර සතුටුදායක නොවූ හෙයින් ඔහු ඇය බලෙන් කැමැති කරවාගෙන ඇය හා විවාහ විය. විවාහයට කලින් වූ පොරොන්දුවක් පරිදි මහාචාර්ය ජයවීර ඉන්දුමතීට ගෞරව පන්තියේ සාමාර්ථයක් ලබාදී ඇය තම ආචාර්ය මණ්ඩලයටද ඇතුළත් කර ගත්තේය. ඇයට තමරා ලැබෙන විට ඉන්දුමතීට ජ්‍යෙෂ්ඨ කථිකාචාර්ය තනතුරක් ද ලැබී තිබුණි.මහනුවර උසස් බාලිකා විදුහලට ඇතුල් කරන ලද ඔහුගේ දියණිය වූ තමාරා ජයවීර ඉතාමත් දක්ෂ ශිෂ්‍යාවක් වූවාය. එම විදුහලෙන් තම පාසල් ජීවිතය අවසන් කළ ඈ පේරාදෙණිය විශ්වවිද්‍යාලයට ද තෝරාගනු ලැබුවාය. ඒ සමඟම සුසිරිපාල මඩපාත නමැති තරුණ උපාධිධරයෙක් ද මහාචාර්ය ජයවීරගේ පීඨයේ කථිකාචාර්යවරයකු වශයෙන් උපකුලපතිවරයා විසින් පත්කර තිබුණි. තම සැමියා නිතර නිතර අන්තර්ජාතික විද්වත් සම්මේලනවලට සහභාගිවන බැවින් ඉන්දුමතී ජයවීර පීඨයේ බොහෝ කටයුතුවලට මඩපාතද හවුල් කර ගත්තාය. ඇතැම් කටයුතු සඳහා ඇයට විශ්වවිද්‍යාල කාලයෙන් පසුද ඔහුගේ සහාය අවශ්‍ය විය.මඩපාත තම පීඨයේ කටයුතු කිරීමට පැමිණි දිනයේ සිටම මහාචාර්ය ජයවීර ඔහු ගැන කැමැත්තකින් සිටියේ නැත. මඩපාත දුටුවිට ඕනෑම ගැහැනියක් දැපනේ වැටෙනු ඇතැයි බිය වූ මහාචාර්යවරයා මොහුගෙන් තම බිරිය රැකගත හැක්කේ කෙසේදැයි නිතර කල්පනා කරමින් සිටියේය.තමාරාගෙන් පසු ඉන්දුමතී නැවත වරක් ගර්භනියක වූවාය. එම ලකුණු පළ කරත්ම ඈ තම සැමියාට ඉතාමත් කුලුපග වූවාය.‘මේකි මං රවට්ටන්න හදන්නෙ. මං නැති දවස්වල අරූ එක්ක නටල හදාගත්තු එකක්!’ජයවීරගේ සිත කියන්නට වූයේය.ප්‍රේමකුමාර ජයවීර තම බිරිය ප්‍රසූත කළ යුතු කාල පරිච්ඡේද විමසා දැන ඒ කාලයේ දුරබැහැර නොයෑමට අදිටන් කර ගත්තේය. ඉන්දුමතී වෛද්‍යවරයා හමුවීමට කැඳවා ගෙන ගිය එක් අවස්ථාවක ඈ මීට කලින් මඩපාත සමඟ ද කිහිපවරක් එහි පැමිණ ඇති බව හෙළි විය.ඉන්දුමතී රෝහලට ඇරලීමටද කථිකාචාර්ය මඩපාතද පැමිණ සිටියේය.‘අනේ ජ‍යේ, ඔයා ඔයාගෙ කාර් එකේ එන්න. ඒක හෙල්ලෙනවා. මං මඩපාතගෙ කාර් එකේ එන්නම්.’‘සර්! දරුවා ලැබුණා!’‘මොකෙක්ද?’ ඔහු සුපුරුදු ග්‍රාම්‍ය භාෂාවෙන් විපරම් කළේය.‘දුවක්’‘හොඳයි’‘මේකිගෙ මූණත් අරූගෙ වගේමයි.... මගේ අහලකටවත් ගිහින් නැහැ!’දරුවාත්, බිරියත් දැක තම දියණිය තමාරා කැටුව නිවසට පැමිණි ප්‍රේමකුමාර ජයවීර ඇඳුම් මාරු කරගෙන ඉස්තෝප්පුවට වී ඒ මේ අත සක්මන් කරන්නට වූයේය.‘පසුගිය මාස හත අටෙන් වැඩි කාලයක් මම හිටියෙ පිටරට. ඉන්දුට නිතර දෙවේලෙ මුණ ගැහුණෙ මඩපාත. ඔහු ඉන්දුගෙ හැම වැඩකටම උදව් කරලා තියෙනව. ඈ දොස්තර ළඟට ගෙනිච්චෙත් මඩපාත. එම නිසා මගේ බිරියගේ සිතේ ඔහු පිළිබඳ සිතක් ඇතිවෙන්න පුළුවනි. ඇගේ සිතේ මගේ මුහුණට වැඩිය මඩපාතගෙ මුහුණ ඇඳිල තියෙන්න ඇති... මං මඩපාත ගැන වැරදියට හිතන එකයි වැරැද්ද...!’‘මඩ ගා ගන්න එපා ඩියර්!’ වරක් ජයවීරගේ මුවින් නොදැනුම කියවිණ. තම සැමියාගේ ඇනුම් පදය අසා ඉන්දුමතී කම්පාවට පත්ව අඬන්නට වූවාය.‘නෑ ඩියර්, මට එහෙම කියවුණාට මට සමාවෙන්න. මම කියන්නෙ ඔය වැඩවලට මඩපාත සම්බන්ධ කර ගන්න එපා කියල නෙවෙයි.’‘එහෙනම්?’‘යුනිවසිටි එකේ ඉන්න ගෑනුන්ගෙ හැකර කටවල් ගැන ප්‍රවේසම් වුණොත් නේද හොඳ?’මහාචාර්ය ප්‍රේමකුමාර ජයවීරට එවා ඇති නිර්නාමික ලියමන කියවන්නට කලින් ඔහු ලියුම් කවරයේ මුද්‍රාව ගැන විපරම් කරන්නට විය. එය තැපැල්කර ඇත්තේ කුරුඳුවත්ත තැපැල් කාර්යාලයෙනි.‘මහාචාර්යතුමනි ඔබතුමාගේ බිරියට ලැබුණ දෙවන දුවගෙ පියා ඔබ නොවෙයි! ඒක කැම්පස් එකේ කවුරුත් දන්නවා. ඔබතුමාගේ සුවච කීකරු මඩපාත. අපි කියන දේ ‍බොරු නම් ලේ පරීක්ෂා කරල බලන්න පුළුවන්නේ!’ජයවීර තම සිත තරමක් දිරිමත් කර ගනිමින් එම ලියමන කියවනු පිණිස තම බිරියට ද දුණි. එය කියවූ ඈ තම සැමියාට සැඩපරුෂ ලෙස බනිමින් ලියමන ඔහු වෙතට විසි කළාය.‘ඇයි තමුසෙ මට මේක දුන්නෙ? මේක තමුසෙගෙම වැඩක්. කාටහරි කියල ලියවල තමුසෙම තැපැල් කරගෙන තියෙනවා. ඔය වගේ හොර ලියුම්වලින් මේ ඉන්දු බය කරන්න බෑ!’‘ඉන්දු මට සමාවෙන්න ඩියර්. ඕවා අපි අමතක කරල දාමු.’‘මම ඇත්තම කියන්නම්. මට දැන් ඔහේට වැඩිය මඩපාත හොඳයි! ඒ මිනිහට කෙනෙකුගේ අමාරුකම් හොඳට තේරෙනවා.’‘දැන් මට යන්න ඕන ඩියර්. තව පැයකින් වී.සී. ගෙ රැස්වීම.’මහාචාර්යවරයා කිසිවක් නෑසූ කන්ව ගරාජය වෙත යන්නට විය.මනෝවිද්‍යාඥයකු වශයෙන් මෙවැනි අවස්ථාවල තමන් තුළ තිබිය යුතු මධ්‍යස්ථ භාවය ජයවීර තම සිතට මෙනෙහි කර ගනියි.මහාචාර්ය ප්‍රේමකුමාර ජයවීර නවසීලන්තයේ පදිංචියට පිටත්ව යන්නට කලින් ඉන්දුමතී ජයවීරත්, ඇයගේ දියණියන් දෙදෙනා සහ සුසිරිපාල මඩපාතත් ජයවීර නැවතී සිටි කුලී කාමරයට පැමිණියහ. ජයවීරගේ නමින් ලියාපදිංචිව සිටින රේඛා තවමත් බහතෝරන වියේ පසුවෙයි. ඇය දකිත්ම ප්‍රේමකුමාර ජයවීරට කිසියම් බියක්ද ලජ්ජාවක්ද හට ගනියි. ඔහු තරමක අනුකම්පාවෙන් ද ආදරයෙන් ද යුතුව දැරියගේ හිස පිරිමැද්දේය.‘මේකි මගේ නෙවෙයි! මඩපාතයගෙ. පව් මේ දරුවා ‍මොනව කරන්නද?... මට හොඳ පාඩම්. දැන් කරන්න දෙයක් නැහැ රේඛා ජයවීර. ඇයි ඉන්දුමතී උඹ දරුවගෙ වාසගම අමතක කළේ. ඒ දරුවා රේඛා ජයවීර නොවෙයි. රේඛා මඩපාත!’බියට පත් ඔහු සැනෙන් සිත සන්සුන් කර ගනියි. නවසීලන්තයට යන්නට කලින් ඉන්දුමතී සමඟ ඇති කසාදය කටුගා දැමීමට ජයවීර සූදානම් වුවත් එය දැනගත් වහාම ඔහුගේ දියණිය තමරා විරුද්ධ වූවාය.‘අනේ ඩැඩී. ඒක නම් කරන්න එපා. මමී වුණත් ඒකට කැමැති නැහැ.’තම දියණිය දැන් යමක් කමක් හොඳින් දන්නා ආචාර්ය උපාධියක් පවා ලබා සිටින වියත් තරුණියක් වුවත් තම බිරියත් සමඟ ඇති ප්‍රශ්න ඇය සමඟ සාකච්ඡා කිරීමට ජයවීරගේ කැමැත්තක් නැත. එය ඔහුගේ සිතට ලජ්ජාවකි. දැන් ඉන්දුමතී තමාගෙන් දික්කසාදවීමට කැමැති වුවත් මඩපාත එයට හරස්වන බව ජයවීර දනියි. ඔහු ජයවීරගේ බිරිය සිය අනියම් බිරිය වශයෙන් ඇසුරු කළත් තවත් නොබෝ දිනකින් විශ්‍රාම යන වයසට එන මැහැල්ලක් තම බිරිය වශයෙන් භාර ගැනීමට සූදානමක් නැත. මේ සම්බන්ධයෙන් කල්පනා කරනවිට ජයවීරගේ සිතෙහි තම බිරිය කෙරෙහි අනුකම්පා සිතක් ඇති වෙයි.‘ඉන්දු මට බැන්නෙ එයාගෙ වේදනාව නිවා ගන්න. මේ හැම වරදකටම මමත් වගකියන්න ඕන. මගේ ගෑනි අනාථ කරන්න මං මඩපාතයට ඉඩ තියන්නෙ නැහැ.!’ඉන්දුමතී ජයවීරට මහාචාර්ය පදවියත් සුසිරිපාල මඩපාතට ජ්‍යෙෂ්ඨ කථිකාචාර්ය ධුරයත් ලැබීම ඔවුන්ගේ ජ්‍යෙෂ්ඨත්වය නිසා සිදු වූවකි. එහෙත් මඩපාතට මෙන්ම තම දියණියට ද ජ්‍යෙෂ්ඨ කථිකාචාර්ය ධුරයක් පිරිනමන මෙන් මහාචාර්ය ජයවීර උපකුලපතිවරයාට ආයාචනයක් කර තිබුණි.සුසිරිපාල මඩපාත දැන් ඉන්දුමතිත් සමඟ ජයවීරගේ නමින් ඇති විශ්වවිද්‍යාල නිවාසයේ වාසය කරයි. ඉන්දුමතීගේ වැඩිමහල් දියණිය මෙතෙක් කථිකාචාර්ය යෙහෙළියක සමඟ ජීවත්වී නැවත මාස කිහිපයක නිවාඩුවක් ලබා ඉන්දියාවට ගියාය.මහාචාර්ය ඉන්දුමතී ජයවීර දැන් ස්වකීය ම‍නෝවිද්‍යාභ්‍යාසයන් අනුව තම පවුල විසිරී යාම ගැන කල්පනා කරන්නට පටන්ගෙන ඇත. දැන් ඇගේ සිත මානව විද්‍යාඥයන්ගේ මතද නොඉවසන තැනට පත් වෙමින් තිබේ.මිනිස් ශිෂ්ටාචාරයේ උතුම් නවාතැන පවුලයි. පවුල කඩා වැටෙනවා නම් එය ශිෂ්ටාචාරෙ බිඳ වැටීමක්! දැන් මහාචාර්ය ජයවීර තම දේශනවලදී සඳහන් කිරීමට පුරුදුව සිටියේය.තම බිරිය ඉන්දුමතී විසින් එවා ඇති දීර්ඝ ලියමන කියවී‍ෙමන් ප්‍රේමකුමාර ජයවීර බලවත් සේ වෙහෙසට පත්වෙයි.‘මගේ දුව තමරා පසුගිය සිකුරාදා මඩපාතයා විවාහ කර ගත්තා! ඒක අහල මම නිදිපෙති අහුරක් අල්ලට අරන් ආපසු විසි කළා! මේකි හොඳටම දන්නවා ඔයාගෙන් පස්සෙ මඩපාත මගේ මිනිහා විදියට හිටි බව. රේඛා උගේ දරුව බව. ඒව දැන ගෙනත් මේකි මූ එක්ක පවුල් කන්න ගියා....!මට හිතාගන්න බෑ විජේ. මට හොඳටම විශ්වාසයි මූ මං අතරමගදී අත්හැරිය වගේ මඩපාත දවසක අපේ දුවත් අනාථ නොකරාවිද!තම දියණිය තමරා, මඩපාත සමග විවාහවීම ගැන දැන් මහාචාර්ය ජයවීරගේ අසතුටක් නැත. මඩපාත හොරණ පළාතේ ඉඩම්හිමි වැවිලිකරුවකුගේ එකම පුත්‍රයාය. පියා මිය යන්නට කලින් ඔහු පුතා නමට කුරුඳුවත්තෙන් සුවිසල් නිවසක් ද මිලදී ගත්තේය. මඩපාත දැන් එය සිංගප්පූරු කොම්පැනියකට කුලියට දී මසකට ලක්ෂ දෙක තුනක ආදායමක් උපයා ගනියි.නවසීලන්තයට පැමිණ හත් අට මසකට පසු ජයවීර ෆේස් බුක් එකෙන් තමරා දියණියට ලැබුණ දරුවාගෙ ඡායාරූපය ද කොළඹ සිටින තම පවුලේ අයගේ ඡායාරූපයක් ද දුටුවේය.දෙවන ඡායාරූපයේ තමරා තම දරුවා වඩාගෙන සිටියි. මඩපාත එක් අතක් තමරාගේ උරය මතද අනෙක් අත ඉන්දුමතීගේ උරේ මතද තබාගෙන මහත් ප්‍රීතියෙන් සිටියි.“මූ... එක්කත් හිටියා! ඊගාවට දූ එක්කත් හිටියා!” අන්තිමට මගේ ගෑනි ඉන්දු තමයි අනාථ වෙන්නේ!”“මං ඒකට ඉඩ තියෙන්නෙ කොහොමද?”ඔහු තම දිනපොත පෙරළමින් එයාලයින් අමතන අංක සොයන්නට යුහුසුලු වූයේය.ගුණසේන විතානකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=cr1409075</link>
    <topic>රේඩියෝ සඟරාවෙන් ගුවන් විදුලියට අත් පොත් තබයි</topic>
    <author>මහාචාර්ය සුනන්ද මහේන්ද්‍ර</author>
    <content>රේඩියෝ සඟරාවෙන් ගුවන් විදුලියට අත් පොත් තබයිඅපේ තාත්තා සාධාරණය හා යුක්තිගරුකත්වය පිළිබඳ නිතරම කතාබහ කළ කෙනෙකි. රාජ්‍ය සේවයේ ඇතැම් උසස් නිලධාරීන්ගේ නොපනත්කම් අපේ තාත්තා හෙළා දුටු අවස්ථා කීපයක් මගේ සිහියට නැඟිණ. ඉන් ප්‍රධාන තැනක් ගත්තේ ඉඩම් කඩම් පිළිබඳ නඩු මාර්ගවලට ගිය ජවනිකාවන්ය. අපේ තාත්තාට පිය පාර්ශ්වයෙන් අයත්ව තිබූ අඟුලානේ එක්තරා ඉඩමක් පිළිබඳ ආරාවුලකදී තාත්තා ඇතැම් දාමරික මිනිසුන් සමඟ වාද විවාද කොට ඒ ආරාවුල් විසඳා ගත්තේය. අප පවු‍ෙල් හැම සාමාජිකයකුටම පාහේ තාත්තා සතුව පැවැති එම සටන්කාමී ලක්ෂණය පිහිටියේ යයි මම සිතමි. එහෙත් තාත්තා තුළ පැවැති තවත් එක් ලක්ෂණයක් වූයේ තාත්තාගේ ආගමික චිත්තාවයි. මෙය කෙතරම් දුරදිග ගොස් තිබුණාද යත් එකල පාමන්කඩ පැත්තේ වෛද්‍ය සේවයේ නියැළී සිටි දොස්තර ඩබ්.ඊ.ඒ.ෆොන්සේකා සහ වෛද්‍ය ජයසූරිය (මහාචාර්ය එෆ්.ආර්.ජයසූරිය මහතාගේ සොහොයුරු) යන මහත්වරුන් සමඟ සංවිධානය කළ අවිහිංසාවාදී සංගමයේ අතිරේක ව්‍යාපෘතියක් වශයෙන් බන්ධනාගාර පරිශෝධන ව්‍යාපාරයක් ද පටන්ගත්තේය.එහි මෙහෙයවීමෙන් සියලුම බන්ධනාගාර ගතව සිටින සිරකරුවන්ට මිනිසුන් ලෙස ජීවත්වීමේ අයිතිය ලබා දිය යුතුය යන සංකල්පය කෙමෙන් ‍ෙගාඩනැඟුවේය. මේ සඳහා යුක්තිසහගත පසුබිම් න්‍යාය සැලසුම් කළේ අපේ තාත්තාය. එය අ‍ප තාත්තා සමඟ සෙසු පිරිස කෙතරම් සූක්ෂ්ම ලෙස ඉටු කළේ ද යත්, ඔවුහු බන්ධනාගාරයේ දරදඬු නිලධාරීන්ගේ සිත් සතන් කෙමෙන් ශික්ෂාකාමී කිරීමට තරම් සැලසුම්කාරී වූහ. “හිරකරුවෝද මනුෂ්‍යයෝය” යන දැනුදු භාවිතයේ පවත්නා පාඨය මේ අනුව බිහිවූවක් බව මෙහිදී සිහිපත් කිරීම මගේ යුතුකමකි. මට පසු කාලයේ දී මගේ රැකියාව හා අධ්‍යාපනය පිළිබඳව පැනනැඟුණු ඇතැම් ගැටලුවලදී මා තාත්තාගෙන් ලද ශික්ෂණය මා තුළ අසීමිත බලයක් ජනිත කිරීමට සමත් වීය. මා තුළ ඇතැම් විටෙක පැවැති දඩබ්බරකම්වලින් මට, මගේ තරුණ කාලයේදී සිදුවූ ඇතැම් කරදර හා අවහිරකම් මඟහරවා ගැනීමට හැකිවූයේ තාත්තාගෙන් ලද ජීවන ආභාසයය.ඒ පිළිබඳව මවිසින් පසුකලෙකදී ලියන ලද “රාජද්‍රෝහියකුගේ කතාව” නමැති කෘතියේ අපූරුවට ජවනිකා රැසක් ලියැවී ඇතැයි මට සිතේ. ඒ නවකතා‍ෙව් එක් කොටසක් යු‍ෙනස්කෝ ලේඛනයක් වශයෙන් ඉංග්‍රිසියට ද පරිවර්තනය වී ඇත. එහි පරිවර්තකයා මහාචාර්ය ඈෂ්ලි හල්පේය. ලෝකයේ නානා දේශයන්හි වෙසෙන බොහෝ දෙනකු තවමත් මා මැනවින් හඳුනන්නේ A tractor's story නමින් යුතුව පරිවර්තනය කොට ඇති ඒ සටහනින් බව දේශදේශාන්තර චාරිකාවන්හිදී මට හඳුනාගත හැකි විය. ඒ නවකතාව මුළුමනින්ම ඉංග්‍රිසියට පරිවර්තනය කිරීමට තරම් අවශ්‍යතාවක් එකල මා තුළ නොපැවැතියේ මන්දැයි මට නොතේරේ.ගුවන්විදුලි සේවයේ සිංහලාංශයේ නිබන්ධ සම්පාදකවරයකු වශයෙන් මා තෝරා ගත් බව දන්වන නිල ලියමන අපේ නිවසට ලැබිණ. එහෙත් ඒ පිළිබඳ එතරම් අපූර්වත්වයක් අප කාටත් දැනුණු බවක් නොදිස්විණ. මා ගුවන්විදුලියට සම්බන්ධව ස්ථිර රැකියාවක නියැළීමට නියමිත බව අමුතු පුවතක් ද නොවීය. ඊට එක් ප්‍රබල හේතුවක් වූයේ මා ඒ තරමටම ගුවන්විදුලි මාධ්‍යයට සමීපව සිටීමය. මා ගුවන්විදුලියේ නිත්‍ය සේවකයකු ලෙස නිබන්ධ සම්පාදක තනතුරකට පත්වීම පිළිබඳව බෙහෙවින් සතුටට පත්වූ එක් පුද්ගලයකු මට අමතක කළ නොහැකිය. ඔහු නම් ඒ වන විට ගුවන්විදුලියේ වෙ‍ළඳ සේවයේ නිබන්ධ සම්පාදක හා වැඩ සටහන් නිෂ්පාදකවරයකු වූ කේ.ඒ.ඩබ්ලිව්.පෙරේරා මහතාය. ඔහු නිරන්තරයෙන්ම මාත්, මගේ මිත්‍ර ආනන්ද කේ.විජයතුංග (පසුව බණ්ඩාර විජේතුංග) තම වැඩ සටහන්වලට සම්බන්ධ කරගත්තේය. විවිධාකාර ගුරුහරුකම් දුන්නේය. කේ.ඒ.ඩබ්ලිව්.පෙරේරා මහතා මුලින්ම පැවැසූ දේ මට අමතක නොවේ. ඔහු කීවේ, “මෙතනටම රස්සාවක් කරන්නට ආපු එකනන් අපටත් සන්තෝෂයට හේතුවක්. ඒත් මෙතැන ඉන්නවා නම් උගත්කමින් පලප්‍රයෝජන ගන්නට දැනගන්ට ඕනෑ”ඒ කාරණය මට මුලදි වැටහුණේ නැත. එහෙත් කෙමෙන් එතැන රාජකාරි කටයුතු කරන අතරවාරයේ මට වැටහෙන්නට පටන් ගත්තේය. අපේ රාජකාරි ප්‍රධානීන් දෙදෙනකු සිටි බව මට මතකය. ඉන් මට කෙළින්ම බලපෑවේ තේවිස් ගුරුගේ මහතාය. මා කළ යුතු වැඩ කවරේද යන්න විධිමත් ලෙස මවෙත පැවැරුවේ තේවිස් ගුරුගේ මහතාය. මට ඉසිලීමට සිදුවීයේ මා මිත්‍ර මහගමසේකරයන්ගෙන් හිස්වූ තනතුරය. මා අයත් වූයේ සංගීත අංශයටය. අපේ අංශ ප්‍රධානියා වූයේ පී.ඩන්ස්ටන් ද සිල්වා මහතාය.මම බොහෝ කලක් කේ.ඒ.ඩබ්ලිව්.පෙරේරා මහතා ඇසුරු කිරීමෙන් අත්පත්වූ සෙත අපමණය. ඔහු ගුවන්විදුලි සංගෘහිත වැඩසටහන් නිෂ්පාදනය කළේ දැඩි වෙහෙසක් ගෙනය. ඔහු සැලසුම් කොට නිෂ්පාදනය කළ “රේඩියෝ සඟරාව” මට අත්පොත් තැබීමක් බඳු විය. ඒ සඳහා අනේකවිධ පිටපත් සම්පාදනය කිරීමටත් කථනයෙන් හා රූපණයෙන් සහභාගිවීමටත් ලැබීමෙන් මා ලද ඉගෙනුම මෙතැකැයි කිව නොහැකිය. ඒ කාලයේ විදිහට ඔහු සේවය කළ වෙළඳ සේවයට ඔහු වඩාත් සරු වැඩසටහන් සැලසුම් කළේය. එහෙත් ඔහුගේ නිමැවුම් නැඹුරුව වඩාත් පෙනුණේ සිනමාව කෙරෙහිය. ඔහු ලෙස්ටර් ජේම්ස් පීරිසුන්ගේ ‘රේඛාව’ චිත්‍රපටයට දෙබස් ලිවීමෙන් පසුව තනිවම සිනමාවේ බොහෝ අංශු අධ්‍යයනය කිරීමට පටන්ගත් බවක් මට පෙනිණ. ඔහුගේ නිවසට ආගිය අවස්ථාවලදී, ඔහුගේ කුඩා පොත් රාක්කයේ සිනමාව පිළිබඳ පොත්පත් රැසක් තිබෙනු දුටුවෙමි. හින්දි චිත්‍රපටවලට හඬකැවීම ද බොහෝවිට සිදුවූයේ කේ.ඒ.ඩබ්ලිව්.පෙරේරාගේ අධීක්ෂණය යටතේය.“අංජලි කියල හින්දි චිත්‍රපටයකට මම සිංහල හඬ පටයක් හැදුවා. ඒකේ වැඩ කටයුතු අද රෑ පටන් ගන්නවා. කැමතිද සහභාගි වන්නටÓයි කේ.ඒ.ඩබ්ලිව් එක් දිනක් මගෙන් ඇසීය.“කැමැතියි” මම කීමි.“පුංචි කොටසකට හඬ කවන්නත් කැමැතිද?”“මට ඒ ගැන කලින් පුරුද්දක් නම් නෑ”“ඒකට කමක් නෑ - බලමු”මගේ හඬත් ඊට කැවිණ. එහෙත් එය මට නුහුරු ක්‍රියාදාමයක් විය. ඒ සඳහා බොහෝ කාලයක් ගත කිරීමට ද සිදුවිය. ඉන්පසුව හින්දි චිත්‍රපට කීපයකටම හඬ කැවීමට අප හිතවතා මට ඇරයුම් කළත් මට ඒ සඳහා කාලවේලාව සොයාගත නොහැකි විය. මා මුලින් නොදැන සිටියත් මගේ රාජකාරි කටයුතු බරපතළ වගකීමකින් යුතුව ඉටු කිරීමට සිදුවී ඇති බව නොබෝ දිනකින්ම වැටහිණ.මගේ නිල රාජකාරි වලින් මම ආස්වාදයක් ලැබූවෙමි. සරල ගී ගායක ගායිකාවන්ගේ ගීත රචනා මවෙත යොමුවීය. මට සිදුවූ‍යේ ඒවායේ සුදුසු නුසුදුසුකම් විමසා අස්සනක් තැබීමය. ඒ එක් කාරියකි. අනික් කාරිය වූයේ ප්‍රචාරය කිරීමට සුදුසු ගීත නාටක පිටපත් සොයා බැලීමය. එහෙත් ඒ කටයුත්ත මට වඩා ජ්‍යෙෂ්ඨයකු වූ පණ්ඩිත විමල් අබේසුන්දර මහතා අතින් සිදුවීය. මම සංගෘහිත වැඩ සටහන් (Magazine Programmes) කෙරෙහි වැඩි අවධානයක් යොමු කළෙමි. මේ අතරවාරයේ පැය 1/2 ගුවන්විදුලි නාට්‍ය ලිවීමත් නිෂ්පාදනය කිරීමත් යන කාර්යයන් දෙකට උරදුන්නෙමි. වඩාත් උනන්දුවෙන් ඉටු කළ හැකි එක් කාරියක් ද විය. ඒ කාර්යය වූයේ දැන උගත් උදවියගේ ශාස්ත්‍රීය වැඩ සටහන් නිෂ්පාදනය කිරීමයි.මේ කාලයේ කතා අංශයේ සංවිධායක වශයෙන් කටයුතු කළ එච්.එම්.ගුණසේකර මහතා ලංකාවේ නොසිටියේය. ඔහු බීබීසී ලෝක සේවයේ ‘සන්දේශය’ බාරව කටයුතු කිරීමට එතෙර (ලන්ඩන්) ගොස් සිටියේය. එච්.එම්. විසින් ඉටුකළ යුතු වැඩ සටහන් ව්‍යූහය භාරව කටයුතු කිරීම නිල වශයෙන් පැවැරී තිබුණේ අප මිත්‍ර තිලක සුධර්මන් ද සිල්වා වෙතය. ඔහු ඒ කටයුතු ඉටු කළේ නොතිත් ඇල්මකිනි. ඒ වන විට ඔහු ‘නුග සෙවන’ නමින් සංගෘහිත ගුවන් විදුලි වැඩසටහනක් සැලසුම් කොට නිෂ්පාදනය කරමින් සිටියේය. මීටද මටත් මගේ සමීප මිතුරන්ට ද සහභාගිවීමට අවස්ථාවක් ලැබිණ. එමඟින් අපට ඉතා සමීප ලෙස ශ්‍රව්‍ය මාධ්‍යය පිළිබඳ අතිරේක ශික්ෂණයක් ලැබිණ. ගුවන්විදුලියේ සංගීත අංශයේ සේවයට පැමිණීමෙන් පසුව වුවද සුධර්මන්ගේ නිෂ්පාදන කටයුතු නොකඩවා සිදුකෙරිණ. එහෙත් ඔහු ‘ශාස්ත්‍රීය සංග්‍රහය’ මැනවින් සැලසුම් කිරීමට වැඩි කාලයක් ගත කළේය.මහාචාර්ය සුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=cr1409076</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්වමත් ආචාරයකෙනකු ගේ වමතින් තවත් කෙනකුගේ වමත අල්ලා සොලවා සුබ පැතීම හරි ද? මේ ළඟකදී අපේ ජනාධිපති තුමා ද වෙනත් මහත්මයකුගේ වමත සිය වමතින් අල්ලා සුබ පතන ආකාරයක් පුංචි තිරයෙන් දකින්නට ලැබුණි. අපේ ජනාධිපතිතුමා එසේ සුබ පැතුවේ ළඟදී මාදම්පේ දී පවත්වන ලද බාලදක්ෂ ජම්බෝරියේදීය.“බාලදක්ෂ ආචාරය එයයි. වමතින් වමත අල්ලා සුබ පතන්නේ බාලදක්ෂයෝය. “බාලදක්ෂ ව්‍යාපෘතිය ආරම්භ කළේ එංගලන්තයේ බේඩන් පවල් සාමිවරයාය. එතුමා වමේ නීතිය දැම්මේ කෙනකුගේ හදවත දකුණු බාහුවට වඩා වම් බාහුවට කිට්ටු නිසාය. ඔය වමේ නීතියෙන් එතුමා අදහස් කළේ බාලදක්ෂයන් හදවතින් එකිනෙකාට වඩාත් සමීප විය යුතු ය යන්නයි.කෙළෙහි ගුණ“කෙළ පිඬුවල ඇති ගුණය කුමක් ද?”“යමකු කටෙන් ඉවත දමන කෙළවල ඇති ගුණයක් නැත. මෙ තැන ‘කෙළෙහි’ යන්නේ අරුත යමකු තවෙකකුට කරන හොඳ ‍යන්නයි. හොඳ වැඩක් කරන කෙනකුට අනෙකා ද කෘතඥ වීම ‘කෙළෙහි ගුණ’ යනුවෙන් හැඳින්වෙයි.කිලෝමීටර්“දැන් රටේ හැතැප්ම, රාත්තල් යන ආදිය භාවිත වන්නේ ම නැති තරම්ය. හැම තැන ම කිලෝමීටර් - කිලෝග්‍රෑම් යන ආදියයි... කිලෝමීටරය, හැතැප්මට වඩා අඩු දුරකි. “ඉංගිරිසියෙන් මයිලය කියන දුර ප්‍රමාණය හැතැප්මය කියා දැන් ව්‍යවහාර කරතත් එය වැරැදියි... සැතපුම, ගව්ව යොදුන ආදිය වෙනත් මිණුම් ක්‍රමයකි.තුන් පූට්ටුවඑක්තරා නාළිකාවෙක එක් නිවේදකයෙක් ප්‍රවෘත්ති කියවයි. ඊට යටින් අකුරු පේළියක් වමේ සිට දකුණට දුවයි. එහි ඇත්තේ ද හොඳ පුවත් ය. ඒ එක්කම තවත් අකුරු පේළියක් දකුණේ සිට වමට දුවයි. එහි ද දැන්වීම් අස්සේ හොඳ පුවත් ද වේ.ඉතින් මේ ප්‍රවෘත්ති නිවේදනයත් ඊට යටින් අකුරු පේළි දෙකත් එකවර බලන්නේ කෙසේ ද? මේ තුන් පූට්ටුව මහා අවුලෙකි.නාළිකාවවිද්යුත් මාධ්‍යයෙහි ඇත්තේ නාළිකා ද? නාලිකා ද?නළවලින් කැරෙන කටයුත්තක් වන හෙයින් එය නාළිකාව විය යුතු ය.නළ1. නළය, බටය, පයිප්පය, 2. බට (ගහ), උණ (ගහ) 3. රැවටිල්ල, වංචාව, නැළවිල්ල, 4. නළුවා, 5. සමූහය, 6. නැළිය, 7. කකුළුවා 8. ජ්‍යොතිෂයෙහි සඳහන් කටක රාගිය.නලසුළඟ - ඉස්සන් කකුළුවන් ආදින්ගේ පිට පොත්ත - මැසි මදුරු ආදින්ගේ තුඩ, ගින්න, ප්‍රමාදය , සොරාගත් වස්තුව, මල් කලස, වසන්ත සමය, මේඝය, කුමාරිය, සමූහය, රජකුගේ නම.නරිවාදන්බොරු හපන්කම් - කයිවාරුනරිනාටකකිසි තේරුමක් නැති ක්‍රියාව.තඹයඑක් පුද්ගලයෙක් මෙසේ කියයි:“මාව තඹේකට ගණන් ගත්තෙ නෑ” මෙයට සමාන තවෙකක් වන්නේ “පයිසෙකට ගණන් ගත්තෙ නෑ” යන්න ය.මේවායේ තඹේ යන්නෙන් හා පයිසෙ යන්නෙන් අදහස් කැරෙන්නේ වටිනාකමෙන් අඩු ම අඩු කාසි දෙවර්ගයකි. ‘තුට්ටුව’ යන්න ද මේ ගණයට වැටේ.පින්බතාකිසිම වැඩක් පලක් නොකැර, නිකම්ම කෑම බීම බලාපොරොත්තු වන තැනැත්තා පින්බතා නම් වේ.පොත්හලසුප්‍රසිද්ධ පොත් සාප්පුවක නම කුඩා තිරයෙහි දැක්වෙන්නේ එම නමට පරව “පොත්හළ” යනුවෙනි.ශාලාව යන්නෙන් හැදෙන්නේ ‘සල’ මිස ‘සළ’ හෝ ‘හළ’ නො වේ. ශාලාව යන අදහස් දෙන ‘සල’ යන්නට මූර්ධජ ‘ළ’ කාරය අකැප ය.හයියෙන්හයියෙන් යන්න අද කටවහරෙහි බෙහෙවින් යෙදේ. එහි අරුත වන්නේ සාමාන්‍ය ප්‍රමාණයට වඩා වැඩි ප්‍රමාණයෙකින් යන්නයි.‘හයියෙන් යන්න’ යනුවෙන් අදහස් වනුයේ වේගය වැඩි කරන්න යන්න ය. “හයියෙන් කියන්න” යනුවෙන් අදහස් කැරෙන්නේ ශබ්දය වැඩි කිරීම ය. මේ ආදි වශයෙන් එහි අරුත ගත යුත්තේ යෙදෙන තැන අනුවය.යළි යළිත්නැවත නැවතත් යන අදහස දෙන ‘යළි යළිත්’ යන්න පුංචි තිරයේ එක් වරෙක නිවැරැදිව ප්‍රදර්ශනය වේ. තව මොහොතකින් දැක්වෙන්නේ ‘යලි යලිත්’ යන වැරැදි වදන් ය.මෙවන් තව බොහෝ වැරැදි දේ පුංචි තිරයේ දකින්නට ලැබේ. මෙයින් බස උගන්නා සිසුනට සිදුවන්නේ මහ හානියක් නොවේ ද?පොලියපොලිය යන්න ද පුංචි තිරයෙහි විටෙක ‘පොළිය’ යනුවෙන් දැක්වේ. යළි - පොලී - ඉහළ - දර්ශන යන ආදි වචන න, ණ, ල, ළ මාරුවෙන් යෙදෙන විට “ඒවා අපේ නොවේ, දැන්වීම් කාරයන්ගේ වැඩ ය” කියා වගකීමෙන් බේරෙන්නට හැකි ද?ටැක්සි - Taxi බයිසිකල් - Bicycle මෝටර් සයිකල් - Motor cycle ට්‍රැක්ටර් - Tractor ඩෝසර් - Dozer (Bulldozer) බවුසර් - Bowser බැකෝ - Bacco තේ - Tea කෝපි - Coffee ටින් - Tin හෝටල - Hotel කෝප්ප - Cups දීසි - Dish සබන් - Soap ලාම්පු - Lamps බල්බ - Bulb පෑන - Pen පැන්සල් - Pencil ඉරේසර් - eraser රේඩියෝ - Radio ග්‍රැම‍ෆෝන් - gramaphone ටැන්කිය - Tankඩී. එ‍ෆ්. කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=cr1409077</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය...එරික් ඉලයප්පආරච්චිජේම්ස් ජොයිස් ගේ ‘යුලිසීස්'. මුළු මහත් ශිෂ්ටාචාරයම එක දවසක් තුළ කැටි කළ සහ ඒ තුළ ගොඩනැ‍ඟෙන මානව සබඳතා අපූරුවට ඉදිරිපත් කළ කෘතියක්.ඒ වගේ ම මගේ හිත බැඳුණු අනෙක් කෘතිය තමයි, ෆ්‍රාන්ස් කෆ්කා ගේ ‘ට්‍රයල්'. ඒ යුගයේ ජීවත්වීමේ දුෂ්කරතාව සහ ඒ දුෂ්කරතාව තුළ මිනිසකුට සාමාන්‍ය ජීවිතයක් ගෙවීමට පවා දෛනික ජීවිතයේදී අවශ්‍ය වූ වීරත්වය පිළිබඳ මේ කෘතියෙන් කතා කෙරෙනවා.ප්‍රබන්ධ නොවන කෘතිය...වී.එස්. නායිපෝල් ගේ ‘ඉන්දියා, තුවාල වූ ශිෂ්ටාචාරයක්.’ (India: a wounded Civilization'. මේ කෘතියෙන්, සමකාලීන ආසියාව දෙස බලන අතරම, සමකාලීන ආසියාවේ හැබෑ තත්වය දැකීමට ඇති හැකියාව හා අවශ්‍යතාව කතා කෙරෙනවා.ඒ වගේම, රෝලන්ඩ් බාත් ගේ Mytholigies (පුරාවෘත) කෘතියටත් මං ප්‍රියයි. අපි ජීවත්වන ලෝකය ප්‍රබන්ධාකාරව ගොඩනඟා ඇති ආකාරයයි, මේ කෘතියෙන් කතා කරන්නේ.මේ දිනවල ඔබ කියවන්නේ....පොත් දෙකක් කියවනවා. එකක්, ගාමිණි වියන්ගොඩගේ ‘විසේකාරි'. එය, මාරියෝ වර්ගාස් ලෝකාගේ ‘Bad girl’ කෘතියේ පරිවර්තනයයි. හරිම භාව්‍යමය ආකාරයට සහ දේශීය භාෂාවක් ඔස්සේ සාරය අල්ලාගත් කෘතියක් එය.අනෙක තමයි, ටියා ඩබිරෙට් ගේ ‘කොටියාගේ බිරිඳ’ හෙවත් TheTiger's wife. කාන්තාවක් ලියූ මේ කෘතියෙන් බොස්නියාවේ ඇතුළාන්තය ඈ ඉදිරිපත් කරනවා. ඉතාමත් ඛේදජනක අත්දැකීම ලියැවුණු පොතක් එය.කෙනකුට කියවන්න යැයි ඔබ නිර්දේශ කරන කෘතීන් තුනක්...ගුරුළු වත - ගුණදාස අමරසේකරගේ මේ කෘතිය ප්‍රබල කාව්‍යමය බස්වහරක් සහිත හා කාව්‍යමය ආවේග සහිත රසවත් කෘතියක්.ග්‍රීකයෝ සහ මයූර්යයෝ - සෙනරත් පරණවිතානයන් ගේ මේ කෘතියෙන් බටහිර සහ පෙරදිග ලෝක දෙකම එකතු කරනවා. ඉන්, පුරාතන අන්තර් සබඳතාව පැහැදිලි කරන්න උත්සාහ කරනවා. මං හිතන හැටියට ශිෂ්ටාචාර දෙකක් එකතු කළ විශිෂ්ටතම කෘතිය මෙයයි.ඩොක්ටර් ෂිවාගෝ - රුසියානු විප්ලවය තුළ මිනිසුන්ගේ දුෂ්කර පැවැත්ම, ජාතිවාදී දෘෂ්ටියකින් තොරව නිරූපණය කළ කෘතියක් මෙය.පොතක ඔබ වඩා වැදගත්කොට සලකන්නේ රචනා ශෛලියද.... අන්තර්ගතයද නැතිනම් අවසානයද...අන්තර්ගතය.ඔබ ළමා කාලයේ කියැවූ හොඳම පොත...කුමාරතුංග මුණිදාස සූරීන්ගේ ‘කියවන නුවණ’ පොතේ එන, ‘නා මුගටි හටන’ කතාව. එවිට මා, මීගමුව මාරිස්ටෙලාවේ අටවැනි පන්තියේ.ඔබ කියැවීමට කැමැති විශේෂ වර්ගයක පොත් තිබෙනවාද...රට රටවල දේශපාලනය හා ඉතිහාසය පිළිබඳ ලියැවුණු ප්‍රබන්ධ කෘතීන්වලට.මෙතෙක් කියැවූ පොත්වලින් ජීවිතයට ලැබුණු දේ...දීර්ඝවූ ශිෂ්ටාචාරයක් තුළ අපි මේ මොහොතේ කොතැනද ඉන්නෙ කියන එක අවබෝධ කර ගැනීම සහ තමා ජීවත්වන නිමේෂයේ අපූර්වත්වය විඳගන්න පුළුවන් වීම.ඔබට අනුව පොතකින් තැනුණු හොඳම චිත්‍රපටය...දෙකක් තිබෙනවා. එකක්, ලෙස්ටර් සූරින් ගේ ‘ගම්පෙරළිය'. අනෙක රොමාන් පොලාන්ස් ගේ ‘Tess of the Durbervilles'.ඔබ ඉහළින් ම අගයන කතුවරයා...ෆ්‍රාන්ස් කෆ්කා. ඔහු, බොහොම දුෂ්කර රැකියාවක් කරමින් ලේඛනකරණයෙහි යෙදුණු ලේඛකයෙක්. ඔහුගේ ලියමන හරිම රසවත්. ඒ වගේම, ඔහුගේ තේමාවන්හි පියකරුභාවය.ඔබේ ප්‍රියතම සම්භාව්‍ය කෘතිය...ලියෝ ටෝල්ස්ටෝයිගේ යුද්ධය හා සාමය.ඔබේ ප්‍රියතම පරිවර්තන කෘතිය...සුචරිත ගම්ලත්ගේ ‘ගීත ගෝවින්දය'. එහි කාව්‍යමය රසය, ඉන්දියානු කේන්ද්‍රීය භාවය සහ සරාගීකත්වය ඉතාමත් අපූරුවට ගැබ්ව තිබෙනවා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=cr1409078</link>
    <topic>කව් සිළුමිණ</topic>
    <author/>
    <content>කව් සිළුමිණ සංස්කරණය - රත්න ශ්‍රී විජේසිංහසට­හන - උමං­දාවේ ‘සිරි­කා­ල­කණ්ණි’ ප්‍රශ්නයේ අතීත අත්දැ­කීම වර්ත­මාන පුව­තක් සමඟ සම­පාත කෙරෙ­මින් ගොඩ­නැ‍ඟෙන මේ කව ‘ඉඟි­ලෑම්’ රැසක් ඉදි­රි­පත් කරයි. එදා ගස පාමුල කටු ලා පලා ගිය පිංගු­ත්තර, අද නුව­රින් නුවර කඩ­වල හැල්මේ දුවයි. එහෙත් එදා මෙන් උදු­ම්බ­රා­වන් මුවඟ සිනා නොනැ‍ඟෙයි. දිඹුල් මල් නුපු­බ­දිනා බැවිනි. උපෙ­කලා භාග්‍යානි මෙත­රම් බුද්ධි­වාදී නොවී, හෘද­ය­ග්‍රාහී ගුණ පිළි­බ­ඳව ද සිතුවා නම් වඩාත් සාර්ථක වෙතැයි සිතේ.පුර­වාන හද සැළ­මුතු පෙමින තව රැගෙන බෝ සේ බැතින පුදද්දී ආයෙ ආයේ ම වීසි­කර හිස­ටත් උඩින හදින් මන­සට මන­සින් හදට පනිද්දී ‍මාරුවෙන් මාරු­වට ඔබ ඒත් නොමි­දෙ­ද්දීත් මම දූලි ඉස දෑස් බොඳ­කර දිවි ගිරග පාමු­ලෙහි මා තැබුව, තනිව නගි­මින් නගද්දී ජය මග කිය­න්නැයි යදිද්දී නොනැ­වත වට කඳුළු පාද­වපු දෙන­යන මග කීව ලෙස මං තනිව නැග‍ ­බ­ලද්දී යළි බසිනු නොහැ­කිව උපා­යෙන් අපා­යක් මවා නෙත­දර සීරු­වට ‘ඔබ’ පැන ගිය අපූ­රුව, සොයා ගිය බෙහෙ­තම පෙර­ම­ගම ලද සේ ම මග කියා පොළ­වට බසින මිරි­ඟුව ද අතුගා සැනෙන සරද්දී ‘ඔහු’ සමඟ මග තොට, නුව­රින් නුවර කඩ­වල හැල්මේ දුවන නුඹ දැක සිනා නොම­වෙමි මුව­ගින දිඹු­ලෙන් මලක් කිසි­දින නොපූ­දින බැව් හඟ­මිනඋපෙ­කලා භාග්‍යානී අතු­කෝ­රළ  ඉඳිබු සඳ, මම බිඳක් නතර වෙමි නොම සිතන් මා අලස සාවෙක්ය පැටි වියෙක් කතා­වක තුරු සෙවණ වාඩි වී මට බිඳක් හඬ­න්නට ඇවැ­සි­මය... ජය දද නඟා පිරිස ඔබ පිළි­ගෙන තුටින කිත් කිරුළ පල­ඳනා අත­ර­තුර විම­සු­වොත් මා ගැන නොනිදා සිටින බැව් ද පව­සන්න දෙපා ජව ඇති නමුත් හදේ සවි අහිමි වුණ සාවෙ­කුට දිනුම නැත පව­සන්න දිනුම් ගැන සිහිය නැති එදා එක් අතී­තෙක රෑ ස‍ඳෙහි එළිය මැද හිරු තාප රැස් අතර නුඹ සමඟ බැඳී හුන් නුඹේ අඹ යාළුවා ගසක් යට හඬන බව නො කියන්න...එරා­ධිනී හසිනි ලංකා  සිරිමා බෝධි­යෙන් වට බෝ පතක් සුළ‍ඟෙ පාවුණ රහ­තුන් වඩින තාලෙට ගියේ ගල් පාලම දිහා­වට පෙර වූ රජුන්ගේ තෙද අනු­හ­සින්නේ මහ ගල් නැමෙන්නේ පින­ටයි පණ ලබන්නේ කටු මිටි හසු­රුවා ගල් කැට­යම් කළා පියු­මෙකි සෙල්මුවා සිරිමා සමිඳු වැඩියා මෙපෙත් මුදු පහ­ණෙකි දෙවි­යොත් වැඩි ඉස­ව්වෙකි වනය මැද ගණ­පති තව­මත් එය රකිති දුටු හද­වත් පිරෙයි නෙත කඳු­ළක් තියයි මේ උරු­මය හෙටයි දෙවි ගොල්ලන්ට බාරයි...සුදත් නවීන්ද්‍ර  හිරු සැඟ­විලා කරු­වළ පිරු­ණ­යි­ අ­හසේ සඳ බොඳ­වෙලා ඉකි­බිඳ හැඬු­ව­යි­ ර­හසේ තරු විසි­රිලා තුරු­ලුව උන් දස­ ද­හසේ මල් ‍පරවෙලා වැටු­ණයි බිඟු නැති­ ප­හසේ නිස­ලයි වලා­පෙළ ගුවනේ සැරි­ සැ­රුව නිහ­ඬයි තැනින් තැන සුළ­ඟත් දඟ­ කෙ­රුව නිවු­ණයි උදෑ­සන පෑයූ ගුරු­ ත­රුව හබ­ලත් බිඳී ගිය පසු මොක­ට­ද­ ඔ­රුව ගංගා ඇළ දොළත් හෙමි හෙමි­හි­ට­ ගා­ටයි වෙරළේ රළ පෙළත් හරි කම්මැ­ලි­ පා­ටයි පැහැ­යත් බොඳ කරන් දේදු­න්න­ත් රූ­ටයි ගහ කොළ කර­වුණේ වැහි දිය නැතු­වා­ටයි කොක් රැළ ඉගි­ලිලා නියරේ පෙළ­ ගැ­සුණූ සීපද හඬ කොහේ ළඟ පාති­න් ඇ­සුණූ කල­යත් ඉරි­තලා බොන දිය­රෙ­න් වැ­සුණූ හැලි­යත් හිල්වුණා දිගු කල් බත­ පි­සුණූ විහ­ඟුන් ගොළු­වු­ණයි නැත කිචි බිචි­ නාදේ බම­රුන් විම­සු­වයි මල් සුව­ඳ­ට­ වූදේ බුද්ධිය යට කරන් හද­වත කළ­ කී දේ වටහා දෙමින් උණ පඳු­රක මල් පීදේරත්නා ලංකා අබේ­වි­ක්‍රම  උදේ තේ එක අතට දෙන විටම නුඹ මාව කොනි­ත්තපු තැන කොතැන ‘දැයි මම සොය­නවා තවම බලා­ගත් අත බලා ගෙන හිත ලේ නහර වැල් ගල් ගැහී ඇත තනු ලිහුණු හද­වතේ රිද්මය භාව­නා­වට කොහෙත් සුදුසු නැත ප්‍රති­චා­ර­යට අව­කාශ නැති අව­කා­ශ­යක ප්‍රති­චාර නැති හිටි තැනට එන්ට කිසි මගක් නැති ගිහි ගෙයම ගිනි ගත්තු ගිනි ගොඩකි තැන නොතැන නොදත් වේද­නා­වට ජීව­කට තතු කියා පල කුමට නොමළ ගෙය­කින් අබැට සොය­න්නට රිදුණු බැඳු­මට කිසිදු ඉඩක් නැත හිරු තාම හිස මුදුනෙ ගිනි රැගෙන හව­හ­කදි සිති­ජ­යෙදි නිදා ගෙන හෙට නැගෙන විට උදේ කවුළු දොර හිඩැ­ස්සෙන් හිත තවමි. මම මටම මුවා උණජයන්ත නිම­ල්සිරි  පිය­හ­සර දක්වන්න ඉඩ මදිද මේ අහස? මියුරු සර නංවන්න හිඟ ද සත් සර නාද? ඉල්ම­හයි බක්ම­හයි දෙකම එක වාගෙ­මද? කොවු­ලනේ පව­සන්න කිමද මේ නිහඬ වතධර්ම­පාල පති­රණ  මල් වඩම් වැනි ‍මල් වෙඩි­ල්ලෙන් ගමට පෙනුණා වෙන්නැති අපේ පුළු­වන් කාර­කම් දඟ කරන විට දඟර නැටු­මෙන් ගමේ නාඹර කොලු පැටව් ගීත ගැයුවා ගමේ කොවු­ලන් කනට දාගෙන තෝඩු මල­කඩ සුරා විත­කින් තොල තෙමා­ගත් විය­පත් බඹරු රෑනක් ම කෙල්ලගේ වත කමල සිම්බා අපේ රත්තරං දුව කිය කියා පමණ නොම දැන තම කුසේ හිතේ තර­මට බෙදා ගත් බත් සමඟ අනු ව්‍යංජන විසි කරති තැන් තැන්වල යහ­ළු­වන් සහ නෑයන් අඬ­හැ­ර­යක් වුණා ගම­ටම සළෙ­ළුන්ට වැට බැඳිය යුතු සිහින තාරකා මාව­තක් අපේ ගේ වට­කොට වැටුණු බවවික්‍ර­ම­සිංහ අත­පත්තු  එපා... ගල් ගස­න්නට ‘මූස­ලයි’ යැයි දොස් නග­න්නට... ඉල­ප­තක් අතට ගෙන... එපා... පරි­භව කර­න්නට... දරු දුකට හඬ තලන... අහිං­සක උල­ලේ­නිය මි... දිවා කල තුරු හිසක සැඟවී... රැයෙහි දී ගම්දො­රට එබෙමී... කා ළඟද කිරි කැටි බිලි­න්දෙක්... දරු සෙ‍ාවින් සොයමී... එපා මා සිත පාර­ව­න්නට... මාත් ඉස්සර මවු කෙනෙක් මි... අහිමි විය මගෙ බිලිඳු සුර­තල්... උම­තු­වෙන් තැවෙමී... කඳුළු බර නෙත් පිය­වෙනා තෙක්... කුරු­ලු­වෙස් දරමී...තරු­ෂිනි සඳුෂා ඕවි­ටි­ගල  නොද­රු­වකු අව­ධියේ රැයක ඔඩො­ක්කුව උඩ මවු මාව තියා­ගෙන බත් අනා කුරු­ල්ලන් කර කවද්දී නිල් නුබ දෙස එකැ­ඟි­ලක් දික්කොට පෙන්වද්දී රන් තැටි­ය­කැයි අර බලා සිටියා මා වළා ඇක­යෙන් බිම වැටෙ­න­කම් හඳසුසිත් නුව­න්දික  වැස්සට මම හරිම ආසයි පුංචිම පුංචි කාලේ මත­කයේ නැතු­වත් ගණන් හදනා පොතේ පිටු­වක් කඩා ඔරු පා කර ගුටි කෑ දිනේ මත­කයි ඒ වුණත් වැස්සට මම හරිම ආද­රෙයි පාසල ඇරී එන විට මහ හයි­යෙන් වසින විට පොත් ටික බේර­ග­න්නට ඉටි කොළ සොයා වෙහෙසී නොහැකි තැන කමි­සය යටින් පිටේ සඟ­වා­ගෙන දිවූ හැටි මත­කයි ඒත් වැස්සට මම ගොඩක් ආද­රෙයි ලොකු මහත් වුණු අද දෙගොඩ තලනා වතු­රෙන් ඉන්න ගේ පැළ යට කළත් ඇඳි වත පම­ණක්ම මට තබා ඔක්කෝම අර­ගෙන ගියත් පන්සලේ බණ මඩුව යට ඉඳන් වහින හැටි බලා­ගෙන ඉන්න මම ආසයිඅජිත් කල්‍යාණ අම­ර­සිංහ  අල්ති­නායි ඔබ වගේ එදා සිටවූ හෙප්ලර් දලු වගේ මහද සැලෙන බව ඇසුණි ද කාට කෝ මේ මිහි­මත... කැට කැබි­ලිති ගහණ අයි­ල­යෙන් මා රැගෙන ගිය පුංචි අඩි පාර තවම ඇත මත­කයේ අසු­න්ද­ර­තා­ව­යෙන් ගහ­ණවදුල්මිණි කිතු­න­ග­මගේ  අපි සසරෙ නිමක් නැතී හමු­වෙලා තියෙ­න් ඇතී ඒ නිසාම වෙන් ඇතී හමු­වුණේ දම­යන්තී නුඹ පවන වගේ ඇවි­දින් පුර­වලා මහද සෙනෙ­හෙන් මාරු­තය වගේ සැනෙ­කින් ඇයි යන්න ගියේ කිය­පන් හිත රිදුනු වාර එම­ටයි ඉකි ගැසුණු වාර බෝමයි ඒ වුණත් හිතේ මිමි­නෙයි නුඹ දකින්න නම් ආසයිරුවන් ඩී. අළු­බෝ­මු­ල්ලගේ  අත් අග පැලඳි පත් සිලිටු මුවින් පිඹ හීල් සුළං පොද තුඩින් තුඩ ගෙන­විත් නෙක නෙක පර­ඬැල් පාසී තබා මා උර­පත් පාදමේ කැදලි බැද ගෙවැද හිද කියන් යකුන් බුරා පැන විකා දමා මා පත් එකින් එක කෘෂව කේඩෑරි වූ දා මා ගත නපුරු සාගතේ තුඩින් ගෙන කුටු­ම්භය ඉගිල ගිය කුරු­ල්ලා­ණනේඋදු­රා­ගෙන යන්න නොදී උඹ‍ලගෙ පාලු ගෙදර උඩු හුළ­ඟට රැ‍කගෙන ඉන්නවා සාර සොබා වසන්තී එන­තුරු ආයෙත් මගේ ඉස­ව්වට නෑර මග පාර මතක නම් ආයෙත් බීජු රකින්ට වරෙන් මගෙ තුරු­ලට දරු පැටවු උප­දින අලුත් ලෝකය තමයි කුරුල්ලෝ කව­දත් වස­න්තයකේ.ඩී. ප්‍රදීප් කුමාර  මිනී නො කයි මාතර කිඹු­ලි­ගෙ ­පැ­ටියා විනී­තවු නමක් පෙර සිට ලැබ ­සි­ටියා දැනී­මක් නැතිසෙ දරු පෙම නැති­ ව­දයා විසී කළ ගඟට දෙද­රුන් කුරි­රු­ පියා යුද සෙබ­ළුන් විගස සිදු කළ විප­ත­ දැක වැද ගඟ තුළට දුනි දරු­ව­නගෙ දිවි­ රැක හෙද මවු­ව­රුන් සැළ­කිලි පෑවා­ සැ­නෙක අද මාතර ම පසු වෙයි පව­ස­මි­න් දුක කපා උමං අසූ අට රියන් පිළි­ම­ බැඳ නොපා වෙර ‍සාමයෙන් පුර­ව­මි­න් හද සැපා සැළසූ රෝහල් ‍ඔසුහ­ලි­න් සොඳ එපා මාත­රට කර­නට කිසි­ ව­රදගල්දෙ­ණියේ සිරි­ව­ර්ධන  කර්තෘ - රණ­තුංග මල්ල­ව­ආ­රච්චි ප්‍රකා­ශ­න­ය - කර්තෘ ප්‍රකා­ශ­න­යකිදශක තුන­කට ආසන්න කාල­යක් තිස්සේ කාව්‍ය කර­ණ­යෙහි යෙදෙ­මින් කාව්‍ය සංග්‍රහ කීප­යක් ම පළ කොට සිය ප්‍රති­භාව පෙන්වූ ප්‍රවී­ණ­යකු වන රණ­තුංග මල්ල­ව­ආ­රච්චි ‘දල ලඹ නිලඹ’ නමින් ඔහුගේ නව­තම කෘතිය එළි­දක්වා තිබේ. කර්තෘ ප්‍රකා­ශ­න­යක් ලෙස එය පළ­වීම, මෙරට ප්‍රකා­ශ­ක­යින් කවි­යට දක්වන උදා­සීන අනු­ග්‍ර­හය පැහැ­දිලි කර­න්නකි. සමාස ඝටිත, කෙටි විරිත් අනු­යත රණ­තුං­ගගේ කවි­මග මේ කෘතිය පුරාම දැක­ගත හැකි ය. ‘පෙර­හැර’ නිද­සුන් ය.මිමි­නෙන කස­වල කසු කුසු ලට පට ලට පට හැඬ­වෙයි ඇස ඇස පැන පැන විම­සන කාසි කාසි හිත පොපි­යයි මහ­ත්ව­රුනි පින්කැට සරි බල­වත් බව­ලත් සර­ණයි වාසි කාසි දොළක් නොවේ දොළොස් මසට එක ඇස­ළයිපෙර­හැර හා බැඳුණු ව්‍යාපා­රික චර්යාව උත්ප්‍රා­ස­වත්ව කවි­යට කැඳ­වන රණ­තුංග, විස්තර කථ­න­යෙන් බැහැ­රව සිය ප්‍රවී­ණ­ත්වය රැක­ගනී. ‘කැලණි හෑල්ල’ සාම්ප්‍ර­දා­යික ‍පුරවැ­නුම් ඇසු­රෙහි නූතන පරි­හා­නිය ප්‍රශ්න කරන රච­න­යකි.‍ඇසූ මන­රම් කව් ගී පද සොඳුරු සර දුටු මන­රම් හද බැඳි සිතු­ව­මින් බර සව් සිරි පිරි සුර­පු­ර­වන් කැලණි පුර සැළ­ලි­හි­ණිය කෝ එහ­සුන් සොඳුරු තර‘බහි­රව සහෝ­දර’ වැනි රච­න­යක දක්නා සෙව් වහර හැඟු­මින් තොර ය. ‘කඳු පාමුල’ කවි පෙළ ඒ අඩුව පුර­ව­මින් පණ ගැහෙන කාව්‍යෝක්ති කැඳවා ගනී.වැලි ද පොල් කටු තාර ට්‍රැක්ටර් කෙළිති දෑතක කබල් ටින් මළු පාන් කාලක වඩේ ටොපි­යට කිරිම කිරි දත බැඳී හීනෙක හිනා පිපු­ණෙද?ඇතැම් විටෙක දුර­ව­බෝ­ධව වින්ද­න­යෙන් ඈත්වන රණ­තුංග ගේ කවි බස, කෙසේ නම් ප්‍රසා­ද­වත් වන්නේ දැයි ඔහු ම පෙන්වා දෙන්නේ මෙලෙ­සිනි.පිළි­තුරු සිඳුනු උතු­රට ඇඳි­වත මහන දකු­ණට වදු­ලක අඳුරු හිස මත‍ ­ත­ව­මත් සඳය ලොවට මඅභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=cr1409079</link>
    <topic>පොත් පුවත්</topic>
    <author/>
    <content>පොත් පුවත්සම්මානනීය විද්‍යා ලේඛක නාලක ගුණවර්ධන ලියූ අලුත්ම කෘතිය “තරු අතරට ගිය දරුවා - ආතර් සී. ක්ලාක්ගේ ළමා විය” කෘතිය සැප්තැම්බර් 10 වැනිදා ඇරඹෙන ජාත්‍යන්තර පොත් ප්‍රදර්ශනයේ දී වෙළඳපොළට එක්වෙයි.ළමයින්ට ජාත්‍යන්තර කිර්තියට පත් ශ්‍රීමත් ආතර් සී. ක්ලාක්ගේ ජීවිතය ආදර්ශයට ගැනීමට සිතෙන අන්දමින් ලියවී ඇති මේ කෘතිය ඔවුන්ට දඟකිරීමට, හීනමැවීමට හා අත්හදා බැලීම් කිරීමට ඉඩ දිය යුතු බව කියා සිටී. පෙළ පොත් හා විෂය මාලාවට සීමා නොවී දරුවන්ගේ පරිකල්පනයට කුතුහලයට හා උද්‍යෝගයට රුකුල් දිය යුතු බව වැඩිහිටියනට හා ගුරුවරුන්ට ඉන් පෙන්වා දෙන අතර කටපාඩම් කිරීම හා විභාගවලට උත්තර ලිවීමට ඔබ්බෙන් ප්‍රශ්න ඇසීම හා දැනුම සොයා යෑම කරන සැටි දරුවන්ට පෙන්වා දෙයි.මේ කෘතිය සුරත ප්‍රකාශනයකිසම්පාදක - පූජ්‍යපුවක්ගහකොටුවේ සරණතිස්ස හිමිප්‍රකාශනය - කර්තෘ ප්‍රකාශනයකිබුදුදහම පිළිබඳව දැනුම් සම්භාරයක් ලබා දෙන ප්‍රශ්නෝත්තර සංග්‍රහයක් බුදුදහම හදාරන අයට මෙන් ම දහම් පාසල් සිසුන්ට ද උවැසි උවැසියන්ට ද ඉතා ප්‍රයෝජනවත් කෘතියකි. නොමිලයේ බෙදාහරින මේ කෘතිය ලබා ගැනීමට විමසන්න 077 5421045කර්තෘ - පූජ්‍ය තිරිකුණාමලේ ආනන්ද හිමිප්‍රකාශන - විසිදුනු ප්‍රකාශකයෝබන්දුල හරිශ්චන්ද්‍රයන්ගේ මනහර සිතුවමින් විසිතුරු වී ඇති, මේ ළමා කෘතිය රාහුල හිමියන්ගේ චරිතය පසුබිම් කොට ලියන ලද්දකි. බුදුරජාණන් වහන්සේ කරුණාවෙන් රාහුල පොඩි හාමුදුරුවන්ට සලකන අයුරු උපදෙස් දෙන අයුරු උගන්වන අයුරු ඉතා අපූරුවට මේ කෘතියේ දක්වා ඇත්තේ සිය සිසුන් කෙරෙහි පැවතිය යුතු ආකාරය පිළිබඳව ගුරු දෙගුරුන්ට නැවත නැවතත් සිතීමට යොමු කරවමිනිජයකොඩි සෙනෙවිරත්න මහතා ලියූ ‘චූටි වෙදරාල’ කෙටිකතා සංග්‍රහයේ නවතම මුද්‍රණය මේ මස 09 වැනිදා අඟහරුවාදා උදේ 10.00 ට කොළඹ මරදානේ, දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.කෙටිකතා රචනා කිරීමේදී කවරදාත් ඔහුගේ අරමුණ වූයේ යම් දුබල චරිතයක් හෝ සිදුවීමක් අළලා රසවත් නිර්මාණයක් බිහි කිරීම විනා, ආකෘතිමය පෙළහර පෑම හෝ ප්‍රහේළිකා ගොඩනැඟීම නොවන බව ‘චූටි වෙදරාල’ කෘතියෙහි එන කෙටිකතා කියවීමෙන් පාඨකයා පසක් කර ගන්නවා නිසැකය. ජයකොඩි සෙනෙවිරත්න මහතාගේ ‘චූටි වෙදරාල’ ග්‍රන්ථය එදින විශේෂ අඩු මිලකට පාඨකයන්ට ලබා ගැනීමට අවස්ථාව සලසා ඇති බව ප්‍රකාශක දයාවංශ ජයකොඩි මහතා පවසයි.කර්තෘ - එස්. ජයසේකරපුරාතන පෙරදිග - මිල රු. 330පුරාණ ග්‍රීසිය - මිල රු. 350පුරාණ රෝමය - මිල රු. 450  ප්‍රකාශනය විසිදුනු ප්‍රකාශකයෝපැරණි භාෂා හා ඉපැරණි ඉතිහාසය පිළිබඳ රුසියානු පඬිවරයෙකු වූ ඇලෙක්සැන්ඩර් නෙමි රොව්ස්කි රොබ්ස්කි ගේ පුරාණ ලෝකයේ කතන්දර නම් කෘතිය ඇසුරින් පරිවර්තිත කෘති තුනකි. බැබිලෝනියාවේ හමුරාබි රජ, ධර්මාශෝක, චරක වෙදැදුරු, චීනයේ හු ෂී නම් මිලර් රජ, සොක්‍රටීස්, මහා ඇලෙක්සැන්ඩර් ආදී ඓතිහාසික චරිත හා ඔවුන් ආශ්‍රිත සිදුවීම් රාජධානි පිළිබඳ දැනුම් සම්භාරයන් රැගෙන එන මේ යොවුන් කතා පෙළ ඉතිහාසය, ජීවිතය හා සමාජය පිළිබඳව ගැඹුරු අරුත් ගෙනදෙයි.පරිවර්තනය - සත්‍යපාල ගල්කැටියමිල - රු. 250ප්‍රකාශනය - කර්තෘ ප්‍රකාශනයකි.රටවල් එකොළහක ජගත් කීර්තිධර කෙටිකතාකරුවන් පහළොස් දෙනකුගේ විරල කෙටිකතා එකතුවකි. දිනපතා පුවත්පතක විශේෂාංගයක් සැරසු මේ බොහොමයක් කෙටිකතා විශ්ව සාහිත්‍යයේ විවිධ අවදීන් හා විවිධ ශෛලීන් නියෝජනය කරන්නා වූ ලේඛකයන් විසින් රචිත ඒවා වීම විශේෂයකි.කර්තෘ - සමන්තා විජේසිංහමිල - රු. 590ප්‍රකාශනය - කර්තෘ ප්‍රකාශනයකි.වත්මන් ලාංකීය සමාජය අවාසනාවන්ත ලෙස මත්කුඩු ජාවාරම හා ගණිකා ව්‍යාපාරය වැනි දුරාචාරවල ගොදුරක් බවට ඇති අයුරු විමර්ශනයක යෙදෙන කතුවරිය ඒ අගාධයෙන් පාඨකයා ගොඩගන්නා උත්සාහයට පාඨකයා ද හවුල් කරගන්නා අයුරු මේ කෘතියෙන් පෙනේ. බටහිර නවකතාවක හෝ ක්‍රියාදාම චිත්‍රපටයක් මෙන් කතාව ගලා යන්නේ පාඨකයා කුතුහලයෙන් කුළුගන්වමිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=cr14090710</link>
    <topic>‘රත්න ශ්‍රී ගේ පන්හි‍ඳෙන් නිමැවුණු ගී පාලම’</topic>
    <author>ජී.ජී. සරත් ආනන්ද තිස්සමහාරාමය</author>
    <content>‘රත්න ශ්‍රී ගේ පන්හි‍ඳෙන් නිමැවුණු ගී පාලම’පොදු ජනතාවට වඩාත්ම සමීප කලා මාධ්‍යය වන ගීත කලාවට සිංහල - දෙමළ වාර්ගික බැඳීමත්, ජනවාර්ගික අර්බුදයත් තේමා කරගනිමින් ප්‍රවීණ ගේය පද රචකරත්න ශ්‍රී විජේසිංහ විසින් රචිත ගී රචනාවල අගය විමසමින් ජී.ජී.සරත් ආනන්ද ලියූ මෙම විමර්ශනාත්මක ලිපියේ මුල් කොටස පසුගිය පාලමේ පළ විය. මේ එහි අවසන් භාගයයි.උතුරේ සිට සිංහල ජනතාව ජීවත්වූ ප්‍රදේශවලට රැකීරක්ෂා සඳහා පැමිණ සිටි දමිළ ජනතාවට වාර්ගික අර්බුදය හේතුවෙන් ජීවිතාරක්ෂාව පතා යළි ගම්බිම් කරා යාමට සිදුවූයේ නොපැතූ අයුරිනි. මේ නිසා බාහිර සංස්කෘතික බැමිවලින් පවා සිර කළ නොහැකි වූ සමීප මානව සබඳතා ශෝචනීය ලෙස කැඩී බිඳී ගියේය. එම අත්දැකීම ඇසුරින් ද අපූර්ව ගීත 2ක් රත්න ශ්‍රී විසින් රචනා කර තිබේ. ජංගම දුරකථන, ඊමේල්, ෆේස් බුක් නොපැවති එකල ඔවුන් මෙලෙස සමුගත්තේ යළි කිසිදා හමු නොවන විලසිනි. ශිව රමණිත්, ශිව කුමාරනුත් උතුරට ගියේ එලෙසිනි.(01) ‘ශිව කුමාරන් අය්යණ්ඩියේ මල් පිපෙනවද දැන් යා‍පනේ අපෙ දාස් පෙතියා මල් වගේ ඒ සුවඳමද අය්යණ්ඩියේ... ඔබ වෙන්වෙලා යන දා ගමේ මල් මිටක් ඇයි අරගෙන ගියේ හරිහම්බ කළ සේසත ඔබේ මල් සුවඳ විතරද ජීවිතේ...’(නිරංජලා සරෝජනී / ගුණදාස කපුගේ)(2) ‘ශිව රමණි අඬන්නෙපා එක වරක් හිනාවෙලා යන්න ඇහේ කඳුළු පිසදා ඔය කඳුළු සිංහලට නඟන්න බැරිවෙයි මට කිසිදා... කළු ජූලි මාසය තවම දැවෙයි ගින්දර නෑ නිවිලා ඔබ කඩා දැමූ මලක් වගේ මලානිකව හිටියා බෝඩිමට ඇවිත් අප්පා දුව එක්ක යන්න කියලා මට කිසිදවසක මල් නොපිපෙන රටක් ඉතිරි කරලා.....’(ජයතිලක බණ්ඩාර / අජිත් ජයවීර)රත්න ශ්‍රී ලියා රශ්මි සංගීතා ගැයූ ‘මන්නාරම් කන්‍යාරාමය ඇරිලා’ ගීතය තුළ ඇත්තේ යුද්ධයේ දී මියගිය සිය පෙම්වතා වෙනුවෙන් පෙම්වතිය හෙළූ කඳුළුය. මෙහිදී සිලප්පදිකාරම් මහා කාව්‍යයේ ‘කන්නගි - කෝවලන්’ කතාව අපට සිහිගන්වන පෙම්වතිය කියන්නේ එදා පඬිරට ගිනි ලෑවාක් සේ ගිනි ලන්නට රටක් අද ඉතිරිව නැති බවයි. එසේම තම පෙම්වතාගේ වියෝවෙන් පීඩාවට පත්ව සිටින්නේ තමන් පමණක් බවයි.‘ඔබ අහිමි වු‍ෙණ් මටමයි. මේ රටට නොවේ මහ පො‍ළවට මිස මිනිස්කමට පෙම් නොකරන රටට නෙමෙයි නැඟිටින්න එපා නැඟිට කොහේ යන්නද අපි ඉතින් කෝවලන්....’(රශ්මි සංගීතා / ප්‍රේමසිරි කේමදාස)රත්න ශ්‍රී ම ලියා කප‍ුගේගේ සංගීතයට ජයරත්න තෙන්නකෝන් ගැයූ ‘ලක්ෂ්මී අපි දුක්වී මොකටද’ නම් ගීතයත් යථෝක්ත ගීතයත් අතර සම්බන්ධයක් ඇති බැව් පෙනේ. ගීත දෙකෙන්ම උපුටාගත් ඛණ්ඩ මෙලෙස පෙළ ගැස්සූ විට එකී පෙම්වතිය මෙන්ම පෙම්වතා ද අපට මුණගැසේ.(01) ‘...පේසාලෛ හන්දිය ළඟ කනේරු මල් ගහ පාමුල ඔබ පරවී වැටිලා ලේ ගලමින් තිබුණා...’(2) ‘වෙඩි වැදිලා හිරු මිය යන හෙට හැන්දෑවේ කනේරු මල් ළඟ පාමුල තණකොළ යහනේ මා නිදිදැයි බලා යන්න වෙනදා වාගේ’1998 වසරේ දී විශාරද ගුණදාස කපුගේ සහ රත්න ශ්‍රී සුසංයෝගයෙන් නිකුත් වූ ‘ඉරබටු තරුව’ කැසට් පටයට වාර්ගික ගැටලුව තේමා කරගත් ගීත 2ක් ඇතුළත්ව තිබූ අතර එම දෙකම සංගීතවත් කර ගායනා කළේ කපුගේය. එක් ගීතයක් මඩකලපුවේ ‘කල්ලඩි පාලම පාමුල සින්දු කිව් මාලුවන්’ වෙනුවෙනි. අනිත් ගීතය ‘නලලේ තිලක තියා සිංහල සින්දු කියූ කිරිල්ලිය’ වෙනුවෙනි. වඩාත් විචාරක අවධානයට ලක්වූයේ එම දෙවැනියට සඳහන් කළ ගීතයයි. එවකට LTTE සංවිධාන‍ෙය් පොලිස්පති ලෙස පෙනී සිටි නඩේසන් සහ ඔහුගේ බිරිය වූ විනීතා නම් සිංහල කාන්තාව පිළිබඳ ‘ප්‍රේම වෘත්තාන්තයට’ පසුගිය කාලයේ මාධ්‍ය මඟින් පුළුල් ප්‍රචාරයක් ලබා දී තිබුණි. තහනම් ත්‍රස්තවාදී සංවිධානයකට එක්වී සිටි ඔවුන් දෙදෙනාටම අවසන් මහා ස‍ටනේ දී මරණය හිමි වුවත් වාර්ගික අර්බුදයෙන් පෙළුණු රටක ‍ෙමම දෙපළගේ එක්වීම සුවිශේෂී සිද්ධියක් විය.‘සිංහල සින්දු කියන නළලේ තිලක තියන කිරිල්ලී තුඩින් හදවතත් අරගෙන ගිනිගත් තල් අරඹට ආවාදෝ ඉගිල්ලී...’මේ කිරිල්ලිය ‘ගිනි මලින්’ තැනූ මල් පොකුරක් ද රැගෙන මනාලියක වී, නුහුරු බසින් පෙම් කවි කී කුරුල්ලාට තුරුළුවෙද්දී ඇයගේ ඥාති සනුහරය ඇය ‘මළා සේ සලකා’ දානයක් ද දුන්හ. එහෙත් රත්න ශ්‍රී මෙම ගීතය මඟින් අප වෙත ඉදිරිපත් කරන යථාර්ථය නම් ආදරය උදෙසා ඇය කෙතරම් නම් කැප කිරීමක් කර තිබේද යන්නයි. සැබැවින්ම එය පූජනීයය. ‘ආදරය නුඹට භාරයි රැකගනින් දේවතාවී’ යැයි පවසන්නේ එබැවිනි.එක්තරා අවස්ථාවක මඩකලපුව දිස්ත්‍රික්කයේ සංචාරයක නියැළුණ රත්න ශ්‍රී අතරමඟදී හමුවූ දැරියකගෙන් නම ඇසූ විට අසන්නට ලැබුණේ අපූර්ව නමකි. සුභාරති මැණිකේ. නමේ කොටසක් දෙමළය. කොටසක් සිංහලය. තවදුරටත් කරුණු විමසූ විට ඇයගේ මව මඩකලපුවේ දමිළ කාන්තාවක් බවත්, පියා දකුණේ සිංහල පුරුෂයකු බවත් හෙළි විය. එසේ නම් සුභාරති මැණිකේ අයත් වන්නේ කුමන ජනවර්ගයට ද? රත්න ශ්‍රීගේ පන්හිඳට ගී පද ගලා එයි.‘නින්දවූර් කළපුව ළඟ ඔලුවිල් යන පාරේ නින්ද නැති ඇහින් බලනා සුභාරතී මැණිකේ මට ලියන්න බැරි කවියේ... අප්ප නුඹේ දකුණින් ආදරය අරන් ආවේ අම්ම නුඹේ මඩකලපුවෙ බත කිරිකර දුන්නේ රත්තරනේ නුඹ කවුරුද සිංහල මට නොදැනේ...’(ජානක වික්‍රමසිංහ / ගුණදාස කපුගේ)වාර්ගික යුද්ධයට මැදිහත්වන ප්‍රධාන ජනවර්ග දෙක දෙපසෙහි කඳවුරු ලාගනිද්දී මෙවන් පවුල් විශේෂයෙන්ම ඔවුන්ගේ දරු දැරියන් එයට මුහුණ දෙන ආකාරය කෙතරම් සංවේදී විය හැකිද? රත්න ශ්‍රී මෙම පදවැල් තුළින් ඔවුන්ගේ හදවත්හි ගැඹුරුම තැන් ස්පර්ශ කරන්නේ අපරිමිත මානව දයාවත් සහෝදරත්වයත් වෑහෙන සෙනෙහසක ආධ්‍යාත්මය පිළිබිඹු කරමිනි.‘යුද්දෙ ඇවිත් මුළු ගංගොඩ ගිනියම් වුණ දවසේ ගංසූරිය මලක් වගේ මැළවී ගිය මුහුණේ ඇත්ත කියාපන් නංගියෙ කඳුළු නේද තිබුණේ...’රත්න ශ්‍රී විජේසිංහයන්ගේ දීර්ඝ ගීතාවලිය තුළ ජනවාර්ගික අර්බුදය හා සාමය තේමා කරගත් මෙවන් විශිෂ්ට ගීත රාශියක් හමුවූවත් අවාසනාවකට ඉන් අපට ශ්‍රවණය කිරීමට ලැබෙන්නේ ගීත කිහිපයක් පමණි. මෙරට FM ගුවන් විදුලි නාළිකා කොපමණ තිබුණත් ඒවායේ මෙම ගීත ප්‍රචාරය වන්නේ නැත.උතුරේ යුදගිනි නිවී සාමය උදාවේවා යන ප්‍රාර්ථනයෙන් ‘සෙත් පිරිත’ ලෙස නම් කළ, 1997 වසරේ දී පමණ රත්න ශ්‍රී අතින් ලියවුණ ගීයක පද කිහිපයකින් මෙම සටහන නිමා කරනුයේ එකී ප්‍රාර්ථනය අදටත් වලංගු වන බැවිනි. මෙය සංගීතවත් කරමින් ගැයුවේ රෝහණ වීරසිංහය.‘නිවා දොරින් දොර ගිනි වැට උනා කඳුළු වැල් නෙතු අග බිඳී ගිය පරෙයි කූඩුව - යළි තනා දෙවන්.. පිපී මල් කුරිරු අවි අග ඉදේවා එකම කිරිබත වසීවා පොකුරු වැහිපොද තෙමා නෙතු පියන්'ජී.ජී. සරත් ආනන්ද තිස්සමහාරාමය- අකුරණ ජාතික සුහදතා පදනමේ ලේකම්මොහොමඩ් හුසේන්දෙවන රාජසිංහ රජ සමයේ වෛද්‍ය විශේෂඥයන් වශයෙන් ලංකවට පැමිණි අරාබි වෙදැදුරු පරපුරකින් පැවත එන මුස්ලිම් ප්‍රජාවක් මහනුවර දිස්ත්‍රික්කයේ අකුරණ හා උඩුනුවර ආදී ප්‍රදේශවල අදත් වෙසෙති. වෙදගෙදර, උළුගෙදර වැනි පෙළපත් නම් දරන මොවුහු සිය ගම්බිම්වල වෙසෙන සිංහල හා දෙමළ ජනයා සමඟ ද සියවස් කිහිපයක් මුළුල්ලේ ඉතා සුහදශීලී සමාගම් පවත්වති. මෙම මුස්ලිම්වරුන් අතර කැපී පෙනෙන චරිතයක් වන උළුගෙදර මොහොමඩ් හුසේන් මෙවර භූමිකාව හමුවේ පෙනී සිටියි.ජාතික සුහදතා පදනමේ සභාපති ෙකානකලගල උදිත හිමි“පණ්ඩිත දහනායක කියා මහත්මයෙක් ‘සාරසිය පත්තුව’ කියා පොතක් ලියා තිබෙනවා. එහි සඳහන් වෙනවා දෙවන රාජසිංහ රජතුමාගේ කාලයේ රජ බිසවට වෙදකම් කරන්න අරාබියෙන් පැමිණි වෛද්‍යවරුන් පිරිසක් ගැන. වෙදකම සාර්ථක වුණු සතුටට රජතුමා ඔවුන්ව උඩරට පදිංචි කරවා ගත්තලු. අකුරණ මඩිහේ කොටසක් පදිංචි වුණා. තව පිරිසක් උඩයාර්වරුන් හැටියට උඩුනුවර පැත්තේ පදිංචි වී තිබෙනවා. අදටත් ඔවුන් යුනානි වෙදකම කරනවා. රජතුමා මේ පිරිසට පල්ලියක් තනා ගන්නත් අවසර දී තිබෙනවා. පල්ලියකොටුව කියා නම වැටුණේ පල්ලිය තැනූ ස්ථානයටයි. ඒ පරම්පරාවෙන් පැවත එන අය තමයි අදත් මේ ප්‍රදේශවල ජීවත්වෙන්නේ.”ඔහුගේ සම්පූර්ණ නම උළුගෙදර සෙය්යඩි ‍මොහොමඩ් මොහොමඩ් හුසේන්ය. ඔහුගේ උපන් ගම ද අකුරණය. වෙළෙඳ පවුලකට අයත් වන හුසේන් ගලේවෙල ප්‍රදේශයේ ව්‍යාපාරයක් ආරම්භ කළේ 1972 දීය. ඔහුගේ වෙළෙඳසැල පිහිටියේ ගලේවෙල බෞද්ධ ධර්මදූත මධ්‍යස්ථානය ඉදිරිපිටය. විහාරස්ථානයේ පැවැති මල්වට්ටි වෙන්දේසියක් විවෘත කිරීමට ඔහුට ද ඇරියුමක් ලැබිණි.“කුඩා කාලෙ ඉඳලම අපි සිංහල ජනයාත් එක්ක සමීපව ජීවත් වුණා. ඒ නිසා පන්සලේදි මම කතාවකුත් පැවැත්තුවා. මගේ කතාව අහලා නායක හාමුදුරුවෝ හුඟක් පැහැදුණා. ඊට පස්සේ මම ගලේවෙල ඉන්නතුරුම හාමුදුරුවෝ පන්සලේ කටයුතුවලට මාව සම්බන්ධ කරගත්තා.”කලකට පසු යළිත් අකුරණට පැමිණි හුසේන් වැඩි කල් නොගොස් අකුරණ රඹුකේඇල මහා පල්ලියේ භාරකාරත්වයට පත්විය. එම තනතුරට පත්වූ විගස ඔහු කළේ ප්‍රදේශයේ පිහිටි ඓතිහාසික රජමහා විහාරයත් සමඟ සබඳතා ගොඩනඟාගැනීමය.“අපි සමඟි වෙලා අපේ ජනයාට ආදර්ශයක් දිය යුතුයි කියා හිතාගෙන 2003 අවුරුද්දෙ ‘ජාතික සුහදතා පදනම’ කියලා සංවිධානයක් පිහිටුවා ගත්තා. මේකට මුල් වුණේ කොනකලගල විජිත රජමහා විහාරයේ අපේ විජිත නායක හාමුදුරුවෝ. භික්ෂූන් වහන්සේ දහතුන් නමක් රඹුකේඇල පල්ලියට වඩම්මලා දානයක් පිරිනැමීමෙන් තමයි අපි මේ සුහදතා පදනමේ වැඩ පටන්ගත්තේ. ඉස්ලාම් ධර්මයට අනුව අසල්වැසියා කවර ආගමකට, ජාතියකට අයත් වුවත් ඔහුට සැලකීම යුතුකමක්.“මාවනැල්ල, ගලගෙදර වගේ ප්‍රදේශවල පසුගිය කාලයේ අවාසනාවන්ත සිදුවීම් කිහිපයක්ම ඇතිවුණා. ඒත් අපේ ප්‍රදේශයේ කවදාවත් එවැනි තත්ත්වයක් ඇති වෙන්න අපි ඉඩ තැබුවේ නැහැ. පන්සල, පල්ලිය, ප්‍රාදේශීය සභාව, පොලිසිය මේ ඔක්කොම එකතුවෙලා ජාතික සමඟිය රකින වැඩපිළිවෙළක් අපි මෙහේ සංවිධානය කර තිබෙනවා”මොහොමඩ් හුසේන්ජාතික සුහදතා පදනමේ සේවාවන් අකුරණ ප්‍රදේශයට පමණක් සීමා වී නැත. 2003 වසරේ හම්බන්තොට ප්‍රදේශයේ නියඟයක් ඇතිවූ විට අකුරණ පිහිටි සියලුම විහාරස්ථාන, පල්ලි හා කෝවිල්වලට වියළි ආහාර ද්‍රව්‍ය එකතු කරගෙන නියෝජිත පිරිසක් හම්බන්තොටට ගියහ. එම අවස්ථාවට දෙමළ ජනතා නියෝජිතයන් වශයෙන් ප්‍රාදේශීය සභා මන්ත්‍රී රාමයියා ඇතුළු කණ්ඩායමක් එක්ව සිටීම ද කැපී පෙනිණි.“රඹුකේඇල අපේ ගමිනුත් පන්සලට අවස්ථානුකූලව දාන පිරිනමනවා. පන්සලේ හැම උත්සවයකටම අපේ අයත් සහභාගි වෙනවා. අපේ නායක හාමුදුරුවෝ පාරම්පරික සර්ප වෙදකම් දන්නවා. අපේ අය වෙදකම් ගන්නත් පන්සලට එනවා නිතරම. පවුලේ ගැටලුවක් ඇතිවූ විටත් අනුශාසනා ලබාගන්නේ ලොකු හාමුදුරුවන්ගෙන්.“ප්‍රදේශයේ බෞද්ධයනුත් නෝම්බි අවසන් කරන ඉස්තාර් උත්සවයට සහභාගි වෙනවා. ස්වාමීන් වහන්සේලා අපේ අවමඟුල් කටයුතුවලට වැඩම කරන අවස්ථාත් තියෙනවා. හිටපු විදේශ කටයුතු ඇමැති හමීඩ් මැතිතුමා මියගිය වෙලාවේ බෞද්ධ ආගමානුකූලව පාංශුකූලය දීමට ස්වාමීන් වහන්සේලා පණස් නමක් වැඩම කළා. අපේ ප්‍රාදේශීය සභාවේ සභාපති සුලෙයිමාන් මහතාගේ අවමඟුලටත් ඒ විදිහටම කටයුතු කළා. මේ හැම අවස්ථාවකටම සිංහල ජනයා විශාල වශයෙන් සහභාගි වුණා. ප්‍රාදේශීය සභාවේ පැවති තුන්මාසේ පින්කමට සාංඝික දානයකුත් පිරිනැමුවා.”හුසේන් හිතවතා ඉතා ව්‍යක්ත ලෙස සිංහල බස හසුරුවමින් අප හා දිගටම කතාබහේ නිරත විය. අකුරණ ප්‍රාදේශීය සභාවේ මන්ත්‍රීවරයකු වශයෙන් ද කටයුතු කරන හුසේන් ඊට අමතරව සුහදතා පදනමේ ලේකම් ධූරය හා පල්ලියේ භාරකාර මණ්ඩලයේ සභාපති ධූරය ද හොබවයි. ප්‍රදේශයේ මුස්ලිම් ජනයා අතර මෙන්ම සිංහල හා දෙමළ ප්‍රජාව අතර ද ඔහු ඉතා ජනප්‍රිය චරිතයකි. ඉස්ලාම් - බෞද්ධ සමඟිය සංකේතවත් කරනු පිණිස පසුගිය අගෝස්තු 15 වැනිදා ද හුසේන් ප්‍රමුඛ මුස්ලිම් ජනයාගේ සංවිධානත්වයෙන් රඹුකේඇල ජුම්මා පල්ලියේ භික්ෂූන් වහන්සේ 35 නමකට දානයක් පිරිනැමිණි.“ශ්‍රී ලාංකික පුරවැසියන් වශයෙන් වාර්ගික හා ආගමික සමඟිය වෙනුවෙන් ඔබතුමා විශාල මෙහෙවරක් කර තිබෙන බව පෙනෙනවා. අකුරණ ප්‍රදේශය කේන්ද්‍ර කරගෙන ක්‍රියාත්මක කෙරෙන මේ වැඩපිළිවෙළ ජාතික මට්ටමට රැගෙන යන්න බැරිද?ප්‍රජා නායක හුසේන් සමඟ පැවැති දිගු සංවාදය අවසන් කරන්නට පෙරාතුව මම ඔහුගෙන් විමසීමි.“අපේ රට හරිම වාසනාවන්ත රටක්. මේ රටේ බහුතරයක් වන බෞද්ධ ජනතාව ආගන්තුක සත්කාරයට බොහොම කැමති සිරියාවන්ත පිරිසක්. සැකසංකා ඇති වන විට ගැටලු මතු නොවන විදිහට සෙසු සංස්කෘතින්ට ගරු කිරීමට අපි හැමෝම පුරුදු වෙන්න ඕනෑ. විශේෂයෙන්ම කතාවට වඩා ක්‍රියාව තුළිනුයි අපි සමාජයට ආදර්ශ සැපයිය යුත්තේ.“මම උදාහරණයක් කියන්නම් අපේ උදිත ස්වාමීන් වහන්සේ පසුගිය කාලයේ බරපතළ විදිහට අසනීප වුණා. උන්වහන්සේ දැඩි සත්කාර ඒකකයේ නතර කළා. අපි පල්ලියේ සාකච්ඡා කරලා මක්කමට ගිහින් හිටපු වන්දනා නඩයක් කලින් ගෙන්වා ගත්තා. මොකද ඔවුන් ලවා ශුද්ධ වූ ජලය ගෙන්වාගෙන අපේ ස්වාමීන් වහන්සේට දෙන්න අවශ්‍ය වූ නිසා. ඒ වගේම සාමාන්‍යයෙන් ශරීර අවයව දන්දීම මුස්ලිම්වරුන්ට අකැප දෙයක්. නමුත් පහුගිය යුද්ධ කාලයේ අපේ ජනයාට කරුණු පැහැදිලි කර දී විශාල පිරිසක් ඒ කාර්යය සඳහා කැමැති කරගත්තා. මෙවැනි කටයුතු පිළිබඳ පණිවුඩය රටට යනවා නම් ජාතික මට්ටමෙන් මේවා ක්‍රියාත්මක කරන්න අපේ සමාජය පෙලඹේවි.”සැබැවින්ම රටට දිය යුතු යහපත් පණිවුඩ පසෙක දමා රටෙහි ගිනි අවුළුවන පුවත් පමණක් වාර්තා කරන මාධ්‍යයන් බහුල මෙවන් සමයක මොහොමඩ් හ‍ුසේන් ගෙනෙන මෙම යෝජනාව කෙතරම් කාලෝචිතද?ඡායාරූප - රංජිත් අසංකසංස්කරණය - කමල් පෙරේරාපාලමට ලියන්න සෑම දෙසතියකටම වරක් පළවන පාලමට ඔබේ අදහස්, යෝජනා හා නිර්මාණ ද යොමු කරන මෙන් ඇරියුම් කරමු. සංස්කාරක - ‘පාලම’, සිළුමිණ, ලේක්හවුස්, කොළඹ 10.FAX-2429260 Email- malkap@yahoo.com  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=ay1409071</link>
    <topic>රත්වුණු පුටුවල වුණත් මං හිටියේ කූල් එකේ</topic>
    <author>සුනිල් මිහිඳුකුල</author>
    <content>රොස්මන්ඩ් සේනාරත්නඔබේ සම්පූර්ණ නම?හේවගේ රොස්මන්ඩ් ගාමිණි සේනාරත්නඋපන්නෙ?1944 දෙසැම්බර් 16ගම කොහෙද?කොළඹම තමයි. බොරැල්ල. මොකද තාත්තා කොළඹ. අම්මා නම් ගාල්ලේ. අපි කාලයක් මාතර හිටියා. මාතර උයන්වත්තේ. ඇත්තටම කොළඹින් පිට ගමක් විදියට දැක්කේ එහිදි තමයි. බොරැල්ල බොහෝම ජනාකීර්ණ වූත් සංකීර්ණ වූත් පරිසරයක්. ඒත් අපි ඒ පරිසරයේ හොඳින් ජීවත්වුණා.පියා කවුද?සිරිසේන සේනාරත්න. වෘත්තියෙන් පාඨශාලා පරීක්ෂකවරයෙක්. මට අවුරුදු 13 වෙද්දි තාත්තා මියගියා.මව?ඩේසි සේනාරත්න. තාත්තා නැතිවුණාට පස්සේ පවුලේ අපි හත්දෙනාම ලොකු මහත් කළේ අම්මගේ ධෛර්යයෙන්, ඒ වගේම කැපවීමෙන්. ඇයට තීක්ෂණ බුද්ධියක් තිබුණා. ඒ වගේමයි ඉවසීම. මගේ ජීවිතයට මං හුඟක් පාඩම් ඉගෙන ගත්තේ අම්මගෙන්.පවුලේ හත්දෙනයි කිව්ව නේ?ඔව්. මාත් එක්ක හත්දෙනයි.කොහෙටද ඉස්කෝලේ ගියේ?දෙක තුනකට ගියා. තාත්තට පත්වීම ලැබිලා යන්නේ කොහෙට ද? ඒ පැත්තේ පාසලට තමයි ගියේ. රත්නපුර හිදැල්ලන ඉස්කෝලෙට මුලින්ම ගියා. ඒ පුංචිම කාලේ. ඊට පස්සේ මාතර රාහුල. අන්තිමෙට කොළඹ ආනන්ද මහා විද්‍යාලයට.වෘත්තියක් විදියට මුලින්ම මොනව ද කළේ?මට තාක්ෂණික අංශයේ දැනුම පිහිටලා තිබුණා. කොටින්ම ඒ අංශයේ ඕනැ දෙයක් මට පුළුවන්. මට රේඩියෝ කාර්මික විද්‍යාව ගැන හොඳ දැනුමක් තිබුණා. අපේ ගේ හදද්දි වයරිං වැඩ කළේ මම. කොටින්ම පයිප්ප වැඩ පවා කළේ මම.මට චිත්‍ර ඇඳීමේ කුසලතාවකුත් තිබුණා. මගේ චිත්‍ර දැකපු බොරැල්ලේ රිට්ස් සිනමා හලේ එවක කළමනාකරුව සිටි එම්. කේ. ඩයස් මට චිත්‍රපට කටවුට් පවා අඳින්න දුන්නා. මට මතකයි මං ‘කපටිකම’ චිත්‍රපටයේ ජෝ අබේවික්‍රම පෙනී සිටින රූප පවා ඇන්දා පසුව මං ප්‍රේම් ජයන්ත්ට එකතු වුණා. ඔහු තමයි එකල හිටිය ප්‍රසිද්ධතම චිත්‍රපට කටවුට් ශිල්පියා. ඔහුත් එක්ක මම කොළඹ කොච්චිකඩේ පල්ලියේ මංගල්‍යයට තොරණක් පවා නිර්මාණය කළා.මේ තාක්ෂණික දැනුම ඔබේ ප්‍රේම සම්බන්ධයට පවා ප්‍රයෝජනවත් වුණා කියලා මං අහලා තියෙනවා.ඔව්. මගේ පෙම්වතිය (දැන් බිරිය) හිටියේ අපේ ගෙදරට ටිකක් එහායින්. මගේ කාමරයට එයාගේ කාමරේ පේනවා. ඒ වුණත් අපිට හමුවෙන්න විදියක් තිබුණේ නැහැ. අපි දෙන්නා කතා කර කර ඉන්නවා කවුරුහරි දැක්කොත් කේලම කියනවා. ඉතිං මං මේකට උත්තරයක් විදියට ට්‍රාන්ස්මීටර් එකක් හැදුවා. මම කතා කරන කොට ඇයට ගුවන් විදුලිය ටියුන් කරලා මගේ පණිවුඩ අහන්න පුළුවන්. ඒ චැනල් එක තිබුණේ ඉන්දියාවේ ‘ආකාශ්වාහිනි’ චැනල් එකට පොඩ්ඩක් එහායින්. වැට ළඟට එන්න ඕනැ වෙලාව වගේ දේවල් මම කිව්වේ රේඩියෝ එකෙන්.ගුවන් විදුලියට සම්බන්ධ වෙන්නෙ?මම කාලයක් රැකියා බැංකුවේ ලියාපදිංචි වෙලා හිටියා. ගුවන් විදුලියේ කාර්මික නිලධාරී තනතුර ලැබුණේ ඒ ඔස්සේ. 1966 දී තමයි මං ගුවන් විදුලියට බැඳුණේ. ඒ කාලේ කිව්වේ ‘රේඩියෝ සිලෝන්’ කියලනේ. ගුවන්විදුලිය කියන්නේ අපිට විශ්ව විද්‍යාලයක්. හැම අංශයකම දක්ෂයන් එකට එකතු වුණු තැනක්.ගුවන් විදුලියෙන් ඔබ ජාතික රූපවාහිනියට එනවා?රූපවාහිනියෙදි මම ප්‍රවෘත්ති කිව්වා. කළමනාකාර තනතුරු දැරුවා. වැඩ සටහන් මෙහෙයවූවා. සම්මුඛ සාකච්ඡා කළා. මගේ තිබුණු තාක්ෂණික දැනුමත් එක්ක විවිධ දේවල් මට ආවරණය කරන්න පුළුවන් වුණා. ඒ අත්දැකීම් තමයි ස්වාධීන රූපවාහිනියේ සභාපති ධුරය දක්වා මා ඉදිරියට ගෙන ගියේ.88 - 89 භීෂණ යුගයේදී ඔබ හිටියේ රූපවාහිනියේ. ඒ අවස්ථාවේ ලබපු අත්දැකීම් මොන වගේ ද?මුල්ම තර්ජනය තිබුණේ මට. මොකද මම තමයි ප්‍රවෘත්ති කිව්වේ. ඒ වගේම දේශපාලනඥයන් එක්ක සම්මුඛ සාකච්ඡා කළේත්. ආණ්ඩුවේ හදිසි නිවේදන කිව්වෙත් මම. මට පාරේදි ප්‍රශ්න ඇතිවුණා. මං ඒ බව බිරියටවත් කිව්වේ නැහැ. රූපවාහිනියෙන් කිව්වා කොළඹ ඕනැම හෝටලයක නැවතිලා වැඩට එන්න කියලා. අපිව හොය හොයා වෙඩි තියන්න අවශ්‍ය නැහැ. මොකද අපේ මුහුණු අඳුනගන්න ලේසිනේ. ඕනැම අවදානමක් අරන් වැඩට එන්නයි මං හිතාගත්තේ. මොකද රැකියාව වගකීමක්නේ.මං අම්මට උද්ගත වෙලා තියන මේ තත්ත්වය කිව්වා. ඇය කිව්වේ එකම දෙයයි. මොනව කරන්නත් ජීවත්වෙලා ඉන්න ඕනැ යන්නයි. ඒ අනුව මං නැවතුණා. මං නැවතිලා දවස් තුනක් ගියේ නැහැ. කිත්සිරි අමරතුංග මැරුවා. ඊට පස්සේ තේවිස් ගුරුගේ මැරුවා. ප්‍රේමකීර්ති ද අල්විස් මැරුවා. ඒ අවස්ථාවේ මං සිංහයෙක් වගේ බය නැතිව වැඩට ගියානම් අද මමත් ජීවතුන් අතර නැහැ. හැබැයි ඒ නිසා මගේ උසස්වීම් මඟ හැරුණා. ඒකට මට දුකක් නැහැ.ඊට පස්සේ ඔබ ජාතික රූපවාහිනියෙන් ඉල්ලා අස් වෙනවා. ඒ ඇයි?ඊට හේතු වුණේ මං අංශ ප්‍රධානියකු වශයෙන් ගත්තු යම් යම් පියවර නිසා ඇතැමුන්ට අක්‍රමිකතා සිදු කරන්න ලැබුණේ නැහැ. ඔවුන් කුමන්ත්‍රණ කරලා මගේ උසස්වීම් වැළැක්වූවා. මං එයින් කලකිරුණා. මං කල්පනා කළා, නිදහස් මාධ්‍යවේදියකු විදියට ජීවත් වෙනව කියලා. ඒ වන විට අරුන් ඩයස් බණ්ඩාරනායක, රවි ජෝන් වගේ අය නිදහස් මාධ්‍යවේදින් වශයෙන් කටයුතු කළා. රූපවාහිනියෙන් මං අස්වෙනකොට පහුවදා මට කරන්න රස්සාවක් තිබුණේ නැහැ. හැබැයි මට ඉතා ඉක්මනින්ම ETV රූපවාහිනියෙන් රැකියාවක් ලැබුණා. පසුව ස්වර්ණවාහිනිය බවට පත්වුණේ ඒ චැනල් එකයි.ඔබට කවදාක්වත් වැරදුණේ නැත්තේ ඇයි?වරදින්න හේතුවක් තිබුණේ නැහැ. 1966 දි මම ගුවන් විදුලියෙන් ගත්තු පළමු පඩියේ ඉඳන් මැරෙනතුරුම මම අම්මට මාසෙකට කිසියම් මුදලක් දුන්නා. ඇයට ඒ මුදල අවශ්‍ය නැහැ. නමුත් මම දැක්කා සල්ලි අතට දෙද්දි ඇගේ ඇස් දෙකේ තියෙන හැඟීම. ඇගේ ආශිර්වාදය මං දැක්කා. මගේ පුතා මං ගැන කොයිතරම් හිතනව ද කියලා ඇයට දැනෙන්න ඇති. ඒ ආශිර්වාදය හරි වටිනවා. ඒ ආශිර්වාදය ඇතිව ගමනක් යන කෙනකුට වරදින්නෙ නැහැ මිත්‍රයා. මට ඇහිලා තියෙනවා, සමහරු කියනවා ස්ථාවරයක් ආවම මවුපියන්ට සලකනවා කියලා. එතකොට කෝච්චිය ගිහිල්ලා. අපි මවුපියන්ට සලකන්න ඕනැ පොඩි කාලේ ඉඳන්.ස්වාධීන රූපවාහිනි සේවයේ දැරූ සභාපති ධුරය ඔබේ මාධ්‍ය ජීවිතයේ කූටප්‍රාප්තියක්.ඔව්. එහෙම කියන්න පුළුවන්. රූපවාහිනි ක්ෂේත්‍රයේ මං ඉංජිනේරු, වැඩසටහන්, වාණිජ, ප්‍රවෘත්ති, පරිපාලන කියන මේ අංශ පහේම කටයුතු කිරීමෙන් ලබපු අත්දැකීම් මෙහිදි මට අතිශය ප්‍රයෝජනවත් වුණා. මේ අංශ පහේම අත්දැකීම් තිබෙන එකම පුද්ගලයා සමහරවිට මම වෙන්න පුළුවන්.ඔබට පුළුවන් වුණා ද ඔබේ පාලන කාලය තුළ මෙම ආයතනයේ ප්‍රගතියක් පෙන්නුම් කරන්න?ඉහටත් උඩින්. හැම අංශයෙන්ම විශිෂ්ට ප්‍රතිඵල පෙන්වන්න මට පුළුවන්කම ලැබුණා. මූල්‍ය ස්ථාවරත්වයක් ඇති කරලා මාධ්‍ය ඉතිහාසයේ පෙර නොවූ විරූ ආදායම් වාර්තාවක් හා ලාභාංශ වර්ධනයක් ලබන්න පුළුවන් වුණා. ආදායම් බදු ගෙව්වට පස්සේ රුපියල් මිලියන 235 ක් මහා භාණ්ඩාගාරයට ලබා දුන්නා. ඒ විශිෂ්ට මූල්‍ය කළමනාකරණය නිසා. ඒ හැරුණුකොට අපි යටිතල පහසුකම් සපුරා තිබෙනවා. පස් මහලින් යුතු ගොඩනැඟිලි දෙකක් වික්‍රමසිංහපුරයෙත් සිවුමහලින් යුතු ගොඩනැඟිල්ලක් ටොරිංටන් චතුරස්‍රයෙත් ඉදි වෙනවා. ඒවා මගේ කාලයේ ආරම්භ කරන්න ලැබීම සතුටක්.රාජකාරිමය වශයෙන් ගත්තම ඔබ කොහොම ද කාලය කළමනාකරණය කරන්නෙ?මොන ආයතනයක හිටියත් මම සාමාන්‍යයෙන් උදේ අටයි කාල විතර වෙනකොට වැඩට එනවා. ඒ ඇවිත් හැන්දෑවේ හයහමාර - හත විතර වෙනකල් කාර්යාලයේ ඉන්නවා. සෙනසුරාදත් මං වැඩ. ඉරිදාට වුණත් විශේෂ වැඩක් නම් එනවා. උදේ පැයක් දෙකක් ඇතුළත මං සියලු ලියකියවිලිවල වැඩ ඉවර කරනවා. ඊට පස්සෙ මට පුළුවන් විවිධ අවශ්‍යතා සඳහා එන අය මුණගැහෙන්න; කාර්ය මණ්ඩලයේ අය මුණගැහෙන්න. ඔවුන් එක්ක සුහදතාව පවත්වාගෙන යෑමත් රාජකාරියේම කොටසක්. මොනව කරන්නත් සේවකයන්ගේ හිත දිනාගෙන ඉන්න ඕනැ. අනෙක මම ඕනැම කෙනකුගේ මඟුලකට, අවමඟුලකට උත්සවයකට යනවා. ජනාධිපතිතුමා අපිට එතුමගේ ජීවිතයෙන් හොඳ පූර්වාදර්ශයක් දීලා තිබෙනවා. එතුමා මොන රාජකාරි තිබුණත් මඟුල් අවමඟුල් උත්සවවලට යනවා. ඕනැම විවෘත කිරීමකට යනවා; පොඩි ළමයින් එක්ක හිනාවෙවි කතා කර කර ඉන්නවා. ඉතිං එතුමාටත් තියෙන්නේ අපිට තියෙන මේ පැය 24 ම තමයි.මොකක් හරි ප්‍රශ්නයක් ආවම ඔබ කොහොම ද සාමාන්‍යයෙන් ඒකට මුහුණ දෙන්නෙ?මේක කවදාක්වත් හොඳක් අහන්න පුළුවන් ක්ෂේත්‍රයක් නෙමෙයි. සියයක් හොඳ කරලා එකසිය එක්වැනි එක වැරදුණොත් දොස් අහන්න වෙනවා. ඉතිං මං කියන්නේ අපි පඩියෙන් කොටසක් වෙන් කරන්න ඕනැ බැණුම් අහන්නත්. අපි ඉඳගත්ත පුටු හොට් සීට් නෙමෙයි; බර්නිං සීට්. ඒ වුණත් මං හැමදාමත් හිටියේ හොඳ කූල් එකේ. ඒ කියන්නේ හරිම සැහැල්ලුවෙන්.කොහොම ද එහෙම කූල් එකේ ඉන්න පුළුවන්?හබරල කොළේ වගේ ඉන්න ඕනැ. එතකොට කොයි වෙලේ හරි වතුර ටික බැහැලා යනවා. ඉවසීම, උපේක්ෂාව ප්‍රගුණ කළාම ඉන්න පුළුවන්. හිත අයිති කාට ද? මට. ඉතිං මං මොකටද ප්‍රශ්නයක් නිසා හිත ලෙඩ කරගන්නේ? ලේ අයිති කාට ද? මට. ඉතිං මට මොකට ද මගේ ලේ පුච්චගන්නෙ? හිත තමයි ප්‍රධාන. අපි අපේ හිත පාලනය කරගන්න පුරුදු වෙන්න ඕනැ.ඔබට එල්ල වුණු අභියෝග එහෙම තියෙන්න ඇතිනේ මේ මාධ්‍ය ජීවිතයේ?අපොයි තිබුණා. ඒ නිසානේ සමහර තනතුරු දමලා ගහලා ගෙදර ගියේ. ඉවසීම තමයි හුඟක්ම වැදගත්. ඒ රතු කට්ටත් පැන්නම තමයි නිශ්චිත තීරණයක් ගන්න ඕනැ. ඉවසීම කියන්නේ පිහියක් අරන් අපිට අනින්න එන කෙනාට පපුව දෙන එක නෙමේ. ප්‍රශ්නයක්, අභියෝගයක්, බාධකයක්, කැපිල්ලක් ආවම කලබල වෙන්න නරකයි; ආවේගශීලි වෙන්න නරකයි. එහෙම දෙයක් වෙන්නෙ ඇයි කියලා හොඳට හිතලා බලා ඒකට හේතු හොයන්න ඕනැ.ඔබේ මාධ්‍ය ජීවිතයේ සාර්ථකත්වයේ රහස මොකද්ද?කාරණා කීපයක්ම තියෙනවා. මං කලින් කියපු ඉවසීම, අභියෝගවලට මුහුණ දීම යනාදිය. ඒ වගේම මං මගේ ගමනට කවදාක්වත් කෙටි මාර්ග හෙව්වෙ නැහැ. මගේ ගමන හෙමින්. නමුත් ස්ථාවරයි.ඔබේ බිරිය ගැන යමක් කියන්න?ඇය ලක්ෂ්මි සේනාරත්න. වෘත්තියෙන් ආයුර්වේද විශේෂඥ වෛද්‍යවරියක්.ඔබේ දරුවන්?මට දුවයි පුතයි. දෙදෙනාම උසස් අධ්‍යාපනය ලබා තිබෙනවා. පුතා රජින්ද ඉංජිනේරුවරයෙක්. දුව රන්දිකා මූල්‍ය කළමනාකාරවරියක්.ඔබ ජ්‍යෝතිෂය එහෙම විශ්වාස කරනව ද?පාරේ කොතැනක හරි ගහලා තියෙනවානම් පාර ලිස්සන සුලුයි කියලා අපි මොකද කරන්නෙ? අපි පරිස්සමෙන් රිය පදවනවනේ. ජ්‍යොතිෂයත් ඒ වගේ. අපල කාලයක් තියෙනවා කියනවා නම් පරිස්සමෙන් ඉ‍න්න එක තමයි ඇඟට ගුණ. හැබැයි මං වැඩිය විශ්වාස කරන්නේ වාසනා ගුණයයි කර්ම ශක්තියයි.වාසනා ගුණය කොහොම ද විග්‍රහ කරන්නෙ?මට වැඩිය දක්ෂයෝ නැද්ද මේ මාධ්‍ය ක්ෂේත්‍රයේ? ඉන්නවා. ඒත් ඒ අයට වාසනා ගුණයක් නැතිව ඇති මාධ්‍ය ආයතනයක ප්‍රධානියෙක් වෙන්න. මේවා පෙර සසරේ කරපු කියපු දේවල්වල ප්‍රතිඵල.ඒ කියන්නේ ඔබ පුනරුත්පත්තියත් විශ්වාස කරනවා.තදින්ම. සමහරුන්ට මේ ඊයේ පෙරේදා වෙච්ච දේවල් මතක නැහැ. ඒත් තවත් සමහරුන්ට පෙර භවයේ දේවලුත් මතකයි. ඒ ස්මරණ ශක්තිය. අපිට අමතකයි කියලා පුනරුත්පත්තිය නැහැයි කියන්න බැහැනේ. අනෙක අපේ මේ දැනුම ආත්මයෙන් ආත්මයට ප්‍රගුණ කරගෙන එන දෙයක්. නැත්නම් මට පුළුවන් වෙන්නේ කොහොම ද පොඩි කාලේ රේඩියෝ හදන්න.ඔබ බොහෝම ආගමට දහමට ළැදි කෙනකු බව අපි දන්නවා?සමහරුන්ට පන්සල මතක් වෙන්නේ අවුරුදු හතළිහ, පනහ පැන්නට පස්සේ. නමුත් මට එහෙම වුණේ නැහැ. අපිට කවදහරි තනිවෙන වෙලාවක් එනවා. එතකොට අපිට මතක් වෙන්නේ කරපු කියපු දේවල්. හොඳ දෙයක් කළොත් හොඳ දේවල් මතක් වෙනවා. නරක දෙයක් කළොත් වෙන්නේ විඳවන්න. මම කියන්නේ නැහැ දැහැමිවම ජීවත්වෙන්න කියලා. නමුත් අසාධාරණ විදියට ජීවත් විය යුතු නැහැ.ඔබේ ජීවන අත්දැකීම් පොතකට ගොනු කරන්න එහෙම අදහසක් නැද්ද?දැනටමත් ඒකට ලැහැස්තියක් තියෙනවා. මේ ගෙවෙන්නේ මගේ මාධ්‍ය ජීවිතයේ 48 වැනි අවුරුද්ද. තව අවුරුදු දෙකකින් 50 යි. ඒ ව‍සරට නිකුත් කරන්න මං දැන් මගේ අත්දැකීම් ලියන්න පටන්ගත්තා.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=ay1409072</link>
    <topic>හීන් ගඟ අමතක කරන්නෙත් නෑ බලන්න යන්නෙත් නෑ</topic>
    <author>අරුණි මුතුමලී</author>
    <content>වයස අවුරුදු හයේදී තම පියා වූ වෛද්‍ය පී ආර් ඇන්තනිස් සමඟ ලාහුගල ගිය පසු කුඩා ලාල් ඇන්තනීස් පරිසරයට ආදරය කරන්නට පටන්ගත්තේය. පියා සතුව තිබූ දේශීය සංස්කෘතිය පිළිබඳ හැඟීමත් පරිසර ලෝලීබවත් නිසා ඔහු ක්‍රමයෙන් පරිසරය හා බැඳුණු අපේ කම අධ්‍යයනයට යොමු වූයේය. වයස අවුරුදු දහය පමණ වනවිට මාමා කෙනකුගෙන් තෑගි ලැබුණු කැමරාව ඔහුගේ මේ උනන්දුව රූප රාමු වලින් මතු කර දෙන්නට මඟ පෑදුවේය. එහි ප්‍රතිඵලය ලෙස ඔහු 1984දී පැවැත්වුණු වනජීවී ඡායාරූප උළෙල් ප්‍රථමස්ථානය කරා ගෙන ගියේය. එපමණක් නොව සංස්කෘතික ත්‍රිකෝණයෙන් ඔහුට විශේෂඅවසරයක් දී තිබුණේ මෙරට ඕනෑම ස්ථානයක ගොස් ඔහුගේ දෑසින් දකිනා දේ සේයාරුවක සටහන් කරගන්නටය. මේ පසුබිම නිසා ඔහුට වනජීවී හා සොබා සංරක්ෂණ සංගමයේ සභාපතිධුරය හොබවන්නට ද අවස්ථාව ලැබිණි. ශ්‍රී ලංකා ඡායාරූප ශිල්පීන්ගේ ආයතනයේ ගරු සාමාජිකයකු වන ඔහු ඉන්සයිට් ගයිඩ් ටු ශ්‍රීලංකා සඟරාවේ කොළඹ සංස්කාරකධුරයද දරයි. කීර්තිමත් ප්‍රවීණ වනජීවී ජායාරූප ශිල්පියකු වන රවීන්ද්‍රලාල් ඇන්තනීස් මහතා හය හතර දැනගත් දා සිට වසර හැටක් පමණ දුටු මේ දිවයිනේ ඉසව් අතරින් ලස්සනම තැන ගැන මතකය අවදි කරන්නේ මෙසේය.“මම ඉස්සල්ලාම මේ තැනට යද්දි මගේ වයස අවුුරුදු දහයක් විතර ඇති. ඊට බොහෝ කලින් ඉඳන් මම අම්මයි තාත්තයි එක්ක අනන්ත අප්‍රමාණ ඇවිදලා තිබෙනවා. ඒ කාලේ මේ රටේ තුනෙන් දෙකක් විතරම තිබුණේ කැලෑව. අපේ තාත්තා ‍ශල්‍ය වෛද්‍යවරයෙක් නිසා සතුන් පිළිබඳ යම් දැනුමක් තිබුණාට ඔහු වැඩියෙන් උනන්දුව දැක්වූයේ අපේ රටේ සංස්කෘතිය, අපේ උරුමය පිළිබඳවයි. ඒ අදහසුත් සමඟ සතුන් පිළිබඳ අවෙබා්ධය ලැබෙද්දී මට වන ජීවී විෂයය වගේම වනාන්තර පිළිබඳ විශාල බැඳීමක් ඇති වුණා.”ලාල් ඇන්තනීස් මහතා සිය අතීතය සැකැවින් පැවැසුවේ එසේය.“මගෙන් කවුරු හරි ඇහුවොත් ඔබ කැමැතිම තැන කුමක්ද කියලා මම බොහෝ විට කීවේ විල්පත්තුව කියලා. නමුත් ‘හීන් ගඟ’ දැක්කට පස්සේ ඒ තීරණය වෙනස් වුණා. මම මගේ ජීවිතේ වැඩියෙන්ම රසවින්ද තැන තමයි ඒ. එය අපේ කිසිම සිතියමක සඳහන් වෙන්නනේ නෑ. ගඟ කියලා ගමේ අය කීවාට එය ඇත්තටම වැවක්.”ඔහු දුටු ලස්සනම තැන ගැන කතාව ඇරැඹීය.“කන්තලේ ඉඳන් සේරුවාවිල පාරේ මහවැලි ග‍‍ඟේ පාරුවෙන් එගොඩ වෙන තැනක් තිබුණා. දැන් නම් එතැන පාලමක් හැදිලා. එයට කියන්නේ වන්නඩි පාලම නැත්නම් සමනල පාලම කියලා. එතැනින් දකුණට යද්දි වැවක් තිබෙනවා. එ් වැව තමයි හීන් වැව‍. එතැන පුදුම ලස්සනයි.”“මම එතැනට කොයි තරම් ආදරය කළාද කීවොත් නිරන්තර මගේ යාළුවන් එක්කගෙන එතැන බලන්න ගියා. ඇත්තෙන් ම කීවොත් මීට පෙර මෙතැනට කවුරුත් ඇවිත් නැති නෑඹුල් තැනක්. අපි තමයි එතැනට සංචාරය කළ පුරෝගාමීන් කීවත් නිවැරැදියි.”“දවසක් මගේ යාළුවෙකුයි එයාගේ දුවයි පුතයි මේ ගමට එක් වුණා. ඒ පොඩි දුවත් එක්ක මම හවස තුනට, තුනහමාරට විතර ගිහින් හීන් ග‍‍ඟේ වැව් කණ්ඩියේ සද්ද නැතිව ඉඳගෙන හිටියා. කුරුල්ලෝ එනවා මාලු අල්ලගන්නවා යනවා වගේ පොදු දර්ශන ඔනෑ තරම් තිබුණා. ඒ අතර කළු පිළිහුඬුවා වතුර විදගෙන ගිහින් ගොඩට එනවා. ඒත් මාළුවෙක් නෑ. පස්සේ අපි පර්යේෂණයක් කළා මෙයා ගැන.එතකොට තමයි අපට සොයාගන්න පුළුවන් වුණේ මේ කළු පිළිහුඬුවා 64 වාරයක් දියේ ගිළුණාම එක වතාවයි මාළුවෙකු අහු වෙන්නේ කියලා. අායේ දවසක අපි එහෙම සද්ද නැතිව ඉඳගෙන ඉද්දී එක පාරටම වැහි කළුවක් ඇවිත් අහස අඳුරු වුණා. දම් පාටට හැරුණු වලාකළු අතරින් දෙසියයක විතර කුරුලු රංචුවක් සුදු පාටට පාවෙලා ඇවිත් වැව ගාවින් අතුරුදන් වෙලා ගියා. ටික වෙලාවකින් කළු වලාව ඈත්ව යද්දීම බටහිර අහසේ විලිකුන් සුරත් පළ වැනිවේ රිවි මඬල කවිය මතක් වෙන ආකාරයට ඉර මතුවෙන්න ගත්තා. ඒ එක්කම මුළු හීන් වැවම රතු පාටක් ගත්තේ හරියට ලේ විලක් වගේ. ඒ තරම් ලස්සන දර්ශනයක් මම මගේ ජීවිතයේ කවමදාකවත් ලෝකේ සංචාරය කළ කිසිම තැනකදී දැකලා නෑ.”ඔහු මොහොතක් බලා සිටියේ හීන් වැ‍වේ මැවුණු දර්ශනය යළි ඔහු ඉදිරියේ මැවුණා වැනි හැඟීමකිනි.“මේ කිසිම දෙයක් නැතත් හීන් වැව ලස්සනයි. ඒ කියන්නේ ඒ වැව් කණ්ඩියේ ඉඳගෙන ඉද්දී හිත සමාධිගත වෙනවා. මුළු ලෝකයම අමතක වෙලා සොබා දහමත් එක්ක හදවත යාවෙන්න ගන්නවා. ඒ වෙලාවට දැනෙන සුවය වචනයෙන් විස්තර කරන්න මට බෑ. ඒ හැඟීම කොයි තරම් ප්‍රබලද කීවොත් මේ මොහොතේ මේ තරම් වාහන ශබ්ද තිබෙන කර්කශ ගෙන්දගම් පොළොවේ කොන්ක්‍රීට් වනය මැද ඉඳන් වුණත් හීන් වැව මතක් කර ගත්තාම මගේ හිත එදා වගේම අදත් සමාධිගත කර ගන්න පුළුවන්. මට අනෙක් ශබ්ද මුකුත් ඇහෙන් නැතිව යනවා.වාහනවල කොන්ක්‍රීට් ගොඩනැඟිලිවල කටුක පෙනුම වෙනුවට හීන් වැවේ නිල් කැටේට පිරුණු වතුර වට කරගෙන නිල්ල පිරුණු ගහ කොළ පිරිසුදු හුස්ම පොද ඒ හීතල දැනෙන්න ගන්නවා. වැව මැද්දේ මැරුණු ගස් ටික පේන්නේ මළ හිරුට අත් ඔසවා යාච්ඥා කරන පිරිසක් වගේ.”ලාල් ඇන්තනිස් මහතා ඒ විස්තරය කියන් විට ඔහු සැබැවින්ම හීන් ගඟේ කෙතරම් ආස්වාදයක් විඳින්නට ඇත්දැයි සිතා ගැනීම අපහසු නොවීය. ඒ සුන්දරත්වය මෙන්ම භයංකාරත්වයද ඔහු විඳ ඇත්තේය.“අවුරුදු කීපයකට පස්සේ දවසක් මම මගේ මඟුල් ගෙදර හොඳම යාළුවාට හිටිය මගේ හොඳ මිතුරෙක් ට මේ තැන පෙන්වන්න ගියා. සමනළ පාලමෙන් වම්පැත්තට යද්දි විශාල මාර ගහක් යට අලියෙක් හිටියා. අපට දැන ගන්න ලැබුණා ඒ ගහ ගාව ගමක් හදන්න කට්ටියක් ලෑස්ති වෙනවා කියලා. මම ඒ වෙලාවේ කීවා මේ වැඩේ නම් හරියන එකක් නෙවෙයි, මහ විනාශයක මුලක් කියලා. ඒත් එය පිළිගන්න උවමනාවක් කාටවත් තිබුණු බවක් පෙනුනේ නෑ. ”“1986 වෙද්දි වනජීවි සංරක්ෂණ දෙපාර්තමේන්තුවේ අධ්‍යක්ෂවරය‍ාගේ උපදේශක ලෙස මට කටයුුතු කරන්න සිද්ධ වුණා. ඒ කාලේ විෂය භාර ඇමතිවරයා ලෙස හිටියේ ආනන්ද තිස්ස ද අල්විස්. අපට නිදහසේ කටයුතු කරන්න පුළුවන් කම තිබුණා. ඔහොම ක‍ාලයක් යද්දි වන ජීවී අධ්‍යක්ෂ මට කතා කරලා කීවා මිනිස්සු 27 කි මරපු අලියෙක් ඉන්නවා මොකක් හරි කරන්න වෙනවා කියලා. සමහරු කීවේ අලියා මරලා දාන්න කියලා. ඒත් මට ඒක කරන්න බෑ කියලා මම කීවා.”එහෙත් ඔහු එහි ගියේය. පොළොන්නරුව නියෝජ්‍ය අධ්‍යක්ෂ සමඟ දින හතරක් නතර වී මේ අලි කරදරයෙන් ගම්මුන් මුදවා ගැනීම ඔහුගේ වගකීම විය.“අපි යන දවසෙත් අලියා ගමට හානි කරලා. මිනිස්සු රෑට කැලෑ වදිනවා අලියාට බයේ. කොහොම හරි හීන් ග‍ඟේ ඉඳන් අලි ඔළුවට තුන්හතරපාරක් යද්දි එක පාරක් කොටියා අපේ ඉදිරියෙන් හැතැප්මක් විතර පාර දිගේ හිමින් හිමින් ගිහින් එක පාරට කැලේට හැරිලා දිව්වා.”“හතරවැනි දවසේ ඒ හන්දියෙන් එද්දි මම දැක්කා පාරේ අනිත් පැත්තේ අලි බෙටි ගොඩක්. මම වහාම වාහනේ නවත්වලා ගිහින් බැලුවාම ඒවා උණුම උණුයි. ඒ එක්කම මට දැනුණා කවුරුහරි මා දිහා බලා ඉන්නවා කියලා. ඒ යූසුෆ් කියලා වනජීවී දෙපාර්තමේන්තුවේ නිලධාරියෙක්. අපි සෝදිසි කරද්දි දැක්කා අලියකුගේ අඩි පාරක්. එයාගේ එක කකුලක නියපොත්තක් පැත්තකට බර වෙලා. අපි ඒ ගැන ගමට දැනුම්දීලා එදා රෑ හට් තුන හතරක විතරක් ලාම්පු තියලා ගමේ මිනිස්සුන් පිටත් කෙරෙව්වා. එහෙම ලාම්පු තිබ්බේ නැත්නම් අලියා දන්නවා ගමේ කවුරුත් නෑ කියලා.”“රෑ හතහමාර විතර වෙද්දී කෑලි කපන කළුවර. අපි කෙළවරේම කූඩාරමට වෙලා බලා හිටියා. ටිකක් වෙලා යද්දි ඇහෙනවා ජරබර ගාලා ශබ්දයක්. ඒ එක්කම මහ ඉවසන්න බැරි තුවාල ගඳක්. අපි දැන ගත්තා අලියා ළඟමයි කියලා. හොඳ වෙලාවට හුළඟ තිබුණේ අපේ පැත්තට. ටිකක් වෙලා යද්දි මට දැ‍නුණා අණතුරක් අතළඟ කියලා. එක පාරටම ටෝච් එක ගහලා බලද්දි අලියා අපි ඉස්සරහ. අපට කර ගන්න දෙයක් නෑ. යූසූෆ්ගේ අතේ තිබුණ තුවක්කුව එයත් නොදැනම පත්තු වුණා. ඒ පාර අලියා කඩා බඳගෙන දිව්වා. මමත් හිතුවේ අලියටයි වැදුණේ කියලා. නමුත් වෙඩිල්ල පත්තු වෙලා තිබුණේ උඩට. හැබැයි ඒ අලියා ආයේ ඒ ගමට කරදර කරන්න ආවේ නෑ. ඊට පස්සේ කාලෙක ආව සුළි සුළඟ නිසාත් මේ අලින් ඒ ප්‍රදේශය දාලා යන්න ඇති.”ඒ භයානක අත්දැකීම තුළ වුවද ඔහු පරිසරයට හානියක් නොවීම පිළිබඳ සතුටු වන්නේය.“පස්සේ මම රුක්ෂන් ජයවර්ධන සමඟ මේ කතාව කියද්දි ඔහු මට කීවා ඕකට කියන්නේ ස්ට්‍රීට් ෆයිටර් මෙන්ටැලිටි කියලා. එහෙම අලි වගේම මිනිස්සුත් ඉන්නවා. චණ්ඩිපාට් දාගෙන. ඒත් ඊට වඩා චණ්ඩියෙක් ඇවිත් බය කළාම ඒ බය මතක තිබෙන තාක් පැත්තේවත් එන්නේ නැතිලු.”ලාල් ඇන්තනීස් මහතා හීන් ගඟට ආදරය කරන්නේ මෙවැනි අත්දැකිම් ඔහුට එහිදී අත්විඳින්නට ලැබුණු නිසාය. එහෙත් ඒ ආදරය හදවතේ තැන්පත් කරගනිමින් ඔහු හීන්ගඟ බලන්නට යෑම හීන් සීරුවේ මඟහැරියේය.“මට දැන් කවුරුහරි කීවොත් හීන් ගඟ බලන්න යමු කියලා මම එන්නේ නෑ. මොකද මම ආදරේ කරන්නේ ඒ නෑඹුල් හීන් ග‍ඟේ සිරියාවට. ඒ ගතිය කෙමින් කෙමින් වෙනස් වෙද්දී පරණ මතක සුවඳ හිතේ තියාගෙන මම ඒ ගමන අතහැරියා.”ඔහු ඉන් පසු කී දේ පරිසරයට සැබැවින්ම ආදරය කරන්නන්ට පමණක් නොව මේ රටේ සෑම පුරවැසියකුටම පණිවුඩයක් ගෙන දෙන්නේය.“හීන් ගඟ විතරක් නෙවෙයි මම දැක්ක තැන් බොහොමයක් අද වෙද්දි ඒ අයුරින් දකින්න බෑ. වෙනස්කම් වුණත් සුබවාදීව වෙනවා නම් ඉවසන්න පුළුවන්. නමුත් සමහර තැන් ඉවක් බවක් නැතිව නාස්ති වෙන හැටි දැක්කාම අපි අලුතෙන් සොයා ගන්න ලස්සන තැන් කාටවත් නොකියා ඉන්න ඕනා කියලා හිතා ගත්තා.”‍අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=ay1409073</link>
    <topic>පාළුව</topic>
    <author/>
    <content>නුඹ නොමැති පාළුව මගෙ හිතට බර වැඩියි... බර ටිකක් හෑල්ලු වන කඳුළු බිඳු උණු වැඩියි... ඔබ යන්නේ දන්නැතුව ඔබ මගේ ජීවිතෙයි... මට වාරු නෑ යන්න මම තාම ඔබ ළඟයි...වාසනා සේනානායකසිත තුළ දඟලන සිතුවිලි කැටිකොට පත්ඉරු මත ලියමී දෙනෙතේ කඳුළින් හදවතේ සුසුම දියකර පා කරමී ඔබේ මතකයේ මිහිරි මතකයන් සැමදා සිහි කරමී මගේ ආදරේ සුළ‍ඟේ පා කර මම ඔබ වෙත එවමීකොළඹනිසංකා වනිගරත්නඉතින් වෙහෙසෙමි යන්නට බොහෝ දුර නුඹේ මතක හැර නමුදු නොහැකිය මතක හරින්නට නුඹ ගැන මා සතු සටන් වැද හිත සමඟ කරමි මම කෙදින හෝ බිඳක් කල් යයි එතෙක් සමා වනු නොවි ඉක්මන් වුණානම් වරදක්මිනුවන්ගොඩධාරිකා සුහර්ෂිකොළ වුවත්, කොළ පැහැ නොවන, කොළ මත නොව, මල් මත ද නොවසනා දිලිසෙන සරුව පිත්තල සමනල්ලු, බිතු සිතුවම් රූ මවනනිට්ටඹුවචමෝදි සත්සරා තිලකරත්නමගෙ නෙතු අද්දර කඳුළැලි රඳවා නැවුම් සෙනෙහසක සුවය සොයා ලොවට හොරෙන් ඇයි සුපෙම්වතෙකු වී මගෙ සිත බින්දේ මෙලෙස ඔයා... දම්පැහ වී ගිය රෝස කොපුල් තල තවම රිදුම් දෙයි සිරුර පුරා කෙලෙස ද කිවැමන - මගෙ සිත හඬවා ඇගෙ සෙනෙහස තුළ රැඳුණේ ඔයා... අපෙ සිත් දෙතැනක සිරකර දමමින් සිරුරින් එකතැන සිටින නිසා මට ඇයි දඬුවම් මෙතරම් දෙන්නේ වැරදි කළේ මම නොවෙයි ඔයා... මගෙ සිත බිඳදා - ඇගෙ සිත සනසා සැනසුම ඔබ හට ලැබුණ කියා සිතුවේ කෙලෙස ද කිවමැන හිමියනි ඔබෙ ලොව ඇයගෙද - මගෙද කියා...ගල්කිස්සමාලිකා රයිගමමංගල මුදුව වෙනෙකෙකුගේ ඇඟිල්ලෙහි දැවටෙනවා දුටිමි කරාපිටිය  උදුල විශ්වජිත් ජයනෙත්තිසඳකැන් දෝර ගලා මුළු මිදුලම නැහැවිලා. සඳ පිරිවැරූ අහස දිහා බලාගෙන ගෙමිදුලේ බංකුව මත වාඩි වුණේ හිතට පොඩි සැහැල්ලුවක් ලැබ ගන්න. ඒත් මගෙ හිත දිව ගියේ අතීතයේ යටගිය දවසකට. ‘ඔයාට මං මේ දිග පළල මනින්න බැරි අහස තරම් ආදරෙයි. මගේ හිත් අහසේ පෑයු පුන්සඳ ඔයයි’ ඒත් එයා අද මං ළඟ නෑ. ඉන්නෙ වෙන කෙනෙක් ළඟ. ඒත් එයාට අහස දිහා බලන දිනක මාව මතකයට එනව ද මන්ද? හිත එක පාරටම ගැස්සිලා මං පියවි ලොවට ආව.’‘මොකද අනේ අද මිදුලට වෙලා අහසෙ තරු ගනිනව ද?’මගේ ප්‍රිය බිරිය මා ළඟට ඇවිත් බංකුවේ මා ළඟින්ම වාඩි වුණා. ඒ එක්කම මගේ සිඟිති දුවත් දිවගෙන ඇවිත් අපි දෙන්නට තුරුලු වුණා. දුව තුරුලු කරගත් මං දුවගෙන් ඇහුව ‘චූටි දුව ඔයා තාත්තට කොයි තරම් ආදරේ ද’ කියල. ‘මේ අහස තරම්’ ඇය සුරතල් වෙමින් අපි දෙන්නටම තුරුලු වුණා. අතීතයක බොඳ වුණ සිහින කිරිකැටි සිනහවකින් යටපත් වුණා.‘ඔයා අහන්නකො මගෙනුත් ඒ ප්‍රශ්නේ බිරිය රහසින් මගේ කනට කර කීවා.’‘හිරු සඳු තාරකා අහස පොළොව නොවෙන උපමාවක් හොයා ගත් දිනක මං කියන්නම්’ සඳ බැහැල යනව හිරු බැහැල යනව අහස පොළොව වුණත් වෙනස් වෙනව එයිට හොඳ නේද සැරයටියෙන් අපි යනෙන තුරා සංසාරේ එකට ඉමු’ කියල හිත හදාගන්න එක.ගම්පහසිරි පෙරේරා කහවලසත්සර ලොව දිනු මහ ඇදුරාණෙනි හෙළ ගී මග එළි කළ වියතාණෙනි සෙත් පිරිතක් බඳු ගී රස වින්දෙමි යුගයේ පන්සිළු අරණට ආවෙමි ශීල සමාධී පැනසර ගුණයයි දිවිමග සරසන සරල රටාවයි ඔටුණු පළන් හිස ඔබ වෙත නැමුණයි අප පින්කළ බව අපට ද හැඟුණයි වියත් අරුත් බර රස ගී ගඟුළයි සුවහස් කල් දෙසවන සනහාලයි සසරේ කෙළවර නිවන් දකිනතුරු ඔබ අප හැම යළි මෙහි උපදින්නයි චිරං ජයතු - ගුරු පියාණෙනි අමරදේව - ගුරු පියාණෙනිමතුගමගුණසේන විජේගුණරත්නහමුවුණා වෙන් නොවන ලෙසට ආදරය කළා එක මවගේ දරුවන් ලෙසට ජීවිතයට පිය නැඟුවා තරගයක් ලෙසට මා හැර ගියා නොසිතූ ලෙසටඉමාෂා වැලිවිටපුන්සඳ නැඟී ගගනත රෑ පියකරුය නිවි නිවි දිලෙන තරු කැට හරි විසිතුරුය නිසසල සොහොන් කොත් බැලු සැම සැම අතය මෙ සොහොන් බිමෙහි මට අත සැනසිලි සුවයකඳුළැලි දුක් සුසුම් මැද මා තනිකර දා ගිය නෑ සියන් යළි එන්නෑ මතු කිසිදා මෙය වෙයි ලෝ දහම එය නිබොරුය සැමදා සොහොනක තනිවීම මට සැපතකිය සදාඋලමෙකු හඬයි රෑ මැදියම බැඳි ගොන්නේ බල්ලන්, කැණහිලුන් තරගෙට පොර කන්නේ සුළඟට මුහුව පරමල් සුවඳකි එන්නේ තනි නොතනියට මළවුන් පමණකි ඉන්නේපෙන්වා ළබැඳි බව මිනිමල් පොකුරු ළඟින් සිටිනා විටදි තනිකම දුරු වේවි හදින් මල් පාවාඩ එළමින් මගෙ සොහොන මතින් සූරිය මාර ගස ඇත මා ළඟම සොවින්තිඹිරිගස්කටුවේස්වර්ණා ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=ay1409074</link>
    <topic> අලියාගේ ඇහැයි මගේ ඇහැයි අතර දුර තිබු‍ණේ අඟල් හයයි</topic>
    <author>අරුණි මුතුමලී</author>
    <content>කොමලි නිදහස් කළ දවසේ මට කොළඹ එන්න හිතක් දුන්නේ නෑ. ඒ නිසා ඒ කාලේ පුරාම මම වරින් වර කොස්ලන්ද, පූනාගල කියන ඉහළ වෙල්ලස්සේ තේ වතු ආශ්‍රිතව ගම්වැදී සිටි අලි අල්ලන්න ගියා.”එසේ කියූ වෛද්‍ය අතපත්තු වෙල්ලස්ස පිළිබඳ අතීත තොරතුරු ටිකක් ද හෙළි කළේය.අපි නිදහස ලබන කාලේ වෙනකොට මේ ප්‍රදේශයේ අලි ඇත්තුන්ගේ රාජධානියක් වෙලා තිබෙනවා. ඒත් ආර්ථික භෝග වගාවට ඉංග්‍රීසින් දැක්වූ උනන්දුව නිසා මේ පළාත තේ, කොකෙ‍ා්වාවලින් වැසුණා. ඒ අතර වන රොදක් දෙකක් පාලකයන් ඉතිරි කර තිබුණේ සුළං බාධක කියලා. නමුත් ඇත්තටම වුණේ ඔවුන්ගේ දඩයමට ඉඩක් හදා ගැනීම. ඒ නිසා අලි ඇතුන් වුණත් සංක්‍රමණිකයන් හැටියට තමයි මෙහෙ ආවේ. ඒ ඇවිත් මාස දෙක තුනක් ඉද්දි සැමුවෙල් ‍බේකර් වගේ අය සිය ගණනන් අලි ඇතුන් මරා දැම්මා විනෝදෙට. ඒ වගේම පළවා හැරීමටත් කටයුතු කළා. පූනාගල තවමත් බේකර්ගේ වංගුව කියලා තැනක් තිබෙනවා.”ඔහු යළිත් සිය වගකීම ඉටුකළ දිනයට වහා මතකය ගෙන ගියේය.“සංක්‍රමණික අලින්ට මේ මාස දෙක තුනට ප්‍රදේශයේ තිබෙන කෑම මදි. ඒ නිසා ලැයින් කාමර අවට පොල්, කොස්, දෙල් වගේ ගෙවතු වගා වැනි දේවලට ඇදෙන්න ගත්තා. එතැණින් ඉනවර නොවී අලි මිනිස් ජීවිතවලටත් හානි කරන්න ගත්තාම, මිනිස්සුත් අලින්ට කෲර වධ දෙන්න ගත්තා. සමහරු ඇසිඩ් ගැහුවා, දහයියාවලට පෙට්‍රල් දාලා ගහක් උඩ ඉඳන් ඇඟට ඉස්සාම අලින්ගේ හම ඒ සැරට පිච්චිලා ගියා. තවත් අය විදුලිසැර වැද්දුවා. දෙගොල්ලන්ටම සිදුවන මේ හානි නවත්වන්න කියලා අලි පළවා හැරියත් ඒවා දිගු කාලීනව සාර්ථක වුණේ නෑ. අනෙක මේ ආව අලි සියලුම දෙනා පිරිමි අලි. ඒකට හේතුව තමන්ගේ නැතිවුණු නිජ බිම්වලට සටන් කරන්්නේ ගැහැනු අයට වඩා පිරිමි. ඒවගේ තමයි අලිත්.”වෛද්‍ය අතපත්තු කීවේ ලෝක ස්වභාවය අනුවය. එහෙත් මේ සටනේදී ගැහුනු පිරිමි භේදයකින් තොරව පිරිමි අලි සටනින් පරාජය ලැබුවේ මිනිස් පිරිමින් අතිනි.“මේ ප්‍ර‍දේශයේ තිබුණු කඳුපල්ලම් ගතිය නිසා මුලින් අපි අලි ඇල්ලීමට විරුද්ධ වුණේ එය අලින්ගේ ජීවිතවලට හානියක් විය හැකි නිසයි. අලියා පෙරලුණත්, නිර්වින්දනය කළ තැනට අපට යා ගන්න බැරි වුණත් දෙකෙන් ම වන්නේ අලියා මිය යන එක. ඒ අවදානම තිබියදී පවා අවසානයේ අපට සිදු වුණා මේ අලි ටික අල්ලන්න. පෙර පිනකට වගේ අලි හත් අට දෙනකු අල්ලන කල්ම අපට කරදරයක් වුණේ නෑ. හැබැයි කොච්චර ඇල්ලුවත් අලි ඉවර වුණෙත් නෑ.”එසේ කියූ වෛද්‍ය අතපත්තු ඉන් පසු වූ සිදු වීම සිහි කළේ උරහිස් අකුළුවාගෙනය.“එදා මගේ රියැදුරු ජිනසේන එක්ක මම කොස්ලන්දේ කඳවුරට නොගිහින් නා කැටිය ප්‍රදේශයට යන්න තීරණය කළා. ඒ මොන හේතුවක් නිසාද කියලා මට තාමත් තේරෙන්නේ නෑ. නා කැටිය කියන්නේ මේ රටේ බිහිසුනුම නාය යෑම සිදු වුණු ප්‍රදේශය. පාරේ තිබුණු පාලම කඩාගෙන ගියා. ගෙවල් දොරවල් මිනිස්සු ගහකොළ සත්තු සියල්ල විශාල වශයෙන් විනාශ වුණා.”“මේ නායයෑම නිසා කොස්ලන්ද වත්තයි විහාරගල වත්තයි දෙකඩ වෙලා විශාල පතහක් හැදුණා. ඒක අපට වාසියක් වුණා අලින් ඒකන්දෙන් මේ කන්දට නොගිය නිසා. කොහොම හරි අපි ඒ පතහ ගාවට ම ගියා අලියෙක් තියා මීයෙක් වත් හිටියේ නෑ. ඉතින් ආපහු හරවාගෙන එද්දි මෙන්න අලි දෙන්නෙක් ඉන්නවා. මහ විශාල පතන්දර අලි දෙන්නෙක්. අපිට කරන්න දෙයක් නෑ. පිරිස නෑ. ඒ නිසා බලාගෙන හිටියා ඒ අය යනකල්. ඊට පස්සේ අපිත් ආවා. ඒත් අපට එය හොඳ හෝඩුවාවක් හෙට උදෙන්ම වැඩ පටන් ගන්න.”සුපුරුදු පරිදි වෛද්‍ය අතපත්තු ඇතුළු පිරිස පහන් දොරින්ම රාජකාරියට බටහ. පෙර දින අලින් දුටු තැන නිරීක්ෂණය කළ ඔවුන් දුටුවේ පතහ ළඟට ගිය අලි අඩිපාරවල් ඉන්පසු කන්ද උඩට යොමු වී ඇති බවකි. පතහ ආසන්නයේ ඇති අනතුර මිනිසුන්ටත් වඩා හොඳින් දන්නා අලි ඒ අසළ රැ‍ඳෙන්නේ නැත. නිර්වින්දන තුවක්කුවට බෙහෙත් පුරවාගත් වෛද්‍ය අතපත්තු කණ්ඩායම සීමා කර අත්‍යවශ්‍ය පිරිස සමඟ අඩිපාර ඔස්සේ ගමන් කරන්නට විය.“ටිකක් දුර යද්දි මට ඇහෙනවා ජරබර ගාගා අතු කඩන හඬ. හැබැයි පේන්නේ නෑ. ගල්කුළුයි, ගසුයි නිසා. වන ජීවී නියාමක අනුර ගහකට නංඟලා අපි සංඥාවලින් කතා කළා. ඒ අනුව අලි දෙන්නෙක් අපට පිටුපාලා ඉන්නවා. අපි ගල් කුළු අස්සෙන් අමාරුවෙන් රිංගලා ගියා. අපට දෙන්නටම එක සැරේ බහෙත් විදින්න තරම් පිරිස නෑ. ඒ නිසා එක්කෙනෙකු මුලින් අල්ලන්න හිතුවා.”“ඒත් අනිත් කෙනා කොයි පැත්තට එයිද දන්නේ නැති නිසා අඩ සඳ හැඩේට අලි වෙඩි පත්තු කරලා බය කරලා මේ පැත්තට එන එක වළක්වන්න ක්‍රමය යෙදුවා‍‍‍‍. ඊට පස්සේ මම හිතේ මායිමට නිර්වින්දන බෙහෙත විද්දා. එ්ක වැදුණු කෙනා ගල්කන්ද පැත්තට දිව්වා. අනෙකා කොහි ගියාද දන්නේ නෑ. විනාඩි පහකට පස්සේ අපි සිහි නැති වුණු කෙනා හොය‍ා ගත්තා. ඒත් එයා වැටිලා හිටියේ ඌරු සෙයියාවෙන්. ඒ කියන්නේ ඉදිරි පාද දෙක නවාගෙන පපුව ඒ උඩ හිටින විදිහට. එහෙම අලියෙකු විනාඩි තිහ හතළිහකට වඩා තියන්න බෑ. හුස්ම හිරවෙලා මැ‍රෙනවා. ඒ වෙලාවට වෙන තැනක නම් අලියාව දකුණු ඇලයට පෙරලනවා. නමුත් මෙතැන එක පැත්තක ගල්කුළු අනෙක් පැත්තෙ හෙළ නිසා ඒකත් බෑ. කඳු හෙල් වැඩි නිසා අපි කකුල් බඳින බර ලණු කර ගහගෙන ආවෙත් නෑ.”අලියා සිහි නැති කළ බව දැනුම් දුන් පසු පහළ සිටි අය මැනිලා කඹ කර ගසාගෙන ඉහළට එන්නට වූහ. එහෙත් ඉක්මනින් ආවේ දෙදෙනකු පමණි. අනෙක් දෙදෙනා පමාවන නිසා ගෙනා කඹ දෙකින් ඉදිරිපයකුත් පසු පයකුත් බැඳ දමා අලියා ට ප්‍රති නිර්වින්දන ලබා දීමට වෛද්‍ය අතපත්තු යුහුසුළු විය.“ඉතිරි කඹ දෙක ගෙනා අය මඟදි අනිත් අලියාට අහුවෙලා. ඒ අය අලියා යනකල් හැංගිලා ඉඳලයි ඇවිත් තියෙන්නේ. ඒත් දැන් සිහිය ආව අලියාගේ ඉතිරි කකුල් දෙක බඳින හපනා කවුද? එ් නිසා මම ආයේ තීරණය කළා මෙයාව ටිකක් ඩෝප් කරන්න. ඒ බෙහෙතෙන් අලියා අඩපණ වෙනවා මිස සිහි නැති වන්නේ නෑ. කකුල් දෙකක් බැඳලා නිසා බයක් නෑනේ? ළඟ තිබෙන කළු ගලක් උඩ ඉඳන් අලියාගේ පින්තූරත් අරගෙන බෙහෙත විද්දා විතරයි අලියා එකපාරටම මගේ දිහා හැරිලා බලලා අත් දෙකෙන්ම පැන්නේ නැතෑ මගේ ඇඟ පැත්තට. එතකොටම මට ඇහුණා සර් දුවන්ඩෝ..‍. ලණුව කැඩිලෝ... කියනවා. ඒත් කොහේ දුවන්නද? හැබැයි මම දිව්වද ඉගිලුනාද පැන්නද මුකුත් දන්නේ නෑ සෑහෙන දුරකට ගියා. ඒත් අලියා කඹේ දිග තියෙනකල් ඇවිත් මට ගහපු පාර මාව උඩින් විසිවෙලා ගල්තලාවේ මුණින් වැටෙනවා මතකයි.”“ඊට පස්සේ ටිකකින් මගේ පිටට ගලක් ඇනෙනවා වගේ දැනුණු නිසා යන්තම් ඔළුව හරවලා බැලුවා අලියා ඉන්නවද කියලා. ඇහැ ගැහෙන හරියේ නැති නිසා උඩුබෙලි අතට හැරෙන්න හිතාගෙන බලද්දි කළු ගලක් නෙවෙයි ඇණිලා තියෙන්නේ. අලියා කකුලේ කඹේ තියෙනකල් ඇවිත් දණගහගෙන දික් වෙලා ඔළුවෙන් මගේ උරපත්තට අනිනවා. ඒක ඇත්තමද කියලා බලන්න තවත් ටිකක් හැරෙද්දි අලියාගේ ඇහැ මගේ ඇහැට අඟල් හයක්වත් දුර නෑ. ඒ පාරනම් මට ‘අම්මෝ’ කියවුණා. ඒ එක්කම අලියා හරහට වැටුණා. හොඳ වෙලාවට මගේ පැත්තට නෙවෙයි. ඒ අර බෙහෙත වැඩකරලා.”“මට මගේ පුතා, බිරිඳ, අම්මා තාත්තා ඔක්කෝම මතක් වෙද්දි මාව අහසේ පාවෙනවා. මට ඇහෙන්නේ ගස්වල කොළ අතු සෙළවෙන සිලිසිලයයි, කුරුල්ලන්ගේ හීන් කිචිබිචියකුයි විතරයි. හුස්ම ගන්න අපහසුයි. නැඟිටින්න බෑ ඇඟම බරයි. කතා කරන්න හැදුවට බෑ, උගුර හිරයි. මට‍ සැක කරන්න දෙදක් නෑ, මම මැරිලා. ‍මගේ ආත්මය පාවෙනවා.”“එහෙම හිතෙනවත් එක්කම මගේ පස්ස පැත්තට හෙණයක් වගේ පාරක් වැදුණා ඒ එක්කම මාව ඉස්සරහට විසි වුණා දැනුණා. ඒ කියන්නේ මම මැරිලා නෑ. බලද්දි වැටිලා ඉන්න අලියා හොඬවැලෙන් මට පාරක් දීලා. මට කොහෙන් ආව හයියක්ද මන්දා නැඟිට්ටා. ඒ එක්කම අලියත් දඬිපඬිගහලා නැඟිටිනවා දැක්කා විතරයි මම කොහොම දිව්වද මන්දා... ”එස් දිවගිය වෛද්‍ය අතපත්තු ටර්පන්ටයින් ගසක අත්තකට වාරු දී අත්ත පිටින්ම බිමට රූටා ගියේය. කන්ද මුදුනේ සිට මෙය දුටු පිරිස වෛද්‍ය අතපත්තු වෙත දිව ආවෝය.“ගෝලයන් මට කතා කරන්න කිවට මගේ හඬ පිට වෙන්නේ නෑ, මගේ වේදනාවේ තරමට මට හිතෙන්නේ ඉල ඇට කීපයක් කැඩිලා පෙනහැල්ලට ඇණිලා ඇති. ඒ නිසා අභ්‍යන්තර ලේ ගැලීම් ඇති කියලයි. රෝහලකට ගෙනියන්න හදද්දි මට කියාගනන්න පුළුවන් වුණා මම එනකල් අලියට මුකුත් කරන්න එපා කියලා. බණ්ඩාරවෙල රෝහලට ගියත් කෑම වෙලාවේ වෛද්‍යවරු නෑ. පෞද්ගලික රෝහලෙත් එහෙමයි. අන්තිමට නේවාසික වෛද්‍යවරයා සරම පිටින් ඇවිත් මගේ එක්ස් රේ එක අරන් ඩොක්ටර්ට මුකුත් වෙලා නෑ කීව ගමන් මම ට්‍රොලියේ ඉඳ ගෙන වොකිටෝකියෙන් පණිවුඩයක් දුන්නා මට කරදරටක් නෑ මම ආපහු එනවා කියලා.”ඒ කීවා සේම වෛද්‍ය අතපත්තු මෙහෙයුම සිදු කළ ස්ථානයට ගොස් දයානන්ද නම් වූ තම සගයාට තුවක්කුව අතට දී බෙහෙත් ද වෙන් කර අලියා අඩපණ කරන්නට උපදෙස් දී ඔහු නතර වී සිටි බංගලාවට ගියේය. විනාඩි විස්සකට පමණ පසු මත් වූ අලියාගේ කකුල් හතරම ගැට ගසන්නට ඔවුන්ට හැකි විය.“පහුවැනිදා මම යද්දි පොල් අත්තක් ඔළුවේ තියාගෙන යාළුවා ඉන්නවා. අපි එයාව ස‍ාමාන්‍ය ක්‍රමයට උඩවලවේ වෙහෙරමංකඩදී නිදහස් කළා. අනෙක් අයටත් නිවාඩු ගන්න කියල‍ා මම රෑම කොළඹ ආවා. පෞද්ගලික රෝහලකින් බෙහෙත් කළත් මගේවම් අත උස්සන්න බෑ. ඒත් කලින් යොදා ගත් සමුළුවකට මැලේසියාවට යන්න වුණා. ඒ ගියාම එහෙ කට්ට්යක් මාව බලන්න ඇවිත් දැන් මොකක්ද වෙන්න ඕන කියලා ඇහුවා. බලද්දි අපේ රටේ පත්තරයක මම වැඩිදුර ප්‍රතිකාර සඳහා පිටරට ගියා කියලා තිබිලා. ඒ නිසයි ඔවුන් කලබල වෙලා තිබෙන්නේ.”“ආපහු එද්දි ම‍ගේ ලියුම් මල්ල පිරිලා. හැමෝම සුව පැතුම් එවලා ඉක්මනින් හොඳ වෙන්න කියලා. ඒ අතරින් මගේ හිත ගත්ත එක ලිපියක් තවමත් මා ගාව තිබෙනවා. ඒ කෝට්ටේ ආනන්ද ශාස්ත්‍රාලයේ පරිසර සමිතිය එව්ව ලියුම. මම කැමති ඒ ලියුමේ මගේ සුවය ගැන කියනවාට වඩා අලින් ගැන දක්වා තිබුණූ ආකල්පයටයි. ‘අත්වැරැදීමකින් අලියකුගෙන් වූ වරදට සමාව දී තවදුරටත් අලි ඇතුන් රැක ගන්නට ඔබට ඉක්මන් සුවය හා ශක්තිය ධෛර්යය ලැබේවා’ කියලයි තිබුණේ”ඔහුගේ සිත ඇත්තටම එයින් සතුටට පත් වී තිබුණු බව ඒ මොහොතේ දුටුවෙමි.“කොහොමහරි කොච්චර බොහෙත් කළත් වම් අත හරි ගියේම නෑ. ඒත් වැඩ නොකරත් බෑ. ඔහොම දවසක් ගමක වැඩකට ගිය වෙලේ එහෙ හිටිය වයසක අය කීවා ගොනිකා කොළ දවස් තුනක් මැල්ලුම හදලා කන්න ගමේ කොල්ලන්ට පොලිසියෙන් බැට වැදුණාමත් දෙන්නේ ඒවාය කියලා. ඒකනම් අත්දුටුවයි ප්‍රත්‍යක්ෂයි මට හොඳ වුණා. හැබැයි මම තවම පොලිසියෙන් ගුටිකාලා නැති නිසා අලියෙක්ගෙන් කන පහරට වඩා පොලිසියේ පහර රිදෙනවද කියන්න නම් දන්නේ නෑ.”වෛද්‍ය අතපත්තු මෙතෙක් සිටි බිය පහ වී සිනාවක් මුවහි මතු වූයේ ඒ මොහොතේය.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj1409071</link>
    <topic> අලියාගේ ඇහැයි මගේ ඇහැයි අතර දුර තිබු‍ණේ අඟල් හයයි</topic>
    <author>තාරක වික්‍රමසේකර</author>
    <content> අලියාගේ ඇහැයි මගේ ඇහැයි අතර දුර තිබු‍ණේ අඟල් හයයිසතිය ආරම්භක සඳුදා වෙළෙඳ පොළ ගනුදෙනු සැලකිය යුතු ලෙසින් පහළ ගියේය. ඒ 01 වැනිදා ගනුදෙනු සංඛ්‍යාව 6646 ක් ලෙස පෙන්නුම් කරමිනි. පෙර සතියේ අවසන් සිකුරාදා වූ 29 වැනිදා ගනුදෙනු සංඛ්‍යාව ලෙසින් දැක්වුණේ 11930 කි. දිනයේ කොටස් මිලියනය ඉක්මවා අලෙවි වූ සමාගම් ගණන 6 ක් ලෙස දැක්වුණි. එම සමාගම් අතර ලංකා සෙන්චුවරි (ඩබ් සී 2015) - 4128418, පිරමල් ග්ලාස් (1566703), එස් එම් බී ලීසිං (ඡන්ද බලය රහිත) - 1299304, සෙලාන් බෑන්ක් (5116412), යුනියන් බෑන්ක් (3012488), එෆ් එල් සී හෝල්ඩින්ග්ස් (1090886) සමාගම් විය.දිනයේ මිල ඉහළ ගිය සමාගම් අතර සිංහපුත්‍ර ෆිනෑන්ස් (20.00), රේණුකා සිටි හොටෙල් (14.30) සෙලින්කෝ ඉන්ෂුවරන්ස් (ඡන්ද බලය රහිත) - 25.00, කැපී පෙනුණු අතර මිල පහළ ගිය සමාගම් අතර සිලෝන් ටුබැකෝ (17.20), ලේක්හවුස් ප්‍රින්ටර්ස් (19.70), සමාගම් කැපී පෙනුණි.දිනයේ සමස්ත කොටස් මිල දර්ශකය ඒකක 7030.89 ක් වූ අතර එස් ඇන්ඩ් පී එස් එල් 20 දර්ශකය ඒකක 3877.39 ක් වූ අතර එය පෙර සතියේ අවසන් සිකුරාදා දැක්වුණේ සමස්ත කොටස් මිල දර්ශකය ඒකක 7034.09 ක් හා එස් ඇන්ඩ් පී එස් එල් 20 දර්ශකය ඒකක 3872.51 ක් ලෙසිනි.පසු දින එනම් 2 වැනිදා අඟහරුවාදා ගනුදෙනු සංඛ්‍යාව සැලකිය යුතු ලෙසින් ඉහළ ගියේය. ගනුදෙනු සංඛ්‍යාව දැක්වුණේ 9274 ක් ලෙසිනි. මිලියනය ඉක්මවා කොටස් අලෙවි වූ සමාගම් සංඛ්‍යාව 10 ක් ලෙස දැක්වුණි. එම සමාගම් අතර බ්ලූ ඩයමන්ඩ් (1598957), ලංකා සෙන්චුවරි (1184658), ලංකා සෙන්චුවරි ( ඡන්ද බලය රහිත) -ඩබ් සී 2015- 1284941, පෑන් ඒෂියා (1051760), සී අයි එෆ් එල් (2265741), ටෙස් ඇග්‍රෝ (1222946), සිංහපුත්‍ර ෆිනෑන්ස් (1587191), කොමර්ෂල් ක්‍රෙඩිට් (1103643), අනිලානා හොටෙල්ස් (1208743), යුනියන් බෑන්ක් (2103520), එස් එම් බී ලීසිං (1061049) සමාගම් විය.දිනයේ මිල ඉහළ ගිය සමාගම් අතර කොටස් 100 ට වඩා අලෙවි වූ සමාගම් එතරම් කැපී නොපෙනුණි. හරිස්චන්ද්‍ර සමාගමේ කොටසක මිල රුපියල් 331.50 කින් ඉහළ ගියද අලෙවි වූයේ සමාගමේ කොටස් 10 ක් පමණි. මිල පහළ ගිය සමාගම් අතර කළම්ඹු සිටි (22.00 ) සමාගම කැපී පෙනුණි.දිනයේ සමස්ත කොටස් මිල දර්ශකය ඒකක 7024.82 ක් වූ අතර එස් ඇන්ඩ් පී එස් එල් 20 දර්ශකය ඒකක 3874.50 ක් විය.බදාදා දින එනම් 3 වැනිදා ගනුදෙනු යළිත් සැලකිය යුතු ලෙසින් ඉහළ ගියේය. ඒ ගනුදෙනු සංඛ්‍යාව දැක්වුණේ 12726 ක් ලෙසිනි. දිනයේ මිලියනය ඉක්මවා කොටස් අලෙවි වූ සමාගම් අතර දුනිමාස් කැපිටල් (1443234), ෆර්ස්ට් කැපිටල් (2356458), ලංකා සෙන්චුවරි (ඩබ් සී 2015) - 2115391, යුනියන් බෑන්ක් (3412503), ඇඩම්ස් ඉන්වෙස්ට්මන්ට් (1352058), එෆ් එල් සී හෝල්ඩින්ග්ස් (1073611) එච් පී ඒ ෆුඩ්ස් (1713680), ලකී ලංකා (ඡන්ද බලය රහිත) -1945155, මැක්වුඩ්ස් එනර්ජි (2221744), ටෙස් ඇග්‍රෝ (1198954), ටෙස් ඇග්‍රෝ ඡන්ද බලය රහිත - (1198954), සී අයි එෆ් එල් (2430295), පී. සී ෂර්මා (1003307), පී සීඑච් හෝල්ඩින්ග්ස් (1206039) සමාගම් කැපී පෙනුණි.දිනයේ මිල ඉහළ ගිය සමාගම් අතර සිලොන් ටුබැකෝ (16.40), ඩිමෝ (19.80) කැපී පෙනුණු අතර සෙරන්ඩිබ් ලෑන්ඩ් සමාගමේ කොටසක මිල රුපියල් 262.90 කින් ඉහළ ගියද අලෙවි වූයේ සමාගමේ කෙටස් 2 ක් පමණි. දිනයේ මිල පහළ ගිය සමාගම් අතර ලංකා අශෝක් ලේලන්ඩ් (110.00), නෙස්ට්ලේ (32.50) සමාගම් කැපීපෙනුණි.දිනයේ සමස්ත කොටස් මිල දර්ශකය ඒකක 7047.10 ක් වූ අතර එස් ඇන්ඩ් පී එස් එල් 20 දර්ශකය ඒකක 3886.86 ක් වියතාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj1409072</link>
    <topic>සෙවණගල ලංකා සීනි සමාගමට හොඳම කෘෂි නිෂ්පාදනයට රන් සම්මානය</topic>
    <author/>
    <content>සෙවණගල ලංකා සීනි සමාගමට හොඳම කෘෂි නිෂ්පාදනයට රන් සම්මානයප්‍රධාන මෙහෙයුම් නිලධාරී සී. ඊ. අමුණුගම මහතා රන් සම්මානය කෘෂිකර්ම අමාත්‍ය මහින්ද යාපා අබේවර්ධන මහතා අතින් ලබාගත් අවස්ථාව.මහින්ද චින්තන වැඩපිළිවෙළ යටතේ ලංකාවේ සීනි නිෂ්පාදනය ස්වයං පෝෂිත කර ග්‍රාමීය ගොවි ආර්ථිකය නංවාලීම සඳහා සීනි කර්මාන්ත සංවර්ධන අමාත්‍ය ලක්ෂ්මන් සෙනෙවිරත්න මහතාගේ මඟපෙන්වීම යටතේ ලංකා සීනි සමාගමේ සෙවණගල සීනි කර්මාන්ත ශාලාව වසර දෙකක් ඇතුළත ලාභ ලබන ආකර්ෂණීය ප්‍රගතියක් අත්පත් කරගැනීමට සමත් වී ඇත.එම ප්‍රගතිය ජාතික කෘෂි ව්‍යාපාර සභාවේ විශේෂ ඇගැයීමට ලක්වූ අතර ජාතික කෘෂි ව්‍යාපාර සභාවේ මහා පරිමාණ ව්‍යාපාර කාණ්ඩයේ නිෂ්පාදන අංශයට 2014 වර්ෂය සඳහා වන රන් සම්මානය සෙවණගල ලංකා සීනි සමාගමට පිරිනමන ලදී. එය සෙවණගල ලංකා සීනි සමාගමේ කාර්යක්ෂමතාවය හා සේවක සේවිකාවන්ගේ සහ නිලධාරීන්ගේ ඉහළම කැපවීමේ ප්‍රතිඵලයක් බව ප්‍රධාන මෙහෙයුම් නිලධාරී සී. ඊ. අමුණුගම මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj1409073</link>
    <topic>බයිරහා ෆාම්ස් 40 වැනි වසරට</topic>
    <author/>
    <content/>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj1409074</link>
    <topic>එක්ස්පෝ ලංකා සහ SG හෝල්ඩිංග්ස් එකඟතාවක</topic>
    <author/>
    <content>එක්ස්පෝ ලංකා සහ SG හෝල්ඩිංග්ස් එකඟතාවකඑක්ස්පෝ ලංකා සහ ජපානයේ SG හෝල්ඩිංග්ස් සමාගම පසුගියදා සිය ක්‍රමෝපායික එකඟතාව සැමරූහ. මේ වසරේ ජූනි මාසයේ දී ජපානයේ SG හෝල්ඩිංග්ස් සමාගම එක්ස්පෝ ලංකා සමාගමේ කොටස්වලින් බහුතරයක් (නිකුත් කළ කොටස් වලින් 51.43%ක්) සඳහා ආයෝජනය කරන ලදී. ශ්‍රී ලංකාවේ ජපාන තානාපති නොබුහිතෝ හෝබෝ, ආයෝජන ප්‍රවර්ධන නියෝජ්‍ය අමාත්‍ය ෆයිසර් මුස්තාපා, ජපාන පාර්ලිමේන්තුවේ ඉඩම්, යටිතල පහසුකම්, ප්‍රවාහන සහ සංචාරක නියෝජ්‍ය අමාත්‍ය මනබු සකායි, ජපානයේ SG හෝල්ඩිංග්ස් සමාගමේ සභාපති එයිචි කුරිවාදා, එක්ස්පෝ ලංකා හෝල්ඩිංග්ස් සභාපති නොබුආකි කොන්ඩෝ, එක්ස්පෝ ලංකා හෝල්ඩිංග්ස් අධ්‍යක්ෂ සමූහ ප්‍රධාන විධායක නිලධාරි හනීෆ් යූසුෆ් යන පිරිස මෙම අවස්ථාවට සහභාගි වූහ.“එක්ස්පෝ ලංකා සමූහයේ භාණ්ඩ ප්‍රවාහන ව්‍යාපාර අංශය SGH සමූහය සමඟ ඒකාබද්ධ වීම විශේෂ අවස්ථාවක්. ජපානය, නැඟෙනහිර ආසියාව සහ කලාපයේ අපගේ ව්‍යාපාර කටයුතු විහිදී පවතින අතර නුදුරු අනාගතයේ දී අපගේ ජාත්‍යන්තර භාණ්ඩ ප්‍රවාහන ව්‍යාපාර තවත් පුළුල් කිරීමට සියලු කටයුතු සූදානම් කර තිබෙනවා” යනුවෙන් මෙහිදී අදහස් දක්වා සිටියේ ජපානයේ SG හෝල්ඩිංග්ස් සමාගමේ සභාපති එයිචි කුරිවාදා මහතාය. SG හෝල්ඩිංග්ස් සමාගම, ජපානයේ සහ ආසියාවේ භාණ්ඩ පරිවහන ක්ෂේත්‍රයේ නියැළි ප්‍රමුඛ සමාගමක් වන සගාවා එක්ස්ප්‍රස් සමාගමේ හිමිකාරිත්වය දරයි.මෙහිදී අදහස් දක්වා සිටි එක්ස්පෝ ලංකා හෝල්ඩිංග්ස් අධ්‍යක්ෂ සමූහ ප්‍රධාන විධායක නිලධාරි හනීෆ් යූසුෆ් මහතා “සමාගම් සමූහයක් වශයෙන් අපගේ ව්‍යාපාර මාවතට මේ සහයෝගීතාවය සුවිශේෂ සංධිස්ථානයක්. එක්ස්පෝ ලංකා සහ SG හෝල්ඩිංග්ස් ශක්තියේ මුසුවීම පදනම් කරගෙන අපගේ ව්‍යාපාර තවත් පුළුල් කරවීම අපගේ එකම අභිප්‍රායයි” යනුවෙන් පවසා සිටියේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj1409075</link>
    <topic>ලංකා බෙල් කළමනාකාර අධ්‍යක්ෂට ආචාර්ය උපාධියක්</topic>
    <author/>
    <content>ලංකා බෙල් කළමනාකාර අධ්‍යක්ෂට ආචාර්ය උපාධියක්ඕස්ට්‍රේලියන් නැෂනල් යුනිවර්සිටි හි කුලපති, මහාචාර්ය ගැරත් එවන්ස් මහතා ප්‍රසාද් සමරසිංහ මහතාට උපාධිය පිරිනමමින්ලංකා බෙල් කළමනාකාර අධ්‍යක්ෂ ප්‍රසාද් සමරසිංහ මහතාට ඕස්ට්‍රේලියාවේ කැන්බරා හි ඕස්ට්‍රේලියන් නැෂනල් යුනිවර්සිටි විසින් විදුලි සංදේශනය පිළිබඳ ආචාර්ය උපාධියක් පිරිනමනු ලැබීය.විද්‍යුත් හා ඉලෙක්ට්‍රොනික ඉංජිනේරුවරුන්ගේ ආයතනයේ සාමාජිකයෙකු වන ඒ මහතා, ඉංජිනේරුකරණ හා තාක්ෂණික ආයතනයේ සාමාජිකයෙක් ද වේ. එසේම ශ්‍රී ලංකා වරලත් ගණකාධිකරණ ආයතනයේ මූල්‍ය ගිණුම්කරණය, ව්‍යාපාරික ගණිතය, සංඛ්‍යානය හා දත්ත සැකසීම යන විෂයන් සඳහා ශ්‍රී ලංකාවේ හොඳම ප්‍රතිඵල වාර්තා කරමින් එහි (පළමු හා දෙවන කණ්ඩයන් වෙනුවෙන්) ආවසරිකත්වය ලබාගැනීමට ද සමරසිංහ මහතා සමත් වී තිබේ.ආචාර්ය සමරසිංහ මහතා ලංකා බෙල් හි පරිපාලිත සමාගම් ද්විත්වයක් වන ටෙලිකොම් ෆ්‍රන්ටියර් සමා‍ගමේ සහ බෙල් සොලියුෂන්ස් සමාගමේ කළමනාකාර අධ්‍යක්ෂ ධූර ද හොබවනු ලබයි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj1409076</link>
    <topic>උත්පලවර්ණ විෂ්ණු දෙවොලේ ආලෝක පුජාව ස්වදේශී සමාගමෙන්</topic>
    <author/>
    <content/>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj1409077</link>
    <topic>ඇක්සෝනොබෙල් සමාගමට නැස්කෝ සම්මාන උලෙළේදී ජයග්‍රහණ දෙකක්</topic>
    <author/>
    <content/>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj1409078</link>
    <topic>‘රන්සළු ප්‍රණාම’ ප්‍රතිලාභ වැඩසටහන තුන්වැනි අදියරට</topic>
    <author/>
    <content/>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj1409079</link>
    <topic>මයික්‍රොසොෆ්ට් ඔෆිස් 365 තාක්ෂණය සමඟ ඔරෙන්ජ් ඉලෙක්ට්‍රික් එක් වෙයි</topic>
    <author/>
    <content>මයික්‍රොසොෆ්ට් ඔෆිස් 365 තාක්ෂණය සමඟ ඔරෙන්ජ් ඉලෙක්ට්‍රික් එක් වෙයිතම ව්‍යාපාරික කටයුතු තවදුරටත් කාර්යක්ෂම හා ඵලදායි කිරීමේ අරමුණින්, ඔරේන්ජ් ඉලෙක්ට්‍රික් සමාගම පසුගිය දා මයික්‍රොසොෆ්ට් ඔෆිස් 365 තාක්ෂණය හා සම්බන්ධ විය.ගෝලීය වශයෙන් විද්‍යුත් හා සන්නිවේදන අංශයන්හි විශාල ප්‍රසාරණයක් කඩිනමින් සිදුකිරීමට බලාපොරොත්තු වන ඔරේන්ජ් ආයතනය මයික්‍රොසොෆ්ට් ශ්‍රී ලංකා ආයතනය සමඟ මේ සම්බන්ධයෙන් වූ ගිවිසුමට පසුගිය දා අත්සන් තබන ලදී.එම ගිවිසුම සඳහා ඔරේන්ජ් ඉලෙක්ට්‍රික් ආයතනයේ කළමනාකාර අධ්‍යක්ෂ කුශාන් කොඩිතුවක්කු සහ මයික්‍රොසොෆ්ට් ආයතනය වෙනුවෙන් එහි දේශීය කළමනාකාර ඉම්රාන් විල්කසීම් මහත්වරු අස්සන් තැබූහ.එහිදී අදහස් ප්‍රකාශ කරමින් කොඩිතුවක්කු මහතා පවසා සිටියේ මයික්‍රොසොෆ්ට් ඔෆිස් 365 තාක්ෂණය හා සම්බන්ධ වීමට ප්‍රධාන වශයෙන් හේතු වූයේ ව්‍යාපාරික අවශ්‍යතා සඳහා එහි පවතින නම්‍යශීලී විසඳුම් සහ ව්‍යාපාර කටයුතු වඩා කාර්යක්ෂම සහ ඵලදායි කිරීමට එතුළින් විශාල දායකත්වයක් ලැබෙන නිසා බවයි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj14090710</link>
    <topic>සෙලාන් ලාභය රුපියල් බිලියන 1.2 ඉක්මවයි</topic>
    <author/>
    <content>සෙලාන් ලාභය රුපියල් බිලියන 1.2 ඉක්මවයි2014 ජූනි 30 න් අවසන් පළමු භාගය සඳහා සෙලාන් බැංකුව බදු ගෙවීමට පෙර රුපියල් මිලියන 1,863 ක කැපී පෙනෙන ලාභයක් වාර්තා කර තිබේ. මෙහිදී 2013 පළමු මාස 06 ක කාල පරිච්ඡේදය සඳහා වාර්තා වී තිබූ රුපියල් මිලියන 1002 ක බදු ගෙවීමෙන් පසු ලාභ අගය හා සැසඳීමේ දී 21% ක වර්ධනයක් සනිටුහන් කරමින් මෙම කාල පරිච්ඡේදය තුළ රුපියල් මිලියන 1, 213 ක බදු ගෙවීමෙන් පසු ලාභයක් වාර්තා කර තිබේ.එසේ ම ජූනි 30 න් අවසන් වූ කාර්තුව සඳහා වාර්තා කර ඇති බදු ගෙවීමෙන් පසු ලාභය රුපියල් මිලියන 698 කි. එය පසුගිය වර්ෂයේ අදාළ කාලපරිච්ඡේදය සඳහා වාර්තා කර තිබූ බදු ගෙවීමෙන් පසු ලාභ අගය වන රුපියල් මිලියන 497 හා සංසන්දනය කිරීමේ දී 41% ක ඉහළ යාමකි.2014 ජූනි 30 න් අවසන් වූ මාස 06 තුළ බැංකුවේ ශුද්ධ පොළී ආදායම රුපියල් බිලියන 4.27 සිට රුපියල් බිලියන 5.16 දක්වා 21% ක කැපී පෙනෙන වර්ධනයක් වාර්තා කර තිබේ. එසේ ම බැංකුව විසින් පසුගිය වසර කිහිපය පුරාවට අඛණ්ඩව වාර්තා කරන ලද වර්ධනීය ප්‍රවණතාවය තවදුරටත් ඉදිරියට ගෙනයමින් අදාළ කාලපරිච්ඡේදය තුළ දී ශුද්ධ ගාස්තු හා කොමිස් ආදායම 8% කින් වර්ධනය වී තිබේ. ඒ රුපියල් මිලියන 973 සිට රුපියල් මිලියන 1,056 දක්වා වර්ධනය වෙමිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj14090711</link>
    <topic>එමිරේට්ස් පළමු ශාඛා කාර්යාලය මහනුවර</topic>
    <author/>
    <content>එමිරේට්ස් පළමු ශාඛා කාර්යාලය මහනුවරඑමිරේට්ස් ගුවන් සමාගම ලංකාවේ පළමු ශාඛා කාර්යාලය අංක 104, යටිනුවර වීදිය, මහනුවර යන ලිපිනයේ විවෘත කරයි.ශ්‍රී ලංකාව හා මාලදිවයින සඳහා එමිරේට්ස් කලාපීය කළමනාකරු, චන්දන ද සිල්වා මහතා සහ හේමාස් සමාගමේ ප්‍රවාහන අංශයේ කළමනාකාර අධ්‍යක්ෂ, කස්තුරි චෙල්ලරාජා විල්සන් මහත්මිය නව ශාඛා කාර්යාලය විවෘත කරමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj14090712</link>
    <topic>හර්මන් මිලර් නිෂ්පාදන දැන් ශ්‍රී ලංකාවේ</topic>
    <author/>
    <content>හර්මන් මිලර් නිෂ්පාදන දැන් ශ්‍රී ලංකාවේජැට් හෝල්ඩින්ග්ස් Herman Miller නිෂ්පාදිත ශ්‍රී ලාංකික වෙළෙඳපොළට හඳුන්වා දෙයි. සිය නව්‍ය වූ ව්‍යාපාරික විසඳුම් සමඟින් ආයතනික සමාජ වගකීම් පිළිබඳව ද සිය කැපවීම මනාව පිළිබිඹු කරමින් එන Herman Miller අද වන විට වසර 100 ක් ඉක්මවූ ඉතිහාසයකට හිමිකම් කියනු ලබයි.සෑම නිෂ්පාදිතයක් සඳහාම වසර 12 ක කොන්දේසි විරහිත වගකීමක් පිරිනමනු ලබනHerman Miller, පිහිටා තිබෙන ඉරියව් අනුව මනාව ගැළපෙන සේ නිර්මාණය කර ඇති කාර්යාලයීය ගෘහ භාණ්ඩවලින් යුක්ත වේ.Herman Miller Aeron පුටු මාදිලිය බිල් ස්ටම්ෆ් සහ ඩොන් චැඩ්වික් විසින් නිපදවන ලද්දකි. සිය 20 වන සංවත්සරය සමරන මෙම වසරේ දී JAT හි කොළඹ 5, හැව්ලොක් පාර, අංක 134 ස්ථානයෙහි පිහිටි සුපිරිතම ප්‍රදර්ශනාගාරයේ දී දැක බලාගත හැකි වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj14090713</link>
    <topic>චාන්දනී බණ්ඩාරට රන් සම්මානයක්</topic>
    <author/>
    <content>චාන්දනී බණ්ඩාරට රන් සම්මානයක්කේශ අලංකරණ හා රූපලාවණ්‍ය විශේෂඥ චාන්දනී බණ්ඩාර මහත්මිය, 2013 කාන්තා කර්මාන්ත හා වාණිජ මණ්ඩල සම්මාන උලෙළේදී මහා පරිමාණ කර්මාන්ත අංශයෙන් සුවිශේෂී ස්වර්ණ සම්මානයකින් පිදුම් ලැබුවා ය.චාන්දනී බණ්ඩාර මහත්මිය ‘චාන්දනී බණ්ඩාර සලොන්ස්’ හි මෙන් ‘4 Ever Skin Naturals’ ශාකසාර රූපලාවණ්‍ය නිෂ්පාදන රැසෙහි නිර්මාතෘවරිය ද වෙයි. ශ්‍රී ලංකා කාන්තා කර්මාන්ත හා වාණිජ මණ්ඩලය මගින් සංවිධානය කරනු ලබන මෙම සම්මාන උලෙළේ මූලික අරමුණ වන්නේ මෙරට කාන්තාවන්ගේ ව්‍යවසායකත්වයේ විශිෂ්ටත්වය සහ ඔවුන් අත්කරගත් ජයග්‍රහණ ඇගයීමට ලක් කිරීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj14090714</link>
    <topic>කොමර්ෂල් අන්තර්ජාල බැංකු සේවාව තවත් වැඩිදියුණු වෙයි</topic>
    <author/>
    <content>කොමර්ෂල් අන්තර්ජාල බැංකු සේවාව තවත් වැඩිදියුණු වෙයිකොමර්ෂල් බැංකුවේ www.combank.lk වෙබ් අඩවිය ඔස්සේ බැංකුවේ අන්තර්ජාල බැංකු සේවාව ලබා ගන්නා ආයතනික ගනුදෙනුකරුවන්ට නවතම අංග රැසක් සහිතව එම සේවාව ලබා ගැනීමේ පහසුකම් සලසා ඇත.මෙම සේවාව යටතේ නවතම ආරක්ෂක පහසුකම් බැංකුවේ ආයතනික ගනුදෙනුකරුවන් වෙත හිමි වන අතර ඒවා අතරට අදියර දෙකක පිවිසුම ඇතුළත් වේ. සේවාව භාවිත කරන්නකුට කැමැති ඡායාරූපයක් අන්තර්ජාල බැංකු සේවා පෝර්ටලයට අප්ලෝඩ් කරගැනීමේ හැකියාව සමඟ අන්තර්ජාල සේවාවට ප්‍රවේශ වීමේ දී එම ඡායාරූපය දර්ශනය වීම තුළින් අන්තර්ජාල සේවාවට ප්‍රවේශ වී රහස්‍ය වචනය ඇතුළත් කිරීමට පෙර නිවැරැදි වෙබ් අඩවියට පිවිස ඇත්දැයි සොයා බැලීමට හැකියාව සහ; මේසය මත පරිගණක පුවරුවක් භාවිත කරන්නාට තිරය මත පරිගණක පුවරුවක් භාවිත කිරීමේ විකල්පය ලබා දෙමින් රහස්‍ය වචන සොරකම් කිරීමට ඇති ඉඩකඩ අහුරාලීම යනාදී පහසුකම් මෙයට අයත් වේ.මෙමඟින් ගෙවීම් සඳහා තනි / ද්විත්ව හෝ බහු බලය ලබා දීමේ පහසුකම් ආයතනික ගනුදෙනුකරුවන් සඳහා සලසා දී තිබෙන අතර එකී ආයතනවලට ඔවුන්ගේ ගෙවීම් බොහෝමයක් ස්වයංක්‍රීයව යාවත්කාලීන කිරීමේ පහසුකම ද ලබා දී තිබේ. මෙකී පද්ධතිය මඟින් විවිධ ආයතන සඳහා අත්සන් විධිවිධානවලට අනුකූලව ගෙවීම් සඳහා සීමා ක්‍රියාත්මක කිරීමට හැකියාව සලසා දී ඇත. තව ද මෙම පද්ධතිය මඟින් ආයතන වෙත තම බිල්පත් ඉදිරි ගෙවීම් දිනකට / සැබෑ ගෙවීමේ දිනයට බලපැවැත්වෙන පරිදි සකසා ගැනීමට ද පහසුකම් සලසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aj14090715</link>
    <topic>ග්ලෝබල් සිටි වෛද්‍යවරු අක්මා බද්ධ කළ ලාංකීය රෝගීන් හමුවෙති</topic>
    <author/>
    <content>ග්ලෝබල් සිටි වෛද්‍යවරු අක්මා බද්ධ කළ ලාංකීය රෝගීන් හමුවෙතිForte International සභාපති එම්.එෆ්.ඒ. රියාස් සහ විශේෂඥ වෛද්‍ය ගෝමදි නරසිම්හංපසුගිය වසර 4ක කාලය තුළදී චෙන්නායි හි ග්ලෝබල් හෙල්ත් සිටි වෙතින් අක්මා බද්ධ සැත්කම්වලට භාජනය වූ රෝගීන් මෙරටදී යළි හමුවීමට ග්ලෝබල් හෙල්ත් සිටි හි අක්මා බද්ධ කිරීම් පිළිබඳ ජ්‍යෙෂ්ඨ විශේෂඥ වෛද්‍ය ගොමදි නරසිම්හං පසුගියදා කටයුතු කරනු ලැබීය.මෙහිදී අදහස් දක්වමින් ග්ලෝබල් හෙල්ත් සිටි හි මෙරට එකම බලයලත් නියෝජිතායතනය වන Forte International හි සභාපති හා ප්‍රධාන විධායක නිලධාරී එම්.එෆ්.ඒ. රියාස් මහතා මෙසේ කියා සිටියේය. 'මෙම හමුවීම අක්මා අකර්මණ්‍ය වීම් සඳහා අක්මා බද්ධ කිරීමේ සැත්කම්වලට භාජනය වී සාර්ථක ප්‍රතිඵල අත්පත් කර ගැනීම පිළිබඳ කදිම සාක්ෂියක් වෙනවා. ග්ලෝබල් හෙල්ත් සිටි හි මේ දක්වා ලාංකීය රෝගීන් 20 දෙනෙකුට වැඩි ප්‍රමාණයක් මෙයාකාරයෙන් සැත්කම්වලට භාජනය වී සාර්ථක ප්‍රතිඵල ලබා ගෙන තිබෙනවා.'ග්ලෝබල් හෙල්ත් සිටි හි මෙම සුවිශේෂී අවයව බද්ධ කිරීමේ වැඩසටහන දකුණු ආසියානු කලාපය තුළ සිදු කෙරෙන විශාලතම වැඩසටහන වන අතර එය සාක් මැදපෙරදිග හා අප්‍රිකානු රටවල් ආවරණය වන පරිදි රටවල් 20ක පමණ වෙසෙන රෝගීන් සඳහා කටයුතු කරනු ඇත.අක්මා බද්ධයදී අක්මා කොටස පිරිනමන්නා හා රෝගියා විසින් අනුගමනය කළ යුතු ක්‍රියා පිළිවෙතත් දෙදෙනාගේම සෞඛ්‍ය තත්ත්වය පිළිබඳ සොයා බලන ක්‍රමවේද පිළිබඳවත් සැත්කමින් පසු ප්‍රතිකාර පිළිබඳවත් වෛද්‍ය නරසිම්හං විශේෂ දේශනයක් පැවැත්වූවාය.'ඇත්තටම මෙය බොහෝ පවුල්වල සිහින සැබෑවීමකි. අපගේ ලාංකීය සහෝදර ජනතාව වෙනුවෙන් හොඳම සෞඛ්‍ය ආරක්ෂණ සැලසුම් ලබාදීම සඳහා ග්ලෝබල් හොස්පිටල් සමඟ අත්වැල් බැඳගත්තේ මෙම සිහින සැබෑ කරගැනීමටයි.' යනුවෙන් මෙහිදී අදහස් දක්වමින් රියාස් මහතා අවසාන වශයෙන් කියා සිටියේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aw140907</link>
    <topic>උඹ දෙවියෙක් නම් මගේ ඇස් දෙක දිහා කෙළින් බලාගෙන හිටපන්</topic>
    <author>මතුගම මහින්ද විජේතිලක</author>
    <content>“මම මැරුණා ම දෙවි කෙනෙක් වෙලා උපදිනවා. පවුලේ අයට මම සලකනවා. උදව් කරනවා. හැබැයි හැම කෙනෙක් ම මට ගෞරව සැලකිලි කරන්න ඕනෑ. බුද්ධ පූජාව තියන කොට මටත් මල් පහන් සුවඳ දුම් සහිතව ආහාර පූජාව තියන්න ඕනෑ. රාත්‍රි කෑම වෙලාවට කෑම මේසයේ මගේ පුටුවට ඇතිරිල්ලක් එළන්න ඕනැ. මගේ පිඟානට ආහාර බෙදන්න ඕනැ. උදේ හවස වැඳුම් පිදුම් කරන්න ඕනැ. බුදු කුටියේ බුද්ධ රූපය ළඟින් මගේ පින්තූරය තියලා මල්මාලා දමන්න ඕනෑ” යි ගුණසේන ජීවත්ව සිටියදී බිරියටත් දරුවන්ටත් සහෝදර සහෝදරියන්ටත් නියම කැර තිබුණි.ගුණසේන ඔරුවල වානේ සංස්ථාවේ රැකියාව කොට විශ්‍රාම ගෙන තිබුණි. ඔහු ජ්‍යොතිෂ කටයුතුවල ද යෙදුණේය. උදේ හවස නොවරදවා බුදුන් වැඳ භාවනා කළේය. මේ අතර බයිපාස් සැත්කමක් කරන්නට සිදුවීම නිසා හේ මිය ගියේය. “මා ජීවත්ව සිටියදී වාගේ මා සමඟ ගනුදෙනු සම්බන්ධතා පැවැත්විය යුතුය, කිරිපිඬු ආහාර පූජාව, ගෙඩි පළතුරු පූජාව මා වෙනුවෙන් පැවැත්විය යුතු යැයි පොතක ලියා නියම කොට තිබුණි.සුමනා ගුණසේන ගේ බිරිය ය. කඩුවෙල ප්‍රදේශයේ පදිංචි ඇය පණස් පස් හැවිරිදිය. සැමියා මිය ගොස් දැනට දෙවසරක් ගත වී ඇත. විසි හැවිරිදි අචිනි දියණියයි. සජිත් පුතුට වයස අවුරුදු දහ අටකි.දැන් රාත්‍රියට සුමනා හීනෙන් බිය වී කෑගසාගෙන අවදි වෙයි. ඇඟ පත රුදාවෙන් පෙළෙයි. රාත්‍රියට නිවස තුළ යමෙක් ඇවිදින අඩි සද්ද ඇසෙයි. ජනෙල් දොරවල්වලට තට්ටු කරන සද්ද ඇසෙයි. නිවස අවට රාත්‍රියට නිතර බල්ලන් උඩුබුරන හඬ ඇසෙයි, සුමනා නිදන ඇ‍ඳේ තව කෙනෙක් නිදියන බව ඇයට දැනෙයි.මේ ගෙදරට උදාවී ඇති තත්ත්වයෙන් මිදෙන්නට යම් යම් වත් පිළිවෙත් කළත් සුවයක් සහනයක් ලැබුණේ නැත. ඒ මොනවා කළත් ගුණසේන වෙනුවෙන් කළ සැලකිලි පුද පූජාවල අඩුවක් සිදු කළේ ද නැත. ගෙදර අය පමණක් නොව ගුණසේන ගේ සහෝදර සහෝදරියෝ ද ආගමික දිවි පෙවෙතක් ගෙවූ සහෝදරයා දෙවියෙකු වී ඇතැයි ඒ නිවසට පැමිණ පුද සත්කාර කළහ. නිවස අවට පදිංචි නැදෑ හිතවතුන් ද මීට පෙර දුකක් කරදරයක් එළැඹි විට ගුණසේන ලවා සෙත් ශාන්ති කරවා ගත්තාක් මෙන් ම ඔහුගේ මරණයෙන් පසුව ද කිරිබත් පාත්‍ර හතක් ගුණසේන නමට පූජා කොට මල් පහන් දල්වා ගුණසේන දෙවියන් ගෙන් ශාන්තිය පැතූහ. ගුණසේන ගේ දරුවෝ ද විභාගයකට යන විට, ගමනක් බිමනක් යන විට පුද පෙත් තබා ආශිර්වාද පැතූහ.මේ තත්ත්වයන් මැද සුමනාටත් නිවසටත් එළැඹි අද්භූත රෝග හා කලබැගෑනිවලට ප්‍රතිකාර පතා මවත් දරු දෙදෙනාත් ඇතුල්කෝට්ටේ ගුප්ත ගවේෂණ මධ්‍යස්ථානය සොයා ගෙන ගියහ. ආධ්‍යාත්මීය උපදේශකවරයා මුණ ගැසී තත්ත්වය පැහැදිලි කළ අතර ගුණසේන තම නියමයන් ලියා තැබු පොත ද ගෙන ගොස් පෙන්වූහ.පළමු දින ගවේෂණයේ දී සුමනා ප්‍රලය වී ගැහෙන්නට වූවාය. ඉන් එහා වෙනසක් නොවූයෙන් ගමේ පන්සලේ දී බෝධි පූජා විසි එකක් පවත්වා නැවත එන්නැයි උපදෙස් ලැබුණි.බෝධි පූජා අවසන් කොට නැවත පැමිණි දිනයේ ද සුමනා ප්‍රලය වූවාය. බොහෝම ගාම්භීර අභිමානයකින් හිනා වෙන්නට විය. ගවේෂකවරයා ප්‍රශ්න කරන්නට වූයේය.“කවුද මේ හිනාවෙන්නෙ?”“මොකටද අහන්නෙ? තමුන් කවුද මගෙන් ප්‍රශ්න කරන්න.”ගවේෂකවරයා දියණියටත් පුතාටත් ප්‍රශ්න කරන්නට නියම කළේය.“කවුද මේ අපේ අම්මාගෙ ශරීරයට රිංගාගෙන ඉන්නෙ?” යි පුතා සජිත් ප්‍රශ්න කළේය.“ඇයි පුතේ! පුතාට මාව අඳුනගන්න බැරි ද? මම තාත්තා ගුණසේන.”“තාත්තා මැරුණා. ඔය ප්‍රේතයෙක්” යැයි ඒ අතර ගවේෂකවරයා කීවේය.“මොනවා මම ප්‍රේතයෙක් නොවෙයි යකෝ මම දෙවි කෙනෙක්. උඹ දන්නෙ කොහොම ද මා ගැන?” යි භූතාත්මය ගවේෂකවරයාට අපහාසාත්මකව කතා කළේය.“හොඳයි හොඳයි. නෝනටත් බයිපාස් සැත්කමක් කරලා. හෘදය වස්තුව දුවන්නේ මැෂිමක උදව්වෙන්, ඒ මදිවට ආතරෛටීස් රෝගයෙන් පෙළෙනවා, ගෙදර හොල්මන්, ඕවා දෙවිවරුන්ගෙ වැඩ ද?” යි ගවේෂකවරයා නැවත ඇසීය.“ඒවා මම දන්නේ නෑ මම දෙවි කෙනෙක්.”“දෙවියෝ මිනිස්සුන් දෙන කිරිබත් කනව ද? පළතුරු කනව ද? ඔය දෙන දේවල් බාර ගන්නේ, කන්නේ දෙවියන්ගේ පාර්ශ්වවලට අයිති අමනුස්සයෝ, පහළ මට්ටමේ අය” යැයි කියන විට ම භූතාත්මය ඉවත්ව ගියේය.ගවේෂකවරයා දරු දෙදෙනා ඇමතීය. “අම්මාට තියෙන්නේ අමනුෂ්‍ය දෝෂයක්, එළවන්න පුළුවන් ද බැරි ද කියලා තවම කියන්නත් බැහැ. අම්මාගේ ජීවිතය ඉතාම අනතුරුදායකයි. පවතින රෝග තත්ත්වයන් අනුවත් භයානකයි. දුවයි පුතයි මට උදව් කළොත් සහයෝගය දුන්නොත්, ඔය දැනට ඔළුවෙ තියෙන විකාර මිත්‍යාවන් අතහැරලා නුවණින් කටයුතු කළොත් අම්මගෙ ජීවිතය බේර දෙන්න මට පුළුවන්.”“අම්මාව බේරා දෙනවා නම් මහත්මයා කියන උපදෙස්වලට වැඩ කරන්නම්” යැයි දුවත් පුතාත් දෙදෙනාම කීහ.“මැරුණු තාත්තා දෙවියෙක් වෙන්න බැහැ. දෙවිවරු ගෙවල්වලට රිංගන්නෙ නෑ. කිරිබත් ගුලි කන්නෙ නැහැ. දෙවිවරු ආහාරයට ගන්නෙ අමෘතය. බුදු දහමේ හැටියට දෙවිවරු ගෙවල්වලට එන බවක් ත්‍රිපිටකයේ කොතැනකවත් නෑ. තාත්තා මුළා වෙලා ඉදලා තියෙන්නේ, මැරිලාත් ඒ මුළාව තුළමයි ඉන්නෙ. ගෙදර අයත් මුළාවෙලා. මළගිය අයට දානමානවලින් පින් දෙනවා මිසක් ගෙවල්වල කෑම දෙන්නේ නෑ. ඔය ගෙදර තියන පූජාවල් ඔක්කොම නතර කරන්න. බුදුන්ට තියන මල්පහන් විතරක් තියන්න. තවත් දවස් හතක් බෝධි පූජා තියලා නැවත එන්නැයි කීවේය.සුමනා මේ වැඩ පිළිවෙළට අකැමැති වුවත් දරුවන්ගේ බලපෑම නිසා ඊට අවනත වූවාය. සතියකට පසු ඔවුහු නැවත පැමිණියහ.එදින ද සුමනා ප්‍රලය වූවාය. ගවේෂකවරයාට බැණ වදින්නට වූවාය.“උඹ මාව විනාශ කළා. මම දෙවියෙක් නොවෙයි කියන්න උඹ කවුද? උඹ කොහොම ද එහෙම කියන්නෙ. මම උඹවත් විනාශ කරනවා.”“මම උඹට අපහාස කරන්න නොවෙයි මෙහෙම කියන්නේ. උඹ ප්‍රේතයෙක්. ඒකයි ඇත්ත. ඒකයි යථාර්ථය. උඹට කෑම බීම නැතුව ගිය එක ගරු සැලකිලි නැතුව ගිය එක ඇත්ත. මටත් ඒ ගැන කනගාටුයි. ඒත් මම උඹට කියන්නේ කරුණාවෙන්, ඔය දුගතිගාමී භවයෙන් මිදිලා ඉහළ තැනකට පලයන්.” යැයි ගවේෂකවරයා ද ප්‍රේතයාගේ භාෂා ශෛලියෙන් ම උත්තර දුන්නේ ඔහු පාලනය කිරීමටය.“මම දෙවියෙක්, උඹ මා එක්ක හැප්පිලා වැඩ වරද්දා ගන්න එපා.”“හරි මම උඹේ අභියෝගය බාර ගන්නවා. උඹ දෙවියෙක්. මම මනුස්සයෙක්, මගේ ශාස්තෘවරයා බුදු පියාණන් වහන්සේ. මම උන් වහන්සේගේ ධර්මයට අනුවයි ජීවත්වෙන්නෙ, උඹට පුළුවන් නම්, උඹ දෙවියෙක් නම් මගේ ඇස් දෙක දිහා කෙළින් බලාගෙන හිටපන්, උඹ නොවැටී එහෙම බලාගෙන හිටියොත් මම උඹව දෙවියෙක් කියා අදහනවා, මගේ ධර්මය වැරදියි කියා බුදු හාමුදුරුවන් වෙනුවට උඹව අදහනවා. උඹේ පින්තූරයකට වැඳුම් පිදුම් කරනවා. බුදුදහම සත්‍යවාදියි, එය සැබෑ නම් උඹ ප්‍රේතයෙක්, අමනුස්සයෙක්, එහෙම නෙවෙයි නම් උඹ දෙවියෙක්. මම පරාජය බාර ගන්නවා. බලාපන් මගේ ඇස් දෙක දිහා, කෙළින් බලාපන්. බලාගෙන නොවැටී හිටපන්” යැයි ගවේෂකවරයා භූතාවිෂ්ට සුමනාගේ ඇස් දෙක දිහා සෘජුව බලා සිටියේය.භූතාත්මය (සුමනා) ඇද වැටුණි. නැවත නැවත සිවුවරක් ම එසේ බලන්නට ගොස් ඇද වැටුණි.“හරි හරි ඔබතුමා මට වඩා ඉහළ දෙවි කෙනෙක්” යැයි භූතාත්මය කීවේය.“නෑ නෑ මම මනුස්සයෙක්, බුදු දහමට අනුව ජීවත්වෙන මනුස්සයෙක්. හැබැයි මම එක දෙයක් පිළිගන්නවා. මම ගුණසේන නමින් හොඳින් ජීවත්වුණ යහපත් කෙනෙක්. දෙවි කෙනෙක් වෙන්න ආසාවෙන් කටයුතු කරපු කෙනෙක්. මම ඒක පිළිගන්නවා. හැබැයි දෙවියෙක් නොවෙයි. ඒ මිත්‍යාවේ, අවිද්‍යාවේ, මෝහයේ ඉන්න තුරු දෙවියෙක් වෙන්න බෑ. ඔබ කැමැති නම් දෙවියෙක් වෙන්න මම උදව් කරන්නම්.”“මොනව ද මහත්මයා මම කරන්න ඕනෑ?” භූතයා ගවේෂකවරයාට හිතවත්ව ඇසීය.“මම මේ අයට තවත් බෝධි පූජා දහහතරක් නියම කරනවා. ඒ අතරේ පන්සලට දන් වේලක් පූජා කර ඔබේ නම කියා පැන් වඩා පින් අනුමෝදන් කරන්න නියම කරනවා. ඒ පින් අනුමෝදන්ව සිත සතුටු කැර ගත්තා ම ඉහළට යන්න පුළුවන්. ඔබත් බෝධි පූජාවලට යන්න. මේ අය බෝධි පූජා තියන අතරේ ඔබ බෝ මළුවේ හිඳගෙන බුදු පිළිමය දිහා බලාගෙන බුදු ගුණ අනන්තය බුදු ගුණ අනන්තය බුදු ගුණ අනන්තයි ඒ බුදු ගුණ බලයෙන් මම සුවපත් වෙම්වා කියන්න. බුදුගුණ මෙනෙහි කරන්න. එක දිගට කියන්න. එතැන නැවතිලා දිගටම කියන්න. දවස් දාහතරෙන් පස්සෙ මම අඬ ගහනවා එතකොට එන්නැ” යි උපදෙස් දුන්නේය.මේ දක්වා සුමනා සිය සැමියා ඇමතුවේ “අපේ උත්තමයා” නමිනි, ගෞරවයෙනි. ඇය ද මේ නැති දේවත්වයක් ගැන මුළා වී සිටියාය. ඒ නිසා ගවේෂකවරයා මේ වන විට පටිගත කොට තිබු සාකච්ඡාව සුමනාට අහන්නටත් දකින්නටත් සැලැස්වීය. දරු දෙදෙනා ඇත්ත අවබෝධ කොටගෙන තිබුණි.දින දහ හතරේ බෝධි පූජාවෙන් පසු නැවත පැමිණි දිනයේ ද සුමනා ප්‍රලය වූවාය. භූතාත්මය අඬන්නට විය.“අනේ මහත්තයා මට යන්න බෑ. මේ අය දාලා යන්න බෑ...” යි අඬන්නට විය.“ඔබ කිසි කෙනෙකුට වරදක් පාඩුවක් නොකර ජීවත් වුණ හොඳ කෙනෙක්. බිරියගේ ඇ‍ඟෙන් ඉවත් වෙලා සිද්ධස්ථානයකට ගියොත් පින් කැර ගන්න පුළුවන්. පුද පූජාවලට අතහිත දී පින් කැර ගන්න පුළුවන්. බණ, පිරිත් අහන්න පුළුවන්. එතකොට පරණ පිනුත් මතුවෙලා ඒවි. එතකොට මේ දරුවකුගෙ ළඟ හරි ඉපදිලා තව පින් කැර ගන්න පුළුවන්. නැත්නම් තවත් අවුරුදු ලක්ෂ ගණනක් ඔය ප්‍රේතාත්මයේ දුක් විඳින්න වේවි. පින් කැර ගත්තොත් දෙවියෙක් වෙන්න පුළුවන්.” යැයි දැනුම්වත් කළේය.“හොඳයි මහත්මයා, එහෙම නම් මම කැලණියට යනවා.” ගුණසේනගේ ප්‍රාණකාරයා සුමනාගේ ශරීරයෙන් ඉවත්ව ගියේය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aa1409141</link>
    <topic>ඌවේ ජයත් සමඟ එජාපයේ 4 ක් ආණ්ඩුවට</topic>
    <author>ටී. චන්ද්‍රසේකර</author>
    <content>ටී. චන්ද්‍රසේකරඌව පළාත් සභා මැතිවරණයේදි එක්සත් ජනතා නිදහස් සන්ධානය ලබන විශිෂ්ට ජයග්‍රහණයෙන් පසු එක්සත් ජාතික පක්ෂයේ ඌව පළාත් ප්‍රබලයකු සහ පාර්ලිමේන්තුව නියෝජනය කරන තවත් මන්ත්‍රීවරුන් තිදෙනකු ආණ්ඩුවට එකතු වී‍ෙම් සූදානමක් පවතින බව දේශපාලන ආරංචි මාර්ග සඳහන් කරයි.මේ මැතිවරණයේදි එක්සත් ජනතා නිදහස් සන්ධානය සියයට හැටක පමණ ඡන්ද ප්‍රතිශතයක් ලබාගනු ඇතැයි අපේක්ෂා කරන අතර ඌව පළාත් මැතිවරණ කොට්ඨාස 12 ම වැඩි ඡන්ද ප්‍රතිශතයකින් එක්සත් ජනතා නිදහස් සන්ධානය ජයග්‍රහණය කර බහුතර මන්ත්‍රින් සංඛ්‍යාවක් පත්වනු ඇතැයි ස්වාධීන නිරීක්ෂණ කණ්ඩායමක් විසින් කරන ලද සමීක්ෂණයකදි හෙළිවී තිබේ.මැතිවරණයේ ප්‍රචාරක කටයුතු ආරම්භයේ පස්සර හා බණ්ඩාරවෙල ආසනවල ජයග්‍රහණය එක්සත් ජාතික පක්ෂයට හිමිවනු ඇතැයි රාවයක් පැවැතිය ද මහින්ද රාජපක්ෂ ජනාධිපතිතුමාගේ ඌවේ සංචාරය ආරම්භ වීමෙන් පසු එම තත්ත්වය මුළුමනින්ම වෙනස් වී සන්ධානයට අතිශය වාසිදායක තත්ත්වයක් ඇතිවී තිබෙන බව එම ආරංචි මාර්ග තවදුරටත් සඳහන් කරයි.මීට අමතරව පස්සර පැවැති එක්සත් ජාතික පක්ෂයේ මහ සම්මේලනයට සජිත් ප්‍රේමදාස මහතා සහභාගි වීමත් සමඟ රනිල් වික්‍රමසිංහ මහතා ඔහුට නියෝජ්‍ය නායක ධුරය ලබාදෙන බවට ප්‍රකාශයක් කිරීම කෙරෙහි මංගල සමරවීර ඇතුළු කණ්ඩායම විරුද්ධ වී‍ෙමන් විපක්ෂයේ විශාල පිරිසක් කලකිරීමට පත්ව එක්සත් ජනතා නිදහස් සන්ධානය හා එක්ව තිබේ.මේ අතර පසුගිය පළාත් සභාවේදි එක්සත් ජාතික පක්ෂයට හිමිවූ මන්ත්‍රි ආසන සංඛ්‍යාව එලෙසින් රැකගත හැකිවන අතර ජනතා විමුක්ති පෙරමුණ තමන්ට හිමිව තිබුණු මන්ත්‍රි ආසනය රැක ගැනීමට දැඩි උත්සාහයක නිරතව සිටින බව දැන ගන්නට හැකි විය.මොනරාගල දිස්ත්‍රික්කයේ එක්සත් ජනතා නිදහස් සන්ධානය පසුගිය පළාත් සභා මැතිවරණයට වඩා වැඩි ඡන්ද ප්‍රමාණයක් ලබා ගන්නා අතර හිටපු ප්‍රධාන ඇමැති ශෂින්ද්‍ර රාජපක්ෂ මහතා වැඩිම මනාප සංඛ්‍යාවක් ලබාගෙන යළිත් මහ ඇමැති ධුරයට පත්වනු ඇතැයි එම සමීක්ෂණ වාර්තා තවදුරටත් පෙන්වා දෙයි. එක්සත් ජාතික පක්ෂයේ අභ්‍යන්තර ගැටුම් උග්‍ර වී මොනරාගල දිස්ත්‍රික් අපේක්ෂක චමින්ද ජානක තිස්ස කුට්ටිආරච්චි විසින් තවත් එජාප අපේක්ෂකයකුගේ පුතෙකුට පහරදීමේ සිද්ධිය ද මොනරාගල දිස්ත්‍රික්කයේ එක්සත් ජාතික පක්ෂය කෙරෙහි පැවැති ජනතා විශ්වාසය බිඳ වැටීමට තවත් හේතුවක් වී තිබේ.මේ සියලු සිදුවීම්වලින් පසු එක්සත් ජනතා නිදහස් සන්ධානයේ විශිෂ්ට ජයග්‍රහණය තවදුරටත් තහවුරු වෙමින් පවතින බව එහි ආරංචි මාර්ග වැඩිදුරටත් සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aa1409142</link>
    <topic>ඌවෙන් සන්ධානය 65% කට වැඩි බලයක් ගන්නවා</topic>
    <author>නිහාල් පී. අබේසිංහ - චන්දන බණ්ඩාර</author>
    <content>හිටපු මහ ඇමැති ශෂින්ද්‍ර රාජපක්ෂනිහාල් පී. අබේසිංහ - චන්දන බණ්ඩාරමෙවර ඌව පළාත් සභාව එක්සත් ජනතා නිදහස් සන්ධානය සියයට 65 කට වැඩි ඡන්ද ප්‍රතිශතයකින් ජය ගන්නා බවත් එක්සත් ජාතික පක්ෂයට සහ ජනතා විමුක්ති පෙරමුණට ආණ්ඩුවට අභියෝගයක් එල්ල කිරීමට තරම් ශක්තියක් නොමැති බවත් එ.ජ.නි.ස මහ ඇමැති අපේක්ෂක හිටපු මහ ඇමැති ශෂීන්ද්‍ර රාජපක්ෂ “සිළුමිණට” කීය.ඌව පළාතේ භීෂණයක් ඇතැයි මවා පෑමක් කරමින් ආණ්ඩුවේ ජයග්‍රහණය හෑල්ලු කිරීමට එ.ජා.ප ය සහ ජ.වි.පෙ ප්‍රමුඛ විපක්ෂය උත්සාහයක නිරත වෙන බවත් ඌව පළාත් හිටපු මහ ඇමැතිවරයා කීය.මේ අතර උමා ඔය ව්‍යාපෘතියෙන් පහළ ඌව ප්‍රදේශයට ලැබෙන ජලයෙන් වැව් 314 ක් පුරවා, ඉඩම් අක්කර 50,000 ක් යල මහ අස්වද්දන බවත් තණමල්විල කුඩාඔය, වැල්ලවාය අම්බේගමුව ආදි ප්‍රදේශවල පානීය ජල ගැටලුව ස්ථිර ලෙස විසඳන බවත් ඌව හිටපු ප්‍රධාන ඇමැතිවරයා පවසයි.ඊට අමතරව ඌව පළාතේ පානීය ජල ගැටලු විසඳීම ට බුත්තල, කතරගම, මහියංගනය හා නක්කල ප්‍රදේශවල නව ජල ව්‍යාපෘති අරඹා ඇති බවත් ශෂින්ද්‍ර රාජපක්ෂ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aa1409143</link>
    <topic>නතර කළ නියං ආධාර යළි ඌවට</topic>
    <author>ශිරෝමි අබේසිංහ</author>
    <content>ශිරෝමි අබේසිංහනියඟය නිසා පීඩා විඳින දිවයිනේ අ‍නෙකුත් අහිංසක ජනතාවට ලැබෙන සහනාධාර ඌව පළාත් සභා මැතිවරණය නිසා එම ප්‍රදේශයේ නියඟයෙන් පීඩා විඳින ජනතාවට ලබා නොදීම අසාධාරණ බව ශ්‍රේෂ්ඨාධිකරණයේ මතය වී ඇත.රුපියල් 2500 නියං සහනාධාර මොනරාගල දිස්ත්‍රික්කය තුළ ප්‍රාදේශීය ලේකම් සහ දිස්ත්‍රික් ලේකම් මඟින් බෙදාහරින ලෙස ශ්‍රේෂ්ඨාධිකරණය ඉකුත් සිකුරාදා (12) ආර්ථීක සංවර්ධන අමාත්‍යාංශයේ ලේකම් වෛද්‍ය නිහාල් ජයතිලක මහතාට නියම කර තිබේ.එම ක්‍රියාවලිය දේශපාලන මැදිහත් වීමකින් තොරව සිදු කිරීමට වග බලා ගන්නා ලෙස ද අධිකරණය ලේකම්වරයාට නියම කළේය.මොනරාගල ප්‍රදේශවාසීන් පස් දෙනකු ඉදිරිපත් කර තිබූ පෙත්සමක් අගවිනිසුරු මොහාන් පීරිස් බුවනෙක අලුවිහාරේ සහ ප්‍රියන්ත ජයවර්ධන යන ශ්‍රේෂ්ඨාධිකරණ විනිශ්චය මණ්ඩලය හමුවේ සලකා බැලීමෙන් පසුව මෙම නියෝගයන් සිදු කෙරිණි.දරුණු නියඟය නිසා පීඩා විඳින දිවයිනේ අනෙකුත් අහිංසක ජනතාවට ලැබෙන සහනාධාර ඌව පළාත් සභා මැතිවරණය නිසා එම ප්‍රදේශයේ නියඟයෙන් පීඩා විඳින ජනතාවට ලබා නොදීම අසාධාරණ බව ශ්‍රේෂ්ඨාධිකරණයේ මතය විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aa1409144</link>
    <topic>ජනපති එ.ජාතීන්ගේ සමුළුව අමතයි</topic>
    <author/>
    <content>එක්සත් ජාතීන්ගේ 69 වැනි මහා මණ්ඩල සැසිවාරය ලබන 24 වැනි දා ඇමෙරිකාවේ නිව්යෝර්ක් නුවර දී ආරම්භ වන අතර මහින්ද රාජපක්ෂ ජනාධිපතිතුමා එම සමුළු වාරය ඇමැතීමට ද නියමිතය.ජනාධිපතිවරයා මේ සමුළු වාරයට සහභාගිවීම පිණිස ලබන 21 වැනිදා නිව්යෝර්ක් නුවර බලා පිටත්ව යයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aa1409145</link>
    <topic>චීන ජනපති අනිද්දා එයි</topic>
    <author>සුනිල් දයා අල්විස්</author>
    <content>සුනිල් දයා අල්විස්චීන ජනාධිපති ෂී ජින්පින් මහතා ශ්‍රී ලංකාවේ සංචාරයක් සඳහා අනිද්දා (16) පෙරවරුවේ පැමිණෙයි.මහින්ද රාජපක්ෂ ජනාධිපතිතුමා බණ්ඩාරනායක අන්තර්ජාතික ගුවන් තොටුපළේ දී චීන නායකයා 16 වැනි දා පෙරවරුවේ පිළිගැනීමෙන් පසු තවත් පිළිගැනීමේ උත්සවයක් ජනාධිපති ලේකම් කාර්යාලය අභියස දී ද පැවැත්වීමට නියමිතය.අනතුරුව චීන ජනාධිපතිවරයා සහ මහින්ද රාජපක්ෂ ජනාධිපතිතුමා අතර සාකච්ඡා පැවැත්වේ. අනතුරුව රාජ්‍ය නායකයන් දෙපළ අතර ද්විපාර්ශ්වීය සාකච්ඡා දෙකක් පැවැත්වීමට ද නියමිතය. මේ සාකච්ඡාවලින් පසුව දෙරටටම වැදගත් වන ගිවිසුම් කිහිපයකට ද අස්සන් කිරීම ද සිදුවෙයි.මෙදිනම පස්වරු 5ට පුත්තලම ලක්විජය ගල්අඟුරු විදුලි බලාගාරයේ දෙවන අදියර සමාරම්භක අවස්ථාවට මහින්ද රාජපක්ෂ ජනාධිපතිතුමා සහ චීන ජනාධිපතිතුමා ද සහභාගිවීමට නියමිතය. චීන නායකයා 17 වැනිදා දිවයිනෙන් පිටත්ව යාමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aa1409146</link>
    <topic>අනගාරික ධර්මපාල සමරු උලෙළ 17 දා</topic>
    <author>රමණී සුබසිංහ</author>
    <content>රමණී සුබසිංහශ්‍රීමත් අනගාරික ධර්මපාලතුමාගේ ගේ 150 වැනි ජන්ම දින රාජ්‍ය සැමරුම් උලෙළ ලබන 17 වැනිදා පෙරවරු 9.00ට මහින්ද රාජපක්ෂ ජනාධිපතිතුමා ගේ ප්‍රධානත්වයෙන් නිදහස් චතුරස්‍ර පරිශ්‍රයේ දී පැවැත්වෙයි.භික්ෂූ සංඝයා වහන්සේ, දෙස් විදෙස් ආරාධිතයන්, පාසල් දරුවන් ඇතුළු තුන් දහසක් පමණ සහභාගී වන මේ උත්සවයේ දී ‘අනගාරික ධර්මපාල දැක්ම නූතන පරපුරට’ යන තේමාව යටතේ 17 වැනිදා සිට ඉදිරි වර්ෂයක කාලය අනගාරික ධර්මපාල වර්ෂය ලෙස ප්‍රකාශයට පත්කිරීම ද සිදු කෙරේ.ඒ යටතේ ඉදිරි වසරක කාලය පුරා අනගාරික ධර්මපාල දැක්ම නූතන පරපුරට හඳුන්වා දෙමින් වැඩ සටහන් රැසක් ක්‍රියාත්මක කිරීමට නියමිතය.බුද්ධ ශාසන හා ආගමික කටයුතු අමාත්‍යාංශය, මහාබෝධි සමාගම, ජනාධිපති ලේකම් කාර්යාලය, අග්‍රාමාත්‍ය කාර්යාලය හා බෞද්ධ සංවිධාන ඒකාබද්ධව මෙම උත්සවය සංවිධානය කැරේ.මීට අමතරව ධර්මපාල ජන්ම දින සුවිශේෂී සැමරුම් උත්සවයක් එදිනම පස්වරු 3.00ට මරදාන මහාබෝධි මූලස්ථානයේ දී අගමැති දි.මු.ජයරත්න මහතාගේ ප්‍රධානත්වයෙන් පැවැත්වීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aa1409147</link>
    <topic>කොටස් වෙළෙඳ පොළ ඉහළ යාම ආර්ථිකයේ ස්ථාවර බව පෙන්නුම් කිරීමක්</topic>
    <author>තාරක වික්‍රමසේකර</author>
    <content> - මහාචාර්ය සිරිමල් අබේරත්නතාරක වික්‍රමසේකරකොළඹ කොටස් වෙළෙඳපොළ ඉතිහාසයේ ප්‍රථම වරට සමස්ත ප්‍රාග්ධනීකරණය රුපියල් ට්‍රිලියනය (කෝටි දසදහස) ඉක්මවා යාම ආයෝජකයන් සමාගම් කෙරෙහි මෙන්ම රටේ සමස්ත ආර්ථික‍යේ ස්ථාවරත්වය පෙන්නුම් කරන සාධකයක් බව කොළඹ විශ්වවිද්‍යාලයේ ආර්ථික විද්‍යා අංශයේ ජ්‍යෙෂ්ඨ කථිකාචාර්ය මහාචාර්ය සිරිමල් අබේරත්න මහතා පවසයි.කොටස් වෙළෙඳ පොළ මේ අයුරින් ඉහළ යාම ආර්ථිකයේ දියුණුව පෙන්වන සංඛ්‍යාත්මක දර්ශකයක් බවද ඒ මහතා කීය. කොටස් වෙළෙඳ පොළ කුඩා වූ විට ඒ සඳහා සමාගම්වලට හා පුද්ගලයන්ට කළ හැකි බලපෑම් වැඩි වන බවත් මෙරට කොටස් වෙළෙඳ පොළ එම තත්ත්වයට ගොදුරු නොවී ආර්ථික ප්‍රවණතා වඩාත් ඉහළ තලයකට ගෙනයාමේ ලක්ෂණ පෙන්නුම් කර ඇතැයි ද ඒ මහතා කීය.කොටස් වෙළෙඳ පොළ මේ අයුරින් ඉහළ ප්‍රාග්ධනීකරණයක් කරා ගමන් කරන්නේ ආයෝජකයන් සමාගම් කෙරෙහි ඇති කරගන්නා විශ්වාසය මෙන්ම සමස්ත ආර්ථිකය කෙරෙහි ඇති කරගන්නා වි‍ශ්වාසය නිසා බව ද ඒ මහතා කීය.එසේම රට අභ්‍යන්තරයෙන් මෙන්ම අන්තර්ජාතික වශයෙන් ද දියුණු ආර්ථිකයක් කරා යාමට ඇති දොරටු විවර වී ඇති බවත් එය ළඟා කර ගැනීම අපගේ වගකීමක් බවත් ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aa1409148</link>
    <topic>“පසුගිය ඌව පළාත් සභා කාලයේදී ඌවේ අධ්‍යාපන විප්ලවයක් ඇතිවුණා.”</topic>
    <author>නිහාල් පී. අබේසිංහ</author>
    <content>විශ්ව විද්‍යාල අාචාර්ය මහාචාර්යවරු පවසති.නිහාල් පී. අබේසිංහහිටපු ප්‍රධාන අමාත්‍ය ශෂින්ද්‍ර රාජපක්ෂ මහතාගේ නායකත්වයෙන් යුත් පසුගිය ඌව පළාත් සභා සමයේදී ඌවේ අධ්‍යාපන මට්ටමේ ඉහළම ප්‍රගතියක් වාර්තා වූ බවත් ඌවේ තොරතුරු තාක්ෂණ සාක්ෂරතාව වැඩිවූ බවත් විශ්වවිද්‍යාල ආචාර්ය මහාචාර්යවරු පවසති.විශ්වවිද්‍යාල ආචාර්ය මහාචාර්යවරුන්ගේ මෙහෙයවීමෙන් පදනම් ආයතනයේදී පැවැති විශේෂ මාධ්‍ය හමුවකදී ඔව්හූ මේ අදහස් පළකළහ.එහිදී කථාකළ ඌව විශ්වවිද්‍යාලයේ උපකුලපති ප්‍රේමලාල් ද සිල්වා මහතා පැවසුවේ පසුගිය වසර 5 ඇතුළත උෟෙව් උසස් පෙළට සුදුසුකම් ලැබූ සංඛ්‍යාව සියයට 47 සිට සියයට 65 දක්වා වැඩිවූ බවයි.ඊට අමතරව 2012 වසරේදී උසස් පෙළ ප්‍රතිඵල අනුව ශ්‍රී ලංකාවේ දෙවැනි තැන ලබා ගැනීමට ඌව පළාතට හැකි වුණ බවත් ඒ මහතා පැවසීය.මෙහිදී අදහස් පළකළ මහාචාර්ය සුදන්ත ලියනගේ මහතා ද පැවසුවේ පසුගිය ඌව පළාත් සභාවේ පාලන සමයේදී ශෂින්ද්‍ර රාජපක්ෂ මහතා පළාතේ 5 ශිෂ්‍යත්වය, අපොස සා.පෙළ හා උසස් පෙළ විභාග සඳහා ගුරුවරුන් හා සිසුන් සූදානම් කිරීමට ‘සිප්සර’ නමින් අලුත් වැඩසටහනක් ක්‍රියාත්මක කළ බවයි.මෙහිදී ගුරුවරුන්ට හා සිසු පරපුරට වැඩමුළු විද්වත් සම්මන්ත්‍රණ පවත්වා ඔවුන්ගේ දැනුම වැඩි කිරීමට කටයුතු කළ බවත් ඒ මහතා කීය. මීට අමතරව 5 ශිෂ්‍යත්වය සමත්වීමේ ප්‍රතිශතය පසුගිය වසරේදී දෙගුණ වී ඇති බවත් පළාත පුරා නව මහින්දෝදය විද්‍යාගාර හා ද්විතීයික පාසල් 88 ක් ඉදිකර ඇති බවද ඌවේ එක් ගුරුවරයකුට සිටින්නේ දරුවන් 14 ක් බවද ජාතික මට්ටම ගුරුවරුන් එක් අයකුට දරුවන් 17 ක් බවද මහාචාර්යවරයා කීය.මෙයට එක්වූ මෙරට සියලුම විශ්වවිද්‍යාලවලට අයත් ආචාර්ය මහාචාර්යවරු කිහිප දෙනෙකු එකට එක්ව ප්‍රකාශ කළේ පසුගිය ඌව පළාත් සභා වකවානුවේදී රටේ දුප්පත් හා අවම අධ්‍යාපන මට්ටමක් වූ දිස්ත්‍රික්කය අධ්‍යාපනය අතින් ඉහළම ප්‍රගතියක් අත්කර ගෙන ඇති බවයි. ඒවා ඔප්පු කිරීමට තමන් සතුව ලිපි ලේඛන හා සාක්ෂි ඇති බවද ඔවුහු පැවසූහ.ඇමැති ඩලස් අලහප්පෙරුම හා ඌව හිටපු ප්‍රධාන ඇමැති ශෂින්ද්‍ර රාජපක්ෂ යන මහත්වරු ද පදනම් ආයතනයේ සභාපති මහාචාර්ය රංජිත් බණ්ඩාර මහතා ද මෙම අවස්ථාවට එක්වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aa1409149</link>
    <topic>“ලයිට් ගන්න 40,000 ක ණයක්</topic>
    <author/>
    <content>මහින්ද චින්තන ඉදිරි දැක්ම ප්‍රකාරව, “සැමට සැමවිට විදුලිය” යන්න යථාර්ථයක් කරනු පිණිස, අඩු ආදායම්ලාභී ග්‍රාමීය නිවාස හිමියන්ට විදුලිය සම්බන්ධතා ලබාගැනීම සඳහා වන සහන ණය යෝජනා ක්‍රමය ඇරඹේ.මෙම ණය යෝජනා ක්‍රමයේ පළමුවැන්න රත්නපුර දිස්ත්‍රික්කයෙන් ඇරඹුණු අතර එහි සමාරම්භක අවස්ථාව, පසුගියදා විදුලිබල හා බලශක්ති අමාත්‍ය, නීතිඥ පවිත්‍රා වන්නිආරච්චි මහත්මියගේ ප්‍රධානත්වයෙන් රත්නපුර, සබරගමුව පළාත් සභා ශ්‍රවණාගරයේදී පැවැත්විණි.අදාළ වැඩසටහනේ දෙවෙනි හා තෙවෙනි අදියරයන් හම්බන්තොට සහ අම්පාර දිස්ත්‍රික්කවල ක්‍රියාත්මක කිරීමට සැලසුම් කර තිබෙන අතර විදුලිය නොමැති ග්‍රාමීය නිවාස හිමියන් සඳහා රුපියල් 40,000.00 සහන ණය මුදලක් හිමිවේ.එම මුදල නිවසට විදුලිය සම්බන්ධතාවය ලබාගැනීමට සහ නිවාස වයරින් කිරීමට යොදාගත හැකිය.සහන ණය මුදල වසර හයක් තුළ විදුලි බිල සමඟ ගෙවා අවසන් කිරීමට ද අවස්ථාව සැලසේ. අඩු ආදායම් ලාභී ග්‍රාමීය නිවාස ලාභීන් 47,000 කට පමණ මෙම ණය යෝජනා ක්‍රමය යටතේ ණය පහසුකම් සඳහා අවස්ථාව හිමිවේ.ආර්ථික දුෂ්කරතා පවතින නිවාස හිමියන්ට ප්‍රදේශයේ විදුලි අධිකාරීවරයා හමුවී, සහන ණය මුදල වෙනුවෙන් සකසා ඇති අයදුම්පත්‍රය සම්පූර්ණ කර, අදාළ ණය ලබාගත හැකි බව, විදුලිබල හා බලශක්ති අමාත්‍ය, නීතිඥ පවිත්‍රා වන්නිආරච්චි ප්‍රකාශ කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aa14091410</link>
    <topic>සාම අධ්‍යාපන ප්‍රවර්ධනය උදෙසා වර්ල්ඩ් විෂන් එක්වෙයි</topic>
    <author/>
    <content>අධ්‍යාපනය ඔස්සේ සමාජ ඒකාබද්ධතාව සහ සාමය ප්‍රවර්ධනය මගින් අධ්‍යාපනික සංවර්ධනය සඳහා සහයෝගීතාවෙන් වැඩ කිරීමට වර්ල්ඩ් විෂන් ලංකා සහ අධ්‍යාපන අමාත්‍යාංශය මෑතකදී අවබෝධතා ගිවිසුමකට අත්සන් තැබූහ.මේ හවුල් ක්‍රියාකාරීත්වය විශේෂයෙන්ම ‘සමාජ ඒකාබද්ධතාව සහ සාමය සඳහා අධ්‍යාපනය’ (EFSCP) පිළිබඳ ක්‍රියාකාරී රාමුව කෙරෙහි උනන්දුව කේන්ද්‍රගත කරයි. වර්ල්ඩ් විෂන් ස්වකීය වැඩසටහන් කලාප 42 තුළ සහාය දෙන අධ්‍යාපනයට සම්බන්ධ සියලුම අනෙකුත් ඇරඹුම්වලට අමතරව පශ්චාත්-යුද ගැටුම් සංවර්ධන සන්දර්භය තුළ ද මෙය විශේෂයෙන්ම අදාල වේ.“මෙවැනි මාර්‍තෘකාවකට අප එකමුතුවන පළමු අවස්ථාව මෙයයි. මේ නාභිගත ඇරඹුමෙන් ප්‍රතිලාභ ලබන වත්මන් සහ අනාගත සිසුන් ඔස්සේ දිගුකාලීන සාමයක් පෝෂණය කිරීමට මේ හවුල් ක්‍රියාකාරීත්වය උදව්වන බව නිසැකයි,වර්ල්ඩ් විෂන් සමඟ අපේ හවුල් ක්‍රියාකාරීත්වය සුනාමි වැඩසටහන ඔස්සේ ඔවුන් හානියට පත් පාසල්වලට සහාය දුන් කාලය තරම් ඈත අතීතයට දිවයන එකක්, විශේෂයෙන්ම ශ්‍රී ලංකාවේ දුෂ්කර ග්‍රාමීය ප්‍රදේශ තුළ අධ්‍යාපනයට ඔවුන් දක්වන දිගුකාලීන කැපවීම ගැනත්, අධ්‍යාපනය මගින් සාමය ප්‍රවර්ධනය සඳහා අප සමඟ හවුල් ක්‍රියාකාරිත්වයකට ඒම ගැනත් මා වර්ල්ඩ් විෂන් ආයතනයට ස්තුතිය පළකරනවා.” අධ්‍යාපන අමාත්‍යාංශ ලේකම් අනුර දිසානායක මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aa14091411</link>
    <topic>ඇමැති බන්දුල බංගලාදේශයේ ලෝක සාක්ෂරතා දිනය සමුළුවට</topic>
    <author/>
    <content>දැරියන්ගේ සහ කාන්තාවන්ගේ සාක්ෂරතාවය හා අධ්‍යාපනය පිළිබඳ ජාත්‍යන්තර සමුළුව (International Conference on Girls’ and Women's Literacy and Education) 2014 සැප්තැම්බර් 8 වැනි දිනට යෙදී තිබුණු ලෝක සාක්ෂරතා දිනය නිමිත්තෙන් බංගලාදේශයේ ඩකාහි බංගබන්දු ජාත්‍යන්තර සම්මන්ත්‍රණ මධ්‍යස්ථානයේ දී පැවැත්විණි.බංගලාදේශ ජනරජයේ ආරාධනය පරිදි ශ්‍රී ලංකා යුනෙස්කෝ ජාතික කොමිෂන් සභාවේ සභාපති හා ශ්‍රී ලංකාවේ අධ්‍යාපන අමාත්‍යවරයා ලෙස බන්දුල ගුණවර්ධන මහතා මෙම සම්මේලනයට සහභාගි වූ අතර ජාතික පාසල් සහකාර අධ්‍යක්ෂ සනත් ජයලත් මහතා ද එම අවස්ථාවට එක්ව සිටියේය.බංගලාදේශයේ ශ්‍රී ලංකා වැඩබලන මහ කොමසාරිස් ඒ.ජී. අබේසේකර මහතා සහ පළමු ලේකම් සේසත් තාබුගල මහත්මිය මෙම අවස්ථාවට සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ab1409141</link>
    <topic>“ශ්‍රී ලංකා චීන සබඳතා ගැන ඉන්දියාව කලබල විය යුතු නෑ”</topic>
    <author>පරිවර්තනය - දයා ඩී. ෆොන්සේකා</author>
    <content>ජනාධිපතිතුමා හින්දු පත්‍රයට කියයිමහින්ද රාජපක්ෂ ජනාධිපතිතුමා සමඟ ඉන්දියානු හින්දු පත්‍රයේ සුභාෂිනී හෙයිඩර් මාධ්‍යවේදිනිය කළ සාකච්ඡාවකි මේ. හින්දු පත්‍රය පවසන හැටියට මෙයඅගමැති නරේන්ද්‍ර මෝදි බලයට පත්වූ පසු ඔවුන් ශ්‍රී ලංකා ජනාධිපතිවරයා සමඟ කරනු ලැබූ පළමුවන පුවත්පත් සාකච්ඡාවයි.ශ්‍රී ලංකාව විසින් පත්කරන ලද උගත් පාඩම් හා සංහිඳියා කොමිසමේ යෝජනා මේ වන විට කොතරම් දුරට විසඳා ඇතැයි ඔබ හිතනවාද?“අපි දැනටමත් යෝජනා 35ක් ක්‍රියාත්මක කොට තිබෙනවා. වැඩි හරියක් ක්‍රියාත්මක වෙලා. ඒත් ඉඩම් ප්‍රශ්න වගේ සමහර ඒවා එක රැයින් ක්‍රියාත්මක කරන්නට බැහැ”එක්සත් ජාතීන්ගේ මානව හිමිකම් කමිටුවේ දී ඔබේ තානාපතිවරයා පිළිගත්තා යුද සමයේ අතුරුදන්වූ විසිදහසක් පමණ සිටින බව.“අපි දැනටමත් ශ්‍රී ලංකාවේ අතුරුදන් වූවන් පිළිබඳව කොමිසමක් පත්කොට තිබෙනවා. එහිදී කොමිසම හමුවට 20000ක් විතර පැමිණිලි ආවා. එහිදී උතුරේ දෙමළ සංවිධානය අල්ලාගෙන සිටි ප්‍රදේශවලින් මෙන්ම හමුදා අංශවලින් ද පැමිණිලි ලැබුණා. තාම වාර්තාව පිටවුණේ නැහැ. ඒත් මට දැනගන්නට ලැබී ඇති හැටියට අතුරුදන් වීම්වලින් වැඩි හරියකට වගකිවයුතු වන්නේ එල්ටීටීඊයයි.පස් වසරකට පසු චෝදනා ආවා මහින්ද රාජපක්ෂ ජනාධිපති වරයා යුද්ධය දිනුවත් තාම සාමය දිනාගන්නට හැකිවී නැතැයි කියා.“ඔබ උතුරු නැඟෙනහිරට ගියා නම් ඔබට නියම තත්ත්වය දැකගන්නට පුළුවන්. අපට මහලු දේශපාලකයන් හිතන විදිය වෙනස් කරන්නට බැහැ. ඔවුන් බොහෝ දෙ‍නෙක් වරක් එල්ටීටීඊයට අනුගත වූ අය. ඒත් තරුණ පිරිස් අද ඒ වෙනස විඳින්නෙ වෙනස් විදිහකට. ඔවුන්ට එය දැනෙනවා.”“අප පරාද වන බව දැන දැනම ගිය වසරේ පළාත් සභා ඡන්දය පැවැත්වූවා. දැන් යුද්ධයට පසුව උතුරේ අලුත් නිදහස් වාතාවරණයක් තියෙනවා. උතුරු නැඟෙනහිර ජනතාව නිදහසේ දකුණට යනවා එනවා. ඒ වගේම දකුණෙ අයටත් හොඳින් උතුරට යා හැකියි”මෑතකදී මෝදි මහතා හමුවූ දෙමළ සන්ධානයේ සාමාජිකයන් ඔවුන්ගේ කරුණු කියා හිටියා? එහිදී කියැවුණේ ඔබේ රජය බලය බෙදීමට අසමත්වී ඇති බව. උතුරු නැ‍ෙඟනහිර යුද හමුදාව රඳවාගෙන ඉඳීමෙන් ඔබ සිවිල් පරිපාලනයට ඇඟිලි ගසන බවත් එහිදී කියැවුණා?“කිසිම විටක කිසිම ඇඟිලි ගැසීමක් නැහැ. ප්‍රධාන නිලධාරීන් පත්කරන්නේ මමයි. ඒත් ඔවුන් මට කියනවා නම් ඒ නිලධාරීන් මාරු කරන්න කියා. නිලධාරීන් උසාවි යාවි. ඉතින් මං මොනවද කරන්නේ?ප්‍රධාන ලේකම්වරිය උසාවි යෑම ඔබ දැනුවත් කළේ නෑ. එය අනුමත කළ ඔබ මැතිවරණය පැවැත්වූවා නම් ඇයි මේ බලතල මැතිවරණයෙන් පත්වූ නියෝජිතයන්ට නොදෙන්නේ?“ප්‍රධාන ලේකම්වරිය රාජ්‍ය නිලධාරිනියක්. ඇය නිදහස් පුද්ගලයෙක්. දැන් 13 සංශෝධනයට අනුව ඔවුන්ට පොලිස් බලතල හැර අනිත් සියලු බලතල ලැබෙනව. අනික අපට මේවා ගැන සාකච්ඡා කළ හැකියි.එය හරියටම නිවැරැදි නැහැ. ප්‍රධාන අමාත්‍යවරයාට තමන්ගේ රාජ්‍ය නිලධාරීන් තෝරාගන්න බැහැ. ඔවුන්ට ඔහුට වාර්තා කරන්න බැහැ.“එය අප විසින් සාකච්ඡා කළ යුතු කරුණක්. මං දෙමළ සන්ධානය සමඟ සාකච්ඡා කරන්නට සූදානම්. ඒත් ඔවුන් එය ප්‍රතික්ෂේප කරනවා. සංවාදයක් නැතුව මං කොහොමද බලය බෙදීම හෝ වෙනයම් දෙයක් ගැන සාකච්ඡා කරන්නෙ.”ඔවුන් මෝදි මහතා හමුවුණාට ඔබේ අකැමැත්තක් තිබෙනවාද?“නෑ නෑ කොහොමවත් නැහැ. ඔවුන්ට ඕනෑම කෙනෙක් හමුවන්න පුළුවන්. ඒකනෙ ප්‍රජාතන්ත්‍රවාදය.”උතුරේ හා නැඟෙනහිර හමුදාව සිටීම ගැන මොනවද කියන්නෙ. විශාල සංඛ්‍යාවක් නැතත් ඔවුන් ඉඩම් බලෙන් අත්පත් කරගෙන?“2009 යුද්ධය අවසාන වූ පසුව උතුරු නැඟෙනහිර හමුදාව සියයට 90ක් අඩු කළා. මං ඔවුන් වෙනත් ප්‍රදේශවලට යවන්න උත්සාහ කරමින් ඉන්නෙ. ඒත් මට කොයිතරම් දුරට යන්න පුළුවන්ද? මට ශ්‍රී ලංකාවෙම මගේ හමුදාවට ඉන්න ඉඩ හොයාගන්න ඕන. ඔවුන් ඉන්දියාවට හෝ වෙනත් රටකට යවන්නට බැහැ.”ඒත් ඉන්දියාව වැඩියෙන්ම සංවේදී කරුණ වී ඇත්තේ දෙමළ ප්‍රදේශවල යටත්විජිත වාදය පැතිරවීමක් ගැන. ඒ ප්‍රදේශවල දෙමළ නොවන අයත් පදිංචිව සිටිනවා.“මං එය මුළුමනින්ම ප්‍රතික්ෂේප කරනවා. එහි දෙමළ සිහිවටන කිසිවක් කඩා බිඳ දමා නැහැ. ඒ වගේම සිංහල දෙමළ හෝ මුස්ලිම් ඕනෑම ශ්‍රී ලංකා පුරවැසියෙකුට ශ්‍රී ලංකාවේ ඕනෑම ප්‍රදේශයක පදිංචි වන්නට පුළුවන්.”ඉන්දියාවේ මධ්‍යම රජයට ශ්‍රී ලංකාව සමඟ සබඳකම් ඉදිරියට ගෙනයාමට අපහසු වී ඇත්තේ ඔබත් තමිල්නාඩු මහඇමතිනිය ජයලලිතා හා දකුණු ඉන්දියානු දේශපාලන නායකයන් සමඟ ඇති අමනාපය නිසාද?“මං මොනවද කරන්නේ? මං නිතරම උත්සාහ කළා කතාකරන්න. මං නිතරම ඇයට සුදු කොඩියයි ඔසවන්නේ.”ඔබේ ආරක්ෂක අමාත්‍යාංශ වෙබ් අඩවිය ඇගේ ප්‍රතිරූපයට අපහාසාත්මක වන විදිහට බැලුවා?“එය ඉතා බරපතළ වරදක්. එය දැනගත් විගසම ආරක්ෂක ලේකම්වරයා මට කිව්වා. එය ඉතා ඉක්මනින් ඉවත් කළා. අපි ඒ පිළිබඳ සමාව ඉල්ලුවා. මම පවා පසුව සමාව ඉල්ලුවා.”තවත් දිගුකාලීන ප්‍රශ්නයක් වන්නේ තමිල්නාඩු ධීවරයන් ශ්‍රී ලංකා නාවික හමුදාව විසින් අත්අඩංගුවට ගැනීමයි.“මා නිතරම විශ්වාස කරන දෙයක් තමයි මාළුන්ට සීමා මායිම් නැහැයි කියන එක. ධීවරයන් උන් අල්ලන්නට හඹා යන්නට ඕන. ඒත් ඉන්දියානු ධීවරයන් පරිසරය විනාශ කරනවා. ඔවුන්ගේ විශාල පතුල් සහිත යාන්ත්‍රික බෝට්ටු වලින් ඒවායින් මත්ස්‍ය සම්පත විනාශ වෙනවා. අපිට එයට ඉඩ දෙන්න බැහැ. දැන් මේ වගේ බෝට්ටු ඉන්දියාවෙත් තහනම් කරලා.”ඔබ ධීවරයන් නිදහස් කළා. ඒත් බෝට්ටු නිදහස් කළේ නැහැ. ඒ ගැන ඔබ සලකා බලනවද?“නෑ මං ඒ බෝට්ටු ආපසු දුන්නොත් ඔවුන් ආයෙත් එනවා. ඇවිත් ඒ දෙයම කරනවා.”ළඟ එන එක්සත් ජාතීන්ගේ රාජ්‍ය නායක හමුවේදී ඔබ මෝදි මහතා හමුවෙනවාද? ඔබ දෙදෙනා අතරේ ඇත්තේ මොන වගේ සබඳකමක් ද?“මං හිතනවා මට ඔහු හමුවිය හැකියි. අපට ඒ සඳහා වෙලාවක් ලැබෙයි. එහිදී ඇතිවෙන තත්වය පිළිබඳ කියන්නට තවම කල් වැඩියි. මා ඔහු සමඟ දිල්ලියේදී කෙටි කතිකාවතක් කළා. ඔහු හරිම ශක්තිමත් නායකයෙක්, ඔහු පත්වුණේ අති විශාල වැඩි ඡන්දයකින්. මං හිතන්නෙ අපට ඉතා සුහදව හොඳින් කටයුතු ළ හැකියි.”ඉන්දියාව හා ශ්‍රී ලංකාව අතර සබඳකම මේ වසරේදී වෙනස් වුණාද? ඉන්දියාව එක්සත් ජාතීන්ගේ මානව හිමිකම් කොමිසමට නියෝජිතයන්ට ඉන්දියාවට ඒමට ඉඩ නොදීමෙන් ශ්‍රී ලංකාවට සහාය දක්වා තිබෙනවා.“මං හිතන්නේ ඒ වෙනස ආවේ ඉන්දියා මැතිවරණයටත් පෙර සිට. ඒ ඉන්දියාව එ.ජා. මානව හිමිකම් කොමිසමේදි ශ්‍රී ලංකාවට එරෙහිව ඡන්දය දීමෙන් වැළකී සිටීමෙනුයි.”ශ්‍රී ලංකාවේ තානාපතිවරයා මානව හිමිකම් කොමිසමේ දී පිළිගත්තා පුද්ගලයන් 19471 අතුරුදන්වී ඇති බව. ඇයි ඔවුන් සොයා ගත්ත කොමිසමට ඔබ සහාය නොදෙන්නේ?“අපි ඔවුන් හොයා ගත්තට අපේ ම පරීක්ෂණයක් තිබ්බා. පැහැදිලිවම ඔවුන් සිවිල් හා හමුදා සාමාජිකයන් දෙකොටසටම අයත්. ඔවුන් අතුරුදහන් වී ඇත්තේ යුද්ධයේදි. අපි එ.ජාතීන්ගේ කොමිසම ප්‍රතික්ෂේප කළේ එහි න්‍යාය පත්‍රයේ ඇති වරද නිසා. මුළු ඉඳලම හිටපු එ.ජා. මානව හිමිකම් කොමසාරිස්වරිය නව්පිල්ලේ ක්‍රියා කළේ පක්ෂාතීව. ඇය අපට එකක් කියා ආපසු ගොස් කීවෙ තවත් එකක්. එහි අපට හංගන්න දෙයක් නැහැ. අලුත් මානව හිමිකම් කොමසාරිස්වරයා මෙහි එන්න කැමති නම් අපි ඔහුගේ ඉල්ලීම බාර ගන්නවා.”මුතුර් සමූහ ඝාතනය හා චැනල් 4 චෝදනා පිළිබඳව පරීක්ෂණවලදී පිල්ලේ කීවා තම කණ්ඩායම් ඔබ විසින් නැවැත්තුවත් ඔවුන් පරීක්ෂණ නවත්තන්නෙ නැහැ කියලා.“අපේ රජය කතා කරන්නේ මෙරට තුළ කළ පරීක්ෂණ ගැන. ඒත් එය අන්තර්ජාතික කරණය කරන්නට අපි ඉ‍ඩ දෙන්නේ නැහැ.ඊළඟට ඔවුන් කී‍ෙවාත් කාශ්මීරය ගැන අන්තර්ජාතික පරීක්ෂණයක් කළ යුතුයි කියා මොකක්ද අපි සිටිය යුතු තැන? අපි ඉන්දියාවට එරෙහිව ඔවුන්ට ඒවාට සහාය දෙනවාද? ඉන්දියාවට හෝ ශ්‍රී ලංකාවට එරෙහි එවැනි බාහිර පරීක්ෂණළුලට අපි ඉඩ දෙන්නේ නැහැ. ඒක තමයි දේශපාලනය.”ඉන්දියාව 2012, 2013 පිල්ලේ මහත්මියගේ යෝජනාවලට දෙපාරක් ඡන්දය දුන්නා. ඔබ තාමත් ඒ ගැන හිත් අමාරුවෙන් ද ඉන්නේ?“නෑ අප වටහාගත්තා. ඔවුන් එහි තම මැතිවරණයට මුහුණ පාන්නයි හිටියෙ. බලන්න ශ්‍රී ලංකාව හා ඉන්දියාව අතර සම්බන්ධතා ඉතා ශක්තිමත්. තාමත් ශක්තිමත්ව පවතිනවා. අපි අමතක කරන්නේ නැහැ එල්.ටී.ටී.ඊ ය පරාජය කිරීමේදී ප්‍රධාන සාධකය වුණේ ඉන්දියාවයි. ඉන්දියාව අපට දුන් සහයෝගය අපි අමතක කරන්නේ නැහැ.”ඒ අවස්ථාවේදී ඔවුන් සැලකිය යුතු සාධකයන් වුණත් එල්ටීටීඊ නායකයාගේ පුත් බාලචන්ද්‍රන්ගේ ඝාතනය පිළිබඳ ඡායාරූප පළකිරීම ඔහු ගැන ඔබේ පරීක්ෂණවලදී සොයා ගත්තේ කුමක් ද?“අපි තාමත් ඒ ගැන පරීක්ෂණ කරනවා. මං හිතන්නෙ නැහැ එය හමුදාව විසින් කළ එකක් කියා. ඒත් ඒක ඇත්තක් නම් මං දැනගන්න ඕන ඒක තමයි පරීක්ෂණ කරන්නෙ. යුද්ධයකදි දෙපැත්තක් සටන් කරනකොට අපි කොහොමද දන්නෙ කොයි කවුරු ඔහුට වෙඩි තිබ්බාද කියා.”ඔබ මෝදි මහතා හමුවන්නට බලාපොරොත්තුවෙන් ද සිටින්නේ?“ඔව් මා බලාපොරොත්තු වෙනවා. මං මුල්වරට ඔහු හමුවූ විට ඔහුට ආරාධනා කළා. එක්සත් ජාතීන්ගේ සැසිවාරයට හා සාර්ක් සමු‍ළුවේදී මේ වසරේ ඔහු මට යළිත් මුණ ගැසේවි. මං එවිට ඔහුට යළිත් ආරාධනා කරනවා.”තවත් සැලකිය යුතු විශේෂ දෙයක් තමයි ත්‍රිකුණාමලයේ ගුවන් හමුදා නඩත්තු කඳවුර චීන සමාගමකට ලබාදීම.“ඉතින් ඒකෙ වැරැද්ද මොකක්ද? ඉන්දියාවේ චීන සමාගම් නැද්ද? දකුණු ඉන්දියාවේ නැද්ද? ශ්‍රී ලංකා චීන සබඳතා ගැන ඉන්දියාව කලබල විය යුතු නැහැ. මං ජනාධිපති ලෙස ඉන්නාතුරු මං ඒ ගැන පොරොන්දු වෙනවා.”වාර්තා තියෙනවා ඔබ ජනාධිපතිවරණය කළින් පවත්වන්නට යනවා කියා. 2015 ජනවාරි විතර“වෙන්න පුළුවන්. මං එය ප්‍රතික්ෂේප කරන්නේ නැහැ.”පරිවර්තනය - දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ab1409142</link>
    <topic>තෙවැනි වරටත් ජනාධිපතිතුමාට ඉදිරිපත් වන්න ව්‍යවස්ථාවෙන් බාධාවක් නෑ</topic>
    <author>සාකච්ඡා කළේ සරත් පෙරේරා</author>
    <content>ප්‍රවීණ නීතිවේදී ගෝමින් දයාසිරිසරත් එන්.සිල්වා මහතා කුමන විදියේ තර්ක ඉදිරිපත් කළත් වත්මන් ජනාධිපතිවරයාට අද පවතින ව්‍යවස්ථාව යටතේ තෙවැනි වරට ඉදිරිපත් වීමට කිසිදු බාධාවක් ‍නැතැයි ප්‍රවීණ නීතිවේදී ගෝමින් දයාසිරි මහතා කියයි.පවතින නීතිමය තත්ත්වය ගෝමින් දයාසිරි මහතා විග්‍රහ කළේ මෙසේය.තෙවැනි වරට ජනාධිපති ධූරය සඳහා වත්මන් ජනාධිපතිවරයාට තරග කළ නොහැකි බවට හිටපු අගවිනිසුරු සරත් සිල්වා මහතා නඟන තර්කය ගැන ප්‍රවීණ නීතිවේදියකු ලෙස ඔබ කියන්නේ කුමක්ද?මේ තර්ක ඉදිරිපත් කර ඇති සරත් සිල්වා මහතා හිටපු අගවිනිසුරුවරයකු වුවද ඔහු විශ්‍රාම යෑමෙන් පසුව අද මා හා සමාන පුරවැසියෙක් විතරයි. ඔහුගේ මතය අපගේ සැලකිල්ලට ගත යුත්තේ හිටපු විනිසුරුවරයකු නිසා නොව ඔහු බුද්ධිමත් නීතිඥයකු ලෙස සැලකීමෙනි.මගේ මතය අනුව ඔහු ඉදිරිපත් කරන තර්කවල විශාල දුර්වලකම් පවතින අතර ඔහු තර්ක කරන්නට පදනම් කරගන්නා නීතිය දැන් අභාවයට පත්වී ඇත. 18 වැනි අලුත් ව්‍යවස්ථා සංශෝධනය ගෙන ඒමෙන් ඔහු කතා කරන නීති සම්පූර්ණයෙන්ම ඉවත් කර ඇත.ඔහු ඉදිරිපත් කරන තර්කය අනුව ජනාධිපතිවරයා නැවත වතාවක් ජනාධිපති ධූරයට ඉල්ලීමට සුදුස්සෙක් නොවන්නේ යැයි තර්ක කරන්නේ දෙවැනි අවස්ථාව සැලකීමෙනි.නමුත් දැනට පවතින ව්‍යවස්ථාව අනුව අපේක්ෂකත්වයට සුදුසු බව 92 වගන්තිය පරිදි හැකියාව ඇත. තුන්වැනි වාරයට ඉදිරිපත් වන අවස්ථාවේ එමනිසා අප සැලකිය යුත්තේ කල්ඉකුත් වූ නීති නොව දැන් පවතින නීතියයි.එනම් 18 වැනි ව්‍යවස්ථා සංශෝධනයයි. ව්‍යවස්ථා සීමා පැරණි ව්‍යවස්ථාවේ තිබුණේ වුවද ඒවා දැන් භූමදාන කර ඇත. ඒ අහෝසි කළ නීතිමය සීමා නැවත පණගැන්වීමටයි සරත් සිල්වා මහතා තර්ක ඉදිරිපත් කරමින් සිටින්නේ.ඇත්ත වශයෙන් දැනට වලංගු 18 වැනි ව්‍යවස්ථා සංශෝධනය අනුව තුන්වැනි වරට ජනාධිපති ධූරයට තරග කිරීමට වත්මන් ජනාධිපතිවරයා ඉල්ලීමක් කරන්නේ නම් දැන් තියන නීතිය අනුව ඒ සඳහා සම්පූර්ණ බලය ඇති බව කිව යුතුයි.ජනාධිපතිවරයා ධූරයට පත්වුණ පසුව වසර 4ක් අවසානයේ ජනාධිපතිවරණයකට යා නොහැකි බවට කෙරෙන කරුණු දැක්වීම් ගැන කීමට ඇත්තේ කුමක්ද?සරත් සිල්වා අනුගාමික එජාප සමහර නියෝජිතයන් සඳහන් කරන අයුරින් 2014 හෝ 2015 අවසානයේ ජනාධිපතිවරණයකට යාමට අවස්ථාවක් නොමැති බව කියයි. එම අය අහෝසි කළ ව්‍යවස්ථාව ප්‍රතිපාදන යටතේ මේ තර්ක ඉදිරිපත් කළත් පවතින ව්‍යවස්ථා රාමුව යටතේ ජනාධිපතිවරයා තෝරා පත්කර ගෙන වසර හතරක් අවසානයේ ජනාධිපතිවරණයකට යාමට අවශ්‍යතාව පරිදි කටයුතු කළ හැකි අතරම එම තත්ත්වය යටතේ අපගේ ව්‍යවස්ථාවේ දැනට තියෙන නීතිය යටතේ තෙවැනි වරට ජනාධිපති ධූර අපේක්ෂකයෙක් ලෙස ඉදිරිපත් වීමටත් එතුමාට බලය ඇත.ඇත්තවශයෙන්ම තුන්වරක් නොව තමන් කැමැති වාර ගණනක් අපේක්ෂකයෙක් වශයෙන් පෙනී සිටීමට ජනාධිපතිවරයාට මේ නීතියෙන් බලය පැවරී ඇති බව කිව යුතුයි.මෙහිදී ජනාධිපතිවරයා වශයෙන් පත්වීමට නම් අපේක්ෂකයෙක් සියයට 50කට වැඩි ඡන්ද ප්‍රමාණයක් ලබාගත යුතුයි. මේ අනුව ප්‍රජාතන්ත්‍රවාදී ලෙස ජනාධිපති ධූරයට පත්විය හැක්කේ මහජනතාවගේ බහුතර ඡන්ද ලබාගන්නා පුද්ගලයාට පමණකි.සරත් සිල්වා මහතා මෙහිදී තාක්ෂණික කරුණු මත මතයක් ඉදිරිපත් කර ඇතත් ඔහු ගේ තර්කය අපේ සම්පූර්ණ නීති පද්ධතිය සැලකිල්ලට ගෙන ඉදිරිපත් කළ තර්කයක් නොවේ. සරත් සිල්වා මහතාගේ මතය කොතෙක් වැරැදි හෝ හරි වුණත් මා ඉදිරිපත් කරන තර්ක කොතෙක් වැරැදි හෝ හරි වුණත් ඒ පිළිබඳව අවසාන නිගමනයකට පැමිණිය හැක්කේ ශ්‍රේෂ්ඨාධිකරණයෙන් ලබාගන්නා අර්ථ නිරූපණයක් මඟින් පමණි.නීතිඥයෙක් වශයෙන් මා ඉදිරිපත් කරන තර්ක කොතෙක් ළාබාල වුණත් සංකීර්ණ නීති තර්ක මේ අවස්ථාවේ ඉදිරිපත් නොකරමි. අපගේ නීති තර්ක අණබෙර ගසා ඉදිරිපත් නොකරන අතර අධිකරණය හමුවේ පමණක් ඉදිරිපත් කරමි. අධිකරණයට කරුණු ඉදිරිපත් කිරීමෙන් පසු ශ්‍රේෂ්ඨාධිකරණ තීරණයක් ලබාගත හැකිවනු ඇත.ජනාධිපතිතුමාට මෙහිදී ශ්‍රේෂ්ඨාධිකරණයෙන් අර්ථ නිරූපණයක් ඉල්ලා සිටිය හැකිද?එතුමාට අවශ්‍ය වන ඕනෑම මොහොතක ශ්‍රේෂ්ඨාධිකරණයෙන් ව්‍යවස්ථාව පිළිබඳව අර්ථ නිරූපණයක් ඉල්ලා සිටිය හැකිය.එම කරුණ ජනතාව වෙනුවෙන් සුප්‍රිම් උසාවියට ඉදිරිපත් කර අර්ථ නිරූපණ ලබාගත හැක.මෙවැනි ප්‍රකාශ සාමාන්‍යයෙන් විරුද්ධ පක්ෂයට වාසිදායක වන්නේ හිටපු විනිසුරුවරයා කළ මේ ප්‍රකාශය ජනාධිපතිවරණය කල්දැමීමට ගන්නා ප්‍රයත්නයක තවත් අවස්ථාවක් ලෙස පෙනීයන නිසයි.දැනට ලැබී ඇති පළාත් සභාවල වාසිදායක තත්ත්වය ඇත්තේ රජයටය. ඔවුන් එනම් විරුද්ධ පක්ෂය විසින් තව වසරකින් ආර්ථික ප්‍රශ්න පැනනැඟී ආණ්ඩුව තවත් අසීරුවට පත්වන්නේ යැයි සිතන අවස්ථාවක ජනාධිපතිවරණය පැවැත්වීම අපේක්ෂා කරනවා විය හැකිය. ඔවුන් අ‍පේක්ෂා කරන පරිදි එම කාලවකවානුව ආණ්ඩුවට තවත් අවාසිදායක වන හෙයින් ජනාධිපතිවරණය කල්දමා ගැනීමට මොවුන් මේ ප්‍රකාශයෙන් ප්‍රයෝජනයට ගැනීමට උත්සාහ කරමින් සිටී.ඒ නිසා එජාප නියෝජිතයින් සරත් සිල්වා මහතාගේ අදහස් පිළිගෙන තම වුවමනා සපුරා ගැනීමට උත්සාහ කරමින් සිටීම හොඳින් පෙනී ගියත් මේ අවස්ථාවේ වැදගත් වන්නේ ශ්‍රේෂ්ඨාධිකරණය මේ පිළිබඳව දෙන අවසාන තීරණයයි.සාකච්ඡා කළේ සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ab1409143</link>
    <topic>ශෂීන්ද්‍ර රාජපක්ෂ යළි මහ ඇමැති වීම ස්ථිරයි</topic>
    <author>සංවාද සටහන - සරත් පෙරේරා</author>
    <content>- ප්‍රවීණ ජ්‍යොතිෂවේදී සුමනදාස අබේගුණවර්ධනමම අද කියනවා ඌව ජයග්‍රහණයෙන් පසුව මහින්ද රාජපක්ෂ ජනාධිපතිතුමා තෙවැනි වරටත් ජනාධිපතිවරණයෙන් ජයගෙන සම්පූර්ණ පාලන කාලයම පාලනය ගෙනියනවා කියලා.ඌව පළාත් සභාව විසිර වූ දිනයත් නාම යෝජනා බාර දුන් දිනයත් මැතිවරණය පැවැත්වෙන සැප්තැම්බර් 20 වැනි දිනයත් බලන විට මෙම දිනවල පවතින ග්‍රහ තත්ත්වය අනුව විරුද්ධ පාක්ෂිකයන් අබිබවා සුබ ඵල ලැබෙන්නේ ආණ්ඩු පක්ෂයට බව පැහැදිලියි.මහින්ද රාජපක්ෂ ජනාධිපතිතුමාට එතුමා උපන් නැකතට අනුව එතුමාගේ ග්‍රහ තත්ත්වය හා ලග්නයට අනුව මේ පළාත් සභා මැතිවරණයෙන් ජයග්‍රහණය හිමිවෙනවා.හිටපු මහ ඇමැති ශෂීන්ද්‍ර රාජපක්ෂ මහතාට මහ ඇමැති විදියට වගේම කතරගම මහ දේවාලයේ බස්නායක නිලමේ හැටියට දේවාශිර්වාදයත් ලක්ෂ සංඛ්‍යාත ජනතාවගේ ආශිර්වාදයත් ඇතිව මහ ඇමැති ධූරයට පත්වෙන්න පුළුවන් වුණා. එතුමාට වාසනා ගුණය තියෙනවා වගේම තවදුරටත් නිලතල ධූර දරන්න වාසනාවත් තියෙනවා.මීට පෙර පළාත් සභා මැතිවරණය පැවැත්වුණේ උතුරු නැඟෙනහිර යුද්ධයෙන් රජය විශිෂ්ට ජයග්‍රහණය ලබාගෙන මාස 2යි දින 20කට පස්සේ එනම් 2009 අගෝස්තු 8 වැනි සෙනසුරාදා. සමහර විට ඒ ඡන්ද ප්‍රතිශතයේ සුළු සුළු වෙනස්කම් විය හැකියි. ග්‍රහ තත්ත්වය අනුව මේ පවතින තත්ත්වයේ බලගතු වෙනසක් වීමට ඉඩක් නැහැ.යම් සුළු වෙනසක් වෙන්න පුළුවන්. ඒ කියන්නේ බලගතු ආකාරයේ වෙනසක් වෙන්නේ නැහැ. ශෂීන්ද්‍ර මහත්තයා හිටපු මහ ඇමැති තුමා නැවත ඌව මහ ඇමැති ධූරයට පත්වෙනවා. රුහුණේ ශ්‍රේෂ්ඨ දේශපාලනඥ ඩී.ඒ.රාජපක්ෂ මහත්තයගේ වැඩිමල් මුනුපුරා වන ශෂීන්දු රාජපක්ෂ මහත්තයා කවුරු මොනවා කීවත් මහ භාග්‍යවන්තයෙක්.ඌවේ මැතිවරණයෙන් පස්සේ එන මැතිවරණය ගැන යම් අනාවැකියක් කියන්න පුළුවන්ද?අනිවාර්යයෙන්ම එන්නේ ජනාධිපතිවරණය. මේ තියෙන ග්‍රහ තත්ත්වය අනුව 2015 මැයි 16න් මෙහා පැත්තේ ජනාධිපතිවරණයක් එනවා වගේම ඒ ජනාධිපතිවරණයෙනුත් මහින්ද රාජපක්ෂ ජනාධිපතිතුමා විශිෂ්ට ජයග්‍රහණයක් අත්කර ගන්නවා කියල ලියාගන්න.මේ රටේ කිසිම ජනාධිපතිවරයෙක් ඡන්දයක් ඉල්ලා පරාදවෙලා නැහැ. ජේ.ආර්., චන්ද්‍රිකා තමන් මුහුණ දුන්න දෙවැනි ජනාධිපතිවරණවලින් ජය ගත්තා. චන්ද්‍රිකා පරාද වෙයි කියල අනාවැකි පළ කරල තිබුණ මොහොතක එල්ටීටීඊයේ නගර ශාලා බෝම්බයෙන් තුවාල ලබා ජනතාවගේ සිත් සතන් එතුමිය ‍පැත්තට යොමු වෙලා ජයග්‍රහණය කළා.මේ ජනාධිපති ධූරය වටා එය නැති කරන්න නැති කරන්න කියද්දිත් එය සුරැකෙන පුදුමාකාර වාසනා ගුණයක් තියෙනවා. මේ ජනාධිපති ක්‍රමය ඇතිකරපු ජේ.ආර්.ජයවර්ධන මහතාටත් වඩා මහින්ද රාජපක්ෂ ජනාධිපතිතුමාට වාසනාව ලැබිල තියෙනවාතුන්වැනි වතාවටත් මේ ශ්‍රී ලංකා ධරීණීතලයේ නායකත්ව අසුන හොබවන්න. මහ අමාරු සංග්‍රාමයක් එල්ටීටීඊයට විරුද්ධව ජයගත් ජනාධිපතිතුමාට මේ ජයග්‍රහණත් අමාරු දෙයක් නෙවෙයි.එදා යුද්ධය අවසන් වුණේ 2009 මැයි 18 වැනිදා. යුද්ධය අවසන් වුණ වේලාවේ රටේ හැමකෙනෙක්ම‍ මේ බියකරු ත්‍රස්තවාදය නිදහස් කරගැනීම පිළිබඳව තෑගිබෝග නොවෙයි අපේ ජනාධිපතිතුමාට නොසෑහෙන්න පින් දුන්නා. මිලියන 21 සිටින මේ රටේ ජනතාව දීපු ඒ පින් එතුමාගේ ඉදිරි ජයග්‍රහණයට බලපානවා. පින් පවු පල දෙන අපේ රටේ ඒ මහා වාසනා බලය හේතුකොටගෙන ඉදිරි ජනාධිපතිවරණයෙනුත් එතුමා විශිෂ්ට ජයග්‍රහණයක් ලබා ගන්නවා.මහින්ද රාජපක්ෂ ජනාධිපතිතුමා කියන්නේ රුහුණෙන් බිහිවෙනව කියපු දියසෙන් කුමාරයා. එතුමා බිහිවුණේ දශක තුනක යුද්ධය අවසන් කරල මේ රට නිදහස් කරගැනීමට පමණක් නෙවෙයි.මේ රට සමෘද්ධිමත් රටක් බවට පත්කිරීමටත්, අපේ රට ආසියාවේ ආශ්චර්යය බවට පත්කිරීමට අවශ්‍ය කාර්යභාරය එතුමා අතින් ඉටු කෙරෙමින් පවතිනවා. එම කටයුතු සම්පූර්ණ කිරීමට එතුමාට තව කාලයක් අවශ්‍ය බව කවුරුත් පිළිගන්නවා. ඒ නිසා ග්‍රහ බලයත් ජනතා පැතුමත් ඉටු කරමින් නැවත වරක් එතුමා මේ රටේ ජනාධිපති ධූරයට පත්වෙනවා.ජනාධිපතිතුමාගේ රට නංවන වැඩ පිළිවෙළ මුළු ලොවේම අවධානයට ලක්වෙමින් තිබෙනවා. බලන්න ජපන් අගමැතිවරයෙක් මේ රටට ආවේ අවුරුදු විසිහතරකට පස්සේ පසුගිය 7 වැනිදා. එතුමා ලෝකයේ තෙවැනි බලගතු ආර්ථිකය තිබෙන රටේ නායකයා.එතුමා මේ රටට ආවේ එරට ප්‍රධානම ව්‍යාපාරික පිරිසකුත් සමඟ. ඉදිරි සතියේ ලෝකයේ දෙවැනි බලගතු ආර්ථිකය හිමි චීන නායකයා මේ රටට එනවා. අපි ආර්ථික පරිහානියට යන රටක් නම් මේ බලගතු නායකයෝ කවුරුවත් අපේ රටට එන්නේ නැහැ. ඔවුන් දන්නවා ශක්තිමත් නායකයෙක් සමඟ ලංකාවත් නැඟී එන ආසියාවත් සමඟ ඉදිරියට යන රටක් කියලා. ඒකයි මේ බලගතු ආසියානු නායකයන් ලංකාවට එන්නේ.ඡන්දේ කාලෙට යන කටකතා ගැනත් කතා කළොත්?කටකතා ගණන් ගන්න එපා. ඌව ඡන්දය ගැනත් කට කතා කියන අය ඉන්නවා.කටකතාවලට අනුව මේ රටේ දේශපාලනය තීරණය වන්නේ නැහැ. 2005 කටකතා පැතිරුණේ රනිල් දිනලත් ඉවරයි කියලා.නමුත් අවසානයේ ජයග්‍රහණය කළේ මහින්ද රාජපක්ෂ මහත්තයා.2010 ජනාධිපතිවරණයේදීත් පැතිරුණ කටකතා අනුව සරත් ෆොන්සේකා මහත්තය දිනලමයි තිබුණේ. නමුත් ඡන්ද ගැනල බැලුවම සරත් ෆොන්සේකා මහත්තය ඡන්ද ලක්ෂ 18කින් පරාදයි. මිනිසකුගේ රටක දෛවය තීරණය වෙන්නේ කටකතා අනුව නොව ජ්‍යොතිෂය අනුව ග්‍රහ බලය වාසනා බලය උඩ බව පැහැදිලියි. කටකතාවලට කෙනෙකුගේ වාසනා බලය යටපත් කරන්න බැහැ.නිදහසින් පසුව ගෙවී ගිය වසර හැට හය තුළ පැවති ශක්තිමත්ම රජය තමයි මහින්ද රාජපක්ෂ ජනාධිපතිතුමාගේ රජය. එතුමා විපක්ෂ නායක හා අගමැති ධූරවලට පත්වෙනවා කියල මම කලින්ම කිව්වා. ඒ ජ්‍යොතිෂය අනුව චන්ද්‍රිකා ජනාධිපතිනිය 2004 අප්‍රේල් 2 වැනිදා එතුමා අගමැති ධූරයට පත්කළා. එදා ජනාධිපතිවරණය එන්නේ 2005 නැතිනම් 2006 ද කියල නීතිඥයොත් තර්ක කරමින් ඉන්නකොට මම මෙරට මුද්‍රිත මාධ්‍යයෙන් කිව්වා ජනාධිපතිවරණය එන්නේ 2005 කියලා. ඒ වගේම ජ්‍යොතිෂය අනුව මම කිව්වා 2005 නොවැම්බර් 17 වැනිදා එතුමා ජනාධිපති වශයෙන් පත්වෙනවා කියලත්.මම අද කියනවා ඌව ජයග්‍රහණයෙන් පසුව මහින්ද රාජපක්ෂ ජනාධිපතිතුමා තෙවැනි වරටත් ජනාධිපතිවරණයෙන් ජයගෙන සම්පූර්ණ පාලන කාලයම පාලනය ගෙනියනවා කියලා.සංවාද සටහන - සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ab1409144</link>
    <topic>යෝධ සංවර්ධනයක් මැද ඌවේ ජය කාටද?</topic>
    <author>ටී. චන්ද්‍රසේකර</author>
    <content>ඌව පළාත් සභා මැතිවරණයට ඇත්තේ තවත් දින හයක් පමණි. අද සිට හත්වන දිනය එළඹෙන ලබන ඉරිදා වනවිට ඌවේ පාලන බලය හිමිවූයේ කාටද යන්න ස්ථිරවම තීරණය වනු ඇත.බදුල්ල හා මොනරාගල දිස්ත්‍රික්කවල ඡන්ද දායකයින් 9,42,730 විසින් මෙම පළාත් සභාව සඳහා මන්ත්‍රිවරුන් 34 දෙනකු ‍තෝරා පත්කර ගන්නා අතර මෙම මන්ත්‍රිධුර 34 සඳහා බදුල්ල දිස්ත්‍රික්කය දේශපාලන පක්ෂ 10 ක හා ස්වාධීන කණ්ඩායම් 04 ක අපේක්ෂකයින් 294 ක් තරග වදිති.මොනරාගල දිස්ත්‍රික්කයේ දේශපාලන පක්ෂ 12 ක් හා ස්වාධීන කණ්ඩායම් 7 ක අපේක්ෂකයන් 323 දෙනකු වශයෙන් අපේක්ෂකයන් 617 දෙනෙකු ඌව පළාත් සභාවට තරග කරති.ඌව පළාත් සභාව සඳහා තරග කරන ප්‍රධානම පක්ෂ වන්නේ එක්සත් ජනතා නිදහස් සන්ධානය, එක්සත් ජාතික පක්ෂය, ජනතා විමුක්ති පෙරමුණ හා ප්‍රජාතන්ත්‍රවාදී පක්ෂය වේ. මේ පක්ෂ අතුරින් පළාත් සභවේ පාලන බලය අත්පත් කර ගැනී‍ෙම් තරගය පවතින්නේ එක්සත් ජාතික පක්ෂය හා එක්සත් ජනතා නිදහස් සන්ධානය අතරය.මේ පක්ෂ දෙක අතර පාලන බලය අත්පත් කර ගැනී‍ෙම් සටනක් ඇත්තේ බදුල්ල දිස්ත්‍රික්කයේ පමණි. එහෙත් මොනරාගල දිස්ත්‍රික්කයේ එවැනි තරගයක් දකින්නට නැහැ. එහි ඇත්තේ මනාප පොරයක් පමණි.මෙවර ඌව පළාත් සභා මැතිවරණයේදී ඡන්ද නීති උල්ලංඝනය කරමින් ගහ මරාගෙන ඡන්ද ව්‍යාපාරය ගෙනයන තත්ත්වයක් මොණරාගල දිස්ත්‍රික්කයේ පැවතුනත් බදුල්ල දිස්ත්‍රික්කය තුළ ඉතා සාමකාමී වාතාවරණයක් පවතී.ඌව පළා‍ෙත් විශේෂයෙන් සිංහල දෙමළ මුස්ලිම් බර්ගර් යන ජන කොටස් ඉතා සාමකාමීව ජීවත්වෙති. ඌවේ ඡන්ද ලක්ෂ හයෙන් දෙමළ ඡන්ද එක්ලක්ෂ හතලිස් දහසක් පමණ ඇති අතර මුස්ලිම් ඡන්ද 38,000 ක් පමණ වේ.එක්සත් ජාතික පක්ෂය යටතේ දෙමළ අපේක්ෂකයන් තිදෙනකු තරග කරන අතර එක්සත් ජනතා නිදහස් සන්ධානය යට‍ෙත් දෙමළ අපේක්ෂකයින් හය දෙනකු තරග කරයි. මේ අනුව ප්‍රධාන දේශපාලන පක්ෂ දෙක යටතේ පමණක් දෙමළ අපේක්ෂකයින් නව දෙනෙකු තරග කරති.බදුල්ල දිස්ත්‍රික්කයේ ඇති ඡන්ද 1,40,000 මේ අපේක්ෂකයින් 6 දෙනා ඇතුළු සෙසු පක්ෂවලින් ද තරග කරන දෙමළ අපේක්ෂකයින් 67 දෙනා අතරේ බෙදී යයි.එසේ ඡන්ද බෙදී යාමේදි ඌව පළාත් සභාව සඳහා දෙමළ ජාතික මන්ත්‍රිවරයෙක් පත්වීමට ඇති ඉඩකඩ බොහෝදුරට අඩුවී ඇත. පසුගිය පළාත් සභා මැතිවරණවලදි කඳුරට ජනතා පෙරමුණ තරග කළේ තනිවමය.එසේ තනිවම තරග කිරීමෙන් 2009 පළාත් සභා මැතිවරණයේදි කඳුරට ජනතා පෙරමුණ ඡන්ද 12000 කට අධික ප්‍රමාණයක් ලබාගෙන තිබුණු අතර එහි වැඩිම මනාප නවදහසකට අධික ප්‍රමාණයක් ලබාගත් අරවින්ද කුමාර් තේරී පත්විය.මෙවර පළාත් සභා මැතිවරණයේදී අරවින්ද කුමාර් තරග කරන්නේ ද එක්සත් ජනතා නිදහස් සන්ධානය යටතේය. මීට අමතරව නියෝජ්‍ය ඇමැති පී. දිගම්බරම් ගේ කම්කරු ජනතා සංගමයේ නියෝජිතයෙක් ද, ලංකා කම්කරු කොංග්‍රසයේ නියෝජිතයින් තිදෙනෙක් ද ඇතුළුව හයදෙනකු තරග කරති. වතුකරයේ ඡන්ද ප්‍රමාණය මෙසේ බේදී යාමේදී මෙවර පළාත් සභාවට දෙමළ මන්ත්‍රිවරයකු පත්වන්නට තිබෙන ඉඩකඩ බොහෝ දුරට අඩුය.‍ෙම් අතර බදුල්ල දිස්ත්‍රික්කයේ මුස්ලිම් ඡන්ද 38,000 ක් මෙන්ම මොනරාගල දිස්ත්‍රික්කයේ මුස්ලිම් ඡන්ද 27000 ක්ද ඇති අතර එක්සත් ජනතා නිදහස් සන්ධානය යටතේ බදුල්ල හා මොනරාගල දිස්ත්‍රික්ක සඳහා කිසිදු මුස්ලිම් අපේක්ෂකයෙක් තරග කරන්නේ නැත.එහෙත් එක්සත් ජාතික පක්ෂය යටතේ මුස්ලිම් අපේක්ෂකයින් දෙදෙනෙකු තරග කරන අතර අධිකරණ අමාත්‍ය රාවුෆ් හකීම් මහතාගේ ශ්‍රී ලංකා මුස්ලිම් කොංග්‍රසය හා අමාත්‍ය රිසාද් බදුර්දීන්ගේ නායකත්වයෙන් යුත් සමස්ත ලංකා ජනතා කොංග්‍රසය තවත් වතුකරයේ මුස්ලිම් දේශපාලන පක්ෂයක් හා එක්ව බදුල්ල දිස්ත්‍රික්කයට තරග කරයි.එහෙත් ශ්‍රී ලංකා මුස්ලිම් කොංග්‍රසය හෝ සමස්ත ලංකා ජනතා කොංග්‍රසය පිළිබඳ ජනතා ප්‍රසාදයක් ඌව මැතිවරණයේදී දක්නට නොමැත. ඊට හේතු වී ඇත්තේ අමාත්‍ය රවුෆ් හකීම් හෝ රිසාද් බදුර්දීන් සිය දේශපාලන ක්‍රියාදාමයන් බදුල්ල හෝ මොනරාගල දිස්ත්‍රික්ක තුළ සිදු නොවන නිසාවෙනි.එක්සත් ජනතා නිදහස් සන්ධානය යටතේ මුස්ලිම් අපේක්ෂකයෙක් ඉදිරිපත් නොවීම නිසා මුස්ලිම් ජනතාව මේ මැතිවරණයේදී කටයුතු කරන්නේ කෙසේදැයි කරන ලද විමසුමකට පිළිතුරු දුන් මොනරාගල දිස්ත්‍රික්කයේ මුස්ලිම් ඡන්දදායක මොහොමඩ් යාසිග් ප්‍රකාශ කළේ මුස්ලිම් මහජන නියෝජිතයින්ටත් වඩා මුස්ලිම් ජනතාව වෙනුවෙන් කැපවී සේවය කළ සිංහල අපේක්ෂකයන් සිටින නිසා මුස්ලිම් අපේක්ෂකයන්ගේ අඩුවක් තමන්ට නොදැනෙන බවය.එහෙත් මොනරාගල දිස්ත්‍රික්කය මීට හාත්පසින්ම වෙනස්ය. එහි එක්සත් ජාතික පක්ෂය පරාජය මේ වනවිටත් භාරගෙන අවසන්ය. අද ඔවුනට හිමිවන මන්ත්‍රිධුර කිහිපය සඳහා මනාප සොයා එකිනෙකා මරාගන්නා තැනට පත්ව සිටිති. මොනරාගල එකම පක්ෂයේ එනම් එක්සත් ජාතික පක්ෂයේ ගැටුමකින් එක් අයෙකු රෝහල් ගත කර ඇති අතර අපේක්ෂක තිස්ස කුට්ටිආරච්චි බන්ධනාගාරගත කර සිටිති.මේ අතර මොනරාගල දිස්ත්‍රික්කයේ විපක්ෂය තමන්ගේ පරාජය පෙනි පෙනී මැතිවරණයෙන් පසු ජයග්‍රහණය කරන එක්සත් ජනතා නිදහස් සන්ධාන ආණ්ඩුවට මඩගැසීම සඳහා තොරතුරු සකස් කරමින් සිටින බව එක්සත් ජනතා නිදහස් සන්ධානයේ අපේක්ෂකයෙක් ප්‍රකාශ කළේය.එහෙත් විපක්ෂයේ දේශපාලන පක්ෂ කියා සිටින්නේ ආණ්ඩුවේ පිරිස් තමන්ට හා තමන්ගේ කාර්යාලයට පහර දෙමින් මොනරාගල දිස්ත්‍රික්කය පුරාවට භීෂණය පතුරවමින් සිටින බවය.කෙසේ වෙතත් ලබන 20 වැනිදා ඌව පළාත් සභාව පිළිබඳ ජනතාවගේ තීන්දුව ප්‍රකාශයට පත්කරනු ඇත. 1987 ඉන්දු ලංකා ගිවිසුමට අනුව ගෙනෙන ලද 13 වන සංශෝධන ව්‍යවස්ථාවට අනුකූලව පිහිටුවන ලද පළාත් සභාවලින් එකක් වන ඌව පළාත් සභාව මුල් ආරම්භයේ වාර දෙකක්ම පාලනය කළේ එක්සත් ජාතික පක්ෂය විසිනි.එදා එක්සත් ජාතික පක්ෂ පාලනය යටතේ පළාත් සභාව ජනතාව හඳුන්වනු ලැබුවේ සුදු අලියකු ලෙසය. එවන් පළාත් සභාවක් ක්‍රියාකාරී මට්ටමකට ගෙනවිත් ජනතාවට අතිශ්‍යයෙන් ම අවශ්‍ය කරන ආයතනයක් බවට පත්කළේ එක්සත් ජනතා නිදහස් සන්ධාන පාලනයක් යටතේය.එදා පළාත් සභාව තුළින් නොකෙරුණු සෑම දෙයක් ම අද සිදුවෙයි. එසේ නම් ජනතාවට සිතන්නට සිදුව ඇත්තේ මේ පළාත් සභාවේ පාලනය භාරදිය යුත්තේ ප්‍රායෝගිකව ක්‍රියාකාරී දේශපාලන පක්ෂයකට ද එසේත් නැතිනම් කටින් බතල හිටවන දේශපාලන පක්ෂයකට ද යන්න බුද්ධිමත්ව සිතන්නට ඌවේ ජනතාවට සිදුව ඇත.විශේෂයෙන් රටේ දුෂ්කරම දිස්ත්‍රික්කයක්ව පැවැති මොනරාගල දිස්ත්‍රික්කය සැබැවින්ම ගොඩනගන්න කිසිවකුත් ඉදිරිපත් වූයේ නැත. හැමදාම කුඩම්මාගේ සැලකිලි හිමිවූ මොනරාගල දිස්ත්‍රික්කය අද මෙතරම් දියුණු වූයේ ශෂින්ද්‍ර රාජපක්ෂ මහ ඇමැතිධුරයට පත්වීමත් සමඟය.ඔහු ජනාධිපති පෞද්ගලික ලේකම් වශයෙන් ඇති සබඳතා උපයෝගී කරගෙන ඌව දියුණු කළාට එය තවත් කෙනකුට ඉටුකළ නොහැකිය. ඔහුට ඇති පහසුකම්, හැකියාව තවත් කෙනෙකුට නැත.මේ සියලු කරුණු ඌව පළාත් සභා මැතිවරණයේදී ජනතාව තේරුම් ගත යුතුය. මේ ගැන සිතා බුද්ධිමත්ව ඡන්දය පාවිච්චි කළ යුතුය. එසේ නොකළහොත් ඒ ජනතාවට නුදුරු අනාගතයේදී ඒ ගැන සිතා කනගාටුවන්නට සිදුවනු ඇත.ඌවේ ජනතාව ලබන 20 වැනිදා තම බුද්ධිමත් භාවය ඔප්පු කරවීමට මාන බලමින් සිටින බව පැහැදිලිය.ටී. චන්ද්‍රසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ab1409145</link>
    <topic>මිනිසුන්ට ආදරය කරන චීන ජනපති ෂී චින් පිං</topic>
    <author/>
    <content>චීන ජනාධිපති ෂී චින් පිං දෙදින නිල සංචාරයක් සඳහා ලබන අඟහරුවාදා (16) දිවයිනට සැපත් වෙයි. මේ ලිපිය ඒ නිමිත‍්තෙනි.ජනපති සහ බිරිඳකුමාර දිවියෙන් පහළට ඇද වැටී නිරා දුක් විඳ, යළිත් ඔටුනු අරා රජවන කතන්දර හැම රටකම ඇත. එවැනි චීන ජනකතා හෝ ඉතිහාස කතා මා නොදත් මුත් චීන ජනාධිපති ෂී චින්පිං (XI JINPING) ලබන අඟහරුවාදා ශ්‍රී ලංකාවට එන්නේ එම ගණයේ සැබෑ කතන්දරයක් සනිටුහන් කරමින් බව සහතිකය.ජනාධිපති ෂී චින්පිං තරම් බලවත් චීන නායකයෙකු මෙතෙක් මෙරටට පැමිණ නැත. චීන විප්ලවයේ ශ්‍රේෂ්ඨ නායකයන් අතුරෙන් කෙනකු වූ චෞඑන් ලායි දෙවරක් මෙහි පැමිණිය ද ඒ හැම කලකම චීනයේ අසහාය බලවතා වූයේ සභාපති මාඕ සේතුං මිස අගමැති චෞ එන් ලායි නොවේ.හිටපු චීන ජනාධිපති ලී ෂියන්තියන් 1986 මාර්තු 10 දා මෙහි පැමිණිය ද එදා චීනයේ නියම බලවතා වූයේ රජයේ යුද කොමිසමේ සභාපති වූ ඩෙං ශියාඕපිං ය.එහෙත් ජනාධිපති ෂී චින්පිං අනිද්දා මෙහි එන මොහොතේ ඔහුට වඩා බලවත් අන් කිසිදු නායකයකු චීනයේ නැත. චීන නායක ධූරාවලිය අනුව චීන කොමියුනිස්ට් පක්ෂයේ ප්‍රධාන ලේකම් ද, චීන මහජන සමූහාණ්ඩුවේ ජනාධිපති ද, රාජ්‍ය යුද්ධ කොමිසමේ සභාපති ද චීන ආරක්ෂක කොමිසමේ සභාපති ද වශයෙන් සියලු බලාධිකාරයන් කේන්ද්‍රගත නායකයා ඔහු පමණය.ලෝකයේ ආර්ථිකයේ දෙවැනි ශක්තිමත් රාජ්‍යය ද, දැවැන්ත සන්නද්ධ බලයක් ද, එක්සත් ජාතීන්ගේ සංවිධානයේ සහ ඉන් පිටත සුවිශාල රාජ්‍යතාන්ත්‍රික හා දේශපාලන ශක්තියක් ද ඇති රට වශයෙන් වත්මන් චීනය තක්සේරු කළ කල, ලෝක පරිමාණයෙන් චීන ජනාධිපති ෂී චින්පිං උසුලන ස්ථානය කෙනකුට සිතාගත හැක.ජනපති සිය පියා සමඟඑහෙත් ඔහු මෙතැනට පැමිණයේ අතිශයින් කටුක ගමන් මාර්ගයක දුක් වේදනා තරණය කිරීමෙන් අනතුරුවය. ෂී චින් පිං ගේ කීර්තියෙන් කොටසක් ද දුක්ඛ දෝමනස්සයෙන් සමස්ථය ද ඔහු සිය පිය උරුමයෙන් බුක්ති වින්දේය. ඒ කීර්තිය ද ඒ ශෝක වේදනා සම්භාරය ද ෂී චින් පිං ලබා උපන්නේ ඔහුගේ පියා වූ ෂී ශොන්ෂුන් (Xi Zhongxun) චීන විප්ලවයේ මුල් නායක පරපුරේ වීරයකු වූ නිසාය.1928 දී චීන කොමියුනිස්ට් පක්ෂයේ සාමාජිකත්වය ලැබූ ෂී ශොන්ෂුන් 1935 වන විට විප්ලවවාදී රතු ගරිල්ලා නායකයකු ව සිටියේ ය. චීනයේ දක්ෂිණාංශික රජයේ හමුදාවලට එරෙහිව නිරන්තර සන්නද්ධ අරගලවලට නායකත්වය දුන් ඔහු රතු ගරිල්ලා භටයන්ගේ හමුදාව විසින් රට අභ්‍යන්තර දුරබැහැර පළාත් සීමා බදව පිහිටුවන ලද ප්‍රාදේශීය සෝවියට් ස්වයං පාලන මණ්ඩලයක සභාපති වූයේය.වරක් දක්ෂිණාංශික හමුදාවලට ඔහුගේ රතු බල ඇණිය පරාජය වූ විට මරණීය දණ්ඩනයට නියමව සිටි ෂී චින් පිං ගේ පියා ගලවා ගන්නා ලද්දේ ජයග්‍රාහික මාඕ සේතුංගේ හමුදාව විසිනි. එහිදී ෂි චින් පිංගේ පියා සභාපති මාඕ සේතුංව යෙනාන් කඳුකරයේ විප්ලවවාදී මූල කඳවුරු පාලනාධිකාරය පිහිටුවා මුදාගත් ප්‍රදේශයක් ගොඩනැගීමට ආධාර කළේය.සටන් පෙරමුණේ1949 චීන විප්ලවයේ ජයග්‍රහණය තෙක් විවිධ සටන් පෙරමුණුවල නායක කාර්යයක් ඉටු කළ වත්මන් ජනාධිපතිගේ පියා 1956 දී චීන කොමියුනිස්ට් පක්ෂයේ මධ්‍යම කාරක සභාවට ද රජයේ ප්‍රචාරක හා අධ්‍යාපන ඇමැති පදවියට ද, 1959 දී චින මහජන සමූහාණ්ඩුවේ උප අගමැති පදවියකට ද රාජ්‍ය මණ්ඩලයේ ලේකම් තනතුරට ද, පත් කරන ලදි.සිය පියා උප අගමැති වශයෙන් අග්‍රාමාත්‍ය චෞඑන්ලායි සහ සහෝදර අනෙක් උප අගමැති ඩෙං ශියාඩ් පිං සමඟ උරෙන් උර ගැටී රාජ්‍ය නායකත්ව කාර්ය භාරයක් උසුලන්නට පටන් ගනිද්දී 1953 ජනවාරි 15 දා උපන් වත්මන් ජනාධිපති ෂී චින්පිං යන්තම් හය අවුරුදු කොලු පැටියකුව සිටියේය.ළදරු ෂී චින් පිං තම සොහොයුරු සොහොයුරියන් හත්දෙනා හා දෙමවුපියන් සමඟ එකල සිටියේ රාජ්‍ය නායකයන්ගේ නිවාස පැවැති සුදුසු මට්ටමේ පහසුකම් තිබූ බෙයිජිං නුවර සුවිශේෂ කොටසක් තුළය. උප අගමැති ද, චීන කොමියුනිස්ට් පක්ෂයේ මධ්‍යම කාරක සභිකයකු ද වශයෙන් ෂී ශොන්ෂුන් පියා චීනයේ පළමු පෙළේ නායකයකුව සිටියේ ය.එහෙත් එම සමාජ බලය හා රාජ්‍ය නායකත්වය සිය පියා බුක්ති විඳිනු ෂී චින් පිං ට දකින්නට සිදුවූයේ ටික කලක් පමණකි. ඔහුට වයස අවුරුදු නවයක් වෙද්දී ඔහුගේ පවුල බුක්ති විඳි සමාජ තත්ත්වය හා වරප්‍රසාද අහෝසි විය. සිය පියා සියලු තනතුරු සහ බලතලවලින් නෙරපා දමා, ඉහළ ම සමාජ ස්ථරයෙන් පහළ ම නින්දා සහගත තත්වයකට ඇද දැමීමත් ඉන් පසු ඇති වූ සියලු පීඩාවලට මුහුණ දීමටත් පුංචි ෂී චින් පිං සහ මුළු පවුලට ම බලකරනු ලැබීය.තරුණ වියේදී කෘෂිකාර්මික කම්කරුවෙකු ලෙස (වැම් සිට දෙවැනියා)ෂී චින් පිං ගේ පියා කෙළින් කතා කරන, කෙළින් වැඩ කරන අදීන මිනිසෙකි. ඔහු විසින් දරන ලද ස්ථාවරයක් පිළිබඳව ඇති වූ මතභේදයක් හේතුකොට ගෙන 1962 දී සියලු තනතුරුවලින් පහත හෙළනු ලැබූ ඔහුට අතිශයින් දුෂ්කර ෂාංෂි පළාතට පවුලේ සාමාජිකයන් සමඟ යවන ලදී.සංස්කෘතික විප්ලවය පටන් ගත් පසු ඔහු හිරභාරයට ගෙන, මහත් වධ බන්ධනවලට ලක් කෙරිණි. සංස්කෘතික විප්ලව කලබැගෑනිය පැවති මුළු කාලය තුළ බන්ධනාගාර ගත කරන ලද ෂී ශොන්ෂුන් නිදහස් කරන ලද්දේ 1975 මැයි මාසයේ දී ය.කම්කරු වෘත්තියේසිය පියා සිරභාරයට ගත් පසු 15 වියේ සිටි ෂී චින් පිංටද තුන් හතර වතාවක් අත්අඩංගුවේ සිටීමට සිදුවිය. යෙනාත් ප්‍රදේශයේ දුෂ්කර ගම්මානවල ඔහු කායික ශ්‍රමයේ යෙදුණේය.පියා ද පුතා ද මුළු පවුල ද මහත් පීඩාවට පත් කරන ලද දස වසරක යුගය තුළ ෂී චින් පිං ලබන ලද පන්නරය කෙබඳු විය හැකි ද? අනාගත ජනාධිපති කෙනකු බිහි කිරීමට කලක් උප අගමැති පුතකුව ඉන් පසු හිරභාරයට ගන්නා ලද පියාගේ පීඩාවට පත් කරන ලද පුත්‍රයා, චරිත ශක්තිය හා උගත්කම ගොඩනගා ගත්තේ කෙසේ ද?බෙයිජිං අගනුවර සිට තම පියාගේ ගම් පළාත වූ ෂාංෂි දුෂ්කර ප්‍රාන්තයට ෂී පවුල නෙරපා හරිද්දී ගැටවරයකු වූ ෂී චින් පිං වයස අවුරුදු 16 දී කෘෂිකාර්මික කම්කරුවකු වශයෙන් ගොවිතැන් කිරීමට යොදවන ලදි. ගොවියන් අතර වැඩ කරද්දී ගොවියන්ට ආදරය කරන්නට වූ ෂි චින් පිං ඔවුන් අතර සමාජ දේශපාලන කටයුතුවල නිරත වන්නට විය.1971 දී 18 වැනි වියේ සිටි ඔහු කොමියුනිස්ට් තරුණ සමිතියට බැඳුණේය. 1974 දී ඔහු චීන කොමියුනිස්ට් පක්ෂයේ සාමාජිකත්වය ලබා ගත්තේය. ඊළඟ අවුරුද්දේ ඔහු පක්ෂ ශාඛාවේ ලේකම් වූයේ ය. චීන මහජන විමුක්ති හමුදාවේ ගොවි කම්කරු අධ්‍යාපන ව්‍යාපෘතිය යටතේ 1975 සිට 1979 දක්වා බෙයිජිං අගනුවර චීන්හුආ විශ්වවිද්‍යාලයේ රසායනික ඉංජිනේරු පාඨමාලාව හැදෑරීමට ෂී චින් පිං තෝරා ගන්නා ලදි.1969 සිට 1975 දක්වා කෘෂි කම්කරුවකු වශයෙන් ගොවියන් සමඟ වැඩ කළ මේ තරුණයා කොපමණ ආදරයට ලක් වූවාද යත්, චීන්හුආ සරසවිය බලා යන්නට පිටත් වෙද්දී ගොවීන් සමූහයක් කිලෝ මීර් 30 ක පා ගමනින් ඔහු සමඟ දුම්රිය ස්ථානය දක්වා ගමන් කළ බව වාර්තා ගතවී ඇත.සිරගතව සිටි ඔහුගේ පියා මේ වන විට නිදහස ලබා සිටියේය. සංස්කෘතික විප්ලව සමය තුළ වැඩි මහලු ෂී ශොන් ෂුන් අසාධාරණයට ලක් කරන ලද ඔබ චීනයේ නව නායකත්වය පිළිගෙන තිබිණි. එහෙයින් යළිත් ක්‍රමයෙන් සිය පියා පක්ෂයේ හා රජයේ වගකීම් කරට ගනිද්දී තරුණ ෂි චින් පිං තාක්ෂණික අධ්‍යාපනයේ ද, නීතිය හැදෑරීමේ ද නිරත වෙමින් දිගට ම චීන කොමියුනිස්ට් පක්ෂයේ විවිධ කාර්ය භාරයන්ට කර උර දුන්නේ ය.ප්‍රාන්තයක සේවය කරද්දීදියණිය සමඟමේ යුගයේදී කලක් තම පියා යටතේ පක්ෂයේ තනතුරු දරා පසුව උපඅගමැති පදවියකට පත්ව සිටි ගෙන් බියඩ්ගේ ලේකම් වශයෙන් ක්‍රියා කිරීමේ අවස්ථාව 1979 සිට 1982 දක්වා ෂි චින් පිං ට උදාවිය.මේ යුගය ඔහුගේ දක්ෂතා වර්ධනයට මහෝපකාරී වූ බව සැලකේ. එය මූලික වශයෙන් චීන මහජන විමුක්ති හමුදාවට ද සම්බන්ධ වූ කාර්ය භාරයක් වූ හෙයින් ෂී චින් පිං චීන සන්නද්ධ හමුදාවල ආදරයට ලක් වීමට, ඉන් ඉමහත් සේවයක් සැලසිණි.1998 සිට 2002 තෙක් මාක්ස්වාදී දර්ශනය හදාළ ෂී චින් පිං චීන කොමියුනිස්ට් පක්ෂයේ නායකයා වීමට අවශ්‍ය ඉහළම දෘෂ්ටිමය අධ්‍යාපනය ලැබුවේ ඒ යුගය තුළ යැයි ප්‍රකාශ කර ඇත.ෂී චින් පිං පක්ෂයේ මධ්‍යම නායකත්ව මණ්ඩලයකට පත්වූයේ මේ යුගය තුළය. 1997 පැවැති පක්ෂයේ 15 වෙනි ජාතික සම්මේලනයේ මධ්‍යම කාරක සභාවේ විකල්ප සාමාජිකයකු වූ ඔහු 2002 පැවැති 16 වෙනි සම්මේලනයේ දී එහි පූර්ණ සාමාජිකත්වය ලැබීය.නායකත්ව ගුණාංගෂී චින් පිං තම නායකත්ව ගුණාංග ප්‍රදර්ශනය කරන්නට පටන් ගත්තේ ප්‍රධාන වශයෙන් වර්ෂ 2002 න් පසුවය. ඒ වසරේ ඔහු ෂිජියාං පළාතේ පක්ෂ ලේකම් තනතුරට පත් කරන ලදි. ඒ යුගය තුළ ප්‍රතිපත්ති ගරුක තදබල පාලනයක් ගෙන ගිය, පක්ෂයේ හා පාලන තන්ත්‍රයේ දූෂණ මර්දනය කළ, නායකයකු වශයෙන් ඔහු රට පුරා ප්‍රසිද්ධ විය.එහෙයින් චීනයේ දේශපාලන මෙන් ම ආර්ථික මර්මස්ථානයක් වන ෂැංහයි නුවර පක්ෂ නායකයා සමාජ සුරක්ෂණ අරමුදල් දූෂිතව පරිහරණය කිරීමේ වරදට 2006 සැප්තැම්බරයේ දී තනතුරින් පහ කරනු ලැබූ පසු මාස කීපයක් තුළ ෂැංහයි පක්ෂ නායක තනතුරට ෂී චින් පිං පත් කරන ලදි.ඒ අවුරුද්දේ පැවැති පක්ෂයේ 17 වන සම්මේලනයේ දී ඔහු මධ්‍යම කාරක සභාවේ දේශපාලන මණ්ඩලයට පත්කර 2008 දී රජයේ උප ජනාධිපති ධුරයට පත් කරනු ලැබීය. 2012 නොවැම්බරයේ පක්ෂයේ 18 වන සම්මේලනයේ දී ඔහු චීනයේ දැනට උසස් ම දේශපාලන තනතුර වන පක්ෂයේ ප්‍රධාන ලේකම් තනතුරට ද ඊට මාස කීපයකට පසු ජනාධිපති ධුරයට ද පත් කරන ලදි.අසාර්ථක පළමු විවාහයකින් පසු 1987 දී චීනයේ ජනප්‍රිය සුරූපී ගායිකාවක වශයෙන් ජනාදරයට පත්ව ඇති පෙං ලියුආන් සමග විවාහ විය.තම පියාගේ දේශපාලන ආභාසය උසස් කොට සලකන චීන ජනාධිපති “චීන සිහිනය” යි නම් කරන තම දේශපාලන ක්‍රියා මාර්ගය සමාජයට ඉදිරිපත් කර ඇත. ඔහු පක්ෂයේ හා රජයේ නායකයා වශයෙන් පත් වූ අනතුරුව පක්ෂයේ දේශපාලන මණ්ඩලය වැනි ඉහළ තනතුරු පවා හෙබවූ දූෂණ ක්‍රියා ගැන චුදිතයින් කීප දෙනෙක් ම ඉවත් කර ඇත.චීනයේ ජනතාව අතර ඔහු ප්‍රසිද්ධ වී ඇත්තේ, “මිනිසුන්ට ආදරේ මිනිහෙක්” වශයෙනි. සිය පියා හා මුළු පවුල සමඟ දස වසරකට වැඩි කාලයක් නිරා දුක් විඳිමින් දුප්පත් ගොවියන් සමඟ ගත කළ ජීවිතය ඔහුට මිනිසුන්ට ආදරේ කරන්නට උගන්වා ඇත!ශ්‍රී ලංකා - චීන මිත්‍ර සංගමයේ සභාපති නීතිඥ ආනන්ද ගුණතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ab1409146</link>
    <topic>මේ රටේ තියෙන්නෙ හැඳිගෑවිලා යන විපක්ෂයක්</topic>
    <author/>
    <content>-මහාචාර්ය නලින් ද සිල්වාඌව පළාත් සභා මැතිවරණයේ දී එක්සත් ජනතා නිදහස් සන්ධානය තමයි සිකුරටම ජය ගන්නේ. එකම ප්‍රශ්නය තියෙන්නේ වැඩි ඡන්ද කීයද කියන එකයි. මැතිවරණ ප්‍රතිඵලයෙන් කියයි සන්ධානෙ වැඩි ඡන්ද කීයද කියලා.දැන් එක එක පක්ෂ එක එක විදියට ක්‍රියාකරමින් සිටිනවා. විමල් වීරවංශ ඇමැතිවරයාගේ පක්ෂය එක තැනක එක විදියකටත් තව තැනක තව විදියකටත් ක්‍රියා කරමින් සිටිනවා. බදුල්ලට පංචායුදයෙන් තරග කරන එම පක්ෂය මොනරාගලට බුලත් කොළයෙන් තරග කරනවා.මොකක්ද මේ ප්‍රශ්නය ආණ්ඩුව නිවැරැදි කරන්න කටයුතු කරනවා කියල ඒ අය කියනවා. ආණ්ඩුව යහමඟ යවන්න ඔය විදියට බැහැ. මේක බොරු කතාවක්.මේ රටේ තියන ජාතික ව්‍යාපාරය දේශපාලනීකරණය කිරීමේ ප්‍රශ්නයයි මේ තියෙන්නේ. අවුරුදු ගාණකට ඉස්සෙල්ලා මෙත්තානන්ද මහත්තයා ජාතික ව්‍යාපාරයේ හිටියා. එතුමා බණ්ඩාරනායක මහත්තයටත් යම් යම් බලපෑම් කළා ජාතික ව්‍යාපාරය හරහා. දේශපාලන පක්ෂයක් පිහිටෙව්වම ජාතික ව්‍යාපාරය ඉවරයි. ජාතික ව්‍යාපාර‍යත් පක්ෂ දේශපාලනයත් කරන්න බැහැ. මෙත්තානන්ද මහත්තය ඉගැන්නුවේ මේක.ඒක මේ අය ඉගෙන ගෙන නැහැ. ජාතික හෙළ උරුමය ඌවෙ මැතිවරණයේ දී දකින්නවත් නැහැ. මේ දෙගොල්ලම ගත්ත ක්‍රියාමාර්ග වැරැදියි. මේක තේරුම් අරන් ඔවුන්ට වෙන ක්‍රියා මාර්ගයකට යන්න තියෙන්නේ.දෙමළ ජාතික සන්ධානය දැන් අලුත් නායකයෙක් යටතේ පරණ තැටියම වාදනය කරමින් සිටිනවා. ඔවුන් අපි අහිංසාවාදී ව්‍යාපාරයේ යෙදෙන්නේ කියලා කියනවා. දෙමළ ජනතාවගේ ප්‍රශ්න විසඳන්න අහිංසාවාදී ව්‍යාපාරයේ යෙදෙනවා කියලයි එදා චෙල්වනායගම් මහතා කිව්වෙත්. එහෙම කියල සත්‍යග්‍රහ කළා ශ්‍රී අකුරේ තාර ගෑවා. එහෙම කරල දෙමළ මිනිස්සුන්ව සිංහල මිනිස්සුන්ට විරුද්ධව තල්ලු කළා. අවිහිංසාව කියල අවසානයේ හිංසාවට මිනිස්සු තල්ලු කළා. දෙමළ තරුණයන් බිල්ලට දෙන එක ඇරඹුණේ එහෙමයි.දැන් සම්බන්ධන් මහතාට වඩා රැඩිකල් නායකයෙක් ඕන කියල අලුත් නායකයෙක් දෙමළ සන්ධානෙට පත්කරගෙන තිබෙනවා. මේ දෙමළ නායකයින්ගෙන් අහන්න ඕන තමුන්නාන්සෙල විසඳන්න හදන දෙමළ ජනතාවට තියනව කියන ප්‍රශ්නය මොකක්ද කියලයි.මේ රටේ දෙමළ මිනිස්සුන්ගෙන් සීයට 60ක් ඉන්නේ උතුරු නැ‍ඟෙනහිර පළාත්වලින් පිට. උතුරු පළාත විතරක් ගත්තොත් දෙමළ මිනිස්සු සීයට හැත්තෑපහක්ම ඉන්නේ එම පළාතෙන් පිටතයි. උතුරු පළාතට බලය බෙදල උතුරු පළාතෙන් පිට ඉන්න සීයට හැත්තෑ පහක් දෙමළ ජනතාවගේ ප්‍රශ්න විසඳන්නේ කොහොමද කියලත් ප්‍රශ්නයක් පැනනැ‍ඟෙනවා. මේකෙන් පේනවා බලය බෙදල ප්‍රශ්න විසඳනව කියන කතාව බොරුවක් කියලා. ඒ නිසා විසඳුමත් බොරුවක්.අද වෙනකොට දෙමළ සන්ධානයට යන එන මං නැහැ. ඌවේ මැතිවරණයටත් එම දෙමළ සන්ධානයේ ඇස යොමුවෙලා තියෙන බව පේනවා. ඔවුන් ඌවෙදි දෙමළ ඡන්ද ඉලක්ක කරගන්න බලන්නේ ආණ්ඩුවට විරුද්ධව ඒ ඡන්ද එජාපයට යොමු කරවන්න. මේව සාර්ථක වෙන දේවල් නෙවෙයි.ඌවෙදි එජාපය විතරක් නෙවෙයි එම පක්ෂයේ මහ ඇමැති අපේක්ෂකයා ලෙස ඉදිරිපත් කරපු හරින් ප්‍රනාන්දුත් දැන්මම නන්නත්තාර වෙලා. හරීන්ට මේ වෙනකොට අල්ලපු අත්තත් නැති පය ගහපු අත්තත් නැතිවෙන තත්ත්වයක් ඇතිවෙලා තියෙන්නේ.ඡන්දෙන් පස්සේ පළාත් සභාවේ විපක්ෂයට වැටෙන හරීන්ට දේශපාලනයේ රැඳෙන්න ඕන නම් ඉතිරිවන එකම විකල්පය ශ්‍රී ලංකා නිදහස් පක්ෂයට එක්වීමයි. එසේ නොවුණොත් ඔහු දේශපාලනයෙන් අතුගෑවී යාම වළක්වන්න බැහැ.ඌවේ වේදිකාවට රනිල් - සජිත් එකම වේදිකාවට ගේනවා කියලා හරීන් කිව්වත් අද වෙනකම් ඒක කරන්න බැරිවෙලා තියෙනවා. පක්ෂෙ 68 වැනි සම්මේලනයට රනිල් - සජිත් එකට පෙනී හිටියත්, මැතිවරණ වේදිකාවට මේ දෙන්න එකට නග්ගන්න බැරිවෙලා. පක්ෂ සම්මේලනයේදීත් රනිල් සජිත් ගැන කියල තියෙන්නේ ඔහුව පක්ෂයේ නියෝජ්‍ය නායකයා කරනව කියල නෙමෙයි සජිත්ට නියෝජ්‍ය නායකයා වෙන්න සුදුසුකම් තියනව කියලයි.ඉතා පැහැදිලිව සජිත්ට විරුද්ධව විශාල බලවේගයක් එජාප කෘත්‍යාධිකාරී මණ්ඩලයේත් එම පක්ෂයේ නායකත්ව මණ්ඩලයේත් තියනවා.පක්ෂ කෘත්‍යාධිකාරී මණ්ඩලයේදී කිව්වේ නැතුවට සජිත්ට විරුද්ධව කරු, රවි, මංගල, විජේදාස රාජපක්ෂ වගේ අය ක්‍රියා කරනවා. ඔවුන් සජිත්ට ඉඩක් දෙන්න සූදානම් නැහැ. සජිත් දේශපාලනය කරන්න නම් එජාපයේ ඔහුට විරුද්ධ පිරිස එළවා දාන්න ඕන. ඔහුට ඒකට ශක්තියකුත් නැහැ.රනිල්ට එක අරමුණයි තියෙන්නේ. ඒ විරුද්ධ පක්ෂ නායකයා වීම. ඔහුට මේ ලෝකයේ ඉන්න කිසිම මිනිහෙකුට නැති ආශාවක් තියෙන්නේ. ඒ විරුද්ධ පක්ෂ නායකයා හා එජාප නායකයා වීම. ඔහු එජාප නායකත්වය රැකගන්න සියලු දේ කරනවා. ඔහු ඉත්තෝ ඇදීමක් කරන්නේ. ඉත්තෝ එහාට මෙහාට කරල යූඇන්පී නායකයා ලෙස ඉන්නවා. ඔහු අරයව මෙයාව බැලන්ස් කිරිල්ල කරන්නේ.එජාපයට ඕව හරියන්නේ නැහැ. එජාපය මේ රටේ සිංහල බෞද්ධයන් කියන දේ අහන්න සූදානම් නැහැ.ඉතිහාස‍ෙය් කවදාවත් ඇහැව්වෙත් නැහැ. එජාපය සුද්දෝ කියපු දේ අහල වැඩ කළේ. අදත් එජාපය වැඩ කරන්නේ එහෙමයි. රනිල් බොස්ටන් ගිහින් පස්දෙනකුට දේශනයක් කළා කිව්වනේ. එහෙදි උපදෙස් ලැබුණා මෙහෙම මෙහෙම කරන්න කියලා. සුද්දො මේ රටේ බලය ගන්න උපදෙස් දෙන්නේ කොහොමද? සුද්දො මේ රටේ ජනයා ගැන දන්නේ නැහැ. ඔවුන් දන්නේ බලය යොදවල යටත් කරන්න. 1815 දි ඒකයි කළේ. ඒකත් සටකපට විදියට කළේ. ඒ අය කොහොමද මේ රටේ පක්ෂයක් බලයට ගේන්න උපදෙස් දෙන්නේ. එජාප නායකයන් මිනිස්සු රවට්ටන්න හැදුවත් ඔවුන්ට ඒක කරගන්න බැරිවෙලා තියනවා.සජිත් කියන්නේ බොරු, ව්‍යාජ ජාතික මාමකත්වයට පක්ෂපාතිත්වය පෙන්වන පුද්ගලයෙක්. කරු ජයසූරියත් ඒ වගේම ව්‍යාජයක් පෙන්වන්නේ. සුදු ඇන්දට හරියන්නේ නැහැ. ඒගොල්ලෝ ටයිකෝට් ඇන්දෙ නැතුවට ජාතිකත්වයක් නැහැ. අද එජාපය එකම කැඳ හැළියක් වෙලා තියෙන්නේ. මීළඟ ජනාධිපතිවරණයෙනුත් එම පක්ෂය කුජීත වෙනවා.මේ රටේ පරාජයේ පියා තමයි රනිල් වික්‍රමසිංහ. පරාජය ඉපදිලා තියෙන්නේ රනිල් එක්ක වගේ.ඌවේ ඡන්දෙ ජවිපෙ භූමිකාව ගැනත් කතා කරන්න ඕනෑ. අද මොනරාගල කලබල ඇතිකරන්නේ ප්‍රධාන වශයෙන් ජනතා විමුක්ති පෙරමුණ. ජනතා විමුක්ති පෙරමුණ එහෙ කලබල ඇති කරන්නේ විශ්වවිද්‍යාල ශිෂ්‍යයෝ එහාට අරන් ගිහිල්ලා. ඒ ගෙනිච්ච මොරටුව ශිෂ්‍යයෝ ගුටිකෑව කියලනේ කියන්නේ. ඒ ගොල්ලේ ලව්වා කලබල ඇතිකරන්නේ කටවුට්, කොඩිවැල්, පෝස්ටර් කපන්නේ වයසේ වැරැද්දනේ.ඒගොල්ලන්ට රටේ බලයක් නැහැ. අනුර දිසානායක මහත්තයා ජනාධිපතිවරණයට ඉදිරිපත් වුණොත් ඔහුට බලාගන්න පුළුවන් ඔවුන් ගන්න ඡන්ද සංඛයාව ගැන. ජනාධිපතිවරණයකට ආවොත් ජවිපෙ රටෙන්ම ගන්නේ ඡන්ද ලක්ෂ තුනකට අඩුවෙන්.ඊළඟ ප්‍රශ්නය තමයි ජවිපෙට පොඩි බයක් තියනවා විශ්වවිද්‍යාලවලින් එළියට ගිය පෙරටුගාමීන් විශ්වවිද්‍යාලවලට යළි ඇතුළු වෙයි කියලා. ඒ බයට මේව කරන්නේ. ඒගොල්ලො පෙන්වන්න හදන්නේ ජවිපෙ හරි රැඩිකල් කියලා. ගුටි කාල ජනතාව වෙනුවෙන් පෙනී ඉන්නවා කියලා. මොනරාගල භීෂණය මවන්න හදන්නේ මේ විදියට. විශ්වවිද්‍යාල ශිෂ්‍යයන් ගෙනිහිල්ලා. ජවිපෙට තියන එකම දේශපාලනය වෛරයේ දේශපාලනය. වෙන දේශපාලනයක් නැහැ. ප්‍රතිපත්තියක් නැහැ. වෛරය ඇති කරන්නේ සමාජ පෙරළියකට නෙවේ.පෞද්ගලිකව තමාට නැති නිසා ඇතිවුණ වෛරයෙන් සමාජය පිටින් අරින්න. අනුර දිසානායක එජාපයෙන් මෙහෙයවන පුද්ගලයෙක් විදියට එහෙ භීෂණය මවන්න උත්සාහ කරන්නේ. ලාල්කාන්ත හා අනුර දිසානායක අතරත් එළිපිටත් ඇතුළෙත් ප්‍රශ්න තියනවා. එළියට එන්න දෙන්නේ නැහැ. ඒවත් ඌව ඡන්දෙට පස්සේ එළියට එයි.මේ රටේ තියෙන්නේ හැඳිගෑවිලා යන විපක්ෂයක්.2020 වෙනකම් ඌවේ විතරක් නෙවෙයි රටේම ජනාධිපතිවරයාටවත් මේ ආණ්ඩුවටවත් අභියෝගයක් නැහැ. ඉදිරි වසර පහ හය තුළත් මේ ආණ්ඩුව ස්ථාවරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ab1409147</link>
    <topic>අපි ඌව සංවර්ධනය හැරවුම් ලක්ෂ්‍යයකට ගෙන ආවා</topic>
    <author>සංවාද සටහන චන්දන බණ්ඩාර</author>
    <content>ඌව පළාත් හිටපු මහ ඇමැති ශෂීන්ද්‍ර රාජපක්ෂඔබ ගිය සතියේ විශ්වවිද්‍යාල ආචාර්යවරුන් පිරිසක් කැඳවාගෙන ඌව පළාතේ සංවර්ධනය ගැන මාධ්‍ය හමුවක් තිබ්බා. ඒ ඇයි?ඒ මාධ්‍ය හමුව සංවිධානය කරලා තිබ්බේ මේ රටේ විශ්වවිද්‍යාල අචාර්ය මහාචාර්යවරුන් පිරිසක්. ඒ අය ඒක ලෑස්ති කරලා මටත් ආරාධනා කරලා තිබ්බේ මා ඌව පළාතේ අධ්‍යාපනයට සහ තොරතරු තාක්ෂණ අංශයට කරලා තියෙන මෙහෙය ගැන ජනතාවට පැහැදිලි කරන්ඩ.මා ගැන මම චරිත සහතික දෙනවට වඩා ඔවුන් දුටු සත්‍ය රටට පැහැදිලි කිරීමට කටයුතු කිරීම ගැන මා සතුටු වෙනවා. මා ඌව පළාතේ අධ්‍යාපන අංශය ශක්තිමත් කරන්ඩ මේ රටේ ප්‍රධාන විශ්වවිද්‍යාල අචාර්ය මහාචාර්යවරුන්ගේ සහයෝගය ලබා ගත්තා. මගේ පළාතේ දරුවන් අපටත් වඩා වගකීම් සහිත පුරවැසියන් කිරීම මගේ අරමුණ. ඒ නිසා තමයි ඒ සඳහා මං පෙරමුණ ගත්තේ.තොරතුරු තාක්ෂණ අංශයෙන් ඌවේ දරුවන් සන්නද්ධ කරන්ඩ ඔබ මොනවද කළේ ?මේ රටේ ප්‍රධාන තොරතුරු තාක්ෂණ අංශයේ පුරෝගාමීන් වන ඉන්ටෙල් ආයතනය , මයික්‍රොසොෆ්ට් ආයතනය, අයි.බී.එම් ආයතනය වැනි තොරතුරු තාක්ෂණ අයතනවලට මං ඇරැයුම් කළා ඌව පළාතේ තොරතුරු තාක්ෂණ දැනුම වැඩි කිරීමට මගේ උපදේශකයන් විදියට සහයෝගය ලබා දෙන්ඩ කියලා. ඒ නිසා මා බලාපොරොත්තු වුවාට වඩා වැඩි වේගයෙන් ඌව පළාතේ දරුවන්ගේ තොරතුරු තාක්ෂණ දැනුම වැඩි කරන්ඩ මට හැකි වුණා. මං මේ කියන්ඩ යන්නේ දැන් ඌව පළාතේ සියල්ල කරලා ඉවරයි. ඔක්කොම හරි කියලා නෙමෙයි.ඔබ මහ ඇමැති ධුරය දැරූ පසුගිය වසර පහ ගැන ජනතාවගේ ප්‍රතිචාරය දැන් කොහොමද?මට තවත් කරන්ඩ දේවල් රැසක් තිබෙනවා. නමුත් මං පසුගිය වසර පහේ කරපු දේවල් නිවැරැදි නිසා තමයි අපේ පක්ෂය නැවැතත් මට ඌව පළාතේ නායකත්වය ගන්ඩ ඇරැයුම් කරලා තියෙන්නේ. ඒ නිසා මේ පළාත සංවර්ධනය කරන්ඩ තව විශාල වැඩ කොටසක් කරන්ඩ තියෙනවා. ඒක අවුරුදු 5 කින් නිම කරන්ඩ පුළුවන් දෙයක් නෙමෙයි.පසුගිය දිනක ජ.වි.පෙ නායකයා පාර්ලිමේන්තුවේ දී කිව්වා මොනරාගල දිසාවේ ප්‍රචණ්ඩ ක්‍රියා කරන්නේ කොළඹ සහ හම්බන්තොට සිට ගිය පතාල කණ්ඩායම් කියලා.?මොනරාගල දිසාවේ හෝ ඌව පළාතේ පාතාල සාමාජික‍යන් නෑ. හැබැයි කොළඹින් සහ හම්බන්තොටින් අපිට උදව් කරන්ඩ පිරිස් ඇවිත් ඉන්නවා. ඒක ඇත්ත. ඒ විතරක් නෙමෙයි මුළු රටෙන්ම අපිට උදව් කරන්ඩ අය ඇවිත් ඉන්නවා. මා විශ්වාස කරනවා පාතාලය ගැන අපිට වඩා හොඳින් දන්න කෙනෙක් තමයි අනුර දිසානායක කියන්නේ.විපක්ෂයේ තවත් චෝදනාවක් තමයි අංක තහඩු නැති ඩිපෙන්ඩර් බළකායක් මේ ප්‍රචණ්ඩ ක්‍රියා සිදු කරනවා කියන දෙය?මුලින්ම කිව යුතුයි ඩිපෙන්ඩර් කියන්නේ ආයුධයක් නෙමෙයි. වාහනයක්. මං දන්නේ නෑ ඩිපෙන්ඩර්වලට ඇයි මේ තරම් බය කියලා. එක්සත් ජාතික පක්ෂයේ සහ ජනතා විමුක්ති පෙරමුණේ ආධාරකරුවන් පවා මේ වාහන පාවිච්චි කරනවා. නොම්බර නැති වාහන ගැන මම දන්නේ නෑ.මැතිවරණ කොමසාරිස්වරයා ගිය සතියේ මාධ්‍ය හමුවේ දී කිව්වා මොනරාගල දිසාවේ මැතිවරණයක් තියන මට්ටමට පහළ මට්ටමක තියෙන්නේ කියලා. ඔබ එය පිළිගන්නවාද?නෑ මං ඒක පිළිගන්නේ නෑ. එවැනි ප්‍රචණ්ඩත්වයක් තියෙනවා නම් ඒ ගැන පොලීසියට පැමිණිලි කළ හැකියි. මැතිවරණ කොමසාරිස්වරයාගේ නියෝගයෙන් මගේ කාර්යාල පවා ඉවත් කෙරුණා ඒවත් මැතිවරණ ප්‍රචණ්ඩ ක්‍රියා විදියට එළියට එන්නේ.ජ.වි.පෙ මොනරාගල දිසා කණ්ඩායම් නායකයා ඔබට විවෘත ඇරැයුමක් කළා ඌව පළාත ගැන රූපවාහිනී විවාදයකට එන්ඩ කියලා. ඔබ ඇයි නොගියේ?මං කවුරු එක්කද විවාද කරන්නේ. ඔය කිසිම කෙනෙක් මාධ්‍යයට ඇවිත් ඌව පළාතේ ‍ජනතාව වෙනුවෙන් ඉදිරියේ දී කරන දෙයක් ගැන කතා කරනවාද? නෑ. රූපවාහිනී විවාදවලට ඇවිත් කරන්නේ එකිනෙකාට මඩ ගහන එක විතරයි. ඇත්තටම මට ඒ වැඩේ කරන්ඩ බෑ. මං කිසිම තැනක කිසිම කෙනෙකුට අපහාස කරන්ඩ උත්සාහ කරන්නේ නෑ. ඒක මං හැදිච්ච විදිය. මට ඔය විවාදවලට ගිහින් රණ්ඩු වෙන්ඩ බෑ. ඒ නිසා මං ඉදිරි අවුරුදු පහේ කරන්ඩ හදන වැඩපිළිවෙළ ඉදිරිපත් කරනවා. ගිය අවුරුදු පහේ කරපු දේවල් කියනවා.ඔබතුමාට විපක්ෂය චෝදනාවක් කරනවා කතරගම දේවලයේ මුදල් පරිහරණය කරනවා කියලා?මං ඒ තරමට බංකොලොත් වෙලා නෑ. කතරගම දේවාලයේ මගේ ළඟ තියෙන්නේ පරිපාලනය විතරයි. විහාරගම් දේවාල පනත අනුව බෞද්ධ කටයුතු කොමසාරිස්ගේ නිලධාරියෙකු විසින් තමයි කතරගම දේවාලයේ පිං පෙට්ටි කැඩීම කරන්නේ. ඒ නීතිය තමයි ක්‍රියාත්මක වෙන්නේ. 1989 කතර‍ගම දේවාලයට බෝම්බ ගහපු අය තමයි ඔය මඩ චෝදනා එල්ල කරන්නේ.ඉදිරි අවුරුදු පහේ ඌව නඟා සිටුවීමට ඔබට තිබෙන සැලසුම් මොනවාද?මේ වෙනකොට ඌව පළාත සංවර්ධනය කරන්ඩ අපි අඩිතාලම දාලා තිබෙනවා. ඒ අඩිතාලම ආරම්භ කළේ අධ්‍යාපනය නඟා සිටුවීමෙන්. ඒ වගේම ඌව පළාතේ යටිතල පහසුකම් සංවර්ධනය කිරීමත් අපි ආරම්භ කළා. ප්‍රධාන මාර්ග කාපට් කරලා අවසන්. තවත් කෘෂි මාර්ග පිළිසකර කළ යුතු වෙනවා. ඒ සදහා සැලසුම් කර තිබෙනවා. ඊළඟට පානීය ජල ගැටලු ව තිබෙනවා. ඒකට පළාත් සභාව විදියට මුහුණ දෙන්ඩ අමාරු නිසා මධ්‍යම රජයෙන් ජනාධිපතිතුමා ඌව පළාතට විශේෂ ජල ව්‍යාපෘති 6ක් ලබා දී තිබෙනවා.කුඹුක්කන් ඔය හරහා වේල්ලක් බැද බුත්තලට , කතරගම ,මොනරාගලට පානීය ජලය ලබා දෙන්ඩ මිලියන 5400 ව්‍යාපෘතියක් ක්‍රියාත්මක වෙනවා. ඒ ව්‍යාපෘතියේ සියයට 40ක විතර වැඩ ඉවර කර තිබෙනවා. මහියංගණය , ඇල්ල නගරවල ජල ගැටලුවලට විසදුම් දෙන්ඩ ව්‍යාපෘති ආරම්භ කර තිබෙනවා. අපි බලාපොරොත්තු වෙනවා තවත් අවුරුදු 3කින් ඌව පළාතේ ජල ගැටලුවලට විසඳුම් ලබා දෙන්ඩ. ඒ වගේම කෘෂිකර්මාන්තයට ජලය ලබා දෙන්ඩ ව්‍යාපෘති රැසක් ලබා දෙනවා.හරීන් ප්‍රනාන්දු ඌව එ.ජා.ප මහ ඇමැති අපේක්ෂකයා වීමෙන් එ.ජා.ප යේ පිබිදීමක් සිදු වුණාද?නෑ කිසිම පිබිදීමක් සිදු වුණේ නෑ. හරීන් ප්‍රනාන්දු ගිය වරත් මා එක්කම පළාත් සභාවට තරග කළා. ඔහු එදා පස්වෙනි තැනට තේරී පත් වුණේ.නමුත් ඔහු එදා හිටියට වඩා වෙනත් තැනක නේද ඉන්නේ?ඔව් ඒත් මං ඔහුට වඩා ලොකු තැනක ඉන්නවානේ.ඔබතුමාට වඩා ජනප්‍රිය අපේක්ෂකයන් මොනරාගල දිසාවේ ඉන්නවාද?ඔව් අපේ ලැයිස්තුවේ ඉන්න අනෙක් 16 දෙනාම මට වඩා ජනප්‍රියයි මගේ ප්‍රධානම ආධාරකරුවන් කීප දෙනෙක්ම මෙවර ඡන්දය ඉල්ලනවා. සියඹලාණ්ඩුවේ ප්‍රාදේශීය සභාවේ සභාපතිතුමා , මගේ ප්‍රවාහන අධිකාරියේ සාමාන්‍යාධිකාරීතුමා කුඩා බණ්ඩාර , මට දෙමළ ඡන්ද එකතු කරලා දුන් විදුහල්පති රාජේන්ද්‍රන් එතුමාත් මෙවර අපේක්ෂකයෙක්.ඔබතුමා ජනාධිපතිතුමගේ පෞද්ගලික ලේකම් , කතරගම බස්නායක නිලමේ , ඌව පළාතේ මහ ඇමැති මේ වැඩ තුනම කරන්ඩ ඔබට වෙලාවක් තියෙනවාද?මං වැඩ කරන නිසානේ මට මේ තනතුරු ලැබිලා තියෙන්නේ. මේ තනතුරු තුනම පාවිච්චි කරන්ඩ පුළුවන් මට ජනතාවට වැඩ කරන්ඩ. ඇයි ඒක කවුරුත් දකින්නේ නැත්තේ. මට චෝදනා කරන අයට විතරයි මගේ වෙලාව ගැන ප්‍රශ්න තියෙන්නේ. ඔය ‍චෝදනා කරන අයට කිසිම තනතුරක් නෑ. ඒ නිසා එයාලාට විවේචන කරන්ඩ වෙලාව තියෙනවා.ඔවුන්ට වැඩ කරන්ඩ බලය නෑ නේද?ඒ අයට අඩුම තරමේ ගමට හරි යන්ඩ තිබුණානේ. ඒ අය වැඩිපුර මාධ්‍යයේ විතරයි ඉන්නේ. ඒ අය ගමට ගියාම කියන්නේ මං දේශපාලනය කරන කාලයට දේශපාලනය කරනවා. අනෙක් කාලයට මට වෙනම භූමිකාවක් තියෙනවා කියලා. මට නම් භූමිකා තුනක් තියෙනවා. මං ඒ තුනේම වැඩ කරනවා.නමුත් ඔබතුමාට චෝදනා කරනවා ඔබතුමා දේශපාලනය කරන්නේ නෑ කියලා?පාරම්පරික විදියට මාත් දේශපාලනය කරන්ඩ ගියොත් පළාත සංවර්ධනය වෙන්නේ නෑ. එ.ජා.ප යේ පර්සි සමරවිර මහත්තයා අවුරුදු දහයක් ඌව පළාත් සභාවේ මහ ඇමැති වෙලා හිටියා. හැබැයි ඌව සුරපුරයක් කළාද? නෑ. පසුගිය අවුරුදු 20ක මේ පළාත් සභාව තිබ්බා. හැබැයි පළාත සර්ව සම්පුර්ණ ලෙස සංවර්ධනය කළාද? නෑ . ඒ නිසා සැලසුම් කරලා පිළිවෙළකට පළාත සංවර්ධනය කරනවා. අවුරුදු 20 නොකෙරුණු වැඩ අවුරුදු 5 කින් කරන්ඩ පුළුවන්ද කියලා සාධාරණව හිතන්ඩ.ඔබතුමාට මළ ගෙවල්වල යන්ඩ කතරගම දේවාලයේ බස්නායක නිලමේ තනතුර ප්‍රශ්නයක්ද?ඒ කතාව සියයට දෙසීයක් ඇත්ත. හැබැයි ජනතාව කිව්වොත් මළගෙවල්වල යන මහ ඇමැති කෙනෙක් අපිට ඕනෑ කියලා මං කතරගම දේවාලයෙ බස්නායක නිලමේ තනතුරින් ඉල්ලා අස‍්වෙලා මළ ගෙවල්වල විතරක්ම යන්නම්. හැබැයි එතකොට පළාත සංවර්ධනය කරන්ඩ වෙන්නේ නෑ.කතරගම දේවාලයට ජ.වි.පෙ බෝම්බගැහුවා නේද?මං ඒ ගැන වැඩිදුර කියන්ඩ යන්නේ නෑ. නමුත් මට ජ.වි.පෙ ‍‍චෝදනා කළා මං කතරගම දේවාලයෙන් කනවා ,බොනවා විනාශ කරනවා කියලා. මට චෝදනා කරන්ඩ ඒ අයට අයිතියක් නෑ. මොකද එයාලා කතරගම දේව අශිර්වාද ගන්නවා නම් කිව්වාට කමක් නෑ. 1989 ජුලි 18 කතරගමට ඔය කියන ජ.වි.පෙ අය ආවා. ඊට පස්සේ ආයෙත් ඇවිත් නෑ.කතරගම දේවාලයේ බස්නායක නිලමේ තනතුරට වෙනත් අයකුට පත් වෙන්ඩ ඔබ ඉඩ දෙන්නේ නෑ කියන චෝදනාවට ඔබ මොකද කියන්නේ?කතරගම දේවාලයේ බස්නායක නිලමේ පත් කර ගැනීමට ඡන්ද බලය තියෙන සියලු දෙනා ඉල්ලීමක් කළා මේ කරගෙන ආපු සංවර්ධන වැඩපිළිවෙළ ඉදිරියටත් කරගෙන යන්ඩ අවශ්‍යයි කියලා. මං මේ කතරගම දේවාලය විනාශ කරනවා නම් කාබාසිනියා කරනවා නම් මට මුලින්ම දෙවිහාමුදුරුවෝ මට දඩුවම් දෙන්ඩ ඕනේ.ඌව පළාතේ මෙවර එ.ජ.නි.ස ය බලාපොරොත්තු වෙන ඡන්ද ප්‍රතිශතය කොපමණද?අපි සමස්ත ඌව පළාතෙන්ම සියයට 65 කට වඩා වැඩි ජයග්‍රහණයක් ලැබේවි කියලා බලාපොරොත්තු වෙනවා. හැබැයි ඊට වඩා ඉහළට යන්ඩ පුළුවන්.ඔබට මෙවර මොනරාගල එ.ජ.නි.ස මනාප ලැයිස්තුවේ පළමු වෙනියා වෙන්ඩ පුළුවන්ද?අනිවාර්යයෙන්ම පුළුවන්.ඔබතුමා ජාතික දේශපාලනයට එන්ඩ බලා‍පොරොත්තු වෙනවාද?ජාතික දේශපාලනයට වඩා පළාත් සභා මට්ටමෙන් යමක් කරන්ඩ පුළුවන් කියන දෙය මං කරලා ඔප්පු කරලා තියෙනවා. ඒ නිසා තමයි මා වෙනුවෙන් විශ්වවිද්‍යාල අචාර්ය මහාචාර්යවරුන් මාධ්‍ය හමුවකට සහභාගී වුණේ.මොනරාගල දිසාවේ ජ.වි.පෙ ඡන්ද පදනම ගැන මොනවද කියන්ඩ තියෙන්නේ?ජ.වි.පෙන් අපිට කිසිම අභියෝගයක් නෑ.ඔබට ජනතාවට කියන්ඩ තියෙන්නේ මොනවද?ඌව පළාත හැමදාම අඩු සැලකිලි ලැබුණු පළාතක්. හැබැයි වර්තමානයේ එක්සත් ජනතා නිදහස් සන්ධානය ඌව පළාත දියුණු කරන්ඩ පැහැදිලි වැඩපිළිවෙළක් අරගෙන යනවා. මං අවුරුදු පහක් තිස්සේ ඒ වැඩපිළිවෙළ ක්‍රියාත්මක කළා. ඒ කරගෙන ආපු එකේ එක කඩඉමකට අපි ආවා. එතැනින් එහාට කරන්ඩ වැඩ තියෙනවා. ඒ ඉතිරි ටිකත් අනිවාර්යයෙන් ඉටු කරනවා. ඒ නිසා ජනතාවට නිවැරැදි තින්දුවක් ගන්ඩ කියලා මා ආරාධනා කරනවා.මැතිවරණය දිනයේ ඔබේ පක්ෂයේ අධාරකරුවන් ප්‍රචණ්ඩ ක්‍රියාවලට සම්බන්ධ නොවෙන තැනට කටයුතු කරන්ඩ වැඩපිළිවෙළක් තිබෙනවාද?මං තමයි මේ මැතිවරණය ආදර්ශවත් ලෙස ආරම්භ කරපු එකම අපේක්ෂකයා. නාමයෝජනා බාර දීමෙන් පසුව සාමාන්‍යයෙන් කරන්නේ වාහන සීයක් දෙසීයක් දලා පෙළපාළි යන එකනේ. සියලුම අපේක්ෂකයෝ ගියා. එ.ජා.ප , ජ.වි.පෙ සහ එ.ජ.නි.ස මේ හැම අපේක්ෂකයෙක්ම ගියා.හැබැයි මං තමයි නාමයෝජනා බාර දීලා පන්සලට ගිය එකම කෙනා. මොකද මට ඕනේ වුණා මේක කටින් කියනවාට වඩා ක්‍රියාවෙන් ඔප්පු කරන්ඩ. මේක ටිකක් අමාරු වැඩක්. නමුත් නව දේශපාලන රටාවකට ජනතාව හුරු කරන්ඩ මං උත්සාහ කරනවා. ඒ නිසා මැතිවරණ දිනයේදී මගේ අධාරකරුවන් පාලනය කරගෙන සාමකාමීව සහ සාධාරණ ලෙස මැතිවරණ දිනයේ කටයුතු කරන්ඩ මා උපදෙස් දී තිබෙනවා.සංවාද සටහන චන්දන බණ්ඩාර***බදුල්ල දිස්ත්‍රික් එජාප කණ්ඩායම් නායකරවීන්ද්‍ර සමරවීරඌවේ ඡන්දය පාවිච්චි කිරීම වෙනසක් සඳහා ඡන්දයක් වනු ඇතැයි එජාප බදුල්ල දිස්ත්‍රික් කණ්ඩායම් නායක රවීන්ද්‍ර සමරවීර මහතා කියයි.සිළුමිණ සමඟ ඌව ඡන්ද සටන ගැන සම්මුඛ සාකච්ඡාවකට එක්වෙමින් සමරවීර මහතා මේ ප්‍රකාශය කළේය.එහිදී ඇසූ ප්‍රශ්න කිහිපයක් හා ඒවාට සමරවීර මහතා දුන් පිළිතුරු මෙසේය.ඔබ කුමක්ද මේ වෙලාවේ ඌව ඡන්දය ගැන කියන්නේ?අපිට මේ වෙනකොට ඡන්ද ව්‍යාපාරය ආරම්භ කරල ඌවේ ඡන්දදායකයගේ හදගැස්ම අවබෝධ කර ගන්න අවස්ථාව ලැබී තියනව කියල අපි විශ්වාස කරනවා. ඡන්දය පටන්ගන්න අවස්ථාවේම අපි කිව්වේ එජාපය මේ මැතිවරණය දිනනවා කියලා. අපිට දිනන්න පුළුවන් කියලා දැන් ඒ ප්‍රතිචාරය තවදුරටත් වැඩිවෙලා.සාමාන්‍යයෙන් අපි දකින්නේ බලයේ සිටින ආණ්ඩුවක් කොහොමහරි මිනිස්සු එකතුකරගෙන කරන ඡන්ද ව්‍යාපාරයක්. අද මේ බදුල්ලේ ආණ්ඩුවට ගම්වල ඡන්ද ව්‍යාපාරය කරන්න මිනිස්සු හොයා ගන්න බැරුව පිට පළාත්වලින් සමෘද්ධි නියාමකයන් ගෙනැල්ල ඔවුන්ව ඡන්ද ව්‍යාපාරයට ගෙන් ගෙට යන්න යොදාගෙන තිබෙනවා. ආණ්ඩුව දැනටම මේ ඡන්ද ව්‍යාපාරයේ දී අසරණ වෙලා ඉන්නේ. මේ රාජ්‍ය සේවකයන්ගෙන් අපි අහපුවම කියනව අපට කරන්න දෙයක් නැහැ. අපි ආණ්ඩුවේ බලපෑමට රැකියාව ආරක්ෂා කරගන්න මෙහෙම කරනවා කියලා.ආණ්ඩුවට මිනිස්සු ඉන්න බව දිගටම පැවැති ඡන්ද වලින් ඡන්ද දිනල ඔප්පු කරල තියනව නේද?ආණ්ඩුව කඩින් කඩ ඡන්ද තියල ආණ්ඩුවේ සම්පත්, දේපළ, නිලධාරීන් ඔක්කොම යොදල මහජන මතය කොල්ලකා ගන්න මේ සැලසුම ක්‍රියාත්මක කරමින් සිටින්නේ. අද රටේ ඡන්දයක් තිබ්බොත් දිනන්නේ අපේ පක්ෂයයි. රටේ බහුතරය අද විපක්ෂය සමඟ ඉන්නව කියල අපි විශ්වාස කරනවා. අපිට ඕන ජනතාවට බලපෑම් නොකරන නිදහසේ මිනිස්සුන්ට ගිහිල්ල ඡන්දය පාවිච්චි කරන්න පුළුවන් ඡන්දයක්.විපක්ෂය කියන අවාසිදායක තත්ත්වයක් නැත, විසිවැනිදා තමන් ජයග්‍රහණය කරනව කියලයි ආණ්ඩුව පැත්තෙන් කියන්නේ?මං අහන්නේ ආණ්ඩුවට කැන්වසින් යන්න ගමේ මිනිස්සු හොයාගන්න නැතුව රාජ්‍ය නිලධාරීන් බලෙන් ගෙන්නල ඡන්ද ව්‍යාපාරයට යොදාගෙන ඡන්ද දිනන්න පුළුවන් ද කියලයි. අහන්න ඕන. ආණ්ඩුවත් සමහර විට නොසිතූ ලෙස මේ ඡන්දය ඔවුන්ට අවාසිදායක වන බව දැන් දැන් තේරුම් අරන් තියන බව ඡන්දය ළංවෙද්දී බඩු බෙදල තෑගි බෙදල ඡන්දදායකයා රැවටීමට ගන්නා උත්සාහවලින් පේනවා.අපි මේ ඡන්ද ව්‍යාපාරයේ දී හැම පැත්තකින්ම ඉදිරියෙන් ඉඳල ඡන්ද ව්‍යාපාරය ගෙන ගියා. මිනිස්සු අපි වටා මුල ඉඳලම එක් රොක්වුණා. රැල්ල තියෙන්නේ අපේ පැත්තට. මෙහෙ කවුරුවත් කියන්නේ නැහැ ආණ්ඩුව මෙහෙ ඡන්දෙ දිනනවා කියලා. ඒ තරමටම ජනතාවගේ ප්‍රශ්න උග්‍ර වෙලා.එජාපය තමන්ට වාසියි කියලයි අනෙක් හැම පළාත් සභා ඡන්දයකදීම කිව්වත් ඒ හැම පළාත් සභාවක්ම ආණ්ඩුවට ජයගන්න හැකිවුණා?මේ ඡන්දය හැරවුමක ඇරඹුම කියලයි අපි කියන්නේ. ආණ්ඩුව පෙරළන්න මුල්ම පියවර අපි තියන්නේ මේ ඡන්දය ජයග්‍රහණය කරලා. බදුල්ල, මොනරාගල දිස්ත්‍රික්ක දෙකම අපි මේ ඡන්දෙදි දිනනවා. දිනල ඒ දිස්ත්‍රික්ක දෙකේම බහුතර ආසන සංඛ්‍යාවක් දිනාගැනීමෙන් අපියි මෙදා පළාත් සභා පාලනය පිහිටුවන්නේ. ජනතා කැමැත්තට පිටින් යන්න ආණ්ඩුවට බැහැ.මේ ආණ්ඩුව ඉතිහාසයේ තිබුණ බලසම්පන්නම ආණ්ඩුවක්. කිසිම පළාත් සභාවක් ආණ්ඩුව තියන තුරු විපක්ෂයට දිනන්න බැරි බව පිළිගත යුතුයි නේද?ආණ්ඩුව ඔහොම කියල තම පාලනය රැකගන්න හැදුවත් ඌවේ ජනතාව තීරණය කරල ඉවරයි මේ පළාත් සභා පාලනය ගෙදර යැවිය යුතුයි කියලා. පළාත් සභා අපේ පක්ෂය ඇති කළේ පළාත් ප්‍රශ්න විසඳගන්න ජනතාවගේ ප්‍රශ්න විසඳන්න. නමුත් හිටපු පාලකයන් මේ පාලනය ‍ෙයාදාගත්තේ ඒ පාලකයන්ගේ පවුල්වල ප්‍රශ්න විසඳගන්න.ජනතාවගේ ප්‍රශ්න ගැන කන් නොදුන් පාලකයන් ජනතාවගේ මුදල් ගසාකමින් ගෙන ගිය පාලනය ගැන ජනතාවට වැඩිය දන්න පිරිසක් නැහැ. මේ ආණ්ඩුවේ පිරිස ජනතාව ගසාකමින් ජනතාවගේ මුදල් ගසාකමින් කොමිස් කුට්ටි කඩාගනිමින් ගෙනගිය පාලනය ගැන ජනතාව අන්තයටම කලකිරිලයි ඉන්නේ. ඒක 20 වැනිදා ඡන්ද පොළට ගිහිල්ල ජනතාව ගහන කතිරයෙන් බලාගන්න පුළුවන් වේවි.ජනතාව ආණ්ඩුවට ඡන්දෙ දෙන්නේ මොන ප්‍රශ්නෙ විසඳගන්නද. අවුරුදු විස්සක් ජනතාවගේ ප්‍රශ්න නොවිසඳපු අය දැන් ද ජනතාවගේ ප්‍රශ්න විසඳන්න යන්නේ. ඌවේ දුප්පත්කම විසඳන්න ඒ දුප්පත් ජනතාවගේ ප්‍රශ්න විසඳන්න ආණ්ඩුවට වැඩ පිළිවෙළක් නැති එක පොදුවේ කවුරුත් පිළිගන්නවනේ. 1993 දකුණු පළාත් සභාව පෙරළල එදා එජාප ආණ්ඩුව පෙරළපු ආකාරයටම මේ ඡන්දය අපි දිනල සන්ධාන ආණ්ඩුව පෙරළන ව්‍යාපාරය ආරම්භ කරනවා. ආණ්ඩුව පෙරළන්න පළමු අඩිය තියල මෙදා ඌව ඉතිහාසගත වෙනවා.ආණ්ඩුව කරල තියන විශාල වැඩ කොටස ගැන ඇගැයීමක් නැහැ කියලද ඔබ කියන්නේ?ආණ්ඩුව මොනවද කරල තියෙන්නේ කියල තමයි අපි අහන්නේ. පාරවල් ටිකක් හදල තියන බව ඇත්ත. ඒ පාරවල් වලින් කොච්චර කොමිස් ගහල තියනවද කියලත් ඒ එක්කම ඇසිය යුතුයි. පාරවල් හදනවට අපි විරුද්ධ නැහැ. අපි විරුද්ධ ජනතාවගේ ජීවිතය නංවන්න කිසිවක් නොකරන එක ගැනයි. රටක සංවර්ධනය කියන්නේ පාරවල් හැදීමම නෙවෙයිනේ. රජය මිනිස්සුන්ගේ ජීවිත නංවන්න ආර්ථික සංවර්ධනයේ දී ප්‍රමුඛතා දිය යුතු අංශ හඳුනාගෙන නැහැ.අද ප්‍රබලම අවශ්‍යතාව දුප්පත් ජනතාවගේ පෝෂණ තත්ත්වයේ ඉඳන් වේලක් ඇර වේලක් කන්නවත් ගම්බද නගරබද දස දහස් ගණන් අහිංසක ජනතාවගේ පෝෂණ තත්ත්වය නැංවීමයි. ඌවේ මන්දපෝෂණය දුෂ්පෝෂණය රජ කරනවා. පාලකයෝ පාරවල් හදල කොමිස් ගහනවා. මේක මොන තරම් අපරාධයක්ද. අද ඌව දුප්පත් වෙලා තියෙන්නේ නිකන් නෙවෙයි. ඒ ජනතාවට වැඩක් නොකළ නිසයි. අපට අවශ්‍ය වෙලා තියනව ඒ ජනතාවට හිසට වහළක්, කරන්න රැකියාවක් නිර්මාණය කරන ආර්ථිකයක් හදන්න.රුකියා නැති උපාධිධාරීන්ගේ ඉඳල අද රැකියා ප්‍රශ්නය විසඳලනේ තියෙන්නේ?ඇත්තටම මේ ආණ්ඩුව රැකියා ඇතිවන කිසිම නිෂ්පාදන ව්‍යාපාරයක් කම්හලක් අලුතෙන් හදල නැහැ. දීමනාවක් දීල ප්‍රාදේශීය ‍ලේකම්කාර්යාලවලට දාල තියන උපාධිධාරීන්ට ඉඳගන්න තැනක් වත් කරන්න කාර්යභාරයක්වත් නැහැ.පැවැති පළාත් සභා පළාත් නංවන්න කරපු කාර්යභාරය ගැන කියන්නේ කුමක්ද?ඒගොල්ලෝ වැඩ කළේ නැහැ. මහ ඇමැතිවරයා දැකපු නැති සන්ධානෙම ප්‍රාදේශීය සභා මන්ත්‍රීවරු ඉන්නවා. මිනිස්සු කියන්නේ අපි මහ ඇමැති දැකලත් නැහැ කියලයි. ඔහු හෙලිකොප්ටරෙන් ඉගිල්ලෙනව කියල කියන්නේ. මිනිස්සුන්ගේ ලිපි බාර ගන්නේ ස්පීකරෙන් කතාකරලලු.කොහොමද පර්සි සමරවීරල මහ ඇමැතිකම් කරන කාලේ. මැරිලත් ඡන්ද 51000ක් ගත්තා. මගේ බාප්ප හින්ද කියනව නෙවෙයි. එතුමා මහජනතාව එක්කමයි හිටියෙ.නායකයෝ දෙතුන් දෙනා එක තැනකට එකතු කර ගන්න බැරි අපේක්ෂකයෝ එකිනෙකා ගහගන්න එජාපය එකමුතුවක් නැතුව කොහොමද දිනන්නේ?ආණ්ඩුවේ මාධ්‍යවලට නොපෙනුණාට එජාපය අද එකමුතුවෙලා ඉන්නේ. අපේ වේදිකාවේ රනිල්, සජිත්, කරු, රවි, මංගල, ඔක්කොම ඉන්නවා. ආණ්ඩුවේ තමයි අද සමඟිය නැත්තේ. ආණ්ඩුව ඡන්දය දිනන්න බැරි නිසා ඡන්දය කල්දාන්න හදල කියල මෙහෙ කතා වෙනවා.ඡන්ද කල්දාන්න අවශ්‍යතාවක් නැහැ කියල මැතිවරණ කොමසාරිස් වරයා තීරණය කරල ඉවරයි..?එහෙම නෙවෙයි මෙහෙ කතාවෙනවා ඡන්දෙ කල්දානවය. ඡන්දෙ දෙපාරකට තියනවය කියලා. මොනරාගල ඉස්සෙල්ල ඡන්දෙ තියලා ඊට පස්සේ බදුල්ල ඡන්දෙ තියනවා කියලා. භීෂණය පතුරවන්න හදන්නේ මේ සැලැස්ම ක්‍රියාත්මක කරන්නයි. අපි කියන්නේ ඡන්දේ තියල මොකද වෙන්නේ කියල බලමු කියලයි.එජාප ඡන්ද පදනම සීයට විසිපහ දක්වා වැටිල තියන බව එජාපයට පසුගිය කාලය තුළ ලැබුණ ඡන්ද දිහා බලනකොට පෙනී යනවා නේද?එජාපය අද ශක්තිමත් පක්ෂයක් ලෙස නැඟී සිටිනවා. අපිට අවශ්‍ය ඡන්දදායකයා වැඩි වැඩියෙන් ඡන්ද පොළට ගෙන්වා ගැනීමටයි. ඡන්ද පොළට ඡන්දදායකයන් සියයට 60කට වැඩිය ගෙන්නගත්තොත් අපි දිනුම්. අද මේ ඡන්දය පළාත් සභා ඡන්දයක් ලෙස නොව මහ ඡන්දයක් ලෙස හිතා ජනතාව ලොකු අවදියකින් ඉන්නේ. මිනිස්සු ඉතාම දුෂ්කරතාවලට පත්වෙලා. නියඟයෙන් බැටකාපු මිනිස්සු වතුර පොදක් නැතිව පීඩාවට පත්වුණ මිනිස්සුන්ට අපි කියන්නේ විසිවැනිදා උදෑසනින්ම ගිහිල්ලා ඡන්දේ පාවිච්චි කරන්න කියලයි.මේ වෙනකම් ඡන්ද නොදාන පිරිස වැඩිවුණා ඡන්දෙන් ඡන්දෙට. මේ පිරිස තමයි එජාපයේ ඡන්ද. මේ ඡන්දදායකයා ඡන්ද පොළට ගෙන්න ගන්න පොලීසිය කඩාකප්පල්කාරීන්ට ඉඩ නොදී ක්‍රියාත්මක විය යුතුයි.ඔබ බදුල්ල දිස්ත්‍රික් එජාප කණ්ඩායම් නායකයා. ඔබේ පක්ෂයේ මහ ඇමැති අපේක්ෂකයට කණ්ඩායම් නායකත්ව‍යත් නොදීම ප්‍රශ්නයක් නේද?මේක ආණ්ඩුවට තමයි ප්‍රශ්නය වෙලා තියෙන්නේ. හරීන් ප්‍රනාන්දු මහතා පාර්ලිමේන්තුවෙන් ඉල්ලා අස්වෙලා ඇවිත් ‍ෙලාකු කැප කිරීමක් කරල මේ ඡන්ද සටනට උරදීල තියෙනවා.අපි අතර ප්‍රශ්න නැහැ. අපි සහයෝගයෙන් මේ ඡන්ද ව්‍යාපාරය ගෙනියනවා. මා බදුල්ල කණ්ඩායම් නායකයා ලෙසත් එතුමා මහ ඇමැති අපේක්ෂකයා ලෙසත් වගකීම් තේරුම් අරන් ක්‍රියා කරනවා. මේක ගැටුමක් විදියට පෙන්නන්න හදන්නේ ආණ්ඩුවයි ආණ්ඩුවේ මාධ්‍යයි.අපිට අවශ්‍ය එකතු කරගන්න පුළුවන් හැම දෙනාම එකට එකතු කරගෙන මේ සටන ජයග්‍රහණය කරන්නයි. අද වෙන ඡන්දයක වගේ නෙවේ ආණ්ඩුවේ මිනිස්සු හැරෙන්නේ මහ ඡන්දයකදි විතරයි.නමුත් මේ ඡන්දයේදී වෙනද ආණ්ඩුවට ඡන්දෙ දීපු විශාල පිරිසක් එජාපයට ඡන්දෙ දෙනවා. මේ නිසා අපි බලාපොරොත්තු වන වෙනස කරන්න පුළුවන් තත්ත්වයක් නිර්මාණය වෙලා තියනවා. අපි සියලු දෙනාම එකතු වෙලා එජාප ආණ්ඩුවක් පිහිටුවන ගමනේ මුලින්ම ඌවේ පුංචි ආණ්ඩුව හදනවා.සංවාද සටහන සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ab1409148</link>
    <topic>රනිල් ගෙදර යවන්ඩ සජිත් ප්ලෑන් කරයි</topic>
    <author>චන්දන බණ්ඩාර chandananewspolitic@gmail.COM</author>
    <content>ජනාධිපතිතුමා පසුගිය 10 සහ 11 යන දෙදින මහියංගනය හා ඒ අවට උත්සව රැසකට සහභාගී විය. 10 වෙනි දින පස්වරුවේ මහියංගනයට පැමිණි ජනාධිපතිතුමා මුලින්ම රිදීමාලියද්ද ප්‍රාදේශීය ලේකම් කොට්ඨාශයේ මොරාන ජලාශ ව්‍යාපෘතියේ ඉදිකිරිම් නිරීක්ෂණයට ලක් කළේ ය. අනතුරුව දූවිල්ලෙන් පිරි කුඩා ලුනුක ප්‍රදේශය පසුකරමින් එතුමා එදින නාගදීපය විහාරස්ථානයට පැමිණෙන විට හොදටම හවස්වී තිබිණි.එහෙත් එ බොහෝ දුර බැහැර සිටි පැමිණි දහස් සංඛ්‍යාත ජනතාවක් ජනාධිපතිතුමා දැක බලාගැනීමට යුහුසුළු වූහ. රිදී මාලියද්ද ප්‍රාදේශීය ලේකම් කොට්ඨාශයේ පිහිටි නාගදීප විහාරය එදා බුදුන් වහන්සේ වැඩි නාගදීපය යැයි ඇතැමුන් තුළ මතයක් පවතී.ජනතාව අතරට පැමිණි ජනාධිපතිතුමා දැක බලාගැනීමට ලොකු කුඩා පිරිස් මහත් උනන්දුවක් දැක්වූහ. තම ඇකයේ වූ දරුවන් ජනාධිපතිතුමා අත තැබීමට මව්වරුන් අතර පැවතියේ තරඟයකි. පිරිස අතර සිටි එක් නෙත් අඳ දැරියකට ජනාධිපතිතුමාගේ රැව දැක ගැනීමට නොහැකි වුවද එතුමාගේ හඩින් ජනාධිපතිතුමා හදුනාගත් බව ඇගේ මුහුණේ ඉරියව්වලින් දැකිය හැකි විය.එම නෙත් අඳ දැරිය වෙත පැමිණි ජනාධිපතිතුමා ඇගේ දෑස් යථා තත්වයට පත්කිරීමට ගතයුතු පියවර හා ඊට අදාළ උපදෙස් ඒ අසල සිටි පාර්ලිමේන්තු මන්ත්‍රී තේනුක විදානගම අමතමින් පැවසීය. මේ අතර එහි පැමිණ සිටි ඇතැම් ඡායාරූප ශිල්පීන්ට ඔවුන්ගේ රාජකාරිය ඉටුකිරීමට බාධාවන පරිදි යම් යම් නිළධාරීන් කටයුතු කරන අයුරු දුටු ජනාධිපතිතුමා"ඒ කට්ටිය කරන්නෙ රාජකාරියක් . ඒකට බාධා කරන්න එපා."ජනාධිපතිතුමා තරමක් උස් හඩින් පැවසීය. අනතුරුව මහියංගන රාජමහා විහාරයේ ආගමික වතාවත් ඉටුකරමින් පැයකට ආසන්න කාළයක් ගත කළ ජනාධිපතිතුමා අනතුරුව මහියංගන නගරයේ වීදි පහන්වැට දැල්වීමේ කටයුත්තට ද එක්විය. ඒ වන විට රාත්‍රී අටට ආසන්නව තිබුණ ද එතුමා දැකබලාගැනීමට මහියංගන නගරයට පැමිණ පිරිස අඩුවක් නොවීය.මේ අතරතුර පසුදින එනම් 11 වන දින ජනාධිපතිතුමා අතින් විවෘත වන ගිරාදුරු කොට්ටේ බෞද්ධ මධ්‍යස්ථාන භූමියේ ඉදිකර ඇති නව සමන් දොවොලේ තතු සොයාබැලිමට සබරගමු මහ ඇමති මහීපාල හේරත් එහි ගියේය. ඒ වන විටත් මහියංගන රාජමහා විහාරාධිපති උරුලෑවත්තේ ධම්මරක්ඛිත මහ නාහිමිපාණන් සහ ගිරාදුරුකෝට්ටේ බෞද්ධ මධ්‍යස්ථානයේ නාපටවෙල ධම්මානන්ද නාහිමිපාණන් ඇතුළු සංඝ රත්නය එම විහාරස්ථානයේ වූහ."මේ එන්නේ සමන් දෙවි හාමුදුරුවන්ගේ කළාපයේ බලවතා." මහ ඇමති මහීපාල හේරත් පිළිගනිමින් මහියංගන රාජමහා විහාරාධිපති නාහිමිපාණන් පැවසූහ."ඔබතුමා නාගවිහාරයට ජනාධිපතිතුමා එන්න දින කිහිපයකට කලින් වරින් වර ඇවිත් අවශ්‍ය දෑ එහි වැඩකළ ඇත්තන්ට ලබාදුන්නා." හෙට ජනාධිපතිතුමා මෙහේ එනවා. දැන් ඊයේ ඉදලා ඔබතුමා මේ බෞද්ධ මධ්‍යස්ථානයට යමින් එමින් මේ කටයුත්ත සොයා බලනවා.""එහෙත් ආරාධිතයින් සදහා සකස් කළ තේ පැන් සංගහයේ ඔබතුමා දකින්නට හිටියේ නැහැ. "නාහිමිපාණන් පැවසූහ. "නෑ හාමුදුරුවනේ, මේ පැතිවල අයට ජනාධිපතිතුමා දැකගන්නට හම්බවෙන්නේ කළාතුරකින්. අපට නිතර එතුමන් හමුවෙනවා. කතා කරනවා." "ඒ නිසා මේ වගේ වෙලාවට ,අපි අවස්ථාව ගන්නවා වෙනුවට ජනාධිපතිතුමා මුණගැසීමේ අවස්ථාව මේ දුෂ්කර පළාත්වල අපේ මිනිස්නුට දෙන්න ඕනි."මහ ඇමති මහීපාල හේරත් නාහිමිපාණන්ට කීය.මේ අවස්ථාවට අමාත්‍ය නිමල් සිරිපාල ද සිල්වා, මහ ඇමැතිවරුන් වෙන වන ප්‍රසන්න රණතුංග, සරත් ඒකනායක, පාර්ලිමේනතු මන්ත්‍රීවරුන් වන කනක හේරත්, දිලුම් අමුණුගම, රුවන් රණතුංග, තේනුක විදානගම යන මන්ත්‍රීවරු එක්ව සිටියහ.ගිරාදුරුකෝට්ටේ බෞද්ධ මධ්‍යස්ථානයේ අභිනවයෙන් ඉදිකළ සමන් දේවාලය විවෘත කිරීමට ජනාධිපතිතුමා පැමිණෙන ආරංචියට ආඳී වාසී නායක වන්නිල ඇත්තන් ද කල්වේලා ඇතිව එහි පැමිණ සිටියේය පිරිස අතර සිටි සබරගමු මහ ඇමති මහීපාල හේරත් දුටු වන්නිල ඇත්තෝ වහ වහා එතුමා අසලට ගොස් ඔවුන්ට ආවේනික දෑතට දෑත තබා ආචාර සමාචාර දැක්වූහ."අපි කොළඹ යනකොට තේ බොන්නෙත් ඔබතුමාගේ ඥාතියෙකුට අයත් කෑගල්ල කඩේකින්."වන්නිල ඇත්තෝ කීය. අනතුරුව එම වෙළදසැලේ නම ද සදහන් කලේය. "ඔව්.ඔව්. ඒ මගේ ඥාතියකුගෙ කඩයක් තමයි. හැබැයි ආයිත් සැරයක් එනකොට කඩ වලින් තේ බොන්න බෑ. මගේ ගෙදරටත් ගොඩවෙලා තේ ඩිංගක් බීලා යන්න ඕනි." මහ ඇමතිවරයා වන්නිල ඇත්තන්ට විවෘත ආරාධනයක් කලේය.අනතුරුව වන්නිල ඇත්තෝ ,හේනානිගලට පැමිණ ආඳීවාසීන්ගේ දුක සැප විමසන්නැයි මහ ඇමති මහීපාල හේරත් ගෙන් ඉල්ලීමක් කළේය. එම ඉල්ලීම පිළිගත් මහ ඇමතිවරයා ඉදිරි දිනයක දී පැමිණෙන බවට වන්නිල ඇත්තන්ට සහතික විය.ගිහියන් පමණක් නොව මෙකල ඇතැම් පැවිද්දන් ද තම උපන්දිනය සමරමින් විවිධ සාද සංදර්ශන සංවිධානය කරති. එහෙත් සිරිත් පරිදි සබරගමු මහ ඇමති මහීපාල හේරත් පසුගිය 05දාට යෙදී තිබුණු ඔහුගේ 69 වන උපන්දිනය සැමරුවේ සාද සංදර්ශන වෙනුවට කෑගල්ල දිස්ත්‍රික්කයේ මහජන ආධාර ලබන සහ සමෘද්ධි ප්‍රතිලාභ ලබන අඩු ආදායම්ලාභීන් 1300 දෙනෙකු සිය නිවසට කැදවා ඔවුනට නිවාස ආධාර හා දෘෂ්‍යාබාධිතයන්ට ඇස් කණ්ණාඩි ලබාදෙමිනි. එදින නිවාස ආධාර ලැබූ පිරිස 500 ක් පමණ වීය.ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ පසුගිය සතිය පුරා ඌව පළාත් සභාවට තරග වදින තම පක්‍ෂයේ අපේක්‍ෂකයන්ගේ ජයග්‍රහණය වෙනුවෙන් වෙහෙස විය. පළමුවෙන්ම ඌව පළාත් සභාවට මොනරාගල දිසාවෙන් එක්සත් ජනතා නිදහස් සන්ධානය යටතේ තරග වදින ජාතික නිදහස් පෙරමුණු අපේක්‍ෂක, හිටපු පාර්ලිමේන්තු මන්ත්‍රී පද්ම උදයශාන්ත ගුණසේකර ගේ ජය තහවුරු කිරීම පිණිස සංවිධානය කොට තිබූ රැස්වීම් රැසකට විමල් වීරවංශ සහභාගී විය.සෙවණගල මුතුමිණිගම, තණමල්විල කොටවෙහෙරමංකඩ, වැල්ලවාය මල්ලත්තාවල ආදී දුෂ්කර ගම්මානවල පැවැති ජනහමු රැසක් විමල් වීරවංශ මෙහිදී ඇමතීය. ජානිපෙ මොනරාගල දිසා මැතිවරණ මෙහෙයුම් කමිටුව කැඳවා එහි සාමාජිකත්වය දරන සිය දේශපාලන මණ්ඩල සභිකවරුන්ගෙන් පද්ම උදයශාන්ත ගුණසේකර ගේ ජයග්‍රහණය වෙනුවෙන් ගෙන ඇති ක්‍රියාමාර්ග විමසා බලා අවශ්‍ය උපදෙස් ලබා දීමෙන් අනතුරුව ඇමැති විමල් වීරවංශ බදුල්ල දිස්ත්‍රික්කය බලා පිටත් විය.පසුදින මහියංගනය ගිරුඳුරුකෝට්ටේ, රිදීමාලියද්ද ඇකිරියන්කුඹුර, අරළුපිටිය කෙසෙල්පොත, වියළුව 10 කණුව, හාලි ඇල අංතුඩුවාවෙල යන ස්ථානවල ඌව පළාත් සභාවට බදුල්ල දිසාවෙන් යෙන් තරඟ වදින ජාතික නිදහස් පෙරමුණේ අපේක්‍ෂක කණ්ඩායමේ ජය තහවුරු කරන රැස්වීම් වටයකටද විමල් වීරවංශ එක් වීය. -එදින රාත්‍රියේ ජානිපෙ බදුල්ල දිසා මැතිවරණ මෙහෙයුම් කමිටු ප්‍රධානී හිටපු සංස්කෘතික ඇමැති පියසිරි විජේනායක ඇතුළු එම කමිටුවේ සෙසු සාමාජිකයන් සමග විශේෂ සාකච්ඡාවක්ද පැවැත්වූ විමල් වීරවංශ කියා සිටියේ බදුල්ලෙන් හිතුවට වැඩිය හොඳ ජනතා ප්‍රතිචාර ලැබෙන බවය.ඊළග දිනයේදී වැලිමඩ, ඌව පරණගම, බණ්ඩාරවෙල යන නගරවල විශාල ජනතා සහභාගීත්වයක් සහිත රැලි තුනක් සංවිධානය කර තිබිණි. අවසන් ජනරැලිය වූ බණ්ඩාරවෙල ජනරැලියේදී විමල් වීරවංශ සිදු කළ කතාව ජනමාධ්‍යවල පවා විශේෂ අවධානයකට ලක්විය.එහිදී විමල් වීරවංශ ‘ගෝරිය කරවන රාළලා’ පිරිසක් ගැන සඳහන් කළේ ය. ‘‘ආණ්ඩුව ඇතුළේ ඉදන් ජනතාවගේ හඩ විරුද්ධ පක්‍ෂයට වඩා වැඩියෙන් නඟන එකම බලවේගය ජාතික නිදහස් පෙරමුණයි. තමුන්නාන්සේලා වෙනුවෙන් ආණ්ඩුව ඇතුළේ මේ ‘ගෝරිය කරවන රාළලා’ ශක්තිමත් කරන්න ඕනෙ නැද්ද?ඔබතුමාලාගේ ගෝරිය මැතිසබයට, ඇමති මණ්ඩලයට ගෙන යන, ‘ගෝරිය කරවන රාළලා’ ශක්තිමත් කරන්න ඕනෙ නැද්ද? කිරි ගොවි ජනතාව ජීවත් වන මේ ප්‍රදේශවලට ශීතාගාර අවශ්‍ය නැද්ද? කිරි අස්වැන්න රැකලා තියාගෙන කිරිපිටිවලින් අපේ ජනතාව නිදහස් කරලා, නියම දියර කිරි නිවෙසට ලැබෙන විදියේ වැඩපිළිවෙළක් ගම් මට්ටමින් ආරම්භ කරන්න අවශ්‍ය නැද්ද?ඒකට ශීතාගාර අවශ්‍යයි. එළවළු අස්වැන්න වැඩි වෙන කාලයට මිල බහිනවා. රජය එළවළු ටික මිලට අරගෙන ශීතාගාරයේ දාලා මිල පාලනය වන විදිහට එළවළු ටික වෙළඳපොළට එවන්න ඕනෙ නැද්ද? මේ රටේ නිෂ්පාදන ආර්ථිකයට දිය යුතු පණ ඒක නොවෙයිද? ඇමැති විමල් ප්‍රශ්න කළේය.එසේම සජිත් ප්‍රේමදාස එජාප නියෝජ්‍ය නායක ලෙස පත් කළ යුතු බවට බදුල්ල එජාප සමුළුවේදී රනිල් විකක්‍රමසිංහ කළ යෝජනාව ගැනද මෙහිදී විමල් වීරවංශ කීය. --"දෙයි හාමුදුරුවනේ මේ අලියා පස්සටම යන හින්දා පසුගියදා පස්සරට ආවා නේද? පස්සරට ඇවිත් මොකද කළේ? සජිත්ව රැවැට්ටුවා රනිල් මහත්තයා. මම ඔයා නියෝජ්‍ය නායකයා විදියට සමුළුවේදී ප්‍රකාශයට පත් කරනවා කියලා රනිල් සජිත්ට කීවා. සජිතුත් මේක අහලා පස්සරට පිඹගෙන ආවා. සජිත් ආවාට පස්සේ රනිල් අතත් අල්ලලා ඉස්සුවා. අත් උස්සලා ඉවර වෙලා රනිල් කතා කළා."නියෝජ්‍ය නායකකම සජිත් ප්‍රේමදාසට ලැබිය යුතුයි කියලා මං යෝජනා කරනවා කෘත්‍යාධිකාරී මණ්ඩලයට. මට ඒක තනියම කරන්න බැහැ"-- කියලයි රනිල් කීවේ."රනිල් යෝජනා කරනවා, කෘත්‍යාධිකාරී මණ්ඩලය බැහැයි කියනවා. එතකොට රනිල් කියනවා සජිත්ට බලන්න මම ඔයාව නියෝජ්‍ය නායකකමට යෝජනා කළා. මුන් බැහැ කිව්වානෙ" කියලා.එජාප සමුළුවේදී සජිත් මොකක්ද කීවේ? "අපේ නායක රනිල් විකමසිංහ මැතිතුමාව යා යුතු තැනට රැගෙන යාමට මම කැප වෙනවා කියලයි සජිත් කීවේ. සජිත්ට අනුව රනිල් යා යුතු තැන ගෙදර. සජිත් කීවේ නැහැ මම රනිල් වික්‍රමසිංහ මැතිතුමා ජනාධිපති කරන්න කැප වෙනවා කියලා. ඒ නිසා සජිත් පවසන යා යුතු තැන වනාහි ගෙදර මිස වෙන තැනක් නොවෙයි. ඒ අනුව පෙනෙනවානේ දෙන්නම අතට අත දෙන්නේ පිහි ඉනේ ගහගෙනයි කියලා." කියලා ඇමැති විමල් වීරවංශ කීය. ---"රනිල් වම් අත පිහියට තියාගෙන , අත එසවූවා. සජිත් දකුණු අත පිහියට තියාගෙන අත එසවූවා. පිහි කොයි වෙලාවේ එළියට එයිද දන්නේ නැහැ. එතැන තියෙන්නේ පට්ටම් ගෝරී - තනතුරු ගෝරී. ඒ ගෝරියෙන් තමුන්නාන්සේලාට වැඩක් තියෙනවද?ඒ වගේ පක්‍ෂයකට පුළුවන්ද තමුන්නාන්සේලා වෙනුවෙන් ආණ්ඩුවට පණිවිඩයක් යවන්න. එක්සත් ජාතික පක්‍ෂයට කතිරය ගහපුවාම චූන් වෙන්නේ කොල්ලූපිටියේ තානාපති කාර්යාලවල ඉන්න සුද්දෝ.’’ ඇමැති විමල් වීරවංශ වැඩි දුරටත් කීය. --එළඹෙන ජනාධිපතිවරණයේදී දෙවන මනාපයෙන් රනිල් දිනවීමේ බටහිර කුමන්ත්‍රණයක් ගැන විමල් වීරවංශ ඉතා අපූරුවට පැහැදිලි කළේය.‘‘අපි ඉස්සර හිටපු පක්‍ෂය මතකයිනේ. ඒකේ ලකුණත් දැන් මාරු වෙලා. දැන් ඒකේ ලකුණ ටකය . ඒගොල්ලෝ දැන් කියනවානේ ආණ්ඩුවට රිද්දන්න ඡන්දය අපට දෙන්න කියලා. ආණ්ඩුවට රිද්දන්න කියලා ඒගොල්ලන්ට ඡන්දය දෙන්න පුළුවන්.නමුත් වැඬේ තියෙන්නේ එහෙම කළාම ටික දවසකින් ඒගොල්ලෝ ඔබට රිද්දන එකයි. ඒගොල්ලොන්ට ආණ්ඩුවට රිද්දන්න කියලා ඡන්දය දුන්නාම ටික දවසකින් ඒ අයගේ ඔළුව ඉදිමෙනවා. එතකොට මෝඩ තීරණ ගන්නවා. ඊට පස්සේ රිදෙන්නේ ඔබතුමාලාටමයි. ඉතිං හත්වලාමේ, ආණ්ඩුවට රිද්දන්න ගිහිල්ලා තමන්ට රිද්ද ගන්න ඕනෙද? ඇමැති විමල් ප්‍රශ්න කළේය.ඒ දෙගොල්ලන්ටම ගහන හැම කතිරයකින්ම මේ රට අස්ථාවර කරන්න බටහිර තානාපති කාර්යාලවල සිදු කරන ක්‍රමන්ත්‍රණවලට පණ එනවා. මේ බටහිර තානාපති කාර්යාලවල දැන් දියත් වන කුමන්ත්‍රණ මෙහෙයුම මොකක්ද? ඒගොල්ලො දන්නවා රනිල් එනවා කියලා ජනාධිපතිවරණයට.රනිල් වික්‍රමසිංහ බැහැ මහින්ද රාජපක්‍ෂට වඩා ඡන්ද ගන්න පළමුවැනි වටයෙන්. එහෙම නම් මොකද කරන්න ඕනෙ. සිංහල ඡුන්ද තීරු තීරුවලට බෙදන්න අපේක්‍ෂකයන් ගොඩක් දාන්න ඕනෙ. රනිලූත් එනවා. අනුර මල්ලිත් එනවා. සෝභිත හාමුදුරුවොත් වඞීවි. තවත් අපේක්‍ෂකයන් කිහිප දෙනකු දමාවි. සිංහල ඡන්ද තීරු තීරුවලට බෙදලා කිසිම අපේක්‍ෂකයකුට 50%ක ප්‍රතිශතය ගන්න බැරි කරනවා දෙවන මනාපයත් ගණින්න වෙනවා. සමහර විට උතුරෙන් දෙමළ අපේක්‍ෂකයකුත් දමාවි. එයාත් ඡන්ද ලක්‍ෂයක් දෙකක් කඩාවි. එතැනත් දෙවන මනාපය රනිල්ට ගසාවි. ඒ නිසා මූණත් එක්ක තරහ වෙලා නහය කපා ගන්න තමුන්නාන්සේලාට ඕනෙද? ඕනෙ නැහැනේද" ඇමැති විමල් වීරවංශ ප්‍රශ්න කර සිටියේය.ඌව මැතිවරණය නිසා පසු ගිය දිනවල ආණ්ඩු පක්ෂයේත් විපක්ෂයේත් මන්ත්‍රීවරුන් පාර්ලිමේන්තුවට පැමිණියේ අඩු වශයෙනි. අමාත්‍ය අනුර යාපා, මන්ත්‍රී ජේ.ආර්.පී. සූරියප්පෙරුම, මන්ත්‍රිනී මාලනී ෆොන්සේකා, ජනාධිපති පාර්ලිමේන්තු ලේකම් කුමාරසිරි හෙට්ටිගේ ගේ කාමරයේ සුහද කතාබහක යෙදී සිටියදී විපක්ෂ නායක රනිල් වික්‍රමසිංහගේ මාධ්‍ය සම්බන්ධීකරණ ලේකම්වරියක වන නදීරා මඩුගල්ලේ ද එතැනට පැමිණියාය.“ඔය ළමය ඉන්න ඕන විපක්ෂ නායක ළඟ නෙවෙයි අපේ පැත්තේ. ඒ ගැන ටිකක් කල්පනා කරන්න.” සූරියප්පෙරුම මන්ත්‍රීවරයා නදීරාට කීවේය.“අනේ මන්ත්‍රීතුමා මට නං ඒක කරන්න බැහැ. විපක්ෂ නායක තුමා හරිම හොඳ කෙනෙක්.” නදීරා කියද්දී “කොහොම වුණත් ඔයාට මම ආයෙමත් කියන්නෙ තව ටිකක් හිතල බලන්න කියලයි.” සූරියප්පෙරුම මන්ත්‍රීවරයා කීවේය.“ළමයි පැහැරගෙන ගියා කියන කතා මාධ්‍යයෙන් ලොකුවට දැමීම ඒ තරම් හොඳ දෙයක් නෙවෙයි. දරුවෙකුට එහෙම දෙයක් උනාම හරිම පරිස්සමින් මාධ්‍ය පාවිච්චි වෙන්න ඕන. නැත්නම් දරුවාගේ ජීවිතයට හානි වෙන්නෙ.” අමාත්‍ය අනුරයාපා පුවත්පත් කීපයක් අතට ගනිමින් කීවේය.“ඒක නං ඇත්ත. ඔය අදහස ගැන සමහර අය හිතන්නෙ නෑ.” මාලනී ෆොන්සේකා මන්ත්‍රීවරිය තවත් උදාහරණ කීපයක් ගෙන හැර දක්වමින් කී‍වාය.“මටත් සමහර වෙබ් අඩවි වලින් නරක විදියට ගහනවා. මම කරපු වැරදි වැඩකුත් නෑ. ක්‍රිකට් තේරීම් කමිටුවේ වැඩ කරන්නෙත් ස්වාධීනව.” සනත් ජයසූරිය නියෝජ්‍ය අමාත්‍යවරයා කීවේ තරමක සිත් වේදනාවෙන් යුතුවය.“ඒක නං ඇත්ත. සමහර වෙබ් අඩවි කරන වැඩ නං එච්චර හොඳ නෑ. කිසිම පදනමක් නැතිව සමහර වෙබ් අඩවි වැඩ කරනවා. ඕව ගණන් ගන්න එපා.” නදීරා මඩුගල්ලේ කීවාය.මේ අතර පාර්ලිමේන්තුවේ අගමැති කාර්යාලයේ විහාර දේවාලගම් සංශෝධන පනත ගැන විශේෂ සාකච්ඡාවක් පැවැත්විණි. අගමැතිවරයා‍ෙග් සහභාගීත්වයෙන් පැවැති එම සාකච්ඡාවට පුරා විද්‍යා චක්‍රවර්ති එල්ලාවල මේධානන්ද හිමියෝ ද, අමාත්‍ය දිනේෂ් ගුණවර්ධන, නියෝජ්‍ය අමාත්‍ය එම්.කේ.ඩී.එස්. ගුණවර්ධන, බුද්ධ ශාසන අමාත්‍යාංශයේ ලේකම් ඩී.එම්.කේ.බී. දිසානායක, බෞද්ධ කටයුතු කොමසාරිස් චන්ද්‍රප්‍රේම, ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ යන අය ද එක්ව සිටියහ.“අපේ අගමැතිතුමා දැන් මෙතැන ඉන්නෙ මන්ත්‍රී නීතිඥවරුන් තුන්දෙනෙක් පරාජයට පත් කරලයි. ඒ ගැන අප සතුටු වෙන්න ඕනැ.” අමාත්‍ය දිනේෂ් ගුණවර්ධන කී‍වේ එජාප මන්ත්‍රීවරුන් වන ලක්ෂ්මන් කිරිඇල්ල, අජිත් පෙරේරා යන මහත්වරුන් ගෙන ආ බිම් සවිය පනතින් විහාර හා දේවාලගම් ඉවත් විය යුතු යැයි යෝජනාව විවාදයට ගැනීම පදනමක් නැත කියමින් අගමැතිතුමා ගෙන ආ තර්කය පිළිගන්න උණා.නියෝජ්‍ය කථානායකත් නීතිඥවරයෙක්. එයාටත් සිද්ධ වුණා මේ යෝජනාව හරියට ගේන්න කියල විපක්ෂයට කියන්න. ඒකයි මම කිව්වෙ නීතිඥ මන්ත්‍රීවරුන් තුන්දෙනෙක් පරාජයට පත් කරන්න අපේ අගමැතිතුමාට පුළුවන් වුණා කියල.”“විහාර දේවාලගම් සංශෝධන පනතෙ බිම් සවියක් කියන එකක් නෑ. විපක්ෂය හදන්නෙ මොනව හරි අමූලික බොරු කියල මිනිස්සු නොමග යවන්න.” අගමැතිවරයා දිගු විස්තරයක් කරමින් කියා සිටියේය.“මේ පනත් කෙටුම්පත් වැරදි මත ඇති වන තැන් අපි සංශෝධනය කරමු.” එල්ලාවල මේධානන්ද හිමියෝ කීහ.“ඔව්! ඒ විදියට කරල හැම දෙනාම ආයෙත් දැනුවත් කරල මේ පනත අපි ගෙන එමු.” අමාත්‍ය දිනේෂ් ගුණවර්ධන කීවේය.“මේ පනත් කෙටුම්පත ගැන මහානායක ස්වාමීන් වහන්සේලා දැනුවත් කළා. උන්වහන්සේලාත් එකඟ වෙලයි තියෙන්නෙ.” බෞද්ධ කටයුතු කොමසාරිස් චන්ද්‍රප්‍රේම සියලු ලියකියැවිලි ඉදිරිපත් කරමින් පැහැදිලි කළේය.“මම මේ පනත් කෙටුම්පත හදන්න කිව්වෙ බුද්ධ ශාසනයේ පැවැත්මට. මෙයින් පන්සල්වල ඉඩකඩම් ටික ආරක්ෂා වෙනවා. අනෙකුත් ගැටලු බොහොමයක් විස‍ඳෙනවා. සුළු පිරිසක් කරන වැරදි වැඩ නිසා ශාසනයේ අභිවෘද්ධියට මොනවත් කරන්න බැරි වෙනවා.” අගමැතිවරයා කීවේ හැඟීම්බරවය.“වඳින්න ගිය දේවාලය හිස මත කඩා වැටුණා වගේ වැඩ අප හැමෝටම සිද්ධ වෙනවා. කොච්චර හොඳ වැඩ කරන්න ගියත් සමහර වෙලාවට එහෙම වෙනවා. මේ පනත් කෙටුම්පත ගැන ගිහි අපි වැඩිය කතා නොකර භික්ෂූන් වහන්සේලා මගින් ම ජනතාව දැනුවත් කරන්න පිළිවෙළක් යෙදුවොත් ගොඩක් හොඳයි. ජනාධිපතිතුමාගේ අදහසත් ඒක.” හෙට්ටිගේ කියද්දී එතැන සිටි සියලු දෙනා එය පිළිගත්හ.“මේ ඡන්ද කාලෙ විපක්ෂයට ඕන මොනව හරි දෙයක් කියල ජනතාව නොමඟ යවන්න. අපි ඒකට අහුවෙන්න හොඳ නැහැ.” මේධානන්ද හිමියෝ කීහ.ඌව පළාත් සභා මැතිවරණය සම්බන්ධව මොණරාගල දිස්ත්‍රික්කය ගැන පසුගිය කාලයේ වැඩි වශයෙන් කතා බහට ලක් වීය. මේ පසුබිම තුළ එක්සත් ජාතික පක්ෂයේ ප්‍රචාරක කටයුතු සහ මැතිවරණ සටන සිදු වන ආකාරයත් ඇති වී තිබෙන බාධා සහ ප්‍රගතිය ගැනත් සමාලෝචන රැස්වීමක් මොණරාගල එක්සත් ජාතික පක්ෂ දිස්ත්‍රික් කාර්යාලයේ දී, පසු ගිය 06වන දා පක්ෂයේ ජාතික නායක රනිල් වික්‍රමසිංහ, නායකත්ව මණ්ඩලයේ සභාපති කරු ජයසූරිය, මහලේකම් තිස්ස අත්තනායක විසින් පැවැත්වීය.කුමන තත්ත්වයක් යටතේ වුවද ඌව මැතිවරණ සටන ගෙන යාම සහ උපක්‍රමශීලිව කටයුතු කිරීම ගැන කරු ජයසූරිය විසින් එජාප ක්‍රියාකාරිකයන්ට අවශ්‍ය උපදෙස් ලබා දුන්නේය.එක්සත් ජාතික පක්ෂයේ 68 වන සංවත්සරය පස්සර දී 06 වැනි දා පැවැති අවස්ථාවේ තම කථාවේ දී කරු ජයසූරිය පෙන්වා දුන්නේ තම ඒකායන බලාපොරොත්තුව එක්සත් ජාතික පක්ෂ රජයක් බිහි කර ගැනීම බවයි. පදවි තානාන්තර, තමන් වෙත ලැබෙන දේ මිස ඉල්ලා ලබා ගත යුතු දේ නොවන බවත්, අවශ්‍යවනුයේ පක්ෂයේ ජයග්‍රහණය වෙනුවෙන් කණ්ඩායම් සංකල්පය පෙරදැරිව කටයුතු කිරිම බවත් ඔහු මෙහිදී පෙන්වා දුන්නේය.එක්සත් ජාතික පක්ෂයේ ඌව පළාත් සභා මැතිවරණ ප්‍රචාරක කටයුතු 10 වැනි දා වියළුව ආසනයේ සොරනාතොට, මීගහකිවුල සහ කන්දකැටියේදි පැවැති අතර එහිදී එ.ජා.ප නායකත්ව මණ්ඩල සභාපති කරු ජයසූරිය කියා සිටියේ මේ රජය පසුගිය ජනාධිපතිවරණයේදී සහ පසුගිය පළාත් සභා මැතිවරණයේදී මේ රටට ආශ්චර්යය උදා කරන බවට පොරොන්දු වුවත් ජනතාවට එවැනි ආශ්චර්යයක් ඇති වී නොමැති බවය.ඌව පළාතේ ජනතාවට තිබෙන ගැටලු එක්සත් ජාතික පක්ෂ පාලනයක් තුළ විසඳන බවටද කරු ජයසුරිය විසින් පොරොන්දු වුණේය. "මේ සියලු ප්‍රශ්න අපි විසදනවා. " කරු ජයසුරිය කීය. එක්සත් ජාතික පක්ෂය තුල නිසි කළමනාකාරිත්වයක් තිබෙන බවත්, ලෝක ප්‍රජාවගෙන් ආධාර ලබා ගෙන මේ ප්‍රශ්න විසදීමට ඇති හැකියාව එක්සත් ජාතික පක්ෂයට තිබෙන බවත් කරු ජයසූරිය එ.ජා.ප නායකත්ව මණ්ඩල සභාපතිවරයා ප්‍රකාශ කළේය.ජපන් අගමැතිවරයා පසුගිය දා මෙරටට පැමිනි අවස්ථාවේ දී ජපාන ශ්‍රී ලංකා පාර්ලිමේන්තු මන්ත්‍රී සංසදය විසින් පිළිගැනීමේ උත්සවයක් පැවැත්වුනු අතර එම සංසදයේ හිටපු සභාපතිවරයා ලෙස කරු ජයසූරිය ද එක් විය.චන්දන බණ්ඩාර chandananewspolitic@gmail.COMකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=af1409141</link>
    <topic>අලුත් වැව් 314 ක් පුරවා අක්කර 50000 ක් අස්වද්දයි</topic>
    <author>නිහාල් පී. අබේසිංහ සේයාරූ - විමල් කරුණාතිලක</author>
    <content>උමාඔය ව්‍යාපෘතියේ ජලයෙන් ඌව ජනතාවට ලැබෙන සෙතඅතීතයේ වෙල් ලක්ෂයක් තිබුණු ඌවේ ජනතාව පසුගිය කාලයේ අසරණව සිටින්නට ප්‍රධාන හේතුවක් වූයේ තම කුඹුරු ටික යල - මහ දෙකන්නයෙන්ම අස්වැද්දීමට අවශ්‍ය තරම් දියවර නොලැබීමයි.මහින්ද රාජපක්ෂ ජනාධිපතිතුමා උමාඔය ව්‍යාපෘති සැලැස්ම පරීක්ෂා කරද්දී.ඇමැති නිමල් සිරිපාල ද සිල්වා ඌව හිටපු ප්‍රධාන ඇමැති ශෂීන්ද්‍ර රාජපක්ෂ ව්‍යාපෘති අධ්‍යක්ෂ සුනිල් ද සිල්වා යන මහත්වරුද මෙහි සිටිති.මේ පිළිබඳව ජනතාව දක්වන දුක පිළිබඳව සොයා බැලු මහින්ද රාජපක්ෂ ජනාධිපතිතුමා මහින්ද චින්තනය යටතේ උමාඔය බහුකාර්ය යෝජනා ක්‍රමය ඌවේ ජනතාව වෙත තිළිණ කළේ ඉරාන රජයේත් උදව් ඇතිවය. ඒ අනුව අද ඒ ව්‍යාපෘතිය ඌව ඉතිහාසයේ ඌවේ ජනතාවට වැඩියෙන්ම සෙත සලසන ව්‍යාපෘතිය බවට පත්වී ඇත.උමාඔය බහුකාර්ය ව්‍යාපෘතිය වනාහි මහවැලියට ගොස් මහ මුහුදට ගිය උමාඔයේ ජලය ප්‍රධාන ලෙස වැල්ලවාය, තණමල්විල, කුඩා ඔය ආදි ප්‍රදේශවල ජනතාවගේ පානීය හා වාරිමාර්ග ජල අවශ්‍යතා සඳහා ලබාදෙන ඌවේ විශාලතම බහුකාර්ය ව්‍යාපෘතිය බව ඌව පළාතේ හිටපු ප්‍රධාන ඇමැති ශෂින්ද්‍ර රාජපක්ෂ මහතා පවසයි.උමාඔය ව්‍යාපෘතියේ මුල් අදියර පිළිබඳව අපි පසුගිය සතියේ කතා කළෙමු. උමාඔය ව්‍යාපෘතිය වැල්ලවාය ප්‍රදේශයේ ඇති උමං පද්ධතිය ඇතුළට අපි ගියේ පුංචි කෝච්චියක නැගිලාය.හැබැයි මේ කෝච්චිය අපිට ඇතුළට යන්න තියෙන එකක් නොවේ. බඩු එහා මෙහා අදින කෝච්චියකි. මේ ගමන සම්බන්ධීකරණය කළ උමා ඔය ව්‍යාපෘතියේ සුගිස් ලියනගේ මහතාගේ ධෛර්යය ‍නිසා අපට ඒ පුංචි කෝච්චියේ නැගී කිලෝමීටර් 4 - 5 ක් උමං පද්ධතිය තුළට යාමට අවස්ථාව ලැබිණි. එය ජීවතයේ අමතක නොවන අත්දැකීමකි.ඒ පුංචි කෝච්චිය පාවිච්චි වන්නේ උමඟ හාරන විට ඉවත්වන ගල් කුඩු හා පස් ගෙන ඒමටය. ලංකාවේම තිබෙන TBM නම් යන්ත්‍ර දෙක දැන් වේගයෙන් උමාඔය ව්‍යාපෘතියේ උමං හාරනු ලබයි. උමාඔය ව්‍යාපෘතියේ වැඩ ඉක්මන් කිරීම පිණිස මහින්ද රාජපක්ෂ ජනාධිපතිතුමාගේ උපදෙස් පරිදි ජර්මනියෙන් ගෙන්වන ලද මේ උමං හාරන යන්ත්‍ර මඟින් දැන් දවසකට මීටර් 15 - 20 අතර දුර ප්‍රමාණයක් උමං හාරනු ලබන බව ව්‍යාපෘතියේ ඉංජිනේරු උපදේශක නිහාල් පෙරේරා මහතා පැවැසීය.කැනීම්වලදී ඉවත්වන ගල්කැබලි පුංචි කෝච්චියෙන් ගෙනවිත් දමන අයුරු හා කොන්ක්‍රිට් පුවරු එම කෝච්චියෙන් ආපසු ගෙනයන අයුරුඋමාඔය ව්‍යාපෘතියේ බලාගාරයේ ජලය පිටතට එන උමං ද්වාරයඅප සමඟ එක්ව අපට මඟ පෙන්වමින් සියලු උමං හරහා අප හා එක්ව ගමන් කළ ව්‍යාපෘතියේ භූ ගර්භ ඉංජිනේරු එච්. එම්. ආර්. ජයතිලක මහතා පැවසුවේ මේ උමං පද්ධතියේ භූ ගර්භය පිළිබඳව ඉංජිනේරුමය කාර්යයන් පිළිබඳව මධ්‍යම උපදේශක කාර්යාංශය මඟින් පුළුල් සමීක්ෂණයක් කර ඇති බවයි.එසේ වුවත් දැනටත් උමං කැණීම සිදුකරන විට අවශ්‍ය අධීක්ෂණ කටයුතු දිගටම කරගෙන යන බවත් උමං ඇතුළත පසේ තත්ත්වය පිළිබඳව නිතරම පරීක්ෂාකාරීව සිටින බවත් ජයතිලක මහතා පැවැසීය.ඊළඟට අපි වැල්ලවාය අලිකොටආර ප්‍රදේශයට ගියෙමු. එහි ඇත්තේ විදුලි බලාගාරයෙන් එන ජලය අලිකොටආරට එන උමං ද්වාරයයි. එය අසල මහා වැඩ ගොඩකි. ඒ උමඟ හාරන විට කඩන ගල් පස් පුංචි කෝච්චියේ ආධාරයෙන් පිටතට ගෙන ඒම සිදුවන්නේ මේ ස්ථානයටය.පසුව ඒ ගල් කැබැලි ලොරිවලට පටවා පිටතට ගෙන යනු ලැබේ. යන්ත්‍රානුසාරයෙන් සියලු කටයුතු එහි සිදු කරන්නේ දේශීය කාර්මික ශිල්පීන් පිරිසකි. පුංචි කෝච්චියෙන් ගල් කැබලි ගල් කුඩු ඉවත් කළ පසු උමඟ උඩ යට ඇතිරීමට සකස් කළ කොන්ක්‍රීට් වළලු ඒ පුංචි කෝච්චියට පටවා උමඟ තුළට යවනු ලැබේ. ඒ වළලු උමඟට සවිකර උමඟ තවත් ශක්තිමත් කරනු ලැබේ.මේ ස්ථානයේ පිටවන ජලය මුලින්ම අලිකොටආරේ අලුතින් ඉදිවන මහ ජලාශයට යැවේ.වාරිමාර්ග හා ජල කළමනාකරණ අමාත්‍යාංශයේ අතිරේක ලේකම් කුසුම් ශ්‍රියානි ඉද්දමල්ගොඩ මහත්මිය පවසන පරිදි පුහුල්පොළ, ඩයරබා හා අලිකොටආර ජලාශ ඉදිකිරීම නිසා පවුල් 714 ක් ඉවත් කෙරේ. ඒ සියලු දෙනාට අක්කර දෙකක ඉඩම් හා නිවාස තනා ගැනීමට අවශ්‍ය වන්දි හා මුදල් ප්‍රදානය කිරීම දැනටම අරඹා ඇති බව ද අතිරේක ලේකම්වරිය පවසන්නීය.මෙහිදී අපට හමුවුණු ජ්‍යෙෂ්ඨ වැඩ බිම් ඉංජිනේරු ක්‍රිෂාන්ත කොස්තා මහතා පැවසුවේ මෙම අලිකොටආර ද්වාරයෙන් එන ජලය පහළ ඌවේ ජනතාවට මහ සම්පතක් වන බවයි.අලිකොටආර ජලාශය ඉදිවෙමින්අලිකොටආර ජලාශයේ සිට මේ ජලය තිස්සමහාරාමය දක්වා පහළ ඌවේ සියලු වැව් පෝෂණය කරමින් හඳපානාගල ජලාශය හා අලුතින් ඉදිවන කුඩාඔය ජලාශය පුරවමින් පහළ ඌවට සමෘද්ධිය උදා කරමින් ගලා බසී.උමාඔයට අනුබද්ධ පහළ ඌව සංවර්ධන වැඩ සටහනේ සියලු වැඩ කටයුතු මෙහෙයවන්නේ ප්‍රධාන නේවාසික ඉංජිනේරු පී. එල්. එන්. පූරණගෙදර මහතායි. වාරිමාර්ග ඉංජිනේරු වයි. එම්. එන්. යූ. බුද්ධික මහතා මෙහි නේවාසික ඉංජිනේරුවරයා ලෙස කටයුතු කරයි.පූරණගෙදර මහතා පවසන පරිදි උමාඔය ව්‍යාපෘතියෙන් අලිකොටආරට තත්පරයකට ඝන මීටර් 6.5 ක් ජල ධාරිතාවක් ලැබේ.අලිකොටආර යනු කිරිඳි ඔයේ ශාඛාවකි. මේ ජලය ගබඩා කිරීමට අලිකොටආරදී මහ ජලාශයක් ඉදි කරනු ඇත. ඊට අමතර පහළ ඌව සංවර්ධනය තවත් කොටස් කිහිපයකි. ඒ අනුව අලිකොටආර ජලාශයේ ප්‍රධාන ඇළ ඉදිකිරීම හඳපානාගල ජලාශයේ ධාරිතාව වැඩි කිරීම හා ඊට සම්බන්ධ ඇළ මාර්ග ඉදිකිරීම, කුඩාඔය ජලාශය ඉදිකිරීම හා එහි ඇළ මාර්ග ඉදිකිරීම ඒ අතර ප්‍රධාන තැන ගනී.අලිකොටආර ජලාශය ඉදිකිරීම හා ප්‍රධාන ඇළ ඉදිකිරීම කරනු ලබන්නේ තනිකරම ශ්‍රී ලාංකික ඉංජිනේරුවරුන් විසිනි.ආරම්භක සමරු ස්මාරකයනේවාසික ඉංජිනේරු බුද්ධික මහතා පවසන පරිදි ජල විදුලිය නිපදවීමෙන් පසු වාර්ෂිකව එන කියුබික් මීටර මිලියන 150 ක ජල ප්‍රමාණයක් හැසිරවීම අලිකොටආර ජලාශයේ කටයුත්තයි. කිරිඳි ඔයේ අතු ගංගාවක් වන අලිකොටආර හරහා ඉදිවන මෙම ජලාශය අක්කර අඩි 5500 ක විශාලත්වයකින් යුක්තය. (කියුබික් මීටර් මිලියන 6.5)මේ ජලාශය ඉදිකිරීමට අලිකොටආර ඇළ හරහා මීටර් 25 ක් උස මීටර් 670 ක් දිග මීටර් 8 ක් පළල පස් වේල්ලක් ඉදිකරන බව පූරණගෙදර මහතා පවසයි. එහි පිටවාන ගේට්ටු 4 කින් යුක්ත බව ද ඔහු පවසයි.මෙම ජලාශයේ සම්පූර්ණ වියදම රුපියල් දසලක්ෂ 200 ක් පමණ වේ. මෙම ජලාශය වනාහි උමාඔය ව්‍යාපෘතියෙන් එන ජලය ගබඩා කිරීමට ඉදිවෙන විශාලතම ජලාශයකි. ඊට පසු අලිකොටආර ජලාශයේ ජලයෙන් වැඩි කොටසක් කුඩා ඔය දක්වා කිලෝමීටර් 36 ක් දිග ප්‍රධාන ඇළක් ඔස්සේ එවනු ලැබේ.ජලාශයේ තවත් ජලය ප්‍රමාණයක් ඊට පහළින් පිහිටි කිරිඳිඔයට යොමු කරයි. කිරිඳිඔය මඟින් ඒ ජලය සුප්‍රසිද්ධ හඳපානාගල වේල්ල මඟින් හඳපනාගල වැවට යොමු කරනු ලැබේ. මේ ජලය රඳවා ගැනීමට හඳපානාගල වැවේ ධාරිතාව වැඩි කිරීම ද වැවේ බැම්ම ඉස්සීම ද දැන් බුල්ඩෝසර් ආදිය මඟින් සිදු වෙයි.පූරණගෙදර මහතා පවසන පරිදි හඳපානාගල වැවේ දැනට ඇති අක්කර අඩි 5000 ක් වන උපරීම ජල ධාරිතාව පහළ ඌව සංවර්ධන වැඩ සටහන යටතේ අක්කර අඩි 15000 දක්වා වැඩි කෙරේ. පසුව හඳපානාගල හා ඒ අවට පිහිටි කුඩා වැව් 20 ක් පමණ ඉන් පෝෂණය කරන අතර අලුත් ඉඩම් අක්කර 10000 ක් පමණ මේ ජලයෙන් අලුතින් අස්වැද්දෙයි. හුරළුවැව, බලහරුව වැව, මහආර 1, 2, 3, මහගල් වැව මේ යටතේ පෝෂණය වෙයි.අලිකොටආර සිට කුඩා ඔය දක්වා ඉදිවෙන්නේ කිලෝමීටර් 36 ක් දිග අමුතුම ආකාරයේ ඇළ මාර්ගයකි. එය විටෙක ඇළක් ලෙස ද විටෙක උමඟක් ලෙස ද වරෙක පොළොව යටින් ද කුඩාඔය දක්වා ගලා යයි. කෙසේ වුවත් අලුත්ම සැලැසුම අනුව මේ කිලෝමීටර් 36 ක් දිග ඇළ ගලා එන්නේ ඌවේ නියම්ගම් පන්සල් ආරාම ආදියට කිසිම කරදරයක් නැතිවය.මේ ඇළ මාර්ගයෙන් පහළ ඌවේ කුඩා වැව් 314 ක් පෝෂණය කරන අතර ඒවායින් කෙත්බිම් හා හේන් බිම් ඇතුළු අක්කර 50000 ක් පමණ අස්වද්දනු ලබේ. මේ සඳහා අතුරු ඇළ මාර්ග කිලෝ මීටර් 100 ක්ද ඉදිකරන බව ප්‍රධාන නේවාසික ඉංජිනේරු පූරණගෙදර මහතා පවසයි.නේවාසික ඉංජිනේරු බුද්ධික මහතා පවසන පරිදි මේ කිලෝමීටර් 36 ක ඇළ මාර්ගයේදී දියවර ලැබෙන වැව් 314 ක් පමණ මේ ව්‍යාපෘතිය යටතේ පූර්ණ ප්‍රතිසංස්කරණයකට ලක්කරමින් පවතී.වර්තමානයේදී වැල්ලවාය, තණමල්විල, කුඩාඔය ප්‍රදේශවල ජනතාවට වකුගඩු රෝගය වැඩිපුර වර්ධනය වීමේ යම් ප්‍රවණතාවක් තිබේ. ඒ තණමල්විල වැල්ලවාය ප්‍රදේශවල භූගත ජලයේ තිබෙන විවිධ රසායනික ද්‍රව්‍ය නිසා බවට ද මතයක් ඇත.නේවාසික ඉංජිනේරු බුද්ධික මහතා බලහරුව - මහලන්ද මාර්ගය ඉදිකිරීම අධීක්ෂණය කරමින්.එසේ වුවත් උමා ඔය ව්‍යාපෘතිය උමං පද්ධතිය හරහා ප්‍රධාන ඇළ ඔස්සේ ඌවට එන්නේ වැලිමඩ ජලයයි. ඒ ජලය පහළ ඌවේ ජනතාවට පානීය ජලය ලෙස ලබාදීමේ නව ව්‍යාපෘතියක් ද මේ යටතේ ක්‍රියාවට නැංවේ. එවිට පහළ ඌවේ ජනතාවට වකුගඩු රෝගය පිළිබඳ බියක් ඇතිකර ගැනීමට ඉඩක් නොමැත.ඉංජිනේරු පූරණගෙදර මහතා පවසන පරිදි මෙම ප්‍රධාන ඇළ මඟින් කුඩා වැව් රැසකට ජලය ලැබේ.මේ යටතේ බතලආර වැව, කරමැටිය වැව, පීල්ලකෙම වැව, වලස්කෙම වැව, තෙළුල්ල වැව, දෙබරආර වැව, 18 වැව, ගල්අමුණ වැව, සිංහලයා වැව, කරුවලකන්ද වැව, මඩුගස්ආර වැව, තෝරආර වැව, මහර වැව, හවරිනුගේ අමුණ, කිරිමැටියාව වැව, බුදුරුවගල වැව, ඇදැවෙල අමුණ, ඇතිලි වැව, හිඟුල ආර, මඩුගස් ආර, තෝරයාය වැව, මහර වැව, මයිලගස් වැව යන වැව් ඇතුළු ලොකු කුඩා වැව් 314 කට ජලය ලැබේ.අලුගල්ලේ වැව, මනය ආර, දෙබර ආර, බලහරුව වැව, කහකුරුන්ලන්පැලැස්ස වැව, තණමල්විල වැව, මලල ආර යන ජලාශවලට ද මේ ප්‍රධාන ඇළ මාර්ගයෙන් ජලය ලැබෙන බව පූරණගෙදර මහතා පවසයි. ඉන්පසු මේ ජලය කුඩා ඔය ජලාශයට යවනු ලැබේ. කුඩා ඔය ජලාශය ඉදිකිරීමේ කටයුතු දැන් සිදුවෙමින් පවතී. මේ ජලාශයේ වේල්ල කිලෝ මීටර් 1.2 කි. වේල්ලේ උස මීටර් 30 කි. ජලාශයේ සම්පූර්ණ ධාරිතාව අක්කර අඩි 40000 කි.මේ ප්‍රධාන ඇළ මඟින් හා කුඩා ඔය ජලාශය මඟින් තණමල්විල, හම්බෙගමුව, කුඩා ඔය ආදි ප්‍රදේශවල පානීය ජල ප්‍රශ්නයට ස්ථිර සාර විසඳුමක් ලැබේ. ඒ සඳහා නව පානීය ජල යෝජනා ක්‍රම කිහිපයක් ක්‍රියාවට නැංවෙන බව නේවාසික ඉංජිනේරු බුද්ධික මහතා පවසයි.උමාඔය ව්‍යාපෘතිය පහළ ඌව සංවර්ධන වැඩ කටයුතු යටතේ බලහරුව සිට මහලන්ද දක්වා කිලෝමීටර් 10 ක් දිගට මාර්ග සංවර්ධනයක් සිදු කෙරේ. “ත්‍රි පේස්” විදුලිය ද ඒ මාර්ගය කුඩා ඔය ජලාශය දක්වා ඉදිකෙ‍ෙරන බව ද ඉංජිනේරු බුද්ධික මහතා පවසයි. මේ අතර මේ මුළු උමාඔය ව්‍යාපෘතියේ සියලු වැඩ කටයුතු 2016 දී අවසන් වන බව ව්‍යාපෘතියේ අධ්‍යක්ෂ ආචාර්ය ඉංජිනේරු සුනිල් ද සිල්වා මහතා පෙන්වා දෙයි.ප්‍රධාන නේවාසික ඉංජිනේරු පූරණගෙදරඊට අමතරව වෙහෙරයාය සිට අලුත්වෙල දක්වා කිලෝමීටර් 12 ක් දුර මාර්ගය ද දැන් පුළුල් කර සම්පූර්ණයෙන් නවීකරණය කර තිබේ. ඒ මාර්ගයට ත්‍රිපේස් විදුලිය ද ලබා දී ඇත. කුඩා ඔය ව්‍යාපෘතියට සම්බන්ධ කිදිලිය වැව ඇතුළු වැව් දැනටමත් ප්‍රතිසංස්කරණය වෙමින් පවතී. ප්‍රධාන ඇළ ඉදිවූ විට මේ වැව්වලට ජලය වැඩි වශයෙන් පිරවීමට වැව් 20 ක් පමණ පූර්ණ ප්‍රතිසංස්කරණයට ලක්වෙමින් තිබෙන බව නේවාසික ඉංජිනේරු බුද්ධික මහතා පවසයි.අද අපේ රටේ සියලු ජනමාධ්‍ය නියඟයක් ගැන ජල හිඟයක් පිළිබඳව විවිධ ප්‍රවෘත්ති පළ කරති. නමුත් මේ උමා ඔය බහුකාර්ය ව්‍යාපෘතිය නිසා පහළ ඌවේ තණමල්විල, වැල්ලවායේ හා කුඩා ඔය ප්‍රදේශවල වාරි ජලය හා පානීය ජල ගැටලුවට විසඳුම් ලබා දෙයි. ඊට අමතරව මේ ජලයෙන් ඌව පළාතේ කෙත් බිම් හා හේන් බිම් අක්කර 50000 ක් පමණ යල මහ අස්වැද්දීමට යෝජිත බව වාරි ඉංජිනේරුවෝ පවසති.මේ පිළිබඳව අදහස් දක්වන ඌව පළාතේ හිටපු ප්‍රධාන ඇමැති ශෂින්ද්‍ර රාජපක්ෂ මහතා පවසන්නේ මේ උමා ඔය ව්‍යාපෘතිය අපේ රටේ දැනට ක්‍රියාත්මක විශාලතම බහුකාර්ය ව්‍යාපෘති දෙකෙන් එකක් බවයි. මේ උමා ඔය ව්‍යාපෘතියෙන් වැඩියෙන්ම සෙත සැලසෙන්නේ ඌව පළාතට. එය කෙටි කාලීන හා පූර්ණ කාලීන ලෙස පෙන්වා දෙන්න පුළුවන්. ජල විදුලිය ලබා දීම, පහළ ඌවේ වැව් 314 ක් පෝෂණය කරන දියවර ලබාදීම හා ඌවේ අක්කර 50000 ක යල මහ අස්වැද්දීමට දියවර ලබාදීම මේ යටතේ සිදු කෙරෙනවා.මහින්ද රාජපක්ෂ ජනාධිපතිතුමාගේ පෞද්ගලික උනන්දුව මත ව්‍යාපෘතියේ වැඩ වේගවත් කර තිබෙනවා. මුළු ව්‍යාපෘතිය 2016 අවසානයේදී ජනතාවට පිළිගන්වන්න අප සූදානම්” ශෂින්ද්‍ර රාජපක්ෂ මහතා පැවැසීය.වාරිමාර්ග හා ජල කළමනාකරණ ඇමැති නිමල් සිරිපාල ද සිල්වා මහතා පවසන්නේ මේ ව්‍යාපෘතිය ඌව පළාතේ ප්‍රධානතම බහුකාර්ය ව්‍යාපෘතිය බවයි.මේ සඳහා ඉරාන හා ශ්‍රී ලාංකික ඉංජිනේරුවරුන්ගේ ලැබෙන සහාය ඉතා අගය කරන බව ද ඉරානයෙන් ලැබෙන ආධාර තාක්ෂණික උපදෙස් මෙහිදී ඉතා වැදගත් බව ද ඇමැතිවරයා කියයි.නිහාල් පී. අබේසිංහ සේයාරූ - විමල් කරුණාතිලක කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=af1409142</link>
    <topic>ඇගේ සුවඳ නැතත් පොත් සුවඳ දැනුණා</topic>
    <author>කසුරි</author>
    <content>මසිතත් මේ දවස්වල ඉන්නෙ පොත් අතරෙ. ඒ නිසා වෙන්ඩ ඇති පොත් අතර සැරිසරන්නයි කියල මසිත මට නියෝග කෙරුවෙ.ඇත්තටම මේක පොත් අතර සැරිසරණ කාලය. පොත් කියවන කාලය එන්නෙ පස්සෙ. වනයේ ගස් කොළං, සතා සීපාවා අතර සැරිසැරීම.. ගල් කුලුනු, නටබුන් ආදී අපේ උරුමයන් අතර සැරිසැරීම.. ආදී මේ හැම එකක්ම හරිම ආස්වාදනීයයි.සිත පහන්කරනසුලුයි. පොත් අතර සැරිසැරීමත් ඒ වගේම ආස්වාදජනක දෙයක්. පොත් අතපතගෑම, පොතක සුවඳ බැලීම ගහක කොළයක් අතපත ගෑම වගේම, මලක පෙත්තක සුවඳ බැලීම වගේම ආස්වාදනීයයි.පොතක සුවඳ බැලීමක් ගැන මෙසේ සටහනක් තබන වෙලාවෙදි මට මතක් වෙන්නෙ ජයනාත් ගුණවර්ධන. මගේ දිවයින සගයා. ඔහුත් මාත් සම්මුඛ පරීක්ෂණවලට ගියේ එකට. සම්මුඛ පරීක්ෂණයේ දී ඔහු කාමරය ඇතුළට ගියේ මගෙන් පස්සෙ. අවුරුද්දකට එකහමාරකට විතර පස්සෙ හරිම දුර්ලභ ස්නායු රෝගයක් නිසා ඔහු මෙලොවින් සමුගත්තා.පොත්වල සුවඳ ආඝ්‍රාණය කරමින් මහා සතුටක් විඳි පුද්ගලයන් අතර මට ඉස්සෙල්ලාම මතක් වෙන්නෙ ජයනාත්.ඔහුට පොතක් ලැබුණාම ඒ පොත නහයට ළංකරල ඇඟිලිතුඩින් එකපාරට පිටු පෙරළන එක ඔහුගේ පුරුද්දක්. එහෙම එකපාරට පෙරළන කොට ඒ එන සුළඟේ පොතේ සුවඳ තියෙන බව ඔහු මට කීප සැරයක් කියල තියෙනවා.“ඉස්සෙල්ලම සූරි ඒ සුවඳ විඳින්ඩ ඕනෑ.. ඊට පස්සෙ තමයි පොත කියවන්ඩ ඕනෑ” (ඔහු මට කතා කෙරුවෙ ‘සූරි’ කියල. එතකොට මම කසුරි වෙලා නැහැ)මට පහේ පන්තියෙදි උගන්නපු එදිරිසිංහ නෝන මහත්තයා (ගම්පහ බණ්ඩාරවත්ත ප්‍රාථමික පාසලේ - එතකොට ටීචර් කියල කියන්නෙ නෑ... නෝන මහත්තය කියල තමයි කිව්වෙ) කියවීමේ පාඩම පටන්ගන්ඩ ඉස්සරවෙලා පොත පෙරළල ඉඹින්ඩ කියල කියනවා. කියවල ඉවරවෙලා පොතට වඳින්ඩ කියනවා. එහෙම පුරුද්දක් අපට ඇතිකළා. පුංචි කාලෙ එහෙම වුණාට, පස්සෙ.. පස්සෙ ඒක අකාමකා වෙලා ගියා. ඒත් පොත්වලට දක්වන ගෞරවය නම් අඩු වුණේ නැහැ.සමහරු පොතක් කියවගෙන ගිහින් පස්සෙ වෙලාවක කියවන්ඩ හිතාගෙන පොත වහල තියද්දි නවත්තපු පිටුව හොයාගන්ඩ කරන්නෙ පොතේ ඒ පිටුවේ කොනක් නමල වහන එක. ඒක මහ නරුම වැඩක්. “බුක් මාක් එකක්” නැත්නම් පුංචි කඩදාසි කෑල්ලක්, බස් ටිකට් එකක් වගේ යමක් තියල පොත වහන්ඩ පුළුවන්නෙ. එහෙම නැතුව පොතේ පිටුවේ කොන නමල පොත වහනව දැක්කාම මට නම් කේන්තිත් යනවා. මගේ පොතක් නම් මගෙන් බැණුමකුත් අහගන්නවා.හැබැයි ඉතින් කොම්පියුටරය පරිහරණය කරන මේ කාලයේ මේ වගේ සිරිත්විරිත් දිහා සාවඥව.. උපහාසයෙන් බලන බවත් මං දන්නවා. කොම්පියුටරයෙන් පොත් කියවන අය අහන්ඩ පුළුවන්නේ එහෙමනම් ඒකත් ඉඹින්ඩ ඕනැද? ඒකටත් වඳින්ඩ ඕනැද? කියලා. මේක සැලකිල්ලක් දැක්වීම, ගෞරවයක් දැක්වීම පිළිබඳ කතාවක් මිසක වෙන දෙයක් නෙමෙයි. විශේෂයෙන් සංගීතඥයින් තමන්ගෙ සංගීත භාණ්ඩයට වැඳල තමයි වාදනය පටන්ගන්නෙ.වාහන පදවන අය සුක්කානම අතගාලා වැඳල තමයි පැදවීම පටන්ගන්නෙ. ලසිත් මාලිංගට පන්දු යැවීම භාර දුන්නාම ඉස්සෙල්ලාම කරන්නෙ පන්දු යවන ස්ථානයට ගිහින් පන්දුව ගෞරවයෙන් බිම තියල පන්දුවට වඳිනවා. ඒ වෙලාවට පන්දුව බිමට අත අරින්නේ නෑ... නැමිල පන්දුව ගෞරවයෙන් බිම තියනවා. සමහර අන්තර්ජාතික පිතිකරුවො ශතකයක් ගහපුවාම හෙල්මට් එක ගලවලා ඒක ඉඹිනවා. මේවා ගෞරව කිරීම, ප්‍රතිආචාරය දැක්වීම පිළිබඳ කතා.හුඟක් ක්‍රීඩකයො ක්‍රීඩා පිටියට බසින්නේ ක්‍රීඩා පිටියට අත තියල ගෞරවය ප්‍රදර්ශනය කරමින්.පොත්පත් ගැනත් ඒ තත්ත්වය එසේ මයි. ඒක සිනාවට කරුණක් විය යුතු නැහැ. කොම්පියුටර් යු‍ගයේදීත්.‍ෙපාඩි කාලෙ අපට කිව්වෙ පොතට වැඳල ඉඹල වහල තිබ්බහම ‍පාඩම් හිටිනවා කියල. එහෙම නම් පාඩම් නොකර පොත්වලට වැන්දාම, ඉම්බාම ඇති කියල තර්ක කරන්ඩත් ඉඩ තියනවා. ඒ මෝඩ සහ මුග්ධ තර්කකාරයො. අසංවේදී මැටි මිනිස්සු.මසිත තුළ තිබුණ මේ ඔක්කොම දේවල් එළියට පැන්නේ කොළඹ පොත් ප්‍රදර්ශනය ගැන සිහිපත් වුණාම.සැබැවින්ම පොතක් පතක් මිලදී නොගත්තත් ඒ තුළ සැරිසැරීමම ආස්වාදනීයයි කියල කියන්ඩ මට ඕනෑකමක් තිබුණා. සමහරු පොත් අතරෙ සැරිසරල, පොතක් පතක් අතගාලා, පෙරළලා බලල නිකම්ම යනවත් ඇති. ඒ අයගෙන් සමහරු පොත් ප්‍රදර්ශන භූමියේ තිබුණු කැටපත්පවුරේ ඒවගෙ කෙටි වැකි කවි ලියලා තිබුණා. පොත් ගන්ඩ සල්ලි නැති හින්ද. එකම පොතක්වත් ගත්තෙ නැතත් පොත් අතර සැරිසැරීමෙන් ලැබෙන ආස්වාදය ජීවිතයට කිසියම් ප්‍රියමනාප බවක් එකතු කරනවා.දුකක් හිතෙනවත් ඇති. ඒ දුකම පස්සෙ කවියක් වෙනවා. පොත්වලට ආදරය කරන තරුණ තරුණියන් දැක්කාමත් ඔවුන් පොත් උස්සාගෙන, එල්ලාගෙන යනව දැක්කාමත් ඇත්තටම සතුටක් දැනෙනවා.අතේ තියෙන සල්ලි ප්‍රමාණයට එක පොතක් අරගෙන හැමතැනම ඇවිදලා වෙහෙසවුණාම සිසිල් බීම එකක් තොලගාන යාළුවෙක් මුණගැසුනොත් අල්ලාප සල්ලාපයේ යෙදිලා යන එකත් සුවිශේෂී අත්දැකීමක් වෙනවා. කිසිවකුත් නොමැතිව හුදෙකලාවීම ද සංවේදී අත්දැකීමක්. පසුව එය කවියක් වෙනවා. එවන් කවියක් 2009 පොත් ප්‍රදර්ශන කැටපත් පවු‍ෙර් ලියා තිබුණේ මෙහෙමයි.“මේ වගෙම ගිය වසරෙ ඈ සමඟ පොත් සෙවීමි වසරකට පසු ඇවිත් පොත් සමඟ ඈ සොයමි.පොත් ගොඩකි. හිස් ගොඩකි. අඩුවකට ඈ පමණි. එහෙත් මේ පොත් තුළම ඈ ඇතැයි මම සිතමි”ගොඩකවෙල මහින්ද ප්‍රසාද් මස්ඉඹුල තම සිතැඟි සටහන් කර තිබුණේ එසේය. 2009 දී කැටපත් පවුරේ කුරුටු ගෑ තරුණයා මේ වන විට සම්මානනීය නවකතාකරුවකු බවට පත්ව සිටිනවා. ‘සෙංකොට්ටං’ නම් කවියක් වැනි නවකතාව ඔහුගේ.කැටපත්පවුරේ තිබූ මේ කවියෙන් මේ සටහන නිමා කරන්න යැයි මසිත මට නියෝග කරනවා.“හිස් පසුම්බිය සුසුම් නොහෙළන් සුවඳත් ඇති අපට මිහිරි පොත් පෙළක මතකය ද ඇති අපට පෙරළූ පිටු දෙක තුනක නැත මට මොනර කොළ නොහික්මෙන දෙසීයක්වත් ඇත්තේ සියයක් විතරමය දෙනු ඇති ද එක පොතක්වත් වට්ටමක් හෝ අමුණා පසුම්බිය මට කියන් එක් පොතක් හෝ කරුණාකර එකම පොතක්..?මේ කවිය කුරුටු ගා තිබුණේ එවකට කැලණිය සරසවියේ දෙවන වසරේ මාලිකා සඳරුවනි කුරේරා විසින්. මෙවර ඈ පොත් අතර සැරිසරන්නේ නම් ඒ උපාධිධාරිනියක් ලෙසින් විය යුතුයි.නොලැබීමට හෝ අහිමිවීමට ද්වේෂ නොකර ඒ අහිමිවීම මෙසේ කවියක් වුණා. හැමවිටම එසේ වන්නේ නම් පිහියෙන් ඇන හෝ කිරිපැකට් එකට වස දමා තම පෙම්වතියන් ඝාතනය කරන්නේ නැහැ. “මුළු හදින් මම ඇයට පෙම්කොට...” වැනි ගීතයක්, කවියක් ලියනවා හැරෙන්නට.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=af1409143</link>
    <topic>ශාක ආහාර මත යැපුණ පැරණිම ස්වදේශීය ජනයා විසූ නිවෙසක් කල්තොටින් හමුවෙයි</topic>
    <author>ටෙක්ලා පද්මිණී කාරියවසම් ඡායාරූප - - සුදම් ගුණසිංහ පුරාවිද්‍යා පශ්චාත් උපාධි ආයතනය</author>
    <content>“සත් වසරක් තිස්සේ ශ්‍රී ලාංකේය ස්වදේශීය ආදි මානවයා පිළිබඳව හා කඳුකරයෙන් බැස ආ දඩයක්කාරයා කෘෂිකර්මාන්තයට යොමු (ගොවියකු) වීම පිළිබඳව තොරතුරු සොයා යන පුරාවිද්‍යා පශ්චාත් උපාධි අධ්‍යයන ආයතනයේ මහාචාර්ය රාජ් සෝමදේව මහතා ඇතුළු පිරිස ශාක ආහාර මත යැපුණු පැරණිම සංස්කෘතික මිනිසාට අයත් නිවහනක පාදම කල්තොට කිරිමකුළුගොල්ල දියවින්න ප්‍රදේශයේදි සොයා‍ ගෙන තිබේ. මේ ඒ පිළිබඳ මහාචාර්ය රාජ් සෝමදේව මහතා සමඟ කළ සාකච්ඡාවකි.”මහාචාර්ය රාජ් සෝමදේවලාංකේය ඉතිහාසය කොටස් දෙකකි. ඉන් පළමුවැන්න වංශකතා ගත ලිඛිත ඉතිහාසයයි. අනෙක් කොටස වන්නේ වංශ කතා කරුවන්ගෙන් හෙළි ‍නොවූ ඉපැරණි ප්‍රාග් ඓතිහාසික ගල් යුගයේ සිට මෙරට විසූ ස්වදේශීය ජනයා පිළිබඳ ඉතිහාසයයි.ප්‍රාග් ඓතිහාසික ස්වදේශීය මානවයා ඔවුන්ගේ සංස්කෘතිය ඉදිරියට ගෙන ආ ආකාරය ඔවුන් මුහුණ දුන් අභියෝග හා ආර්ය ජනයා සමඟ ඔවුන් මුහුවූ ආකාරය සොයා යන පුරාවිද්‍යා පශ්චාත් උපාධි ආයතනයේ මහාචාර්ය රාජ් සෝම දේවයන් විසින් කල්තොට කිරි මකුළු ගොල්ල කළු පේඬිගම දී පුරාණයේ ඉදිවූ වරිච්චි නිවාසයක සාක්ෂි සොයාගෙන තිබේ.සිංහල වංශ කතාවෙන් ස්වදේශීය ප්‍රාග් ඓතිහාසික මානවයා පිළිබඳ වූ තොරතුරු අනාවරණය නොවේ. එහෙත් ඒ යුගය හිටිවනම අවසන් නොවූ බව පවසන මහාචාර්යවරයා කඳුකර දඩයක්කාරයා කෘෂිකාර්මික ජීවන රටාවකට හුරු වීමට බලපෑ හේතු සාධක හා තත්වයන් විමසමින් සිටී.කඳුකර දඩයක්කාරයා පිළිබඳ සොයා යද්දී හල්දුම්මුල්ල සුසානය ක්‍රි.පූ. 1750 ට දින නියම වූ අතර බෙරගල ක්‍රි. පූ. 2400 ට දින නියම වී තිබේ. අදින් වසර 4400 කට පෙර විසූ දේශීය මානවයාට සුසාන සංස්කෘතියක් හා යකඩ උණු කිරීමේ තාක්ෂණයක් පැවැති බව ද ඔවුන් එකල කෘෂි සංස්කෘතියකට නැඹුරු වෙමින් සිටි බවද මේ වනව විට අනාවරණ කර ගැනීමට හැකි වී තිබේ.හල්දුම්මුල්ල වෑ එළියේදී හමුවූ ලංකාවේ ඉතා පැරණි වළං, (අතින් සාදා අව්වේ වේලා ගත්) ස්වදේශීය මානවයා ආගමික හා යාතුකර්මයන්ට යොමු වූ ආකාරය පිළිබඳ හඳුනා ගැනීමට ගවේෂණයේදී හැකි වී තිබේ. වෑ එළිය කාල නිර්ණය වාර්තා මෙතෙක් ලැබී නැතත් පුරාණ මානවයාගේ ධාන්‍ය භාවිතය පිළිබිඹු කරන සාධක වන ඇඹරුම් ගල් හමුවීමෙන් දඩයක්කාරයා ධාන්‍ය භාවිතයට පෙළඹුණු බව ඉන් අනාවරණය වේ.ධාන්‍ය භාවිතයට හෙවත් කෘෂි කාර්මික යුගයට පෙළඹෙමින් සිටි කඳුකරයෙන් බැස ආ ස්වදේශීය මානවයාගේ ජීවන රටාව, සංස්කෘතිය, නිවාස, භාවිතයට ගත් ආහාර පිළිබඳ අවබෝධයක් ලබා ගැනීමේ අරමුණින් යුතුව කල්තොට මොහොර ආශ්‍රිතව කළ කැණීමේදී කල්තොට මොහොර ප්‍රදේශයේ කඳු බෑවුමක වූ තැනිතලා බිමකින් මේ නිවස හමු වී තිබේ.පුරාණ නිවාස පිහිටි බිමෙහි නිවසට ඉදිරිපසින් ගලා ගිය අතු ගංගාවේ නිරතුරුව ජලය රැඳී තිබුණු බව විශ්වාස කළ හැකි අතර අතීත මානවයා විසින් දියට බැසීමට සැකසූ ගල් බැම්මක ලක්ෂණ හඳුනා ගැනීමට තිබේ. විවෘත ආරක්ෂාකාරී පරිසරයක ඉදිවී ඇති මෙම නිවෙස බිමට ගල් අතුරා වරිච්චියෙන් සකස් කළ බව පෙනී යයි. පිළිස්සී ගිය වරිච්චි කොටස් හමුවූ බව පවසන මහචාර්යවරයා පදිංචිකරුවන් මෙම නිවස අතැර යන්නට ඇත්දැයි සැක කරයි.වරිච්චියෙන් ඉදිකළ මෙම නිවෙසෙහි ඉදිරිපස වටකුරු ය. විෂ්කම්භය මීටර් 4.5 ක් පමණ වේ. ඒ සමඟ ම සැලැකිය යුතු තරම් විශාල මුළුතැන් ගෙයක් ද මේ නිවසට හිමිව පැවැති බව අනාවරණය කර ගැනීමට හැකිවී ඇත. මුළුතැන් ගෙය දික් හතරැස් ආකාරයෙන් නිමැවී ඇති අතර නිවෙසේ සිට මුළු තැන් ගෙයට පඩියක් නැඟ යා යුතු ලෙස සැකැසී තිබේ. වටකුරු නිවෙසේ වහළය පිදුරු හෝ තණ සෙවිලි කළ වෘත්තාකාර වහළයක් විය හැකි බව මහාචාර්යවරයා පවසයි.මුළුතැන් ගේ කෙළවෙරේ ඇති පිහිටි ගල කුස්සියේ ගිනි ගැසීමෙදී ආරක්ෂාව සැපයූ බව ද මුළුතැන්ගෙයි වහළය එම ගල මතට බෑවුම් කිරීමෙන් (යාලත්තක් සැකසීම) මගින් සකස් කරගෙන ඇති බව ද පෙනී යන බව සෝම දේව මහතා පවසයි. නිවෙසේ හා මුළුතැන් ගෙයි තිබී ධාන්‍ය ඇඹරීමට භාවිත කළ ඇඹරුම් ගල් ද, වළං කැබලි ද හමු වී තිබේ. ඔවුන් ධාන්‍ය භාවිත කරන්නට ඇති බව පෙනී ගියද වගාවට නැඹුරුව සිටියා ද වනයේ වැවෙන ධාන්‍ය ආහාරයට ගත්තේ ද යන්න පිළිබඳ නිවැරැදි තොරතුරු අනාවරණය කර ගැනීමට හැකියාවක් ලැබී නැත.නිවෙසේ තිබී හමු වූ කාල රක්ත වළං අවම තාක්ෂණයක් යටතේ නිමැවූ බව පෙනී යන අතර එකී වළං කැබලි විමසීමේදී වැලි සහ ගල් කැට සහිත මැටියෙන් ඒවා නිමවී ඇති බව පැහැදිලි වේ. මේ තොරතුරු මගින් නිවෙසේ විසූ ජන කණ්ඩායම පිළිබඳ හා නිවෙසේ වාසය කළ සංඛ්‍යාව පිළිබඳ අදහසක් ලබාගත හැකි බව ඔහු පවසයි.නිවෙසේ තිබී ගලින් කළ මිනිස් මුහුණක් ද හමුවී තිබේ. මෙම නිවෙස කැණීමේදී යකඩ භාවිතය පිළිබඳ සාක්ෂි ලැබී ඇති අතර දිරාගිය යකඩ පතුරක්, පිරිමි අයෙකුට අයත් මුද්දක් යකඩ සහිත ගල්, යකඩ වළලු කැබැල්ලක් වැනි දේ හමු වී තිබේ.හමුවී ඇති මුද්ද ඉතා හොඳින් නිර්මාණය වී තිබූ බව පෙනී යයි. යකඩ මුද්ද විමසීමේදී පෙනී යන්නේ එකල යකඩ වටිනා ලෝහයක් ලෙස සලකා ඇති බවයි. ඒ අනුව මෙම නිවෙස යකඩ හඳුනා ගත් මුල් යුගයේ ජනයා වාසය කළ නිවෙසක් ලෙස විශ්වාස කළ හැකි බව පවසන මහාචාර්යවරයා ක්‍රි.පූ. 2400 ට දින නියම වූ යකඩ පිළිබඳ සාක්ෂි බෙරගලින් හමුවූ බව ද පවසයි. මේ නිවෙසේ තිබී තිරිවාන ගල් ආයුධ කීපයක් ද හමුවී ඇත.කල්තොට කිරිමකුළු ගොල්ලෙන් හමු වූ මේ නිවහන 2009 වසරේ උඩ රංච මඩමෙන් හමු වූ නිවහනට බොහෝ සෙයින් සමාන බව ද එහි දී ද ධාන්‍ය භාවිතය හා යකඩ භාවිතය පිළිබඳ සාධක හමුවූ බව ද මහාචාර්යවරයා පවසයි. මේ සියළු කරුණු සලකා බැලීමේදී ස්වදේශීය ජනයා සංස්කෘතික වශයෙන් දියුණුව අත්පත් කරගත් ආකාරය පැහැදිලි වේ.ආර්යා ගමනය සමඟ මෙරට ජනාවාසවීම වූයේ ය. සංස්කෘතික කරණයට ලක්වූයේ ය යන ඓතිහාසික ලිඛිත සාක්ෂිය තවදුරටත් නිවැරැදියයි පිළිගත හැකි ද යන්න විමසා බැලීම වටී. ආර්ය (ඉන්දීය) සංක්‍රමණය සිදුවෙද්දී මෙරට, ස්ථාපනය වූ ස්වදේශීය සංස්කෘතික ප්‍රවාහයක් පැවැති බව මහාචාර්යවරයා පවසයි.කල්තොට කැණීමේදී හමුවූ නිවෙසට මීටර් 10 පමණ ඉහළ මට්ටමෙන් පිහිටා ඇති ගල් ගුහාවක බ්‍රාහ්මීය අක්ෂරයෙන් කළ සෙල්ලිපියක් දක්නට ලැබේ. එහි සඳහන් වන්නේ එම ගල් ගුහාව භික්ෂූන් සඳහා පූජා කළ බවයි.එහි විශේෂත්වය වන්නේ මෙම සෙල්ලිපිය යක්ෂ නමින් හැඳින්වෙන පිරිසක් කළ බව (යගශ) එහි සඳහන් වීමයි. ඊට අමතරව මෙම කැණීම් කළ නිවෙස හමුවූ කල්තොට කළුපේඬිගමදී ගල්ගුහා වන්හි තිබී විශාල සෙල්ලිපි ප්‍රමාණයක් සොයා ගැනීමට පසුගියදා ගවේෂණ කණ්ඩායමට හැකියාව ලැබී ඇත.එම සෙල්ලිපිවලට අනුව එම ලෙන් සංඝයා වෙත පූජා කළ දායක කාරකාදීන්ගෙන් ඇතැමෙක් තමන් “නාගවරු” ලෙස ද තමන් “දේවවරු” ලෙස ද තවත් පිරිසක් තමන් “යක්ෂයන්” ලෙස ද හඳුන්වා දී ත‍ිබේ. ලිඛිත වංශ කතාවට අනුව යක්ෂ නාග දේව ස්වදේශික වැසියන්ගේ වාස භූමිය වී ඇත්තේ මේ කඳුකර ප්‍රදේශයයි. සමන්ත කූඨ වර්ණනාව වැනි සාහිත්‍ය කෘතීන්ට අනුව බුදුන්ගේ පළමු ලංකා ගමනයේදී කඳුකර වැසි යක්ෂයන් සමූහ වශයෙන් බුදුන් දැකීමට පැමිණ ඇත. ‍දැනට ලැබී ඇති පුරාවස්තු සාධක දෙස විමර්ශනාත්මකව බලද්දී මෙම නිවහන ලංකාවේ පැරණිම ශාක ආහාරයන් මත යැපුණු ජන කොට්ඨාසයකට අයත්ය යන්න පැහැදිලි වේ. අතීත ලංකාවේ කඳුකරයෙන් බැස ආ දඩයක්කරුවා ශාක ආහාරවලට යොමුවීම පිළිබඳ හේතුවූ පාරිසරික, දේශගුණික හෝ සංස්කෘතිකමය සාධක සොයා යන පුළුල් ගවේෂණයකට කිරිමකුළු ගොල්ලෙදී හමුවූ මේ නිවෙස ආලෝකයක් සපයයි.ඒ අනුව ස්වදේශික ජනයා ධාන්‍ය වගා කරමින් කෘෂිකර්මයට යොමු වූවාද ඔවුන් කුමන ධාන්‍ය හා ශාකමය ආහාර භාවිතයට ගත්තේ ද යන්න විමසීමට මේ මගින් හැකිවී තිබීම ස්වදේශීය දඩයක්කරුවා කෘෂිකර්මයට නැඹුරුවීම පිළිබඳ අධ්‍යනයකට ඉඩකඩ සලසාදෙයි.බළංගොඩ කිරිමකුළු ගොල්ල කළුපේඬි ගම මෙම නිවෙස හමු වූ භූමියේ ජනාවාසයක් පවතින්නට ඇතැයි අදහසක් ප්‍රකාශ කරන මහාචාර්ය සෝම දේවයන් ඒ පිළිබඳ ගවේෂණයක් කිරීමට බලාපොරොත්තු වෙයි.කෙසේ වුවද ලිඛිත වංශ කතාව මගින් වසර 2500 කට සීමාකොට තිබූ ශ්‍රී ලංකාවේ මානව සංස්කෘතික ඉතිහාසය වසර හතක් පුරා සිදු කරනු ලබන මෙම ගවේෂණයත් සමඟ මේ වනවිට අදින් වසර 4400 ක් ඈතට තල්ලු කර දමා තිබේ. කිරිමකුළු ගොල්ල හා වෑ එළියේ කාල නිර්ණයන් වාර්තා ලැබීමත් සමඟ එම කාල තවත් ඈතට තල්ලු කර දැමීමට හැකිවනු ඇතැයි මහාචාර්ය රාජ්සෝමයන් පවසයි.ටෙක්ලා පද්මිණී කාරියවසම් ඡායාරූප - - සුදම් ගුණසිංහ පුරාවිද්‍යා පශ්චාත් උපාධි ආයතනයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=af1409144</link>
    <topic>ව්ලැඩිමීර් පුටින් හා රුසියාවේ අභිමානය</topic>
    <author>රෝහණ ආර්යරත්න</author>
    <content>“රුසියාව අවසානයේ දී ලෝක සටන් බිමට ශක්තිමත් රාජ්‍යයක් හැටියටත් අනුන්ගේ සැලකීමට භාජනය වන තනිවම සිටගත හැකි රටක් බවටත් පත්වී තිබෙනවා.”මෙම ප්‍රකාශය කළේ රුසියානු ජනාධිපති ව්ලැඩිමීර් පුටින්ය. ඔහු එසේ පැවසූයේ ශීත සෘතුවේ ඔලිම්පික් තරග මාලාව පැවැත්වීම සඳහා පැවති තරගයෙන් ජය ලැබූ අවස්ථ‍ාවේදීය.අද උදාවී ඇත්තේ ක්‍රීඩා තරගයක් නොවේ. එය දේශපාලන අරගලයකි. අද එම දේශපාලන ක්‍රීඩාව පැවැත්වෙන්නේ යුක්රේනයේය. එක් අතකින් රුසියාව අනෙක් පසින් ඇමෙරිකාව, එංගලන්තය ප්‍රධාන නේටෝ සංවිධානයේ රටවල්ය.තවත් පසකින් රුසියාවට පක්ෂ යුක්රේනයේ සිටින රුසියානු සටන්කාමීන්ය. තවත් පැත්තකින් යුක්රේනයේ ඡන්ද බලයෙන් පත්වූ රජය ඉවත් කර දැනට බලයට පත්වී සිටින යුක්රේන ජනාධිපතිවරයා ඇතුළු යුක්රේන රජයය. දැන් දේශපාලන පක්ෂ දෙපිළක් බවට පත්වී එකිනෙකා පරයමින් තම ආධිපත්‍යය ස්ථාපිත කිරීම කෙරේ යොමුවී ඇත.එක්තරා අවදියක යුක්රේනය රුසියාව ප්‍රමුඛ සෝවියට් සමූහාණ්ඩුවට අයත් වූ රටක් විය. දැන් එය ස්වාධීන රටකි. මෙම රටේ යුක්රේන ජාතිකයින් මෙන්ම රුසියන් ජාතිකයෝ ද වාසය කරති. එසේම මෙම රට රුසියානු දේශසීමාවේ පවතින රාජ්‍යයකි.මෙහිදී තවත් වැදගත් කරුණක් වන්නේ රුසියාවේ ඉතාම බලසම්පන්න නාවික හමුදාව කළු මුහුදේ ස්ථානගත කර ඇති බවය. ඒ ක්‍රිමියාවේය. ක්‍රිමියාව යුක්රේනයට අයත් බිම් කොටසකි. එහෙත් එහි වැඩි වශයෙන් වාසය කරන්නේ රුසියන් ජාතිකයින් වීම මෙන්ම ක්‍රිමියානු වරායේ රුසියානු නාවික හමුදාව ස්ථානගත කිරීම යන කරුණු සලකා රුසියාව පසුගියදා ක්‍රිමියාව ආක්‍රමණය කොට රුසියාවට යටත් වූ බිම් කොටසක් බවට පත්කර ගත්තේය.යුක්රේනයේ ස්වෛරීභාවයට එරෙහිව රුසියාව ගනු ලැබූ එම ක්‍රියාමාර්ගය එක්සත් ජාතීන්ගේ සංගමයේ දරුණු විවේචනයට ලක්වූ නමුත් කිසිවකුට එම මෙහෙයුමට එරෙහිව ගත හැකි විකල්ප ක්‍රියාමාර්ගයක් නොවීය. ඔවුන්ට කළ හැකි වූයේ විරෝධය පෑම හා සම්බාධක පැනවීමේ තර්ජනය දැන්වීම පමණි.අද යුක්රේන අර්බුදය තව තවත් සංකීර්ණ තත්ත්වයකට පත්වී ඇත. යුක්රේනයේ ඡන්දයෙන් පත්වූ වික්ටර් යනුකොවිච්ගේ ආණ්ඩුව ඉවත් කොට බටහිර බලවේග වලට පක්ෂපාතිත්වය පෙන්වන පෙට්රෝ පොරොෂෙන්කෝ ජනාධිපති වරයා ලෙස පත්කරනු ලැබුවේ බටහිර බලවතුන්ගේ බලපෑම අනුවය.මෙම පසුබිම මත යුක්රේන ජාතිකයින් හා රුසියානු සටන්කාමීන් විසින් යුක්රේන රජයට එරෙහිව සටන් වැදීම ඇරඹුණේ රුසියාවේ සහාය ඇතිවය.රුසියාවේ සහාය ලැබූ රුසියන් සටන්කාමීන් යුක්රේනයේ ඩොනෙට්ස්ක් නගරය මුල් කර නිමින් ඩොනෙට්ස්ක් ජනරජය පිහිටුවා ගනු ලැබූ අතර එහි අගමැති වරයා ලෙස ඇලෙක්සැන්ඩර් සැකර්චෙන්තෝ ප්‍රකාශයට පත්කර ඇත.මේ සියල්ල සිදුවූයේ රුසියානු භට පිරිස් හා අවි ආයුධ සහිත ආක්‍රමණයක් දියත්වීම මඟින් බව කියමින් නේටෝ රටවල් රුසියාවට එරෙහිව දැනට පනවා ඇති සම්බාධක තවතවත් වැඩි කිරීම කෙරේ අවධානය යොමු කර ඇත. යුක්රේනය පසුබිම් කරගෙන ලෝ පුරා උදාවී ඇති මතිමතාන්තර කෙසේ වෙතත් විශේෂ අවධානයක් මෙහිදී යොමු විය යුත්තේ රුසියානු ජනාධිපති ව්ලැඩිමීර් පුටින් වෙතටය. ව්ලැඩිමීර් පුටින් කවුද? ඔහුගේ අරමුණ කුමක්ද? යනාදී ප්‍රශ්නවලට පිළිතුරු සෙවීමට පෙර පුටින් නමැති චරිතය ලෝක දේශපාලන කරළියට පැමිණි ආකාරය විමසීම ද වැදගත්ය.ව්ලැඩිමීර් පුටින් ගේ ආගමනය සිදුවූයේ රුසියාව ආර්ථික දේශපාලන සමාජයීය වශයෙන් පමණක් නොව සෑම අංශයකින්ම පරිහානියට පත්වූ අවස්ථාවකය. මිහයිල් ගොර්බචොෆ්ගේ පෙරෙස්ත්‍රොයිකා චින්තනයේ ප්‍රතිඵලය වූයේ නේටෝ සංවිධානයට කරට කර සිටි වොර්සෝ සංවිධානය නැත්තටම නැතිවී යාම හා සෝවියට් සමූහාණ්ඩුව සීසීකඩ ගොස් රුසියාව වටා ස්වාධීන රාජ්‍යයන් රැසක් බිහිවීමයි.එසේම ඉන්පසුව ජනාධිපති ධූරයට පත්වූ බොරිස් යෙල්ට්සින් ගේ දුර්වල හා අදූරදර්ශී පාලනය නිසා රුසියාව දරුණු ආර්ථික පරිහානියකට මුහුණ දුන්නේය. රාජ්‍ය සේවකයින්ට පඩි ගෙවීම මාස දෙකකට වරක් සිදුවීම එම තත්ත්වය පිළිබඳ කදිම උදාහරණයකි.ව්ලැඩිමීර් පුටින් රුසියානු දේශපාලනයේ හඳුනා නොගත් චරිතයක් විය. 1952 ඔක්තෝබර් 7 වැනිදා ලෙනින් ග්‍රෑඩ් නගරයේ උපත ලැබූ පුටින් ලෙනින් ග්‍රෑඩ් විශ්වවිද්‍යාලයෙන් උපාධියක් ලැබ කේ.ජී.බී. රහස් ඔත්තු සේවයේ ඉහළම නිලධාරියකුගේ තත්ත්වයට පත්විය. ඔහු ස්ථානගතව සිටියේ නැඟෙනහිර ජර්මනියේය. සෝවියට් සමූහාණ්ඩුවේ පරිහානියත් සමඟ එයට අයත් වූ රටවල් ස්වාධීන රටවල් බවට පත්වීමත් ජනාධිපති බොරිස් යෙල්ට්සින් රුසියාවේ පාලනය ලබා ගැනීමත් සමඟ ඔහුගේ සමීපතමයෙකු ලෙස කටයුතු කිරීමට පුටින්ට අවස්ථාව උදාවිය.පුටින්ගේ දක්ෂතාවය, කාර්යශූරබව හා හිතවත්භාවය හඳුනාගත් යෙල්ට්සින් එවකට අගමැතිව සිටි සර්ජි ස්ටැප්ෂින් ඉවත් කර පුටින්ට එම තනතුර ලබාදුන්නේය. මත්පැනට ගිජුවූ එසේම සෞඛ්‍ය තත්ත්වයෙන් ද පරිහානියට පත්ව සිටි යෙල්ට්සින් හිටිහැටියේම ඉල්ලා අස්වීමත් සමඟ අගමැති ධූරයේ සිටි පුටින් වැඩ බලන ජනාධිපතිවරයා ලෙස පත්කරනු ලැබීය.ඉන් අනතුරුව පැවැති ජනපතිවරණයේ දී පුටින්ට විශිෂ්ට ජයග්‍රහණයක් ලැබීමට හැකි වූයේ රුසියාව වැටී සිටි තත්ත්වයෙන් ගොඩගැනීමට පුටින්ට ඇති හැකියාව පිළිබඳ විශ්වාසයක් ජනතාව තුළ ඇතිවී තිබීම නිසාය. ජනාධිපති ධූරයට පත්වූ පුටින් ශක්තිමත් කාර්යක්ෂම නායකයෙකු විය. එහෙත් ඔහුට භාරවී තිබුණේ අති ශෝචනීය පරිහානියකට පත්ව තිබූ රටකි. එම අභියෝගය ඔහු නිර්භයව බාරගත්තේය.“මා ඉදිරියේ පවතින සියලුම අභියෝග හා වගකීම් එක්වර විසඳීමට මට හැකියාවක් නැත. එහෙත් එවැන්නකට අතගැසීමට පෙර රට තුළ විනයක් ඇතිකිරීම අත්‍යවශ්‍ය බව මුලින්ම ප්‍රකාශ කරමිÓයි හෙතෙම තවදුරටත් පැවසීය.පුටින්ගේ තරුණ අවධිය ගත වූයේ සෝවියට් රුසියාව ස්වර්ණමය යුගයක පැවති අවස්ථාවේදීය. දෙවැනි ලෝක යුද ජයග්‍රහණය, ස්පුට්නික් චන්ද්‍රිකාව අභ්‍යවකාශ ගතකිරීම, හයිඩ්‍රොජන් බෝම්බය නිපදවීම, ලයිකා බැල්ලිය අභ්‍යවකාශගතකිරීම, යූරි ගගාරින් අභ්‍යවකාශයේ සැරිසැරීම වැනි ජයග්‍රහණ තුළින් රුසියාව අති උත්කර්ෂවත් ස්ථානයකට පත්වී යුද ශක්තිය අතින් ඉහළම තැනක සිටියේය.ජනාධිපති පුටින්ගේ එකම අරමුණ වූයේ රුසියාව සතුව තිබූ අභිමානය හා ශක්තිය නැවත ලබාදීමයි. ව්ලැඩිමීර් පුටින් මානසික වශයෙන් මෙන්ම කායික වශයෙන් ද ශක්තිමත් චරිතයකි. කායික වශයෙන් ඔහු පෙන්වූ ශක්තිය ක්‍රීඩාවට ඔහු පෙන්වූ නැඹුරුව සමඟ සම්බන්ධ වී තිබිණි. උසට සරිලන මහත සේම ක්‍රියාශීලී බව ඔහුගේ ප්‍රතිරූපයට ශක්තියක් ලබාදීමට සමත්විය. ජූඩෝ වැනි ආත්මාරක්ෂක ක්‍රීඩාවකින් කළු පටි ලාභියකු වීම තුළින් විශේෂ ආකර්ෂණයක් ඇති කරගැනීමට ඔහු සමත්වූ බව නොකිවමනාය.ලෙනින්ග්‍රෑඩ් (සෙන්ට්පීටර්ස්බර්ග්) නගරයේ 1952 ඔක්තෝබර් 7 වැනිදා උපත ලැබූ පුටින් නීතිය හා අර්ථශාස්ත්‍රය පිළිබඳ උපාධියක් ලෙනින්ග්‍රෑඩ් විශ්වවිද්‍යාලයෙහි දී ලබා කේ.ජී.බී. රහස් ඔත්තු ‍ෙස්වයට බැඳී නැඟෙනහිර ජර්මනියේ සේවය කළේය. ඔහුට ජර්මන් හා ඉංග්‍රීසි භාෂාවන් චතුර ලෙස කතා කිරීමට හැකියාවක් තිබිණි.කේ.ජී.බී. ඔත්තු සේවයේ කර්නල් තනතුරේ සිටි පුටින් එයින් විශ්‍රාම ගෙන 1991 නැවත ලෙනින්ග්‍රෑඩ් නගරයේ නගරාධිපති ඇනටොලි සොබ්චැක් යටතේ සේවය කලේය. සොබ්චැක් ගේ පරාජයෙන් පසු මොස්කව් නගරයට පැමිණි පුටින්ට ජනාධිපති බොරිස් යෙල්ට්සින් ගේ පාලක මණ්ඩලයට බැඳී ශීඝ්‍රයෙන් උසස්වීම් ලබාගැනීමට හැකිවූ අතර ඔහු අගමැති වී වැඩ බලන ජනාධිපති වූ බැව් අපි කලින් සඳහන් කළෙමු.ආර්ථික වශයෙන් ස්ථාවර භාවයක් ලබා ගැනීමට හැකිවීමත් යුද ශක්තිය අතින් ලෝකයේ බලසම්පන්න රටවල් සමඟ කරට කර සිටිය හැකි තත්ත්වයක් රුසියාවට ලබා දීමට පුටින්ට හැකිවීමත් රුසියාව කෙරේ යම් අන්දමේ ගරු කිරීමක් ඇතිකර ගැනීමට බටහිර රටවලට සිදුවී ඇත.ජූඩෝ ක්‍රීඩාවේදී කළු පටි දිනාගත් පුටින්ට අන්තර්ජාතික දේශපාලන ක්ෂේත්‍රයේ ද එවැනි සැලසුම් සහගත මෙහෙයුමක් දියත් කර ඇතැයි සිතිය හැක. ප්‍රතිමල්ලවයාගේ දුර්වල ස්ථානයක් හමුවන තුරු නියම සටනකට මුහුණ නොදීම එම උපක්‍රමයයි. එය යුක්රේන ප්‍රශ්නයේදී ඔහු ඉතා දක්ෂ ලෙස දියත් කර ඇතැයි කිව හැක.ඔහු පටන්ගත්තේ එක්වරම ක්‍රිමියාව යටත් කරගැනීමයි. ඉන්පසුව ඔහුගේ අරමුණ යුක්රේන ය විය. මෙම සැලැස්ම ක්‍රියාත්මක වෙද්දී යුක්රේනයේ සිටින රුසියානු සටන්කාමීන් ඩොනෙට්ස් නගරය මුල් කරගෙන වෙනම රාජ්‍යයක් යුක්රේනයේ නැඟෙනහිර ප්‍රදේශයේ පිහිටුවා ගෙන තිබීමත් යුක්රේන හමුදා සමඟ අති බිහිසුණු ගැටුම් ඇතිවීමත් බටහිර බලවතුන්ගේ දැඩි අවධානයට යොමුවී තිබේ.බටහිර බලවතුන් මහත් සේ කෝපයට පත්වෙමින් දරුණු සම්බාධක රුසියාවට එරෙහිව පැනවීම කෙරේ යොමුවී ඇතත් පුටින් තම මෙහෙයුම් දිගටම කරගෙන යනු ලබන බව වාර්තාවේ. ඒ නිසා ඇමෙරිකාව, බ්‍රිතාන්‍යය, ප්‍රංශය, ජර්මනිය ප්‍රධාන නේටෝ බලවතුන් කරකියා ගත නොහැකි තත්ත්වයකට පත්වී ඇති අතර ඔවුන් ප්‍රකාශ නිකුත් කිරීම හැර වෙනත් කිසිවක් කරන බවක් නොපෙනේ.මේ අතර “න්‍යෂ්ටික බලය සහිත රුසියාව සමඟ සෙල්ලම් කිරීමට ලැහැස්ති වෙන්න එපා” යැයි පුටින් ප්‍රකාශ කර සිටීමත් එසේම ප්‍රංශයේ උසස් නිලධාරියෙකුට පෞද්ගලික දුරකථන පණිවුඩයක් මඟින් “මට අවශ්‍ය නම් කීව් අගනුවර (යුක්රේනයේ අගගරය) සති දෙකකට අඩු කාලයකදී යටත් කරගන්න පුළුවන්” යැයි පවසා තිබීමත් බටහිර බලවතුන් තුළ දැඩි පසුබෑමක් ඇති කරලීමට සමත්වී ඇතැයි පෙනේ.එහෙත් පුටින් ගේ ගමන ඔවුන්ට නවතාලිය ‍හැකිවේද? යන්න වත්මන් ලෝකයේ නායකයින් මෙන්ම දේශපාලන විචාරකයින්ට පිළිතුරු සෙවීමට නොහැකි ප්‍රශ්නයක් වී ඇත. රුසියාව බලවත්වීම බටහිර බලවේගවලට මහා හිසරදයක් මෙන්ම ලංකාව වැනි තුන්වැනි ලෝකයේ රටවලට එය ආශිර්වාදයක් බවට පත්වී ඇතැයි ද පෙනේ. බටහිර බලවතුන් තුන්වැනි ලෝකයට කෙනහිලිකම්කිරීම වැනි අවස්ථාවලදී රුසියාව චීනය වැනි රටවල් ආර්ථික වශයෙන් මෙන්ම යුද බලය අතින් ද ශක්තිමත් වීම ලෝකය තුළ සමතුලිත බවක් ඇති කරනු ඇතැයි යන්න අද පැහැදිලි වන කරුණකි.පුටින්ගේ ගමනේ මුල් පියවර ලෙස යුක්රේනය ඇතැමුන් හඳුන්වනු ලබන අතර රුසියාව වටා පිහිටා ඇති එදා සෝවියට් සමූහාණ්ඩුවේ සාමාජිකයින් වූ රටවල් තුළ ද යුක්රේන අර්බුදය එක්තරා අන්දමක චකිතයක් ඇති කිරීමට සමත් වී ඇතැයි ද දේශපාලන විචාරකයින් පෙන්වා දී ඇත.මේ අනුව යුක්රේන අර්බුදය කෙසේ විසඳී යයි ද යන්නත් පුටින්ගේ වාසියට එය කෙළවර වුවහොත් ඔහුගේ ඊළඟ පියවර කුමක් විය හැකිද යන්නත් දෙස ලෝකය බලා සිටියි.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=af1409145</link>
    <topic>අලියාගේ වල්ගය කපා ඇත්තේ මොට පිහියකින් දෙපාරක් ගහලා</topic>
    <author>විරාජ් තුෂාර ඒකනායක</author>
    <content>උඩවලවේ අලියාගේ වල්ගය කපා ගැනීමේ කතාව- පශු වෛද්‍ය විජිත පෙරේරාජාතික ව‍නෝද්‍යානයක් යනු ජාතික සම්පතකි. එය ආරක්ෂිත කලාපයක් බැවින් එහි තුළ පිහිටි ජලාශවල මිරිදිය මසුන් ඇල්ලීම නතර කළ යුතු කාලය එළඹ ඇත. ඒ මන්දයත් වනජීවී නිලධාරීන්ගේ අධීක්ෂණයෙන් තොරව පුද්ගලයින් ම වනෝද්‍යාන ඇතුළවීමට හැකියාව ඇති බැවිනි. ජීවනෝපාය වන මසුන් මැරීමට යන පුද්ගලයන් වනසතුන්ගේ ජීවිතවලට ද හානි කිරීමට මෙම පුද්ගලයන් තුළ කිසිදු හිරිකිතයක් නොමැති නිසාය.උඩවලව ජාති වනෝද්‍යානයට ශ්‍රී ලංකාවේ වනෝද්‍යාන අතරින් සුවිශේෂී ස්ථානයක් හිමිවන්නේ දෙස් විදෙස් සංචාරකයින් හට පහසුවෙන් අලි ඇතුන් නැරඹීමට තෝතැන්නක් වීම නිසාය. මිහිමත වෙසෙන විශාලම ක්ෂීරපායී සත්වයා වන අලියා ශ්‍රී ලංකාවේ අපට හුරුපුරුදු සත්වයෙකු වුවද අලියෙකු හෝ ඇතෙකු නොදුටු විශාල ජනතාවක් ලෝකයේ ජීවත් වෙති. දකුණු ආසියාව අප්‍රිකා මහද්වීපය හැරුණු විට අලි ඇතුනට ජීවත්විය හැකි පරිසරයක් ලෝකයේ විරලය.අලි මිනිස් ගැටුමෙන් වර්ෂයකට අහිමි වන මිනිස් ජීවිත සංඛ්‍යාව සේම අලි ඇතුන්ගේ ජීවිත අහිමි වීම මිනිස් ක්‍රියාකාරකම්වල ක්‍රෑරත්වය විදහා දැක්වේ. ඇත් දළ ලබා ගැනීමේ වානිජ අරමුණින් ඇතුන් ඝාතනය කළ පුවත් රාසියක් පසුගිය කාලය තුළ අසන්නට හා දක්නට ලැබිණි. එසේම වගා පාළුකරන අලින් විදුලිය වැද්දවීමෙන්, වෙඩි තැබීමෙන් හා නොයෙකුත් උපක්‍රම මගින් ඝාතනය කිරීම සේම දුම්රියේ ගැටීමෙන් වර්ෂයකට මිය යන අලි ඇතුන් සංඛ්‍යාව බොහෝ ඉහළ ගොස් ඇත.අතීතයේ ශ්‍රී ලාංකික ජනයා වන සතුන් හීලෑකර එදිනෙදා කටයුතු සිදු කර ගන්නා සේම වන සතුන්ගේ ආරක්ෂාව වෙනුවෙන් ද විශාල මෙහෙයක් සිදුකොට ඇත. ශ්‍රී ලංකාවේ ජාතික වනෝද්‍යාන නමින් නම්කොට වෙනම කලාපයක් වන සතුන් වෙනුවෙන් වෙන්කොට ඔවුන් සඳහා ද කටයුතු රජයක් විසින් කරනු ලබයි.මෙම වනෝද්‍යාන තුළ මිනිස් ක්‍රියාකාරකම් අවම මට්ටමකින් පවත්වාගෙන යෑමට බලධාරීන් විශාල උත්සායක නිරතව සිටී. ශ්‍රී ලංකාව තුළ ජාතික ව‍නෝද්‍යාන රාශියකට මායිම්ව බහුකාර්ය ජලාශ පිහිටා ඇත. බොහෝ අවස්ථාවල ජලාශයේ ජල පෝෂක ප්‍රදේශය වශයෙන් වනෝද්‍යාන පිහිටා ඇත. මේ අතරින් උඩවලව ජාතික වනෝද්‍යානය හා උඩවලව ජලාශය සුවිශේෂි ස්ථානයක් හිමිකර ගනී.උඩවලව ජාතික වනෝද්‍යානයට නැගෙහිර දෙසට එන්නට නිසොල්මනේ ගලා ගිය මවුආර මේ කුඩා ගංගාව හරස්කොට වනෝද්‍යානය අභ්‍යන්තරයේදී ජලාශයක් ඉදිකිරීම සිදුකළේ මෑත කාලයේදීය. විශේෂයෙන් වනෝද්‍යානයේ වන සතුන් හට නියං කාලයේදී ජල අවශ්‍යතා සංසිඳුවා ගැනීමත් රැස්කරගන්නා ජලය ඇළ මාර්ගයක් ඔස්සේ හම්බන්තොට ප්‍රදේශයට රැගෙන යාමත් මෙම ජලාශයෙන් ඉටුකර ගන්නා ප්‍රධාන කාර්ය වූ අතර මුල් කාලයේදී මවු ආර ජලාශයේ මසුන් මැරීමට ධීවරයින්ට අවස්ථාව නොලැබිනි.වනෝද්‍යානය අවට ගම්වල අඩු ආදායම් ලාභී පවුල් කීපයකම ධීවර කටයුතු සිදුකිරීමට මවුආර ජලාශය තුළ ඉඩකඩ ලබා දෙන ලද්දේ වසරක් වැනි කෙටි කාලයක් තුළදීය.මවුආර බීට්ටුව සේවය කරන වනජීවී නිලධාරියෙකු මවුආර වැව්පිටියේ ගවේෂණයක යෙදෙන අතරතුර පසුගියදා දැක ගැන්මට ලැබුණේ සිත් සසල කරවන දර්ශනයකි. වයස අවුරුදු පහක පමණ අලියෙකු මවුආර ජලාශ පිටියේ වැටී එරී සිටිනු දුටු නිලධාරියා කෙමෙන් කෙමෙන් වන අලියා ළඟට ළංවත්ම ඔහුට දැක ගන්නට ලැබුණේ දෑස් අදහා ගත නොහැකි තිරිසනෙකුටත් එහා ගිය මිනිසෙකුගේ අධම ක්‍රියාවකි. යම්කිසි අධමයෙකු විසින් රෝගාතුරව ඉදිරිපස එක් පාදයක් එරී සිටි දැවැන්තයාගේ වල්ගය කපාගෙන ගොස් තිබිණි.අසරණ දැවැන්තයා ‍වේදනාවෙන් මල්ගයේ ඉතිරි කොටස සොලවමින් සිටි දසුන මහ පොළොව වුවද කම්පිත කරවන සුලුවේ. එම අවස්ථාවේ උඩවලව ඇත් අතුරු සෙවණ භාර පශු වෛද්‍ය නිලධාරී විජිත පෙරේරා මහතා නොසිටි බැවින් රාජකාරී ආවරණය කළ පශු වෛද්‍ය ධර්මකීර්ති මහතාට දැනුම් දීමට මවු ආර බීට්ටු නිලධාරියා කටයුතු කර ඇත. පශු වෛද්‍ය ධර්මකීර්ති මහතා පැමිණෙන විටත් දුර්වලව සිටි දැවැන්තයාගේ වල්ගය කැපූ තැනින් විශාල ලේ වහනයක් සිදුවී ඇත.පශු වෛද්‍ය ධර්මකීර්ති මහතා පවසන ආකාරයට මොට පිහියක් වැනි ආයුධයකින් දෙවරක් පහර දී වල්ගය කපා ඇති බවයි. වල්ගයේ පිහිටි රුධිර නාළිකාවක් කැපීයාමෙන් අධික රුධිර වහනයක් සිදුවී ඇති බවත්ය. පසුව ඒ මහතා කාර්ය මණ්ඩලය හා එක්ව මූලික ප්‍රතිකාර සිදු කළහ. අසරණ වන සත්වයෙකුගේ වල්ගයේ කෙඳිවලින් මිනිසෙකුගේ දුරුකර ගත හැකි අපලය කුමක් ද? යන ප්‍රශ්නය මුළුමහත් ජන සමාජයටම යොමු කළ යුතු ප්‍රශ්නයක් බවට පත්ව ඇත. දුර්වල වූ සතෙකුගේ අවයව පැලදීමෙන් එම සතාගේ ඉරණම අවයව පලඳින මිනිසාට අත් නොවෙතැයි තහවුරු කළ හැක්කේ කාටද?පශු වෛද්‍යවරුන් හා වනජීවී නිලධාරීන් බලා සිටියදීම 8 වැනිදා දින තවත් එක් අහිංසක දැවැන්තයෙකුගේ ජීවිතයේ නිමාව සිදුවිය. පශ්චාත් මරණ පරීක්ෂණය සිදුකළ පශු වෛද්‍ය නිලධාරී විජිත පෙරේරා මහතා කළ පරීක්ෂණයේදී දැක ගැන්මට ලැබී ඇත්තේ වන අලියාගේ අමාශය තුළ විශාල සැරව ගෙඩියක් තිබී ඇති බවයි. උදරයේ ඇති වේදනාව වන සතෙකු කා හටනම් පවසන්නද? සතෙකුට කළ හැක්කේ තම ශරීරයට පහසු ආකාරයට ශරීරය හසුරුවා ගැනීම පමණි.උදරයේ පීඩාව දරාගත නොහැකිව වේදනාවෙන් මවු ආර වැව්පිටියේ මඩවගුරක පහසින් ශරීර වේදනාව අවම කර ගැනීමට උත්සහ කළ දැවැන්තයාට නොමිනිසුන් හට වල්ගය පූජා කිරීමට සිදුවිය. එහි අන්තිම ප්‍රතිඵලය තම ජීවිතයෙන් වන්දි ගෙවීමට සිදුවීමයි. අලියා යනු සම්පතකි.විදේශිකයින් විශේෂයෙන් බහුතරයක් ශ්‍රී ලංකාවට පැමිණෙන්නේ අලින් නැරඹීමටය. උඩවලව ජාතික ව‍නෝද්‍යානය මායිම්ව ගම්මාන රැසක බහුතරයක් ජනතාවගේ ප්‍රධාන ජීවනෝපාය සංචාරක කර්මාන්තය මත පදනම් වී ඇත. ඍජුව හා වක්‍රව රැකියා විශාල සංඛ්‍යාවක් මෙමඟින් බිහිවී ඇති ශ්‍රී ලංකාවේ සුන්දරත්වය මිලක් ගෙවා නැරඹීමට එන සංචාරකයින් ද මෙම අධම ක්‍රියා දැන ගැනීමෙන් ශ්‍රී ලංකාව පිළිබඳ මනසේ ගොඩනැගී ඇති චිත්‍රය හා ආකල්පය එතරම් සුබදායී නොවේ. එමඟින් රටට නැගෙන අපකීර්තිය ද සුළු පටු නොවේ.- හිටපු වනජීවී නියෝජ්‍ය අධ්‍යක්ෂ වෛද්‍ය නන්දන අතපත්තු“රාජ්‍ය සේවයේ යෙදී සිටියදී මැරුණු අලින්ගේ වලිගය කපාගෙන ගිහින් තිබෙනවා දැක්කා. මෙසේ කරන්නේ කෙඳි ලබාගන්නයි. එය ලංකාවේ සෑම ප්‍රදේශයකම දකින්න ලැබුණු දෙයක්.”“ඇත්තෙන්ම මේ අලි කෙඳි පිළිබඳ මතය මිථ්‍යාවක්. එහි කියන්නේ ජීවතුන් අතර සිටිනා අලියකුගේ කෙන්දක් බිම වැටෙන්න නොදී ගන්නා කෙනකුට මහා බලයක් අත්වෙනවා කියලයි. නමුත් එසේ කීමට හේතුව එවැනි දෙයක් කිරීම ඉතා අපහසු වීමයි.“මගේ වෘත්තීය ජීවිතයේ මට දකින්න ලැබුණු පණපිටින් අලියකුගේ වලිගය කැපූ එකම අවස්ථාවයි හමුවුණේ. ඒ 1998 දී පමණ ලුණුගම්වෙහෙර ජාතික උද්‍යානයේදීයි. ඒ වන විට නිලධාරීන් හා පහසුකම් අඩු ස්ථානයක් ලෙසයි එය පැවතුණේ. එහි සිටි ගැබ්බර ඇතින්නක් බඳින කඳකින් කකුලක් තුවාල වීම නිසා ඉතා අපහසුවෙන් ගමන් කරමින් සිටියා. ඇයගෙන් අනතුරක් වීමට ඉඩ අඩු නිසා වල්වැදුණු හරක් ගෙන ඒමට ආ පුද්ගලයකු ඇයගේ වලිගය කපාගෙන ගොස් තිබුණා. පශ්චාත් මරණ පරීක්ෂණවලදී සොයාගත් කරුණු අනුව ඇය අප එහි යන විටත් මියගොස් තිබුණේ අධික රුධිර වහනය නිසයි. එසේම ඇගේ කුසේ මාස 18ක් පමණ මෝරා තිබූ පැටවා ද මියගොස් තිබුණා.”“අලි කෙන්දක් පිළිස්සූ විට පුළුටු ගඳ එනවා. නමුත් අලි කෙඳි කියා රවටමින් සමහරුන් විකුණන කෘත්‍රිම කෙඳි, කිතුල් කෙඳි, නයිලෝන් සහ මීහරක් තල්ලේ කෙඳිවලටත් බොහෝ දෙනා රැවටෙනවා.“අලි කෙඳි පිළිබඳ අනාදිමත් කාලයක සිට පැවතුණු මිථ්‍යාව උග්‍ර අතට හැරුණේ එක්තරා දේශපාලන නායකයකුට මලයාලි නක්ෂත්‍රකරුවකු අලි කෙන්දක් තබා ගැනීමෙන් තම බලය තව තවත් වර්ධනය වී දිගු කලක් පවතින බව කීමෙන් පසුවයි. එහෙත් හදිසි අනතුරකින් ජීවිතක්ෂයට පත් ඔහු හඳුනාගන්නට වූයේද ඒ අලි කෙඳි වළල්ල සහිත අත නිසයි.”“කෙසේ වෙතත් වන සත්ත්ව හා වෘක්ෂලතා ආරක්ෂා කිරීමේ ආඥා පනතට අනුව අලියකුට හානි කිරීම, වෙඩි තැබීම හා මරණයට පත් කිරීම මෙන්ම ආබාධිත කිරීමත් අලි ඇතුන්ගේ කොටස් ළඟ තබාගැනීම, අලෙවිය, ප්‍රවාහනය හා මිලදී ගැනීමත් දඬුවම් ලැබිය හැකි වරදක්. එහි දඩය රුපියල් ලක්ෂ දෙකක උපරිමයකට යටත්වන අතර සිර දඬුවම මාස 6ක් වනවා. වරද අනුව දඩය හා සිර දඬුවම යන දෙආකාරයෙන්ම හෝ දඩයත් සිරදඬුවමත් යන දෙකම එකවර ලබාදීමට හැකියි.විරාජ් තුෂාර ඒකනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=af1409146</link>
    <topic>යාලේ පිපාසිත  සිවුපාවුන්ට මැණික් ග‍ඟේ ජලය</topic>
    <author>සටහන - සුභද්‍රා දේශප්‍රිය, සනත් ගමගේ ඡායාරූප - ලුණම සමූහ</author>
    <content>නියඟයෙන් පීඩා විඳින මිනිසුන් මෙන්ම සතා සිවුපාවුන් ද ග‍හකොළ ද දිය පොදක් මිහිමතට වැටෙන තුරු හිස් අහස දෙස බලා සිටින අයුරු කාගේත් සිත් සසල කරන දසුනකි. රන්වන් ගොයම් කරලින් බරවූ කෙත් ගැන පමණක් නොව නිල්වන් දිය පිරුණු වැව් පොකුණුවල අන්තිම දිය බිඳුවත් සිඳී ගොස් මහපොළොව ඉරි තැලී ගොස්ය. යාල වන උද්‍යානයේ දියකඩිති පුරා වෙනදා දුව පැන ගිය සතා සීපාවුන් දිය බිඳක් සොය ගොස් ඇති සෙයකි.වනයේ තැන් තැන්වල පිරී තිබූ දියකඩිති ද සිඳී වියළී ගොස්ය. නියඟයේ තරම කියා පාමින් ගහකොළ ද වියළී මැලවී ගොස්ය. වසරකට ආසන්න කාලයක් දරුණු නියඟය හමුවේ යාල වනෝද්‍යානය ඇතුළු ප්‍රදේශවලට ජලය නොලැබීම හේතුවෙන් වනයේ සිටින සතා සිව්පාවුන්ට දිය පොදක් සොයා ගව්ගණනක් දුර යෑමට සිදුව ඇත. යාල සිව්පාවුන්ගේ සාපිසාය නිවීමට ජනාධිපති මහින්ද රාජපක්ෂ මහතාගේ විශේෂ උපදෙස් අනුව යාල වනයේ සිඳී ගිය වැව්වලට දියකඩිතිවලට මැණික් ග‍ඟෙන් ජලය ලබාදීමට කඩිනමින් කටයුතු කර ඇත. දිය බිඳක් සොයමින් පිපාසයෙන් වනය පුරා පීඩාවට පත්ව සිටි සිව්පාවුන්ට මෙය කදිම අස්වැසිල්ලකි. උන්ගේ පිපාසය සන්සිඳවා ගැනීමට දැන් වනයේ දියකඩිති ජලයෙන් පිරී ගොස්ය.. රටේ වැඩිදෙනෙක් පීඩා විඳින උග්‍ර ජල ගැටලුවට සාර්ථක පිළිතුරු සෙවීමට රජයට පමණක් නොහැකිය. ස්වභාවික ජල මුලාශ්‍ර සිඳී යාමට නොදී රැක ගැනීමට සියලු දෙනා ම කටයුතු කළ යුතුය. මිනිස් ක්‍රියාකාරකම් හමුවේ භූගත ජලය අහිමි වෙමින් සියලු මිනිසුන් මෙන් ම සත්ත්ව හා ශාක ප්‍රජාවට ම එම නියඟයෙන් පීඩා විඳීමට සිදු වී ඇත. කුඩා වැස්සකින් පවා ගංවතුරින් නාය යෑමෙන් පීඩා විඳීමටත් ඉතා කෙටි කලක් වැසි නොලැබීමෙන් දැඩි නියඟයක් ඇති වීමට හේතුව ස්වභාවික පරිසරයට විරුද්ධව මිනිසුන් ක්‍රියා කිරීම නොවේ ද?නියඟය නිසා පීඩා විඳින යාල ජාතික ‍ව‍නෝද්‍යානයේ වන සතුන්ගේ සාපිපාසය නිවීමට ජනාධිපතිතුමාගේ විශේෂ උපදෙස් මත ජල බවුසර් යොදවා ජලය සැපයීම සහ මැණික් ග‍ඟෙන් නළ මගින් වනෝද්‍යානයේ සිඳී ගිය වැව්වලට ජලය පොම්පකිරීම අඛණ්ඩව මේ දිනවල සිදු කෙරේ. මේ සඳහා අවශ්‍ය සියලු කටයුතු වනජීවී දෙපාර්තමේන්තුව, ජල සම්පාදන මණ්ඩලය, වාරිමාර්ග නිලධාරින්, විදුලිබල මණ්ඩලය පූර්ණ දායකත්වය ලබාදී ඇත.නියඟය නිසා පීඩා විඳින වන සතුන්ට මැණික් ග‍ඟේ ඉහළ කො‍ටසේ වෙහෙරගල සහ ගල් අමුණ ජලජ ප්‍රදේශයෙන් ජලය මැණික් ගඟ පහළට ගෙන ගොස් ග‍ඟේ තැන තැන වැලිකොට්ට තබා එහි ජලය එක් රැස් කරගෙන කි.මී. අටක් පමණ දුරට ජල නළ එළා ජල මෝටර් මඟින් වැව්වලට පොම්ප කෙරේ. එම වැව්වලින් තවත් මෝටර් යොදා ගෙන කුඩා දිය කඩිතිවලට ද මේ යටතේ ජලය පොම්ප කෙරේ. මෙයට අමතරව ජල බවුසර් යොදා ගනිමින් වනෝද්‍යානයේ කුඩා සිඳීගිය දියකඩිතිවලට හා ජලාශවලට ජලය පිරවීම සිදු කෙරේ. යාල ජාතික වනෝද්‍යානයේ නියඟය නිසා වන සතුන් මිය ගිය බවට නොයෙක් කට කතා පැතිර ගිය ද නියඟය නිසා ජල හිඟයෙන් වනෝද්‍යානයේ කිසිම වන සතෙකු මිය ගියේ නැති බව යාල ජාතික වනෝද්‍යානයේ උද්‍යාන භාරකාර ජී.යූ. සාරංග මහතා පවසයි.සෑම වසරකට ම සැප්තැම්බර් මාසයේ යාල ජාතික වනෝද්‍යානය වසා තැබෙන බවත් එය පෙර සිටම පැවැත එන සිරිතක් බවත් එම කාලයේදි සංචාරය සඳහා යෙදෙන මාර්ග අලුත්වැඩියාව, වැව් ජලාශවල රොන්මඩ ඉවත් කිරීම බංගලා සකස් කිරීම වැනි අලුත් වැඩියා කටයුතු සිදු කෙරේ.එහෙත් මෙවර නියඟය වෙනදාට වඩා දරුණුය. මේ තත්ත්වය නිසා ජලාශ සියල්ල ම සිඳී ගියේය. ජනාධිපතිතුමාගේ උපදෙස් පරිදි වනජීවී දෙපාර්තමේන්තුව මඟින් එම කටයුත්ත කඩිනමින් සිදුකෙරෙයි. මෙමඟින් මැණික් ග‍ඟෙන් පොම්ප යොදාගෙන ජලය නළ මඟින් කිලෝ මීටර් 8 ක් තරම් දුරට ගෙන ගොස් කුඩා වැව් පුරවනු ලබයි. යාල වනයේ සතුන්ට ආහාර සහ ජලය අවශ්‍ය තරම් ඇති බවත් ඉදිරි දිනවල වැස්ස ලැබීමත් සමඟ ම මෙම නියං තත්ත්වය ක්‍රමයෙන් අඩු වී යා හැකි බවත් අධ්‍යක්ෂවරයා පවසයි.මෙමගින් කිසිදු ජල හිඟයක් නොමැති ලෙස ජලය අඛණ්ඩව සැපයීම සිදුකෙරේ. මැණික් ග‍ඟේ ඉහළ කොටසේ ජලය පහළට ගෙන ඒම නිසා ජලය පොම්ප කිරීමට ද හැකිවී ඇත. වනෝද්‍යානයේ වන සතුන්ට ආහාර සැපයීම ද නොකඩවා සිදු කෙරෙයි. සතුන්ට අවශ්‍ය කෑම දැනට වනෝද්‍යානය තුළ අවශ්‍ය තරම් ඇති අතර ඉදිරියේ දී පිටතින් කෑම ගෙන ඒම සම්බන්ධයෙන් සොයා බලා කටයුතු කෙරෙනු ඇත.තවද වනසතුන්ගේ ජලය සහ ආහාර සම්බන්ධයෙන් වනජීවී දෙපාර්තමේන්තුවේ ඌව සහකාර අධ්‍යක්ෂ සිසිර කුමාර මහතා පැවසුවේ යාල ජාතික වනෝද්‍යානය තුළ සිටින වන සතුන්ට ජලය ලබාදීම සඳහා ජල බවුසර් විශාල සංඛ්‍යාවක් යොදවා ජලය සැපැයීමට උපදෙස් දී ඇති බවයි.දිවයිනේ බොහෝ පිරිසක් නියඟයෙන් පීඩා විඳින්නේ මිනිසුන්ගේ ම නොමනා ක්‍රියාකාරකම්වල ප්‍රතිඵලයන් නිසාය. ජල ප්‍රශ්නයට සාර්ථක පිළිතුරු සෙවීමට නම් ස්වභාව ධර්මයාට විරුද්ධව ක්‍රියා කිරීම නතර කළ යුතුය. ශ්‍රී ලංකාවේ පැරණි රජවරුන් වැව් තැනුවේ මේ රටේ ජනතාවගේ සුබ සිද්ධිය උදෙසාය. එදා මහා වැව් පොකුණුවලින් අස්වැද්දූ නිල් කෙතින් බරවී මේ රට ස්වයංපෝෂණය විය. මිනිසුන්ගේ ජීවිත පැවැත්මට අත්‍යවශ්‍ය වන ‍ජලය සුරැකීම අප කාගේත් වගකීමකි.සටහන - සුභද්‍රා දේශප්‍රිය, සනත් ගමගේ ඡායාරූප - ලුණම සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=af1409147</link>
    <topic>ගයනා රටට අපි දෙන්නම ගියා: එනකොට එයාගෙ භෂ්මාවශේෂ මගෙ ඔඩොක්කුවෙ</topic>
    <author>උපාලි සමරසිංහ ඡායා - දුෂ්මන්ත මායාදුන්න</author>
    <content>මහාචාර්ය සේනක බිබිලේ ගේ බිරිය ලීලා කියයිමේ ඒ අසාමාන්‍ය මිනිසාගේ අද කතාවයි. 1870 දී නවීන විද්‍යාව ඇරැඹීමෙන් මතු ශ්‍රී ලංකාවේ පහළ වූ සියලු වෛද්‍යවරුන් අතරින් මිනිස් සංහතියේ පොදු යහපත වෙනුවෙන් අප්‍රමාණ කැපවීම් කළ, ඒ වෙනුවෙන් තම දිවිය ද අහිමි කැර ගත් විශිෂ්ට මට්ටමේ මානව හිතවාදියා මහාචාර්ය සේනක බිබිලේය. පොදු ජනතාවට අත්‍යවශ්‍ය ගුණාත්මක ඖෂධ හැකිතාක් සාධාරණ මිලකට ලබාදීමට තම කඳුළ, සුසුම මතු නොව රුහිරය ද දන් දුන් දොස්තර බිබිලේ අදමිටු ජවාරම්කාර ඖෂධ බූවල්ලාට මහත් හිසරදයක් වීය. ඒ නිසාම කුමන්ත්‍රණකාරීව බහු ජාතික සමාගම් විසින් ඒ රත්තරන් හදවතක් තිබූ මිනිසා මේ ලෝකයෙන් තුරන් කැර දැමිණ.1977 සැප්තැම්බර් 29 වැනිදා කැරිබියන් දූපත් අතර වූ ගයනා රටේ දී අප අතැර ගිය එතුමා පිළිබඳ වසර 37කට පසු අප මේ සූදානම් වන්නේ ඔබ නොදත් බොහෝ තතු කීමටය. ඒ වියෝවෙන් අදත් කම්පිතව සිටින එතුමාගේ පිය බිරිය ලීලා බිබිලේ 1977න් පසු ප්‍රධාන ජාතික පුවත්පතකට විශේෂයෙන් සිළුමිණට මෙසේ සම්මුඛ වෙයි.“මගෙ මහත්මයා නැතිවුණාය කියලා මට තවමත් හිතෙන්නෙ නෑ. එයා තාමත් අප දිහා බලාගෙන මේ හැම තැනම ඉන්නවා. එයා ඉන්දැද්දිත් පොදු ජනතාව වෙනුවෙන් වැඩ කළේ. පේරාදෙණිය සරසවියේ සතියේ මුල් දවස් තුනක් හා ඉතිරි දවස් හතර ඔසුසලෙත්, අධික රාජකාරි වැඩ අතර උන්නත් එයා මට ඉඩ ලද විටක දුරකථන ඇමතුම් දුන්නා. එහෙම දුරකථන ඇමතුම් කාලයක්ම නොඑන බව හිතලා මං හිටිගමන් දුරකථනය ළඟට අදත් එනවා. ඒ එනකොට මතක් වෙනවා මහත්මයා නැතිවුණා නේද? කියලා. කවරදාවත් ඒ දයාබර හඬ ආයිත් මට ඇහෙන්නෙ නැති බව මා දන්නවා.මා සමඟ ජීවත්වූ අවුරුදු විසි ගණන ඇතුළත කවරදාවත් එයා මට සැරදාලා කතාකරලවත් නෑ. එයා හොඳ සංගීතඥයෙක්. ගිටාර් ගහන්නත් දක්ෂයි. ඉඳ හිට ගීයක් මුමුණනවා මට ඇහිලා තියෙනවා. මට මතකයි එයා බිංගිරිය පැත්තේ දුප්පත් මිනිසුන්ට සේවය කළ දවස් ගැන. ඒ පැත්තෙ ළමයින්ට තිබුණු මන්දපෝෂණ තත්ත්වය ගැන ගෙදර ආවත් දුක්වුණා. අපි ඉහළ ධනපති පන්තියේ මිනිස්සු නොවෙයි. එයා කිව්වෙ අපි මධ්‍යම පන්තියටත් පල්ලෙහා කියලයි. දුප්පතුන්ගේ දුක ගැන හැමදාම සංවේදී හදවතක් තිබුණා.ඒ වෙනුවෙන් මනුෂ්‍යයන් වශයෙන් මිනිස්කමින් මොනවා හෝ දෙයක් කළ යුතුයි කියලා හැමතිස්සෙම හිතුවෙ. ඒ අහිංසක ළමයින්ට බෙහෙත් දීලා අවසානයේ තමාගේ සාක්කුවෙන් කීයක් හරි දීලා ඒ කාලෙ ජනප්‍රිය හෝර්ලික්ස් පිටි ගන්ඩ කියලා එයා කියනවා. මාත් ඒ අවස්ථා දැකලා තියෙනවා. දුප්පත්කම තමයි මේ ලෝකෙ තිබෙන විශාලම බරපතළ දේ. ඒක නැතිකරන්ඩ අපට පුළුවන් දේ කරමු කියලයි මහත්තයා කිව්වෙ. මේ රටේ සම්පත් බෙදී යාම අක්‍රමවත්.ඒ නිසයි රටක දුප්පත්කම වැඩෙන්නෙ. මේ වගේ පිරිසුදු වාමාංශික අදහස් එයාට තිබුණා. ඒ නිසාම ලංකා සමසමාජ පක්ෂයේ ප්‍රබල සාමාජිකයෙක් ද වුණා. දොස්තර එන්.එම්., විවියන්, තිස්ස විතාරණ වගෙ නායකයො එයාට ආදරය කළා. ඖෂධ සංස්ථාව පිහිටුවා ගත්තේ පිටරට බෙහෙත් කම්පැනි අධික මිල ගණන්වලට බෙහෙත් දෙමින් අපේ ලෙඩ්ඩු ගසාකන නිසයි.කිරියෙන් පැණියෙන් කාලා ලෝකෙ ඉහළම තානාන්තර අරන් මහා සුඛෝපභෝගී ජීවිතයක් ලබන්නට පුළුවන්කම ති‍යාගෙන එතුමා දුප්පතුන් වෙනුවෙන් මේ ඖෂධ ජාවාරමට එරෙහිව සටන් වැදුණා. ඖෂධ සංස්ථාවෙන් කාරයක් ගන්ඩ, වැටුපක් ගන්ඩ පුළුවන්කම තිබුණත් ඒවා එපා කියලා මහත්තයා වැඩ කළේ. නුවර ඉඳන් කොළඹ එන දවසට මං මගේ පුංචි කාරයෙන් මරදානට යනවා. කෝච්චියෙන් මරදාන ස්ටේසමට එන මහත්මයාව එතැන ඉඳන් මං ගෙනෙන්නෙ ඒ කාරයෙන්.වැඩ කිරීමට අතිදක්ෂයෙක්. වෙලාව අපතේ හරින්න කැමැතිම නෑ. ගෙදර ඉන්නකොට මං එයාගෙ වෙලාව ඉතිරි කරලා දෙන්ඩමයි කල්පනා කරන්නෙ. මඟුල් ගෙවල්, මරණ ගෙවල්, පිරිත් ගෙවල් මේවාට යන්නෙම නෑ. ඒවාට ගියාම කාලය නාස්ති වෙනවා විතරයි. මිනිසුන් ජීවත්ව ඉන්දැද්දි දානය දීමයි වැදගත් කියලා එතුමා කීවෙ. මං විහිළුවට ඒ වෙලාවට කීවා මහත්තයා නැතිවුණාමත් සෙනඟ ඒවිද? කියලා. ඒත් විහිළුවට කියපු දේ ඇත්තටම සිදුවුණා කියලා පස්සෙ මට හිතුණා. ඒත් එතුමාගෙ භෂ්මාවශේෂ අරන් මෙරටට ආපු වෙලේ පටන් සෙනඟ ගෙදරත් කනත්තෙත් පොදි කෑවා.ඖෂධ සමාගම්වලට එරෙහිව වැඩ කරද්දි එයාට හිතුණා එයාව නැති කරන්ඩත් පුළුවන් කියලා. ඒ නිසා එතුමා කතා කළා මරණය ගැන. මං මැරෙන්න බය නෑ. දුප්පතුනට සේවයක් කරලා. පිටරටකදි මං මළොත් එහෙදිම ආදාහනය කරන්ඩ එතුමා කීවා. භෂ්මාවශේෂ ගැන වුණත් කියා තිබුණා. ඒ අළු ගහකට පෝර ලෙස දමන්ඩ. ඒක ප්‍රයෝජනයක් ගහකට හරි. එහෙමයි කිව්වෙ.1977 වන විට මහත්මයගෙ ජාතික ඖෂධ ප්‍රතිපත්තිය රටවල් ගණනාවක් පිළිගෙන තිබුණා. රටවල් 30ක් විතර මේ ඖෂධීය නාමයෙන් බෙහෙත් නිපැයුම ගැන කල්පනා කළා. ඒ නිසා එකම බෙහෙත සමාගම්කාරයන්ට ලොකු මිල ගණන්වලට විකුණාගන්ඩ බැරි වුණා. නොබැඳි සමුළුවට 1976දි ආපු රටවල් මේක පිළිගත්ත නිසා සමාගම්කාරයො වියරු වැටුණා. රතු නායකයො මැතිනියගෙන් අයින් වෙලා යනකොට මහත්තයත් ජාතික ඖෂධ සංස්ථාවෙන් අයින්වෙන්ඩ කල්පනා කළා. කමියුනිස්ට් පක්ෂයත් මැතිනියගෙ ආණ්ඩුවෙන් ගියාම එයා අයින් වුණා. ඊට පස්සෙ ආවෙ ජේ.ආර්.ගේ රජය. මහත්මයා තම ප්‍රතිපත්තිය පිළිගත් රටවල ආරාධනයෙන් ලෝකෙ සංචාරය පටන් ගත්තා.1977 සැප්තැම්බර් 28 වැනිදා ගයනා රටේ ගස්ලී කියන වෛද්‍යවරයා‍ගේ නිවසේ සාදයක් තිබුණා. එයා මාත් එක්ක ඒ සාදයට ගියේ. අඩ අඳුරු ආලෝකය ඇති ගෙවුයනක ඒ රටේ දොස්තරවරු එක්ක එයා හිටියා. ඩ්‍රින්ක්ස් චුට්ටක් ගත්තා. සාමාන්‍යයෙන් එතුමා ඩ්‍රින්ක්ස් ගන්නවා. වැඩි වෙලාවක් හිටියෙ නෑ. හෝටල් කාමරයට නින්දට යමු කීවා. ගිය වෙලාවේ පටන් ටිකක් අමුතුයි. ඒසී දාන්ඩ කියනවා. රස්නෙයි කියලා. ඊට පස්සෙ තව ටිකකින් කියනවා ඒසී නිවන්ඩ සීතලයි කියලා.මොකක්දෝ අමාරුවක් තිබුණ කියලා හිතුණා. මං ඉක්මනට තවත් දොස්තරවරුන්ගේ මහාචාර්යවරයෙක් වන රොල්ෆ් රිචර්ඩ්ස් මහතා කැඳවූවා. ඔහු පරීක්ෂා කැර බලා කීවා කිසිම ඓන්ද්‍රික ආබාධයක් නෑ කියලා. රාත්‍රිය නිසා අනෙක් අයට බාධා කරන්ට කැමැති නැති නිසා මහත්තයත් අමාරුව විඳගෙන හිටියා. අර දොස්කර රොල්ෆ් එහෙම කීවාට මහත්මයා රාත්‍රිය පුරාම වේදනාවෙන් හිටියෙ. මට බය නිසා ආයෙත් එළිවෙන ජාමෙටත් දොස්තර රොල්ෆ්ට පෙන්නුවා.එයා එතකොටත් පරීක්ෂා කරලා බලලා කීවා එහෙම කිසිම ලෙඩක් නෑ කියලා. ඒත් මගේ පෙරැත්තයට මහත්තයාව උදේ 6ට ගයානා රෝහලට ඇතුළු කළා. එතකොට මට පෙනෙනවා වෛද්‍යවරුන් හා හෙදියන් මහත්තයාගෙ හෘදයට යන්ත්‍ර සවිකරලා පපුව මසාජ් කරනවා. මට මතකයි මහත්තයා හෝටලයට ගිහින් ටික වෙලාවකින් කීවා මට තේරෙනවා අක්මාවට ලිකර් පිරෙනවා හුස්ම ගන්ඩ බෑ. ඒකට “ඇමයිනෝ ෆිලින්” ඉන්ජෙක්ෂන් එකක් මට දෙන්ඩ කියලා. ඒක රොල්ෆ් දොස්තරට කීවාම එයා ගණන් ගත්තෙ නෑ. ඒ වෙලාවෙ මහත්තයාට අමාරු නිසා එයාට දොස්තරට කියාගන්ඩත් බැරි වුණා. කොහොම හරි උදේ 9.30 වෙද්දි මගෙ රත්තරන් මහත්තයා ගේ සිහිය අඩුවේගෙන ගිහින් නැතිවුණා.එතකොටත් මහත්තයාට අවුරුදු 57යි. වැඩි වයසක් නෑ. මට කලන්තෙ හැදිලා වැටුණා. ඊට පස්සෙ අර රොල්ෆ් දොස්තර මගෙන් සමාව ඉල්ලුවා. මහත්මයගෙ ඉල්ලීම අනුව අපි ඒ දෙන ආදාහනය කළේ ගංතීරයක. ඒ රටේ ඒ වෙලාවෙ ආදාහනාගාර තිබුණේ නෑ. මට එතුමාගේ භෂ්මාවශේෂ අරන් තනියම එන්ඩ සිද්ධ වුණා. එදා දොස්තර කෙනෙක් මහත්තයාට කනට කරලා රහසින් කියලා තියෙනවා ඔබ කරගෙන යන වැඩ පිළිවෙළ විශිෂ්ටයි. ඒත් ඔබේ ජීවිතය ගැන පරිස්සම් වන්න කියලත්. ඊට පස්සෙ ජාවත්තේ කනත්තෙ මහ වැසි මැද්දේ ඒ භෂ්මාවශේෂ රතු විප්ලවීය ආචාර මැද්දෙ නිදන් කළේ. ඩොක්ටර් එන්.එම්.ඇතුළු සියලු වාමාංශික නායකයො ආවා. අපේ පවුලෙවත් අය දන්නෙ නැති මායි දුවයි විතරක් දන්නා දෙයක් කියන්නම්.එදා දුව හිටියෙ ලන්ඩන්වල. මං භෂ්මාවශේෂ අරන් එහෙට ගිහින් ඇයත් සමඟ ආවෙ නුවර බහිරවකන්දෙ මගෙ නිවසට. ඒ වත්තෙ ගස්කොළන්වලට මහත්තයාගෙ ඉල්ලීම අනුව ඒ අළු ටිකක් දැම්මා පොහොර වෙන්ඩ. ඉතිරිය තමයි ජාවත්තට ගෙනාවෙ. අදත් වෛද්‍ය සිසුන් ඇවිත් මෙතැන ශුද්ධ පවිත්‍ර කරලා යන බව අහන්ඩ ලැබුණා. ඒ ගැන සතුටුයි. එහෙත් මහත්මයා මරාගත්තෙ ඔය බහුජාතික ඖෂධ සමාගම්. ඒ මරණයෙ වටිනාකම ලැබෙන්නෙ ලංකාවෙත් බිබිලෙ ජාතික ඖෂධ ප්‍රතිපත්තිය ක්‍රියාත්මක වූ දාටයි. දැනට ක්‍රියාත්මක ඉන් කොටසක් විතරයි. ඒ ගැන කනගාටුයි. ආයිත් පරණ විදියටම වැඩ සිද්ධ වෙනවා... ඇයගේ සෝබර වචන වැල ඉන් නිමා නොවෙයි. තවත් මොන මොනවාදෝ ඇය කීයේ බලවත් වේදනාවකිනි.කිසිම පත්තරයකට මෙතෙක් ප්‍රකාශයක් නොදුන් බිබිලේ මහතාගේ දුව ලිලානි ද මට යමක් කියන්නීය. එය මට සතුටකි. ඒ මවගේ හා දුවගේ ඡායාරූපයක් පළ කිරීමටවත් ඔවුන් කැමැති නැත. එහෙත් බිබිලේ ප්‍රතිපත්තිය ගරු කරන ඔවුහු මට ඊට ඉඩ දෙති. ඔවුන්ගේ නිවෙස මායිම්ව ඇත්තේ මේ රටේ ප්‍රථම විධායක ජනාධිපති ජේ.ආර්.ජයවර්ධනගේ වෝඩ් පෙදෙස නිවෙසට පිටුපසිනි. ‍මේ ගෙදර සාලයේ සිට බැලූ විට ජේ.ආර්.ගේ නිවසේ මුළුතැන්ගෙය පෙනෙයි.මගෙ තාත්තා තමයි මගේ ලෝකය. ‍ෙම් හැම දෙයක්ම එයා. මිනිසුන් වෙනුවෙන් වැඩ කරපු ඔවුන් වෙනුවෙන් මියගිය ඔහු මට ආඩම්බරයක්. අභිමානයක්. ඒත් ඒ මරණයේ වටිනාකම රටට ලැබෙන්නේ ඒ ප්‍රතිපත්ති ක්‍රියාත්මක වුණාමයි. මට කියන්ඩ තියෙන්නෙ එච්චරයි.... එසේ කීවත් ඇය අපහට සොයාගත අපහසු ලේඛන පොදියක් සොයා දුන්නාය.මහාචාර්ය ‍බිබිලේට පුතුන් දෙදෙනෙක්ද සිටිති. එක් අයෙක් අදත් විදේශගතව සිටින අතර අනෙක් පුතා රාජගිරියේ වැලිකඩවත්තේ සිටින බැව් දැනගන්නට ලැබීමෙන් අප ඒ පෙදෙස පීරා ඔහු සොයා ගතිමු. හදිසි අවස්ථාවක ගිය ද හෙතෙම අප සුහදව පිළිගත්තේය.මගෙ නම හිරන්ජන් උපේන්ද්‍ර බිබිලේ. මං දැන් විශ්‍රාමිකයි. ශ්‍රී ලංකා එයාර් ලංකා සමාගමේ මං අවුරුදු 20 ගණනක් ‘පයිලට්’ කෙනෙක් විදියට වැඩ කළා. අපේ තාත්තා හරිම කරුණාවන්තයි. අපිටත් පුංචි කාලෙ ඉඳන් පුරුදු පුහුණු කළේ අනෙක් අයගෙත් දුක සැප සොයා බලාගෙන ජීවත්වෙන්න. මාත් මල්ලිත් ගියේ නුවර ට්‍රිනිටි කොලීජියට. අපෙ පවුලට කිට්ටු මඩුගල්ලේ පරම්පරාවෙ ගෙදරක අපි නැවතිලා ස්කෝලෙ ගියා. ඒ වන ‍කොට අපෙ අම්මගෙ පැත්තෙ නෑ දරුවන් දෙන්නෙක් ද එහි නැවතිලා ස්කෝලෙ ගියා. මේ අයට අපට වඩා තරමක අමාරුකම් තිබුණා. තාත්තා මුල් කාලෙ මල්ලිටයි මටයි මසක වියදම සඳහා රුපියල් පහ ගණනේ එව්වා. ටිකක් ලොකු වන විට රුපියල් 7.50 ගණනේ එව්වා.තව ටිකක් ලොකු වන විට රුපියල් 10 ගණනේ එව්වා.හැබැයි! ඒ රුපියල් 10 එවලා එතුමා අපට කියනවා පුළුවන්නම් පුතේ ඔය දෙන්නාම අපේ අහිංසක දරුවන්ට ඕකෙන් 25% ක් දෙන්ඩ කියලා. ඒ අනුව අපි දෙන්නත් රුපියල් 2.50 ගණනේ ඒ දරුවන්ගේ අධ්‍යාපනයට දුන්නා. ඒ විදියට තමයි අපේ පියා අපව පුහුණු කළේ. එතුමා මේ රට වෙනුවෙන්, දුප්පතුන් වෙනුවෙන් කළ සේවය විශිෂ්ටයි. බිංගිරියෙ අහිංසක දරුවන්ගේ මන්දපෝෂණය නංවන්න වැඩ කරලා නැවත යනකොට ඒ ළමයි අඬලා තියෙනවා. බලනකොට වෙනත් රටවල් තාත්තගේ අදහස් මුදුනින් පිළිගත්තත් මේ රට තවමත් ඒවා හරිහැටි ක්‍රියාත්මක කරලා නෑ. අපේ තාත්තාට දරුවො වුණෙ අපි විතරක් නොවේ. මුළු මහත් රටේම දරුවන් එයාට දරුවන් වුණා. මගෙ පියාට මේ රටේ මිනිස්සු ආදරෙයි. ඒක මං හැමදාම දන්නා දෙයක්. එයා ගැන බොහෝ අය දන්නෙ නෑ. එයා සංගීතඥයෙක්. හොඳ මිකැනික් කෙනෙක්. ඊටත් වඩා එයා දක්ෂ සූපවේදියෙක්.එක වතාවක් මං සූට් කේසයක් අරන් ඔස්ට්‍රේලියාවෙ ඉඳන් එනකොට කස්ටම් එකෙන් ඒක ඇරලා පෙන්වන්ඩ කීවා. ඒකෙ තිබුණෙ ඒ තරම් වටිනා තහනම් දේවල් නම් නොවේ. නමුත් ඒකෙ යතුරු මට අමතක වෙලා ගෙනැවිත් නෑ. කටුනායකින් බැහැලා තවත් බොහෝ දුර යන්ඩ ඕනෑ අනෙක් යතුරු නැවත හොයන්ඩ. මං බරපතළ අමාරුවක වැටිලා ඉන්දැද්දි කස්ටම් එකේ ඒ නිලධාරියා නැවත මගේ හැඳුනුම්පත බලලා ඇහුවා බිබිලේ කෙනෙක් නේද? මහාචාර්ය සේනක බිබිලේ ඕගොල්ලන්ගෙ නෑයොද! කියලා. මං කිව්වා ඒ මගේ තාත්තා කියලා. එතකොට ඒ නිලධාරියා මට කියනවා අනේ මට සමාවෙන්න. එහෙම කරදර කළාට. ඒ තාත්තාගේ පුතෙක් වැරැදි වැඩ කරන්නෙ නෑ. කමක් නෑ යන්ඩ කියලා. අපේ තාත්තා, ඒ වගේ ජනතාවගේ හදවතේ ඉන්නා උත්තමයෙක්. මේ රටේ බෙහෙත් ජාවාරමට විරුද්ධව එතුමා සටනක් කළේ තමන් ගැනවත් නොහිතලයි.රාජ්‍ය ඖෂධ නීතිගත සංස්ථාවේ ආරම්භක සභාපතිවරයා බිබිලේය. ඔහු සමඟ එදා මෙදා තුර උරෙනුර ගැටී සටන් වැදුණ උ‍පසේන ජයසේන තවමත් දිවමන්ය. අපි ඔහුගෙන් ද යමක් අසමු.1971 ඖෂධ සංස්ථාව පිහිටවපු දවසෙ ඉඳන් 98 වෙනකම් මං එහි සේවය කළා. මං තමයි එහි පළමුවැනි සේවකයා. පෞද්ගලික සමාගම් ගෙන්වන විශාල මුදලක් අරන් රෝගීනට අලෙවි කරන බෙහෙත් පිටරටින් අඩු මුදලට ඖෂධයීය නාමයෙන් පමණක් ගෙන්වන්ඩ දොස්තර මහත්මයා මහත් වැර වෑයමක් ගත්තා. බෙහෙත් නිෂ්පාදනය ප්‍රමිතිකරණය පැත්ත ගැනත් උනන්දු වුණා. අප කරන්ඩ යන වැඩේ ගැන මේ රටේ සමහර දොස්තරවරුන් පවා කලබල වුණා. ඒ කාලේ ඖෂධ සමාගම් පෞද්ගලිකව බොහෝ දොස්තරවරුනට ප්‍රතිලාභ ලබා දෙනවා. ඒ තම සමාගමේ නමින් තිබෙන බෙහෙත් රෝගීනට ලියාදීම වෙනුවෙන්. දරුවන්ගේ විවා මඟුලට ආධාර, පිටරට සවාරි, මුදල් පොට්ටනි සමාගම් ඒ අයට අල්ලස් වශයෙන් දුන්නා. ලෝකයේ වැඩියෙන්ම හම්බ කරන්නේ අවි ආයුධ විකිණීමෙන්. ඊළඟට බෙහෙත් ජාවාරමින්. ඔවුන් එකම බේත විවිධ නම් යටතේ විශාල මිල ගණන්වලට විකුණනවා.ඒත් බිබිලෙ මහත්මයා මේ බෙහෙත් ඖෂධයීය නාමයෙන් ගත්තහාම ලාබ බව ලෙඩුනට පෙන්වා දුන්නා. ඔවුන් ගෙන්වන ‍ෙබ්ත් 21,000 ම බෙහෙත් 200 ක ඖෂධයීය නාම යටතේ ලබාගත හැකි බව පෙන්නුවා. ඒ කාලෙ වුණත් ‘වැලියම්’ කියන ඖෂධය රෝස් කම්පැනිය ගෙන්වුවෙ සත 98 කට. ඒත් බිබිලෙ මහත්මයා මේක සත 58 කට දුන්නා. සත 2 කට දෙන්ඩ පුළුවන් සමහර බේත් සමාගම් විකුණුවෙ විශාල මුදලකට. මේ විදියට බෙහෙත් අධිකාරිය බිඳ දමමින් අපේ බේත් අපිම නිපදවාගන්ඩ බිබිලේ මහත්මයා වැඩ කළා. නොබැඳි සමුළුවේ රටවල් බොහොමයක් එතුමාගේ මේ ඖෂධ ප්‍රතිපත්තියෙන් දුප්පත් ජනතාවට සේවයක් වන බව පිළිගත්තා. අදත් බංග්ලාදේශය, මැලේසියාව වගේ රටවල ක්‍රියාත්මක වන්නේ බිබිලේ ඖෂධ ප්‍රතිපත්තිය.එන්. එම්. බර්නාඩ්, විවියන් වගෙ නායකයො විතරක් නොවේ සිරිමා මැතිනියත් මීට සහාය දුන්නා. ඒත් සමසමාජ පක්ෂය කොමියුනිස්ට් පක්ෂය මැතිනියගෙ ආණ්ඩුව කඩාගෙන යනකොට හා යූ.එන්.පී. ජේ.ආර්. රජය එනකොට දොස්තර බිබිලේ ලෝකයේ ඒ ප්‍රතිපත්ති පිළිගන්නා රටවල් පැත්තට හැරුණා. එතුමා ඖෂධ නීතිගත සංස්ථාවෙ මුල්ම රැස්වීම්වලටවත් විශාල මුදල් වැය කළේ නෑ, ඒ සල්ලිත් අප ඉතිරි කරලා දුප්පත් ලෙඩුන්ට අඩු මිලට බෙහෙත් දෙමු කීවා. ඒ නිසා හැමෝ‍ටම ලැබුණේ වඩේ එකයි ප්ලේන්ටියයි විතරයි. අද මොනවා වෙනවාද කියලා දන්නෙ නෑ. ඒත් අයෙක් වෙනුවෙන් රැස්වීමේ අවස්ථාවකට රුපියල් 1500 ක්වත් වියදම් කරන බව දන්නවා. UNCTAD එක හරහා එයා ගයනාවලට ගියේ ඒ රටේ මිනිසුන්ටත් සහනයක් කරන්ඩ. ඊට පසුවදා ගයනා ඖෂධ ප්‍රතිපත්තිය එළිදක්වන්ඩ හිටියේ. මේ මරණය යට මහා කුමන්ත්‍රණයක් තියෙනවා. මේක මුල්වරට මේ රටට හෙළිකළේ එන්.එම්. පෙරේරා සහෝදරයා.රාජ්‍ය ඖෂධ නීතිගත සංස්ථාවේ මෙහෙය වීමෙන් 2007 සැප්තැම්බර් 29 වැනිදා බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදි මහාමාර්ගය සේනක බිබිලේ මැතිඳුන් ගැන මහාචාර්ය කාලෝ ෆොන්සේකා අපූරු දෙසුමක් කරයි. මම කාලෝ ‍මහැදුරුතුමන් දුරකථනයෙන් සම්බන්ධ කැරගනිමින් එපවත් ගැන හා තවත් දේ විමසමි. එහි තැන් කිහිපයක් යට දැක්වෙයි.1977 සැප්තැම්බර් 28 වැනිදා මහාචාර්ය සේනක බිබිලේ හා ඔහුගේ බිරිය ලීලා සිටියේ ගයනා රටේ. ඒ රටට ඔබින ඖෂධ ප්‍රතිපත්තිය සම්පාදනය කිරීමට UNCTAD විසින් මහාචාර්ය බිබිලේ ඇතුළු වෛද්‍ය කණ්ඩායම එරටට යැව්වා. ගයනා ඖෂධ සංස්ථාවෙ සභාපතිව සිටියේ දොස්තර ගස් ලී මහතා. ඒ නිවසේ සාදයට ගිහින් වැඩි වේලාවක් හිටියෙත් නෑ. බිරිය සමඟ හෝටල කාමරයට ගියා. ඊට පස්සෙ එතුමාට හුස්ම ගැනීමේ අපහසුතාවක් ඇතිවෙලා තියෙනවා. වෛද්‍ය රොල්ෆ් රිචඩ්ස් ලවා එතුමාව පරීක්ෂා කැර බලන්නට ලීලා බිබිලේ මැතිනිය කඩිනමින් කටයුතු කළා. වෛද්‍ය රොල්ෆ් කියා තිබෙන්නෙ කිසිම විදියක අපහසුවක් නැති බවයි. නැවතත් අමාරුව නිසාම උදෑසනට පෙර නැවතත් වෛද්‍ය රොල්ෆ්ට පෙන්වුවත් එවරත් ඔහු කියා ඇත්තේ පෙර කතාවමයි. එක්කෝ ඔහු අප්‍රමාණ අදක්ෂයෙක් විය හැකියි. නැත්නම් කුමන්ත්‍රණකාරයෙක් විය හැකියි.බහුජාතික ඖෂධ සමාගම්වලට මහාචාර්යවරයා මරා දමන්නට අවශ්‍යතාවයක් තිබුණාද? නැත්නම් ඔවුන් මහාචාර්යවරයා නිසැකවම ගොදුරක් කරගත්තාදැයි මම කාලෝ ෆොන්සේකා මහාචාර්යතුමා විමසමි.බහුජාතික ‍ඖෂධ ජාවාරම්කාර සමාගම් කුමන්ත්‍රණකාරීව මහාචාර්යවරයා මරා නොදැම්මා කියා සිතුවත් ඔහු මරන්නට තරම් ඔවුනට ඕනෑ තරම් හේතු සාධක තිබුණා. එතුමාගේ ඖෂධ ප්‍රතිපත්තිය ඒ තරමට ම රටවල් අතර ජනප්‍රිය වුණා. ඒක ඖෂධ ජාවාරමට බලවත් ලෙස පහර දුන්නා.ඇයි! මේ ‍රටේ බිබිලේ ඖෂධ ප්‍රතිපත්තිය තවමත් හරිහැටි ක්‍රියාත්මක නැත්තේ... මම අසමි.මේ හා සමාන ක්‍රමයන් තුළ කවරදාවත් ඒ වගේ මානව ප්‍රේමි ප්‍රතිපත්තියක් ක්‍රියාත්මක වන එකක් නෑ, මාහාචර්ය කාලෝ කීවේ තරමක කනගාටුවකිනැයි මට සිතේ.මහාචාර්ය සේනක බිබිලේ මහතාගේ මුළු මහත් ජීවිතය තියුණු ලෙස ගවේෂණය කරමින් ‘යුගයේ මිනිසා’ නම් විශිෂ්ට පොතක් ලියූ දෙනගම සිරිවර්ධන ප්‍රවීණ ග්‍රන්ථ කර්තෘවරයා මට අමතක කළ නොහැකිය. එතුමන්ගේ පොතේ ද මේ මරණය ඖෂධ ජාවාරම්කාර සමාගම්වල කුමන්ත්‍රණකාරී වැඩපිළිවෙළක් බව නිගමනය වී තිබේ.මහාචාර්ය සේනක බිබිලේ තරම් විශිෂ්ට මානවවාදියෙක්, වෛද්‍යවරයෙක් ගැන මා අසා නෑ. ඔහුගේ පෞද්ගලික වියදමින් ලෙඩුන්ට බේත් ලබා දුන් අවස්ථා අනන්තයි අප්‍රමාණයි. බිංගිරියේ දරුවන් මන්ද පෝෂණයෙන් මුදවාගන්ට එතුමා මුළු මහත් ශක්තිය ගත්තා. අන්තිමට මේ රටේ සියලු අහිංසකයනට බේත් ටික සාධාරණ මිලකට ලබා දෙන්නයි එතුමා කටයුතු කළේ. එතුමා ඖෂධ සංස්ථාවේ කළ සේවයට කිසිම වැටුපක් ගත්තේවත් නෑ. මේ විශිෂ්ට මිනිසා ගැන මට ලියන්ඩ හිතුණේ එතුමා දුප්පතුන් වෙනුවෙන් හෙලූ සානුකම්පිත බැල්ම මටත් දැනුණු නිසයි. මේ මරණය පැහැදිලිවම කුමන්ත්‍රණයක්. ඒත් ඒ මරණය මතින් අපට ලබාදුන් ඖෂධ ප්‍රතිපත්තිය අපට තවමත් හරිහටි ක්‍රියාත්මක කරගන්ඩ බෑ. වෙනත් රටවල් ඒක ක්‍රියාත්මක කළා. මා හිතන්නෙ බිබිලේ මහත්තයාට කරන්ඩ පුළුවන් ඉහළම ගෞරවය එතුමා සොයා දුන් පාදා දුන් මං පෙත ඖෂධ ප්‍රතිපත්තිය සකස් කැර ගැනීමයි. ඔහු මරා දැම්මත් ලෝකයේ ශ්‍රේෂ්ඨ මිනිසුන් මරන තරමටම ඔවුන් අමරණීය වන බව කුමන්ත්‍රණකාරීන් දන්නේ නෑ.මට නිගමනයක් දිය නොහැකිය. ඒත් ඔබේ අවධානයට යමක් ලියමි.1980 ගණන්වල හා 1990 ගණන්වලදි ඖෂධ යෝධයා ලැබූ ලාභය අහස උසට වැඩිය. 1990 දී ලෝකයේ තිබෙන විශාලම ඖෂධ සමාගම් ලැබූ ලාභය වෙළෙඳාම් මිලෙන් 25% කි. එනම් යම් ඖෂධයක විකුණුම් මිල ඩොලර් 100 ක් නම් එයින් 25 ක් ම ශුද්ධ ලාභයයි.අමෙරිකාවේ ‘ෆෝචූන්’ නම් සඟරාව අමෙරිකාවේ තිබෙන වඩාත් ලාභදායක සමාගම් 500 නිරන්තරයෙන් ලැයිස්තුගත කරයි. 2001 ‘ෆෝචූන්’ සඟරාවේ නම් කරනු ලැබූ ඖෂධ සමාගම් 10 අනෙක් සියලු සමාගම්වලට වැඩියෙන් ලාභ ලැබූ බව වාර්තාගතය. ඖෂධ සමාගම් දහයේ ලාභය විකුණුම් මිලෙන් 18.5% ක් විය. අන් සියලුම කර්මාන්තවල මධ්‍යස්ථ ලාභය 33% ක් විය. දෙවැනි තැනට පත්වී තිබූ වාණිජ බැංකුවල ලාභය 13.5% කි.වර්ෂ 2002 දි ‘ෆෝචූන්’ සඟරාවේ සඳහන් සමාගම් 500 අතරින් ඖෂධ සමාගම් දහයේ ඒකාබද්ධ ලාභය ඩොලර් බිලියන 35.9 ක් විය. අනෙක් ඉතිරි ව්‍යාපාර 490 වේ ම ලාභය ඩොලර් බිලියන 33.3 කි. මෙය පුදුම එළවන ලාභයකි.ඉතින්! මේ ජාවාරම්කාරයන් ඊට එදිරිවන මිනිසුන් නොමරා සිටී ද?උපාලි සමරසිංහ ඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=af1409148</link>
    <topic>වෛද්‍ය ගාමිණී ගුණතිලකගෙන් යුතුකම පෙරට</topic>
    <author>සකස් කෙළේ සුනිල් දයා අල්විස්</author>
    <content>කොටි ත්‍රස්තවාදී යුද්ධයේ ආරම්භයේ සිට අවසානය දක්වා වකවානුවේ කොටින් සමඟ සටන් වැදි තුවාල ලැබු වීරෝදාර රණවිරුවන්ට සැත්කම් හා ප්‍රතිකාර ලබා දුන් වෛද්‍යවරු ද දුෂ්කර සේවා මැද විශිෂ්ට සේවාවක් සිදු කළහ. මෙවන් අවස්ථාවලදී මේ වෛද්‍යවරු ලබා ගත් අත්දැකීම් ඇසූ දුටු දේ හා ඉගෙන ගත් කරුණු වෛද්‍ය විද්‍යාලයේ දී හෝ විශේෂඥ ශල්‍ය වෛද්‍ය උපාධිය හැදෑරීමේදී ඉගෙන ගන්නට ලැබුණු කරුණුවලට වඩා අලුත්ය. එතෙක් ජීවිතයට නොදුටු දේවල්ය.කොටි යුද්ධයේ දී සටන් පෙරමුණේ බරපතළ තුවාල ලැබු රණවිරුවන්ට ප්‍රතිකාර ලබා දුන් සැත්කම් සිදුකළ මේ වෛද්‍යවරුන්ට තම වෛද්‍ය වෘත්තියේ සේවාවට හොඳ අත්දැකීම් රැසක් එකතු කර ගන්නට දක්ෂතා ඔපමට්ටම් කරගන්නට හොඳ පසුබිමක් ද මෙයින් ඇතිකර දුන්නේය. කොටි යුද්ධය ආරම්භ වූ 1983 පොළොන්නරුව රජයේ රෝහලට ද කාර්යබහුල යුගයක් විය. එම යුගයේ දැන් තරම් පොළොන්නරුව රෝහල ශීඝ්‍ර දියුණුවක් ලබා නොතිබුණි.අඩු පහසුකම් හා සේවක හිඟය ද එදා මේ රෝහලේ පවතිද්දීත් සටන් බිමේ තුවාල ලැබු රණවිරුවන් උතුරු නැ‍ඟෙනහිර ප්‍රදේශවල සිට විටින් විට පොළොන්නරුව රෝහලට ද රැගෙන එන ලදී. රණවිරුවන් බොහෝ විට තුවාල ලැබුවේ කොටි වෙඩි ප්‍රහාර බෝම්බ ප්‍රහාරවලට එල්ල වීම නිසාත් බිම්බෝම්බවලට හසුවීම නිසා හා ජොනි බට්ටන් පෑගීම නිසාත්ය. එදා එම රෝහලේ සේවය කළ එකම විශේෂඥ ශල්‍ය වෛද්‍යවරයා වූයේ වෛද්‍ය ගාමිණි ගුණතිලක මහතාය.මේ වෛද්‍යවරයා විසින් ද එම යුගයේ හමුදාවේ රණවිරුවන්ට සැත්කම් හා ප්‍රතිකාර ලබාදීම සිදුකර තිබේ. මෙවැනි ප්‍රතිකාර මෙන්ම එම රෝහලට ප්‍රතිකාර හා සැත්කම් සඳහා පැමිණි තවත් අසරණ රෝගීන්ට ද සැත්කම් හා ප්‍රතිකාර ලබා දෙමින් එම අවස්ථා ඡායාරූප ගත කිරීම ද මේ වෛද්‍යවරයා විසින් පුරුද්දක් ලෙස සිදුකරන ලද්දේ කවදා හෝ මේ ඡායාරූපවලින් සමාජයට කිසියම් ප්‍රයෝජනයක් ලබාදීමේ බලාපොරොත්තුවෙනි.පොලොන්නරුව රජයේ රෝහල ගම්පහ රෝහල්වල සේවය කොට මේ වන විට ශ්‍රී ජයවර්ධනපුර රෝහලේ ද සේවය කරන වෛද්‍ය ගාමිණි ගුණතිලක මහතා රෝගීන්ට ප්‍රතිකාර හා සැත්කම් සිදුකරන අවස්ථාවලදී ලබා ගන්නා ලද ඡායාරූප ඇතුළත් ප්‍රදර්ශනයක් ඉකුත් 12 වැනිදා කොළඹ නිදහස් මාවතේ ශ්‍රී ලංකා ශල්‍ය වෛද්‍ය විද්‍යාලයේදී විවෘත කැරිණි. ඊයේත් (13) පැවැති මේ ප්‍රදර්ශනය අදත් (14) පෙරවරු 9 සිට රාත්‍රී 8 දක්වා පැවැත්වෙයි.වෛද්‍ය ගාමිණි ගුණතිලක මහතා මේ වන විට සැත්කම් පනස් දහසකට අධික සංඛ්‍යාවක් සිදු කර තිබේ. ඔහුගේ මේ ඡායාරූප ප්‍රදර්ශනය ශ්‍රී ජයවර්ධනපුර රෝහලේ දී 2008 වසරේ ජුනි මස දී දැරියකගේ උදරයේ සිදුකරන ලද සැත්කමක දී අමාශයේ හා කුඩා බඩවැලේ එතී තිබුණ හවරියක හැඩය ගත් ග්‍රෑම් 75 ක් බර සෙන්ටිමීටර් 700 දිග කෙස් වැටියක ඡායාරූපය ද ඇතුළත්ය.මේ දැරියට මෙවැනි සැත්කමක් සිදු කරන්නට හේතු වී ඇත්තේ ඇය කලක සිටම තම කොණ්ඩයේ හිසකෙස් කෑමේ පුරුද්දකට ඇබ්බැහි වී සිටීම නිසාය.මේ ඡායාරූප ප්‍රදර්ශනයට රෝගීන්ගේ පිත්තාශයේ මුත්‍රාශයේ හා වකුගඩුවල තිබී සැත්කම් සිදුකොට පිටතට ගන්නා ලද ගල්, පිළිකා ගෙඩි තුවාල ස්වභාවයන් යුද සටන් පෙරමුණේ තුවාල ලැබු රණවිරුවන්ට සිදුකළ ප්‍රතිකාර හා සැත්කම්වල ඡායාරූප ද ඇනීම් - කැපීම් කෙටීම් නිසා සිදුවූ තුවාල අලි - මිනිස් ගැටුම්වල තුවාල ලැබූවන්ට කරන ප්‍රතිකාර හා සැත්කම් ද මාර්ග අනතුරු නිසා තුවාල ලැබූවන්ට සිදුකළ ප්‍රතිකාර හා සැත්කම් ද ඇතුළු ඡායාරූප රැසක් ඇතුළත්ය.වෛද්‍ය ගාමිණි ගුණතිලක මහතා වසර හතළිස් එකක් වෛද්‍යවරයකු වශයෙන් සේවය කර තිබේ. මෙයින් වසර තිස් තුනක්ම ඔහු කටයුතු කර තිබෙන්නේ විශේෂඥ ශල්‍ය වෛද්‍යවරයකු ලෙසය. වෛද්‍ය උපාධිය ලබා ගැනීමෙන් පසු සීමාවාසික වෛද්‍යවරයකු වශයෙන් කොළඹ ජාතික රෝහලට ඔහු සේවයට පත්වන්නේ 1973 දීය.විශේෂඥ ශල්‍ය වෛද්‍යවරයකු වශයෙන් එෆ්ආර්සීඑස් උපාධි විභාගය හා ඊට අදාළ පුහුණුව සඳහා 1978 එංගලන්තයට ගොස් එම විභාගය සමත් වී ආපසු ලංකාවට පැමිණෙන්නේ 1981 දීය. 1982 පොළොන්නරුව රජයේ රෝහලේ සේවයට පත්වන ඔහු පසුව ගම්පහ රජයේ රෝහලේ සේවයට පත්වී 1993 වර්ෂයේ සිට ශ්‍රී ජයවර්ධනපුර රෝහලේ සේවයට පත්ව මේ දක්වා එහි සේවයේ නිරතව සිටී.රෝගීන්ගේ සැත්කම් හා ප්‍රතිකාරවලදී ලබාගත් ඡායාරූප දහස් ගණනක් ඔහු සතුව පවතින අතර මෙයින් තෝරා ගත් ඡායාරූප එකතුවක් ඔහු මේ ප්‍රදර්ශනයට ඉදිරිපත් කර තිබේ.මේ ඡායාරූප බොහොමයක්ම ඔහු ලබාගෙන ඇත්තේ මිලිමීටර් 35 ‘ඔලිම්පස්’ කැමරාවකි.මේ වෛද්‍යවරයා ගලනාලයේ සැත්කම් ද සිය ගණනක් සිදුකර ගලනාලයේ පිළිස්සීම් හා ආබාධවලින් පෙළුන රෝගීන් සුවපත් කර ඇත. පොළොන්නරුව රජයේ රෝහලේ සේවය කළ කාලයේ රෝගීන් 60,000 අධික පිරිසකට ප්‍රතිකාර ද සැත්කම් 16000 ක්ද සිදුකර තිබෙන මේ වෛද්‍යවරයා යුද්ධය ආරම්භයේ සිට අවසානය දක්වා රටේ බොහෝ ප්‍රදේශවල යුද හමුදාවේ ස්වෙච්ඡා වෛද්‍යවරයකු වශයෙන් සේවය කරමින් හමුදාවේ ගෞරවයට ද පාත්‍ර වී තිබේ.මගේ මේ ඡායාරූප ප්‍රදර්ශනයේ අරමුණ හා පරමාර්ථය වන්නේ ලෙඩ රෝග ගැන ජනතාවට අවබෝධයක් හා දැනුම්වත් බවක් ලබාදීමයි.වැඩි දෙනකු රෝහලකට හෝ වෛද්‍යවරයකු ළඟට එන්නේ ලෙඩ රෝග බරපතළ තත්ත්වයට පත් කරගෙන අමාරු අවස්ථාවලදී. බොහෝ ලෙඩ රෝග වළක්වාගත හැකි ඒවාය. රෝගයක් හදා ගන්නවාට වඩා රෝග හදා ගැනීමෙන් වැළකී ඉන්න හැම දෙනාම උත්සාහ ගන්න ඕනෙ. ඊට සෞඛ්‍යය පිළිබඳ ලෙඩ රෝග ගැන යම්කිසි දැනුමක් හා අවබෝධයක් තිබෙන්න ඕනෙ.මේ ඡායාරූප ප්‍රදර්ශනයෙන් මේ කරුණු ගැන ජනතාවට හොඳින් අවබෝධ කරගන්න පුළුවන්. මම ටික කලකින් විශ්‍රාම ලබන්නට ඉන්නේ. මට හිතුණා තුවාල ලබා පැමිණි රෝගීන් නොයෙකුත් රෝගාබාධවලට රෝහල්ගත වීමට පැමිණි අවස්ථාවේ රෝග තත්ත්වය තුවාලවල තත්ත්වය සහ සැත්කම් හා ප්‍රතිකාර සිදු කිරීමෙන් පසු ඔවුන් සුවය ලැබු අවස්ථා පිළිබඳ ලබාගත් මේ ඡායාරූප එකතුවෙන් ජනතාවට යම්කිසි සෞඛ්‍ය පණිවුඩයක් ලබා දෙන්න.රාජකාරි අවසානයේ විශ්‍රාම යනවට වඩා මගේ වෛද්‍ය වෘත්තිය ජීවිතයේ සිදුකළ ප්‍රතිකාර හා සැත්කම්වලදී ලබාගත් ඡායාරූප මහජනතාවට උසස් පෙළ විද්‍යාව හදාරන ශිෂ්‍යයන්ට සෞඛ්‍ය දැනුමක් ලබා ගන්න ලෙඩ රෝග තත්ත්වයන් ගැන අවබෝධයක් ලබාගන්න හොඳ අවස්ථාවක් වෙතියි මම කල්පනා කරනවා යැයි ද වෛද්‍ය ගාමිණි ගුණතිලක මහතා මේ ප්‍රදර්ශනය ගැන අදහස් දක්වමින් කීය.මේ ප්‍රදර්ශනයේ වෛද්‍ය ගාමිණි ගුණතිලක මහතා සිය ශල්‍ය වෛද්‍ය ජීවිතයේ 33 වසරක සේවා කාලයේ රෝගීන් වෙනුවෙන් සිදුකරන ලද සැත්කම් හා ප්‍රතිකාරවලදී ලබාගත් ඡායාරූප එකතුවක් මතක සටහන් ලෙස ඉදිරිපත් කර තිබුණි.ජයවර්ධනපුර රෝහලේ අටේ වාට්ටුවේ සේවය කරන වෛද්‍ය කණ්ඩායමේ සහාය මේ ප්‍රදර්ශනය සාර්ථකව ඉදිරිපත් කිරීමට විශේෂ වූ බව එම වෛද්‍ය කණ්ඩායමට සිය ස්තුතිය පළ කරමින් වෛද්‍ය ගුණතිලක සඳහන් කරයි.අඩු පහසුකම් ඇති පොළොන්නරුව ප්‍රදේශයේ රජයේ රෝහලකින් ශල්‍ය වෛද්‍ය වෘත්තික ජීවිතය ආරම්භ කරන වෛද්‍ය ගාමිණි ගුණතිලක මහතා ශ්‍රී ලංකා ශල්‍ය වෛද්‍යවරුන්ගේ සංගමයේ සභාපතිවරයා වශයෙන් 1995 වර්ෂයේ දී පත්වී එහි උන්නතියට ද කටයුතු කර තිබේ.ඔහු විසින් රචිත ‘යුතුකම පෙරට’ පොතේ වෛද්‍යවරුන්ට මෙන්ම සියලු දෙනා වෙත වටිනා ඔවදන් රැසක් ඉදිරිපත් කරයි. දැනුම නිතරම අලුත් කරගෙන අත්දැකීම්වලින් උගත් දේ තුළ සියලු රෝගීන්ට එකසේ සලකන්න, රෝගී කාමරයේදී මුදල් ඉපයීමට තැත් නොකරන්න, ලහි ලහියේ මුදල් ඉපයීමට නොයන්න, මේ බව ඔහු පෙන්වා දෙමින් සඳහන් කරන්නේ ජීවිතය කෙළවර කර නික්ම යන විට මුදල් රැගෙන ගිය කෙනෙක් නැති බව දක්වමිනි. වෛද්‍ය ජීවිතය නිසි සේ විඳින්නට හා යහපත් කරගන්නට රෝගීන්ට අවංකව හා කාරුණික වන්න. කවර ප්‍රදේශයක හෝ සේවයට පවතින තත්ත්වය අනුව හැඩ ගැසෙන්නට පුරුදු වන්න. මේ ඔහු ඒ පොතේ දක්වන අදහස් වලින් සමහරක්.සකස් කෙළේ සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=af1409149</link>
    <topic>විනිශ්චය මණ්ඩලයේ රහස්‍යභාවය නැති වුණා</topic>
    <author>ඡායාරූපය - දුෂ්මන්ත මායාදුන්න සු. මි.</author>
    <content>ස්වර්ණ පුස්තක සම්මාන උලෙළේ විනිශ්චය මණ්ඩල සභාපතිආරියවංශ රණවීරමෙවර ස්වර්ණ පුස්තක සම්මාන උලෙළේ විනිශ්චය මණ්ඩල සභාපති වශයෙන් කටයුතු කළේ ප්‍රවීණ කවියකු, ලේඛකයකු හා විචාරකයකු වන ආරියවංශ රණවීර මහතාය. සම්මාන විනිශ්චයට අදාළව ඔහු සමඟ කළ කෙටි සංවාදයක සටහනකි මේ.ඔබ ස්වර්ණ පුස්තක සම්මාන උලෙළේ විනිශ්චය මණ්ඩල සභාපති ධුරය දැරූ දෙවැනි අවස්ථාව මේ?ඔව් ගිය අවුරුද්දෙත් මම සභාපති ධුරය දැරුවා. ඊට පෙර එක අවස්ථාවක විනිශ්චය මණ්ඩල සාමාජිකයකු වශයෙන් ද කටයුතු කර තිබෙනවා.ඔබත් සමඟ සිටි විනිශ්චය මණ්ඩලයේ සෙසු සාමාජිකයන් ගැන ඔබ සෑහීමකට පත් වෙනව ද?මෙහි සිටියේ විවිධ මූලයන් ගෙන් සමන්විත විනිශ්චය මණ්ඩලයක්. විශ්ව විද්‍යාල ආචාර්යවරුන්, ප්‍රකට ලේඛකයන්, විචාරකයන් හා පුවත්පත් කලාවේදීන් ඔවුන් අතර සිටියා. ඔවුන් සාහිත්‍ය කලාව පිළිබඳ කිසියම් පරිචයක් ඇති අය.සමහරුන් චෝදනා කරලා තිබුණා, ඔවුන් අතර එන්. ජී. ඕ. කාරයන් ද සිටි බව?එහෙම චෝදනා කරන අය ගැන මට කනගාටුයි. මම ඔවුන්ට අනුකම්පා කරනවා. ඇත්තටම ඕක උත්තර දිය යුතු ප්‍රශ්නයකුත් නෙමේ. ඔවුන් මොන විදියට ඒ වගේ නිගමනවලට එනව ද කියලා මට හිතාගන්න බැහැ.සම්මාන උලෙළේ ඔබ කළ කතාවේදී පැහැදිලිවම සඳහන් වුණා, මෙවර විනිශ්චයේදී අලුත් ක්‍රමවේදයක් අනුගමනය කෙරුණු බව. මොකද්ද ඒ ක්‍රමවේදය?මීට ඉහත අනුගමනය කෙරුණු ක්‍රමවේදයේ පැවැති අඩුපාඩු පිළිබඳ නොයෙක් විවේචන එල්ල වුණා. ඒ නිසා මෙවර අපි කල්පනා කළා; විනිශ්චය මණ්ඩලයේ සියලු දෙනාම (20 දෙනාම) නවකතා ඔක්කොම (107) කියවා ඔවුන්ගෙන් සමස්ත විනිශ්චයක් ලබාගන්න. ඒ විනිශ්චය අනුවයි අවසාන නවකතා පහ තෝරා ගැනුණේ. ඒ පහ අතරින් ප්‍රශස්ත කෘතිය තේරීම සඳහා සභාපති වශයෙන් මා ඇතුළු විනිශ්චය මණ්ඩලයේම සිටි පස්දෙනෙක් ඉදිරිපත් වුණා. ඒ ක්‍රමවේදය අනුව යම් යම් පොත් මඟහැරීම වැළකුණා ය කියා මා හිතනවා. මේ අලුත් ක්‍රමවේදය මගේ පෞද්ගලික අදහසක් නොව සියලු දෙනාගේම සාමූහික අදහසක් බව මෙහිලා කිව යුතු වෙනවා.ප්‍රශස්ත නවකතාව තේරුවේ පස්දෙනාගේම ඒකමතික තීරණයෙන් ය කියලා ඔබට පැහැදිලිවම කියන්න පුළුවන් ද?ඔව් ඒක සත්‍යයක්. ඒ තීරණය සාමූහිකව ගත් එකක්.එසේ නම් ඔබේ කතාවේදී තවත් නවකතා දෙකක් (‘පාද යාත්‍රා’ සහ ‘මගේ ආදරණීය යක්ෂණි’) කෙරෙහි සුවිශේෂ සැලකිල්ලක් යොමු කළේ ඇයි?අවසාන නවකතා පහ අතරින් වඩා සැලකිල්ලට ගත යුතු නවකතා තුනක් තිබුණා. ඒ සම්මානනීය කෘතියත් ඔබ සඳහන් කරන නවකතා දෙකත්. ඒ නවකතා දෙක අපට නොසලකා හරින්න බැහැ. ඒ නවකතා දෙකම සිංහල ප්‍රබන්ධ සාහිත්‍යයේ කතිකාමය පරාසය පුළුල් කරන කෘති දෙකක්.‘කුරුලු හදවත’ ප්‍රශස්ත නවකතාව බවට පත් වුණේ කවර සාධනීය හේතු ‍මත ද?එය අප හේතු පාඨයේ ඉතා පැහැදිලිවම සඳහන් කළා. මිනිහෙක් තම අනන්‍යතාව සාක්ෂාත් කර ගැනීමට කරන හඹා යෑමේදී ඔහු ඒකමානි නිස්සාර පුද්ගල ආත්මයක් කරා ලඝු වීමේ ශෝකාන්තය තමයි මේ නවකතාවෙන් කියැවෙන්නේ. එය ඉතාම ප්‍රශංසනීය ආකාරයට ඉදිරිපත් කර තිබෙනවා.සාමාන්‍යයෙන් ලියනගේ අමරකීර්ති සම්මත භාෂාව කෙරෙහි සැලකිලිමත් වන ලේඛකයෙක් නෙමෙයි ( එසේ සැලකිලිමත් විය යුතු යැයි මා අදහස් කරන්නේ නැහැ) ඔහුගේ භාෂා භාවිතාව විනිශ්චය මණ්ඩලයේ අවධානයට ලක්වුණා ද?ඔහු නිර්මාණකරණයේ යෙදෙන්නේ සම්මත ව්‍යාකරණානුකූල භාෂාවකින් නෙමේ. ඒක අපිට ප්‍රශ්නයක් වුණේ නැහැ. කට වහරේත් කිසියම් ව්‍යාකරණයක් තිබෙනවනේ. ඔහු ඉතා ශූර ලෙස භාෂාව යොදාගෙන තිබෙනවා. අනෙක ඔහු හදපු වචනත් මෙහි දක්නට ලැබෙනවා. එය ඉතාම උචිත අයුරින් ගළපගෙන තිබෙන බව පේනවා. ඒ අනුව ඔහු බස පෝෂණය කර තිබෙනවා යැයි කියන්න පුළුවන්.පොදුවේ ගත්තම විනිශ්චයේදී යොදා ගැනුණු නිර්ණායක මොනව ද?අපි විනිශ්චය මණ්ඩලයට රාමුවක්, අච්චුවක් දුන්නේ නැහැ. සාමාන්‍යයෙන් ඊ. ඇම්. පෝස්ටර්ගේ ‘ඇක්සෙප්ට් ඔෆ් ද නවල්’ කෘතියේ දෘඪ ව්‍යුහයක් තිබෙනවනේ. කතා වින්‍යාසය, ජීවන දෘෂ්ටිය භාෂා භාවිතාව යනාදි වශයෙන්. ඒක බොහෝම පරණයි. ඒ ක්‍රමය අදට වලංගු නෑ. නවකතාව කියන්නේ බොහෝම සංකීර්ණ ප්‍රපංචයක්. ඒ නිසා අන්තර්ගතය හා ආඛ්‍යානය අතර බෙදීමක් අපි කළේ නැහැ.ඉන්ද්‍රජාලික යථාර්ථවාදය පිළිබඳ ඔබ විශේෂ සැලකිල්ලක් දැක්වූවා ද?එහෙම කියන්න බැහැ. කෘතියට අනුවයි මිනුම් දණ්ඩ තීරණය වන්නේ. හැබැයි ඔබ අහපු නිසා මං කියන්නේ. මීට අවුරුදු කීපයකට පෙර අපි එවැනි සාහිත්‍ය ආඛ්‍යාන අපේ ප්‍රබන්ධ කෘතිවලට අමු අමුවේ, බලෙන් ඔබ්බවන්න වෑයම් කළා. නමුත් අද වෙනකොට එය කෘතියට අනුගතව ඉදිරිපත් කිරීමක් ප්‍රගුණ කරනු පෙනෙනවා.යථාර්ථවාදය යල්පැන ගිහින් කියලා ඔබ හිතනවා ද?නැහැ. කිසිසේත්ම නැහැ. ගුස්ටාව් ෆ්ලෝබෙයාර් ගෙනාපු මට්ටමට වඩා තව දුර යන්න පුළුවන්.විනිශ්චය මණ්ඩලයට පොත් ප්‍රකාශක සංගමයේ ඇතැමුන් ගෙන් බලපෑම් එල්ල වුණා බවට චෝදනාවක් තියෙනවා?කිසිම බලපෑමක් එල්ල වුණේ නැහැ. අපි සියලු තීන්දු ගත්තේ ස්වාධීනව. අපි බොහෝම සද්භාවයෙන් යුතුවයි කටයුතු කළේ.එහෙත් විනිශ්චය මණ්ඩලයේ රහස්‍ය භාවය රැකුණේ නැහැ. ඔබ එය පලුදු කරගත්තා.අභ්‍යන්තර ප්‍රයෝජනය සඳහා තිබුණු ලියකියවිලි කීපයක් එළියට ගිහින් තිබෙනවා. මං දන්නේ නැහැ ඒක කොහොම වුණා ද කියලා. ඒක හරිම අවාසනාවක්.ලියකියවිලි එළියට ගියේ විනිශ්චය මණ්ඩලයේ සාමාජිකයකුගෙන්ම ද?මම දන්නේ නැහැ ඒක කොහොම වුණා ද කියලා. අපි පරීක්ෂණයක් කළේ නැහැ මොකද්ද වුණේ කියන එක ගැන. කොහොම වුණත් ඒක ලොකු පලුද්දක්.ගිය අවුරුද්දේ පළවූ නවකතා සමස්තයක් විදියට ගත්තම එයින් සිංහල නවකතාවේ කිසියම් වර්ධනයක් ප්‍රකට කෙරෙනව ද?ඔව් විශේෂයෙන් අවසාන නවකතා පහ ගත්තොත් වස්තු විෂය, ආඛ්‍යාන ක්‍රම, ජීවිතය ස්පර්ශ කරන ආකාරය, කියැවීමේ ප්‍රියතාව අතින් මේ නවකතා සාපේක්ෂ වශයෙන් පෙර වර්ෂවල පළවූ නවකතාවලට වඩා වර්ධනයක් පිළිබිඹු කරනවා.මේ වගේ සාධනීය කරුණුවලට බලපාලා තියෙන්නේ ස්වර්ණ පුස්තක සම්මාන ප්‍රදානය යැයි කියන්න පුළුවන් ද?නවකතාව පිළිබඳ ලොකු උද්‍යෝගයක් සමාජය තුළ ඇතිවී තිබෙනවා. ඒක ඇතිවුණේ ස්වර්ණ පුස්තක සම්මාන ප්‍රදානයෙන් පස්සේ. දැන් නවකතාවට අති විශාල පාඨක සංඛ්‍යාවක් ඉන්නවා. සමහරුන්ට කියන්න පුළුවන් මේ සම්මාන උලෙළ පොත් ප්‍රකාශකයන්ගේ වෙළෙඳ උපායක් කියලා. මං හිතන්නේ එහෙම කියන එක වැරැදියි. මෙය යුතුකම් ඉටුකිරීමක් ලෙසයි මම සලකන්නේ.ඡායාරූපය - දුෂ්මන්ත මායාදුන්න සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=af14091411</link>
    <topic>චන්දන තිලකරත්නගේ ‘දොඩම් හොරා’ 14 වැනිදා එළිදකී</topic>
    <author/>
    <content>දෙමවුපියන්ට, වැඩිහිටියන්ට සැලකීම වැනි උතුම් ගුණාංග දැඩිව අගයන අපේ සමාජය මෙන්ම චීන ජන සමාජය තුළ ද එය මුල් බැසගත් සංස්කෘතික උරුමයක් වී ඇත. මවු පිය උපස්ථානයේ වැදගත්කම පිළිබිඹු කරන සත්‍ය කතා මාලාවක් ඔවුන් සතු වන අතර එය චීන භාෂාවෙන් හැඳින්වෙන්නේ “අර්ෂස ෂියාව්” ලෙසයි. එය පරපුරෙන් පරපුරට ඉදිරියට එමින් චීන ජන සමාජය තුළ යහ ගුණදම් පෝෂණය සඳහා මහඟු මඟ පෙන්වීමක් සිදු කරන බව ඒ පිළිබඳ සොයා බැලීමේදී පසක් වෙයි. මා එසේ පවසන්නේ චීනයේ පාසල් පද්ධතිය තුළ වර්තමානයේ ද මෙම කතා 24 අනිවාර්ය ඉගැන්වීමක් වන බැවිනි.එබැවින් “අර්ෂස ෂියාව්” හෙවත් මවුපිය උපස්ථානයේ චීන කතා 24 සිංහල පාඨකයා වෙත ගෙන ඒම යනු මගේ විග්‍රහය අනුව නම් ඉතා වටිනා කර්තව්‍යයකි. ඒ මහඟු කාර්යයට උර දී ප්‍රවීණ මාධ්‍යවේදියෙකු ලෙසත් ලේඛකයෙකු ලෙසත් ඔබ අප හඳුනන අපේ හිතවත් චන්දන තිලකරත්නයන්ය.“අර්ෂ ස ෂියාව්” සිංහල භාෂාවෙන් අප හමුවට එන්නේ “දොඩම් හොරා” මවුපිය උපස්ථානයේ චීන කතා 24 ලෙසයි. මා මුලින් සඳහන් කළ මවක හා පුත්‍රයෙකු අතර ඇතිවන ආදරණීය දෙබස් අන්තර්ගත වන්නේ ද “දොඩම් හොරා” කෘතියේ එන කතාවකටය.මෙම කතා පෙළ මවුපිය වැඩිහිටියන්ට සැලකී‍ෙම් උතුම් බව හුවා දැක්වුවද ඒවා එකිනෙකට වෙනස් අත්දැකීම් සමුදායක් ඔස්සේ දිගහැරෙන බැවින් විවිධත්වය ඉස්මතු වෙයි. ශ්‍රී ලාංකික පාඨකයාගේ රුචි අරුචිකම් හඳුනන චන්දන තිලකරත්න එම කතා ආකර්ෂණීය ලෙස එකින් එක පෙළ ගස්වයි.සංවේදී සිත් ඇත්තවුන් සංවේදී අදහස් ස්පර්ශ කිරීමේදී ඊට ලබා දෙන ගැඹුර පිළිබඳ ඔබට අමුතුවෙන් කිව යුතු නැත. අපට දුරස්ථ ජන සමාජයක සත්‍යය පදනම්ව බිහිවූ මේ කතා කියවන විට ඇතැම් විට නොදැනීම කඳුළක් නෙත අග රැඳුනහොත් එය පසක් කරනුයේ, ඔබ ලද බොළඳයෙකු බව නොව සංවේදී මානුෂීය ගුණාංග ඇත්තෙකු බවය. ඒ සංවේදී බව අපේ සමාජයෙන් වියැකී යා නොදී රැක ගත යුතුය. “දොඩම් හොරා” ඊට යම් උත්තේජනයක් සපයනු නොඅනුමානය.ශ්‍රී ලංකාවෙන් පිළිගන්වනු ලැබූ සමාධි බුදු පිළිමයේ අනුරුව තැන්පත් කර ඇති බේජිං “පා තා චූ උද්‍යානය” හෙවත් අටමස්ථානයෙහි (චීනයේ දළදා වහන්සේ වැඩ සිටින විහාරය) බිත්ති කැටයම් රූ ලෙසින් මෙම කතා 24 දැක ගත හැකිය.” මේ කතා සිංහලයට නැගීමට චන්දන තිලකරත්නයන්ට මුලින්ම සිත් පහළ වී ඇත්තේ ද එහි සංචාරය කළ අවස්ථාවක එම බිත්ති කැටයම් වල සුල මුල දැනගත් අවස්ථාවේදීය.එසේ නම් සමාධි අනුරුව සහ දළදා වහන්සේ වැඩ සිටින නිසා ශ්‍රී ලංකාවට නෑකම් කියන පුණ්‍ය භූමියකින් සොයාගත් මූල බීජයකින් චීන ජන සමාජයේ මුල් බැසගත් ගුණදම් විනිවිද දකිමින් ශ්‍රී ලාංකේය පාඨකයා වෙත ගෙන ඒමට අපේ හිතවතා ගත් උත්සාහය සාර්ථකදැයි විමසා බැලීමට එක්වන්නැයි සහෘද සිතින් ඔබට ඇරයුම් කරමි.14 වැනිදා ප.ව. 4 ට කොළඹ 7 බෞද්ධ මහා සම්මේලන ශාලාවේදී “දොඩම් හොරා” හමුවන්න, හැකිනම් ඔබත් එන්න.දිල්ශාන් කීර්තිසර උපදේශක - චීන ජාත්‍යන්තර ගුවන් විදුලියේ සිංහල සේවයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=as1409141</link>
    <topic>පාවෙන වෙළෙඳ පොළේ අරුමය දුටුවෙමු</topic>
    <author>ඉනෝකා සමරවික්‍රම</author>
    <content>පාවෙන වෙළෙඳ පොළේ අරුමය දුටුවෙමුකොළඹ නගරයට දැන් රාත්‍රිය ළඟා වන්නේ ප්‍රමාද වීය. එහෙමත් නැත්නම් රාත්‍රිය වුවද දහවල මෙන් නගරය කලඑළියෙන් යුතුය. නිරුපද්‍රිතය. නිදහස, ආරක්ෂාව, මේ සියල්ල එක්වූ විට කොතරම් රෑ වුවද නගරයේ එහෙම මෙහෙ යන්නට බියක් නැත. ඒ මට සිතෙන විදිහයි. ඇතැම් විට ඒ සිතුවිල්ල ඔබට ද ඇති බවට සැකයක් නැත. මේ සිතුවිලි හරඹය ඇති වූයේ නවීකරණය වූ කොළඹ කොටුව බස්තියමේ බේරුවැව සංකීර්ණයේ ඉදිවී ඇති පාවෙන වෙළෙඳ පොළ දැකීමෙනි.පාවෙන වෙළෙඳ පොළ සංකීර්ණය විවෘත කර සති කිහිපයක් ම ඉකුත්ව ගොස් ඇත. එහෙත් ජනතාවට තවමත් එය නැවුම් ය. හීන් වැහි පොද අතරින් හැන්දෑ අඳුරත් සමඟ එක දෙක දැල්වෙන විදුලි එළියෙන් ආලෝක වන අලුත් වූ බේරේ වැවේ සුන්දරත්වය දකින්නට ඒ හැන්දෑවේ අපි එහි ගියෙමු.අලුත් වූ බස්තියන් බස් නැවතුමේ සිට බැලූ විට පෙනෙන්නේ කලකට ඉහත දකින දකින මිනිසුන් සුළඟ හා මුසුවී එන පල්ගඳට අපුලෙන් නාසය වසාගෙන බැලූ බේරේ වැවයි. ඒ එදාය. එහෙත් අද එක් වරක් නොව දෙතුන් වරක් බොහෝවිට යන ගමන මදකට හෝ නතරකර බලන්නට තරම් සුන්දර වූ බේරේ වැවයි. ඊට එහායින් ඇත්තේ දුම්රිය මාර්ගයයි. මදක් එපිටින් අහස දෙස බැලූ විට පෙනෙන්නේ උසට උසේ ඉදිවී ඇති කොළඹට අගයක් දෙන අපට උදම් ඇනිය හැකි ගොඩනැගිලිය. මේ අතර ලංකා බැංකු ගොඩනැගිල්ල, රක්ෂණ මන්දිරය, ලෝක වෙළෙඳ මධ්‍යස්ථානය ද නුදුරේදීම වැඩ අහවර වීමට නියමිත උසට උසේ ඉදිකැරෙන නෙළුම් කුලුන ද වේ. බැස යන හිරුගේ රශ්මියෙන් අහස පුරා නෙක රටා අඳිනා වලාකුළු අතර ගෑවෙන නොගෑවෙන ලෙසට ඉඳිවූ මේ ගොඩනැඟිලි ඒ සැඳෑ පරිසරයට අපූරු බවක් එක් කරන්නේය.‍කොළොම්පුර වැසියන් පමණක් නොව බොහෝ දුර බැහැර සිට පැමිණෙන ජනතාවගෙන් හැන්දෑවට පිරී යන පාවෙන වෙළෙඳ පොළ පිළිබඳව ඔවුන්ට දැනෙන ආකාරය අපි විමසුවෙමු.තවමත් ඇතැම් තැන් සම්පූර්ණ නැත. ඒ බේරේ වැවේ බෝට්ටු සේවාවයි. එහෙත් දියමත ඉඳිව ඇති වෙළෙඳකුටි වලින් භාණ්ඩ මිලට ගැනීමටත් ආපන ශාලාවලින් ආහාර ගැනීමටත් එහි එන්නෝ බොහෝය.“අද අපේ පුතාට විද්‍යාපීඨ ගුරු පත්වීම් ලිපි ප්‍රදානය කෙරුණු දවස. අපි ඊයේ රෑ තමයි බස් එකේ ‍පොළොන්නරුවේ ඉඳලා ආවේ. දැන් ආයෙමත් පොළොන්නරු යන්න කෝච්චියක් තියෙන්නේ රෑ අටහමාරට. ඊට කලින් යන්න තිබුණා බස් එකේ ගියා නම්. ඒත් අපිට හිතුණා මේ සල්පිල බලන්න. රූපවාහිනියේ දුටුව දවසේ ඉඳලා මටයි පුතාටයි පුතාලගේ තාත්තටයි මෙතැන බලන්න එන්න උවමනාව තිබුණා. ඒ නිසාම තමයි අපි ගමට යන ගමන ප්‍රමාද කළේ. අපි මීට කලින් කොළඹ ඇවිත් තියෙනවා. නමුත් ඒ කාලේ වගේ නෙමෙයි දැන් කොළඹ හරි වෙනස්. ඉස්සර කෝච්චියේ එනකොට මේ හරිය වල් වැදිලා තිබුණේ. දැන් ලස්සනයි.”පොළොන්නරුවේ පුලස්තිගම සිට පැමිණි රාණි ස්වර්ණලතා පවසන්නීය.හැන්දෑව උදාවන විට එකා දෙන්නා වශයෙන් පාවෙන වෙළෙඳසලට පිය නැඟූ පිරිස ක්‍රමයෙන් ක්‍රමයෙන් වැඩි වූවා මිස අඩු වූයේ නැත. මෙය අපේ රටට අලුත් අත්දැකීමකි. ඒ අත්දැකීම බොහෝ අයගේ කැමරාවල, කැමරා සහිත ජංගම දුරකථනවල සටහන් වන අයුරු අපි පසෙකට වී බලා සිටියෙමු. ඇතැමෙක් අරලිය ගසක් යට ඉඳිකර ඇති බංකුවකට වී හුදකලාවේ සිටී. තවත් තැනෙක බංකුවක නිදහසේ කතාබහ කරන පෙම් යුවළකි. තවත් තැනෙක මිතුරු සතුටු සාමීචියකි. තවත් තැනෙක සොඳුරු කැදැල්ලකි. අපට හමුවූ එවැනි සොදුරු කැදැල්ලකි ඉනෝකා සෙල්ලහේවා, නලින් මුණසිංහ හා ඔවුන්ගේ දරු දෙදෙනාය.“පුතාගේ ඉස්කෝලේ තෑගි උත්සවයක් තිබුණා. අපි ඒකට නුවර ඉඳලා කොළඹ ආවා. ඒ එන ගමනෙදි මෙතැනත් බලන්න ආවා. ඇත්තටම දැන් මෙතන නිස්කලංකයි. දවස පුරාම කාර්යාල වැඩ රාජකාරිවල සිරවෙලා ඉන්න කෙනෙකුට මොහොතකට හරි තමන්ගේ මනස නිදහස් කරගන්න, තනිවෙන්න, කල්පනා කරන්න මේ පරිසරය ඉවහල් වෙනවා. අපට නම් මේ පරිසරයේ පුදුමාකාර නිදහස් බවක් දැනෙනවා.”නලින් අපත් සමඟ එසේ පවසන විට ඔහුගේ බිරිය ඉනෝකා ද කතාවට හවුල් වූවාය.“ඇත්තටම මේ වැඩේ හොඳයි. ඉස්සර මේ හරිය දකින්නවත් අපි කැමති නැහැ. තවමත් මෙතන අලුත්නේ. නමුත් පහුවන විට මේ ස්ථානය මේ වගේම ලස්සනට, කුඩුකාරයන්ගෙන්, පොකැට් කාරයන්ගෙන් තොරව පවත්වාගෙන යන්න පුළුවන් නම් ගොඩාක් හොඳයි.”රෙදිපිළි වර්ග, සුවඳ විලවුන් මෙන් ම එළවළු පලතුරු ආදි වූ කීනොකී බොහෝ දෑ විකිණීමට තබා ඇති වෙළෙඳ‍පොළේ ආපන ශාලා කිහිපයක් ම වේ. ලූනු ගෙඩියේ මිරිස් කරලේ සිට මුළුතැන් ගෙයට අවශ්‍ය කුළුබඩු, එළවළු, හාල් පොල් ආදිය මෙන් ම නූල් බෝලයේ ඉදිකට්ටේ සිට සෑම දෙයක් ද, විසිතුරු නිර්මාණ, රූපලාවණ්‍ය භාණ්ඩ ආදි සෑම දෙයක් ම මෙහිදී ඔබට මිලට ගැනීමට පිළිවන.මහා රූස්ස කැලයක් නොවුවද නගර අලංකරණයට තර්ජනයක්ව පැවැති ජරාවාසයට පත්ව තිබූ බේරේ වැවත්, ඒ අවට පරිසරයත් අද රාත්‍රියට අමුතු චර්යාවක් උසුලන්නේය.“මම මාතර සිට නුවරට වැඩියා. ඒ වෛද්‍ය පරීක්ෂණවලට සහභාගි වීමට, ඒ එන ගමනෙදි තමයි මට හිතුණේ අපි පුවත්පත්වලින් කියවූ, රූපවාහිනියෙන් දුටු කොළඹ නගරයේ පාවෙන වෙළෙඳ පොළ දකින්න එන්න ඕනැ කියලා. ඇත්තටම එදා තිබූ හැටියට වඩා අද මෙතැන හරිම පිළිවෙළයි. පිරිසුදුයි.”වකුගඩුවක් දන්දීමේ අරමුණින් මාතර සිට නුවරගොස් යළිත් ගම්රට බලා වඩින අතරතුරදි අපට හමුවූ මාතර ධම්මවිමල හිමි පවසන්නේ නගරයේ පිරිසුදුකම හා පිළිවෙළ ගැනය.රාත්‍රියේ පාළුවක් නැති කොළඹ කොටුවේ බස්තියන් බස්නැවතුම දැන් වෙනදාට වඩා පිළිවෙළය. සිය දහස් ගණනින් විදුලි බුබුළෙන් ආලෝකවත් වන නගරය අද කාගේත් අවධානයට යොමුව ඇත්තේය. ඒ හැමගේම බලාපොරොත්තුව නගරය මේ දැන් තියෙන්නා වාගේම තවත් බොහෝ කල් පවතීවා යන්නය.මීට මාසයකට පෙර තිබුණාට වඩා වෙනස් වූ නගරයේ හුදකලා වූවන්ට මෙන් ම කෙනෙක් පැමිණෙන තුරු ඉබාගාතේ නොගොස් රැඳී ඉන්නට මෙතැන කදිම තැනක් වන්න.“මම කොතලාවල ආරක්ෂක පීඨයේ ඉන්නේ. මං මේ බලාගෙන ඉන්නේ කුරුණෑගල සිට එන කෝච්චිය එනතුරු. මගෙ බිරිය අද ගෙදර ඉඳලා එනවා. ඉස්සර නම් මෙහෙම ඉන්න මේ වගේ වෙලාවට කොළඹ කාලය ගෙවා ගන්න තැනක් තිබුණේ නැහැ.”මේ කලබලකාරි පරිසරයේ බංකුවක වාඩිවී නිස්කලංකව හිඳින සංජය රවුෆ් පවසන්නේය.රාත්‍රියේ අවදියෙන් සිටින පාවෙන වෙළෙඳපොළ උදෑසනට නිදන්නේය. එහෙත් ඒ සියල්ලෝම නොව ඇතැම් වෙළෙඳසල විවෘතය. එනමුත් මේ වෙළෙඳපොළ වඩාත් ක්‍රියාශීලී වන්නේ රාත්‍රි හතෙන් පසුවය.“මම අවුරුදු පහක් තිස්සේ එළවළු බිස්නස් කළේ. අපි හිටියේ එහා පැත්තේ. එක් පැත්තක කඩ ඉවත් කළා. මුලින් නම් අපිට බයක් තිබුණ අපට උන්හිටි තැන් නැතිවේවි කියලා. නමුත් අපටත් මේ පැත්තේ කඩයක් ලැබුණා. මම කරන්නේ එළවළු. බිස්නස් එකක් නැත්තෙම නෑ. තවම මිනිස්සුන්ට මෙතන අලුත්. තව ටික දවසක් යනකොට අපිට සරුවේවි කියලා මම හිතනවා. හවස හතේ ඉඳලා රෑ එකොළහ දොළහ වනතුරු අපි වෙළෙඳාම් කරනවා. දැන් විදේශිකයෝ විතරක් නෙමෙයි මීට පෙර දැක නොතිබූ මුහුණු කොළඹ එනවා. නිවාඩු දවස්වලට සති අන්තයට සෙනඟ වැඩියි. ඉස්සර කෙනෙක් කොළඹ ආවෙත් අතරමං වෙනවා. ඒත් දැන් නම් එහෙම වෙන්නේ නැහැ.බේරේ වැව මත ඉඳිකළ වෙළෙඳ කුටියක හිමිකරුවකු වන කපිල මහේෂි පවසන්නේ සතුටිනි.කාර්යාල නිමවී වෙනදාට කඩිමුඩියේ ගෙදර දිවූ තරුණ තරුණියෝ අද මොහොතකට මෙහි නතර වෙති. හුදකලා වූ තරුණයකු බේරේ වැව අසල ඉඳිකළ පඩිපෙළේ එක් තැනෙක බිම වැතිර සැන්දෑ අඳුර දෙස බලා හිඳින්නේ කුමන අරමුණකින්දැයි කිසිවෙකුට නොතේරේ. එහෙත් ඔහු හිඳින්නේ නිදහසේය.කෙමෙන් රාත්‍රිය උදාවේ. වේලාව නවය හමාර පමණ වන්නට ඇත. වෙනදාට මේ ඉසව්වෙන් අඩියට දෙකට මාරුවී ගොස් ගමට යන බස් රථයකට ගොඩවෙන්නට බලන මිනිස්සු දැන් මොහොතකට හෝ මෙහි නතර වී යති. නොනිදන කොළඹ නගරයට දැන් අලුත් ජීවයක් ලැබුණ සේය. ආරක්ෂක හමුදාවන්ගේ ඇසට නොපෙනෙන මානයක් නැති තරම්ය. ආරක්ෂාව මෙන්ම පිරිසුදුකම ද රැඳී ඇත්තේ ඔවුන් නිසාය. පාවෙන වෙළෙඳ පොළේ ඒ කොනේ සිට මේ කොනට ඇවිද ගිය අප දුටුදේ බොහෝය.කතාබහ කළ දේ බොහෝය. බොහෝ සොඳුරු දසුන් සුදම්ගේ කැමරා කාචයේ සටහන් විණි. හීන් වැහි පොද මහා වැස්සක් බවට ඇද හැළෙද්දි අපි එතැනින් ඉවතට පිය නැගුවෙමු. ලොකු වැහි කැට බේරේ වැවේ කොළපාට දිය මතට වැටෙන්නේ පෙරට වඩා හැඩකාර ලෙසය. අපි ඉහළ බැලීමු. අලුතින් ඉන්දවන ලද ඇසළ ගසක මේ තරම් ඉක්මනටම කාක්කෝ ද කූඩු තනා ඇත්තෝය. ඒ කූඩුවල පරඩැල් කොළ නැත. ඇත්තේ ප්ලාස්ටික් පටිය. කාලය වෙනස් වී ඇති අරුමයක තරම්. දැන් සියල්ල පෙරටත් වඩා සුන්දරය. ඒ සොඳුරු බව දැකීමට ඔබටත් ඕනෑම මොහොතක මෙහි පැමිණීමට පුළුවන.ඉනෝකා සමරවික්‍රමඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=as1409142</link>
    <topic>පොළෝ ගැබ තුළ වෙසෙන මිනිස්සු</topic>
    <author>මුනිදාස වංශපුර (ඕස්ට්‍රේලියාවේ සිට)</author>
    <content>පොළෝ ගැබ තුළ වෙසෙන මිනිස්සුපොළොව මතුපිට වූ විසල් පුරවර ගැනත්, එහිම වැළලී ගිය නගර ගැනත් වරින් වර අපට අසන්නට ලැබුණත්, පොළොව යට ගොඩනැගුණු නගරයක් පිළිබඳව අසන්නට ලැබුණොත් ඒ කලාතුරකිනි. දකුණු ඕස්ට්‍රේලියාව පිහිටි කූබර් පෙඩී , පොළව යට ඉදිවූ එවන් සොඳුරු නගරයකි.දකුණු ඕස්ට්‍රේලියාවේ ඇඩිලේඩ් හි සිට කි. මී. 846 ක් පමණ දුරින්, මහා වික්ටෝරියානු කාන්තාරයට මායින්ව පිහිටි කූබර් පෙඩී නගරය ඕස්ට්‍රේලියාවේ දුෂ්කරම ස්ථානවලින් එකකි. බැලු තෙක් මානයේ නිල්ලක් දකින්නට නැති, දුහුවිලි සහිත රතු පසින් වැසී ගිය මෙහි සාමාන්‍ය දහවල් උෂ්ණත්වය සෙ. අංශක 52 ඉක්මවයි.කාන්තාරයක මෙන් රාත්‍රියේදී උණුසුම සෙ. අංශක 0 ටත් පහළ බසී. මේ ශීත කාලය බැවින් ඕස්ට්‍රේලියාවේ ඇතැම් කඳු මුදුන් හිමෙන් වැසී ගොස් ඇතත් කූබර් පෙඩී මේ දිනවල ද සැඩ හිරු රැසින් දැවෙයි.දේශගුණය හා අවට පරිසරය කෙතරම් කර්කෂ වුවත් තුන් දහසක පමණ ජනතාවක් මෙම නගරයේ ජීවත්වෙති. යුරෝපීයයන් මෙන්ම. ඕස්ට්‍රේලියානු ආදිවාසීන් ඇතුළුව ලෝකයේ ජාතීන් හතළිහකට අධික පුද්ගල සංඛ්‍යාවක් එහි සිටිනවායයි කිවහොත් ඔබ විටෙක පුදුමයට පත්වනු ඇත. තවත් කුතුහලය දනවන කරුණක් නම් ඔවුන් ගෙන් සියයට අසූවකටත් වැඩි ගණනක් ජීවත්වන්නේ පොළොව යට වීමයි!ඉතා සුවසේ ජීවත් වීමට සියලු පහසුකම් ඇති දර්ශණීය පෙදෙස් කොතෙකුත් මෙහි තිබියදී කලාතුරකින්වත් වැහි පොදක් නොලැබෙන, ගහ කොළක් නොවැඩෙන මෙවන් මුඩුබිමකට ලෝකයේ නන් දෙසින් මිනිසුන් ඇදී ආවේ ඇයි?කූබර් පෙඩී හි මුල්ම පදිංචිකරුවන් වන්නේ ඕස්ට්‍රේලියානු ආදි වාසීන්ය. පළමු ලෝක සංග්‍රාම අවදියේදී එහි පැමිණි සොල්දාදුවන් අධික උෂ්ණ්ත්වය නිසා පොළව යට උමං හාරා කල් ගෙවූහ. පොළව මතුපිට ජීවිතයට කලාන්තරයක් තිස්සේ හුරු වූ ආදිවාසීන්, සුදු සොල්දාදුවන්ගේ මේ පොළව යට නිවාස හැඳින්වූයේ සුදු මිනිසුන් ගේ ගුල් යන අර්ථයදෙන “කූපා පිටි” යන නමිනි. මෙම ප්‍රදේශයට කූබර් පෙඩි යන නම ලැබුණේ එසේය.එහෙත් විවිධ ජාතීන් මෙහි ගලා එන්නට පටන්ගත්තේ 1915න් පමණ පසු රන් සොයා මෙහි පැමිණි කණ්ඩායමක සිටි ළමයෙකුට අහම්බෙන් මෙන් අග්නි මාණික්‍යයක් හමුවූ පසුවය. පසුව මෙය මිළ කළ නොහැකි ධන ආකරයක් බව දැනගත් විදේශිකයෝ මෙහි ඇදී එන්නට පටන් ගත්හ. මෙහි පවතින අධික උෂ්ණත්වය නිසා පැරණි සොල්දාදුවන් මෙන් ඔවුහුද, ජීවත්වීම සඳහා පොළව මතුපිටට වඩා පොළෝ ගැබ තෝරා ගත්හ.මෙම නගරයේ මතුපිට විසල් ගොඩනැඟිලි කිසිත් දක්නට නොලැබුණත් සුව පහසු නිවෙස්, වෙළෙඳහල්, භෝජනාගාර, සමාජ ශාලා, දේවස්ථාන මෙන්ම සුපිරි හෝටල ආදි සියල්ල දකින්නට ලැබෙන්නේ පොළව යටය. කඳු සහිත පොළොව යට සාදා ඇති මෙම ගොඩනැඟිලි, බෑවුම පැත්තට මුහුණලා ඇති තනි දොරටුවලින් පිටතට විවෘත වේ.අද කූබර් පෙඩී හි වර්ග කි.මී. පන්දහසක පමණ ප්‍රදේශයක මැණික් ඉල්ලම් පැතිරී පවතින අතර, ලෝකයේ අග්නි මාණික්‍ය (Opal) වලින් සියයට හැටක් පමණම ඉපදවෙන්නේ. මෙම ප්‍රදේශයෙනි. ලෝකයේ විශාලතම අග්නි මාණික්‍යද හමුවී ඇත්තේ මෙහි වූ මැණික් පතලකිනි.මුල් අවදියේ මෙහි විසූ පතල් කරුවන්ගේ නිවෙස් කුඩා ඒවා වූ අතර සුව පහසු ඒවා නොවීය. බිත්ති රළු වූ අතර පොළව රළු හා දූලි සහිත විය. එහෙත් අද දකින්නට ඇති නිවෙස් බිම පිඟන් ගඩොල් හෝ පලස් අතුරා එසේත් නැත්නම් මනා ලෙස ඔප දමා ඇත. හොඳින් කපා සුමට කළ බිත්ති ද පාරදෘෂ්‍ය ආරක්ෂක අලේප කර ඇති බැවින් ස්වාභාවික වර්ණ රටාවලින් ඔපවත් වී තිබේ. මේ නිසා කොන්ක්‍රීට්වලින් තොර නිවෙස් මෙන්ම පොළව යට ඇති සාප්පු සංකීර්ණ, හෝටල්, හා දේවස්ථානවල නිමාව ද ඉතා සිත්ගන්නාසුලුය. තව ද පොළව යට ගොඩනඟා ඇති නිසා ගිම්හානයේදී මෙන්ම ශීත කාලයේදී ද ඇතුළත සුවදායකය.එදා මැණික් ඉල්ලම් නිසා ලෝකයේ නන් දෙසින් මිනිසුන් මෙහි ඇදී ආවාමෙන්, අද පොළොව යට ඇති අසිරිය බැලීම සඳහා දහසකුත් සංචාරකයෝ මෙහි පැමිණෙති. ඒ සංචාරකයින්ගේ නිබඳ ආකර්ශණය සඳහා මෙහි ඇති සියලු සම්පත් ඔවුහු මැනවින් යොදාගෙන ඇති නිසාය.නිදසුනක් ලෙස ගතහොත් මෙහි අත්හරිනලද එක් පතලක් කෞතුකාගාරයක් බවට පත් කර ඇති අතර, එදා පතල් හෑරීමට යොදාගත් ආම්පන්න හා ක්‍රමවේදය අදටත් ඒ අයුරින්ම දැක බලාගත හැකි පරිදි එය සකසා තිබේ. ඒ සමගම එහි ඇති විවිධ මැණික් පරීක්ෂා කර බැලීමට මෙන්ම මිළදී ගැනීමේ අවස්ථාවද සලසා ඇත.තමන් දැනටමත් වෙසෙන නිවසක්, ලෝකයේ මහජන ප්‍රදර්ශනය සඳහා තබා ඇත්නම් එය මෙහි පොළොව යට ඇති ෆයේගේ නිවස පමණක් විය හැකිය. .“මේක මුලින් ට්‍රක් රියැදුරකුගේ කාමරයක්. මීට අවුරුදු දහයකට විතර ඉස්සර මගෙ යෙහෙළියක් එක්ක තනිවම පොළොව කැණල තමා ටික ටික ගොඩ නගා ගත්තේ.” ෆයේ තම නිවහන ගැන කියන්නේ එසේය.මුලින් නිදන කාමරයක් හා මුළුතැන්ගෙයකින් ඇරඹුණු එය අද පිහිනුම් තටාකයක් ද සහිත කාමර හතකින් යුත් අංග සම්පූර්ණ නිවසකි! මෙම නිවස නැරඹීමට එක් අයෙකුගෙන් සඳහා ඩොලර් පහක මුදලක් අයකෙරේ.කූබර් පෙඩී නගරයේ මැණික් පතල් හෑරීම සඳහා අවසර නැතත් පොළව යට නිවාස ඉදි කිරීමට හා තිබෙන නිවාස දීර්ඝ කිරීමට අවසර ඇත. එහිදී පොළව කණින විට අලුත් නිවාස කිහිපයක් සෑදීමට තරම් වටිනා මැණික් හමුවන අවස්තාවන්ද නැත්තේ නොවේ.තණ පිට්ටනිවලින් තොරව ගොල්ෆ් ක්‍රීඩාව කරන තැනක් ලෝකයේ ඇතිනම් එය තිබෙන්නේද කූබර් පෙඩී නගරයේයි. ගොල්ෆ් වළවල් ඇති ස්ථාන වටා පොළව සිනිදු ලෙස සකස්කර ඇති අතර අනෙක් හැම තැනකම තණ බිම වෙනුවට ඇත්තේ ගල් වැලි සහිත රළු පොළොවයි. බෝලයට පහරදීමේදී එය තබාගැනීම සඳහා කෘත්‍රිම තණ පලසක් භාවිත කරයි. දහවල් කාලයේ පවතින අධික උෂ්ණත්වය හා සූර්ය රශ්මිය නිසා ගොල්ෆ් ක්‍රීඩා කෙරෙන්නේ රාත්‍රි කාලයේදීයි. ඒනිසා එහිදී අඳුරේදී දිලිසෙන විශේෂිත ගොල්ෆ් බෝලයක් යොදා ගනී.මෙහි සඳහන් කළ ඒ සියල්ලටම වඩා අප අගය කළයුත්තේ එකිනෙකට වෙනස් ජාතීන් හතළිස් පහකට පමණ අයත් මිනිසුන් සමූහයක් කිසිදු ගැටුමකින් තොරව මෙම ධනසම්පත් පරිභෝජනය කරමින් සමගියෙන් ජීවත්වීමයි.මුනිදාස වංශපුර (ඕස්ට්‍රේලියාවේ සිට)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=as1409143</link>
    <topic>විනිවිදු පෙනෙන හිසක් ඇති අරුම පුදුම මාළුවෙක්</topic>
    <author/>
    <content>විනිවිදු පෙනෙන හිසක් ඇති අරුම පුදුම මාළුවෙක්ඉහළට නෙරා ආ ඇස් දෙකක් හා විනිවිද පෙනෙන හිසක් සහිත පැසිපික් බැරල් අයි මත්ස්‍යයා සාගරය මැදදී හමුවුවහොත් ඒ අවතාරයක් හෝ භූත ආත්මයක් යැයි සිතෙනු නොඅනුමානය.උඩට නෙරා ගිය පීප්පයක හැඩයක් සහිත ඇස් දෙකක් තිබීම නිසා ‘බැරල් අයි ෆිෂ්’ යනුවෙන් හඳුන්වනු ලබන මෙම අරුම පුදුම මාළුවාගේ එම දෙනෙත් මත කොළ පැහැති කාචයක් ද දියරක් පිරුණු විනිවිද පෙනෙන හිසක් ද ඇත්තේය.එම විනිවිද පෙනෙන හිස නිසා ඒ මාළුන් වෙසෙන අඩි 2000ත් 2600 අතර ගැඹුරු මුහුදේ පවතින අඳුර මැදින් ගමන් කිරීමටත් ඈත බැලීමටත් හැකිවී ඇතැයි සොයාගෙන ඇත.අනෙකුත් මසුන්ට වඩා හිස ඉදිරියේ එම පීප්ප ඇස් පිහිටා තිබීම නිසා එක් දිසාවකට දෙනෙත් යොමු කළ හැකි වන බව පෙනේ. එය දුර බලනයකින් පෙනෙන දසුනක් බැවින් ඈත පිහිටි ගොදුරු ඔවුනට හොඳින් පෙනෙන බව කියැවේ.මේ මාළුන් ගොදුරු සොයා යන ආකාරය ද ඉතාම පුදුම සහගතය. මේ මාළු මුලින්ම එකතැනක නොසැලී සිටිමින් ගොදුරු ඇත්දැයි දෙනෙත් උඩට හරවා බලා සිටිති. යම් ගොදුරක ඡායාමාත්‍රයක් දුටු විගස ඒ දෙසට වේගයෙන් පිහිනා යති. තිරස් අතට පිහිටා ඇති වරල්පත් ඔවුනට වේගයෙන් පිහිනා යෑමට උදව්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=as1409144</link>
    <topic>විනිවිදු පෙනෙන හිසක් ඇති අරුම පුදුම මාළුවෙක්</topic>
    <author>රෝහණ ආර්ය­රත්න</author>
    <content>විනිවිදු පෙනෙන හිසක් ඇති අරුම පුදුම මාළුවෙක්මේ ලෝකයේ වෙනත් කිසිදු ස්ථානයක දැකගත නොහැකි අන්දමේ අරුම පුදුම පාසලක් රුසියාවේ යොෂ්කාර් ඕලා ප්‍රදේශයේ වෙයි. ඕඩිනරි මිරැකල් නම් වූ එම පාසල හරියටම සුරංගනා කථාවල දැකිය හැකි අන්දමේ ගොඩනැඟිලි සහිත වීම විශේෂයයි. එම නිසාම එය දරු දැරියන් අතර මහත් සේ ජනප්‍රිය වී ඇතැයි කියනු ලැබේ.දොළොස් වසරකට පෙර රුසියාවේ සාර්ථක ව්‍යාපාරිකයකු වූ සර්ජේ මමායේව් විසින් ඔහුගේ බිරියගේ සිහිනයක් සැබෑ කරලීමේ අරමුණින් මේ කනිටු පාසල නිර්මාණය කර ඇත්තේය. බොහෝ දරුවෝ සාමාන්‍ය ‍ෙගාඩනැඟිලි සහිත පාසලකට වඩා අස්වාභාවික ගොඩනැඟිලි එනම් සුරංගනා කථාවල එන ගොඩනැඟිලි සහිත පාසලකට කැමැත්තක් දක්වති.සිය බිරියගේ සිහිනය සැබෑ කරමින් ව්‍යාපාරිකයා සුරංගනා කතාවල එන ආකාරයේ මාලිගා හැඩයට මෙම පාසලේ ගොඩනැඟිලි ද නිර්මාණය කර දුන්නේය.1998 ඇරඹුණු මේ පාසලට ඇතුළත් වීමට මසකට රූබල් 2000 (ඩොලර් 61) ගෙවීමට සිදුවන අතර හෝඩියේ සිට කනිටු අංශය දක්වා පන්ති පැවැත්වේ. එසේම එහි පවතින භෝජනාගාරය, ශාරීරික අභ්‍යාස මධ්‍යස්ථානය හා පිහිනුම් තටාකය පවා සුරංගනා කථාවලින් ආභාසය ලබා ඇති බව පෙනේ.රෝහණ ආර්ය­රත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=as1409145</link>
    <topic>වන අලින්ට කතාකරන කාන්තා ටාසන්</topic>
    <author/>
    <content>වන අලින්ට කතාකරන කාන්තා ටාසන්වන අලින් සිදු කරන විනාශ හා ජීවිත හානි අපේ රටට පමණක් නොව ඉන්දියාවට ද දැවැන්ත ප්‍රශ්නයකි. එහෙත් ඔඩිෂා ප්‍රාන්තයේ වන අලි තර්ජන වළක්වා ගන්නේ රතිඤ්ඤා පත්තු කිරීම්, හෝ වෙඩි තැබීම්වලින් ‍හෝ නොවේ. එක්තරා දැරියක් මඟිනි.දාහතර හැවිරිදි මේ දැරිය හඳුන්වන්නේ ‘කාන්තා ටාසන්’ ලෙසිනි. නිර්මලා ටොප්පෝ නම් වූ ඇය ගෝත්‍රික දැරියකි. ඔඩිෂා ප්‍රාන්තයේ රුර්කෙලා (Rourkela) නම් වූ කර්මාන්තපුරයේ ජනතාව ඇය වීරවරියක් ලෙස සලකති.ජාර්ඛාන්ද් ප්‍රදේශයේ පදිංචි කතෝලික බැතිමතියක වන නිර්මලාට වන අලි සමඟ කථා බහ කිරීමට හැකියාවක් ඇතැයි පැවසේ.ඇයගේ මව වන අලි පහරකින් මියගියදා සිට තමා වන අලි සමඟ කථා බහ කිරීම ඇරැඹූ බව පවසන නිර්මලා “මුලින්ම මං කරන්නේ වන්දනාවේ නිරතවීමයි. පසුව වන අලි රංචුවට කථා කරන්න පටන්ගන්නවා. ම‍ගේ ගෝත්‍රික භාෂාව අලින්ට හොඳට වැටහෙනවා. ඉන්පසුව මම කියන විදියට ඔවුන් ක්‍රියා කරනවා.” යැයි නිර්මලා පවසයි.රූර්කේලා නගරය මැදට වන අලි රංචුවක් කඩාවැදුණු අවස්ථාවේ නගර බලධාරීහු නිර්මලාගේ පිහිට පැතූහ. “අපි අලින් නගරයේ සැරිසැරීම වළකා කෙසේ හෝ නගරය කොනේ තිබෙන පාපන්දු පිටියට උන් යැවීමට උත්සාහ කළා. ඒත් අපගේ උත්සාහය හරි ගියේ නෑ. එවිට ජාර්ඛාන්ද් ප්‍රද්ශයේ සිට පැමිණි කෙනකු මේ ගෝත්‍රික දැරිය ගැන කී නිසා අපි ඇයගේ පිහිට ලබාගත්තායි වනජීවී නිලධාරි පී.කේ.ඩෝලා පැවසීය.ඇය තම පියා හා ‍තවත් ගෝත්‍රිකයින් පිරිසක් සමඟ එතැනට පැමිණ අලි රංචුව සමඟ කථා බහ කිරීමට පටන් ගත්තාය. ඉන්පසු ඇයගේ පිටුපසින් අලි රංචුව හීලෑ කළාක් මෙන් කරදරයක් නොමැතිව ඈත වනයට සේන්දු විය. එම දුර ගමනේදී ඇයට තුවාල කිහිපයක් ද සිදුවූ නමුත් එම මහඟු ‍ෙස්වය ගැන නිර්මලා ද වනජීවී නිලධාරීහු ද මහත් සතුටට පත්වූහ.එම සිද්ධියෙන් පසු ඔඩිෂා හා ඒ අසල පිහිටි ප්‍රාන්තවලට කඩාවදින වන අලි යළි වනගත කිරීම සඳහා නිර්මලාගේ පිහිට ලබාගැනීම සිදුවේ.පසුගිය වසර 10 ඇතුළත මිනිස් ජීවිත 80ක් ද 200ක් පමණ අලි ඇතුන් ද අලි මිනිස් ගැටුම් නිසා මරණයට පත්වී ඇතැයි පරිසර අමාත්‍යාංශය මඟින් නිකුත් කළ නිවේදනයක දැක්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=as1409146</link>
    <topic>දුප්පත් දරුවන් දහසකට ඇඳුම් මසන 99 හැවිරිදි ආත්තම්මා</topic>
    <author/>
    <content>දුප්පත් දරුවන් දහසකට ඇඳුම් මසන 99 හැවිරිදි ආත්තම්මාඇමෙරිකාවේ අයිවෝ ජනපදයේ වාසය කරන 99 හැවිරිදි ලිලියන් වෙබර් ගේ ජීවිතයේ එකම අරමුණ දුප්පත් දරුවන්ට ඇඳුම් 1000ක් මසා තෑගි දීමය. ඇගේ දැන් වයස අවුරුදු 100යි. 2011 දී ආරම්භ කළ මෙම සත්ක්‍රියාව ඔස්සේ ඇය දැනට ඇඳුම් 840ක් දුප්පත් දරුවන්ට මසා දී ඇතැයි වාර්තා වේ.සෑම උදෑසනකම පිබිදෙන ඇය කරනුයේ අලුත් ඇඳුමක් නිර්මාණය කිරීමය. සම්මාන රැසක් ලබා ඇති ලිලියන් තමා ‍මෙතෙක් මැසූ ඇඳුම් “ලිට්ල් ඩ්‍රෙසස් ෆෝ ඇෆ්රිකා” (අප්‍රිකාවට කුඩා ඇඳුම්) යන සංවිධානය මඟින් අප්‍රිකාවේ වෙසෙන ඇඳුමක් ලබා ගැනීමට නොහැකි දරුවන් වෙත යවනු ලබන්නීය.අප්‍රිකාවේ වෙසෙන අහිංසක දුප්පත් දරුවකු වෙනුවෙන් ඇඳුමක් නිර්මාණය කිරීමට තම මවට පැය දෙකක් වැනි සුළු කාලයක් ගතවන බව පැවසූ ඇයගේ දියණිය වන ලින්ඩා තම මවගේ අධිෂ්ඨානය හා ක්‍රියාත්මක වීම ගැන පුදුමයටත් ආඩම්බරයටත් පත්වන බව පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=as1409147</link>
    <topic>ඒ කරපු දේට නම් ගුටිකෑවාට කමක් නෑ</topic>
    <author/>
    <content>ඒ කරපු දේට නම් ගුටිකෑවාට කමක් නෑකඩුල්ල පනින්නට පෙර නදී සහ ලාලනී දුටුවේ මහා වැඩබිමක දඩිබිඩියයි. ළං ළංව එන මංගල්ලයක අසිරිය කියාපාමින් පිටි කොටන හඬ රැව් පිළිරැව් දුන්නේය. නවීන මෙවලම් විසින් අතීතයට තල්ලු කරන ලද වංගෙඩි මෝල්ගස් හරඹය ලාලනී‍ගේ සිතට සියුම් සොම්නසක් කැන්දාගෙන ආවේය. එසේ වුව සිය සැමියාගේ පළමු භාර්යාවගේ මවත් සොයුරියත් සිහි කළ ඇය තැතිගත්තා ය. ඔවුන්ගේ ප්‍රතිචාරය කෙබඳු එකක් වනු ඇත්ද? ඔවුන්ගේ දියණියගේ සහ සොයුරියගේ ස්ථානය ගත් තමාට ළෙන්ගතු බැල්මක් අපේක්ෂා කළ හැකිද?බසයෙන් බසින කල නදීගේ සිත අරක් ගත් ප්‍රීතිය ද වියළී යමින් තිබිණ.ගීත් සමඟ සිටි තරුණිය කවුරුන්දැයි ඇය දිගින් දිගටම කල්පනා කළාය. ලොකු අම්මාත් ඒ නාඳුනන තරුණියත් රැගත් ත්‍රීවීලරය පිටව යෑමෙන් පසුව පවා ඇය ගීත් දෙස එක එල්ලේ බලා සිටියාය.කොණ්ඩය ද රැවුල ද වැවී දුක්බර පෙනුමක් ඉසිළූ තරුණයා වෙත දිව ගොස් “මොකද මේ? වැද්දෙක් වගේ? කවුද අර කෙල්ල?යි හඬ ගා අසන්නට උපන් බලවත් උවමනාවෙන් වෙව්ලා ගියාය.“නදී..යි කියමින් මඳක් දුර ගිය ලාලනී හැරී බැලූ නිසා ඇය ඉදිරියට දිව්වාය.වෙනදා මෙන් දිගු කොණ්ඩා කරලක් නිතඹේ ස්පර්ශ වන අයුරු දකින්නට වෙහෙසුණ ගීත් සුසුමක්‍ හෙළුවේය. කෙටි වරලස සලිත කරවමින් දිව යන කෙල්ල ලුහුබඳින්නට උවමනා වුවද ඔහු ආපසු හැරුණේය.“මොකද මේ? අම්මයි දුවයි දෙන්නා තුෂ්ණීම්භූත වෙලා වගේ?”අතුල ඔවුන් වෙත එමින් හිනැහුණේය.“න්..නෑ.. බාප්පේ..යි තැතැනූ නදී වහ වහා ඇසිපිය සැළුවාය.“අම්මයි දුවයි නෙමේ. කුඩම්මයි දුවයි..”ගෝතමීගේ රළු පරළු ස්වරයත් සමඟ සියලු ශබ්ද හා විටින් විට හමා ආ සුවඳ පවා අතුරුදහන් වූවාක් මෙනි.“නෑ පුංචි අම්මේ.. අම්මයි දුවයි තමායි කියාගන්නට තරම් දිරිමත් වූ නදී පයක් පෙරට තැබුවාය. ලාලනී සාරි පොටින් දහදිය පිස දැමුවාය.“ඒ කොහොමද එහෙම වෙන්නෙ? උඹේ අම්ම මැරිලා.. මැරිලද මැරුවද කවුද දන්නෙ.. ස්වාභාවික මරණ විදියට පේන්න මිනී මරන්න සමහරු දක්ෂයි..”ඒ ප්‍රහාරය කොතෙක් නිර්දය වී ද කිවහොත් වහාම ආපසු හැරී යන්නට ලාලනීට සිතිණ. මෙහි ඒමෙන් තමා කරන ලද්දේ කොතරම් අනුවණ කමක්දැයි ඇය පසුතැවුණාය.“ගෝතමී..”අතුල තර්ජනය කළේ කෝපයෙන් වෙව්ලමිනි.“මං කියන්නෙ ඇත්ත. ඇත්ත කියන්නයි බිම ඉඳගන්නයි බයවෙන්නෙ මොකටද?”පිළිකන්නෙහි මිරිස් තුනපහ හා අබ වේලෙන්නට දැමූ බණ්ඩාර මැණිකාට මේ කලබැගෑනිය සැළවන්නට වැඩි වේලාවක් නොගියේය. ඇය දිව ආවේ චීත්තය තද කොට හඳිමිනි.“අනෙ අ‍ප්පේ ... මොකද මේ අව්වෙ මෙතෙන්ට වෙලා..? යං ගෙට..යි කියමින් ඇය ලාලනීගේ අතක් අල්ලා ගත්තාය. අත ගසා දමා ගෝතමීට ඇනෙන්ට දෙකක් කීමට උපන් සිත මැඬගත් ලාලනී සිනාවක් පාන්නට වෑයම් කළාය.“අම්මේ.. ඔය..” ගෝතමීට මෙවර සිය නපුරු වචන මුවෙහිම සිර කර ගන්නට සිදුවිය. අතුල ඇය වෙත පැන ඇගේ මුව අතකින් වසාගත් බැවිනි. ඇය ඔහුගේ අතින් තමාගේ මුව නිදහස් කරගන්නට යත්න දැරුවාය. එහෙත් ඊට ඉඩ නොදුන් මිනිසා ඇය ඇදගෙන මිදුලේ කොනක වූ මඩුව වෙත ගියේය.“විමල්ට නිවාඩු දාන්න විදියක් නෑ.. මං ආවෙ නදී ඇරලවල යන්න..”ලාලනී කතා කළේ කිසිවක් සිදු නොවූ විලසිනි.“කොච්චර හොඳද.. යං යං.. මහන්සිත් නැතෑ ඔච්චර දුරක් ඇවිල්ල...”“දැම්ම ගියොත් මට බස් එකක් අල්ලගන්න පුළුවන් වෙයි. මං යන්නම් අම්මෙ... අපරාදෙ මං හින්ද මෙතන ප්‍රශ්න ඇති කරන්න ඕන නෑනෙ”ලාලනීගේ විනීත කතාලතාව පිළිබඳව නදී පුදුමයට පත්වූවාය. ගෝතමීට මෙන්ම ඇයට ද ඕනෑ තරම් පරුෂ වදන් තිබෙන බව සිහි කළ නදී බැහැබර බැල්මක් හෙළුවාය.“අනේ දුවේ අපේ මෝඩි කියන ගොංකතා ගණන් ගන්න එපා. මැරුණෙ මගේ ලොකු දුව. ඒ ඉතිං එයා ගෙනා ආයුෂ. ඒකට ඔය ළමයවත් විමල් ළමයවත් පළි නෑ.. කිරි බොන ළමයෙක්ව ලොකු මහත් කරගත්තට අපි ඔය දුවට මල් තියල වඳින්න ඕන.. මොකද ආයෙ අපේ දුව කුසෙන් හෑල්ලු කළ හැටියෙ මේ කෙල්ල මෙච්චර ලොකු මහත් වුණායැ... කිරිසප්පයෙක් එක්ක තට්ට තනියම ඔට්ටු වෙනේක ලේසි පාසු දෙයද්ද...”.ලාලනීගේ දෑසට කඳුළු නැඟිණ. මෙවන් කතාවක් කිසි කලෙකත් අපේක්ෂා නොකළ ඇය ගොළුව ගියාය.“දෙකක් දුන්නට පස්සෙ තමා හරි වැරැද්ද තේරුණේ” ඉක්මන් ගමනින් ඔවුන් වෙත ආ අතුල දහදිය වගුරුවමින් කීවේය.“හානේ.. බාප්පා පුංචිට ගැහුවද?”නදී විමතියෙන් කෑගැසුවාය.“අනේ සාදු..යි බණ්ඩාර මැණිකා දෑත එක්කළාය.“ඇතෙක් මෙල්ල කරන්ඩ බෑ නෙව හෙණ්ඩුවෙන් අනින්‍ නැතුව... එහෙනං ආයෙ.. හතුරෙක් වුණත් තමුන්නෙ වහල යටට ආවහම ඔහොම කඩා පනිනවද..? මොන ගතිගුණ ද මංදා ඕකිට පිහිටලා තියෙන්නෙ...යි ආඩපාලි කියමින් බණ්ඩාර මැණිකා වටපිට බැලුවාය. උදව්වට ආ ගැහැනු කීපදෙනා බලා සිටින්නේ නාඩගමක් නරඹන්නාක් මෙනි.“යමල්ලා යමල්ලා අතිරහ විතරද මුං කැවුම් හදන්ඩත් තියෙනවා...”ඇගේ උච්ච ස්වරයට අවනතව ඔවුහු යළිත් වැඩ කටයුතු ඇරඹුවෝය.“යමු අක්කෙ...යි කී අතුල ලාලනී වෙත හැරී හිස නමා ගෞරවාදරය පළ කළේය.“සමාවෙන්න ඕ‍න අක්කෙ මං බොහොම බැගෑපත්ව සමාව ඉල්ලනවා..”“නෑ නෑ කිසිම සමාවක් නෑ.. කසාද බඳින්නත් කලින් පුංචිට ගහනවනම් බැන්දට පස්සෙ කොහොම ගහයිද..?යි නදී සිය අප්‍රසාදය පළ කළාය.“වෙන කොහොමද කියන්නකො ඔයාගෙ ඔය චණ්ඩි පුංචිව මෙල්ල කරන්නෙ?”ඇය මුහුණ හකුළා ගත්තාය.“ඒ වුණාට.. කෝ දැං පුංචි අම්මා?”“මං එයාව කෝසලාට බාර දුන්නා”“කෝසලා අක්කා මෙහෙද?”නදී විමතියෙන් දෑස මහත් කළාය.“නැතුව ඉතිං .. අතුල ගෝතමී විවාහ මංගල්ලයට කෝසලා උදව් නොකර කොහොමද..”“වැඩේමයි.. හිතාගෙන ඉන්නෙ චාල්ස් ඩයනා කියලා..යි මුව කොන ඇද කළ නදී ගෙතුළට දිව්වාය.“යමු අක්කෙ..”අතුල නැවතත් ලාලනීට ආරාධනා කළේය.“මං ආපසු ගියොත් හොඳයි නේද අතුල මල්ලි?”“පිස්සුද..? අක්කා ආපසු ගියොත් මම මේ මංගල්ලෙත් නවත්තල දානවා.”ලාලනී දුක්බර මඳහසක් පෑවාය.“මං හින්ද ලොකු අවුලක්. අපරාදෙ මම ආවෙ. මේ නදීගෙන් බේරෙන්න බැරිවුණානෙ. විමල් කැමති වුණේ නෑ එයාව තනියම එවන්න...”ඇගේ හඬ බිඳිණ. ඇය සාරි පොටින් මුව වසා ගත්තාය.“කිසිම අවුලක් නෑ අක්කේ. ගෝතමී නදී පිළිගත්තෙත් ටිකක් පරක්කු වෙලා. ඒ එයාගෙ හැටි. දැං ඉතිං කරුණාකරල ගෙට ගිහිං වාඩිවෙමු.”ඔහුගේ ඉල්ලීම ප්‍රතික්ෂේප කරන්නට තරම් සවිමත් නොවූ ලාලනී ගෙතුළට පිවිසියාය. ඒ සැණින් ඇසුණේ මහා කැගෑමකි. ඇය තිගැස්සුණාය.“ගහන්න එපා.. අනේ ගහන්නෙපා..යි විලාප දුන්නේ නදීය.“නදී..” බියෙන් ත්‍රස්ත වූ ලාලනී වටපිට බැලුවාය. අතුල ඒ විලාප හඬ ඔස්සේ මඩුව වෙත දිව්වේ ය.“ගහල මදි.. මේ මී හරකිට ගහල මදි.. අච්චර ලස්සන කොණ්ඩයක් කපල කිසි ගානක් නැතුව ඉන්න ලස්සන. මං අද උඹව හමගහනවා..යි බැණවදිමින් ගෝතමී නදීට පහර දුන්නාය.“අනේ එපා.. අයියෝ අයියෝ අතාරින්න..යි ‍ගෝතමීගේ අතේ එල්ලෙමින් කෝසලා ආයාචනා කළාය. බණ්ඩාර මැණිකා ද සිය දියණිය වළක්වා ලන්නට වෑයම් කරමින් බැණවැදුණාය.“අනේ අතුල මල්ලි” ලාලනී බියෙන් ද ශෝකයෙන් ද කොඳුළාය.“ඒකට නං නදී ටිකක් ගුටි කෑවට කමක් නෑ අක්කෙයි කී අතුල සිනාසුණේය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=as1409148</link>
    <topic>හැම දෙයක්ම කාලය සමඟ අමතක වෙනවා</topic>
    <author>ලීලානන්ද ඉහළගමගේ</author>
    <content>හැම දෙයක්ම කාලය සමඟ අමතක වෙනවාප්‍රශ්න හමුවන තරමට ජීවිතය දුෂ්කරයි කියල මට කියා දුන්නේ මගේ අම්මයි තාත්තයි. ඒ තමයි මගේ කල්‍යාණ මිත්‍රයෝ දෙන්නා. භවයෙන් භවයට යන මේ සසර ගමනේ දී අපි කොතෙක් කල්‍යාණ මිතුරන් දකින්නට උත්සාහ ගත්තත් අපිට ඒ අය දකින්නවත් ලැබෙන්නෙ නැහැ.“ධනවත් උගත් කුලවත් පියෙකුට ජාතක වෙලා, මම ඉපදුණේ දුප්පත් අම්මා කෙනෙකුගේ කුසයක. පුරා අවුරුදු 18ක් ඒ දයාබර අම්මාගේ සෙවණේ මුඩුක්කු පේළියක ගතකරපු අමිහිරි ජීවිතය, එහි මිනිසුන්ගේ ජීවන රටාව, හුස්ම වැටෙන හඬ, ගඳ සුවඳ මට තාම මතකයි. ඊට වඩා මට මගේ අම්මාගේ කිරි සුවඳ තාමත් මේ ලේ නහර ඇතුළේ දුවනවා. මා රැක බලාගත් අයියා, මට ජීවය දුන්නු මගේ පියා...” හැඟුම්බරව කතාකරන ඇයට මම බාධා නොකළෙමි. ගුවන් ගමන් බලපත්‍රයේ “සියලුම රටවල්” යනුවෙන් සහතික කරගන්න දමයන්ති මා හමුවෙන්න තානාපති කාර්යාලයට ආවෙ අලුත්ම බී.එම්.ඩබ්ලිව්. කාරයක. පදවාගෙන ආවෙත් එයාමයි.“අපේ අම්මට හිටියෙ අයියයි මමයි විතරයි. හතේ වත්තේ අපිළිවෙළකට තිබුණු මුඩුක්කු ගෙවල් අතරේ අතරින් පතර පිළිවෙළකට හදාගත්තු ගෙවලුත් කිහිපයක් තිබුණා. අපේ අම්මට මිනිස්සු කතා කළේ බත් අම්මා කියලා. වාහනයකට යටවෙලා තාත්තාගෙ (මගේ ඇත්ත තාත්තා නෙවෙයි - බාප්පා) කකුල කැඩුණා. කකුල සනීප වුණහම, අම්මට උදවු කළා හැර වෙනත් රැකියාවක් කළේ නැහැ. මේ ගෙවල් පේළිවල මිනිසුන්ගේ ජීවිත හරි පුදුමාකාරයි. පුංචි කාලෙ මම පාතාලය ගැන දැනගෙන හිටියෙ නැහැ. මම ඒක ගැන අහනකොට, දවසක් අයිය මට කීවා ඒක තියෙන්නෙත් මේ අහල පහලම තමයි කියලා. ගංජා, කුඩු, කසිප්පු කොහෙන් මෙහාට එනවද කියලා මම දැනගෙන හිටියෙ නැහැ. එහෙම දැනගන්න ඒ ගෙවල්වල හිටපු කිසිම කෙනෙකුට උවමනාවක් තිබුණෙත් නැහැ. හොඳට පිළිවෙළකට ඇඳලා ඉන්න මිනිස්සු අතරේ කිසිම චාරයක් නැති මිනිස්සුත් හිටියා. මගේ වයසෙ ගොඩාක් ගෑනු ළමයි ගාමන්ට් ෆැක්ටරිවල වැඩට ගියා.අම්මට අයියා හම්බවෙලා අවුරුදු හතකට විතර පස්සෙ ළඟපාත අලුතෙන් හදන ආණ්ඩුවෙ ලොකු ගොඩනැඟිල්ලක ප්‍රධාන ඉංජිනේරු මහත්තයා කඩවත පැත්තෙ ලොකු පවුල් පැළැන්තියකින් පැවත එන නිකුලස් නිල්දණ්ඩාහින්න. එතන නැවතිල හිටියා මිනිස්සු පනහක් විතර. ඒ අයට උදේට හා දවල්ට විතරක් කෑම දෙන්න කෑම ඕඩරය අපේ බාප්පා අම්මාට අරගෙන දුන්නා. වැඩපළේ ලොක්කා නිකුලස් මහත්තයට නැවතිලා ඉන්න තාවකාලික කාමරයක් තිබුණා එතන. ඒ මහත්තයාට විශේෂයෙන් කෑම පිළිවෙළකට ඕනෑ කියලා මහත්තයා අපේ බාප්පාට කියලා තිබුණා. ඒ රාජකාරිය අපේ අම්මා ඉහළින්ම ඉටු කළා. ඒත් නිකුලස් මහත්තයට කෑම අරගෙන ගියේ අපේ අම්මා. එහෙම ගියාම හුඟක් දවස්වලට ප්‍රමාද වෙලයි ගෙදර ආවේ. ඒත් බාප්පා ඒකට මොකුත් කිව්වේ නැහැ.අම්මාගේ අතට හොඳ ආදායමක් ලැබුණා. අයියා පුරුදු විදියට ඉස්කෝලේ ගියා. ටික දවසකින් වත්ත පුරා ආරංචියක් පැතිරිලා ගියා අම්මා ගැනයි, වැඩ පොළේ ලොකු මහත්තයායි සම්බන්ධ කරලා. බාප්පා ඒවා ගණන් ගත්තේ නැහැ. ඉතාම දුර දිග ගිය මේ සම්බන්ධය හේතුවෙන් අම්මා ගැබිනියක් වුණා. වැඩපළට කෑම දෙන එක නතර වුණා. නිකුලස් නිල්දණ්ඩාහින්න ලොකු ඉංජිනේරු මහත්තයට දාව උපන් ගැහැනු ළමයා තමයි ‍මම.අවුරුදු තුනකින් විතර ගොඩනැඟිල්ලේ වැඩ ඉවර වුණා. නිකුලස් මහත්තයා ආපහු ගමට ගියා. මහත්තයා ඉඳලා හිටලා අම්මටයි මටයි කොළඹ එකතැනකට එන්න කියනවා. ඒක කොළඹ හෝටලයක්. අපිත් එක්ක දවල්ට කෑම ගන්න තාත්තා, අම්මට සල්ලි දෙනවා. මාව හුඟක් වෙලා උකුළෙ තියාගෙන ආදරේ කරනවා. අම්මගේ ඇස්වලට කඳුළු එනවා.මට දැන් අවුරුදු දහයයි වයස. අයියට 18යි. මේ අතරතුරේ අපේ බාප්පා හිටි ගමන් ගෙදරින් යන්න ගියා. හේතුවක් මම දන්නැහැ. හැමෝටම හැම දෙයක්ම කාලයත් සමඟ අමතක වෙලා ගියා. අම්මා ගැන ඊට පස්සෙ කවුරුත් මොකුත් කතා කළේ නැහැ. අටේ පන්තියට විතරක් ගිය අයියා පාසල් ගමන නවත්තලා කොම්පැනියක පොඩි රක්ෂාවකට ගියා. අපි හිටපු ගේ ටිකක් වත්ත පිටුපසට කරලා ලොකු කරලා හැදුවා. තාත්තා සල්ලි දුන්නා. මට දැන් වෙනමම පුංචි කාමරයක් තියෙනවා. අම්මා වෙනම ඉන්නවා. අයියා මගේ ඇඳ ළඟ බිම නිදාගත්තා. අයියගේ පණ වගේ මම. තාත්තලා දෙන්නෙක්ගේ වුණත්, එක කුසේ උපන්න හින්දද කොහෙද අයියට ලේ සුවඳ දැනෙන්න ඇති.මම ලොකු ළමයෙක් වුණු දවස මට ජීවිතේ කිසිම දවසක අමතක කරන්න බැහැ. එදා තමයි මගේ තාත්තා අපේ පුංචි ගෙදරට ආවේ. එයා ආවේ ලොකු කාරයක. මම තාත්තාට දණ ගහලා වැන්දා. මේ බෙල්ලේ තියෙන්නෙ, කනේ තියෙන්නෙ, එයා මට දාපු මාලයයි. කරාබු ජෝඩුවයි. මේ රත්තරං මනුස්සයා ඇයි මගේ අම්මගේ සැබෑ ස්වාමි පුරුෂයා නොවුණේ කියලා මට අනන්ත වාරයක් හිතුණා. ලොකු ළමයෙක් වුණාට පස්සෙ, මම මේවා ටික ටික හිතන්න පටන් ගත්තා.තාත්තා මාවයි, අයියවයි, අම්මවයි අරගෙන දවසක් නුවරඑළියෙ ගියා. එදා මම තාත්තා එක්ක හුඟාක් වෙලා කතා කළා. තාත්තා මගෙන් අහපුවම “දුවට තව මොනවද ඕන” කියලා, මම කිව්වා “මට ආසයි ඔයාලගෙ ගෙදර එන්න” කියලා. තාත්තා ඒකට උත්තරයක් දුන්නේ නැහැ. මමත් කතා කළේ නැහැ. මම සුපුරුදු විදියට මගේ ‍ඉගෙනීමේ වැඩ කටයුතු කරගෙන ගියා. අයියයි මායි ඉඳල හිටල රෑට ළඟ ගෙදරක චිත්‍රපටි බලන්න යනවා. අයියගෙ බල කිරීමට මාත් යනවා. හුඟක් ඒවා දෙමළ හෝ හින්දි චිත්‍රපට. එක ගොඩේ වාඩි වෙලා තමයි බලන්නෙ. තරුණ කොල්ලො මා දිහා බලාගෙන හිනාවෙනවා. ඒ ආදරේ ප්‍රකාශ කරනවද වෙන දෙයක්ද කියල මම දන්නේ නැහැ. මාත් හිනාවෙනවා. එච්චරයි.දවසක් අයියා ගෙනත් දුන්නා සෙන්ට් බෝතලයක්. ටිකක් ගාගෙන මම ඉස්කෝලෙ යන්න ලෑස්ති වුණා. අම්මා මට කීවා සුවඳ ජාති ගාගෙන ඉස්කෝලෙ යන්න එපා කියලා. බස් එකට නඟින්න මම ලේන් එක දිගේ යන කොට එක තරුණයෙක් මට ළං වෙලා කීවා “අම්මා ... නංගි‍ගෙ සුවඳ” කියලා. මට පුදුම ලජ්ජාවක් දැනුණා. මට මේ සිදුවීම හිතේ තියාගෙන ඉන්න බැහැ. මම එදා රෑ අයියට මේ කතාව කීවා. යකෙක් වගේ ආරූඪ වුණ අයියා මාවත් තල්ලු කරගෙන එළියට පැන්නා... එයා කියපු වචන මට මතක නැහැ. අයියා ගහපු පාරට ඒ තරුණ කොල්ලගේ දතක් කැඩිලා. කරපු වරදට මම පසුතැවිලි වුණා. ඒ තරුණ කොල්ලා වත්තෙ හිටපු මාළු ලෑල්ල කරන ජිනේගෙ මල්ලි. ජිනේට වයස අවුරුදු තිස්පහක් විතර ඇති. අයියත් එක්ක කවදත් හොඳ සම්බන්ධයක් තිබුණේ නැහැ. ඒත් පසුවදා වත්තෙ කතාව ගියා කවදා හරි මල්ලිට ගහපු එකේ පළිය අපේ අයියගෙන් ගන්නවා කියලා.මේ කතාව අහපු මගේ තාත්තා මාව බණ්ඩාරවෙල කොන්වන්ට් එකට දැම්මා. අම්මයි, අයියවයි දාලා එන්න මට බැරි වුණා. ඒ අය ඇඬුවා. මාත් ඇඬුවා. ඒත් දෛවය මගේ ගමන වෙනස් කළා. අලුත් පරිසරය මට සැබැවින්ම අලුත් සිතිවිලි අලුත් අදහස් ඇති කළා. මම හිටියෙ කොහෙද, දැන් ඉන්න තැන කොතනද කියල දැනුනහම මට හරි පුදුමයි. නුහුරු නුපුරුදු පරිසරය, ගෙවල්, දොරවල්, මිනිස්සු, ඒ ජීවන රටාව, අලුත් පාසල, එහි හිටපු ගුරුවරු හරි අමුතුයි. හුඟක් දේවල් ඉගෙන ගත්තෙ ඉංග්‍රීසි භාෂාවෙන්. සුදු ඇඳගත්තු කන්‍යා සොහොයුරියො මට ආදරය කළා. මගේ ආගම බුද්ධාගම වුණත්, එතැන තිබුණෙ වෙනත් ආගමක්. ඒත් මගේ ආගම අදහන්න ඒ අයගෙන් මට බාධාවක් වුණේ නැහැ. තාත්තා මා බලන්න කිහිප වතාවක්ම ආවා ගියා. මම හිතපු එකම දේ- මේ තාත්තා මගේ ගිය භවයක තාත්තා වෙලා ඉන්න ඇති. මගේ අම්මා ඒ ආත්මෙදි ඒ තාත්තාගෙ බිරිය වෙන්න ඇති.අ.පො.ස. සාමාන්‍ය පෙළ මම හොඳට සමත් වුණා. මුළු පවුලටම හරි සතුටුයි. උසස් පෙළ කරන්න මම සූදානම් වෙමින් හිටියෙ. නිවාඩුවට මම ගෙදර ආව. තාත්තා මාව අපි හිටපු වත්ත කිට්ටුවට ඇරලලා ගියා.අම්මත්, අයියාත් මා බදාගෙන ඇඬුවා. එදා හවස අම්මයි, අයියයි ළඟපාත මඟුල් ගෙදරක ගියා. මා එක්ක ගියේ නැහැ. මට දොර වහගෙන ඉන්න කීවා. මම ටීවී එක බල බලා ඉන්න ‍කොට කවුද දොරට ගැහුවා. “නංගී... අම්මයි අයියයි ඇක්සිඩන්ට් වෙලායි කියල කීවා. මම කෑ ගහගෙන දොර ඇරියා. බාගෙට ඇරපු දොරත් තල්ලු කරගෙන මාළු ලෑල්ලෙ ජිනා ගෙට පැන්නා. මට වචනයක්වත් කතා කරන්න ලැබුණේ නැහැ. මට මොකද වුණේ කියලා මම දන්නෙ නැහැ. එදා ඒ මූසල රාත්‍රියේ ජිනා මගේ ජීවිතය බිලිගත්තා. අයියගෙන් ගන්න ඕන පළිය ඒ තිරිසන් මිනිහා මගෙන් අවසන් කළා. මේ අභාග්‍යසම්පන්න සිදුවීම අයියගේ කනට යන්න වැඩි වෙලාවක් ගියේ නැහැ. ගෙදර ආපු අම්මයි, අයියයි මා බදාගෙන ඇඬුවා. පැය කිහිපයකට ඉස්සර සතුටින් මා බදාගත්ත මේ දෙන්නට මොනවද වුණේ දෙවියනේ කියලා මට හිතුණා. මට මුළු රාත්‍රියම නින්ද ගියේ නැහැ. මට කෝච්චියට පැනලා මැරෙන්න හිතුණා. අම්මා මා තුරුලු කරගෙන හිටියා. ඒත් රාත්‍රිය වෙනස් වෙලා. අයියා අපි කාටවත් නොකියා ගෙදරින් එළියට ගිහින්. අයියා ජිනාගෙන් පළි ගත්තා. පාන්දර හතර පහ වෙනකොට මුළු වත්තෙම මිනිස්සු එහාට මෙහාට දුවනවා. ගෙදර ආපු අයියා “නංගි ඔයා අඬන්න එපා. ඌ ආයෙ නැගිටින එකක් නැහැ කීවා” වෙන්න යන්නේ මොනවද කියා මට හිතාගන්න බැහැ.“පිහියක් නම් කැපෙන්න ඕන, තුවක්කුවක් නම් පත්තු වෙන්න ඕන” ඒ අයියා අන්තිමට කියාපු වචන ටික. අයියගෙ නඩුවට තාත්තා සල්ලි හුඟාක් වියදම් කළා. හැම දෙයක්ම කළා. ජිනා මැරුණේ කැපුම් පිහියෙන් කළ තුවාලවලින්. අයියා ජිනා මැරුවා කියලා කිසිම සාක්ෂියක් තිබුණේ නැහැ. එයා අවුරදු දෙකකට හිරේ ගියා. මම ආපසු බණ්ඩාරවෙල කොන්වන්ට් එකට ගියා. තාත්තා අම්මව අරගෙන ගිහිල්ලා කිරිබත්ගොඩ එයාට අයිති දෙමහල් නිවසක නැවැත්තුවා. තනිවට ගැහැනු කෙනෙක් හිටියා. ඒක අලුත හදපු ලොකු ගෙයක්. මේ සිද්ධියෙන් පස්සෙ ඒ ගැන හිත හිතා තාත්තා දවසින් දවස ලෙඩ වුණා. ඒත් මට ඒ දුක වේදනාව පෙන්නුවේ නැහැ.මගේ ජීවිතයේ ලොකුම වේදනාව දැනුණේ තාත්තා හදිස්සියේම මිය ගිය පුවත ඇසුවහම. දෙසවන් පසාරු කරගෙන හෙණ හඬක් වගේ දැනුණ ඒ අමිහිරි ප්‍රවෘත්තියෙන් මට දැනුණු වේදනාව, පීඩනය, ජිනේ කියන මිනිහා මාව දූෂණය කළ සිදුවීමට වඩා දහස් ගණනක් වැඩියි. ඒ සොඳුරු මිනිහා - දෙවියෙක් වැනි මිනිසාගේ නිසල දේහය ඉදිරිපිට මම දණින් වැටී හැඬුවා. ඒ පවුලේ උදවිය මම දැන හඳුනාගත්තේ එදා තමයි. ඒ අය මට කිසිම වෙනසක්වත් දැක්වූයේ නැහැ. ඒ ගෙදර මාලිගාවක් වගෙයි මට දැනුණෙ.තාත්තා අසනීප වීම, ඔහුගේ අකල් මරණය, අයියා හිරගෙට යෑම, අම්මා තනිවම ජීවත්වීම, මට දරාගන්න බැහැ. තාත්තා මිය ගියේ මා නිසයි... ම‍ගේ හිත මට කීවා. ඒත් දැන් සියල්ල සිදුවී හමාරයි. මට තවදුරටත් ඉගෙනගන්න බැහැ. මම මේ කතාව එහි සිටි මගේ සිත් ගත් කන්‍යා සොහොයුරියකට කීවා. ඇය ලෙබනන ජාතික කාන්තාවක්. ඇය මට යෝජනාවක් ගෙනාවා. ඇය කොන්වන්ට් එකෙන් සමුගෙන ලෙබනනයට යද්දී මටත් එයාගෙ රටට එන්න කීවා. මම අරගෙන ගියේ ගෘහ සේවිකාවක් හැටියට. වෙනත් ක්‍රමයක් තිබුණේ නැහැ. මට ඒ ගෙදර අය සැලකුවේ පවුලේ දරුවෙකුට වගේ. හතේ වත්තෙන් බණ්ඩාරවෙලට. බණ්ඩාරවෙලින් ලෙබනනයට.මෙහෙම ඉන්නකොට තමයි මට හෙන්රි හම්බ වුණේ. එයා මාව මේ රටට ගෙනාව කන්‍යා සොහොයුරියගේ මල්ලි. ඔහු මට ආදරය කළා. ඒ වෙනකොට මම ආදරය ගැන කිසිම දෙයක් දැනගෙන හිටියෙ නැහැ. ඒ මොකක්ද කියලවත් මම දැනගෙන හිටියේ නැහැ. මම ආදරය දැක්කෙ වත්තෙ කොල්ලන් එක්ක ද්‍රවිඩ චිත්‍රපට බලනකොට. හෙන්රි මගේ ජීවිතයට අලුත් අදහස් ගෙනාව. අලුත් ලෝකයක් පෙන්නුව. එයා කතා කරපු හැම වචනයකම ජීවයක් තිබුණා. එයා රැකියාව කරන්නේ කැනඩාවේ. පදිංචියත් එහෙ. මම නොදන්න, මම නොදැකපු සොඳුරු ලෝකයක් කොහේද තියනවා කියලා මට දැනුයි හිතෙන්න ගත්තෙ. මේ ගෙදර කිසි කෙනෙක් අපේ ආදරයට විරුද්ධ වුණේ නැහැ. අන්තිමේදී අපි විවාහ වෙන්න තීරණය කළා. අම්මයි, අයියයි එකපයින්ම කැමැති වුණා. හිරෙන් නිදහස් වෙලා ගෙදර ආපු අයියා අම්ම ළඟට ගියා.දවසක් අම්මා මට දුරකථනයෙන් කතාකරලා මම නොහිතපු පණිවුඩයක් කීවා. ඒ මගේ තාත්තගේ නීත්‍යානුකූල විවාහක බිරිය (මගේ දෙවැනි අම්මා) කිරිබත්ගොඩ ගෙදර ඔප්පුව මගේ නමට ලියලා අම්මට බාර දුන්නා කියලා. ඒ තාත්තා මැරෙන්න ඉස්සර වෙලා එහෙම කියලා තිබුණලු. තාත්තාගෙ පින්තූරය මා ළඟ තියෙනවා. මම ඒකට දණගහල වැන්දා. පොඩි කාලෙ ඉඳලම මගේ හිතේ ප්‍රාර්ථනාවන් තිබුණේ නැහැ. ඒත් මම සිහින දකින්න ආසයි. මොකද ඒ හැම එකක්ම මට හීනෙන් පේන හින්දා.මම තව ටික දවසකින් හෙන්රි එක්ක කැනඩාවට යනවා. මගේ පාස්පෝට් එකේ තියෙන ‘මැද පෙරදිග පමණයි’ කියන එක වෙනස් කරලා “සියලුම රටවල්” කියල මට වෙනස් කරල දෙන්න සර්.... ඒකයි මම ආවෙ කියල දමයන්ති මට කීවා.මගෙන් සමුගත් දමයන්තිට මම සුබ පැතුවෙමි.ලීලානන්ද ඉහළගමගේ(විදේශ සේවාවේ නිරතව සිටිය දී ලත් සත්‍ය අත්දැකීමකි)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=as1409149</link>
    <topic>නෙළුම්විල</topic>
    <author/>
    <content>නෙළුම්විලමම හාන්සි පුටුවේ ඇල වී පොතක් කියවමින් සිටියෙමි.ටිකකින් මගේ නෙතු අකුරු අතරින් ලිස්සා ගියේ ය.මා දුටුවේ මහ වැස්සක පෙර ලකුණු ය. ඈත මලගල කන්දට දැනටමත් වැසි වැටෙමින් තිබේ. එය ටිකින් ටික අපේ ගේ දෙසට එනු පෙනේ.වැහිලිහිණි සමූහයා මා නෙතු ඉදිරියේ කරනම් ගසමින් සිට ගෙදර බිත්තියක් උඩ වසා කිචි බිචි ගාන්නට පටන් ගත්හ.මා නෙතු මානයේ ඇති වෙල්යාය පුරන් ය. එහෙත් සුන්දර ය. ඊට ඔබ්බෙන් ඇති පොල් රුප්පාවත්, රබර් මණ්ඩියත් වැහි මීදුමින් වැසී ගියේය.මේ අපූරු සොබා දම් නිමැවුම මා නෙතු සිතු පැහැර ගත්තේ ය.වෙල්යාය පුරන් වුව ද ගවයන් තණ ‍උලා කෑම නිසා මට්ටම් වී ඇති එය ඈතට දිස්වන්නේ ගොල්ෆ් පිටියක් සේ ය.‍වැස්ස ගාණකට නොගෙන පුරන් වෙල් යායේ නිදැල්ලේ යන ගව රැළක් මගේ නෙත ගැටිණ. ඒ මැද සිටින රත්තීත්, හඳයාත් දුර තියා වුව ද මට හඳුනාගත හැකි ය. ඒ ඔවුනට මගේ සම්බන්ධයක් ඇති බැවිනි.ටික කලකට පෙර මගේ වත්ත පිටියේ වැඩට ආ ගොවියෙක් මට දුක්බර කතාවක් කීවේ ය.ඔහු කී හැටියට තමා දුප්පත්වීමට පෙර දෙනුන් කිහිප දෙනෙකුගේ හිමිකරුවකු ව සිටියේ ය. උනුත් බලාගෙන උන්ගේ කිරි ටිකත් දොවාගෙන ගොවිතැනක් බතකුත් කරගෙන ඔහු යහතින් විසුවේ ය. නෑයෙක් ඔහු ගේ දෙනුන් ටික ඉල්ලා ගෙන ගියේ ය. ඉන් පසු උන් ආපසු ආවේ නැත. එතැන් පටන් ගොවියා අසරණ වූයේ ය.“අනේ මහත්තයො, මට හොඳ වැස්සියෙක් දෙන්නෙක් හොයා ගන්ඩ බැරි ද?” ගොවියා මවෙත හෙළුවේ ආයාචනාත්මක බැල්මකි.මසිත සසල වී ගියේය.මම ‘බලමු’ යි කීවෙමු.වැඩි දවසක් නොගොස් නුගේගොඩ සත්ව සංගමයකින් උසස් වර්ගයක දෙනුන් දෙදෙනකු ලබා ගැනීමට මට හැකි විය. මම උන් ගොවියාට තිළිණ කොට අයිතිය ලිඛිතවම ඔහුට පැවරීමි.මුලදී ඔහු දෙනුන් දෙදෙනා හොඳින් රැක බලා ගත්තේ ය. එහෙත් ටික කලකින් ම ඒ සැලකිල්ල නිමා විය. ඔවුන් දිගේලි කළ තැන්වලට දින ගණන් සිටිනු දැකිය හැකි විය. පිපාසයට වතුර ටික පවා දෙන්නට ගොවියාගේ හිත උණු වූයේ නැත.මම ඒ ගැන ඔහුට කිහිප වතාවක් ම දොස් කීමි. එහෙත් ඔහුගේ චර්යාවේ වෙනසක් සිදුවූයේ නැත.දෙන්නු කඹ කඩාගෙන අයාලේ යන්නට වූහ. ගොවි බිම් අලාපාළු කරමින් මුරණ්ඩු ලෙස හැසිරුණු උන් මේච්චල් කිරීම ලේසි පාසු නොවීය.වගා අලාපාළු ව‍ූ ගොවීන් වන්දි ඉල්ලා ගෙන ආවේ මා කරා ය.“ඒ සත්තු දැන් මගෙ නොවෙයි. මං උන්ගෙ අයිතිය ලියුමකින් ම පවරල දීලයි තියෙන්නෙ.” මම ඔවුනට කීමි.“ඒත් එයා නං කියන්නෙ සත්තු මහත්තයගෙ කියල. එයා කරන්නෙ බලාගන්න එක විතරයිලු.” ගැමියෝ කීහ.පැමිණිල්ල නීතිය ඉදිරියට ගියේ ය. අලාපාළුව ගෙවීමට ගොවියාට සිදු විය.‍මේ සංගෙඩියෙන් පසු දෙනුන් දෙදෙනා අල්ලා ගැනීමට ගොවියා කිසිම උනන්දුවක් ගත්තේ නැත.දෙනුන් දෙදෙනා ද ගව රංචුව හා එක්වී නිදැල්ලේ යෑමට පුරුදු වූහ.වැස්සෙන් බොඳ වුණු තණ පිටිය මැද රත්තීත් හඳයාත් වගේ වගක් නැතුව තණ උලා කනු මට පෙනෙයි.මේ දසුන මනරම් ය. එහෙත් එය හිතට ශෝකයක් ගෙන දෙන්නේ ඇයි?ගැමියා දෙනුන් දෙදෙනකු ඉල්ලා සිටියේ කොතරම් ආසාවෙන් ද? මා ඒ යුතුකම ඉටු කර දුන්නේ කෙතරම් පිරිසිදු සිතින් ද?එහෙත් ගැමියා දෙනුන් දෙදෙනා අතහැර දැමුවේ ය. ඒ ඇයි? එය අහිංසක, සුන්දර සිංහල ගමේ සැඟවුණු කුහකකම ද?  හඳපාන්ගොඩ, ප්‍රදීප් සමරසිංහ මහතා විසින් යොමු කරන ලද ලිපියක් ඇසුරිනි‍.ඒ උදය වරුවේ මම කාර්යාලයේ වැඩක යෙදී සිටියෙමි.දහවල වන විට මට අමුත්තක් දැණින. මා ලියන අකුරු කුඩා වන බව පෙනිණ. සුළු හිසරදයක් ද හැදිණ. දෙපා හිරි වැටිණ.මම හිස මේසය මත තබා ගතිමි. දිවා අහර ගැනීමට ද මට පිරිසක් නොවී ය.දහවල දෙකට පමණ මා සංස්ථා වෛද්‍යවරයාට පෙන්වන ලදී. විශේෂ අමාරුවක් නැතැයි කී හේ කාඩියෝ ග්‍රාෆ් එකක් ගත යුතු යැයි කීවේ ය.කලබලයට පත් මා මිතුරු මිතුරියෝ ගෙදරට දැන්වූහ. දෙපාර්ශ්වයේම කැමැත්තෙන් මා පෞද්ගලික රෝහලකට ඇතුළු කරන ලද අතර මගේ ඥාතීහු වෛද්‍ය වාර්තා ද රැගෙන එහි ආහ.විශේෂඥ වෛද්‍යවරයා හමුවට යනු පිණිස මම ඇ‍ඳෙන් බැස ටික දුරක් ඉදිරියට ගියෙමි.මගේ දකුණු අතේත්, පයේත් බරක් හා හිරියක් තිබිණ. මගේ ආබාධය ඇත්තේ පපුවේ නොව හිසෙයි බව මට දැනිණ, ඒ අනුව මා අදාළ විශේෂඥ වෛද්‍යවරයා වෙත යොමු කැරිණ. ‘ස්ට්‍රෝක් එකක් ඇවිත් තියෙන්නෙ’ යි කී හෙතෙමේ පිරික්සුම් කර ඒ වන විටත් මා පාවිච්චි කරමින් තිබු බෙහෙත දෙගුණ කළේ ය.පසු දා එළිවන විට මගේ දකුණු අංශය අප්‍රාණික විය.දින පහකට පසු මම භෞත චිකිත්සක වෛද්‍යවරයකු ගෙදරට ගෙන්වා ගතිමි. ව්‍යායාම කැරිණ. මසකින් පමණ මට සැලකිය යුතු සුවයක් දැනිණ. මම වෙසක් කූඩු එල්ලීමට ද උදව් වීමි.නමුත් කෙමෙන් කෙමෙන් මගේ දෙපාවල ශක්තිය හීන විය. යළිත් මා රෝහලට ගෙන යන ලදි.මා එහි විශේෂ ඇඳක වැතිරවන ලදි. මට කතා කිරිමට හැකි වූයේ නැත. දෑත දෙපා වාරු නැත, හැඬීමට පමණක් හැකි ය.පසු දා කරන ලද පරීක්ෂණවලින් පසු ස්නායු පිළිබඳ වෛද්‍යවරයා කියා සිටියේ මොළයේ පසුපස පෙදෙස් ලේ කැටියක් හිර වී ඇති බවත්, ඒ වන විටත් කුඩා අංශු පැමිණ එහි හිර වන බව පෙනෙන බවත් ය. පසුව ඥාතීන්ගේ කැමැත්ත ලබා ගෙන මට ලේ තුනී කරන බෙහෙතක් ලබා දුන් බව ද දැන ගතිමි.මට හුස්ම ගැනීමට ඔස්සිජන් ආධාරකයක් ලබා දී තිබිණි. දියර කෑම නාසය මඟින් ලබා දෙන ලද්දේ බටයක ආධාරයෙනි. දෑත දෙපා ව්‍යායාම ලැබිණි.මගේ කටේ හැඩය වෙනස් වී තිබිණි. ශීත හා උණුසුම් හැඳිවලින් මගේ මුව තුළ ඇතුළතත් පිටතත් තවන ලද අතර දිව පිටතට ඇදීමට ද උපදෙස් දෙන ලදි. සමහර අකුරු හා වැකි උච්චාරණය කරවන ලදි.වෙසක් පෝය ද ගෙවී ගියේ රෝහලේ ම ය. ගමේ පන්සලේ ලොකු හාමුදුරුවෝ වැඩම කර පිරිතක් සජ්ඣායනය කර පිරිත් නූලක් ද බැන්දහ, ප්‍රතිචාර වශයෙන් මගෙන් පිටවූයේ ඉකි ගසා හැඬීමකි.පසු දින උදෑසන මගේ දේහය නිසලව තිබෙනු ඇතැයි මට සිතිණ. එහෙත් උදෑසන හෙදියක පැමිණ මගේ උණ බලා ගියා ය.දෙපැයකට වරක් මට නාසය මඟින් දියර අහර ලැබිණි. බෙහෙත් ද ලැබුණේ දියර ලෙසිනි.ඉන්දියානු භෞත චිකිත්සකවරයෙක් පැමිණ මට ව්‍යායාම මාලාවක් සිදු කළේ ය. වචන උච්චාරණ පුහුණුවක් ද දුන්නේ ය. දින කිහිපයකට පසු මගේ පෙර පුහුණුකරු ද පැමිණියේය. ඔහු මගේ කකුලේ මහපටැඟිල්ල අල්ලා එය සෙලවීමට අණ කළේය. එය අල්ලා ගෙන ම සිටි ඔහු ‘හරි සනීප කරන්න පුළුවන්’ යැයි කීවේ ය.ඉනික්බිති මා උපස්ථායකයකු ද සමඟ ගෙදර ගෙනැවිත් යකඩ ඇඳක සතපවන ලදි. වායු ගුදිරියක් සහිත එය උස් පහත් කළ හැකිඑකකි, එතැන් පටන් මගේ ගෙදර අයට මා සම්බන්ධ බොහෝ වැඩ රාජකාරි නියම විය. ඔවුන් මා වෙනුවෙන් බොහෝ සේ වෙහෙසෙනු මට පෙනිණ. බිරියගේ සිරුර ද සිහින් වී යනු මම දිටිමි.මගේ හැකියාව ටිකින් ටික දියුණු විය.අවුරුද්දකට පමණ පසු මගේ භෞත චිකිත්සකවරයා මා ඉදිරියේ ජයග්‍රාහී ලෙස සිනාසී හඬ නැගුවේ ය.‘අපි දිනුවා!’මම රෝද පුටුවෙන් යනවාට වඩා වෝකර් උපකරණය ආධාරයෙන් ඇවිදීමට පුරුදු වීමි. දකුණු පස වැර වීරියෙන් ඉදිරියට තැබීමටත්, තේ බොන කෝප්පය හසුරුවා ගැනීමටත්, හැන්දකින් අහර ගැනීමටත් මට හැකි විය. ඒ වන විට මාස තිස් ගණනක් තිස්සේ මම ගෙදරට බරක් වී සිටියෙමි.හුදෙකලාව කල්පනා කරමින් සිටින අතර මගේ සිත බොහෝ දුර යයි.හදිසි අංශයේ දොස්තරවරුන් තිදෙනා ම මට ඔක්සිජන් දී කාඩියෝග්‍රාෆ් කිහිපයක් ම ගෙන පපුව බඳුගෙන ම පැය දෙකක් ගතකර මොකවත් නැතැයි කියන්න තරම් නිර්භය වූයේ මගේ වෙලාවට ද? ‘එම් ආර් අයි’ ගෙන බලද්දී තව තව කුඩා අංශු නහර දිගේ එදා පෙනුණත් දොස්තර මහතාට කළ හැකි දෙයක් නොවූයේ වෛද්‍ය විද්‍යාව දියුණු නැති නිසා ද?පළමුව අංශභාගය හැදුණේ දකුණු අතට හා දකුණු කකුලට ය. මාසයක් වැනි කාලයක දී ඉතා උත්සාහයෙන් ව්‍යායාම කර තරමක් සුව වී ගෙන එන විටම, නැවත දෙපයම අප්‍රාණික වූයේ නිර්දේශ කළ බෙහෙත් ගනිද්දී ය. එවර පරීක්ෂණයේ දී පෙනී ගියේ මොළයේ දෙපසේ ලේ කැටි දෙකක් සිර වී ඇති බවය.මෙය පෙර කරන ලද කර්මයක විපාක යැයි සිතීම මට එක්තරා සැනසීමකි. මේ රෝගය ගැන සමාජය දැනුම්වත් මදි බව පෙනේ. වෛද්‍යවරුන්ට ද මේ පිළිබඳව, මීට වඩා දැනීමක් ලබා දිය යුතු යැයි මට සිතේ.මහාරෝග්‍ය ශාලාවේ ස්නායු රෝග සඳහා වෙනම අංශයක් පිහිටුවීමට කටයුතු යොදන බවක් මෑතක දී අසන්නට ලැබුණි. විෂ වර්ග ආහාරයෙන් ජලයෙන් හා වාතයෙන් ශරීරගත වීම ස්නායුගත රෝග සඳහා හේතු වේ යැයි මට සිතේ. “නැනෝ” තාක්ෂණික යුගයට පියමං කරන මේ සියවසේ පරමාණු විෂ හේතුකාරක වී සෑදෙන රෝගකාරක අබිබවා “නැනෝ විෂ” මිනිසාට කෙසේ නම් බලපෑමක් ඇති කරයි ද? අනාගත මිනිසාට කල්තියාම සන්නද්ධ වීමට කාලය එළඹ තිබේ.මගේ පණ නල රැක ගැනීමට උර දුන් සර්වාංග විශේෂඥ වෛද්‍ය ලලිත් ඒකනායක ස්නායු රෝග විශේෂඥ වෛද්‍ය නිලුපුල් පෙරේරා හෘද රෝග විශේෂඥ වෛද්‍ය නාමල් විජේසිංහ උගුර හා දිව විශේෂඥ වෛද්‍ය දේව් ආනන්ද ජා හෘද රෝග විශේෂඥ වෛද්‍ය රුවන් ඒකනායක දියවැඩියා සම්බන්ධ විශේෂඥ වෛද්‍ය කටුලන්ද කතා හා බඩ චිකිත්සක තිමිර ඇස් පිළිබඳ (අක්ෂි ශල්‍ය වෛද්‍ය) කොඩිකාර යන මහත්වරුන්ටත් විශේෂ උත්සාහයක හා කැපවීමක නියුතු මගේ බිරිය අයිරින්, භෞත චිකිත්සක ඩබ්ලිව්. එස්. සිල්වා, පොඩි පුතු රුචිරාන් යන අයට ද පින් දෙමි.  දෙහිවල සෝමපාල හෙට්ටිගේ ගෝමස් මහතා විසින් යොමු කරන ලද ලිපියක් ඇසුරිනි.නෙළුම්විල, සිළුමිණ,ලේක්හවුස්, කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av1409142</link>
    <topic>‘කන්‍යාවී’ ගීතයේ අයිතිය මට දුන්නේ ‘සිරි මැදුර’ චිත්‍රපටයේ නිෂ්පාදක බන්දුල ගුණවර්ධනයි</topic>
    <author>ජෝජ් රොබ්සන් ද සිල්වා</author>
    <content>‘කන්‍යාවී’ ගීතයේ අයිතිය මට දුන්නේ ‘සිරි මැදුර’ චිත්‍රපටයේ නිෂ්පාදක බන්දුල ගුණවර්ධනයිවිශාරද අමරසිරි පීරිස්මිනිසා - මරණ තුනක් ඇති මිනිසා බලා සිටී නිරුවත් දෑසින් බලන්න කන්‍යාවී ලිහිල් සළුව අනතුරේ වැටෙද්දී පයෝධර තුඩු ඉකි බිඳිද්දී සංත්‍රාසයෙන් අසංවාදී සුසුම් වේගේ රිද්මයෙන් වයන්න වීණා කන්‍යාවී...! (පද - ලූෂන් බුලත්සිංහල)සරසවි සහ ස්වර්ණ සංඛ සම්මාන (1989) දිනූ “මිනිසා මරණ තුනක් ඇති මිනිසා” (කන්‍යාවී) ගීතය ශ්‍රාවක සිත්ගත් චිත්‍රපට ගීතයකි. බන්දුල ගුණවර්ධන නිෂ්පාදනය කළ “සිරි මැදුර” චිත්‍රපටයට ඇතුළත් වූ මෙම ගීතයට ගායන ශිල්පී විශාරද අමරසිරි පීරිස් ගායනයෙන් එක් වූ අතර ලූෂන් බුලත්සිංහල පද රචනයෙන් ද ආචාර්ය ප්‍රේමසිරි කේමදාස ස්වර රචනයෙන් ද නිර්මාණ දායකත්වය සපයන ලදී.මෙතෙක් අප දැන සිටියේ එක්තරා ගීත ප්‍රසංගයක් හැඳින්වීම පිණිස “කන්‍යාවී” නම යොදා ගැනීමට එරෙහිව ගී පද රචක ලූෂන් බුලත්සිංහල විසින් ගන්නා ලද පියවරකදී අමරසිරි පීරිස් ගායන ශිල්පියා හට මෙම ගීතය ගායනා කිරීම තහනම් කෙරුණු බැව්ය. පසුගිය අගෝස්තු 31 වැනිදා “රසඳුන” සමඟ කතා බහකදී ආචාර්ය අජන්තා රණසිංහ “ලූෂන් බුලත්සිංහලට වගේ කොන්දක් අපිට නැහැ” යනුවෙන් පවසමින් අදාළ කර ගත්තේ ද ඒ වග ය.එහෙත් සැප්තැම්බර් 7 වැනිදා ‘රසඳුනට’ ගායන ශිල්පී අමරසිරි පීරිස් පැවසුවේ මෙම ගීතය ගායනා කිරීමේ අයිතිය “සිරි මැදුර” චිත්‍රපටයේ නිෂ්පාදකවරයා තමන්ට පවරා දී ඇති බවයි. ඒ පිළිබඳවත් සිය සෞන්දර්ය චාරිකාවේ නව තතු පිළිබඳවත් හෙළිදරව් කරමින් අමරසිරි පීරිස් ගායන ශිල්පියා අප සමඟ කළ කතාබහකි මේ.“ලූෂන් සත්‍ය සිද්ධිය නොදැනයි මට ඔය ‘කන්‍යාවී’ ගීතය ගයන්න එපා, ගයන්න තහනම්, මෙච්චර කාලයක් ගීතය ගැයුවාට ලක්ෂ 10 ක් ඕනේ වගේ කරුණු කියා ලිපි එවන්නේ. මට ‘කන්‍යාවී’ ගීතය ගයන්න කිසිම තහනමක් නැහැ. මට මේ ගීතය ගයන්න සම්පූර්ණ අයිතිය ‘සිරි මැදුර’ චිත්‍රපටයේ නිෂ්පාදක අපේ බන්දුල ගුණවර්ධන මහත්මයා ලබා දීලා තියෙනවා. නිෂ්පාදකවරයාට තමයි චිත්‍රපටයක අඩංගු සියලුම දේවල් අයිති, ගීතත් ඇතුළුව. වෙන කාටවත් කිසිම අයිතිවාසිකමක් කියන්න බැහැ.”* එහෙත් “කන්‍යාවී” ගීතයේ පද රචනය ලූෂන් බුලත්සිංහලගේ බුද්ධිමය දේපළ නේද?“බුද්ධිමය දේපළ කාගෙ ද කියන ප්‍රශ්නය මෙතැනදී වැදගත් නැහැ. මට ‘කන්‍යාවී’ ගීතය ගයන්න බන්දුල ගුණවර්ධන මහත්මයා ගෙන් අයිතිය ලැබිලා තියෙනවා. මේ ගීතය ඇතුළත් ‘සිරි මැදුර’ චිත්‍රපටයේ නිෂ්පාදකවරයා හැටියට බන්දුල ගුණවර්ධන මහත්මයාට අයිතිය තිබෙනවා ඒ මහත්මයාගේ අයිතිය මට පවරන්න. කේමදාස මාස්ටර් (සංගීතඥ ප්‍රේමසිරි කේමදාස) තමයි ගුණවර්ධන මහත්මයා ළඟට මාව කැඳවාගෙන ගියේ මේ ගීතයේ අයිතිය ලබා දෙන්න.”* කේමදාස මාස්ටර් එලෙස කළේ ඇයි...?“මාස්ටර්ට පෙර දැක්මක් තිබුණා, මාස්ටර් නැති කාලෙක ගැටලුවක් මතුවෙයි කියලා. ඒ නිසා තමයි මාස්ටර් මාව ගුණවර්ධන මහත්මයා ළඟට එක්කරගෙන ගිහිල්ලා - ‘මෙයා ප්‍රසංගයක් කරනවා. ඒකට මේ ගීතය ගයන්න අයිතිය ඕනේ. නැත්නම් මේක මහා ප්‍රශ්නයක් වෙනවා’ කියලා මට මේ අයිතිය ලබා දුන්නේ. පසුව බන්දුල ගුණවර්ධන මහත්මයා ‘නිර්මාණශීලි කලාකරුවකුට කරන උපහාරයක්’ හැටියට කියලා මේ ගීතයේ අයිතිය ‘අමරසිරි පීරිස්ට පවරා දෙන ලදි’ කියා මට ලියා පවරා දුන්නා.”* කේමදාස මාස්ටර් ඔබ වෙනුවෙන් කමිටුවක් පත් කළ පුවත සැබෑවක් ද?“ඔව්, ‘අමරසිරි ඔයා හැමදාම නිකං කරනවා’ කියලා මාස්ටර් තමයි කමිටුවක් පත් කළේ. ඒ කමිටුවේ ප්‍රේම් දිසානායක මහත්මයා, සුනන්ද මහේන්ද්‍ර මහත්මයා වගේම ඔය ලූෂනුත් හිටියා. කෙසේ හෝ ‘කන්‍යාවී’ ගීතය ගයන්න මට තහනමක් නැහැ.”* ඔබේ ගායනා දිවියේ ස්වර්ණමය යුගයකට ඔබ දැන් පිවිසිලා නේද?“එහෙම හිතෙනවා. මං කවදත් අභියෝග බාර ගන්න කැමැති ගායකයෙක්නේ. මං ගායනා කරනවා වගේ සින්දු වෙන කවුරුත් ගයන්නේ නැහැනේ. වර්තමාන පරම්පරාවේ තරුණ පිරිස තමයි මාත්තෙක්ක වැඩිපුරම ඉන්නේ. ඒ ළමයි ගැන හිතලා අපේ ගී නිර්මාණ පොඩි පොඩි වෙනස්කම් ඇතුව අපි කරන්න ඕනේ. මගේ ‘ඇපල් මලක්’ හා ‘හන්තානෙට පායන සඳ’ වගේ ගීත ළමයින්ගේ කන්වල තියෙනවා.අද තරුණයෝ යන ගමන පොඩ්ඩක් ආපස්සට හරවන්න පුංචි උප්පරවැට්ටියක් කරනවා වගේ නැත්නම් නිකං ටොෆියක් දෙනවා වගේ වැඩක් මෙය. ගීතයේ අන්තිමට western කෑල්ලක් දැම්මම ඔවුන් ආකර්ෂණය වෙනවා. හැබැයි නිකම්ම නෙමේ, කාලානුරූපීව කරන්න වෙනවා. කිසියම් හැදෑරීමක් කරන්න ඕනේ. පුංචි අවවාදයකුත් ගීතයෙන් ලබා දෙන්න පුළුවන්. ගීතයෙන් අපූර්ව අත්දැකීම් බෙදා හදා ගන්න එවිට අපිට පුළුවන් වෙනවා. බලන්න, මම ගයන ‘තුමුල බල ඇති’ ගීතය. මගේ lawyer තමයි මේ ගීතයේ පද රචනය කළේ.”තුමුල බල ඇති තෙදැති දෙවඟන සැකයි මට ඔබෙ කුමරි බඹසර රජුගේ මිරිවැඬි ලකුණු තිබුණලු ඔබගෙ දෙවොලේ සයන පාමුල...! (පද - උපාලි ජයමාන්න)* ඔබ නිතර විදේශ ගීත ප්‍රසංග සඳහා සහභාගි වන බැව් අපට පෙනෙනවා.“ළඟදීත් මං New Zealandවල ඉඳලා ආවේ. United State වලයි Wokland වලයි හොඳ great show දෙකක් කළා. ඉදිරියේදී ඩුබායි, ඕමාන්වල ප්‍රසංග කීපයක්ම තියෙනවා. ලබන අවුරුද්දේ මැයි මාසේ වෙනකම්ම ගීත ප්‍රසංග සඳහා ආරාධනා ලැබිලා තියෙනවා කැනඩාව, ඇමෙරිකාව, ඕස්ට්‍රේලියාව වගේ රටවලින්.* ඔබේ ගායනා දිවියේ ඉදිරි කටයුතු මොනවා ද?විශේෂයෙන් කියන්න ඕනේ, දැන් මම CD දෙකකම ගීත ගායනය කරනවා. එම CD එළිදක්වද්දී ප්‍රසංගයක් නොකර මගේ වෙබ් අඩවියක් විවෘත කරන්නත් කටයුතු යොදා ගෙන යනවා. මීට පෙර මගේ වෙබ් අඩවි දෙකක් තිබුණා. ඒත් මට update කරගන්න බැරි වුණා. ලොව පුරා ඉන්න මගේ ගීත ශ්‍රාවකයින් සමඟ ගනුදෙනු කරන්න අලුත් වෙබ් අඩවිය මට හුඟාක් ප්‍රයෝජනවත් වේවි.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av1409143</link>
    <topic>‘මගේ ජීවිතේම’ ගීයෙන් ජනප්‍රිය වූ සමාධි පතිරණ</topic>
    <author>තුෂාරි</author>
    <content>‘මගේ ජීවිතේම’ ගීයෙන් ජනප්‍රිය වූ සමාධි පතිරණමගේ ජීවිතේම ඔබ වුණු හින්දා... ‍නොදුන් දෙයක් ළඟ නැති හින්දා...මේ දිනවල ගුවන්විදුලිය හා රූපවාහිනී නාළිකා ඔස්සේ නිතර දෙවේලේ දෙසවනේ වැකෙන මේ මියුරු ගීතයේ හිමිකාරිය නව පරපුර නියෝජනය කරමින් ගායන ලොවට එක්වූ නවක ගායිකාවක වන සමාධි පතිරණයි. අද වන විට රසිකයන් අතර ජනප්‍රියත්වයට පත් වූ මේ ගීතය ඇගේ කුලුඳුල් ගීත ගායනයයි. ඇය ‘මගෙ ජීවිතේම’ ගීතය ගැන කතාබහ කළේ මේ විදිහටයි.“මේ වන විට ගුවන්විදුලි නාළිකා කීපයකම මා ගැයූ මේ ගීතය ප්‍රචාරය වෙනවා. ඒ වගේම රූපවාහිනී නාළිකා ඔස්සේත් අලංකාර රූප රචනාවක් සහිතව මේ ගීතය විකාශය වෙනවා. එනිසා මට ලැබෙන ප්‍රතිචාරත් එක්ක මම හරි සතුටින් මේ දවස්වල ඉන්නේ.”වැලිමඩ මධ්‍ය මහා විද්‍යාලයෙන් අධ්‍යාපනය ලැබු සමාධිට කුඩා කල සිටම ගායන හැකියාව නොඅඩුව පැවැතිණි. ඇගේ වාසනාවට ලද මේ හැකියාව ඔස්සේ ඇය මේ වන විට ක්ෂේත්‍රයේ ඉදිරියට පැමිණෙමින් සිටී.“මේ ගීතයේ සංගීතය නිර්මාණය කළේ ගයන්ත විජේසිංහයි. ගීතය රචනා කළේ වසන්ත දුක්ගන්නාරාලයි. මමත් ගයන්තත් මේ ගීතය ගායනා කරනවා. ඒ වගේම මම මතක් කළ යුතුමයි මේ ගීතයේ රූප රචනා නිර්මාණය කළේ ප්‍රසාද් රණසිංහයි. මෙවැනි තව තවත් නිර්මාණ ඉදිරියේදී මම කරන්න බලාපොරොත්තු වෙනවා.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av1409144</link>
    <topic>‘සුසුමක් වගේ’ ගෙනෙන ආසිරි නුවන්</topic>
    <author/>
    <content>‘සුසුමක් වගේ’ ගෙනෙන ආසිරි නුවන්ගායන ලොවේ දිගු ගමනක් යන්නට සිහින මවන ආසිරි නුවන් ගේ කුලුදුල් ගීතය ‘සුසුමක් වගේ’ නමින් පසු ගිය දා එළි දැක්වුණි.තුන්කම පඤ්ඤාලංකාර හිමියන්ගේ පද රචනයෙන්ද ප්‍රියන්ත නාවලගේ සංගිතයෙන්ද නිර්මාණය වු මේ ගීතය මේ දිනවල කෙටි කාලය තුළදී හොඳ ප්‍රතිචාර ලබමින් අන්තර්ජාලය ඔස්සේ ප්‍රචාරය වන අතර බාගත කිරීමේ හැකියාවද දැන් ඇත.නුදුරේදිම මේ ගීතයට රුප රචනය කරමින් විද්‍යුත් නාළිකා වලට ලබා දීමටද ආසිරි බලාපොරොත්තු වෙයි. සිය කුලුඳුල් නිර්මාණකරණයේදී තමන්ට සහාය වූ සියලු දෙනාටම ස්තූති පූර්වක වන ආසිරි ගේ ඉදිරි බලාපොරොත්තුව ඉතා ඉක්මනින් තවත් හඳ බැද ගත් ගීතයක් ඔස්සේ සිය රසිකයන්ට සමීප විමටය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av1409145</link>
    <topic>මගේ ආරක්ෂාව මමම සලසා ගන්නවා</topic>
    <author>ටානියා මෝසස්</author>
    <content>මගේ ආරක්ෂාව මමම සලසා ගන්නවා රිතු ආකර්ෂාවිවිධ ක්ෂේත්‍ර ඔස්සේ රංගන ක්ෂේත්‍රයට පා තබා සිය රංගන දක්ෂතාව නිසා අපේ තරු ගොන්නට එක්වූ තරු බොහොමයක් අද කලා ලෝකයේ සිටිනවා. අද 'තරුවක් සමඟ වරුවක්' ඔස්සේ අප හා එක් වූ ඇයද මෙලෙස වෙනත් ක්ෂේත්‍රයක සිට රංගනයට පිවිස සිය රංගන කුසලතාව පිළිබිඹු කළ එවන් තාරකාවකි. ඇය නමින් රිතු ආකර්ෂා ය.රිතු, විදේශ ගත වෙනවා කියලා ආරංචියක් ලැබුණා?ඔව්, මම ඔස්ට්‍රියාවට යනවා.ඒ ඇයි හදිසි‍යේමද?වෙළෙඳ දැන්වීමක් රූගත කිරීමේ කටයුත්තක් සඳහා තමයි යන්නේ.කොහොමද ඒ අවස්ථාව ලැබුණේ ?එරට පදිංචිව සිටින ශ්‍රී ලාංකිකකුගෙන් තමයි මේ ආරාධනය ලැබුණේ. ඔවුන් මගේ දුරකථන අංකය හොයා ගෙන කතා බහ කරලා මට එම අවස්ථාව ලබා දුන්නා.රංගන ශිල්පිනියක් ලෙස ඔබේ මුල්ම නිර්මාණය කුමක්ද?'හිරු තනි වෙලා' ටෙලි නාට්‍යය.රිතුට මේ දිනවල වැඩිම ප්‍රතිචාර ලැබෙන්නේ කුමන චරිතවලටද?මේ දිනවල ස්වාධින රුපවාහිනියේ විකාශය වන 'සුරියභානු' , සිරස ටී. වී හි 'උතුම් පැතුම්' , සහ හිරු ටී. වී. හී 'හිරු තනි වෙලා' යන නිර්මාණ වලට තමයි මම සම්බන්ධ වෙලා ඉන්නේ. ඉන් 'හිරු තනි වෙලා' හි ශලනි සහ 'උතුම් පැතුම්' හි වරුණි යන චරිත වලට හොඳ ප්‍රතිචාර ලැබෙමින් පවතිනවා.ප්‍රේක්ෂකයන් ඔබට මෙතරම් සමීප වෙන්න ඒ චරිතවල ඇති විශේෂත්වය?මෙම ටෙලි නාට්‍යය දෙකම සුජීව ප්‍රසන්න ආරච්චිගේ නවකතා දෙකක් ඇසුරෙන් නිර්මාණය වෙලා තියෙන්නේ. ඒ චරිත බටහිර පන්නෙට නැඹුරුවක් තියෙනවා. ඉන් ශලනි කියන චරිතය තුළ තවත් විව්ධාකාර චරිත නිරූපණයක යෙදෙන්න සිදු වෙලා තිබුණා. එය නවක නිළියක් ලෙස තරමක් අභියෝගාත්මක වුණත් ලැබෙන ප්‍රතිචාරවලින් මම ඒ චරිතයට හොඳ සාධාරණත්වයක් ඉටු කළා යැයි හිතෙනවා. 'උතුම් පැතුම්' විකාශනය ආරම්භ වෙලා සති දෙකක් පමණ වුණත් මේ කෙටි කාලේදී වරුණිටත් හොඳ ප්‍රතිචාර ලැබෙනවා.නිරූපිකාවක් වීමේ කැමැත්තෙන් ආ ඔබ වෘත්තීය රංගන ශිල්පිනියක් ලෙස වෙනස් වුණේ ඇයි?නිරූපණය සහ රංගනය කියන දෙකටම කුඩා කාලයේ සිට ආශාවක් තිබුණා. නමුත් මුලින්ම අවස්ථාවක් ලැබුණේ නිරුපණයට. වැඩි ඉඩ කඩක් රංගනයට දීලා තියෙන නිසා දැන් නිරූපණ කටයුතු වලට යොමු වෙන්න තියෙන කාලය අඩුයි.ඔබේ පවුලේ තොරතුරු ගැනත් ටිකක් කියමු බලන්න ?මගේ පියා පොලිස් නිලධාරියෙක්. අම්මා ගෘහණියක්, අයියා කෙනෙක් සහ මල්ලි කෙනෙක් තමයි මට ඉන්නේ.එහෙනම් එකම ගැහැනු දරුවා නිසා රිතුට පවුලේ අයගෙන් ලොකු ආරක්ෂාවක් ලැබෙනවා ඇති ?මම කොහොමත් මගේ වැඩ තනියම කර ගන්නේ. මගේ ආරක්ෂාවත් මමම සලසා ගන්නවා.එතකොට ෂුටින් යද්දි ?ෂූටින් වුණත් මම ගොඩක් වෙලාවට යන්නේ තනියම.ගෙදර දොරේ වැඩ පළ වලට රිතුගෙන් උදව් ලැබෙනවාද?අම්මා මොනවා හරි වැඩක් කිව්වොත් ඒකට උදව් කරනවා. ඒ හැරුණම මට රහට උයන්න පුළුවන්. ඒත් උයන්නේ ඉඳලා හිටලා. මගේ වැඩ කොහොමත් මම තනියම කර ගන්නවා.රංගනයට ගෙදරින් ලැබෙන ප්‍රතිචාර කොහොමද?මම රඟපානවාට තාත්තා ගොඩක් කැමැතියි. ඔහු නිතරම කියන්නේ හොඳට හොයලා බලලා හරි දේ කරන්න කියලයි.රිතු සාමාන්‍ය ජිවිතයේ කොයි වගේද?හිනා වෙලා සතුටෙන් ඉන්න කැමැති, සාමාන්‍ය විදිහට ජිවත් වෙන කෙල්ලෙක්.හැබැයි ටිකක් විතර නපුරුයිලු නේද?අනේ නැහැ. මගේ යාළුවෝ සහ ආශ්‍රය කරන අය දන්නවා මම පොඩ්ඩක් වත් නපුරු කෙනෙක් නෙවෙයි කියලා.ප්‍රධාන චරිතය නිරූපණය කළ චිත්‍රපටයකින් අතරමඟදී ඔබව ඉවත් කෙරුණා. ඊට හේතුව..?යම් යම් හේතු සහ දින ගැටලුවක් ඇති වුණා. ඔවුන්ට වුවමනා වුණා නැවත රූ ගත කිරීම් කරන්න. නමුත් ඒ වෙද්දී මම වෙනත් නිර්මාණයකට දින දීලයි තිබුණේ. ඒ නිසා ඔය කියන නිර්මාණයෙන් ඉවත් වෙන්න සිදු වුණා.ඔබ නිර්මාණ බාර ගන්නේ ඉතා අඩුවෙන් මෙය ඔබේ වෘත්තීය ජීවිතයට පාඩුවක් නොවෙයිද ?බාර ගන්න හැම නිර්මාණයකටම හොඳ දායකත්වයක් සහ උපරිම සාධාරණයක් ඉෂ්ඨ කරලා රඳා පවතින නිළියක් වෙන්නයි මට ඕනේ. එහෙම නැතුව අද ඇවිත් හෙට යන්න නෙවෙයි.ඉදිරි නිර්මාණ ගැනත් කියමු බලන්න?ගොඩක් නිර්මාණ අරගෙන මගේ දින අවුල් කර ගන්න කැමැති නැති නිසා මේ මේ වෙද්දි ටෙලි නාට්‍ය දෙකක පමණක් වැඩ බාර ගෙන තියෙනවා.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av1409146</link>
    <topic>ස්ථිර පදිංචියට ආපු නිසා මං ආයෙත් රඟපාන්න එනවා</topic>
    <author>සුනිල් මිහිඳුකුල ඡායාරූප - දුෂ්මන්ත මායාදුන්න</author>
    <content>ස්ථිර පදිංචියට ආපු නිසා මං ආයෙත් රඟපාන්න එනවා ප්‍රේමා ‍ගණේගොඩ“මම ආදරේ අඳුර ගන්නකොට මට දහඅටක් විතර ඇති. මම ලස්සන තරුණයකුට ආදරේ කළා. ගැහැනියක් ආදරේ කරන්නේ හදවතින් විතරක් නෙවි; මුළු ශරීරයෙන්ම ආදරේ කරනවා. තමන් ආදරේ කරන වස්තුව ශරීරයෙන් කොටසක් කරගන්න ගෑනු කැමැතියි කියල පිරිමි හොඳට දන්නවා. ඒ ගොල්ල අපෙන් ප්‍රයෝජන ගන්නෙ ඒකයි.”මට සුගත්ගේ (සුගතපාල ද සිල්වාගේ) ‘තට්ටු ගෙවල්’ නාට්‍යය මතක් වෙනවා. එහි ප්‍රධාන නිළිය වුණේ ප්‍රේමා. (ප්‍රේමා ගණේගොඩ) හැ‍ටේ දශකයේ සිංහල වේදිකාවේ මහාම නිළිය. එකල ඉංග්‍රිසි පත්තර කියපු විදියට ‘ක්වින් ඔෆ් ද ස්ටේජ්'.ප්‍රේමා දැන් ස්ථිර පදිංචියටම ලංකාවට ඇවිත්. ඇය දැන් මා ඉදිරියේ.* ඔබ ‘අපේ කට්ටියේ’ කෙනෙක්. එහෙම නේද?“ඔව්. ඒ කාලේ නොයෙක් නාට්‍ය කලා සංවිධාන තිබ්බනේ. ජී. ඩී. එල්. පෙරේරාගේ කලා පෙළ’, සුගතපාල ද සිල්වාගේ ‘අපේ කට්ටිය’ දයානන්ද ගුණවර්ධනගේ ‘ජනරංග සභා’, හෙන්රි ජයසේනගේ ‘නළුකැල’ වගේ. මම මුලින්ම වේදිකාවට ආවේ ‘තට්ටු ගෙවල්’ නාට්‍යයෙන් නිසා මම ‘අපේ කට්ටියේ’ කෙනෙක් බවට පත්වුණා. වෙන නාට්‍යයකට ගියත් ගියේ සුගත්ගෙන් අහලා ඔහුගේ අනුමැතිය ඇතිව. මට මතකයි ධම්ම ජාගොඩ මට එයාගේ ‘වෙස් මුහුණු’ නාට්‍යයට කතා කළා. ඒත් සුගත් කැමැති වුණේ නැහැ. පස්සේ රෝමා ඩි. සොයිසා තමයි ඒ චරිතෙ රඟපෑවේ.”ප්‍රේමා ගණේගොඩ නාරාහේන්පිට මහවත්තේ සාමාන්‍ය පවුලක උපන් කෙනෙක්. ඇය ඉගෙනුම ලැබුවේ නාරාහේන්පිට පරාක්‍රමබාහු විද්‍යාලයේ (ටික කලක් 4 පන්තිය දක්වා මියුසියස් එකටත් ගිහින් තියෙනවා) පාසලේ සිරිසේන රාජපක්ෂ යටතෙත් පසුව ප්‍රකට නැටුම් ශිල්පි හීන්බබා ධර්මසිරි යටතේත් ඇය නැටුම් ඉගෙන ගත්තා.* ඔබ කොහොම ද ‘තට්ටු ගෙවල්’ වලට සම්බන්ධ වුණේ?ඒ කාලේ සුළි සුළංවලින් අනාථ වුණු අයට පිහිට වෙන්න හීන් බබා ධර්මසිරි ‘ලුම්බිණියේ’ නැටුම් සංදර්ශනයක් තිබ්බා. සුගත් ඒක බලන්න ඇවිත් මගෙන් ඇහැව්වා රඟපාන්න කැමැති ද කියලා. මං කිව්වා “මං රඟපාන්න දන්නේ නැහැ” කියලා. “දන්නෙ නැත්නම් වඩාත් හොඳයි” කියලා ඔහු ගත් කටටම කිව්වා. කැමැතිනං පහුවදාට රෝයල් ප්‍රයිමරි එකට එන්න කිව්වා. ඉතිං මං අම්මත් එක්ක ගියා. එතැන ටෝනි රණසිංහ, ජී. ඩබ්ලිව්. සුරේන්ද්‍ර, රැලෙක්ස් රණසිංහ වගේ ප්‍රවීණයන් හිටියා. රැලෙක්ස් මගේ පින්තූර කීපයක් ගත්තා. සුගත් මට පිටපතේ දෙබස් ටිකක් කියවන්න කිව්වා. දවස් පහයි රිහර්සල් කළේ. ඊට පස්සේ රඟපෑවා.* රඟපාන්න කලින් ඔබ දැකලා තිබුණු නාට්‍ය මොනවා ද?එකක්වත් නැහැ. සුගත්ගේ ‘බෝඩිංකාරයෝ’ දැකල තිබුණෙත් නැහැ. කොටින්ම ඔච්චර ජනප්‍රියයි කියන ‘මනමෙ’, ‘සිංහබාහු'වත් අඩුම ගාණේ දැකලා තිබුණේ නැහැ.* පවුලේ කවුරුත් කලාවටවත් සම්බන්ධයක් තිබ්බෙ නැද්ද?ඇයි මගේ අයියා ගාමිණි ගණේගොඩ. ඔයාට මතක ද දන්නේ නැහැ ‘මිනිසා සහ කපුටා’ එකේ ලිපිකරුවට රඟපෑවේ. ඇයි අනේ, අර සල්ලි බෑග් එක කියලා කපුටු මළකුණ අරන් යන්නේ.”“මට මතකයි. තව චිත්‍රපට ගණනාවක් රඟපෑවනේ. ‘අහස් ගව්වෙ'ත් හිටියේ.” මම කීමි.* සුගත්ට සාමාන්‍යයෙන් කියන්නේ ‘සොඳුරු ආඥාදායකයා’ කියලනේ. කොහොම ද ඔහු නළු නිළියන් මෙහෙයවන්නෙ?සුගත් යාළුවෙක් වගේ. එතකොට අපි බය වෙන්නෙ නැහැනේ. අපිට නිදහසේ රඟපාන්න ඉඩ දුන්නා. “මිනිස්සු නාට්‍ය බලන්නේ සල්ලි දීලා. ඒ නිසා හරියට රඟපාන්න ඕනැ” කියලයි ඔහු කිව්වේ. දෙහිඅත්තකණ්ඩියේ රඟපෑවත් ලිස්සලා අරින්න බැහැ. එයා අපි වරද්දන්න තැන් ලියාගෙන ඉඳලා පස්සෙ කියනවා. අනික සුගත් හරිම වෘත්තියයි. බස් එකට නඟිද්දිම එන්විලොප් එක සාක්කුවට දානවා.* ඔබත් එක්ක අපේ කට්ටියේ හිටපු අනිත් අය ගැන මොනව ද හිතෙන්නෙ?“ඒ අය තරුණ වුණාට පොතපත කියවලා වයසට වඩා මුහුකුරා ගිය අය.”‘හරිම බඩු 6 ක්’ සුගතපාල ‘තට්ටු ගෙවල්'වලට පසුව හැදූ නාට්‍යය එහි ප්‍රධාන චරිතය රඟපෑවේත් ප්‍රේමා.“ඒ කාලේ ඉංග්‍රිසි පත්තර කිව්වේ ප්‍රේමා ගණේගොඩ ගේ ‘හරිම බඩු 6 ක්’ කියලයි. නැතුව සුගතපාල ද සිල්වාගේ ‘හරිම බඩු 6 ක්’ කියලා නෙමෙයි. ඒ නිසා සුගත් විහිළුවට වගේ අනිත් නළු නිළියන්ට කිව්වේ “සල්ලිත් ප්‍රේමගෙන්ම ඉල්ලා ගනිල්ලා” කියලයි.* ‘හරිම බඩු 6 ක්’ නාට්‍යයේ එක තැනක කුණු හරුප දෙබසක් තියෙනව නේද? ඔබ කොහොම ද ඒක වේදිකාව උඩ ප්‍රසිද්ධියේ කිව්වෙ?ප්‍රේමා හමුවුණු දවසක මං ඇය ගෙන් ඇසිය යුතු යැයි හිතාගෙන හිටපු ප්‍රශ්නයක් ඇහැව්වා.“සුගත් කිව්වා ඒක අඬලා වගේ කිව්වොත් ප්‍රශ්නයක් වෙන එකක් නැහැ කියලා. අපි පේරාදෙණිය ‘වළේ’ නාට්‍යය පෙන්නුවේ හරි බයෙන්. ඒත් කිසි කෙනෙක් සද්ද කළේ නැහැ.”* ඊළඟට ‘හෙලේ නැග්ග ඩෝං පුතා'?ඔව්. සුගත් දවසක් කිව්වා මගේ ඊළඟ නාට්‍යය හදන්නේ උඹට සම්මානයක් අරන් දෙන්න ය කියලා. කිව්ව වගේම ‘හෙලේ නැග්ග ඩෝං පුතා’ නාට්‍යයෙන් මම හොඳම නිළිය වුණා.”*‘අපේ කට්ටියේ’ තවත් අයගේ නාට්‍යවලටත් ඔබ සම්බන්ධ වුණා නේද? ධර්මසිරි වික්‍රමරත්න, නාමෙල් වීරමුනි වගෙ අයගේ?ඔව්. ධර්මසිරිගේ ‘ ඔන්න බ‍බෝ ඇතින්නියා’, ‘හඳට බැන්ද ඉණිමං’ මං රඟපාපු නාට්‍ය දෙකක්. ‘ඔන්න බබෝ’ නාට්‍යයේ මං රඟපෑවේ දුප්පත් කෙල්ලක් විදියට. පෝසත් පවුලේ සෙල්ලක්කාර සමාජවාදි තරුණයා විදියට විජය කුමාරතුංග පුහුණුවීම් කළත් එයාගේ කටහඬ පිළිබඳ ධර්මසිරි සෑහීමකට පත්වුණේ නැහැ. පස්සේ ඒ චරිතය රඟපෑවේ වොලි නානායක්කාර. ධර්මසිරි හරි අපූරු නාට්‍යකරුවෙක්. එයා මේ ලෝකේ පය ගහගෙන හිටපු කෙනෙක් නෙමේ හැම වෙලාවෙම ඉන්නේ සිහින ලෝකෙක.’මට සුමන ආලෝක බණ්ඩාරගේ ‘සුමන මතක’ කියන පොත මතක් වෙනවා. එහි ඔහු ධර්මසිරි වික්‍රමරත්න ගැන අපූර්ව සටහනක් තබනවා. ඒ මේ අයුරින්.“අපිත් එක්ක හිටපු අනෙක් නාට්‍යමය කවියා තමයි ධර්මසිරි වික්‍රමරත්න. එයා හැම වෙලාවෙම හිටියේ මේ ලෝකේ නෙමෙයි. වෙනත් ලෝකෙක. ඕනැ වෙලාවක බැලුවොත් විකී ඇති ධ්‍යානයකට සමවැදුණා වගේ ගල්බූත වෙලා. කතා කරපුවම පොඩි ළමයෙක් වගේ ගැස්සිලා අවදි වෙනවා. හීන ලෝකෙ කොයිතරම් ලොකු ද කීවොත් පිටිපස්සෙන් එන තට්ටු දෙකේ බස් එක දකින්නෙ නැතුව ඉස්සරහින් එන මොරිස් මයිනර් ටැක්සියට අතදාලා ඒකට නඟිනවා. ටික දුරක් ගියාට පස්සෙ තමයි පිටිපස්සෙන් එන බස් එක දකින්නේ.”*‘ආයෙත් ප්‍රේමාගේ කටහඬ:“ධර්මසිරිගේ නාට්‍ය හරිම බැරෑරුම්. එයාට විතරයි ඒවා තේරෙන්නෙ.”*කොහොම ද එතකොට නාමෙල්?“හරිම දඩබ්බරයා. ඔක්කොම වෙනස් කරනවා. මං එයාගේ ‘නැට්ටුක්කාරි’ වල හිටියනේ. ඊයෙ කියපු දෙබස නෙමෙයි අද කියන්නේ. එතකොට මං නාමෙල්ට කියනවා “නාමෙල් ඔයා ඊයේ කිව්වෙ වෙන එකක්නේ” කියලා.සැමියා සමඟ*‘අපේ කට්ටියෙන්’ පිට නාට්‍ය දෙක තුනකත් ඔබ රඟපෑවා.“ඔව්. ‘වහලක් නැති ගෙයක්’, ‘අහසින් වැටුණු මිනිස්සු’ වගේ නාට්‍යවල. ‘වහලක් නැති ගෙයක්’ නාට්‍යයේ මුලින්ම රඟපෑවේ ලලිතා. එයා ඩොක්ටර් සරච්චන්ද්‍රත් එක්ක යාළුවෙලා රඟපාන්න ආවේ නැහැ. ඉතිං ප්‍රේම රංජිත් අමාරුවේ වැටුණා. ඔහුට උදව්වක් වශයෙනුයි එහි රඟපෑවේ. සයිමන් ලියපු බන්දුල විතානගේ නිෂ්පාදනය කරපු ‘ගංගාවක්, සපත්තු කබලක් සහ මරණයක්’ නාට්‍යයෙත් මං රඟපෑවා. මං දෙවැනි වරට හොඳම නිළිය වුණේ එයින්. එංගලන්තයට යන්න කලින් මං අන්තිමෙට කරපු ෂෝ එක ‘අහසින් වැටුණු මිනිස්සු'. ඒක පෙන්නුවේ තිස්සමහාරාමයේ. නාට්‍යයෙන් පස්සෙ කොළඹ ආවා. පහුවදා එංගලන්තයට ගියා. මේ කියන්නේ 1971 දී.*සුගතපාල ‘හිතහොඳ අම්මණ්ඩි’ නාට්‍යය ලිව්වේ ඔබ වෙනුවෙන් යැයි අපි අහලා තියෙනවා.“ඔව් එතකොට මං ප්‍රෙග්නන්ට් වෙලා. සුගත් කිව්වා උඹත් ‘හිත හොඳ අම්මණ්ඩි’ කෙනෙක් වෙලානෙ කියලා. පස්සෙ තමයි ශ්‍රියානි අමරසේනව ගත්තේ.”*“ප්‍රේමා එකල චිත්‍රපට කීපයක ද රඟපෑවා. ‘පිපෙන කුමුදු’, ‘වසන්ති'. ‘කිංකිණි පාද’, ‘සැඟවෙන සෙවණැල්ල’, වෙස්ගත්තෝ'. එහෙත් සිනමාව ඇගේ මාධ්‍යයක් නොවෙතැයි මම හිතනවා.“ඔයා හරි. මාව සිනමාවට ගැළපුණේ නැහැ. මං හිතන්නේ මට හොඳ චරිතයක්, හොඳ ඩිරෙක්ටර් කෙනෙක් හම්බු වුණේත් නැහැ. හැබැයි සුගත් අධ්‍යක්ෂණය කරපු ‘සමනළයෝ’ චිත්‍රපටය තිරගත වුණානම් ඒක අපේ නිළි ජීවිතයේ වැදගත් අවස්ථාවක් වෙන්න ඉඩ තිබුණා. ටෝනි, විජිත මල්ලිකා, සුරේන්ද්‍ර, වික්‍රම බෝගොඩ, අයිරාංගනි වර්ණකුලසූරිය, මම තමයි රඟපෑවේ. හරිම ලස්සන චිත්‍රපටයක්. ඒක මියුසිකල් එකක්.*ඔබේ විවාහය ගැනත් යමක් කියන්න?“මගේ මහත්තයා පියවිජය ෆොන්සේකා. ‘ෆොනි’ කිව්වම කලා ලෝකයේ කවුරුත් දන්නවා. එයා මුලින් මගේ රසිකයෙක්. නාට්‍යවලටත් වේදිකා සැරසිලිවලින් සම්බන්ධ වෙලා හිටියා. 1968 දී අපි විවාහ වුණා. ‘ගංගාවක්, සපත්තු කබලක් සහ මරණයක්’ නාට්‍යයේ එයා කරපු වේදිකා සැරසිලිවලට සම්මානයකුත් ලැබුණා. මම හොඳම නිළිය. එයා හොඳම වේදිකා සැරසිලි නිර්මාණ ශිල්පි.*මුලින්ම එංගලන්තයට ගියාම මොනව ද හිතුණේ?“ආපහු එන්න හිතුණා. මං හරියට ඇඬුවා. මං මානසිකව වැටුණා. ඊට පස්සෙ මහත්තයා කිව්වා බැරිම නං යන් කියලා, ඒත් අනේ ආපහු ඇවිල්ලා කොහොම ද? එක පැත්තකින් මහත්තයගේ රස්සාව. අනිත් පැත්තෙන් අපි ජීවිතේ ගොඩනඟා ගන්න දරන උත්සාහය. මං කොහොමහරි අලුත් ජිවිතයට හුරු වුණා. මමත් රස්සාවක් කරන්න පටන්ගත්තා. වැඩිහිටි නිවාසයක හෙද උපස්ථායිකාවක විදියට. ඊට පස්සේ තමයි ග්‍රොසරි එකක් දැම්මේ. ග්‍රොසරි එකක් කිව්වට ඒක සුපර් මාකට් එකක්. එංගලන්තයේ ගිය නිසා තමයි අපිට නැදැයින්ට, හිත මිතුරන්ට උදව් කරන්න ලැබුණේ.”“එංගලන්තයේ සිටියදී ෆොනිත් ප්‍රේමාත් සංගීත ප්‍රසංග සංවිධානය කළා. ඔවුන් පවත්වනු ප්‍රසංගවලට සහභාගි නොවුණු ශ්‍රී ලාංකේය ගායක ගායිකාවක් නොමැති තරම්.“ජෝතිපාල, එම්. එස්., ෆ්‍රෙඩි පවා අපේ ගෙදර ඇවිත් තියෙනවා. ජෝතිපාල පුදුමාකාර මහත්ම ගතිගුණ තිබුණු, මනුස්සකම් තිබුණු කෙනෙක්. මට හරි පුදුමයි. අපි ඒ අය ගැන කාලයක් හිතාගෙන හිටපු විදිය වැරැදියි කියලා හිතුණේ ඔහු ආශ්‍රය කිරීමෙන්. අපේ ගෙදර ශ්‍රී ලාංකිකයන් 496 දෙනකුට අපි නවාතැන් දීලා තියෙනවා.”*එංගලන්තයේ ඉද්දි ජී. ඩි. එල්. ගේ ටෙලි නාට්‍යවලට සම්බන්ධ වුණේ නැද්ද?ලංකාවේ තිබුණු නාට්‍ය කල්ලිවාදය එංගලන්තයේත් ක්‍රියාත්මක වුණා. ජ‍ී. ඩී. එල්. ‘කලා පෙළේ’, අපි ‘අපේ කට්ටියේ'. ඒත් මට මතකයි ‘රට ගිය ඇත්තෝ’ කරද්දි එයා මට කතා කළා. මොකක්හරි හේතුවක් නිසා යන්න බැරිව ගියා.*ඔබට දරුවන් කී දෙනයි ද?“දෙන්නයි. දෙන්නම පුතාලා. ලොකු පුතා පිටරට. බාලයා කැමැති ලංකාවට. එයා අපිත් එක්ක ඉන්නවා.2003 දි රාජ්‍ය නාට්‍ය උලෙළේදී ඔබට විශේෂ සම්මානයක් ප්‍රදානය කෙරෙනවා.ඔව්. රුපියල් 50 දාහකුත් එක්ක. ඒ සල්ලි මං සම්මානලාභීන් හතරදනකු අතර බෙදා දුන්නා.*අලුත් නිළි පරපුර ගැන මොකද හිතන්නෙ?දක්ෂ අය ඉන්නවා. කෞශල්‍යා ප්‍රනාන්දු, චාන්දනි සෙනෙවිරත්න, රත්නා ලාලනි මං දැක්ක ප්‍රතිභාසම්පන්න නිළියන් තිදෙනෙක්.*එතකොට නාට්‍යවල තත්ත්වය?“හොඳ නාට්‍ය එහෙන් මෙහෙන් හැදෙන බව පේනවා. විශේෂයෙන් රාජිත දිසානායක වගේ තරුණයන්ගේ නිර්මාණ ඉහළ මට්ටමක තියෙනවා.*ප්‍රේක්ෂකයෝ?ඉස්සර නම් හොඳ බුද්ධිමත් ප්‍රේක්ෂකයන් පිරිසක් හිටියා. අද තත්ත්වය ගැන සෑහීමකට පත්වෙන්න පුළුවන් ද කියන එක ප්‍රශ්නයක්. ඒ කාලේ පොළොන්නරුව වගේ ඈත ගම්වල නාට්‍ය පෙන්වද්දි ගොවියෝ එනවා තම දරු පවුලත් කරගහගෙන. දැන් එහෙම තත්ත්වයක් තියෙනව කියලා මං හිතන්නේ නැහැ.*නාට්‍ය කලා ජීවිතයේ අමතක නොවන සිදුවීම් එහෙමත් හුඟක් ඇති?අපොයි හුඟක් තියෙනවා. විශේෂයෙන් ටෝනි වගේ අය දුන්නු ලණු ගැන හිතද්දි තවමත් හිනා යනවා. සුගත්ගේ සමහර නාට්‍යවල අපි වේදිකාවට එන්නේ ප්‍රේක්ෂකාගාරය අතරින්. නැත්නම් ඉස්සරහ දොරෙන්. එහෙම එනකොට සංවිධායකවරුන් හිතන්නේ අපි හොරෙන් නාට්‍ය බලන්න එන අය කියලයි. ඉතිං අපි ඔවුන්ට කියනවා මේකත් මේ නාට්‍යයේ කොටසක් කියලා. එහෙම කියලයි වේදිකාවට ගොඩ වෙන්නේ. ඇත්තටම පුදුමාකාර සුන්දරත්වයක් එදා අපේ නාට්‍ය ජීවිතයේ තිබුණා.*මෙවර ලංකාවට ආවේ විශේෂ කාරණාවකට ද?“නැහැ. ස්ථිර පදිංචියට. ආයෙත් රඟපාන්න මට ආසාවක් තියෙනවා. මගේ වයසට, මට ගැළපෙන චරිත. මටත් වැඩිය උනන්දුව තියෙන්නේ මහත්තයාට. ඇත්තටම මෙලෝ රහක් නැති මිනිහෙක්ව කසාද බැන්දනම් මං අනාථයි.*කොහොම ද දැන් ලංකාව?ආශ්චර්යයක්ම තමයි; හැම අතින්ම දියුණුවක් දක්නට ලැබෙනවා. ඒක සතුටක්.*ජීවිතේ දිහා ආපහු හැරිලා බලනකොට මොකද හිතෙන්නෙ?“හැම අතින්ම සාර්ථකයි කියලා කියන්න පුළුවන්. අපි තනියම හැදුණේ නැහැ. අනිත් අයටත් උදව් කළා. ඒ ගැන සතුටුයි.”*ඔබේ අත්දැකීම් පොතකට ලිව්වොත් නරක ද?“අදහසක් තියෙනවා. තිලකරත්න කුරුවිට බණ්ඩාර, බුද්ධදාස ගලප්පත්ති වගෙ අයත් ඔය ගැන කිව්වා. ඒත් පොඩි ප්‍රශ්නයක් තියෙනවා.*ඒ මොකද්ද?“මං ලියන්නදන්නේ නැහැනේ.සුනිල් මිහිඳුකුල ඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av1409147</link>
    <topic>කොයිතරම් පිබිදීමක් ද?</topic>
    <author>එඩ්වඩ් චන්ද්‍රසිරි</author>
    <content>කොයිතරම් පිබිදීමක් ද?‘ආනන්දගෙ නාට්‍යයේ මංගල දර්ශනය බලන්ඩ ලුම්බිණියට ආපු ප්‍රේක්ෂකයො සීයක් හමාරක් විතර ආපහු හැරිලා ගියානෙ.’ චන්ද්‍රසිරි කීවේ සුනිල්ගේ මේසය අබියසදීය.‘ෂං...’ කොච්චර දෙයක් ද? නාට්‍ය ශාලාව ප්‍රේක්ෂකයන්ගෙන් පිරිලා, ටිකට් ඉවර වෙලා, සෙනඟ හැරිලා යනවා කියන්නෙ නාට්‍ය කලාවේ ලොකු පිබිදීමක් ඇතිවෙලා කියන එක නේද?’ සුනිල් කීවේ බලවත් උද්දාමයකිනි.‘කෙහෙල්මල.’ සෙනඟ හැරිලා ගියෙ ටිකට් ඉවර වෙලා නෙමෙයි. නාට්‍යය බලා ඉන්ඩ බැරුව.’ චන්ද්‍රසිරි කීවේ තම ආවේගය මැඬ ගනිමිනි.  ‘වැහිහේනේ බස් එකක් ඇක්සිඩන්ට් වෙලා ලොකු අලකලංචියක් වුණානෙ, දැන් ටික දවසකට කලින්. ඒකෙන් කීප දෙනෙක්ම මළා. බස් එකේ ඩ්‍රැයිවර්ව නං අඳුරගන්ඩ බෑ...’ සෙනරත් කීවේ කොළඹ ආ ගමන් චන්ද්‍රසිරි හමුවී ආගිය තොරතුරු කතාබහ කරමින් සිටියදීය.‘නෑ...’ ඩ්‍රැයිවර්ගෙ බොඩි එක ඒ තරං ඩැමේජ් වෙලා ද?’ චන්ද්‍රසිරි ඇසුවේ දෑස මෙන්ම මුව ද අයා ගනිමිනි.‘නෑ... නෑ... මිනිහා අපෙ ගමේ කෙනෙක් නෙමෙයි. ඒ හින්දා අඳුරන්නෙ නෑ...’ සෙනරත් කීවේය.  ‘බලාගෙන ගියාම අපෙ තරුණ නිළියොයි. විපක්සෙ අයයි අතර පුදුම සමානකමක්නෙ තියෙන්නෙ.’ පීරිස්, තම මිතුරු කපිල සමඟ කීවේ නව ග්‍රන්ථයක් දොරට වැඩීම වෙනුවෙන් පැවති උත්සවයක විරාමයකදීය.‘ඒ දෙගොල්ලො හරියට බටර් බනිසුයි, බ්ලොක් ගලුයි වගේනෙ. ඒ වගෙ දෙකොට්ඨාසයක් අතර කොහෙන්ද සමාන කමක්?’ කපිල කීවේ සෝපහාසයෙනි.‘ආණ්ඩුව මොන ජිල්මාල් දැම්මත් මෙදා සැරේ අපි ස්ථිරේටම දිනනවා, කියලනෙ ඡන්දෙට කලින් විපක්ෂය කියන්නෙ. ඒත් ඡන්දෙන් පැරදුණාම හොට බිම ඇනිලා කෙළවරක් නැතුව කියන්ඩ ගන්නවනෙ, අරව කළා, මේවා කළා කියලා පීරිස් කීවේය.‘ඉතින් තරුණ නිළියො කොහොම ද, විපක්ෂයට සමාන වෙන්නෙ?’ කපිල පුදුම වෙමින් ඇසීය.“ඇයි කපිල ඔය තරුණ නිළියොත් එහෙමනෙ. බඳින්ඩ කිට්ටුව කියනවා, ‘එයා මට පණ වගෙ ආදරෙයි. මගෙ වෘත්තියට මටත් වඩා උනන්දු එයා’ කියලා. බැඳලා අවුරුද්දක් යන්ඩ කලින් කියනවා, ‘ඒ මිනිහා මට පොඩ්ඩක්වත් ආදරේ කරලා නැහැ. බොරු අවංකකමක් පෙන්නලා මාව රැවැට්ටුවා’ කියලා. විපක්ෂය කියන්නෙත් ඕකම නේද?” පීරිස් තම තීරණය සනාථ කරමින් කීවේය.  ‘රංග වින්‍යාසය තමන්ගෙ ආත්මය කරගත්තු ශිල්පියකුගෙ කකුල් දෙක අකර්මණ්‍ය වුණොත් ඒක කොයිතරම් ඛේදවාචකයක් ද? දැන් අපේ ප්‍රවීණ නැටුම් ශිල්පියො කීප දෙනෙක්ම ඔය සන්තෑසියට ගොදුරු වෙලා.’ ස්වීනීතා කීවේ බලවත් සන්තාපයෙනි.‘ඒක නේන්නං ස්වීනී. අපෙ ටෙලි නාට්‍යවල රඟපාන නිළියො හුඟ දෙනෙකුටත් නටන්ඩ බැරිවෙලා අනේ.’ ෆර්නි කීවේ ද කම්පා වෙමිනි.‘ඇයි ඒ ගොල්ලන්ගෙ කකුල්වලත් ආබාධ ඇති වෙලා ද?’ ස්වීනි ඇසුවේ විමතියට පත්වෙමිනි.‘ඒ ගොල්ලන් කකුල්වලට නං ඉහෙන් බහින රෝගයක් නෑ. මං කිව්වේ ඒ ගොල්ලො හුඟ දෙනෙක් නටනවා බලා ඉන්ඩ බෑ කියන එක.’ ෆර්නි කීවේය.  ඉතිහාස පාඩම උගන්වමින් සිටි චමරි ටීචර් පන්තිය සිසාරා බැල්මක් හෙළමින් මෙසේ ඇසුවාය.‘හොඳයි, දැන් මට ඔය ළමයෙක් කියන්න බලන්න, ඇහැලේපොල කුමාරිහාමිවයි, මද්දුම බණ්ඩාර ඇතුළු ඇගේ දරුවන් සියලු දෙනාවයි මරලා දැම්මේ කවුද?’‘එ් කට්ටියවම මරලා දැම්මේ අපේ චිත්‍රපටි අධ්‍යක්ෂවරයෙක්නෙ ටීචර්.’ දඟකාර සිසුවකු වන ලකී තම නල දත පෙන්වා සිනාවක් පාමින් පිළිතුරු දුන්නේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av1409148</link>
    <topic>තාත්තා පොලිස් කිව්වම සමහරු මට බයයි</topic>
    <author>ටානියා මෝසස් ඡායාරූප - ගයාන් පුෂ්පික</author>
    <content>තාත්තා පොලිස් කිව්වම සමහරු මට බයයි චේතනා රණසිංහරියැලිටි සිහින මාවතේ පැමිණ තම සුමිහිරි හඩින් රසික දෙසවන් පිනවමින් රසික සිත් ආකර්ශනය කරමින් දිදුලන තාරකාවක් වු ඇය චේතනා රණසිංහයි.කොහොමද චේතනා ගේ මේ දවස්වල වැඩ කටයුතු?ගිය සතියේ මගේ තවත් අලුත් ගීතයක් රිලීස් කළා. 'ඉන්නම් බලා' තමයි ඒ ගීතයේ ටයිටල් එක. එය හින්දි මෙලඩි එකකට සිංහල වචන යොදා නිර්මාණය කෙරුණු ගීතයක්.ගායන ශිල්පිනියක් ලෙස ජනප්‍රියත්වයක් ගොඩනඟා ගෙන ඇති ඔබ වෘත්තීමය ගායන ශිල්පිනියක් වීමට අකැමැති ඇයි?දැනට නම් මගේ ඉගෙනීමේ වැඩ කටයුතු වලට මූලික තැන දීලයි තියෙන්නේ. මේ වෙද්දී මම ජයවර්ධනපුර විශ්ව විද්‍යාලයේ දෙවන වසරේ ශිෂ්‍යාවක්. ඉදිරියේදී අධ්‍යාපන කටයුතු සම්පුර්ණ කර ගෙන ජනමාධ්‍ය පැත්තෙන් ඉදිරියට යන්නයි හිතාගෙන ඉන්නේ.ඒ කියන්නේ ඔබේ කැමැත්ත මාධ්‍යවේදිනියක් වෙන්නයි?දැනට මම විෂයක් විදිහට ජනමාධ්‍ය හදාරනවා. කොහොමත් නිවේදිකාවක් විදිහට දෙරණ නාළිකාවේ මම වැඩසටහනක් ඉදිරිපත් කළා. නමුත් ඉන් ලැබුණු අත්දැකීම් ප්‍රමාණවත් කියලා මම හිතන්නේ නැහැ. මාධ්‍ය ක්ෂේත්‍රයට සම්බන්ධ වෙන්නේ නිවේදිකාවක් වීමේ බලාපොරොත්තුවෙන්ම නෙවෙයි. නිෂ්පාදනය ඇතුළු තවත් අංශකිහිපයකටම යොමු වෙන්න තමයි මගේ අවධානය තියෙන්නේ.වෙනත් වෘත්තියක නියැළෙමින් ගායනයට සාධාරණත්වයක් ඉටු කළ හැකි වේවිද?ගායනය මගේ ජීවිතය වගේ. ඒ තත්ත්වය නැති කර ගන්න මම කවදාවත් කැමැති නැහැ. ඒ නිසා ඒ දෙකම සමබරව තියා ගන්න තමයි මම උත්සාහ කරන්නේ.රැල්ලට බිහි වෙන ගීත හා ඒ ඔස්සේ ජනප්‍රිය වෙන පිරිස අතර ඔබට සහ ඔබේ නිර්මාණ වලට පැවැත්මක් තියෙවිද?මගේ නිර්මාණ අහන පිරිසක් ඉන්නවා. ඉතින් ඒ අය අතර මගේ ජනප්‍රියත්වය රැඳිලා තියෙයි. සාමාන්‍යයෙන් තරගයකදී වුණත් කාන්තාවක් විදිහට ලොකු තරඟකාරීත්වයකට මුහුණ දෙන්න සිදු වෙන්නේ එස්.එම්.එස්. වලින් පවා ඔවුන්ට ඉදිරියට යන්න අසිරු නිසයි. නමුත් කාන්තාවක් ලෙස මම සාර්ථකත්වයත් රඳවාගෙන තවමත් රසිකයන් අතර ඉන්නවා කියන විශ්වාසය තියෙනවා. ඒ හැරුණු විට රැල්ලට නොයා හැකියාවට තැන දෙන්නයි මම කැමැති.ඔබත් එක් නාළිකාවකට කොටු වුණු ගායිකාවක් යැයි චෝදනා තිබෙනවා?ඔය ප්‍රශ්නේ මඟ තොටේදී මට හමු වෙන රසිකයන් පවා මගෙන් අහපු අවස්ථා තියෙනවා. නමුත් අපිට උදවු කරන චැනල්ස් තියෙනවා. ඒ වගේම කිසිම අවස්ථාවක් නොදෙන, අපේ ගීතයක් ප්‍රචාරය කරන්නෙම නැති චැනල්ස් කිහිපයකුත් තියෙනවා.ඔබේ ගීත අතුරෙන් මෑතකදී ඔබ හා කසුන් ගායනා කළ 'නිල්වන් ජලාසේ' ගීතයට උණුසුම් ප්‍රතිචාර ලැබුණු බව ඇත්තද?ඔව්.මේ ගීතයේ ජනප්‍රියත්වය පිටු පස වෙනත් රහසක් තිබුණා කියලයි අපිට නම් ආරංචි වුණේ ?එහෙම විශේෂත්වයක් නැහැ. මම මීට කලිනුත් ඩුවට්ස් කරලා තියෙනවා. ඒත් මොන යම් හේතුවකට මේ ගීතයට චැනල්ස් වලින් වගේම ප්‍රින්ට් මීඩියා වලිනුත් ලොකු සපෝට් එකක් ලැබුණා.හේතුවක් නොදන්නවයි කිව්වට මට නම් හිතෙන්නේ ඔබේ රසිකයන් නම් ඒ හේතුව දැන් හොඳ හැටි දන්නා හැඩයි?ඔය කතාව ආවේ ගීතය රිලිස් වුණු ගමන්මයි. මාධ්‍යවලටත් එය උණුසුම් හා රසවත් කතාවක් වුණා. හැබැයි ඔය කතාවෙන් වුණේ අපේ ගීතයට ෆ්‍රි පබ්ලිසිටි ඒකකුත් එක්ක හොඳ ජනප්‍රියත්වයකුත් ලැබීමයි. නැතුව තවම අපි අතර එහෙම දෙයක් නැහැ. තියෙනවා නම් අපි ඒ ගැනත් ඉස්සරහට කියන්නම්. ඔහුගේ පියා මගේ සංගීත ගුරුවරයා නිසා වසර ගණනක සිට මම ඔහුව හඳුනනවා. ඒ සම්බන්ධතාවයත් මේ ගීතය නිර්මාණය වෙන්න ඉවහල් වුණා.ඒ කියන්නේ ජනප්‍රියත්වය උදෙසා මෙවැනි කතාවක් නිර්මාණය වුණායි කියලද?නෑ. ඔය කතාව අපි දෙන්න ක්‍රියේට් කරපු දෙයක් නෙවෙයි.ඔහුගෙන් ඔබට ලොකු සහයෝගයකුත් ලැබෙනවා ඇති ?ඔහුට සංගීතය පිළිබඳ හොද දැක්මක් සහ දැනීමක් තියෙනවා. ඒ නිසා හැම දේකම හොඳ නරක සහ විය යුත්තේ මොනවද යන්න ඔහුට හොඳට තේරුම් කරලා දෙන්න පුළුවන්. ඉදිරියට යන්න නම් අපිට දැනීමක් අවශ්‍යයි. ඒ දැනීම ලබා ගන්න ලොකු සහයෝගයක් ඔහුගෙන් ලැබෙනවා.ඉදිරියේදී ඔබ දෙපළ ගේ තව ගීතයක් නිර්මාණය කරන්න අදහසක් නැද්ද?අලුත් ගීතයක් කරන්න අදහසක් තියෙනවා. ඒ ගීතය කණ්ඩායමක් එක්ක එකතු වී කරන සාමුහික ගීතයක්.චේතනාට රංගනයට ආරාධනා ලැබුණාලු නේද ?ඔව් චිත්‍රපටියකට ආරාධනා ලැබුණා. මගේ අධ්‍යාපන කටයුතුත් එක්ක ඒ පැත්තට කාලය යොමු කරන්න අමාරුයි.රංගනයට දෙමාපියන්ගේ අකැමැත්තක් නැද්ද?ඔවුන් කැමැති මම ගායන ශිල්පිනියක් විදිහට ක්ෂේත්‍රයේ රැඳිලා ඉන්නයි. ගායනයට තරම් රංගනයට ගෙදරින් එතරම් කැමැත්තක් නැහැ.නැවත ප්‍රසංගයක් පැවැත්වීමේ බලාපොරොත්තුවක් නැතිද?ලබන වසරේ් අපි කොන්සර්ට් එකක් කරන්න බලාපොරොත්තුවෙනුයි ඉන්නේ. පළවැනි කොන්සර්ට් එකෙන් ලැබුණු අත්දැකීම් සමග ඊළඟ කොන්සර්ට් එක සාර්ථක කර ගන්න පුළුවන් වෙයි කියලා හිතනවා.චේතනාට මඟ තොටේදී වෙනස් විදිහේ ප්‍රතිචාරත් ලැබෙනවාලූ නේද?ඔව්, සමහරු ප්‍රතිචාර දක්වන්නේ හරි අමුතු විදිහට. ඉතින් එවෙලෙට උපක්‍රමශිලිව ඒ යෝජනා ප්‍රතික්ෂේප කරනවා.පිළිගත්තේ නැත්නම් මොකද කරන්නේ?බැරිම වුණොත් ඉතින් මගෙන් බැණුම් අහන වෙලාවල් තියෙනවා.තාත්තා පොලිස් නිලධාරියෙක් නිසා චේතනාට කෙනෙකුට බනින්නත් බය නැහැ නේද?ඔව්. තාත්තා පොලිසියේ කිව්වහම සමහර අය බය වෙනවා.ඒ නිසාද චේතනා ප්‍රසංග වලට යද්දි තාත්තව එක්කන් යන්නේ?රාත්‍රී ප්‍රසංගයකට සහභාගී වෙනවා නම් අනිවාර්යයෙන් තාත්තාව එක්ක යන්නේ. අහල පහළ වැඩකට නම් ඉතින් අම්මා එක්ක යනවා.ටානියා මෝසස් ඡායාරූප - ගයාන් පුෂ්පිකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av1409149</link>
    <topic>මා කැමැතිම කාන්තාවෝ</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම කාන්තාවෝක්ලීටස් මෙන්ඩිස්මගේ අම්මා ගම මැද ලියනගේ කොටිල්ඩා විජේසූරිය.පුංචි කාලේ ඉඳලම මම කළේ නහර වැඩ. හරිම දඟයි. ඕනම කෙනෙක් එක්ක ගහගන්නවා. ඒවා දිහා හරියට බැලුවොත් මෝඩ වැඩ තමයි වැඩිපුරම කරන්නේ.මේ නිසා හැමදාමත් මම පප්පගෙන් හරියට ගුටි කනවා. ඉගෙනුම පැත්තෙන් අන්තිමයි. ඒත් ක්‍රීඩාවට දක්ෂය. පප්ප ගෙන් හැමදාමත් ගුටිකන මාව අම්මා ඒ හැම මොහොතකම රැකගත්තා. මට හරියට කන්න ඕන.දඟ වැඩ කළදාට පප්පා කෑම අඩු කරන්න කියනවා. මට ලැබෙන්නේ එක පාන් පෙත්තයි. ඒ හින්දම පප්පා දඬුවම් නියම කළ දවසට පාන්දර පහට අම්මා මාව හොරෙන්ම නැගිටුවනවා.අපේ පවුලේ සහෝදර සහෝදරියො හය දෙනයි. ඒ අයට හොරෙන් මට බඩ පිරෙන්න කන්න දීලා නිදි කරවනවා. ඒ විදිහට අම්මා හැමදාමත් මාව ආරක්ෂා කළා. මගේ ජීවිතේම ඇයයි කිව්වොත් මම හරි.මගේ බිරිය - ඩොරින් ජයකොඩිමම කලාකරුවෙක් හැටියට ජනප්‍රියත්වයට පත්වෙත්දී බිරියක් හැටියට ඇයට මගෙන් ඉටුවිය යුතු බොහෝ දේවල් මගෙන් ගිලිහී ගොස් තිබෙනවා. එයට හේතුව මගේ කාර්යබහුල බව. ඇය ඒ සියල්ලම නිහඬවම විඳ දරා ගනිමින් මගේ හැමදේම වෙනුවෙන් කරන කැප කිරීම අතිවිශිෂ්ටයි. ඒ වගේම අපේ එකම පුතුගේ සියලු වැඩ කටයුතු කරගෙන මට දෙන සහයෝගය විශාලයි.මගේ බාල නැගණිය - ස්ටෙලා මෙන්ඩිස්මගේ බාලම නංගිත් හරියටම මගේ අම්මා වගෙයි. ඇය හැම දෙයක් ගැනම හොයලා බලනවා. අපි සහෝදරයන් අතර තිබෙන බැඳීම බිඳ වැටෙන්නට කිසි විටෙකත් ඉඩ නොදී පාලමක් ලෙස හැමදේම යා කරන්නේ ඇයයි. මම සුමානයක් ඇයට කතා නොකර හිටියත් ඇය හඬා වැලපෙනවා. මේ සහෝදර බැඳීම් නිසාම කන්න බොන්න නැතත් ජීවිතේ කියන දේ මම විඳිනවා.සිරිමාවෝ බණ්ඩාරනායකඇය ලෝකේ ප්‍රථම අගමැතිනිය. ඇයට මම කැමැතියි. ලොකු ආඩම්බරයක් අපේ රටට ගෙන ආ කීර්තිමත් දේශපාලන චරිතයක්. ඇය මෙරට සිදුකළ මෙහෙවර මම හැමදාමත් අගය කරනවා.මාලිනී ෆොන්සේකාකලා ක්ෂේත්‍රයේ අපි ආශ්‍රය කරන නිළියන් කොතෙකුත් සිටිනවා. ඒ අතුරින් මාලිනීගේ කලා ජීවිතය දෙස බැලුවොත් අපිට හිතන්නවත් බැහැ ඇය ගේ දක්ෂතාව අහලකටවත් යන්න. රංගනය අතින් ද රූපය අතින් ද ගතිගුණ අතින් ද එතරම්ම හොඳ කෙනෙක් මේ ක්ෂේත්‍රයේ නැහැ. මනුස්සකමට මෝඩකම් කරපු මෙවන් ගැහැනියක් තවත් නැහැ. එතරම් ඇය මිනිසත් බවින් පිරිපුන් කාන්තාවක්.නන්දා මාලනීඅපි ලෝකය දිහා බැලුවොත් ගායනයෙන් ඉහළින්ම තියන්න පුළුවන් ගායිකාව ඇයයි. ඇගේ ගායනයට මම කැමැතියි. මොන පැත්තකින් ගත්තත් නන්දා මාලනී හැමදාමත් එක වගේ ස්ථාවර තලයක සිටින ගායිකාවක්. ඇගේ ඒ ජයග්‍රහණය වෙන කෙනෙකු අද වෙනතුරුම ලබාගන්න බැරි වී තිබෙනවා.ජයා භච්චන්ජයා භච්චන් මම කැමැතිම විදේශීය රංගන ශිල්පිනියයි. ඇගේ රංගනයට මම හරිම කැමැතියි.සුසන්තිකා ජයසිංහක්‍රීඩිකාවක ලෙස ඇය රටට ගෙන ආ කීර්තිය අතිවිශාලයි. අර්ජුන රණතුංග ක්‍රිකට් ක්‍රීඩාවෙන් අපේ රට ජාත්‍යන්තරව ජයගත්තා වගේ ඇය ක්‍රීඩාවෙන් අපේ රට ජාත්‍යන්තරව දිනෙව්වා.යමුනා මාලිනී පෙරේරාමම ඇගේ ගීත රචනාවන්ට කැමැතියි. ඒ වගේම ඇය ලියු පොත්පත් කියවන්න කැමැතියි, ඇගේ ගීත රචනා තුළත් කතා කලාව තුළත් පරිණත බවක් සුන්දරත්වයක් මම දකිනවා.ජානකී සූරියආරච්චිජානකී කුඩා දරු දැරියන් වෙනුවෙන් චිත්‍ර අඳිමින් කතාන්දර පොත් ලියමින් සිදු කරන මෙහෙවර මම අගය කරනවා. ඇය දරු දැරියන්ට වගේම රටටත් සම්පතක් කියා මම හිතනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091410</link>
    <topic>ඔත්තුකරුවා නැවත පැමිණෙයි</topic>
    <author>කුමාර සිරිවර්ධන</author>
    <content>ඔත්තුකරුවා නැවත පැමිණෙයිවිදෙස් චිත්‍රපටයThe November Manලෝක ප්‍රකට ජේම්ස් බොන්ඩ් චරිතය රිදී තිරය මත මැවී මේ වාසනාව ලබන්නට සමත් වූ නළුවන් ලොව සිටින්නේ කිහිප දෙනකු පමණි.ඒ අතරින් අයකු වූ අයර්ලන්ත ජාතික සිනමා නළු පියර්ස් බ්‍රොස්නන් 2005 වසරේදී ජේම්ස් බොන්ඩ් චරිතයෙන් සමුගත්තේය. කෙසේ වෙතත් ඔහු සිනමාවේ රඟපෑමෙන් විශ්‍රාම ගත්තේ නැත.පසුගිය අගෝස්තු 27 දා ලොව පුරා ප්‍රදර්ශනය ආරම්භ වූ ‘ද නොවෙම්බර් මෑන්’ චිත්‍රපටයේ ප්‍රධාන චරිතය රඟපාන්නේ පියර්ස් බ්‍රොස්නන්ය. එහිද ඔහු නිරූපණය කරන්නේ විශ්‍රාමික චරපුරුෂයකු‍ගේ චරිතයක් වුව එය ජේම්ස් බොන්ඩ් චරිතය නොවේ.රිචඩ් ඩොනල්ඩ්සන් ගේ අධ්‍යක්ෂණයක් වන ‘ද නොවෙම්බර් මෑන්’ සිනමා පටය සඳහා පාදක වී ඇත්තේ බිල් ග්‍රැන්ගර් අතින් ලියැවුණු ‘දෙයා ආ නෝ ස්පයිස්’ නවකතා ‍පොත් පෙළේ සත්වැන්නයි. එම සත්වන නවකතාව හැඳින්වී ඇත්තේ ද චිත්‍රපටයට යොදා ඇති නමින්මය. චිත්‍රපටය තිරගත වීම ඇරඹීමත් සමඟම නවකතාවේ නව මුද්‍රණයක් ද එළි දැක තිබේ.නවකතාව ඇසුරෙන් මයිකල් ෆින්ච් සහ කාර්ල් ගැඩුසෙක් චිත්‍රපටයේ තිර නාටකය ලියා ඇති අතර, බ්‍රොස්නන් චිත්‍රපටය නිෂ්පාදනයට එක්වූ කිහිප දෙනා අතරින් අයකු ද වෙයි. මෙම චිත්‍රපටයේ ප්‍රධාන චරිතය වන චරපුරුෂයා ඇමෙරිකානු මධ්‍යම රහස් ඔත්තු සේවයේ නැතහොත් සී.අයි.ඒ. හී සේවය කොට විශ්‍රාම ලැබූ අයෙකි.වි‍වේකීව විශ්‍රාමික ජීවිතය ගත කරමින් සිටින ඔහු හමුවට හදිසියේ පැමිණෙන ඉහළ සීඅයිඒ නිලධාරියකු පවසන්නේ රටට නැවතත් ඔහුගේ සේවය අවශ්‍ය වී ඇති බවයි.රහස් මෙහෙයුමට එක්වන විශ්‍රාමික චරපුරුෂයා ඉක්මනින්ම වටහා ගත්තේ තමාට සටන් කරන්නට සිදුවී ඇත්තේ තමා‍ගේම ශිෂ්‍යයාට එරෙහිව බවයි. එමෙන්ම එම මෙහෙයුම ඉහළ සීඅයිඒ නිලධාරීන් සහ ඡන්දයෙන් තේරී පත්වූ රුසියානු ජනාධිපතිවරයා ද සම්බන්ධ මෙහෙයුමක් බව ද ඔහු වටහා ගනියි.මෙහෙයුමක් ඇරඹූ චරපුරුෂයකුට ආපසු හැරීමක් නැත. ශිෂ්‍යයාට එරෙහිව ගුරුවරයා සටන් වදිතත් ශිෂ්‍යයා ගුරුවරයාට වඩා දක්ෂ බවක් ද පෙනී යයි. ත්‍රාසය හා කුතුහලය පිරි ක්‍රියාදාම චිත්‍රපටයක් වන ‘ද නොවෙම්බර් මෑන්’ හී රූගතකිරීම් පසුගිය වසරේ මැයි 13 දා බෙල්ග්‍රේඩ් හි දී ආරම්භ වී තිබේ.‘ද නොවැම්බර් මෑන්’ ඩොලර් ලක්ෂ 150ක් වැය කොට තනා ඇති චිත්‍රපටයකි. මේ වන විට ඩොලර් ලක්ෂ 137ක ආදායමක් උපයා ඇති මෙම චිත්‍රපටය ඉහළ ආදායම් වාර්තා සහිත හොලිවුඩ් චිත්‍රපට ලැයිස්තුවේ පස්වන ස්ථානය මේ වන විට නියෝජනය කරමින් සිටියි.ජේම්ස් බොන්ඩ් චරිතය වඩාත් හොඳින් රිදී තිරයේ ප්‍රතිනිර්මාණය කළ නළුවකු ලෙස ප්‍රකට පියර්ස් බ්‍රොස්නන් ගේ රසිකයන් නැවත ඔහු චරපුරුෂයකු ලෙස රඟනු දැකගන්නට උනන්දු වන බවක් පෙනෙන්නට තිබේ.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091411</link>
    <topic>බන්දුල කරළියෙන් සමුගත්තේ ය</topic>
    <author>ඉන්ද්‍රචාප</author>
    <content>බන්දුල කරළියෙන් සමුගත්තේ යබන්දුල විතානගේ නම් වූ බහු නිපුණතාවෙන් යුත් කලාකරුවා ගේ ‘සමීප රූපය’ ඉන්ද්‍රචාපට හසුවන්නේ හැටේ දශකයේ මැද භාගයේ තරම් ඈතක සිට ය. ඔහු අග නුවර දී උසස් අධ්‍යාපනය ලැබූයේ කොළඹ සරසවියෙනි.එකල්හි ඔහු සමඟ ශිල්ප ලද්දෝ සිනමාව, වේදිකා නාට්‍යයට පෙම් බැඳි යෞවනයෝ වූහ. ඉන්ද්‍රචාපගේ ‘සමීප රූපයට’ හසුවන මුහුණු අතර තිලක් ජයරත්න, පියසේන අහංගම, බන්දුල විතානගේ, සරත් කැල්ලපත හා තවත් යෞවනයෝ වෙති. ‘පාන් කිරිත්තා’ නම් වූ කෙටි චිත්‍රපටයේ ඔවුන්ගේ නම් ගම් සටහන්ව තිබිණ.පසුකාලයේ දී බන්දුල වේදිකා නාට්‍ය සමඟ අතිනත ගෙන ගමන් ඇරැඹුවේ රංගනය ද අත් නොහරිමිනි. වේදිකාවෙන් ඇරඹි බන්දුලගේ රංගන, සිනමාවේ ද පසු කලෙක රූපවාහිනී තිරයේ ද සටහන්ව තිබූ බව ඉන්ද්‍රචාප දනී.නාට්‍ය පරිවර්තනය, විශේෂයෙන් මහා නාට්‍යකරු ශේක්ස්පියර්ගේ නාට්‍ය පරිවර්තනය බන්දුල විතානගේ නම් වූ නාට්‍යකරුවාගේ පළමු කැමැත්ත වූයේ ය. 1974 දී ‘බෙකට්’ නාට්‍යය නිෂ්පාදනය කළ බන්දුලගේ වේදිකා නාට්‍ය අතර ‘දොළොස්වැනි රාත්‍රිය’, ‘වැනිසියේ වෙළෙන්දා’, ‘සෙනෙහෙබර ඩොලී’, හිරු දහසක්, ‍'රෝමය ගිනි ගනී’ නාට්‍ය වූ බව සමීප රූපයට හසුවේ.හොඳම අධ්‍යක්ෂ ලෙස ද හොඳම පරිවර්තන අධ්‍යක්ෂ ලෙස ද බන්දුල විතානගේ නාට්‍ය කරුවා ‘රෝමය ගිනිගනී’, ‘සෙනෙහෙබර ඩොලී’ හා ‘හිරු දහසක්’ වැනි නිෂ්පාදන සඳහා රාජ්‍ය සම්මානයෙන් පිදුම් ලද්දේ, ඔහු තුළ එකී කලාව අරබයා වූ අප්‍රමාණ‍ කුසලතා නිසා ම බව ඉන්ද්‍රචාප දනී. ගුවන්විදුලියේ නිර්මාණාත්මක වැඩසටහන් අතර ඔහුගේ නම කියවෙනු මතකයේ ඇත. චිත්‍රපට රංගනයේදී ධර්මසේන පතිරාජගේ ‘අහස් ගව්ව’ චිත්‍රපටයට එක්ව කළ රඟපෑම ඉන්ද්‍රචාප අමතක කළ නොහේ. ‘ඉරා අඳුරුපට පෙරදිග අහසේ’ ගීතයේ රූප රාමුවට හසුවන යෞවන යෞවනියන් ගේ සමීප රූපය බන්දුල විතානගේ ම නොවේ ද?ටෙලිනාට්‍ය නිෂ්පාදනය මෙන් ම රංගනය ද බන්දුලගේ කලා භූමිකාවේ අනෙකුත් පැතිකඩය. බන්දුල විතානගේ නම් වූ අපූරු සුන්දර මිනිසාගේ ‘සමීප රූපය’ කෙමෙන් දුර රූපයක් බවට පත්වූයේ පසුගිය සතියේ ය. දුර රූපය කැමරා කාචයේ ය. එහෙත් සැබෑ ජීවිතයේ දී ඔහු තවමත් සමීප රූපයේ ය. ඔහුගේ හඬ පෞරුෂය, රංගන පෞරුෂය, පරිවර්තන ප්‍රතිභාව මෙරට රසික ජනතාව අතර සමීප රූපයක් ලෙස ම පවතිනු නිසැකය.චිත්‍රපට උන්මාදයසතියක් පමණ වූ කෙටි කාලයක් තුළ එනම්, පසුගිය තුන්වන දා සිට හත්වන දා දක්වා කොළඹ සිනමා ශාලා කීපයක් අසල, සංස්කෘතික මධ්‍යස්ථානයක, චිත්‍රපට උන්මාදයෙන් පෙළුණු විශාල රසික ජන සමූහයක ගේ මුහුණු ‘සමීප රූපය'ට හසු විය. චිත්‍රපට නැරඹීමට සිනමා ශාලාවකට යාම ඔවුන්ගේ ජීවිතයේ එදිනෙදා වින්දනාත්මක කලාත්මක කටයුත්තකට සහභාගි වීමේ වුවමනාවක් ලෙස සිතන එහෙත් කලකිරීමට පත්වී, ඉන් ඈත්ව සිටි දහස් සංඛ්‍යාත රසික පිරිස්, සිනමා ලෝලීන් නැවත සිනමා ශාලා අවට රොක්වනු ඉන්ද්‍රචාප දිටී ය.ශ්‍රී ලංකාවේ චිත්‍රපට අධ්‍යක්ෂවරුන්ගේ සංසදයේ ශක්තිය, ඔවුන්ගේ අරමුණු කුමක්ද යන්න ලොවට හඬගා පවසන්නට සමත් වූ කොළඹ අන්තර් ජාතික සිනමා උලෙළ 2014 (Colombo International Film Festival 2014) යළිත් වරක් නිද්‍රාවක සිටි සිනමා රසිකයන්ට චිත්‍රපට උන්මාදය බෝ කළ බව සත්‍යයකි.එක් සිනමා ශාලාවක චිත්‍රපටයක් නරඹා අවසන තවත් ශාලවක පෝලිමකට එකතු වන්නට, දිවා රාත්‍රි වෙනසක් නොලබමින් තමන්ගේ ජීවිතයට අලුත් යමක් එක් කරන්නට, චිත්‍රපටයක් නරඹා ශාලාවෙන් එළියට පැමිණ ඔවුන් හෝරා කීපයක් තිරයක් මත නැරඹූයේ තමන්ගේ ම ජීවිතයේ අංශුවක් නොවේ දැයි යළි යළිත් මෙනෙහි කරන්නට මේ රසික කැල පොලඹවන ලද අධ්‍යක්ෂවරුන්ගේ සංසදයේ මුහුණු රැසක් ම ඉන්ද්‍රචාපට සිහිපත් වේ.ඔවුන් සියල්ලන් එකාවන්ව එක්වී, මහත් ඵල මහානිශංස ගෙන දෙන්නා වූ මහා පින්කමක් කළා නොවේ දැයි ඉන්ද්‍රචාප කල්පනා කරයි. අසෝක, ප්‍රසන්න, විමුක්ති, බෙනට්, පති, අනෝමා ඇතුළු සෙබළ සෙබළියන්ට, චිත්‍රපට උන්මාදයෙන් පෙළෙන සියලු රසික රෝගී ජනතාවගේ ආචාරය සැබැවින් ම ඔබ හමුදාව, කණ්ඩායම, අඩුම තරමින් දින පහක් හෝ හයක් මෙරට ජන ජීවිතය බිඳකින් හෝ වෙනස් කළ බව නොදන්නේ නම්, ඒ මේ උලෙළේ ජයග්‍රහණය දකිනු නොරිසි වූ, දකින්නට තරම් හෘද සාක්ෂියක් නොමැති වූ චිත්‍රපටය යනු ප්‍රේක්ෂකයන්ගේ පසුම්බියට විද ඔවුන්ගේ රසඥතාව, බුද්ධිය මොට කරන කුමන හෝ උප්පරවැට්ටියකින් අලෙවියට පිවිසෙන සිල්ලර බයිස්කෝප්කාරයන්ට පමණි.ඉන්ද්‍රචාපකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091412</link>
    <topic>මේ රටේ සුදුසු ගෞරවය හිමිවුණේ නෑ</topic>
    <author>හේමාලි විජේරත්න</author>
    <content>මේ රටේ සුදුසු ගෞරවය හිමිවුණේ නෑජැක්සන් ඇන්තනීප්‍රේමය රමණීයය. ප්‍රේමයේ මතක සිතුවම් අතර අපට සිහිපත් වන ප්‍රේමවන්තයෝ ප්‍රේමවන්තියෝ බොහොමයකි. ලයිලා - මජ්නු, සාජහන් - මුම්ටාස්, රාම - සීතා, සාලිය - අශෝකමාලා දීඝ ගාමිණී - උන්මාද චිත්‍රා අතර දස්කොන් - ප්‍රමිලා ද ආදරණීය ප්‍රේමයක සදාතනික මතක සටහන් අතරවේ. එදා නරේන්ද්‍රසිංහ රජු දවස යළි සිහිපත් කරමින් මේ අමරණීය පෙම් පුවත යළිත් පුංචි තිරය මත සිත්තම් වෙමින් ප්‍රේමයේ අමාරස වර්තමාන ප්‍රේක්ෂක සහෘදයන් වෙත රැගෙන එන ‘දස්කොන්’ ටෙලිනාට්‍යය සෑම සෙනසුරාදා දිනකම රාත්‍රි 8.30 ට ස්වර්ණවාහිනී නාළිකාවෙන් නැරඹිය හැකි ය.‘දස්කොන්’ ප්‍රවීණ රංගධර චිත්‍රපට අධ්‍යක්ෂ ජැක්සන් ඇන්තනී ගේ නිර්මාණ කාර්යයකි. ඉතිහාසයේ සොඳුරු තැන් සොයා යමින් නිරන්තර ගවේෂණයක යෙදෙන මේ අපූර්ව නිර්මාණකරුවා දස්කොන් හා ඔහුගේ පූජනීය ප්‍රේමයේ මනරම් බව ආදර හැඟුම් සිත් පුරවාගත් ආදරණීයයකු ලෙස ආදරයෙන් දකින්නේ ය. ඒ දැක්ම යළි යළිත් ඔහු සිත කම්පනයට පත් කරමින් සිනහ කඳුළු අතර තෙරපෙමින් අද රමණීය ටෙලිසිත්තමක් සේ පුංචි තිරය මත දිග හැරෙයි.මෙවැනි පෙම් කතාවක් පුංචි තිරයට රැගෙන එන ඔහු අතීතයේ මේ ඓතිහාසික කතා අතර ආරම්භක මාර්ගෝපදේශකයෙකු ලෙසින් පණ්ඩුකාභය චරිතය රිදී තිරයට නඟමින් ‘අබා’ රැගෙන සිනමාවට නව ආරක දොරගුළු විවර කිරීමේ මූලිකයා වූයේ ය.ඉතිං ඇයි මේ ඔහු ‘දස්කොන්’ රැගෙන පුංචි තිරයට එන්නේ. සිනමාවේ හතරකොන හොඳින් හඳුනන ඔහු පුංචි තිරයටත් අමුත්තෙක් නොවෙයි.අද වනවිට මට දැනිලා තිබෙන ප්‍රධාන කාරණයක් තමයි ටෙලිනාට්‍ය විෂය කියන පරිස්සම්කර ගැනීමේ අපි වේදිකාවෙන් ටෙලිනාට්‍යවලට ඇවිත් මේ ක්ෂේත්‍රයේ ආරම්භක පිතිකරුවෝ වුණු අය. ඒ නිසා මේ විෂය පරිස්සම්කර ගැනීමේ අයිතිය මට තිබෙනවා. ඒ නිසා පොදුජන රසඥතාව ගැන නිතර සොයමින් ඉන්න මට අපේ අතීත ගුණාත්මක සහතිකය ජනප්‍රිය වෙලා තිබුණ යුගයේ ආ අපූරු වාක්‍යයක් මුණ ගැහෙනවා.ඒ තමයි ‘හුදී ජන පහන් සංවේගය පිණිසයි’ යන්න. මම මේ වැකියට හරි කැමැතියි. එදා මේක භාවිතා වුණේ ගුත්තිලය, සුභාෂිතය, සැලලිහිණි සංදේශය වැනි උසස් නිර්මාණ කෘති වෙනුවෙන් මට හිතෙනවා මේක අයිතිය ජනප්‍රිය සංස්කෘතියට කියලා. ජනප්‍රිය සංස්කෘතිය ඇති කරන ප්‍රධාන මාධ්‍යය අද ටෙලිවිෂන් එක.”“ටෙලිවිෂන් එක තුළ මම විවිධ වෙස්වලින් විවිධ නිර්මාණ කළා. මහා සිංහලේ වංශ කතාව, ගඟ දිගේ, හපන් පැදුර, යෙහෙළි, සලංහංතේ, මෙකී නොකී අයුරින් මට හිතුණා පොදුජන රසඥතාව වර්ධනයට අද තිබෙන හොඳම විෂය ටෙලිනාට්‍යය කියලා. ඒකයි මම ‘දස්කොන්’ ටෙලිනාට්‍යයක් කළේ.‘දස්කොන්’ සිනමාවට නොනැඟුණේ’ ඇයි?අද බොහෝ දෙනෙකුට එය පැනයක්. එයට සාධාරණ හේතුත් ඔවුන් ළඟ ඇති‍. එහෙත් ඊට වඩා සාධාරණ හේතු මේ වෙනුවෙන් නිර්මාණකරු ළඟ තිබෙනවා. වෙලාවකට ඒ හේතු ගැන පුදුමත් හිතෙනවා.”“දස්කොන් චිත්‍රපටයකට වඩා සුදුසු නවකතාවකට” ජැක්සන් කියනවා.* “ඇයි ඔබ එහෙම හිතන්නේ?”“මම දස්කොන් ගැන අධ්‍යයනය කරන්න පටන් ගත්තේ මේ විෂයය අළලා නවකතාවක් ලියන්න හිතාගෙන මේ කතා පුවත ඇතුළත එදා අපේ රටේ බරපතළ දේශපාලන සංසිද්ධි ඇතුළත් වෙනවා. අපේ ර‍ටේ වර්තමානය දක්වා බලපවත්වන සමාජ කැළඹිල්ලේ ආරම්භය මේ යුගය දක්වා දිවෙනවා. 1707 සිට 1739 දක්වා කාල පරාසය ඇතුළත තමයි වර්තමාන දේශපාලන විනාශයන් දක්වා වන ආරම්භක මොහොත නිර්මාණය වෙන්නේ. 1815 අපි ඉංග්‍රීසි ආධිපත්‍යයට සමවෙන්නෙත් මේ නිසා මේ කාලයේ විශාල දේශපාලන චරිත නාට්‍යයක වගේ රඟ දක්වනවා. නරේන්ද්‍රසිංහ රජු, ප්‍රමිලා බිසව දස්කොන් අධිකාරම්, මොනරවිල කුමාරිහාමි වැනි චරිත මේ අතර සුවිශේෂයි.“දස්කොන්” යන නම අද අපට ඉතාම සමීපයි. එහෙත් ඔහු සිංහලයාට ආධුනිකයෙක්. ජැක්සන් ඇන්තනී ඔහුට අලුත් නමක් දෙනවා. ජාන අනාථයෙක් ලෙස දස්කොන්ට එහෙම වුණේ කොහොමද? අපි අතීතය සොයා යමු.“දස්කොන් ගේ පියා මෙරටට එන්නෙ දෙවැනි රාජසිංහ රජුගේ කාලෙ. ඔහු එකල ලංකාවට ආපු ප්‍රංස සෙන්පතියෙක්. ඔහු දෙවැනි රාජසිංහ රජුගේ අස්ගොව්වා වෙනවා. ඔහුගේ නම ‘වී. ද ලැනරෝල් පේත්‍රෝ දි ගැස්කන්’ මේ ප්‍රංස අසරුවා උඩරට රාජ්‍යයේ බින්න බහිනවා. ඒ පෘතුගීසි කාන්තාවක් සමඟ විවාහපත්ව ප්‍රංස අසරුවාට සහ පෘතුග‍ීසි කාන්තාවට දාව උපදින දරුවාට නම් තබන්නේත් ඔහුගේ පියාගේ නම වන වී. ද ලැනරෝල් පේද්‍රෝ දි ගැස්කන්’ යනුවෙන්. ඔහු හැදෙන්නේ වැඩෙන්නේ කුන්ඩසාලේ කුමාරයාත් සමඟ. ‘ගැස්කන්’ නම් ප්‍රංස නම සිංහලයින්ගේ භාෂා‍ ඌරුවට ‘දස්කොන්’ වෙලා තිබෙනවා.”අසම්මත ප්‍රේමයක රමණීය පහසින් දස්කොන්ට උරුම වුණේ මරණය. ප්‍රමිලා බිසව වෙනුවෙන් උපන් ස්නේහය නිසා ම ඒ සීතල මරණය දස්කොන් සතුටින් වැලඳ ගන්නවා. එහෙත් අපේ ජනශ්‍රැතිය තුළ තිබෙන දස්කොන් - ප්‍රමිලා ප්‍රේම වෘත්තාන්තය සුපිරිසිදු ද?“දස්කොන් අදිකාරම්, ප්‍රමිලා බිසව, නරේන්ද්‍රසිංහ රජු, මොනරවිල කුමාරිහාමි කියන මේ චරිත හතර වටා දෝලනය වන සංවේදී සිද්ධි දාම රැසක් පවතිනවා. දස්කොන් - ප්‍රමිලා අතර පවතින්නේ අසම්මත ප්‍රේමයක්. මේ අසම්මත බව නිසා ම මේ ප්‍රේමය කිලිටි වුණා. ජනශ්‍රැතිය තුළ විවිධ ඕපාදූප මඟින් මේ සබඳතාව කිළිටි වුණා. මට හිතුණා මේක ශුද්ධ කරන්න ඕන කියලා. අපේ ජනකවියට ආදරය කරමින්, අසම්මත ප්‍රේමය තුළ තිබිය හැකි ගුණ ගරුක බව දැක විශාල පර්යේෂණයක් ඇසුරින් මේක කරන්න මට ඕන වුණා. තොරතුරු රැසක් ඒ වෙනුවෙන් එකතු කළා. මේ තොරතුරුත් එක්ක සංවේදී ප්‍රේම වෘත්තාන්තයක් ලෙස හා දීර්ඝ දේශපාලන නාටකයක් ලෙසින් සිනමා පටයකට මේක සංකෝචනය කරන්න අපහසුයි. කතාව ගුණ ගරුක කිරීම සඳහාත් දේශපාලන නාටකය පැහැදිලි කිරීම සඳහාත් දීර්ඝ අවකාශයක් අවශ්‍යයි. ඒ නිසා ඒ කාර්යයන් සියල්ල උදෙසා වඩා සුදුසු ටෙලිනාට්‍යයයි.”එක පැත්තකින් මේක විශාල සංගීතමය අධ්‍යයනයක් බවට පත්වුණා. මේ ටෙලිනාට්‍යය ඇතුළත සංගීතාංග 50 ට අධික සංඛ්‍යාවක් තිබෙනව. ප්‍රවීණ සංගීතඥ සමන්ත පෙරේරා තමයි සංගීතවත් කරන්නේ. ජනශ්‍රැතියෙන් මම එකතු කරගත් කවි වගේ ම මම රචනා කරපු කවිත් මේකට ඇතුළත්.”දස්කොන් විසින් රචනා කරන ලද ශ්‍රී .......... නම් කාව්‍ය ග්‍රන්ථය පොදුජන භාවිතාවට ගැනුණේ නෑ. ඒකට හේතු වුණේ ඔහු පිට දේශාන්තරයෙක් වීමයි. ඒ නිසා තමයි මම ඔහු ජාන අනාථයෙක් ලෙස හඳුනා ගත්තේ. ඒක හේතු කොට ගෙන මේ රටේ ඔහුට සුදුසු ගෞරවය හිමි වුණේ නෑ. රාහුල හිමි, වෑත්තෑවේ හිමි ලියපු කවි වගේ ‘ශ්‍රී නාමය’ පාසල් විෂය නිර්දේශයටවත් ගත්තේ නෑ.‍ ඒක අයත් වෙන්නේ විරහ ශෘංගාර කාව්‍ය ගණයට නමුත් ‘ශ්‍රී නාමය’ අපේ රටේ ගීත සාහිත්‍යයේ බොහෝ ගීත රචකයන් කියවා ඇති බවට ඔවුන්ගේ නිර්මාණ අධ්‍යක්ෂණයේදී මට අහු වෙනවා. කරුණාරත්න අබේසේකරයන් ලියූ ‘චන්ද්‍ර බිම්බයුරු ඔබෙ වත පවසයි’ යන ගීතය ශ්‍රී නාමයෙන් ආභාෂය ලබපු ගීතයක්.”“කුණුහරුප කවි ලිව්ව රස්තියාදුකාර ගැහැනියක විදියට හඳුනාගෙන හිටපු ‘ගජමන් නෝනා’ දයානන්ද ගුණවර්ධන ‘ගජමන් පුවත’ කළාට පස්සේ උසස් කිවිඳියක ලෙසින් හඳුනා ගත්තා. ඒ වගේ මට විශ්වාසයක් තිබෙනවා දස්කොන් ටෙලිනාට්‍යය නිසා දස්කොන් චරිතයට ඔහුගේ කවීත්වයට, කවියට, ප්‍රේමයට, ප්‍රේමය වෙනුවෙන් කළ පරිත්‍යාගයට අපූර්වත්වයත් මේ කතා පුවත තුළින් එක් වෙයි කියල.”“අපේ ටෙලිනාට්‍ය ලෝලීන් ප්‍රේමකතා ප්‍රිය කරනවා. හැඟීම්බර කතාවලට ප්‍රියයි. අපිට ඉන්නේ ‘කවි සිළුමිණ’ කියවපු පරම්පරාවක්. සඳ කිඳුරු ජාතකය කියලා මනමේ බලලා ප්‍රේමය පිළිබඳ අතීත රසඥතාවයන්ගෙන් පිබිදුණු සිත් ඇත්තෝ. ඔවුන් මේක ආදරයෙන් වැලඳ ගනීවි.සක්මන් කරන මළුවේදී බැඳි හාද සිත් සන්තොසින් දුක් අම මී බීවා ද ඉක්මන් ගමන් හිමි‍යනි ඔබ යනවාද? දස්කොන් මගේ නමට ජීවිතේ දෙනවාද?දස්කොන් ගේ රමණීය ප්‍රේමයට නව අරුතක් රැගෙන එන ජැක්සන්ට අපේ ආචාරය!හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091413</link>
    <topic>බ්‍රිතාන්‍ය රජ පවුලට තවත් සාමාජිකයෙක්?</topic>
    <author>කුමාර</author>
    <content>බ්‍රිතාන්‍ය රජ පවුලට තවත් සාමාජිකයෙක්?බ්‍රිතාන්‍ය රජ පවුල වෙතින් තවත් ගැබ් ගැනීමක් පිළිබඳ පුවත ලොව පුරා මාධ්‍ය වෙතින් ප්‍රචාරය වීම ආරම්භ වූයේ පසුගිය සැප්තැම්බර් 8 සඳුදා සිටය. විලියම් කුමරුගේ බිරිය හා කේම්බ්‍රිජ් හී ආදිපාදවරිය වූ කේට් මිඩ්ල්ටන් නැවත ගැබ් ගෙන ඇති බවට දූසමාන ආරංචි පසුගිය මාස ගණනාව පුරා පැතිර ගිය ද ඒවායේ සත්‍යතාවක් තිබුණේ නැත.ජෝර්ජ් කුමරුගේ මව වූ කේට් ආදිපාදවරිය මේ වන විට 32 හැවිරිදිය. කෙන්සිංටන් මාලිගයේ වෙසෙන කේම්බ්‍රිජ් ආදිපාද යුවළ තම පවුලට තවත් එක් සාමාජිකයකු හෝ සාමාජිකාවක් එක්කර ගැනීමේ කැමැත්තෙන් පසුවන බව මාධ්‍ය හරහා හෙළි කෙරුණේ මෙයට මාස ගණනකට පෙරදීය.එතැන් පටන් කේට් කුමරියගේ ගර්භණී භාවය පිළිබඳ කටකතා පැතිර ගියේය. ඇගේ ගර්භණී භාවය පිළිබඳ නිල නිවේදනය බකිංහැම් මාලිගයෙන් පසුගිය අටවැනි සඳුදා නිකුත් විය. ඒ ජෝර්ජ් කුමරු සිය පළමු උපන් දිනය සමරා සති හයකට පසුවය.මේ වන විට උදෑසන අපහසුතාවන්ගෙන් පෙළෙන කේට් කුමරියගේ දරු ගැබට තවම සති දොළහක් පිරී නැති බව ද බකිංහැම් මාලිගයේ ආරංචි මාර්ග සනාථ කරයි. මේ අනුව විලියම් - කේට් යුවළගේ දෙවැනි දරුවාගේ උපත සිදුවීමට ඉඩ ඇත්තේ 2015 වසරේදීය.කේට් කුමරිය ගැබිනියක බව සඳහන් නිල නිවේදනය නිකුත් වූ දාම විලියම් කුමරු තනිවම ඔක්ස්ෆර්ඩ් සරසවියට පැමිණියේ එහි ඉදි කෙරුණු නව ගොඩනැඟිල්ලක් විවෘත කරනු පිණිසය. එහිදී‍ දෙවැනි වරට පිය පදවිය ලැබීමේ බලාපොරොත්තුවෙන් සිටින විලියම් කුමරුට පිරිසේ සුබ පැතුම් ලැබිණි.ඔක්ස්ෆර්ඩ් හී ශාන්ත ඇලෝසියස් ළදරු පාසලේ ඉගෙනුම ලබන බෙත්ලිලි බාර්ටන් කුමරුට සෙල්ලම් හංසයකු පිළිගන්වමින්කීවේ මෙවැන්නකි.“මේ හංසයා ජෝර්ජ්ට. ඔයාලාට තවත් දරුවෙක් ඉන්නවා කියලා මම දැනගෙන හිටියේ නැහැ”විලියම් කුමරු එම දැරියට මෙන්ම තමාට සුබ පැතූ සියලු දෙනාට ද ස්තුති කළේය.විලියම් කුමරුගේ පියා චාල්ස් කුමරු සහ කුඩම්මා කෝන් වෝල් හී ආදිපාදවරිය කැමිලා, කේට් ගේ ගර්භණී භාවය ගැන දැනගෙන ඇත්තේ ඒ බව රැජන දැනගත්තායින් පසුව බව පැවසෙයි. ඉන් පෙනී යමින් තිබෙන්නේ විලියම් කුමරු හා කේට් කුමරිය චාල්ස් කුමරුට වඩා එලිසබෙත් රැජනට සමීප බවකි.“අද ඔක්ස්ෆර්ඩ් හී උත්සවයට ආදිපාදවරිය සහභාගී වූයේ නැහැ. දරු ගැබට තෙමසක් පිරෙන තුරු ඇය කෙන්සිංටන් මාලිගයටම වී විවේකීව හිඳීවි. ඒ කාලය ඇතුළත ඇය උත්සව අවස්ථාවන්ට සහභාගි වේවීයි සිතන්නට බැහැ” බකිංහැම් මාලිගයේ ප්‍රකාශකයකු මාධ්‍ය වෙත පවසා තිබේ.විලියම් හා කේට් යුවළගේ දෙවැනි දරුවා ද ජෝර්ජ් කුමරු මෙන්ම එලිසබෙත් රැජනට මී මුණුපුරකු හා මිණිබිරියක වනු ඇත.කේට් කුමරිය මෙවර උපත ලබා දෙන්නේ ගැහැනු දරුවකුට ද පිරිමි දරුවකුට ද යන්න පිළිබඳ ඔට්ටු ඇල්ලීම් හා ඔට්ටු භාර ගැනීම් මේ වන විට ද බ්‍රිතාන්‍යයේ ආරම්භ වී අවසන්ය. බහුතරය දරන මතය වන්නේ කේට් කුමරිය මෙවර ගැහැනු දරුවකුට උපත ලබා දෙනු ඇත යන්නයි.ගැහැනු දරුවකු උපත ලද හොත් එම දැරියට තැබෙන නම පිළිබඳ ඔට්ටු ඇල්ලීම් පවා මේ වන විට බ්‍රිතාන්‍යය ඇතුළත ගජරාමෙට සිදුවෙමින් තිබේ.විලියම් කුමරුගේ සොහොයුරු හැරී කුමරු ද විලියම් - කේට් යුවළට සුබ පතා තිබේ. එම යුවළ‍ගේ දෙවැනි දරුවා උපන් වහා කිරුළ පිළිබඳ හැරී කුමරුට යම් අපේක්ෂාවක් ඇත්නම් එය තවත් දුරස් වෙයි. මෙතෙක් කිරුළ හිමි සිවුවැන්නා වූයේ හැරී කුමරුය. ඒ පිළිවෙළින් චාල්ස්, විලියම් සහ ජෝර්ජ් කුමරුවන්ට පසුපසිනි. තම දරුවා උපත ලද වහා සිවුවන ස්ථානය එම දරුවාට හිමිවන අතර හැරී කුමරු පස්වන තැනට තල්ලුවෙයි.දැන් බ්‍රිතාන්‍යයේ විලියම් - කේට් යුවළ මාධ්‍ය වෙතත් ජනතාව වෙතත් මාස හත අටක් තිස්සේ රස කරමින් කතා කළ හැකි මාතෘකාවක් සපයා අවසන්ය. අනුමාන හා පරදු තැබීම් සහිතව මාධ්‍ය සහ තවත් බොහෝ දෙනා ඉදිරියේ දී ඉපදෙන්නට සිටින දරුවා ගේ ජන්ම පත්‍ර පරීක්ෂා කරනු නිසැකය.කුමාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091414</link>
    <topic>කලාවට එන්න අමාරුයි ඇවිත් රැඳෙන්න ඊටත් අමාරුයි</topic>
    <author>තුෂාරි නේරංජා</author>
    <content>කලාවට එන්න අමාරුයි ඇවිත් රැඳෙන්න ඊටත් අමාරුයිහරිඳු වර්ණ පෙරේරාපසුගිය දිනවල පුංචි තිරයේ විකාශය වූ ‘අමා’ ටෙලිනාට්‍යය කා අතරත් ජනප්‍රියත්වයට පත්වූවා. මෙහි ‘වරා’ චරිතය ප්‍රේක්ෂකයන් අතර තවමත් කතාබහට ලක්වෙනවා. මේ චරිතයට පණ‍ පොවන්නේ මේ වන විට පුංචි තිරයේ තමන්ගේම අනන්‍යතාවයක් සොයා යන ජනප්‍රිය නළුවෙක්. ඔහු ජනප්‍රිය චිත්‍රපට නළුවකු හා අධ්‍යක්ෂවරයකු වූ එල්.එම්.පෙ‍රේරාගේ පුතණුවන් වන හරිඳු වර්ණ පෙ‍ෙර්රායි.* මේ දිනවල ඔබ ටෙලිනාට්‍ය කිහිපයකම චරිත නිරූපණය කරනවා නේද?ඔව්. මේ දවස්වල ‘කිත්සිරිගේ ඉරණම’ ටෙලිනාට්‍යයේ රූගත කිරීම් සිදුවෙනවා. මේ ටෙලිනාට්‍යය වසන්ත කුමාරසිරිගේ නිර්මාණයක්. එහි කිත්සිරිගේ මිතුරෙක් ලෙස මම චරිත නිරූපණය කරනවා. මේ දවස්වල එහි රූගත කිරීම් කුලියාපිටිය ප්‍රදේශය අවට සිදුවෙනවා. ඊට අමතරව මහේෂ් සත්සර මද්දුමආරච්චිගේ ටෙලිනාට්‍ය දෙකක රූගත කිරීම් සඳහා සහභාගි වෙනවා. සනත් අබේසේකර ගේ ‘මීදුම වගේ ඇවිදින්’ ටෙලිනාට්‍යයේ ආරක්ෂක නිලධාරියකු ගේ චරිතයක් නිරූපණය කරනවා.* කලා ක්ෂේත්‍රයේ ස්ථාවරයක් ගොඩනඟාගන්නට මේ වන විට ඔබ සමත්ව තිබෙනවාද?ඇත්තටම, 1992 දි පටන් ගත්ත ගමන තවමත් ටිකෙන් ටික තමයි මම ඉදිරියට යන්නේ. මේක හිතන තරම් සුන්දර ස්ථානයක් නෙමෙයි. ඇතුළට එන්න බොහොම අමාරුයි. ඒ ‍වගේම ඒ පැවැත්ම රැක ගන්න ඊටත් වඩා අමාරුයි. ආර්ථික වශයෙන් ගත්තත් එලෙසමයි. මූල්‍යමය ස්ථාවරයක් ලබන්න නම් තව බොහෝ කාලයක් යාවි.* ඔබ මේ වන විට රූපලාවණ්‍ය පිළිබඳ ව්‍යාපාරයක් කරනවා. ඒ ගැනත් කතා කරමු.රංගනයෙන්, කලා ක්ෂේත්‍රයෙන් අද වන විට මූල්‍යමය ස්ථාවරයක් ලබන්න අපහසුයි. ඒ නිසා මම රූපලාවණ්‍යාගාරයක් අරඹා තිබෙනවා. එයින් ලැබෙන ආදායමෙන් තමයි ජීවත්වන්නේ. නැතුව රඟපෑම ආදායම් මාර්ගයක් කරගන්නට මම කැමැති නැහැ.* මඟතොටේදී ලැබෙන ප්‍රේක්ෂක ප්‍රතිචාර එහෙම කොහොමද?හුඟාක් හොඳයි. ‘වරා’ ‍ෙග් චරිතයෙන් හුඟාක් දුරට ප්‍රේක්ෂකයන් අතරට යන්නට මට හැකි වුණා. අද වුණත් ‘වරා’ කිව්වහම හැමදෙනාම මා හොඳින් හඳුනනවා.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091415</link>
    <topic>දූ පුතුන්ගේ හැකියාව එළිදැක්වීමට අවස්ථාවක්</topic>
    <author/>
    <content>දූ පුතුන්ගේ හැකියාව එළිදැක්වීමට අවස්ථාවක්කොළඹ ජාත්‍යන්තර පොත් ප්‍රදර්ශනයට සමගාමීව ළමා කුසලතා සංවර්ධන වැඩසටහන දරුවන්ගේ ගායන, නර්තන, සාමාන්‍ය දැනීම, නිවේදන හැකියාව එළිදැක්වීමට අවස්ථාව සලසා දී ඇති අතර විශේෂ ඇගැයීම්වලට අමතරව තම සහභාගිත්වය වෙනුවෙන් සහභාගිත්ව සහතික පත්‍රයක් ද හිමි වේ.කොළඹ 07 සිංහල සංස්කෘතික ආයතනයේ (BMICH ඉදිරිපිට) භූමියේ ඇති විශේෂ එළිමහන් වේදිකාවකදී (මෙම 17 වැනි දින දක්වා) මෙම ඇගැයීම් ලබා දීමට කටයුතු සලසා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091416</link>
    <topic>ලෝක කුසලාන ගී නිර්මාණය එළිදකී</topic>
    <author>ඉඳුනිල් වීරරත්න  </author>
    <content>ලෝක කුසලාන ගී නිර්මාණය එළිදකීතව මාස කීපයකින් ඇරැඹෙන ලෝක කුසලාන එක්දින ක්‍රිකට් තරගාවලියේදී සුවිශේෂී දස්කම් දක්වා ක්‍රිකට් කිරුළ යළිත් අපේ රටට රැගෙන එන්නට අපේ ක්‍රිකට් විරුවන් ධෛර්යවත් කිරීම සඳහා මහා රාජා ආයතනය අනුබද්ධ එම් එන්ටටේන්මන්ට්ස් (M Entertainments) ලෝක කුසලාන ගීත නිර්මාණ එළි දැක්වීමේ සුවිශේෂී වැඩසටහනක් ආරම්භ කර තිබේ.මේ යටතේ ක්‍රිකට් ලෝක කුසලානය වෙනුවෙන් ශ්‍රී ලංකා ක්‍රිකට් කණ්ඩායමට සුබ පැතීමටත්, ඔවුන් දිරිගැන්වීමටත් ගීත නිර්මාණය කිරීම උදෙසා ප්‍රවීණයන් සේම නවකයින් ද දිරි ගැන්වීම වෙනුවෙන් ‘ලෝක කුසලාන සින්දු අභියෝගය’ සූදානම් කර ඇත. සුනිල්, පියල් ඇතුළු ජිප්සීස් කණ්ඩායම එම අවස්ථාව රස ගන්වමින්.මෙහිදී නිර්මාණශීලී ගී පද රචකයන්ට, තනු නිර්මාණ කරුවන්ට, දක්ෂ සංගීතවේදීන්ට මෙන්ම ගායක ගායිකාවන්ට ද මේ සඳහා ගීත නිර්මාණය කිරීමට දැන් අවස්ථාව තිබේ.මේ පිළිබඳව දැනුම්වත් කිරීමේ මාධ්‍ය හමුවක් පසුගිය දා කොළඹ 4 විශාඛා පාරේ කිව්බා අවන්හලේ දී ශ්‍රී ලංකා ක්‍රිකට් විරුවන්ගේ ප්‍රධානත්වයෙන් පැවැත්විණි.මෙම අවස්ථාවට ක්‍රිකට් තේරීම් කමිටු සභාපති සනත් ජයසූරිය, ශ්‍රී ලංකා පිලේ නායක ඇන්ජලෝ මැතිව්ස්, කුමාර් සංගක්කාර, ලසිත් මාලිංග, රංගන හේරත්, ළහිරු තිරිමාන්න, අශාන් ප්‍රියන්ජන්, කිත්රුවන් විතානගේ, ධම්මික ප්‍රසාද්, චානක වෙලගෙදර, සුරාජ් රන්දීව් ඇතුළු ක්‍රීඩකයෝ රැසක් සහභාගි වූහ.මේ සඳහා වන පළමු ගීතය ලෙස ජිප්සීස් සංගීත කණ්ඩායම නිර්මාණය කළ ‘ශ්‍රී ලංකා කොල්ලෝ වසයි’ ගීතය එහිදී එළි දැක්විණි.මේ පිළිබඳව අදහස් දැක්වූ එම් එන්ටර්ටේන්මන්ට්ස්හි උපදේශක සුසාර දිනාල් මහතා,“ක්‍රිකට් ක්‍රීඩාව දැන් අපේ රටේ ජාති ආගම් කුලමල භේදයන්ගෙන් තොර ආගමක් බවට පත්වෙලා. සංගීතයටත් සීමා මායිම් වැටකොටු නැහැ. ඉතින් අපි කල්පනා කළා 2015 ලෝක කුසලාන ක්‍රිකට් තරගාවලියට සහභාගි වන අපේ ක්‍රිකට් විරුවන් ධෛර්යවත් කරන්නට ගීත නිර්මාණ ඇතුළත් සීඩී තැටියක් එළි දක්වන්න.මෙහි ආරම්භය ලෙස අද ජිප්සීස් කණ්ඩායම ගායනා කරන ‘ශ්‍රී ලංකා කොල්ලො වසයි’ ගීතය එළි දක්වනවා.මෙම ගීතයට රූප රචනා නිර්මාණය කර එවන ජයග්‍රාහකයාට මුදලින් ත්‍යාගයක් ලබා දීමට අප බලාපොරොත්තු වෙනවා.සීඩී එකේ ඉතිරි ගීත නිර්මාණය කිරීමේ අවස්ථාව අප මේ රටේ ඉන්න නවක ප්‍රවීණ ගී පද රචකයින්ට, සංගීතඥයින් මෙන් ගායක ගායිකාවන්ට ලබාදීමට තීරණය කළා.ඒ අනුව ක්‍රිකට් ක්‍රීඩාවට, ක්‍රිකට් විරුවන්ට ආදරය කරන නිර්මාණශීලී ජනතාවට තැපැල් මඟින්, ඊමේල් මඟින්, අන්තර්ජාල පහසුකම් ඔස්සේ තම නිර්මාණ අපට යොමු කරන්න පුළුවන්. එහෙම නැතිනම් තමන් නිර්මාණය කළ ගීතය සීඩී තැටියකින් හෝ වෙනත් මාධ්‍යයකින් අප ආයතනයට ගෙනැවිත් බාර දෙන්න පුළුවන්.”මෙලෙස ලැබෙන ගීත ලෝක කුසලානයට සහභාගිවන ක්‍රිකට් කණ්ඩායම නම් කළ පසු දැවැන්ත සංගීත ප්‍රසංගයක් පවත්වා ඔවුනට ලබා දීමටත් බලාපොරොත්තු වනවා.” ශ්‍රී ලංකා ක්‍රිකට් කණ්ඩායමේ අනුග්‍රාහකයා වන ඩයලොග් ආයතනය මේ සඳහා අනුග්‍රාහක දායකත්වය ලබා දෙයි.එම සැඳෑවේ විශේෂ අවස්ථා කීපයකි මේ.ඉඳුනිල් වීරරත්න  උතුරු කරෙන් වරෙල්ලා නැ‍ඟෙනහිරෙන් වරෙල්ලා කොළොම්පුරෙන් දකුණු දෙසින් සතර දිගින් වරෙල්ලා ලංකාවට සුබ පතන්න එකතුවෙලා වරෙල්ලාශ්‍රී ලංකා කොල්ලො වසයි යකඩ බෝල දෙකට පලයි ගිය පාරත් අපි දුන්නා බැටේ මේ පාරත් අපි දෙනවා බැටේක්‍රිකට් ඉගැන්නුවෙ සුද්දො වුණත් සෙකන්ඩ් වෙන්නෙ නෑ කාට වුණත් තරගෙට එන්නේ කවුරු වුණත් සිංහයො එවරෙඩි කොහේ වුණත්රිදෙන්න දෙන්නම් දැනෙන්න දෙන්නම් දුවන්න දෙන්නම් මෙදා සැරේවිස්කි බ්‍රැන්ඩි ජින්වලට වඩා අපේ කොල්ලො හරි සැරයි මෙදා දාන්න ආවොත් බොරු පාට් මෙදා නාන්න වෙනවා සබන් නොගාරිදෙන්න දෙන්නම් දැනෙන්න දෙන්නම් දුවන්න දෙන්නම් මෙදා සැරේබලකණු වට්ටන්නේ කවුද - ශ්‍රී ලංකා ශ්‍රී ලංකා ක්‍රිකට් ලොවේ සූරයො කවුද - ශ්‍රී ලංකා ශ්‍රී ලංකා ජය පිට ජය ගන්නේ කවුද - ශ්‍රී ලංකා ශ්‍රී ලංකා කප් එක උස්සන්නේ කවුද - ශ්‍රී ලංකා ශ්‍රී ලංකාඡායාරූප - රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091417</link>
    <topic>'නිරෝගී දිවියකට' පොත් පෙළ සමාජ වගකීමක් ඉටුකිරීමක්</topic>
    <author>ඡායාරූපය - සමන් ශ්‍රී වෙදගේ</author>
    <content>'නිරෝගී දිවියකට' පොත් පෙළ සමාජ වගකීමක් ඉටුකිරීමක්සදීපා ප්‍රකාශන අධිපති සරත්චන්ද්‍ර වන්නිඅච්චිඅධ්‍යාපනික සහ බෞද්ධ ග්‍රන්ථ ප්‍රකාශක ආයතනයක් ලෙස කීර්තිමත් නාමයක් දිනා සිටින ‘සදීපා’ ග්‍රන්ථ ප්‍රකාශක ආයතනය පසුගියදා සෞඛ්‍ය විද්‍යාත්මක ග්‍රන්ථ 20ක් එකවර එළිදැක්වීය. ශ්‍රී ලංකාව තුළ මෙවැනි ග්‍රන්ථ එකතුවක් එකවර එළිදැක්වූ පළමු අවස්ථාව ද මෙය වේ. සෞඛ්‍ය විද්‍යාත්මක ග්‍රන්ථ මෙපමණ සංඛ්‍යාවක් එකවර ප්‍රකාශයට පත්කිරීමට මුල්වූ හේතු පිළිබඳවත් එම ග්‍රන්ථ මොනවාද යන්න පිළිබඳවත් අපි සදීපා ප්‍රකාශන අධිපති සරත්චන්ද්‍ර වන්නිඅච්චි විමසා සිටියෙමු.මෙවැනි සෞඛ්‍ය විද්‍යාත්මක කෘති එකතුවක් එළිදැක්වීමට පියවර ගත්තේ ඇයි?දිනපතා පුවත්පත්වලත්, සතිපතා පුවත්පත්වලත් සෞඛ්‍ය විද්‍යාත්මක ලිපි විශාල වශයෙන් පළවෙනවා. එවැනි සෑම ලිපියක්ම වාගේ මම කියවනවා. විවිධ අයුරින් සෞඛ්‍ය දැනුම ලබාදෙමින් තම පාඨකයන් දැනුවත් කිරීමට එම පුවත්පත් ගන්නා උත්සාහය ඉතාම වටිනවා. මම දකින්නේ එය පුවත්පත් මඟින් සිදුකරන විශාල සේවයක් ලෙසයි. පුවත්පතක ලිපියක් පළවුණාම එය පාඨකයන්ගේ අතේ රැ‍ඳෙන්නේ දින කීපයයි.නමුත් එම සෞඛ්‍ය විද්‍යාත්මක කරුණු පොතක් ලෙස මුද්‍රණය වුණොත් බොහෝ කාලයක් ඒවා සුරක්ෂිතව පවතීවි. පාඨකයින්ට ‍නැවත නැවත ඒවා කියවන්න හැකිවේවි. පොතක් කියන්නේ පුවත්පතක් මෙන් කියවා පැත්තකට දමන දෙයක් නෙමෙයි. ඒ නිසා පාඨකයින්ට හොඳ දේ කියවන්න දෙන ආයතනයක් හැටියට ඔවුන්ට ඉතාම ප්‍රයෝජනවත් මාතෘකා යටතේ රචනා වුණු පොත් 20ක්ම එකවර ඉදිරිපත් කරන්න අප තීරණය කළා.ඒ අනුවයි සදීපා ආයතනය මෙවැනි පියවරක් ගත්තේ. මෙය අපෙන් කෙරෙන්න ඕන සමාජ යුතුකමක් හැටියටයි අප කල්පනා කළේ.අනෙක් කාරණය තමයි, අප කවුරුත් රෝගී වෙනවා. අපට වැල‍ඳෙන රෝග පිළිබඳව අපට කිසියම් දැනුමක් තිබෙනවා නම්, ඇතැම්විට එම රෝගවලින් වැළකී සිටීමට, එම රෝගවල තත්ත්වය දරුණු අතට හැරෙන්නට නොදී නිසි අවධියේ දී අවශ්‍ය ප්‍රතිකාරවලට යොමු වීමට එම සෞඛ්‍ය විද්‍යාත්මක දැනුම උපකාර වෙනවා. ඒ දැනුම පාඨකයින්ට ලබා දීමයි අපේ අරමුණ වුණේ. මේ සෞඛ්‍ය විද්‍යාත්මක පොත් පෙළ අප පොදුවේ හඳුන්වා තිබෙන්නේ ‘නිරෝගී දිවියකට’ යනුවෙන්.මේ සෑම පොතකම එක් තැනක අප සඳහන් කර තිබෙනවා “අපගේ මරණය, කවදා කෙලෙසක සිදුවේදැයි නොදනී” යනුවෙන්. අප මිය යන්නේ කෙලෙසක කවදාද කියා අප දන්නේ නැති වුණාට, අපට එය තීරණය කළ නොහැකි වුණාට ඉදිරි ජීවිත කාලය සෞඛ්‍ය සම්පන්නව ගෙවනවාද නැතිද කියා අපට තීරණය කළ හැකියි. ඒ සඳහා අපගේ සෞඛ්‍ය පිළිබඳව අප දැනුවත් විය යුතුයි. අපගේ පාඨකයින්ට අන්න ඒ දැනුම ලබා දීමයි අපගේ අරමුණ වුණේ.මෙය කිසියම් අභියෝගයක් හෝ අවදානම් සහගත දෙයක් ලෙස ඔබට හැඟුණේ නැතිද?මම අභියෝගවලට කැමැති කෙනෙක්. සදීපා ආයතනය සාමාන්‍යයෙන් ප්‍රකාශිත ආයතනයක් ලෙස ප්‍රසිද්ධියක් උසුලන්නේ අධ්‍යාපනික සහ බෞද්ධ පොත්පත්වලට. ‘නිරෝගී දිවියකට’ පොත් ව්‍යාපෘතිය මා විසින් සැලසුම් කරලා ඒ පිළිබඳව මගේ ආයතනයේ උසස් නිලධාරීන් සමඟ සාකච්ඡා කළාම ඔවුන් ඒකට අකැමැති වුණා. ඒ; මේ සඳහා විශාල මුදලක් වැය වන නිසා වගේම එකවර පොත් 20ක් එළිදැක්වීම තරමක අභියෝගයක් නිසා.ඔවුන් මට යෝජනා කළේ පොත් දෙක තුනක් පමණක් පළමුවෙන් එළිදක්වමු කියන අදහස. නමුත් මගේ අදහස වුණේ ආකර්ෂණීය ලෙස මෙම ‍ෙපාත් පෙළ ඉදිරිපත් කරන්න නම්, බහුලව පවතින ලෙඩ රෝග 20ක් පිළිබඳවවත් පොත් පළ කරන්න ඕන කියන එකයි. ඒ අනුවයි අප මේ පොත් පෙළ ඉදිරිපත් කළේ. මෙහිදී පිළිකාවෙන් මිදෙමු, හෘද රෝගවලින් මිදෙමු, වකුගඩු රැකගනිමු, ගැස්ට්‍රයිටිස් වළක්වා ගනිමු, දත් සුරකිමු, දියවැඩියාව පාලනය කරගනිමු වැනි මාතෘකා 20ක් යටතේ මෙම පොත් 20 රචනා වී තිබෙනවා. මෙම පොත් අපි ඉහළම ප්‍රමිතියෙන් මුද්‍රණය කළා.මෙම පොත්වලට සම්පත්දායකත්වය ලබා දුන්නේ ඒ ඒ ක්ෂේත්‍ර පිළිබඳව විශේෂඥ දැනුමක් ලබා ඇති විශේෂඥ වෛද්‍යවරු. ඒ වගේම මෙම පොත් සංස්කරණය කළේ විවිධ පුවත්පත්වල සිටින සෞඛ්‍ය විද්‍යාත්මක ලිපි රචනා කිරීම පිළිබඳ මනා දැනුමක් ඇති මාධ්‍යවේදීන් සහ මාධ්‍යවේදිනියන්. ඒ නිසා මේ පොත් පෙළ ඉහළම මට්ටමක තිබෙන බව මගේ විශ්වාසයයි. නිවැරදි වෛද්‍ය විද්‍යාත්මක දැනුම වෛද්‍යවරුන් සතු වුණාට ඔවුන්ට පොත් රචනා කරන්න වෙලාවක් නෑ. ඒ නිසයි වෛද්‍යවරු සහ මාධ්‍යවේදීන් එකතු කරගෙන අපි මේ වැඩේ කළේ.මෙම පොත් සියල්ල බටහිර වෛද්‍ය විද්‍යාත්මක මත, උපදෙස් අනුව ලියැවුණු පොත් ද?බහුතරයක් බටහිර වෛද්‍ය විද්‍යාත්මක මතයන් අනුව ලියැවුණු පොත්. ඊට අමතරව “දේශීය වෛද්‍ය ප්‍රතිකාර”, “ආයුර්වේද රහස්” යන මාතෘකා යටතේ රචනා වී ඇති පොත් දෙකක් ද මේ පොත් අතර තිබෙනවා. ඉදිරියේදී අප ඉදිරිපත් කිරීමට බලාපොරොත්තු වන පොත් අතර දේශීය වෛද්‍ය මත අනුව ලියැවුණු පොත් කීපයක් ම තිබෙනවා.ඉදිරියේදීත් මෙවැනි වෛද්‍ය විද්‍යාත්මක පොත් ඉදිරිපත් කරන්න ඔබ බලාපොරොත්තු වෙනවාද?අප පසුගියදා ප්‍රකාශයට පත් කළ පොත් 20 පිළිබඳව පාඨකයින් දක්වන උනන්දුව ගැන අවධානය යොමුකරනවා. එහිදී හොඳ පාඨක ප්‍රතිචාර ඇති බව අපට හැඟී ගියොත් මේ වන විට සාකච්ඡා නොකළ මාතෘකා යටතේ සෞඛ්‍ය විද්‍යාත්මක පොත් පෙළක් ඉදිරියේ දී ඉදිරිපත් කරන්න අප සැලසුම් කරලා තියෙනවා. ඒ වගේ ම ඉදිරියේදී නිරෝගී ජීවිතයක් ගත කිරීම සඳහා අප ගත යුතු නොගත යුතු ආහාර පාන පිළිබඳවත් කරුණු ඇතුළත් පොත් පෙළක් එළිදැක්වීමට අප බලාපොරොත්තු වෙනවා.ඡායාරූපය - සමන් ශ්‍රී වෙදගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091418</link>
    <topic>‘තණ්හා රති රඟා’ ලන්ඩන් සිනමා උලෙළක හොඳම චිත්‍රපටය වෙයි</topic>
    <author/>
    <content>‘තණ්හා රති රඟා’ ලන්ඩන් සිනමා උලෙළක හොඳම චිත්‍රපටය වෙයිඅධ්‍යක්ෂ නිලේන්ද්‍ර ලන්ඩන් චිත්‍රපට උළෙලේදීනිලේන්ද්‍ර දේශප්‍රියගේ ‘තණ්හා රතී රඟා’ චිත්‍රපටය ලන්ඩන් හි “I WILL TELL” සිනමා උළෙලේ හොඳම චිත්‍රපටය සඳහා පිදෙන සම්මානය ලබාගෙන ඇත.I WILL TELL චිත්‍රපට උලෙළ සෑම වසරකම අගෝස්තු මස 30 වැනි දා සිට සැප්තැම්බර් 9 දා දක්වා 2005 වසරේ සිට අඛණ්ඩ ව ලන්ඩන් නුවර මධ්‍යයේ පැවැත්වෙන දිනෙන් දින වර්ධනය වන චිත්‍රපට උලෙළකි.සාර්ථක ලෙස 8 වන වරට පැවැත්වෙන මෙම චිත්‍රපට උලෙළට අන්තර්ජාතික චිත්‍රපට අයත් වූ අතර මිනිස් සබඳතා කේන්ද්‍ර කරගත් (THE “R” Thing) තේමාව යටතේ උලෙළ පැවැත්වුණු අතර ප්‍රදර්ශනයට පසුව සාකච්ඡා ඇතුළු විවිධාකාර ක්‍රියාකාරකම්වලින් උලෙළ සමන්විත විය.1947 සිට ලාංකේය සිනමාව ස්ථානගත වී‍ෙම් අරගලයක නිරත වේ. ඒ නිසාවෙන්ම, ජූරියේ අදහස වූයේ ‘තණ්හා රතී රඟා’ චිත්‍රපටය හැරවුම් ලක්ෂ්‍යයක් සනිටුහන් කරනා බවයි.සිනමාව කෙරෙහි අව්‍යාජ වූ බැඳියාවක් ඇති සිනමාකරුවකු ලෙස කතා වස්තුව, චරිත විකාශනය ආදිය මෙහි දී ඉතා ප්‍රබල තැනක ස්ථානගත කිරීමට අධ්‍යක්ෂවරයා සමත් ව ඇත. මෙම චිත්‍රපටය අපට සිහිපත් කරන්නේ ෆෙඩ්රිකෝ ෆෙලිනි නම් වූ විශිෂ්ට සිනමාකරුවාගේ I VITELLONI සහ LA STRADA යන චිත්‍රපටය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091419</link>
    <topic>එදිරිවීර සරච්චන්ද්‍රයන්ට හරසර පිණිස පේරාදෙණිය සරසවියෙන් නාට්‍ය දෙකක්</topic>
    <author/>
    <content>එදිරිවීර සරච්චන්ද්‍රයන්ට හරසර පිණිස පේරාදෙණිය සරසවියෙන් නාට්‍ය දෙකක්මහාචාර්ය එදිරිවීර සරච්චන්ද්‍රයන්ගේ ජන්ම ශත සංවත්සරය නිමිත්තෙන් විශේෂ නාට්‍ය දර්ශන දෙකක් පැවැත්වීමට පේරාදෙණිය විශ්ව විද්‍යාලයීය ලලිත කලා අධ්‍යයන අංශය සහ සම්භාව්‍ය භාෂා අධ්‍යයන අංශය කටයුතු යොදා තිබේ.ඒ අනුව මෙම මස 17 වැනි දින සවස 7 ට කංචුකා ධර්මසිරි අධ්‍යක්ෂණය කළ ‘සුභා’ නාට්‍යය ද 18 දින සවස 7 ට මුදිතා ධර්මසිරි අධ්‍යක්ෂණය කළ ‘ලෝකාන්තර’ නාට්‍යය ද පේරාදෙණිය විශ්ව විද්‍යාලයීය ඊ. ඕ. ඊ. පෙරෙයිරා රඟහලේ දී වේදිකාගත කෙරේ.තව ද කොළඹ ප්‍රේක්ෂකයින් වෙනුවෙන් එම මස 20 දින ‘ලෝකාන්තර’ ද 21 දින ‘සුභා’ ද සවස 3.30 ට සහ 6.30 ට බොරැල්ල නාමෙල්-මාලිනී පුංචි තියටර් හිදී වේදිකාගත වේ.රබීන්ද්‍රනාත් තාගෝර්ගේ සුභා කෙටිකතාව සහ ගීතාංජලී කාව්‍යය පාදක කරගත් සුභා, ලලිත කලා අධ්‍යයන අංශයේ නිෂ්පාදනයකි. සම්භාව්‍ය ග්‍රීක රංග කලා සම්ප්‍රදාය හා පුරාණෝක්ති ඇසුරින් නිර්මිත ‘ලෝකාන්තර’ සම්භාව්‍ය භාෂා අධ්‍යයන අංශයේ නිෂ්පාදනයකි.එස්. ඒ. බෙනට් නිෂ්පාදනය කොට අධ්‍යක්ෂණය කරන ‘සවනට ගී මධු’ වැඩසටහන නව මුහුණුවරකින් යළි මෙම 17 සිට සෑම බදාදාවකම රාත්‍රී 7 සිට 7.30 දක්වා සියත ටී. වී. ඔස්සේ විකාශය වේ.පාසල් දරු දැරියන්, තරුණ තරුණියන් සහ ජනමාධ්‍ය විෂය ප්‍රියකරන සියල්ලන් වෙනුවෙන් සංවිධානය කරන ජනමාධ්‍ය වැඩමුළුවක් මෙම 21 ඉරිදා පෙ. ව. 9.00 ට මීගමුව බස් නැවතුම්පළ උඩුමහල IMAS හිදී පැවැත්වේ. මෙහෙයවීම මාධ්‍යවේදී සහ දේශක බන්දුල කේ. ආරියපාල ගෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091420</link>
    <topic>දෙමළ පත්තරේක මං ගැන ආටිකල් එකක් තාම පළවෙලා නෑ</topic>
    <author>තුෂාරි නේරංජා වික්‍රමසිංහ</author>
    <content>දෙමළ පත්තරේක මං ගැන ආටිකල් එකක් තාම පළවෙලා නෑදර්ශන් ධර්මරාජ්‘තූර්යා’ ටෙලි නාට්‍යයේ ‘රාමන්’ ගැන මේ දිනවල කවුරුත් කතාබහ කරතිි. දක්ෂ රංගන හැකියාව නිසාම මේ වන විට චිත්‍රපට හා ටෙලි නාට්‍ය රැසක චරිත රැසකට දායක වන්නට ලැබීම ඔහු ලැබූ වාසනාවකි. ඒ වාසනාවේ හිමිකරු සම්මානනීය රංගන ශිල්පී දර්ශන් ධර්මරාජ්ය. ‘ඇඩ්‍රස් නෑ’, ‘ආලෝකෝ උදපාදී’, ‘ආකර්ෂා’ වැනි චිත්‍රපට ඔස්සේ ඔහුගේ ආකර්ෂණීය රංගනය යළිත් වරක් ඔබට දැකගැනීමට පුළුවන.ඔබ මේ දවස්වල කා අතරත් ජනප්‍රියත්වයට පත්වෙලා?ඔව්. ‘රෑන’ ටෙලි නාට්‍යයේ ‘රාමන්’ චරිතය නිසා මේ දවස්වල මං ගැන කවුරුත් වැඩියෙන් කතාබහ කරනවා කියල ඇහෙනවා.වැඩි දෙනෙක් ඔබේ නමට වඩා මේ චරිතයේ නමින් නේද ඔබ අමතන්නෙ?ඔව්. දර්ශන් ධර්මරාජ් නමට වඩා ‘රාමන්’ කියලා හුඟ දෙනෙක් මට මඟතොටේදී කතා කරන්න පුරුදු වෙලා.මේ දවස්වල ඔබේ කලා කටයුතු මොන වගේ ද?‘රෑන’ ටෙලි නාට්‍යයේ ඇරුණු කොට තමිල්නාඩුවේ දෙමළ චිත්‍රපටයක රංගනයට එකතු වුණා. ඒ වගේම සමන් කුමාර ලියනගේ ගේ ‘දේවි’ ටෙලි නාට්‍යයේත් රංගනයට එක්වෙන්න සූදානම් වෙනවා. දෙසැම්බර් මාසයේ මලයාලම් චිත්‍රපටයකටත් දායක වෙන්න බලාපොරොත්තුවක් තිබෙනවා.ඔබගේ රංගනයන්ට ලැබෙන ප්‍රේක්ෂක ප්‍රතිචාර මොන වගේ ද?ඉහළ ප්‍රතිචාර ලැබෙනවා. රංගන ජීවිතේ මුල්ම වතාවට තමයි මේ විදිහට ‘රාමන්’ චරිතයට ඉහළ ප්‍රතිචාරයක් ලැ‍බුණේ.මීට පෙර ඔබ රඟපෑ සියලුම චිත්‍රපට හා ටෙලි නාට්‍ය තුළ ඒකාකාරී චරිතවලට කොටුවෙලා හිටිය නේද?මෙහෙමයි. මට දිගටම ලැබුණේ එල් ටී ටී ඊ ත්‍රස්තවාදී චරිත. ඒ චරිත මගේ රූපයට කදිමට ගැළපුණා. ඒත් ‘මචං’ චිත්‍රපටයෙන් ඒ ඒකාකාරී බව බිඳ වැටුණා. දැන් මට විවිධත්වයෙන් යුතු චරිත ලැබෙමින් පවතිනවා.මේ වන විට ඔබ ටෙලි නාට්‍ය හා චිත්‍රපට රංගන ශිල්පියෙක්. රංගනය ගැන මොකද හිතෙන්නෙ?රංගනය හිතන තරම් ලෙහෙසි දෙයක් නෙමෙයි. පුංචි කාලෙ ඉඳලම රංගනයට යොමු වෙන්න හුඟාක් ආසාවෙන් හිටියේ. ඒ වෙනුවෙන් හුඟාක් කැපකිරීම් කළා. ගොඩාක් දුක් වින්දා. අද එහි ප්‍රතිඵල මම නෙළා ගෙන යනවා. රංගනයෙන් ඉදිරියට යන්න ලැබීම ගැන සතුටු වෙනවා.ඔබ සම්මානනීය නළුවෙක් නේද?ඔව්. මම 2012 වසරේදී ‘දෙරණ එවෝර්ඩ්ස්’ සම්මාන උලෙළේ දී හොඳම නළුවාට හිමි සම්මානය දිනාගත්තා. එහිදී මට අශෝක හඳගමගේ ‘ඉනිඅවන්’ චිත්‍රපටයේ මම රඟ දැක්වූ ‘රතිදරන්’ චරිතයට ‘බෙස්ට් ඇක්ටර් එවෝර්ඩ්’ එක හිමි වුණා. ඒ ගැන සතුටුයි.ඔබ ටෙලි නාට්‍ය ඔස්සේ රංගනයට අත්පොත් තැබුවෙක්. ඔබ පැමිණි ගමන්මඟ දෙස ආපසු හැරී බලද්දී මොන වගේ හැඟීමක් ද ඇතිවන්නෙ?හිතාගන්න බැරි සතුටක් දැනෙනවා. මෙතරම් දුරක් එන්නට සෑහෙන කට්ටක් කන්න සිදුවුණා. මම රංගනයට ඇති ආසාව නිසාම රැකියාවක් සොයාගෙන කොළඹට ආවා. රස්සාවක් නොලැබුණු තැන මම පිටකොටුවේ මුට්ට කර ගැහුවා. මගේ ගම රක්වාන. අනන්ත අප්‍රමාණ දුක් විඳලා මම ආපු මේ ගමන්මඟ මට රෝස මල් යහනාවක් වුණේ නැහැ. අද මම ඇවිත් තියෙන තැන ගැන මට ඇතිවෙන්නේ නිහතමානී ආඩම්බරයක්.ඔබට සිංහල ප්‍රේක්ෂකයන්ගෙන් ලැබෙන ප්‍රතිචාර මොන වගේ ද?ඔවුන්ට මා ඔවුන්ගේම නළුවෙක්. ඔවුන්ගෙන් ලැබෙන ප්‍රතිචාර මගේ ගමනට ආශිර්වාදයක්. ඔවුන් හැම විටම මාව සිංහල සිනමාවේත් ටෙලි නාට්‍ය කලාවේත් ඔසවා තැබුවා. ඔවුන්ගේ ප්‍රතිචාර නොලැබෙන්න අද මම මෙතැන නැහැ.ඔබට දෙමළ ප්‍රේක්ෂකයන් ගෙන් ලැබෙන ප්‍රතිචාර ගැනත් දැනගන්න කැමැතියි?ඒ ගැන නම් මට තියෙන්නේ ඇත්තටම දුකක්, දෙමළ ප්‍රේක්ෂකයන් තවමත් හරිහැටි දන්නේ නැහැ මම නළුවෙක් බව. ඔවුන් සිංහල ටෙලි නාට්‍ය චිත්‍රපට නොබලන තරම්. එයට හේතුව තමයි කේබල් රූපවාහිනී නාළිකා ඔස්සේ දෙමළ චිත්‍රපට ඉන්දියානු දෙමළ ටෙලි නාට්‍ය විකාශය කිරීම. ඔවුන් ඒවාටම ඇබ්බැහි වෙලා. ඒ නිසා මගේ ජනප්‍රියත්වය සිංහල ප්‍රේක්ෂකයන් අතරට සීමාවෙලා තිබෙනවා. දෙමළ ප්‍රේක්ෂකයන් අතරට මගේ ජනප්‍රියත්වය නොයෑම ගැන හදවතේ දැඩි දුකක් තිබෙනවා.ඔබ දෙමළ රංගන ශිල්පියෙක්. එනිසා ඔබට වඩා වැදගත් දෙමළ ප්‍රේක්ෂකයන් නේද?මෙහෙමයි, මම ඔවුන් අතරට යා යුතුයි. ඒ නිසාම තමිල්නාඩුවේ දෙමළ නිර්මාණකරුවන්ගේ සහයෝගය ඇතිව එහි නිපදවෙන චිත්‍රපට හා ටෙලි නාට්‍ය සඳහා රංගනයෙන් දායක වීමේ බලාපොරොත්තුවක් තියෙනවා. ඒ වගේම මගේ ගෙදර අවට දෙමළ ගෙවල්වල අය සිංහල නාට්‍ය නරඹනවා.ඔබට භාෂාව හැසිරවීම පිළිබඳ ගැටලුවක් නැද්ද?නැහැ. මට සිංහල, දෙමළ, ඉංග්‍රිසි, ජර්මන්, හින්දි භාෂා කතා කරන්න පුළුවන්. මලයාලම් භාෂාවත් ටිකෙන් ටික පුරුදු වෙනවා.රංගන ශිල්පී ශිල්පිනියන්ගෙන් ඔබට ලැබෙන සහයෝගය මොන වගේ ද?ඔවුන් ගෙන් කිසිම ගැටලුවක් මට නැහැ. මට ඔවුන් හරියට රෙස්පෙක්ට් කරනවා. ඒ වගේම උදව් කරනවා. මම සාමාන්‍යයෙන් දර්ශන තලයට යන විට දෙබස් සේරම කට පාඩම් කරගෙන යන්නේ නැහැ. ඒ අවස්ථාවලදී ඔවුන් මට උදව් කරනවා. හරිම විනෝදෙන් අපි රූගත කිරීම්වලට සහභාගි වෙනවා.ඔබට විවිධත්වයෙන් යුතු චරිත නොලැබෙන්නට හේතුවක් තියෙනව ද?මෙහෙමයි. ගස් වටේ සින්දු කියමින් නටන්නට ගැළපෙන මුහුණක් මට නැහැ. ලංකාවේ යුද්දෙත් එක්ක යුද චිත්‍රපට හැදෙන්නට පටන් ගත්තා. මේ දිනවල ඓතිහාසික පුවත් සහිත චිත්‍රපට වගේම වෙනත් තේමාවන් ගෙන් යුත් චිත්‍රපටත් නිර්මාණය වෙනවා. මම ‘ආලෝකෝ උදපාදී’ සහ ‘ඇඩ්‍රස් නෑ’ චිත්‍රපටවල වෙනස්ම ආකාරයේ චරිත නිරූපණය කරනවා. එනිසා විවිධත්වයෙන් යුතු චරිත රැසක් මට රඟපාන්න අවකාශ ලැබී තිබෙනවා. එනිසා මගේ ස්වරූපය චරිත ලැබීම නොලැබීම සඳහා බලපානවා කියා හිතන්න අපහසුයි.ඔබට සිංහල පුවත්පත්, රූපවාහිනී, ගුවන්විදුලි නාළිකාවලින් ලැබෙන සහයෝගය දෙමළ මාධ්‍යවලිනුත් ලැබෙනව ද?ඒ ගැන නම් කතා කරන්නත් දුකයි. අවුරුදු 66 කට පස්සේ තමයි ටැමිල් ඇක්ටර් කෙනෙක් හොඳම නළුවා සම්මානය ලබා ගත්තේ. ඒ මම 2012 දී ‘ඉනි අවන්’ චිත්‍රපටයේ රඟපෑමෙන්. ඒත් කියන්න කනගාටුයි අද වෙනතුරු ටැමිල් පත්තරේකවත් මගේ ආර්ටිකල් එකක් ගිහින් නැහැ. ඒ ගැන දුකක් දැනෙනවා. සිංහල මාධ්‍යයෙන් වගේම දෙමළ මාධ්‍යයෙනුත් මගේ රංගනය අගය කළා නම් එය මගේ ඉදිරි ගමනට විශාල ශක්තියක් වෙනවා.ඔබේ පෞද්ගලික ජීවිතයේ තොරතුරු මොනවා ද?මම විවාහකයි. මගේ බිරිය සුභාෂිණී. මගේ දියණිය අභින්‍යා. ඇයට වයස අවුරුදු හතරයි. ඔවුන් ගෙන් ලැබෙන සහයෝගය විශාලයි. හැම වෙලේම මාව දිරිමත් කරමින් ඉදිරියට යන්න සහයෝගය ලබා දෙනවා.අනාගත බලාපොරොත්තු?ඉක්මනින්ම අධ්‍යක්ෂවරයෙක් විදිහට නිර්මාණයක් කරන්න බලාපොරොත්තුවක් තිබෙනවා. එයට තමිල්නාඩුවේ නිර්මාණකරුවන් පිරිසක් අත දෙන්න සූදානම්.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091421</link>
    <topic>එදා බලපු ටෙලිනාට්‍ය තාම හිතේ රැඳී තිබෙනවා</topic>
    <author>ගාමිණි සුසන්ත ඡායාරූප - සුදම් ගුණසිංහ</author>
    <content>එදා බලපු ටෙලිනාට්‍ය තාම හිතේ රැඳී තිබෙනවාකායික රෝග පිළිබඳ විශේෂඥ වෛද්‍යප්‍රදීප් කුමාරසිංහ ද සිල්වාඔහු පාසල් අවධියේ පටන් සාහිත්‍ය විෂයට දැක්වූයේ නොමඳ ඇල්මකි. ඒ සඳහා විශේෂයෙන්ම බලපෑවේ ඔහුගේ පාසල් සාහිත්‍ය ගුරුවරයා වූ අරිසෙන් අහුබුදු ගුරුතුමාණන්ය. අහුබුදු ගුරුතුමා සිංහල සාහිත්‍ය විෂය ඉගැන්වූ කාල පරිච්ඡේදය ඔහුගේ පාසල් කාල සටහනේ ප්‍රියතම කාල පරිච්ඡේදය විය. සිංහල සාහිත්‍යයට අමතරව ඔහු ඉංග්‍රීසි සාහිත්‍යයට ද දැක්වූයේ විශේෂ ඇල්මකි.අද වන විට ඔහු සාහිත්‍යධරයකු නොවූවද සාහිත්‍යයට ඉතා ළැදි ඉතා ජනප්‍රිය විශේෂඥ වෛද්‍යවරයෙකි. අද ‘ඉසිවර වරුණ’ විශේෂාංගයෙන් ගෙන එන්නේ ඔහුගේ ජීවන තොරතුරුය. ඔහු කොළඹ ජාතික රෝහලේ කායික රෝග පිළිබඳ විශේෂඥ වෛද්‍ය ප්‍රදීප් කුමාරසිංහ ද සිල්වා මහතාය.“මගේ පියාගෙ ගම අම්බලන්ගොඩ. නමුත් පුංචි කාලෙ ඉඳලම අපි ජීවත්වුණේ ගල්කිස්ස ප්‍රදේශයේ. මගෙ තාත්ත හිටපු විදුහල්පතිවරයෙක්; අධ්‍යාපන අධ්‍යක්ෂවරයෙක්. මව ඉංග්‍රීසි ගුරුවරියක්.  මම පවුලේ වැඩිමල් දරුවා. මට බාල මල්ලිලා තුන්දෙනෙක් ඉන්නවා. පළමුවැනි ශ්‍රේණියේ ඉඳලම මම ඉගෙන ගත්තේ කොළඹ ශාන්ත තෝමස් විද්‍යාලයේ. පාසල් යන කාලෙ මම අධ්‍යාපන කටයුතුවලට ඉතාම දක්ෂයි. බොහෝ අවුරුදුවල මම පන්තියේ පළවැනියා.පුංචි කාලෙ ඉඳලම කියවන්න මට තිබුණේ පුදුම ආශාවක්. සිංහල ඉංග්‍රීසි බේදයක් නැතිව පාසල් ලයිබ්රියේ තිබුණු සෑම පොතක්ම වාගේ කියෙව්වා. ඊට අමතරව එක් එක් කතා මාලාවන් මිලදීගෙනත් මම කියෙව්වා. ඇත්තටම ඒ කියවීමේ ආශාව මට ඇතිවුණේ අරිසෙන් අහුබුදු ගුරුතුමාගෙ ඇසුර නිසා.එතුමා සාහිත්‍ය ගැන විශාල ආදරයක් අපිට පාසල් කාලයේදීම ඇති කළා. අලව් ඉසි සැබි හෙළ මහතා මගෙ තාත්තගෙ හිතවතෙක් නිසා එතුමාගේ ගුරුහරුකම් ලබාගන්නත් මට වාසනාව ලැබුණා. පාසල් කාලයේ සම්මාන 25 ක් පමණ මට හිමි වුණා. ඉන් බොහොමයක් සාහිත්‍ය විෂයට.”“සාමාන්‍ය පෙළ විභාගයෙන් ලංකාවෙන්ම මුල් 10 දෙනා අතරට එන්න මට හැකිවුණා. ඒ 1978 අවුරුද්දේ. උසස් පෙළ විභාගයෙන් ලංකාවෙන්ම මට හිමි වුණේ 97 වැනි ස්ථානය. උසස් පෙළ සමත් වෙලා කොළඹ වෛද්‍ය පීඨයටයි මම ඇතුළත් වුණේ. වෛද්‍ය විද්‍යාලයේ ගතකළ කාලයනම් සුන්දර කාලයක් වුණේ නෑ. ඒ කාලෙ සෑම විශ්ව විද්‍යාලයක්ම වාගේ යුද පිටියක් වගේ තමයි තිබුණේ. අවුරුදු තුන හමාරක් විතර කොළඹ වෛද්‍ය පීඨයත් වහල තිබුණු නිසා ඒ කාලෙ මම යුනිලීවර් ආයතනයේ රැකියාවක් කළා. එම සමාගමෙන් සිදුකළ පර්යේෂණයකට සම්බන්ධ වුණා.වෛද්‍යවරයෙක් හැටියට මම මුලින්ම වැඩ කළේ ශ්‍රී ජයවර්ධනපුර රෝහලේ. ඉන් පසුව අවුරුදු 3 ක් පමණ පේරාදෙණිය රෝහලේ සේවය කළා. ඉන් පසුව විශේෂඥ වෛද්‍යවරයකු ලෙස පුහුණු වෙන්න නවසීලන්තයට ගියා. දැන් මම අවුරුදු කීපයක් තිස්සේ සේවය කරන්නේ ජාතික රෝහලේ.වෛද්‍යවරයෙක් වෙන්න ඕන කියන හැඟීමක් මට පුංචි කාලෙ තිබුණේ නෑ. හැබැයි මම පාසල් වැඩ ඉතාම හොඳින් කළා. උසස් පෙළට ජීව විද්‍යා විෂයන් තෝරා ගත්තාට පසුව වෛද්‍යවරයෙක් වීමේ ඉලක්කය මට ඉබේම ලැබිල තිබුණා. වෛද්‍යවරයෙක් වීම ගැන මට අද ඉතාම සතුටුයි.රෝගියකුට ප්‍රතිකාර කිරීමෙන් දෙපාර්ශ්වයටම ප්‍රතිලාභයක් ලැබෙනව කියලයි මට හිතෙන්නෙ. රෝගියාට සුවයක් ලැබෙනවා වගේම රෝගියා සුව වෙලා නි‍ෙවසට යන විට වෛද්‍යවරු හැටියට අපිටත් විශාල තෘප්තියක් ලැබෙනවා. ඒක මුදලින් මනින්න බැහැ. වෛද්‍ය වෘත්තියේ යෙදීම ඉතාම වෙහෙසක් වුණත් අපි නිසා සුවපත් වන රෝගීන් දකින විට අපිට විශාල සතුටක් දැනෙනවා.මම සංගීතයට ඉතාම කැමැති කෙනෙක්. අමරදේව ශූරීන්, වික්ටර් රත්නායක, සුනිල් එදිරිසිංහ, නන්දා මාලිනි වැනි ගායක ගායිකාවන්ගේ ගීත රස විඳින්න මම හරිම කැමැතියි. ගීත රස විඳින්න වෙනමම වේලාවක් වෙන්කර ගන්න අපහසු වුණත් වාහනයේ යන විට මම ගීත රස විඳිනවා.”විශේෂඥ වෛද්‍යවරයෙක් හැටියට රජයේ සේවයේ මෙන්ම පුද්ගලික සේවයේ ද යෙදෙන නිසා කාලය පිළිබඳ විශාල ගැටලුවක් තියෙනවා.රජයේ රෝහල්වලදී රෝගියකුට ප්‍රතිකාර කරන්නේ කණ්ඩායමක් වශයෙන්. නමුත් පුද්ගලික අංශයේ වැඩ කිරීමේදී කිසියම් පුද්ගලික රෝහලක මගෙන් ප්‍රතිකාර ගන්න රෝගියෙක් නේවාසිකව සිටිනවානම් ඒ රෝගියා පිළිබඳව සම්පූර්ණ වගකීම තිබෙන්නේ මට. ඒ නිසා අපේ නිදහස සීමාවෙලා. මෙයින් මිදෙන්න මම කරන්නේ සති දෙක තුනකට රජයෙනුත් පුද්ගලික අංශයෙනුත් නිවාඩු අරගෙන ලංකාවේ හෝ විදෙස් රටවල සංචාරය කරන එකයි.මම සංචාරය කරන්න හරිම කැමැති කෙනෙක්. මේ වන විට මම ලෝකයේ රටවල් ගණනාවකටම ගිහින් තියෙනවා. ලංකාවේ වනෝද්‍යානවල සංචාරය කරන්නත් මම හරිම කැමැතියි.මගේ බිරිය වෛද්‍ය විද්‍යාලයේ මගේම කණ්ඩායමේ සිටි කෙනෙක්. ඇය හෘදය සම්බන්ධ ශල්‍යකර්මවලදී නිර්වින්දන වෛද්‍යවරියක් ලෙස සේවය කරනවා. අපිට එක් දුවක් ඉන්නවා.පාසල් යන කාලෙ, විශ්ව විද්‍යාලයේ ඉන්න කාලෙ මම චිත්‍රපට බොහොමයක් නැරැඹුවා.සිනමාවට මම හරිම කැමැතියි. නමුත් මෑතදී නම් චිත්‍රපටියක් නරඹන්න යන්න ලැබුණේ නෑ. මීට කලකට පෙර ටෙලි නාට්‍ය නරඹන්න මම ලොකු කැමැත්තක් දැක්වූවා. ‘කඩුල්ල’, ‘දුන්හිඳ අද්දර’, ‘දඬුබස්නාමානය’ වැනි ටෙලි නාට්‍ය මගේ හිතේ තාම රැඳිල තියෙනවා. ඒ ටෙලි නාට්‍යවලින් මම විශාල තෘප්තියක් ලැබුවා. දැන්නම් මට ටෙලි නාට්‍ය නරඹන්න වෙලාවක් නෑ. මොකද, මම හැමදාම ගෙදර යන්නේ රෑ 11 පසුවෙලා. ඒ වෙලාවට බොහෝ රූපවාහිනී චැනල්වල විකාශය අවසන් වෙලා.මම බෞද්ධාගමට ගොඩක් ළැදි කෙනෙක්. බෞද්ධ දර්ශනය ගැන හොඳ අවබෝධයක් මට තියෙනවා. මම පාසල් ගියේ කතෝලික පාසලකට වුණත් පාසලේදීත් බෞද්ධ වැඩ කටයුතුවල නිරත වුණා. බෞද්ධ සංගමයේ අවුරුදු කීපයක්ම නිලතල දැරුවා. වෛද්‍යවරයෙක් වීම පිළිබඳවත් ජීවිතයේ මෙතෙක් පැමිණි ගමන පිළිබඳවත් මට විශාල තෘප්තියක් තිබෙනවා.ගාමිණි සුසන්ත ඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091422</link>
    <topic>YATHRA</topic>
    <author>තුෂාරි නේරංජා</author>
    <content>YATHRAරංගන ශිල්පියෙක්, සිනමා හා ටෙලි නාට්‍ය අධ්‍යක්ෂවරයෙක් විදිහට ජනප්‍රියත්වයටත් සම්මානයටත් පත් වුණු චන්න පෙරේරා මේ දවස්වල කලා නිර්මාණ ඔස්සේ ඇස නොගැටුණු තරම්. මේ දවස්වල චන්න මොකද කරන්නේ කියා අපි සොයා බැලුවා.“මේ දවස්වල වසර ගණනාවක නිහැඬියාවකට පස්සේ මම ටෙලි නාට්‍යයකට රංගනයෙන් දායක වෙනවා. එය ස්වර්ණවාහිනිය ඔස්සේ ‘රතු අහස’ නමින් විකාශය වෙනවා. ඒ වගේම මගේ සිනමා නිර්මාණය ‘කල්පාන්තේ සිහිනයක්’ ලබන මාසෙ රිලීස් වෙනවා. ඒ වෙනුවෙන් තමයි වැඩිපුරම මේ දිනවල මහන්සි වෙන්නේ. ඒත් එක්කම අලුත්ම චිත්‍රපටයක් නිර්මාණය කරන්න සැලැසුම් සකස් කරමින් සිටිනවා.ගීත ක්ෂේත්‍රයට අර්ථවත් ගීත රැසක් ලියු ප්‍රවීණතම ගේය පද රචකයෙක් මාධ්‍යවේදියෙක් තමයි ප්‍රේමකීර්ති ද අල්විස්.ඒ වගේම කලා ක්ෂේත්‍රයේ ඔහු ලියු ගීත රැසක් ගායනා කළ ගායන ශිල්පී යුවළක් තමයි අබේවර්ධන බාලසූරිය හා නිරංජලා සරෝජිනි දෙපළ.කලා ක්ෂේත්‍රයේ අවාසනාවකට දෝ ප්‍රේමකීර්ති ද අල්විස් මෙන්ම අබේවර්ධන බාලසූරිය කියන ප්‍රවීණයන් දෙදෙනාම අප අතර අද නැහැ. ඒ වුණත් ඔවුන්ගේ ගුණ සුවඳ අදටත් අප මතකයට නඟන්නේ හද පිරි බැතියෙන්.පසුගිය දිනෙක නිරංජලාටත් අබේවර්ධන බාලසූරියටත් ප්‍රේමකීර්ති ලියු ගීතයක් නිරංජලා විසින් නිමල් ගමගේ ගුවන් විදුලි ගායන ශිල්පියා වෙත ගයන්නට අවස්ථාව උදාකර දුන් පුවතක් අපිට දැනගන්නට ලැබුණා.“ප්‍රේමකීර්ති අපි දෙදෙනාට ලබා දුන් එහෙත් අපි දෙදෙනාට ගයන්ට බැරිවුණු ගී පද රචනා කීපයක්ම අපි ළඟ සුරක්ෂිතව තිබුණා. මේ ගැන දැනගත් නිමල් මගෙන් එක් ගී පද රචනාවක් ඉල්ලා සිටියා. ඇත්තටම නිමල් ගමගේ මටත් අබේටත් ගොඩක් හිතවත්. ඒ වගේම ඔහු ප්‍රේමකීර්තිටත් ගොඩක් කැමැතියි. තම ඒක පුද්ගල ගීත ප්‍රසංගයට ප්‍රේමකීර්ති ලියු ගීතයක් ගායනා කරන්න ලැබීම ගැන නිමල් ඉන්නෙත් ලොකු සතුටකින්.නෙලු අධිකාරි ගායනා ක්ෂේත්‍රයේ ඉදිරියෙන්ම කියැවෙන නමක්. මේ දවස්වල නෙලූ අලුත්ම නිර්මාණ කටයුත්තක නිරත වන පුවතක් අපිට දැනගන්නට ලැබුණා.“මම මේ දවස්වල අලුත් පරම්පරාවේ තරුණ නිර්මාණකරුවන් ගායක ගායිකාවන් සෑහෙන ප්‍රමාණයක් සමඟ ගීත නිර්මාණයේ, ගායනයේ යෙදුණා, මේ නිර්මාණ බොහොමයක්ම ඉදිරි මාස කිහිපය තුළදී එළිදක්වන්න කටයුතු සූදානම් වෙනවා. ඒ වගේම සංගීත ප්‍රසංග කීපයක් වෙනුවෙන්ම විදෙස්ගත වෙන්නටත් මම සූදානම් වෙනවා. තරුණ නිර්මාණ ශිල්පී ශිල්පිනියන් සමඟ නවතම ගීත නිර්මාණ සමඟ කලඑළි බසින්න හැකි වීම ඇත්තටම සතුටක්.කලා ක්ෂේත්‍රය වර්ණවත් කරන රුවැත්තියන් අතර නව පරපුරේ රංගන ශිල්පිනියක් වන බුවිනි චාපා දියලගොඩ ඉදිරියෙන් ම ඉන්න නිළියක්. පසුගිය දවසක බුවිනිට මුහුණ පාන්න වුණු අකරතැබ්බයක් ගැන අපිට දැන ගන්නට ලැබුණා.ආරංචියේ හැටියට බුවිනිට නවකතා පොතක කවරයට සහ නවකතාවේ චරිතයකට ඡායාරූප ඇසුරින් පෙනී සිටින්නට ආරාධනාවක් ලැබිලා. සාමාන්‍යයෙන් වර්තමානයේ බොහෝ නවකතා පොත් කවර සහ ඇතුළත පිටු වර්ණවත් වන්නේ ජනප්‍රිය රංගන ශිල්පී ශිල්පිනියන් ගේ සොඳුරු රුවෙනි. එනිසාම බුවිනිත් බොහොම ආසාවෙන් මෙම ආරාධනාව පිළිඅරගෙන.ඔන්න ඉතින් නවකතා පොතට ඡායාරූප ලබාගන්න දිනත් නියම කරගෙන. බුවිනිත් අපූරුවට ලස්සනට හැඩ වැඩවෙලා ඡායාරූප ගන්න ලක ලැහැස්තිවෙලා පෙරමඟ බලාගෙන ඉඳලා. ඒත් ඡායාරූප ගන්න දවසම බලාගෙන හිටියත් නවකතාවේ කතුවරයාත් කවුරුත්ම ඇවිත් නැහැ. මේ ගැන පුංචි දුකක් හිතේ තිබුණත් මේ කාලෙ ප්‍රවීණ රංගන ශිල්පී ශිල්පිනියන්ට පවා පොරොන්දු කඩවීම් සිත්තැවුල් ඇතිවෙන යුගයක මේ දේ ගැන තැවෙන්න කොහෙත් ම හේතුවක් නැහැ කියල බුවිනි හිත හදාගෙන තිබෙනවා. ඒත් නවකතාවේ කවරයට පෙනී සිටීමේ අදහස තවම අත් හැරලා නැහැ.ළමා පරපුර සමඟ වැඩිපුරම නිර්මාණ කාර්යයන්හි නිරත වන ප්‍රවීණ කලාකරුවෙක් සංගීතඥයෙක් වගේම ගායකයෙක් තමයි ජගත් වික්‍රමසිංහ. ජගත් අලුත්ම නිර්මාණ කටයුතු කිහිපයක් සමඟ කාර්යබහුල වෙලා කියලා අපිට දැනගන්නට ලැබුණා. ඔහුගේ අලුත්ම තොරතුරු දැනගන්න අපි ඔහුට කතා කළා.“මේ දවස්වල නිර්මාණ කටයුතු කිහිපයකම මම නියැළෙනවා. ඒ අතරින් ‘සිසුමිණි පවුර’ නමින් ළමයින් වෙනුවෙන් විශේෂිත වූ අධ්‍යාපනික සද්කාර්යයක් අපි සිදු කරනවා. විශේෂයෙන් මෙය ගාල්ල මාතර පළාත් මුල් කරගෙන තමයි ක්‍රියාත්මක වන්නේ. අධ්‍යාපනික වශයෙන් සිදු කෙරෙන වැඩසටහනක් මෙය. මෙයට මේ වන විට ළමයින් පන්සියකට වැඩි පිරිසක් දායක වී සිටිනවා.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=av14091423</link>
    <topic>මුම්බායි උලෙළට පරිත්‍යාග ඉල්ලයි</topic>
    <author>සුජීව තේවහෙට්ටිගේ</author>
    <content>මුම්බායි උලෙළට පරිත්‍යාග ඉල්ලයිමුම්බායි චිත්‍රපට උලෙළ ඉන්දීය සිනමා රසික රසිකාවියන්ගේ ආකර්ෂණය දිනාගත් සිනමා සතියක් ලෙස හැඳින්වෙනවා. ලබන ඔක්තෝබර් 14 දා සිට 21 දා දක්වා මේ සිනමා උලෙළ පැවැත්වෙන්නේ 16 වැනි වතාවටයි. මෙවර මුම්බායි සිනමා උලෙළ මූල්‍ය අගහිඟතාවකට පත්වෙලා. ඒ නිසා එයට මුදලින් ආධාර කරන්නට බොලිවුඩ්පුරයේ අධ්‍යක්ෂවරුන්, නිෂ්පාදකවරුන් සහ නළු නිළියන් පෙළඹී සිටිනවා.පසුගිය දා මේ වෙනුවෙන් විශාල මුදලක් පරිත්‍යාග කළේ සුපිරි නළු අමීර් ඛාන්. ඔහු මේ සඳහා ඉන්දීය රුපියල් ලක්ෂ 10 ක් පමණ පරිත්‍යාග කර තිබුණා.“මුම්බායි චිත්‍රපට උලෙළට මේ වතාවේ අපේ ආධාරය අවශ්‍යයි. ඒ නිසා මම රුපියල් ලක්ෂ දහයකට වැඩි ගණනක් පරිත්‍යාග කළා. මේ වෙනුවෙන් කාටහරි පරිත්‍යාග කරන්න පුළුවන්නම් හොඳයි. තමන්ට හැකි විදිහට ඒ පරිත්‍යාගයන් කරන්න.” අමීර් එලෙස සටහන් කර තිබුණේ ඔහුගේ ෆේස්බුක් පිටුවේ.මුම්බායි චිත්‍රපට උලෙළ සංවිධානය කරන්නේ මුම්බායි චලන ප්‍රතිරූප ඇකඩමියයි. එහි අධ්‍යක්ෂවරයා ලෙස කටයුතු කරන සිරි නිවාසන් නාරායන් පැවසුවේ නළු නිළියන් අතරින් අමීර් ගෙන් ලද මූල්‍ය ආධාරයට විශේෂ ස්තුතියක් හිමි විය යුතු බවයි. “අපි බලාපොරොත්තු වෙනවා, බොලිවුඩ්පුරයේ හැම ‘ඛාන්’ කෙනෙක්ම අමීර් වගේ පරිත්‍යාගයන් ලබා දේවි ය කියලා.අමීර් තමන්ගේ සහෝදර කලාකරුවන් ගෙන් ඉල්ලීමකුත් කරලා තිබුණා. අමීර් ආධාර දෙන්න කලින්, ඔහුගේ බිරිය කිරන් රාඕ අපිව මුණගැහෙන්න ආවා. ඒත් මේ වගේ ආධාරයක් ලැබේවි ය කියල අපි හිතුවෙ නැහැ.” සිරි නිවාසන් අමීර්ව අගයමින් පැවසුවා.මේ චිත්‍රපට උලෙළ වෙනුවෙන් රුපියල් කෝටි 5 ක් පමණ වැය වෙතැයි ගණන් බලා තිබෙනවා. මේ වෙනුවෙන් සැලකිය යුතු මුදල් ආධාර ලබා දුන් අය අතර චිත්‍රපට අධ්‍යක්ෂවරුන් වන රාජ් කුමාර් හිරානි සහ විධු විනෝද් චොප්රා ද සිටින බව පැවසෙනවා.සුප්‍රසිද්ධ ඉන්දීය වෙළෙඳ සමාගමක් මඟින් වාර්ෂිකව පවත්වනු ලබන උලෙළක් තමයි, ‘ලක්මී’ ඇඳුම් මෝස්තර සංදර්ශනය. සුපුරුදු පරිදි මේ වසරේ එය පැවැත්වුණේ වෙනදා මෙන් බොලිවුඩ් තරු රැසක් පිරිවරාගෙනයි. ඒ අතර රැඳී සිටි දිදුලන තරු දෙකක් වෙත බොහෝ දෙනෙකුගේ ඕපාදූප දෙනෙත් යොමු වී තිබුණා. එක තරුවක් බොලිවුඩයේ ජනප්‍රිය සිනමා කරුවෙක්.ඔහු, කරන් ජොහාර්. අනෙක් තාරුකාව සුපිරි නිළියක්. ඇය තමයි, කාජල්. මේ දෙදෙනා අතර වසර දහයකට වැඩි කාලයක් තිස්සේ දැඩි හිතවත්කමක් පවතින බව කවුරුත් දන්නා කාරණයක්. කරන් අධ්‍යක්ෂණය කළ ‘කුච් කුච් හෝතා හේ’, ‘කභි කුෂි කභි ගම්’, ‘මයි නේම් ඉස් ඛාන්’ ඇතුළු චිත්‍රපට රැසකට කාජල් රංගනයෙන් දායක වී තිබෙනවා. කාජල්, කරන්ව හඳුනන්නේ ඔහුගේ මුල්ම චිත්‍රපටයේ රඟපාන්නටත් කලින්.එවැනි හිතවත්කමක් ඇති කරන් සහ කාජල් එදා ‘ලක්මී’ ඇඳුම් මෝස්තර උලෙළට පැමිණ, එකිනෙකාගේ මුහුණවත් නොබලමින් දෙතැනක අසුන් ගෙන සිටියා. වෙනදා නම් මෙවැනි උත්සවයකට පැමිණි විට කාජල්, තම සැමියා වන අජේ දේව්ගන් සමග අසුන් ගන්නේ කරන් ජොහාර් අසලින්මයි. ඒත්, මෙදා පැවති ‘ලක්මී’ උලෙළට තනිවම පැමිණි කාජල්, හුදෙකලාවම අසුන්ගෙන සිටියා. උලෙළේ වැඩ කටයුතු නිමාවට පත්වූ පසුව එයට සහභාගි වූ කලාකරුවන්, කලාකාරියන් සුහද කතාබහක යෙදී සිටිද්දී කාජල්, කරන් දෙසවත් නොබලා ශාලාවෙන් පිටත්ව ගියා.කරන්, මෑතකදී ඉන්දීය රූපවාහිනී සම්මුඛ සාකච්ඡාවකට සහභාගි වූ විටදී මේ අමනාපය ගැන ප්‍රශ්නයක් නැඟුණා. ඒත් ඒ ප්‍රශ්නය ඔහු මඟ හැරියේ කිසිවක් නොපවසමින්. ඒ අතර මේ අමනාපය ගැන වගතුග හෙළි කළේ අජේ - කාජල් යුවළගේ මෙන්ම කරන්ගේ ද හිතවතෙක්. “මේ ළඟදී දවසක කරන්, කාජලුයි අජේ ගැනයි නරක ආරංචියක් පතුරුවලා තියෙනවා.මේක අජේටත් දැනගන්න ලැබිලා. එයාට හරිම කලකිරීමක් දැනිලා. කරන් නම් කියන්නේ එයා කිසිම දවසක අජේ ගැනවත් කාජල් ගැනවත් නරක දෙයක් කිව්වෙ නැහැ කියලයි. ඒත්, අජේ ඒක පිළිගන්නෙ නැහැ. අජේ මේ ගැන කරන් ගෙන් අහන්න ගිය අතරෙදි දෙන්නා අතරෙ උණුසුම් වචන හුවමාරුවක් සිදුවුණාලු. එතනින් පස්සෙ තමයි, මේ අමනාපය ඇතිවුණේ.” හිතවතා එලෙස කරුණු කීවා.“මම ඉස්කෝලෙ යන කාලෙ දක්ෂ ළමයෙක් නෙමෙයි.” මෙහෙම කියන්නේ ජනප්‍රිය නිළි කරීනා කපූර්. ඇගේ රංගන හැකියාව ගැන අලුතෙන් සටහන් තබන්න අවශ්‍ය නැහැ. ඒත් මේ රුවැති නිළිය පාසල් සිසුවියක ලෙස ගත කළ කාලයේ ඉගෙන ගන්නට නම් දක්ෂතාවන් පෙන්නුවේ නැහැ. ඒ නිසා පාසලේ ගුරුවුන් ඇය ගැන වැඩි අවධානයක් යොමු කරලත් නැහැ. කරීනා ඉගෙනීමට අසමත් වී ඇත්තේ ඇය කම්මැලි කෙල්ලක්ව සිටි නිසා ද? ඒ කාරණයට අවශ්‍ය සාක්ෂි ඇයම සපයන්නේ මෙන්න මෙහෙම...“ඉස්කෝලෙ යන දවස්වල මගේ අම්මා මාව අවදි කරන්නෙ උදේ 6 ට විතර. ඉතින්, ඒ වෙලාවට මම අම්මට කියන්නෙ ‘අනේ අම්මෙ මට තව ටික වෙලාවක් නිදා ගන්න දෙන්නකො’ කියලයි. ඒ දවස්වල මට ඉස්කෝලෙ යන්න වුණේ ලොකු බෑග් එකකුත් එල්ලගෙන. ඒක මට වදයක් වුණා. බරට බරේ බෑග් එකත් එල්ලගෙන පන්තියට ගිය මම, එතනදිත් පොඩ්ඩක් නිදා ගත්තා.ඔය වගේ දේවල් නිසාද මන්දා ටීචර්ලා මං ගැන තැකීමක් කළේ නැහැ. මාත් ඉතින් ගෙදර ඇවිත් ඉස්කෝලෙ වැඩ තනියම කළා. ඒ අතරෙ චිත්‍රපටිත් බැලුවා.” මෙහෙම කියන කරීනාගෙ කම්මැලි ජීවිතය කිසිම කෙනෙක් ආදර්ශයට ගත යුතු නැහැ. දැන් නම් කරීනා කියන්නේ පාසලේ ඉගැන්වූ ගුරුවරියන්ට තමන්ගේ මව මෙන් සැලකිය යුතු ය කියලයි. සිසුන් සහ ගුරුවරුන් අතර බැඳීමක් තිබිය යුතු ය කියලත් ඇය කියනවා.කරීනා තමන්ගේ පාසල් කාලය එලෙස සිහිපත් කළේ පසුගිය දා එක්සත් ජාතීන්ගේ ළමා අරමුදල (යුනිසෙෆ්) මඟින් සංවිධානය කරන ලද පාසල් ළමුන්ට සෙනෙහසේ දෑත් දිගු කරන වැඩ සටහනක් ආරම්භ වූ මොහොතේදියි. යුනිසෙෆ් ආයතනය වෙනුවෙන් කරීනා සහභාගි වූයේ ඇය දැන් එහි සම්මානිත උපදේශිකාවක් හැටියට කටයුතු කරන නිසයි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=am1409141</link>
    <topic> බිය නිසා කම්පනය ඇතිවුවහොත් සර්පයාගේ විෂ නැතත් ලෙඩා මිය යන්න පුළුවන්</topic>
    <author>රමණී සුබසිංහ</author>
    <content> බිය නිසා කම්පනය ඇතිවුවහොත් සර්පයාගේ විෂ නැතත් ලෙඩා මිය යන්න පුළුවන් විශේෂඥ වෛද්‍යආරියසේන යූ. ගමගේඅතට ගන්නා ඕනෑම දෙයක් එසැණින් කටෙහි රුවා ගැනීම කුඩා දරුවන් ගේ ස්වභාවයයි. අප නොසිතූ ලෙස එවැනි දෙයක් ගිලුණේ නම්, උගුරේ සිර වූයේ නම් වැඩිහිටි යන් කලබල වීම ද සාමාන්‍යයයි. ඇතැම්විට වැඩිහිටියන් පවා මෙවැනි හදිසි අනතුරකට ලක්විය හැකියි. ඕනෑම දෙයක් ගිලුණු පමණින් කෙනෙකුට මරණීය හානියක් සිදුවනවාද? යමක් උගුරේ සිර වුවහොත් අප කළ යුතු ප්‍රතිකාර මොනවාද?මේ සම්බන්ධව ඔබට වැදගත් වන තොරතුරු රැසක් අද ලිපියෙන් සාකච්ඡා කෙරෙන අතර ඊට සම්පූර්ණයෙන්ම වෙනස් වුවද තවත් හදිසි අනතුරක් වන සර්ප දෂ්ටනය පිළිබඳව ද සාකච්ඡා කෙරේ. ඒ මෙවැනි අනතුරුවලට ඕනෑම කෙනෙකුට ඕනෑම අවස්ථාවක මුහුණ දෙන්නට සිදුවිය හැකි බැවිනි.* යමක් ගිලුණු පමණින් (උදාහරණ ලෙස සත විසිපහේ කාසි, බොත්තම්, පංචායුධ වැනි දේ) කෙනෙක් මරණයට පත්විය හැකිද?නෑ සැමවිටම එසේ විය නොහැකිය. සමහර අය එවැනි අවස්ථාවක බොහෝ බියට පත්වනවා. ඒ ගිලුණු දෙය නිසා සිරුර අභ්‍යන්තරයේ යම් හානිදායී බවක් සිදුවේය යන සැකය නිසයි. එහෙත් එසේ ගිලෙන ද්‍රව්‍යවලින් සියයට 95ක් පමණ කිසිදු කරදරයක් නැතිව මලපහත් සමඟ සිරුරෙන් බැහැර වනවා.* සත පනහක් රුපියලක් වැනි තරමක් විශාල දෙයක් ගිලුණේ නම් ඒවාත් මලපහ සමඟ බැහැර වෙනවාද?එවැනි දෙයක් ගිලුණේ නම් ඒවා ගලනාලය තුළ හිරවිය හැකියි. උල් සහිත ඇණ, ගිනි කූරු, මාළු කටු, ඉඳිකටු, හැට්ට කටු, වීදුරු කැබලි, ඩ්‍රෝයින් පින් වැනි දේ වුවද වැරදීමකින් ගිලුණේ නම් ඒවා සෙම්ගෙඩි, උගුර හෝ ගලනාලයෙහි ඇනී සිරවිය හැකියි.දත් අතර කුණු ඉවත් කිරීමට ගන්නා දත්කූරු, කන් ශුද්ධ කිරීමට ගන්නා කන්කූරු වැනි අඟල් දෙකකට වඩා දිග දෙයක් ගිලුණේ නම් ඒවා ආමාශයේ සිට බඩවැල තුළට යාමට නොහැකිව සිරවීමට ඇති සම්භාවිතාවය ඉතා වැඩියි.* එසේ යමක් ගිලුණු පසු දැනෙන රෝග ලක්ෂණ මොනවාද?ගිලුණු ද්‍රව්‍ය ආහාර මාර්ගයෙහි සිරවී ඇති තැන අනුව මතුවන රෝග ලක්ෂණ ද වෙනස් වේ. යමක් උගුරේ සිර වූයේ නම් වේදනාවක් හා ගිලීමට අපහසුතාවක් දැනෙන අතර ගලනාලයෙහි සිරවූයේ නම් පපුවෙහි හටගන්නා වේදනාව ආහාරයක් ගන්නා විට වැඩිවිය හැකියි.ඒ වගේම යමක් ආමාශය තුළට ඇතුළු වූ විට සාමාන්‍යයෙන් වේදනාකාරී තත්ත්වයක් ඇති නොවේ. එහෙත්, යම් හෙයකින් ගිලුණු දෙය ආහාර මාර්ගය සිදුරු කිරීමට හේතු වූයේ නම් උදරයේ කැක්කුම, වමනය සහ උණ ඇතිවිය හැකියි.* යමක් ගිලුණු පසු එය විනිශ්චය කිරීම සඳහා එක්ස්රේ ඡායාරූපයක් ගත යුතුමද?ලෝහයෙන් සාදන ලද කාසි, ඇණ, මාල, පංචායුධ වැනි දේ එක්ස්කිරණ පතෙහි පැහැදිලිව සටහන් වුවද සමහර දැව, ප්ලාස්ටික් හා වීදුරු කැබලි එසේ දිස්වන්නේ නැත. සිදුවූ දෙය පිළිබඳව කරන පැහැදිලි විස්තරයත්, රෝග ලක්ෂණත්, වෛද්‍යවරයා ගේ බුද්ධිය හා අවබෝධයත් නිවැරැදි රෝග විනිශ්චයක් සඳහා ඉවහල් කරගත හැකියි.* උගුරෙහි යමක් සිරවුණු පසු පිළිපැදිය යුතු උපදෙස් මොනවා ද?උගුරේ හෝ ගලනාලයෙහි යමක් සිරවූයේ නම් එය හැකි ඉක්මනින් ඉවත් කිරීම ඉතා වැදගත්. ඒ වගේම ගිලුණු ද්‍රව්‍ය දින කිහිපයකදී මලපහ සමඟ පිට නොවුණේ නම් වෛද්‍යවරයකු වෙත යොමු විය යුතුයි. කුඩා දරුවකු නම් යමක් සිරකරගත් පසු වහාම වෛද්‍යවරයකු වෙත යොමු කිරීම ද කළ යුතුයි. එහිදී ගිලුණු ද්‍රව්‍යයේ වෙනත් කැබැල්ලක් උදාහරණ ලෙස බොත්තමක්, වීදුරු කැබලි වැනි දේ තිබේ නම් එය රැගෙන යාම ඉතා වැදගත් වන්නේ රෝග විනිශ්චයේ දී වෛද්‍යවරයාට එය උපකාරයක් විය හැකි බැවින්.* සමහර අය යමක් ගිලුණු පසු එය මලපහ සමඟ පිටවීම පහසු කරවීම සඳහා විරේක වර්ග ලබා දෙනවා. එය සුදුසු ද?ගිලුණු ද්‍රව්‍ය මලපහ සමඟ ඉවත්වන තුරු බඩ බුරුල්වීම සඳහා විරේක ලබා දීමෙන් වැළකිය යුතුයි. කළ යුතු වන්නේ කුමක්ද යන්න තීරණය කිරීම වෛද්‍යවරයාට බාර දීම ඉතා වැදගත්.ඒ වගේම ඔබට ගිලී ඇත්තේ ‘ටින්ටෙක්ස්’ ඇණයක් වැනි ලෝහ කැබැල්ලක් නම් සමහර විට එය උදරයේ ඇති අධික ආම්ලික ශ්‍රාවයක් නිසා සම්පූර්ණයෙන්ම දියවී යා හැකියි.* යමක් ගිලුණු පසු නිවෙසේ දී කළ හැකි ප්‍රතිකාර මොනවාද?මෙහිදී අදාළ පුද්ගලයා බියට පත්වන ලෙස හැසිරීමෙන් වැළකිය යුතුයි. ගිලුණු ද්‍රව්‍ය ඉතා කුඩා නම්, උල් සහිත නොවන රවුම් හෝ කෙළවර මොට්ට වූ එකක් නම් බිය විය යුතු නොවේ. මලපහ සමඟ ගිලුණු ද්‍රව්‍ය පහවේ දැයි බලා ගැනීමට දින කීපයක් යනතුරු ඒවා පරීක්ෂා කර බැලීම වැදගත්. මලපහ පරීක්ෂා කිරීමේ දී එය දිය කිරීම සඳහා උණුවතුර භාවිතා කිරීම වඩාත් සුදුසුයි.* මෙවැනි පුද්ගලයකුට ලබා දෙන වෛද්‍ය ප්‍රතිකාර කෙබඳුද?මෙවැනි පුද්ගලයන්ට වෛද්‍ය ප්‍රතිකාර ලබා දීමේ දී වෛද්‍යවරයා විසින් ඔවුන්ගේ උගුර හොඳින් පරීක්ෂා කරනු ලබනවා. උගුර, ගෙල, පපුව සහ උදරය එක්ස්රේ පරීක්ෂණයකට ලක් කිරීමට ද පුළුවන්. උගුරේ බාහිර යමක් හිරවී තිබේ නම් වෛද්‍යවරයා විසින් එය යම් උපකරණයක් මාර්ගයෙන් ඉවත් කරනු ලබන අතර එවැනි දෙයක් ඉවත් කිරීම තමන් විසින් හෝ වෙනත් අයකු ලවා කරවා ගන්නට යාම ඇතැම්විට අනතුරුදායක වීමට ද පුළුවන්. එමනිසා එවැනි අවස්ථාවක වෛද්‍යවරයකු වෙතම යොමු වීම ඉතා වැදගත්.යමක් ආමාශගත වීමෙන් පසු අදාළ දින කිහිපය අතර එය මලපහ සමඟ පිට නොවුණේ නම් ඔබ ශල්‍ය වෙද්‍යවරයකු වෙත යොමු කෙරෙන අතර ඒ සඳහා සැත්කමක් කිරීමට ද සිදුවනු ඇත.සර්ප දෂ්ටනය ද කෙනෙක් මහත් බියට හා කලබලයට පත්කරන අවස්ථාවක්. අප පරිසරයේ සිටින සෑම සර්පයෙක්ම මිනිසාට දෂ්ට කරනවා ද?සියලුම සර්පයන් මිනිසාට දෂ්ට කරන්නේ නෑ. ඒ වගේ ම දෂ්ට කරන සියලුම සර්පයන් විෂඝෝර වන්නේ ද නෑ. විෂඝෝර සර්පයකු වුවද දෂ්ට කළ පමණින් මාරාන්තික වන්නේ නෑ. ශ්‍රී ලංකාවේ ගොඩබිම ජීවත්වන මාරාන්තික විෂ සහිත සර්පයන් සිටින්නේ පස්දෙනකු පමණයි. නයා, තිත් පොළඟා, මඟ මරුවා, සහ දුනු කරවලා ඒ අතර ප්‍රධානයි.එමෙන්ම අපේ රටේ වෙරළාසන්න මුහුදේ ජීවත්වන සර්පයන් වර්ග 13 ක් පමණ සිටින අතර ‘වාලක්කඩියා’ ලෙස හැඳින්වෙන්නේ ඉන් එක් විස සර්ප විශේෂයක්. මොවුන් සියල්ලම පාහේ අධික විෂ සහිත බව වාර්තා වෙනවා.නිතර දෙවේලේ ඇස ගැටෙන ගැරඬියා, දියනයා, සහ පිඹුරා විෂ රහිත සර්පයින් ද?මේ සර්පයන් විෂ සහිත නොවේ. එහෙත් මිනිසකු තදින් වෙලා (පපුව සහ ගෙල) ගැනීමෙන් ඔහු මරණයට පත් කිරීමේ හැකියාව පිඹුරකු සතුයි. සාමාන්‍ය ජනවහරට අනුව පිඹුරකු විසින් මිනිසකු මරණයට පත් කරනු ලබන්නේ සිරුරේ පහළ සිට ඉහළට වෙළා ගැනීමෙන් සහ ඉන් පසුව පිඹුරාගේ වලිගය කෙළවර ඇති විෂ කටුවක් හිසට ඇනීමෙන් බව පැවසෙනවා. එහෙත් එය පදනම් රහිත කතාවක්. පිඹුරාගේ වලිගය කෙළවර වන්නට පිහිටා ඇත්තේ ලිංගේන්ද්‍රියයන් මිස විෂ කටු නොවෙයි.සර්පයකු දෂ්ට කළ විට ලබා දිය යුතු ප්‍රථමාධාර මොනවා ද?මෙහිදී රෝගියා කලබලයට පත් නොකිරීම ප්‍රථමාධාර දෙන්නා ගේ වගකීමක්. මුලින්ම රෝගියාගේ සිතෙහි හට ගන්නා මරණ බිය නැති කළ යුතුයි. ඒ සඳහා සර්පයන් වැඩි දෙනකු විෂ ඝෝර නොවන බව, විෂ ඝෝර සර්පයන්ට වුවද සෑම විටම විෂ ශරීරගත කිරීමට අවකාශ නොලැබෙන බව රෝගියාට අවබෝධ කළ යුතුයි. එමෙන්ම දළ පහරක් වැදී තිබුණ ද එය විෂ ශරීරගත වීම සඳහා ස්ථිර සාධකයක් නොවන බවත්, යම් හෙයකින් විෂ ශරීරගත වුවද රෝගියාට සම්පූර්ණ සුවය ලබා දීමට හැකි ප්‍රතිකාර අපේ රටේ රෝහල්වල ඇති බවත් වටහා දීම අත්‍යවශ්‍යයි. එවිට රෝගියාගේ බිය පහවී යයි.සර්ප දෂ්ටනයකදී රෝගියා තැබිය යුතු සුදුසුම ඉරියව්ව කුමක් ද?සර්පයා සපා කෑ ස්ථානය (අත් හෝ පාදය වැනි) නොසෙල්වෙන සේ හෘදයේ මට්ටමට වඩා පහළ මට්ටමකට සිටින සේ රෝගියා තැබීම ඉතා වැදගත්. රෝගියා සෙලවීමෙන් හෝ දෂ්ට කිරීමට ලක් වූ ස්ථානය පපුවේ (හෘදයේ) මට්ටමට වඩා එසවූයේ නම් විෂ රුධිරයට ඇතුළුවීම වේගවත් විය හැකියි. රෝගියා ඇවිද්ද වීම ද සුදුසු නොවේ. වඩාත් සුදුසු වන්නේ රෝගියා ඔසවාගෙන යාමයි.දෂ්ටනයට ලක්වූයේ අතක් හෝ කකුලක් නම් එය නොසෙල්වෙන සේ ලී පතුරක් වැනි දෙයක් තබා ලිහිල්ව රෙදි කැබැල්ලකින් වෙලා තැබීම වඩාත් සුදුසුයි. ඒ වගේම සපා කෑ ස්ථානය සබන් දමා සේදීමෙන් යම් විෂක් සම මතුපිට ඉතිරිව තිබුණානම් එය ඉවත් කළ හැක. එමෙන් ම විෂ සහිත සර්පයකු දෂ්ට කළේ නම් එම ස්ථානය ඉතා ඉක්මනින් ඉදිමීමට ලක්වෙයි. එම නිසා තද වීමට ලක්විය හැකි මුදු, වළලු, නූල් හෝ ඇඳුම් වැනි දේ ඉතා ඉක්මනින් ඉවත් කළ යුතුයි.සර්පයකු දෂ්ට කිරීමෙන් ඇතිවන වේදනාව සමනය කිරීමට ලබා දිය හැකි දේ මොනවා ද?මෙහිදී පැරසිටමෝල් පෙති හෝ දියර බොන්නට දිය හැකියි. සර්පයකු දෂ්ට කළ විට වේදනාව නැසීමට ඇස්ප්‍රින් පෙති දීම නිර්දේශ නොකරන්නේ ශරීරගත වූ සර්ප විෂ හේතුවෙන් සිරුර තුළ රුධිරය කැටි නොගැසීමේ ප්‍රවණතාව එය මඟින් වැඩි කරන නිසයි.දෂ්ට කළ සර්පයා ද රෝහල කරා ගෙන යාමෙන් ඇති වාසිය කුමක් ද?රෝගියා ආරෝග්‍ය ශාලාව වෙත ගෙන යන විට සපා කෑ සර්පයා අල්ලා ගත්තේ නම් පණපිටින් හෝ මරා රැගෙන යාම බොහෝ ප්‍රයෝජනවත්. ප්‍රතිකාර ක්‍රමය සර්ප විශේෂය අනුව වෙනස් වන බැවින් වෛද්‍යවරයා විසින් නිවැරැදිව සර්පයා හඳුනා ගැනීම ඉතා වැදගත්.සර්ප දෂ්ටනයකදී නොකළ යුතු දේ කුමක් ද?සර්පයා දෂ්ට කළ තැන කැපීම නොකළ යුතුයි. යම් හෙයකින් එම ස්ථානයේ ඇති රුධිර නාළ, ස්නායු, පේශි කැපී යාමෙන් රුධිරය වහනයෙන් රෝගියා ගේ තත්ත්වය දරුණු වීමට හැකිවීම ඊට හේතුවයි.එමෙන් ම දෂ්ට කළ ස්ථානයට ඉහළින් හෝ පහළින් (අතෙහි හෝ කකුලෙහි) ලේ ගමනාගමනය නතර වන සේ තද කර බැඳීම ද විවාදයට තුඩු දී ඇති කරුණක්. එසේ තදකර බැඳීම (රෙදි පටික් වැනි දෙයකින්) හේතුවෙන් රුධිර ගමනාගමනය නතර වී මියගිය ගාත්‍රා සහිත රෝගීන් රෝහලට ගෙන එන අවස්ථා පවා අප දැක තිබෙනවා.සමහර අය සර්පයන් දෂ්ට කළ රෝගීන් ගේ නාසයට තෙල් වැනි දෑ දමනවා (නස්න කිරීම) එමඟින් භයානක පෙණහලු ආසාදන සහ කන්බිහිරි වීම් ඇතිවිය හැකියි. මද්‍යසාරය සර්ප විෂ ශරීරගත වීමට උදවු කරන බැවින් මත්පැන් පානය කරවීම ද අහිතකරයි.සර්පයන් දෂ්ට කළ අයට තැඹිලි වතුර දීම සුදුසු ද?නෑ. පොටෑසියම් ලවණ බහුල තැඹිලි, කුරුම්බා සහ පලතුරු යුෂ නොදිය යුතුයි. සර්ප විෂ නිසා වකුගඩුවලට ඇතිවිය හැකි හානිය පොටෑසියම් ලවණ නිසා වැඩිවිය හැකියි.සර්පයන් දෂ්ට කළ අයට ඇස්ප්‍රින් අහිතකර ද?ඇස්ප්‍රින් භාවිතය අහිතකර වන්නේ විශේෂයෙන් පොළොං විෂ නිසා ඇතිවිය හැකි ආමාශයීය ලේ ගැලීම තවදුරටත් වැඩිවිය හැකි නිසයි.විෂ රහිත සර්පයෙක් දෂ්ට කළ අවස්ථාවක දී පවා සමහර රෝගීන් මියගිය බව අසා තිබෙනවා.ඔව්. විෂ රහිත සර්පයකු දෂ්ට කළ විට කෙනෙකු මිය යන්නේ ඔහුගේ සිතෙහි බිය නිසා හට ගන්නා කම්පනයෙන්. ශරීරයට ඇතුළු වූ විෂක් නැති වුවද සිතෙහි හටගත් බිය නැති වන්නට නම් ඒ තැනැත්තා පිළිගන්නා ආකාරයේ ප්‍රතිකර්මයක් කළ යුතුයි.සාකච්ඡා කළේ,රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=cr1409141</link>
    <topic>අනගාරික ධර්මපාල 21 වැනි සියවසටත් ශක්තියක්</topic>
    <author>අනගාරික ධර්මසේකර</author>
    <content>අනගාරික ධර්මපාල 21 වැනි සියවසටත් ශක්තියක්පරසතුරු ආක්‍රමණ දාසයකට මුහුණ දී ජාතික, ආගමික සංස්කෘතික උරුමය රැකගන්නට සමත්වූ ලක්වැසියන් අත්දුටු ප්‍රබලම අධිරාජ්‍ය බලය වූයේ ඉර නොබස්නා බ්‍රිතාන්‍ය අධිරාජ්‍යයයි. ඉර නොබස් අධිරාජ්‍යයේ පළමුවැනි ආක්‍රමණය ද පරදවා සිංහලේ නිදහස රැකගන්නට සමත්වූ ජනතාව බේදභින්න කර මුළු රටම යටත් කරගත් බ්‍රිතාන්‍ය පාලකයින්ට පවා ජාතියේ මුර දේවතාවුන් වූ භික්ෂුන් වහන්සේලාත් උන්වහන්සේලා සමඟ එක හදින් එක්ව සිටි බහුතර බෞද්ධ ප්‍රජාවත් ආධ්‍යාත්මික සංස්කෘතික වශයෙන් යටපත් කළ නොහැකි විය.ඒ බව මනාව පැහැදිලි වන්නේ, බ්‍රිතාන්‍ය අධිරාජ්‍යයේ ආධාර අනුබල ලබමින් ක්‍රියාත්මක වූ ක්‍රිස්තියානි මිෂනාරි ව්‍යාපාරයට අභියෝග කර පාණදුරාවාදය ඇතුළු පංචමහාවාදයෙන් ජයගත් මිගෙට්වත්තේ ගුණානන්ද හිමියන් හා මොහොට්ටිවත්තේ ජනානන්ද හිමියන් ප්‍රමුඛ මහා සංඝරත්නයේ නිවහල් අදීන ක්‍රියාමාර්ගය තුළිනි. වලානේ සිද්ධාර්ථ හිමියන්ගේ නායකත්වයෙන් ධර්ම ශාස්ත්‍රීය කටයුතු සිදුවූ රත්මලාන පරමධම්ම චේතිය පිරිවෙනෙන් බිහිවූ මහා ප්‍රාඥයින් වන හික්කඩුවේ ශ්‍රී සුමංගල නාහිමියන් හා රත්මලානේ ධම්මාරාම නාහිමියන් විද්‍යෝදය, විද්‍යාලංකාර මහ පිරිවෙන් අරඹමින් දියත් කළ ධර්ම ශාස්ත්‍රීය පුනර්ජීවන ක්‍රියාදාමයේ ප්‍රතිඵලය වූයේ පංචමහා වාදයන්ට පදනම වූ ජාතික ප්‍රබෝධය ඇතිවීමයි.වයස අවුරුදු නමයේදී සිය පියාණන් සමඟ පාණදුරාවාදය බලන්නට ගිය ඩේවිඩ් හේවා විතාරණ නමැති ළාබාල ශිෂ්‍යයා තුළ ඇතිවූ ආධ්‍යාත්මික ප්‍රබෝධයේ ප්‍රතිඵලය වූයේ සැදැහැ සිතින් පිබිදුණු ඒ උද්‍යෝගීමත් දරුවා තම පියාගේ අනුග්‍රහය ඇතිව ඒ යුගයේ මහා ප්‍රාඥයා වූ හික්කඩුවේ ශ්‍රී සුමංගල නාහිමියන් වෙතින් බුදුදහම හා පාළි සංස්කෘත භාෂා ඉගෙනීමට යොමු වීමයි. ළාබාල වියේදීම ලෝක ප්‍රකට මහාවාදයකින් පිබිදී මහා ප්‍රාඥ හික්කඩුවේ ශ්‍රී සුමංගල හිමියන්ගේ හා හෙයියන්තුඩුවේ දේවමිත්ත හිමියන්ගේ ශිෂ්‍යයකු ලෙස ධර්ම ශාස්ත්‍ර අධ්‍යයනයේ යෙදුණු ඩේවිඩ් හේවාවිතාරණ ශිෂ්‍යයා මිෂනාරීන් වෙතින් ඉංග්‍රීසි භාෂා සාමාන්‍යය හා ක්‍රිස්තු ධර්මය පිළිබඳ අධ්‍යාපනයක් ද ලබා ගැනීම අනාගත ක්‍රියාමාර්ග සකසා ගැනීමේදී බෙහෙවින් වැඩදායක විය.පාණදුරාවාද වාර්තාව කියවා බෞද්ධ පක්ෂය කෙරේ පැහැදී ලංකාවේ ජනතාවට සේවය කිරීමේ අරමුණින් පැමිණි හෙන්රි ස්ටීල් ඕල්කොට් තුමාගේ ඉංග්‍රීසි දේශන සිංහලට පරිවර්තනය කරමින් රට වටා යන්නට අධිෂ්ඨාන සහගතවූ ප්‍රසිද්ධ තරුණයකු ලෙස ඩේවිඩ් හේවාවිතාරණ තමන්ට පල්ලියෙන් ලැබුණු ඩේවිඩ් නමැති යුරෝපීය ක්‍රිස්තියානි නම අතහැර දමා ධර්මපාල නමැති ආර්ය සිංහල බෞද්ධ නාමය ලබා අනගාරික දස ශීලයෙහි පිහිටා මුළු ජීවිතයම ජාතික ආගමික සේවයට කැප කිරීමේ ප්‍රතිඵලය වූයේ ඇමෙරිකාවේ චිකාගෝ නුවර පැවැත්වුණු ලෝක දෘෂ්ටි සම්මේලනයේදී බෞද්ධ දාර්ශනික විවරණයක යෙදෙමින් ලෝක බෞද්ධ නායකත්වය සඳහා සුදුසුකම් ලැබීමයි.බුදු දහම සමඟ පාලි සංස්කෘත මෙන්ම ඉංග්‍රීසි ආදි යුරෝපිය භාෂාවන් ද උගත් මහා ප්‍රාඥයකු ලෙස ජාත්‍යන්තර පිළිගැනීමක් ලබා සිටි හික්කඩුවේ ශ්‍රී සුමංගල හිමියන්ගේ ලිපියක් ද රැගෙන ලෝක බෞද්ධයින් නියෝජනය කිරීමේ වරම ලබාගෙන චිකාගෝ නුවර දෘෂ්ටි සම්මේලනයට සහභාගි වූ තරුණ අනගාරික ධර්මපාල තුමා තමාගේ විද්වත් විචිත්‍ර දේශනය මඟින් ලෝක අවධානය දිනා ගැනීමට සමත් විය. විසිනම වැනි වියේ පසුවූ තරුණ අනගාරිකවරයකු ලෙස චිකාගෝ නුවර පැවැත්වුණු ලෝක දෘෂ්ටි සම්මේලනය ඇමතූ ධර්මපාල තුමා සිය දේශන විලාශය මඟින් ඇසුදුටුවන්ගේ සිත් ඇද බැඳගත් බව නොරහසකි.ඒ බව දෘෂ්ටි සම්මේලනයේ මුලසුන දැරූ මහාචාර්ය බැරෝස් ධර්මපාල තුමාගේ දේශනා විලාශය අගය කරමින් කළ ප්‍රකාශයෙන් මනාව පැහැදිලි වේ. මහාචාර්ය බැරෝස් ධර්මපාල තුමන්ගේ දේශනය අගය කරමින් කියා සිටියේ, තරුණ ධර්මපාල තුමන් කෙරෙන් කසාවතින් සැරසුණු ක්‍රිස්තුස් වහන්සේගේ ස්වරූපය දක්නට ලැබුණු බවයි. චිකාගෝ දෘෂ්ටි සම්මේලනය ඇමතූ ලෝක ප්‍රකට හින්දු දාර්ශනිකයකු වූ ස්වාමි විවේකානන්ද තුමන්ගේ දේශනය ඇසු කිසිවකු හින්දු දහම වැලඳ ගන්නට ඉදිරිපත් වූයේ නැතත් තරුණ ධර්මපාල තුමාගේ දේශනය ඇසු ඇමෙරිකානුවන් කීපදෙනකු ධර්මපාල තුමන් වෙතින් තිසරණ පන්සිල් ලබා බුදුදහම වැලඳ ගත් බව වාර්තා වී ඇත.1893 දී චිකාගෝ නුවර පැවැත්වුණු ලෝක දෘෂ්ටි සම්මේලනයේදී ජාත්‍යන්තර මට්ටමේ දේශකයකු බවට පත්වූ ධර්මපාල තුමා ඇමෙරිකාවෙන් පිටත්වී හොනලුලු දිවයින බලා ගිය ගමන බෙහෙවින් පලදායක වූයේ, හොනලුලු හිදී ධර්මපාල තුමන්ගේ දේශන ඇසූ මේරි පෝස්ටර් නමැති දානපතිනිය බුදුදහම වැලඳගෙන තමන් සතු ධනය යොදවමින් ලෝක ශාසන සේවාවක යෙදෙන්නට තරම් භක්තිමත් බෞද්ධ මහෝපාසිකාවක් බවට පත්වූ නිසාය. මේරි පෝස්ටර් මැතිනියගේ ආධාර අනුග්‍රහය ඇතිව හොනලුලු දිවයිනෙන් එංගලන්තය බලා ගිය ධර්මපාල තුමා ලන්ඩන් නුවර මහාබෝධි සමාගමේ ශාඛාවක් පිහිටුවා ලන්ඩන් බෞද්ධ විහාරය ඇරැඹීමෙහිලා පුරෝගාමි මෙහෙවරක් ඉටුකරමින් එංගලන්තයෙන් ප්‍රංසයටත්, ප්‍රංසයෙන් ජර්මනියටත් ජර්මනියෙන් රුසියාවටත් යමින් මහා බෝධි සමාගමේ ශාඛා පිහිටුවමින් ධර්ම ප්‍රචාරක කටයුතුවල නිරත වූයේ චිකාගෝ දෘෂ්ටි සම්මේලනයෙන් ලැබුණු ජාත්‍යන්තර පිළිගැනීම ද උපයෝගී කරගනිමිනි.රුසියාවෙන් කොරියාවේ සිඕල් නුවරට ගිය ධර්මපාල තුමන් පිළිගන්නට විසිදහසක් තරම් ජනතාවක් එක්වූ බව වාර්තා වී ඇත. කොරියාවෙන් පිටත්වී ජපානයේ ටෝකියෝ නගරයට ගිය ධර්මපාල තුමන් පිළිගන්නට විසිපන් දහසකට වැඩි ජනකායක් එක්වූ බවත් ජපානයෙන් චීනයේ ෂැංහයි නුවරට ගිය ධර්මපාල තුමන් පිළිගන්නට තිස්දහසක් තරම් ජනතාවක් එක්වූ බවත් වාර්තා වී ඇත. චීනයේ කොමියුනිස්ට් පක්ෂය පවා බිහිවී නොතිබුණු ඒ යුගයේ ආසියාව බෞද්ධ චින්තනයෙන් පුබුදු කළ ජාත්‍යන්තර නායකයා වූයේ අනගාරික ධර්මපාල තුමාය.චීනයෙන් තායිලන්තයටත් තායිලන්තයෙන් බුරුමයටත් ගිය ධර්මපාල තුමන් ඉන්දියාවට පැමිණියේ ලෝක බෞද්ධ නායකයකු ලෙසිනි. ලෝක බෞද්ධ ප්‍රජාවගේ අනුබලය ලැබු ධර්ම වීරයකු ලෙස ඉන්දියාවට පැමිණි ධර්මපාල තුමා එතෙක් හින්දු ආධිපත්‍යය යටතේ පැවැති බුද්ධගයා, ලුම්බිණි, බරණැස ඉසිපතන හා කුසිනාරා නුවර පූජනීය බුද්ධ භූමිවල වන්දනාමානාදී බෞද්ධ ආගමික කටයුතු කිරීමේ අයිතිය ජාත්‍යන්තර බෞද්ධයින්ට ලබාදීමේ ව්‍යාපාරය දියත් කළේ බුද්ධගයාව හින්දු කෝවිලක් බවට පත්කරගෙන සිටි මහන්තාගේ ආධිපත්‍යයට අභියෝග කරමිනි. කර්නල් හෙන්රි ස්ටීල් ඕල්කොට් තුමන් සමඟ ලංකාව පුරා යමින් සිංහල බෞද්ධයින් අවදි කිරීම සඳහා කටයුතු කරමින් ලබා තිබු ජාතික ආගමික පුනර්ජීවන ක්‍රියාදාමයේ අත්දැකීම් උපයෝගී කරගනිමින් බ්‍රිතාන්‍ය යටත්විජිත පාලනයට ද අභියෝගයක් වූ ධර්මපාල තුමා මහන්තාගේ හින්දු අධිපතිවාදයට එරෙහිව බ්‍රිතාන්‍ය අධිකරණය ද ප්‍රයෝජනයට ගන්නට තරම් උපායශීලී විය.මහන්තාගේ මැර බලයට මුහුණදීම සඳහා ඇතැම් රාත්‍රී කාලවල බුද්ධගයා භූමියේ ගස් උඩ පවා සිටිමින් සිය ප්‍රයත්නය අත්නෑරම ඉදිරියට ගෙන ගොස් ලෝක බෞද්ධ ප්‍රජාවගේත් වෙනත් ප්‍රබුද්ධ ජන කොටස්වලත් සහාය හා ආධාර අනුබල ලබා ගනිමින් ඉන්දියාවේ ඓතිහාසික බෞද්ධ උරුමය තහවුරු කරගන්නට සමත් වූ ධර්මපාල තුමන් කෙරෙන් ප්‍රකට වන්නේ වනගතව සේනා සංවිධානය කිරීමේදී වනමුල් පලාපල පවා ආහාරයට ගනිමින් ජාතික විමුක්ති ව්‍යාපාරය ඉදිරියට ගෙන ගිය වළගම්බාවන් හා කීර්ති කුමාරයා වෙතින් පළවූ ජාතික, ආගමික අධිෂ්ඨානයයි. ධර්මපාල තුමන් පැවිදි නොවී අනගාරික වූ සුවිශේෂ පිළිවෙතක් අනුගමනය කළේ එය කාලීන ජාතික අවශ්‍යතාවක් වූ හෙයිනි.අනුබුදු මිහිඳු මාහිමියන්ගේ මඟපෙන්වීම අනුව යමින් ලෝක ශාසන සේවා සිදු කළ දේවානම්පියතිස්ස රජතුමන්ගේ ක්‍රියාමාර්ගය අපේ යුගයේ යථාර්ථයන් අනුව ඉදිරියට ගෙන ගිය ජාතික ආගමික වීරයා වන්නේ අනගාරික ධර්මපාල තුමන්ය. දේවානම්පියතිස්ස රජතුමාගේ සොහොයුරු සූරතිස්ස රජු සේන ගුත්තික ප්‍රමුඛ සතුරන් අතින් පරාජය වී ලංකා ඉතිහාසයේ පළමුවැනි විමුක්තිකාමී නායකයා වූවා සේ තම සොහොයුරා වූ එඩ්මන් හේවාවිතාරණයන් අධිරාජ්‍යවාදී ආණ්ඩුව යටතේ යාපනේ බන්ධනාගාරයේ මියයද්දී බෙංගාලයේ නිවාස අඩස්සියේ සිටිමින් කල්කටාවේ ධර්මරාජික විහාරය කරවා බරණැස ඉසිපතනේ නව මූලගන්ධ කුටි විහාරයේ පදනම දැමු ධර්මපාල තුමන් කෙරෙන් ප්‍රකට වූයේ, “මාගේ මේ ව්‍යායාමය බුද්ධ ශාසනයේ චිරස්තිථිය උදෙසා” යයි ප්‍රකාශ කළ දුටුගැමුණු රජතුමාගේ පිළිවෙත ඉදිරියට ගෙන ගිය මහා වීරයකුගේ ප්‍රතිරූපයයි.පරසතුරන් පරදා අහස උස සුදු දාගැබ් කරවා විශ්වන්තරවාදී බෞද්ධ චින්තනයේ ශ්‍රේෂ්ඨත්වය ප්‍රකට කළ ගැමුණු රජතුමාගේ පිළිවෙත ජාත්‍යන්තර මට්ටමින් ඉදිරියට ගෙන ගියේ පිය උරුමයෙන් ලැබුණු දේපළක් තම තරුණ ජීවිතයත් ලෝක ශාසන සේවා උදෙසා කැපකළ අනගාරික ධර්මපාල තුමන් විසිනි. අනගාරික ධර්මපාල තුමන් විසින් ඉටුකරන ලද ජාත්‍යන්තර මෙහෙවර ආසියාව පුරා බුදුදහම පතුරුවා හරින්නට ආධාර අනුබල දුන් අශෝක අධිරාජයා විසින් සිදුකරන ලද සේවාවට දෙවැනි නොවේ. දික්සඳ සෙනෙවියා පිරුවන්පති මහාවංශ කර්තෘ මහානාම හිමියන්ගේ රැකවරණය ලබමින් ධර්ම ශාස්ත්‍ර හා ජාතික නායකත්වයක් සඳහා අවශ්‍ය යුද්ධතන්තු, අටීතන්තු ආදි පංච තන්ත්‍රය ඉගෙන ගෙන පරසතුරු උවදුරින් රට මුදා ගනිමින් ලෝක උරුමයන් බවට පත්වූ මහා වාරි කර්මාන්ත කරවූ ධාතුසේන රජතුමා මෙන් මහා ප්‍රාඥ විද්‍යෝදය පරිවේණාධිපති හික්කඩුවේ ශ්‍රී සුමංගල නාහිමියන්ගේ මාර්ගෝපදේශකත්වය ලබමින් රටවැසියන් දේශප්‍රේමයෙන් පුබුදුවමින් තරුණ පරපුර කාර්මික හා කෘෂි සංවර්ධන ක්‍රියාමාර්ගයට යොමු කරවමින් මහා ජාතික, ආගමික, සංස්කෘතික හා සමාජ ආර්ථික මෙහෙවරක යෙදුණු ධර්මපාල තුමන් කෙරෙන් ප්‍රකට වන්නේ, අධිරාජ්‍ය යුගයේ යථාර්ථයන් අනුව කටයුතු කළ නිවහල් අදීන ධර්මධර මහා පුරුෂයකුගේ උත්තුංග ස්වරූපයයි.වසර දෙදහස් පන්සිය ගණනක දේශප්‍රේමී ජාති හිතෛෂී ශාසනමාමක ඉතිහාසය ලෝක ව්‍යාප්ත අධිරාජ්‍ය යුගයේ යථාර්ථයන් අනුව ඉදිරියට ගෙන ගිය ධර්මපාල තුමා හෙළ බොදු ජීවනයේ සජීවී සංකේතයක් බවට පත්විය. “සිංහලයිනි, නැගිටිව් බුද්ධගයාව බේරා ගනිව්” යනුවෙන් ධර්මපාල තුමන් විසින් ඉදිරිපත් කරන ලද උද්‍යෝග පාඨය මඟින් විදේශාක්‍රමණ දාසයක් ජයගත් අභිමානවත් ජනතාවක් වූ සිංහලයින් වටා ලෝක බෞද්ධ ප්‍රජාව එකතු කිරීමේ මඟ පාදා ගත හැකි විය. සිංහලයිනි නැගිටිව් සුදු අධිරාජ්‍යවාදීන් පලවා හරිව් නොකියා ලෝක ව්‍යාප්ත අධිරාජ්‍ය බලයකට යටත්ව තිබු කුඩා රටක ජනතාව ලෝක බෞද්ධ නායකත්වයක් කරා ඔසවා තබන්නට තරම් ධර්මපාල තුමා උපායශීලී විය.සිංහලයින් ලෝක නායකත්වයක් සඳහා ඔසවා තබන්නට කැපවුණු ධර්මපාල තුමන් විසින් ජාතියට ලබා දුන් ශක්තිය ප්‍රයෝජනයට ගත් බණ්ඩාරනායක මහතා පංචමහා බලවේගය මඟින් ලබාගත් දේශපාලන ජයග්‍රහණය උපයෝගී කරගෙන කටුනායක හා ත්‍රිකුණාමලේ අධිරාජ්‍යවාදී කඳවුරු ඉවත් කරවා ජාතික නිදහස සම්පූර්ණ කිරීමට සමත් නොවීනම් ඒ අධිරාජ්‍ය කඳවුරු ඊළාම් ව්‍යාපාරයේ රක්ෂස්ථාන වනු නිසැකය. මහා විප්ලවීය ජයග්‍රහණයකින් පසුවත් කිව්බාවට තම රටේ කොටසක පිහිටි ගුවන්තනවෝ කඳවුර ඉවත් කරගත නොහැකි වූ බවත් එම කඳවුර ලතින් අමෙරිකාවේ විප්ලවවාදීන්ට වධ හිංසා කරන අධිරාජ්‍යවාදී කඳවුරක් වී ඇති බවත් අප අමතක නොකළ යුතුය.ධර්මපාල තුමන් විසින් මතුකරන ලද දේශප්‍රේමී ජාතික ආගමික බලවේග උපයෝගී කරගෙන ලොව පළමුවැනි අගමැතිනිය බවට පත්වූ බණ්ඩාරනායක මැතිනිය කච්චතිව් දූපතේ අයිතිය ලංකාවට ලබාදීම ඊළාම්වාදීනට අවාසිසහගත වූ බව රහසක් නොවේ. නොබැඳි ව්‍යාපාරයේ නායකත්වයට පත්වූ මැතිනිය ඉන්දු ලංකා දේශසීමා අවුල් ලිහාගන්නට සමත්වීම ධර්මපාල තුමන්ගේ ක්‍රියාමාර්ගයේ ප්‍රතිඵලයක් වූ බව නිසැකය. අධිරාජ්‍ය හවුල්කාරී දෙමළ ඊළාම් ව්‍යාපාරයට එරෙහිව පවා ප්‍රයෝජනයට ගත හැකි වූ ධර්මපාල තුමන්ගේ ක්‍රියාමාර්ගය විසිඑක් වැනි සියවස පුරාමත් දේශප්‍රේමී ජාති හිතෛෂී ශාසනමාමක ජනතාවට ශක්තියක් වනු ඒකාන්තය.තිස්දහසක් තරම් තරුණ රණවිරු ජීවිත පුදා ඇස්, අත් පා පරිත්‍යාග කර ලෙයින් මිල ගෙවා එක්සේසත් කරන ලද ශ්‍රී ලංකාවේ ඒකීය භාවය තහවුරු කළ හැක්කේ ද ඉන්දියාවේ නායකයින්ට පවා නිවැරැදි මග පෙන්වමින් සිය අවසාන කාලය දඹදිව බුද්ධ භූමි ඇසුරේ ගෙවූ අනගාරික ධර්මපාල තුමන්ගේ ආදර්ශය අනුව කටයුතු කිරීමෙනි. තමන් බුදුන් වහන්සේ ගැන දැනගත්තේ එඩ්වින් ආනෝල්ඩ් නම් ඉංග්‍රීසි ලේඛකයාගේ “ලයිට් ඔෆ් ඒෂියා” පොත කියවීමෙන් යයි ප්‍රසිද්ධියේ කියාපෑ මහත්මා ගාන්ධි තුමන්ට ඔහුගේ වරද එම වේදිකාවේදීම පෙන්වා දෙමින් ඉන්දියානු නායකයින් ඉන්දියාවේ ඉපිද ඉන්දියාව විජය භූමිය කරගත් මහෝත්තම මහා පුරුෂරත්නය ගැන දැනගත යුත්තේ විදේශීය ලේඛකයින්ගේ පොතපතින් නොව තම මවුබිමේ තමන්ගේම ගවේෂණාත්මක අධ්‍යයනයෙන් බව පහදා දුන් ධර්මපාල තුමාගේ කථාව ඇසූ ඉන්දියානු ජාතික ව්‍යාපාරයේ නායකයා ඉතාම නිහතමානීව තම වරද පිළිගත්තාක් මෙන් ධර්මපාල තුමාගෙන් ඉගෙන ගන්නට නිහතමානී විය යුතුව තිබේ.ඉන්දියානු බුද්ධිමතුන් අතරින් අම්බෙඩ්කාර් වැනි ශ්‍රේෂ්ඨ බෞද්ධ නායකයින් බිහිවීමේ දොරටු විවර කළ ධර්මපාල තුමන් තමිල්නාඩුවේ මධුරාසි (දැන් චෙන්නායි) මහා බෝධි මධ්‍යස්ථානය පදනම් කරගෙන දෙමළ ජනතාව අතරින් බෞද්ධයින් බිහි කිරීමට කටයුතු කළානම් අපට අපේ රටෙන් නිකරුණේ මුහුදට ගලා යන රසායනික වස විසෙන් දූෂණය නොවූ කළු ග‍ඟේ පානයට ඉතාම සුදුසු මහා ජලකඳ උපයෝගී කරගෙන උතුරේ දෙමළ ජනතාව මෙන්ම තමිල්නාඩුවේ පානීය ජල හි‍ඟයෙන් පෙළෙන ජනතාවට සාධාරණ මිලකට ජලය සපයා දෙමළ සිංහල සමඟියේ පදනම ශක්තිමත්ව ගොඩනඟා ගත හැකි වන බවට සැකයක් නැත. ලෝක මෙහෙවරක යෙදුණු ධර්මපාල තුමන්ට කරන ලොකුම උපහාරය දැවෙන ලොව නිවා සනසන බුදුදහමත් සමඟ සුන්දර ශ්‍රී ලංකාව උද්‍යාන දේශයක් බවට පත්කිරීමයි.අනගාරික ධර්මසේකර“ඔහු ජාතික හා ආගමික පුනර්ජීවනයේ පියා පමණක් නොවෙයි. ඔහු තමයි පළමුවෙන්ම ලංකාවේ කර්මාන්ත සංවර්ධනය ගැන කල්පනා කෙළේත්, ඔහු මහත්මා ගාන්ධිටත් පෙර රෙදි විවීම ගැන කල්පනා කොට දේශීය රෙදිපිළි නිෂ්පාදනය ආරම්භ කළා. ජාතියක් වශයෙන් අන්තර්ජාතික සබඳකම් ඇතිකර ගැනීමේ වැදගත්කම ගැන ද ලංකාවේ පළමුවෙන් කල්පනා කෙළේ අනාගරික ධර්මපාල තුමා.ජාතික සංස්කෘතියත්, ජාතික නිදහසත්, ජාතික ආර්ථික සංවර්ධනයත් සඳහා ඇප කැප වී සටන් කෙරූ ඒ ජාතික වීරයාගේ නාමය අමරණීයව පවතිනවා.”ඇස්. ඒ. වික්‍රමසිංහ ලංකාවේ කොමියුනිස්ට් පක්ෂයේ සභාපති (නව ලෝකය 1964 ජුලි කලාපය)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=cr1409142</link>
    <topic>සාර්ථක සන්නිවේදකයකු ලෙස</topic>
    <author>සාකච්ඡා ක‍ෙළ් රමණී සුබසිංහ ramaniksu@yahoo.com</author>
    <content>සාර්ථක සන්නිවේදකයකු ලෙස“සෑම සිංහල ගෙයක් ඉදිරිපිට සුදු පඹයෙකු සවි කළ යුතුය. ගෙයි වැසි බාල දරුවන්ට දිනපතා උදේ හවස එම පඹයාට වේවැලකින් තලන්නට පුරුදු කළ යුතුය. එසේ කිරීමෙන් පර සුද්දා කෙරෙහි සිංහලයා තුළ පවත්නා හුඹස් බිය දුරු කළ යුතුය.”විදේශාධිපත්‍ය නිසා දිනෙන් දින පිරිහී ගිය සිංහල ජාතිය, සමාජයීය හා සංස්කෘතික උරුමයන්, යළි නඟා සිටුවීමට, අන්ධානුකරණයෙන් පරසිරිත්වලට ගැති වූ ජනතාව ඉන් මුදවා ගනිමින් දේශාභිමානය ඇති කිරීමට, බෞද්ධයින්ට අහිමිව තිබූ අයිතිවාසිකම් දිනා දීමට කාලය, ශ්‍රමය, ධනය කැප කරමින් අනගාරික ධර්මපාල තුමා ගෙන ගිය ප්‍රබල සටනේ වැදගත්ම සන්ධිස්ථානයක් ලෙස සිංහල බෞද්ධයා පුවත්පතේ ආරම්භය සනිටුහන් කළ හැකිය. පුවත්පත ආරම්භ කිරීමට පෙර එතුමා ගම්නියම්ගම්වලට, රට රටවලට සිය පණිවුඩය ගෙන යාම සඳහා ප්‍රබල සන්නිවේදන මාධ්‍ය බවට පත්කර ගත්තේ කථනයයි.1886 වසරේදී හෙන්රි ස්ටීල් ඕල්කට් තුමා දෙවැනි වරට ලංකාවට පැමිණි අවස්ථාවේ සම්බුද්ධ ශාසනයේ පුනර්ජීවනය සඳහා ක්‍රමවත් බෞද්ධ අධ්‍යාපනයක් ඇරැඹීමේ වැදගත්කම තේරුම් ගනිමින් ඒ සඳහා අරමුදලක් ආරම්භ කළේය. ලංකාවේ බෞද්ධ ප්‍රබෝධයක් ඇති කිරීමෙහිලා එය ඉතා සුවිශේෂී කර්තව්‍යයක් විය. ඕල්කට් තුමා සමඟ මෙහි පැමිණි ‘ලෙඩ් බිටර්’ මහතා සමඟ එක්ව නගරයන්හි පමණක් නොව ගම්නියම්ගම්දනව් වැසි ජනයාට බුදු සසුන හා සමයානුකූල අධ්‍යාපනය පිළිබඳව අවබෝධය ලබාදීමට දේශන මාලාවක් හා ප්‍රචාරක ව්‍යාපාරයක් ඇරැඹි අතර ඒ සඳහා එක් වූ එකම සිංහල තරුණයා අනගාරික ධර්මපාල තුමාය.ලාංකේය සමාජයේ මිෂනාරී ක්‍රමයට විරුද්ධව, ස්වාධීන වීමේ අගය පැහැදිලි කරමින්, බෞද්ධ අධ්‍යාපන අරමුදල සඳහා ආධාර පතමින් ඕල්කට් තුමා ඉංග්‍රීසි බසින් කළ දේශනා චතුර ලෙසත්, අපූර්ව ලෙසත් සිංහලයට නඟමින්, වේගවත් හඬින් ජන හදවත්හි දේශාභිමානි හැඟීම් රෝපණය කළේ අනගාරික ධර්මපාල තුමාය. ප්‍රචාරක ව්‍යාපාරයේ දී ගැමියන් ඇසුරු කරමින් ලද අත්දැකීම්වලින් එතුමාට සමාජය පිළිබඳව පුළුල් අවබෝධයක් ලබා ගැනීමට හැකි වූ අතර ජාතියේත්, ආගමේත් අභිවෘද්ධිය සඳහා කතාවෙන් හා ලිවීමෙන් කළ හැකි සේවය පිළිබඳව ප්‍රායෝගික පුහුණුවක් ලබා ගැනීමට ද හැකි වුණි.අධිරාජ්‍යවාදීන් ගේ අත්තනෝමතික පාලනය නිසා අසරණව සිටි පිටිසර පෙදෙස්හි ගැමියන්ගේ ඉතා දුඃඛිත ජිවිතය ඔහු පළමු වතාවට සියැසින් දැක ගත්තේ ද මේ අවස්ථාවේදීය. තම අතීත උරුමයන් ගැන දැනීමක් හෝ කිසිඳු සැලකිල්ලක් නොමැති, වඩා උසස් තත්ත්වයකට පත්වීමට ඇති ශක්තීන් හා සහජ දක්ෂතාවයන් ගැන දැනුමක් නැති මේ අසරණ මිනිසුන්ගේ අනාගතය ගොඩ ගැනීමට නිදහස අත්කර ගැනීමේ දැඩි අවශ්‍යතාවය වටහා ගත්තේය. ඒ සඳහා ස්ථිර අධිෂ්ඨානයක් ඇතිකර ගත්තේය.දෙවැනි වර ඉන්දීය සංචාරයේදී ධර්මපාල තුමාට ලෝකය විවෘත කර දෙන්නක් විය. එවර අනගාරික ධර්මපාල තුමාට ඉන්දියාව පුරා ඇවිදීමට අවස්ථාව ලැබුණි. ‘එඩ්වින් ආර්නෝල්ඩ්’ නම් දාර්ශනිකයා ගේ ‘ලයිට් ඔෆ් ඒෂියා’ කෘතිය කියැවීමෙන් නව පිබිදීමක් ඇතිවුණි. ජපන් ජාතික ‘කෝජේන්’ හිමි සමඟ දඹදිව මහ බෝමැඩ බලා වන්දනා ගමනක යෙදුණු ධර්මපාල තුමා, බුද්ධගයා ශුද්ධ භූමිය මිථ්‍යාවාදී මහන්තාවරුන්ගේ ආධිපත්‍යයට නතු වී තිබීම ගැන අධික සංවේගයට පත්විය. දින ගණනක් පුරා ඒ පෙදෙසෙහි සැරිසරා විසිරී පැවැති බෞද්ධ නෂ්ටාවශේෂ දැක, කවර උත්සාහයකින් හෝ මේ ශුද්ධ භූමිය මිථ්‍යා දෘෂ්ටිකයන්ගෙන් මුදවා ගනිමියි බෝමැඩ දීම අධිෂ්ඨාන කරගත්තේය.එතුමා බුද්ධගයාව මහන්තාවරුන් යටතේ පැවැතීම ගැන අතිශය කම්පනයෙන් ඇතිවූ වේදනාවෙන් දහස් ගණන් ලිපි ලිව්වේය. ‘ඉන්දියාවේ අතිශයින් පෞරාණික වූ පුරා වස්තූන් වන බෞද්ධ විහාරයේ පාමංකඩවල ශිලා ස්ථම්භ දැන් මහන්තා, ගේ මුළුතැන්ගෙයි කණු බවට පත්ව ඇතැයි ඉන් එක් ලිපියක සඳහන් විය. ලොව පුරා බෞද්ධ නායකයින්ට මේ ලිපි කියවන්නට ලැබුණි. ඉන් නොනැවතුණු ධර්මපාල තුමා බුරුමය, තායිලන්තය, චීනය ආදි බොහෝ රටවල සංචාරය කරමින් බුද්ධගයාව බේරා ගැනීමේ අවශ්‍යතාව පෙන්වා දුණි. ඉන්පසු ලංකාවට පැමිණ බුද්ධගයාව බේරා ගැනීමට ප්‍රබල ජනමතයක් ඇති කිරීම සඳහා හික්කඩුවේ ශ්‍රී සුමංගල නාහිමියන්ගේ සභාපතිත්වයෙන් ‘මහාබෝධි සමාගම’ පිහිටුවූයේය. ශක්තිමත්ව වැඩුණු ව්‍යාපාරයක් වූ එමඟින් සිය මතවාදය, සංකල්පය, අදහස ලෝකයට ගෙන යාමට ධර්මපාල තුමා සමත් විය. බලාපොරොත්තු වූ ලෙසම ජාත්‍යන්තරව පවා ප්‍රබල ජනමතයක් ගොඩනැඟීමට සමත් විය.‘ලෙඩ් බිටර්’ මහතා සමඟ එක්ව බෞද්ධ අධ්‍යාපන ආයතන ආරම්භ කිරීම ද අනගාරික ධර්මපාල තුමා ගේ සන්නිවේදන ක්‍රමවේදයේ සුවිශේෂී අවස්ථාවකි. කොළඹ ආනන්ද විද්‍යාලය, ධර්මරාජ විද්‍යාලය, මාතර රාහුල විද්‍යාලය, ගාල්ල මහින්ද විද්‍යාලය වැනි බෞද්ධ පාසල් සමූහයක් රට පුරා පිහිටුවමින් එතුමා ජාතික නායකයකුගේ හැඩතලයට පත්විය. මෙසේ දෙස් විදෙස්හි, ගම් දනව් පුරා සිය පණිවිඩය ගෙන යන අතරේ දී 1893 වසරේදී ඇමෙරිකාවේ චිකාගෝ නුවර පැවැති ලෝක ආගම් පාර්ලිමේන්තුව සඳහා සහභාගි වීමට තරුණ ධර්මපාල තුමාට අවස්ථාව ලැබුණි.ආගමික නායකයින්, දාර්ශනිකයින්, විද්වතුන් සහභාගි වූ මෙම සම්මන්ත්‍රණයේදී සිය අනන්‍යතාව විදහා දක්වමින්, ජනප්‍රියම කථිකයා බවට පත්වූයේ ද එතුමන් ය. ඉතිහාසයේ සඳහන් වන ලෙස එම දේශනවලට සවන් දීමෙන් පසු ඒ මොහොතේම බෞද්ධයින් බවට පත්වූ අය මෙන්ම බෞද්ධ දර්ශනය පිළිබඳ උනන්දු වූ අය ද බොහෝ වූහ. එතුමාගේ රිද්මයානුකූල, චතුර දේශනය විවිධ දේශයෙන් පැමිණ සිටි නියෝජිතයන්ගේ පැසසුමට ලක්විය. ඇමෙරිකා පුවත්පත්වල ධර්මපාල තුමාගේ දේශනා වාර්තා කරනු ලැබීය. ආචාර්ය ආනන්ද ගුරුගේ මහතාගේ ‘ධර්මපාල ප්‍රකරණය’ සඳහන් ලෙස ‘ඉන්දියානා පොලිස්’ හි මෙම දේශනය ගැන මෙසේ සටහන් කර තිබුණි.‘වෙස්ට් කබායවලින් හා ඇඳුම්වලින්, ඔරලෝසු හා දම්වැල් අතුරුදන් වූයේත්, සුරූපී කාන්තාවන්ගේ දෙකනින් බෙරලියත්තු අරුංගල් සොරා ගන්නා ලද්දේත් බෞද්ධ දේශකයකු ගේ චතුර දේශනයට වශීකෘතව සවන් දෙද්දීය.” අනගාරික ධර්මපාල තුමා ඉතා ප්‍රබලවත්, අපූර්ව ලෙසත් සිය මතය සන්නිවේදනය කළ ආකාරය විමසීමට එම පාඨයම ප්‍රමාණවත් ය. මේ දේශනය පිළිබඳව ‘නිව්යෝක් හෙරල්ඩ්’ හි සටහන් වූයේ මේ අයුරෙනි.“අප අතරින් තම ආගමට හරවා ගන්නන් නැතැයි ඔබ මැසිවිලි නගන්නාහු ය. ඔබ දයා පරවශ දෙවියන් ගැන දේශනා කරන්නාහු ය. එහෙත් ඔබේ ක්‍රියා ආත්මාර්ථකාමී ය. නූගත් හෝ නුපුරුදු මිනිසකු පරිපූර්ණ කුහකයකු කරන්නහුය’ යනුවෙනි. ඒ පෙරදිග දේශකයා තම මතය කුළුගැන්වූ අයුරුය.දේශනයෙන්, කතාවෙන් ජනමතය හැඩ ගැසූ අනගාරික ධර්මපාල තුමා ‘මහාබෝධි සමාගම’ යටතේ ඇරඹු ‘සිංහල බෞද්ධයා’ පුවත්පත මඟින් සිය මතය ලේඛනයෙන් සන්නිවේදනය කළේය. පෞද්ගලිකව, කථිකයෙක්, සමාජ ව්‍යාපාරිකයෙක් ලෙස ගත කළ කාලයට වඩා එය වෙනස් වූ ද, වඩාත් සාර්ථක වූ ද සන්නිවේදන ක්‍රමෝපායයක් විය. 1906 වසරේ දී ඇරැඹි සිංහල බෞද්ධයා පුවත්පතට මූලික අරමුදල් සැපයෙන්නේ ඇමෙරිකානු ජාතික ‘ෆොස්ටර් රොබින්සන්’ මැතිනියගෙනි. පියදාස සිරිසේන, වලිසිංහ හරිශ්චන්ද්‍ර වැනි පුරෝගාමීහු එහි කතුවරයන් බවට පත්වූහ.‘සුද්දන්ට දාසකම් නොකොට සිංහලයන්ට නිදහසේ මඟ පෙන්වීම සඳහා පරාර්ථ සිතින් වැඩ කිරීමේ ශ්‍රේෂ්ඨත්වය පෙන්වීම සඳහා ‘සිංහල බෞද්ධයා’ පත්‍රය පටන් ගතිමි. අප රටේ ජාතික ප්‍රවෘත්ති පත්‍රයක් නැත. මහජනයාගේ අදහස් කියන්නට පත්‍රයක් නැත. ජාතිය දියුණු කිරීමට හෝ බුද්ධ ශාසනය රැක ගැනීමට පත්‍රයක් නැත. “සිංහලයිනි නැගිටිව්! බුද්ධගයාව බේරා ගනිව්!” යැයි එහි කතුවැකියෙන් කියවුණි. ධර්මපාල තුමාගේ ධර්මදූත ව්‍යාපාරයට මෙන්ම ලංකාවේ බෞද්ධ කටයුතු සඳහා ස්වාධීන ප්‍රචාරයකට මහෝපකාරී වූ එම පුවත්පත රටේ මහජන මතය නංවාලීමේ අසහාය මාධ්‍යයක් බවට ද පත්විය. ටැබ්ලොයිඩ් ප්‍රමාණයෙන් ආරම්භ කළ සිංහල බෞද්ධයා පසුකාලීනව ඩී. ඩබ්ලිව්. වික්‍රමාරච්චි, තෝමස් කරුණාරත්න, යූ. පී. ඒකනායක, ජුලියස් ද ලැනරෝල්, හේමපාල මුනිදාස, අයි. එම්. ආර්. ඊරියගොල්ල, ඩේවිඩ් කරුණාරත්න වැනි ලේඛකයන් අතින් පෝෂණය වුණි.ජාතික, ආගමික, සටන්කාමී බව ප්‍රකාශ කළ, සමාජයේ පරාදීනත්වය නැති කොට දේශීය සිරිත් විරිතට ගරු කිරීමේ වැදගත්කම පෙන්වා දුන් පුවත්පතේ ‘දැනගත යුතු කරුණු’ හිසින් අනගාරික ධර්මපාල තුමා ලියු ලිපිය දියුණුව හා ගුණ දහම් කැමැති බෞද්ධ පාඨකයන් වශීකර ගත් විශ්ව කෝෂයක් බඳු විය. දේශීය ඇඳුම පැලඳුම, දේශීය කෘෂිකර්මාන්තය, අතීත සිංහල වීරයන් අනුගමනය කළ යුතු සැටි, සංකර සිරිත් අතහැර ආර්ය සිරිත් පිළිපැදිය යුතු සැටි, දරුවන් හදා වඩා ගත යුතු සැටි, නම්ගම්වලින් ආරිය සිංහල බව පෙන්විය යුතු සැටි, ගෙදර දොරේ, සමාජයේ හැසිරිය යුතු ආකාරය මෙන්ම සුදු පාලකයන්ට බිය නොවිය යුතු හැටි කියා දුන් එම දැනගත යුතු කරුණු ලිපිය ජාතියට දුන් ආදර්ශය අමිලය.සැබැවින්ම සිංහල බෞද්ධයා පුවත්පත ජාතික කාහල නාදයක් බවට පත්විය. ජනතාව සංවිධානය කළ ප්‍රබල සන්නිවේදන මාධ්‍යයක් බවට පත්විය. ජාතිකාභිමානය ඇතිකළ පුවත්පතක් බවට පත්විය. 1915 ජාතිවාදී කෝලාහල සමයේ පොලිස්පති හර්බට් ඩව්බිගින් සිංහල බෞද්ධයා පුවත්පත තහනම් කළේ ආගමික මුහුණුවරින් යුතුව අධිරාජ්‍ය විරෝධීව ජනතාව සංවිධානය කරන බව පෙන්වා දෙමිනි. එය ලංකාවේ මුලින්ම තහනමට ලක් වූ පුවත්පත ද විය. පුවත්පත තහනම් කිරීමෙන් නොනැවතී එහි එවකට කතුවරයා වූ යූ. පී. ඒකනායක මහතා අත්අඩංගුවට ගත් අතර ඒ වන විට බ්‍රිතාන්‍යයන්ගේ තවත් යටත්විජිතයක් වූ ඉන්දියාවෙහි සිටි අනගාරික ධර්මපාල තුමා ද (සිංහල බෞද්ධයාහි සැබෑ නිර්මාතෘ) කල්කටාවේ නිවාස සිර අඩස්සියට පත් කරන ලද්දේය.මේ අවස්ථාවේදී අනගාරික ධර්මපාල තුමා නිදහස් කර දෙන ලෙස එතුමා ගේ මව මල්ලිකා හේවාවිතාරණ මැතිනිය ද, පොන්නම්බලම් රාමනාදන්, හර්මන් ද සොයිසා වැනි නායකයින් ද බ්‍රිතාන්‍ය රජයෙන් ඉල්ලා සිටියහ. අනගාරික ධර්මපාල තුමා ද උපක්‍රමශීලීව ලිපි ලේඛන ලියා යැවීය. ඉංග්‍රීසි ආණ්ඩුව විසින් තමන් නිවාස අඩස්සියේ ගත කිරීම කම්පාවට හේතුවක් වූ ද, සිය කාලය නිරපරාදේ අපතේ හරින්නට කටයුතු නොකළ ධර්මපාල තුමා පාලි ත්‍රිපිටක ග්‍රන්ථ කියවීමෙන් ද, ‘සාක්‍යමුනි ආර්ය ධර්ම’ නමින් දහම් පොතක් ලියා ප්‍රසිද්ධ කරවීමෙන් ද, ලෝකයේ නොයෙක් බෞද්ධ හිතවතුන්ට දිනපතා හසුන්පත් යවමින් ද, කල්කටාවේ බෞද්ධ විහාර භූමියේ වැඩ දිනපතා පිරික්සා බැලීමෙන් ද සිය කාලයෙන් උපරීම ප්‍රයෝජන ගත්තේය. මේ අතර ධර්මපාල තුමාට තවත් ඛේදජනක සිදුවීමක් වූයේ සිංහල බෞද්ධයාහි ප්‍රකාශක සිය සහෝදරයකු වූ පී. ඒ. හේවාවිතාරණ පොලිස් අත්අඩංගුවට පත්ව යාපනයේ බන්ධනාගාර ගතකර සිටියදී රෝගාතුරව මිය යාමය. ඉන්පසු වලිසිංහ හරිශ්චන්ද්‍ර තුමා ද අත්අඩංගුවට පත්විය. මේ අනුව 1915 ජාතිවාදී කෝලාහල සමයේ ප්‍රබල සන්නිවේදන මාධ්‍යයක් ලෙස ‘සිංහල බෞද්ධයා’ පුවත්පත තීරණාත්මක සාධකයක් වූ බව, ප්‍රබල සමාජ හා දේශපාලනික බලපෑමක් කළ බව පැහැදිලිය.එපමණක් නොව ‘සිංහල බෞද්ධයා’ කාර්යාලයට කඩා වැදුණු පොලීසිය එහි පැවැති ලිපි ගොනු හා මුද්‍රිත ලේඛන සියල්ල පැහැරගෙන ගිය අතර මහාබෝධි යන්ත්‍රාලයේත්, ත්‍රිපිටක ග්‍රන්ථ මුද්‍රණයේත් වැඩ නැවතිණි. තහනමට ලක්වූ සිංහල බෞද්ධයා නිදහස් කෙරෙන්නේ 1921 වසරේදීය. මුද්‍රණාලයේ අකුරු විසිකර දැමීම හා ලිපි ලේඛන පැහැර ගැනීම නිසා පුවත්පත නැවත පටන් ගැනීම අසීරු විය. එය නැවත පළ නොකළ යුතු බවට සමහර ප්‍රභුවරු ධර්මපාල තුමාට උපදෙස් දුන්හ. එහෙත් අන් සන්නිවේදන ක්‍රමවලට වඩා පුවත්පත් බලවත් වූ නිසා සියලු විරෝධතා මැද 1922 වසරේදී සිංහල බෞද්ධයා නැවත ආරම්භ කරනු ලැබීය. මේරි ෆොස්ටර් මැතිනිය ඒ මොහොතේ ද අනුග්‍රහ දැක්වීය. මෙම පුවත්පතින් අයින් වූ පියදාස සිරිසේන මහතා 1929 දී ‘සිංහල ජාතිය පුවත්පත’ ආරම්භ කළ පසු, එය පාඩු ලබන අවස්ථාවේදී දියුණු කිරීම සඳහා අනගාරික ධර්මපාල තුමා උදවු කළේ ජාතිය ගොඩ නැඟීමට පුවත්පත් කීපයක් තිබීමේ වැදගත්කම හොඳින් අවබෝධ කරගෙන සිටි බැවිනි. ඒ අවස්ථාවේ එතුමා පරිත්‍යාග කළ මුදල රුපියල් පන්සියයකි. එය විශාල මුදලක් බව පෙනෙන්නේ එකල මුද්‍රණ ශිල්පියකුගේ වැටුප වූ රුපියල් තිහක මුදල හා සසඳා බැලීමෙනි.කෙසේ වෙතත් සිංහල බෞද්ධයා පුවත් ප‍ෙතන් සන්නිවේදන පරමාර්ථ තුනක් මුදුන්පත් කරගත් බව පැහැදිලිය. පළමුවැන්න අධිරාජ්‍යවාදයට එරෙහිව විකල්ප මතවාද ප්‍රකාශ කිරීමට වේදිකාවක් තැනීමය. දෙවැන්න ආගමික සමාජ ව්‍යාපාරය පිළිබඳ ඝෝෂකයකුගේ තැන ගැනීමය. ජනමත උද්ඝෝෂකයෙක් වීමය. කාහල නාදය ඇතිකිරීමය. තෙවැන්න උපදේශකයකුගේ කාර්ය ඉටු කිරීමය. එකල අලෙවිය අතින් ද සිංහල බෞද්ධයා පුවත්පත වත්මන් පුවත්පත් හා සසඳා බලන විට ඉහළ අගයක් ගත්තේය. මහාබෝධි සමාගම යටතේ නාගරික පාසල් පමණක් නොව ග්‍රාමීය ප්‍රදේශවල දරුවන්ට අධ්‍යාපනය ලැබීමට පාසල් ඇරැඹීමේ වැදගත්කම ද ධර්මපාල තුමාට අවබෝධ වුණි. මිෂනාරීවරුන්ගේ නිරන්තර ගොදුරු බවට පත්වන නූගත් ගැමියා ඉන් මුදවා ගැනීමටත්, ජාතික නිදහස අත්පත් කර ගැනීම පිණිස ඔවුන් දැනුමෙන් සන්නද්ධ කිරීමටත් එතුමා ආරම්භ කළ පාසල් ගණන 105 ට වැඩිය.1912 දී ලංකාවේ ගම්නියම්ගම්වල රා තැබෑරුම් විවෘත කිරීමේ යෝජනාවක් ගෙන ආ අතර එම උවදුරෙන් රට මුදවා ගැනීම සඳහා මහජන මතයක් ඇති කිරීමේ ප්‍රබල සන්නිවේදන ව්‍යාපාරයක් ලෙස ඇරැඹූ අමද්‍යප ව්‍යාපාරයේ ප්‍රමුඛස්ථානය ගත්තේ ද ධර්මපාල තුමා විසිනි. එම ව්‍යාපාරය කොතරම් සාර්ථක වූයේ ද යත් රා තැබෑරුම් විවෘත කිරීමෙන් ඉංග්‍රිසි ආණ්ඩුව අපේක්ෂිත බදු මුදල් ලබා ගත නොහැකි විය. එමෙන් ම සුරාවෙන් මත් වී කරන කලහයක් නැතිවීම නිසා පොලීසියට පමණක් නොව උසාවිවලට ද වැඩ නැති තැනට කරුණු සැලසුණු බවට සටහන්ව ඇත.අනගාරික ධර්මපාල තුමාගේ චාරිකා රථය ද අපූර්ව සන්නිවේදන මාධ්‍යයක් විය. ‘හරක් මස් නොකනු’ ‘ගෙරි මස් කන්නා වසලයෙකි’ ‘සුරා නොබොනු’ යනා දී අවවාද ලොකු අකුරෙන්, දෙපැත්තේ පින්තාරු කළ පුවරු එහි ප්‍රදර්ශනය කර තිබුණි. මෙම සන්නිවේදන ක්‍රමෝපායයන් එතෙක් උදාසීනව සිටි සිංහල ජනතාවගේ ඇස් ඇර ජාතික ප්‍රබෝධයක් ඇති කිරීම සඳහාත්, ජාතියේ හා ආගමේ අභිවෘද්ධිය ඇති කිරීම සඳහාත් හේතු විය.සාකච්ඡා ක‍ෙළ් රමණී සුබසිංහ ramaniksu@yahoo.com“අන් කවර හේතුවක් නිසා හෝ ස්වකීය අධිෂ්ඨානය අත් නොහැරීමේ එඩිතර ගුණය ධර්මපාල තුමන් කෙරේ බල පැවැත්තේය. අබලන්ව සිටි ජාතිය නංවාලීමේ භාග්‍යය එතුමන්ට අයත්ය.” පැළෑනේ ශ්‍රී වජිරඤාණ නා හිමිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=cr1409143</link>
    <topic>හේවාවිතාරණ පවුල් ගහ</topic>
    <author>පීටර් කැනියුට් පෙරේරා</author>
    <content>හේවාවිතාරණ පවුල් ගහ“සියවස් කාලක පමණ සිට මා යන එන සෑම තැනක ම මම බයිබලය රැගෙන යමි. බයිබලයේ ඇති කථාවල් සමඟ බෞද්ධාගමික පොත්පත්වල ඇති කතාන්තර මම සංසන්දනය කර බලමි. බුදුන් වහන්සේගේ උගැන්වීම් ක්‍රිස්තුස් වහන්සේගේ උගැන්වීම් සමඟ ද ක්‍රිස්තියානු උපමා කතා බෞද්ධ උපමා කතා සමඟ ද ක්‍රිස්තුස් වහන්සේ විසින් දකින ලද ආචාර ධර්ම හා මානසික උගැන්වීම් බුදුන් වහන්සේ විසින් දක්වන ලද ආචාර ධර්ම සහ මානසික උගැන්වීම් සමඟ ද මම නිරන්තරයෙන් සංසන්දනය කර බලමි. මේ පුරුද්ද සත්‍ය අන්තර්ගත මාර්ගයෙන් දැකගැනීමෙහිලා මට බෙහෙවින් ප්‍රයෝජන වී ඇත...”“දහසය වැනි ශතවර්ෂයේ දොන් ජුවන් ධර්මපාල බුද්ධශාසනයත් සිංහල ජාතියත් විනාශ කළේය. දහනව වැනි ශතවර්ෂයේ දොන් ඩේවිඩ් ධර්මපාල එනම් ශ්‍රීමත් අනගාරික ධර්මපාලතුමා බුද්ධ ශාසනයත් සිංහල ජාතියත් උද්දීපනයට පත් කළේය.” වරක් යගිරල ශ්‍රී ප්‍රඥානන්ද මහානායක ස්වාමීන් වහන්සේ, අනගාරික ධර්මපාලතුමන්ගේ ගුණානුස්මරණ උත්සවයකදී පැවසූසේක. අතිගරු යගිරල ශ්‍රි ප්‍රඥානන්ද නායක හිමිපාණන් වහන්සේ වදාළ එම වදන්වලින් අනගාරික ධර්මපාල තුමන්ගෙන් සිදුවූ ආගමික ජාතික සේවාව මැනවින් කැපී පෙනෙයි.මුදලිඳු දොන් ක‍ෙරෝලිස් හේවාවිතාරණ (පියා)එතුමා සිංහලයකු වශයෙන් “සිංහලයිනි අවදිවව්” යන වේග ස්වරයෙන් සැබවින් ම සිංහලයන් අවදි කළේය. බෞද්ධයකු වශයෙන් “බුද්ධගයාව බේරා ගනිව්” යන අභීත නාදය කරමින් බුද්ධ ධර්මය දස දෙස ප්‍රචාරය කළේය.ධර්‍මශෝක මහරජතුමා බුද්ධ ධර්මය ප්‍රචාරය කළේ දඹදිව අධිරාජයා වශයෙන් සිටිමිනි. ශ්‍රීමත් අනගාරික ධර්මපාල තුමන් එම කාර්යහි යෙදුනේ බලවත් අධිරාජ්‍යකුට වහල්ව පැවැති මේ කුඩා ශ්‍රී ලංකාවේ සාමාන්‍ය පුරවැසියකුව සිටිමිනි. මේ උදාර කාර්යයෙහිදී, ධර්‍මශෝක රජතුමන්ට තිබුණු පහසුකම් වලින් බිඳක්වත් ධර්මපාල තුමන්ට නොතිබිණ. එහෙත් ධර්‍මශෝක රජට නොතිබුණ චෛතසික බලයක් සහ ආත්ම විශ්වාසයක් ධර්මපාල තුමාට තිබුණි.ශ්‍රී ලාංකිකයකු වශයෙන් දේශීය ශිෂ්ඨාචාරය සභ්‍යත්වය, කලා ශිල්ප හා කර්මාන්ත නගා සිටුවීමට කටයුතු කළ අනගාරික ධර්මපාලතුමන් 1864 සැප්තැම්බර් මස 17 දින මෙලොව එළිය දුටුවේය.කීර්තිමත් සිංහල වෙළඳ ව්‍යාපාරිකයකු වූත් බෞද්ධ කටයුතු පිළිබඳව දැඩි උද්යෝගයකින් ක්‍රියා කළ සමාජ සේවකයකුවූත් දොන් කරෝලිස් හේවාවිතාරණ මුදලිතුමා සහ මල්ලිකා හේවා විතාරණ මැතිණිය එතුමාගේ මවුපියෝ වූහ.පසුකාලයක අනගාරික ධර්මපාලතුමා යනුවෙන් ප්‍රකට වූ දොන් ඩේවිඩ් ධර්මපාල හේවාවිතාරණ පමණක් නොව එතුමන්ගේ පවුලේ සියලු දෙනා බුද්ධ ශාසනයේ චිරස්තිය උදෙසා පමණක් සිංහලයන්ගේ නිදහස උදෙසා සිය ජීවිත කැපකළ අයවූහ.ඒ සියල්ලන් අතරින් අනගාරික ධර්මපාල තුමන්ගේ බාල සො‍හොයුරෙකු වූ එඩ්මන් හේවාවිතාරණ කැපී පෙනෙයි. ඔහුගේ පුතෙකු වූ රාජා හේවාවිතාරණගේ දියනියක වූ මාලා හේවාවිතාරණ වීරසේකර තම ගෞරවනීය පවුලේ ඉතිහාස පැවසීමට අප හා එක්විය.“අනගාරික ධර්මපාල තුමාගේ පියාවන දොන් කරෝලිස් හේවාවිතාරණ මාතර ඉපදුණ කෙනෙක්” මාලා හේවාවිතාරණ වීරසේකර කතාවට අවතීර්ණ වූයේ එසේය.“මාතර හේවාවිතාරණ ඩිංගිරි අප්පුහාමිට දරුවො දෙන්නෙක්. පුතුන් දෙදෙනෙක් හිටියා. එක පුතෙක් හිත්තැටියේ අත්ථ දස්සී කියල බෞද්ධ භික්ෂූන් වහන්සේ කෙනෙක් බවට පත්වුණා. මිරිස්සෙ රේවත හිමියන්ගේ ගෝලයකු බවට පත්වුණ එතුමා හිත්තැටිය රජමහා විහාරයේ වැඩ වාසය කළ අනික් පුතා තමයි දොන් කරෝලිස් හේවාවිතරණ.” ඇය දීර්ඝ ඉතිහාසයක ‍තොරතුරු ලුහුඬින් පැවසුවාය.තරුණ වියේදී ම දොන් කරෝලිස් තමන්ගේ ජීවිතයේ සෞභාග්‍ය සොයා කොළඹට සම්ප්‍රාප්‍තවෙයි. දක්ෂ වඩුකාර්මිකයකු වන ඔහු කොළඹ ගෑස්පහ හංදිය සමීපයේ ලී බඩු නිෂ්පාදන හා අලවි වෙළඳ සැලක් ආරම්භ කරයි.“ඒ කාලෙ හුඟාක් ලී බඩු ලංකාවට ගෙන්නුවෙ පිටරටින්. අපේ මුත්තා තමයි ලී බඩු ව්‍යාපාරය කොළඹ සමහරවිට මුලු ලංකාවෙ පටන්ගත්ත ප්‍රමුඛයා.” මාලා වීරසේකර පවසන්නේ අභිමානයෙනි.ඇය පවසන ලෙස දොන් කරෝලිස් හේවාවිතාරණ එවකට කේන්ද්‍ර බැලීම පිළිබඳව දක්ෂයකු මෙන් ම ජනප්‍රිය අයෙකු ද ‍විය.මල්ලිකා හේවාවිතාරණ (මව)“එතකොට අපේ මුත්තට වයස අවුරුදු විසිහතයි. දවසක් ඔහුට කොටහේන පැත්තෙ ගෑනු ළමයකුගෙ කේන්දරයක් බලන්න ලැබිල තියෙනවා. ඒ කේන්දරය හිමි ගෑනු ළමයා හරි වාසනාවන්ත කෙනෙක් බව මුත්තට තේරුණා. මුත්තා එයාගෙ තාත්තව ගෑනු ළමයගෙ ගෙදරට යැව්වා විවාහ යෝජනාවක් කරන්න.” දොස් කරෝලිස් තරුණයාගේ විවාහයට පදනම වැටුනේ එසේය.ඇය; කොළඹ කොටහේන ධනවත් ව්‍යාපාරිකයකු මෙන් ම සමාජ සේවකයකු වූ දොන් අන්දිරිස් ධර්මගුණවර්ධන දෙමහල්ලන්ගේ දියණිය වූ මල්ලිකා ධර්මගුණවර්ධන විය. එක්දහස් අටසිය හතලිස් හයේ ජූලි විසිහත්වන දින උපන් ඇය සුරූපී තරුණියක් විය. කුඩා වියේ සිට ම ආගමට ධර්මයට නැඹුරුව විනීතව හැඳුන ඇය ඉගෙවීෆහ් කටයුතු ද සාර්ථකව නිමකර සිටියාය. සමාජ සේවකයකුවූ දොන් අන්දිරිස් ධර්මගුණවර්ධන බුද්ධ ශාසනය නඟා සිටුවීමෙහිලා විශාල පරිත්‍යාගයන් කළ අයකු විය. එදා කොළඹ මරදාන මාලිගාකන්දේ විද්යෝදය පිරිවෙන ඉඳිකිරීම සඳහා ඉඩම පරිත්‍යාග කළේ දොන් අන්දිරිස් ධර්මගුණවර්ධනය.දොන් කරෝලිස් හේවා විතාරණ සහ මල්ලිකා ධර්මගුණවර්ධනගේ විවාහයෙන් පසුව ඔවුන්ගේ ව්‍යාපාරික කටයුතු තව තවත් දියුණු වන්නට විය. එවකට ලක්දිව පැවැති කටුක වාතාවරණය මධ්‍යයෙහි දොන් කරෝලිස් හේවාවිතාරණ තවත් කර්මාන්ත කීපයක් ම ආරම්භ කළේය. එයින් රටේ සංවර්ධනය සඳහා ලැබුණ දායකත්වය අති විශාලය.තමන් ලැබෙන ධනස්කන්ධ්‍ය අසරණයින් උදෙසා පිරිනැමීමට දෙදෙනා ම නිර්ලෝභී වූහ. දිනපතා ලක්දිව නන් දෙසින් භික්ෂූ, උපාසක, උපාසිකා, දුගී මගී යාචකාදීන් හේවාවිතාරණ නිවස කරා පැමිණියහ. ඔවුන්ගේ අඩු පාඩු දුක්ගැනවිලිවලට කාරුණිකව සවන් දුන් මල්ලිකා හේවාවිතාරණ ප්‍රණීත ආහාර පාන ආදියෙන් ඔවුන් සතපා ඇඳුම් පැළඳුම් ආදියෙන් ද ඔවුන්ට සංග්‍රහ කළාය. ඇය මුණගැසීමට එන කාන්තාවන්ගේ කිලිටි වස්ත්‍ර දෙස බලා ඔවුන් සනසන අටියෙන් සිය අල්මාරිය විවෘතකොට සාරි, හැට්ට පමණක් නොව යට ඇඳුම් ආදිය ද දුන්නීය. අවසානයේ ඇය නොදැනුවත්වම අල්මාරිය හිස්විය. පුස්තකාලයක් සඳහා අල්මාරියක් සොයා පැමිණි භික්ෂූන් වහන්සේ නමකට හිස් ඇඳුම් අල්මාරිය ද ඇය පූජා කළාය.හේවාවිතාරණ යුවළට කුළුදුල් ම දරුවා ලැබෙන්නේ 1864 සැප්තැම්බර් දහහත්වන දිනය. ඔහු දොන් ඩේවිඩ් හේවාවිතාරණය; හෙවත් අනගාරික ධර්මපාල තුමන්ය. දෝන එංගල්තිනා උපන්නේ එක්දහස් අටසිය හැටපහේදීය. එඩ්මන් හේවාවිතාරණ උපන්නේ 1870 ජුනි මස විසිඑක්වන දිනය. සයිමන් ඇලෙක්සැන්ඩර් හේවාවිතාරණ උපන්නේ 1875 අප්‍රියල් මස විසිවෙනි දිනය. චාල්ස් හේවාවිතාරණ උපන්නේ 1876 අප්‍රියෙල් මස විසිඅටවන දිනය. එයට අමතරව හේවාවිතාරණ යුවළට තවත් දියණියක් ලැබුන අතර ඇය කුඩා අවදියේ ම මිය ගියාය.“අපේ මුත්තා ඒ කියන්නෙ දොන් කරෝලිස් හේවාවිතාරණ අවුරුදු හැත්තෑ දෙකක් ආයු වලදල එක්දහස් නවසිය හයේදි මිය යනවා. ඒ පවුලෙ වැඩිමලා අනගාරික ධර්මපාලතුමා ආගමික කටයුතු වලට යොමුවෙලා තිබුණ නිසා දොන් කරෝලිස් ලී බඩු ව්‍යාපාරයෙ කටයුතු කිරීම භාර වෙන්නෙ මගෙ සීයට. ඒ කියන්නෙ එඩ්මන් හේවාවිතාරණට”, මාලා හේවාවිතාරණ වීරසේකර පවසන්නේ දොන් කරෝලිස් ව්‍යාපාරයේ තවත් යුගයක් පිළිබඳවය.එඩ්මන් හේවා විතාරණ විවාහ වන්නේ පාණදුර සුජාතා පීරිස් සමඟය. ඔවුන්ට පුතුන් තිදෙනෙකු සහ එක් දියණියක විය. නීල් සහ රාජා එම දරුවන් අතරින් දෙදෙනෙකි. අපට මෙම ‍තොරතුරු හෙළිකරණ මාලා, රාජා හේවාවිතාරණගේ දියණියකි.1915 වෙසක් මස පුර පසළොස්වක දින මහනුවර ඇතිවූ සිංහල මුස්ලිම් ගැටුම දින දෙක තුනකින් ලංකාව පුරා පැතිර ගියේ ය. පළමුවන ලෝක යුද්ධය ආරම්භ වී තිබුණ එම අවදියේ මුස්ලිම් සිංහල කෝලහාලය ඉංග්‍රීසීන් දුටුවේ බ්‍රිතාන්‍යට විරුද්ධව ගෙනයන අරගලයක් හැටියටය.මෙනිසා එවකට ලංකාව පාලනය කළ රොබට් චාචර්ස් ආණ්ඩුකාරය මාර්ෂල් ලෝ - යුද නීතිය පැනවීය. එහිදී සිංහල නායකයින් හැටදෙනෙකු සිරභාරයට ගන්නා ලදී. බ්‍රිතාන්‍ය මහරජතුමාට විරුද්ධව යුද්ධය මෙහෙයවීම, ලංකාවේ බ්‍රිතාන්‍ය රජය පෙරළීමට කටයුතු කිරීම, ගිනි තැබීම මංකොල්ලකෑම මිනිමැරීම, තුවාල කිරීම ආදී චෝදනා යටතේ. යුද්ධාධිකරණය 1915 ජූලි 07 දින හෙන්රි ප්‍රේද්‍රික් වීරයාව වෙඩි තබා මැරුවේ මෙම අවස්ථාවේදීය.පිටකොටුවේ කෛයිසර් වීදියේ “ක්‍රිස්ටල් පැලස්” නැමැති මුස්ලිම් ජාතිකයකුගේ කඩයක් කැඩී ම සහ එයට මිනිසුන් පෙළඹවීම යන චෝදනා යටතේ ඇල්බට් විජේසේකර සහ එඩ්මන් හේවා විතාරණට විරුද්ධව යුද්ධාධිකරණයේ නඩු පවරණ ලදී. දින තුනක නඩු විභාගයකින් පසුව එඩ්මන් හේවාවිතාරණට ජීවිතාන්තය දක්වා සිර දඬුවම් නියම විය.ප්‍රථමයෙන් වැලිකඩ සිරගෙදර රැඳවූ එඩ්මන් හේවාවිතාරණව පසුව යාපනයට මාරුකර යවනලදී. එහිදී අසනීප තත්වයට පත් ඔහුට නිසි ප්‍රතිකාර නොලැබුන අතර සිරගෙදර රෝහලහි සිමෙන්ති පොළවෙහි පැදුර කඩමාල්ලක වැතිර සිටීමට සලස්වන ලදී. යාපනය සිරගෙදර රෝහලෙන් යාපනය රජයේ රෝහලට මාරුකර යවන්නේ අසනීප වී බොහෝ කාලයකට පසුවය.“අපේ සීයගේ සහෝදරය, දොස්තර සී.ඒ. හේවාවිතාරණ යටත් විජිත ලේකම්ට පෙත්සමක් යවමින් ඉල්ලා සිටියා ඔහුට සීයාව බලන්න ඉඩ දෙන්න කියලා. ඒ අවසරය ලැබුණෙ සීයා මැරෙන්න දවස් පහකට ඉස්සර. නමුත් එතකොට ප්‍රමාද වැඩියි”, මාලා හේවාවිතාරණ පවසන්නේ තම සීයාට බ්‍රිතාන්‍ය රජයෙන් සිදුවූ අසාධාරණය පිළිබඳවය.එඩ්මන් හේවාවිතාරණ යාපනය රෝහලේ දී මිය යන්නේ 1915 නොවැම්බර් 19 දිනය. ඔහුගේ අවමඟුල් උත්සවය කොළඹදී විශාල ජනතාවකගේ සහභාගීත්වයෙන් සිදුවිය.එම කාලයේ ම එඩ්මන් හේවාවිතාරණගේ බිරිඳ සුජාතා, මව මල්ලිකා හේවාවිතරණ ඇතුලු බෞද්ධ භික්ෂූන් වහන්සේලා, විවිධ ජනනායකයින්ගේ අත්සන් වලින් යටත් විජිත ලේකම්ට පෙත්සමක් යවන ලදි. එහිදී රොබට් චාචාර්ස් ආණ්ඩුකාරයා වැරදි සහගත ක්‍රියාකළ බව තීරණය කිරීම නිසා ඔහුව ආපසු බ්‍රිතාන්‍යට කැඳවන ලදී. පසුව පැමිණි විලියම් මැනින් ආණ්ඩුකාරවරයා බ්‍රිතාන්‍ය රජයෙන් එඩ්මන් හේවාවිතාරණට සිදුවූ අසාධාරණයට සමාව ඉල්ලමින් හේවාවිතාරණ පවුලට ලිපියක් එවන ලදී.“අනගාරික ධර්මපාලතුමාගේ තවත් සහෝදරයකු වූ සයිමන් හේවාවිතාරණ 1913 ජනවාරි 17 දින හදිසියේ ම මියගියා. එතකොට සයිමන් සීයගෙ වයස අවුරුදු තිස් අටයි;” හේවාවිතාරණ පවුලේ තවත් සාමාජිකයකු මියගිය කාලවකවානුව මාලා හේවාවිතාරණ සිහිපත් කළාය.එඩ්මන් හේවාවිතාරණගේ මරණයෙන් පසුව දොන් කරෝලිස් සමාගමේ ව්‍යාපාර පාලනය බාර ගත්තේ දොස්තර සී.ඒ. හේවාවිතාරණය.“ඉස්සර ලංකාවෙ තිබුණේ ස්විඩීන සමාගමකින් හදපු ත්‍රී ජෙම්ස් කියන ගිනිපෙට්ටි. සතේට ගිනි පෙට්ටි දෙකක් දෙනවා. දොස්තර සීයා දොන් කරෝලිස් සමාගමට අලුත් ව්‍යාපාරයක් හඳුන්වා දෙමින් “අලි දෙදෙනා” ලකුණ ගිනි පෙට්ටි නිපදවන්න පටන් ගත්තා. ලංකාවෙ පළමුවෙනි ගිනි පෙට්ටි කම්හල ඒකයි. “අලි දෙන්නා” ලකුණ ගිනි පෙට්ටිත් සතේට දෙකක් දුන්නා. කාලයක් ලංකාවෙ ජනප්‍රියම ගිනිපෙට්ටි ජාතිය වුනේ ‘අලි දෙන්නා’ ලකුණ ගිනිපෙට්ටි හේවාවිතාරණ පවුලෙන් ලංකාවට තවත් අලුත් කර්මාන්තයක් හඳුන්වා දුන්නේ එසේය.දොන් කරෝලිස් සමාගමට අවශ්‍යය දැව තොගයක් මිලදී ගැනීමට යන ගමනකදී ඔහු ගමන් කළ මෝටර් රථය, ඇහැලියගොඩ අනාරක්ෂිත දුම්රිය හරස් මාර්ගයක් හරහා ගමන් කිරීමේදී සිදුවූ හදිසි අනතුරකින් ඔහු මිය ගියේ 1929 අප්‍රියෙල් මස තුන්වෙනි දිනය. එවිට ඔහුගේ වයස අවුරුදු පනස් තුනක් විය.දොන් කරෝලිස් යුවළගේ එකම දියණිය දෝන එංගල්තිනා හේවාවිතාරණ විවාහ වූයේ ජේකබ් මුනසිංහ සමඟය. කුමාරදාස මුනසිංහ නලීන් මුනසිංහ, සනත් මුනසිංහ, පියදාස මුනසිංහ ඔවුන්ගේ දරුවන්ය.“ගුවන් විදුලි සංස්ථාවෙ සභාපති වෙලා හිටිය සුසිල් මුනසිංහ, ලංගම සභාපතිවෙලා හිටිය අනිල් මුනසිංහ; පියදාස මුනසිංහගෙ පුත්තු දෙන්නා. පස්සෙ සුසිල් ඉන්දියාවෙ තානාපති වුණා. අනිල් ඔස්ට්‍රියාවෙ තානාපතිවුණා.” මාලා හේවාවිතාරණ පවසන්නේ අනගාරික ධර්මපාල තුමන්ගේ තවත් ඥාතීන් පිරිසක් පිළිබඳවය. එසේම මංගල මුනසිංහ සනත් මුනසිංහගේ පුතාය.“මගෙ තාත්තා අවුරුදු හතේදි එංගලන්තයට ගියා. නීල් බාප්පාවත් යවන්නයි හිටියෙ. එයා වෙනුවට නලීන් මුනසිංහව ඇරියා.” රාජා හේවාවිතාරණ මෙන් ම නීල් හේවාවිතාරණ ද කලක් රාජ්‍ය මන්ත්‍රණ සභාවේ සාමාජිකයෝ වූහ. සර් ක්ලෝඩ් කොරයා බ්‍රිතාන්‍ය මහකොමසාරිස් ධුරයට පත්කර යැවූ පසු ඔහු දැරූ කම්කරු, කර්මාන්ත සහ වෙළඳ ඇමැතිධුරය හිමි වූයේ රාජා හේවාවිතාරණට.“ඒ දවස්වල ඩී.එස්. සේනානායක, එස්.ඩබ්ලිව්.ආර්.ඩී. බණ්ඩාරනායක, ආර්.ජී. සේනානායක, සිරිපාල සමරක්කොඩිවගේ අය නිතර ම අපේ ගෙදර එනවා. තේ බීලා එහෙම යනවා” මාලා හේවාවිතාරණ පවසන්නේ ගෙවීගිය අතීතයක අනුස්මරණීය සැමරුම් පිළිබඳවය.එස්.ඩබ්ලිව්.ආර්.ඩී. බණ්ඩාරනායක 1956 අගමැති ධුරයට පත්වූ පසු රාජා හේවාවිතාරණව බුරුමයේ තානාපති ධුරයට පත්කරන ලදී. ඔහු මිය ගියේ 1958 ජූලි 17 දිනය.“මගෙ මහප්පා නීල් හේවාවිතාරණට දූවරු හයදෙනෙක් හිටියා. ඒ අයගෙන් සීතා හේවාවිතාරණව ගාමිණී ජයසූරිය විවාහ කර ගත්තා. මගෙ තාත්තගෙ නංගී සුජාතා හේවාවිතාරණගේ පුතා තමයි ගාමිනී ජයසූරිය. තවත් දියණියක් වූ මානෙල් හේවාවිතාරණ, ටයිම්ස් පත්තරේ කතෘ සිංහ රණතුංගගේ අම්මා” ඒ මාලා හේවාවිතාරණගේ ඇවැස්ස ඥාතීන් සමහරක්ය.බම්බලපිටිය රෙක්ලමේෂන් පාරේ “මල්ලිකා අනාථ නිවාසය” හේවාවිතාරණ පවුල ආරම්භ කර දැනටත් ඔවුන් නඩත්තු කරයි. එහි ඇති බුදු මැදුර තනා දුන්නේ අනගාරික ධර්මපාල තුමන්ය. මාලිගාකන්ද විද්යෝදය පිරිවෙනමෙන් ම ආනන්ද බාලිකා විදුහල ඉදිකළ ඉඩම් එම පවුලේ පරිත්‍යාගයන්ය. ගම්පහ පීටර් වීරසේකර ළමා නිවාසය මාලා හේවාවිතාරණ වීරසේකරගේ සැමියා වූ සිංහ වීරසේකරගේ පියා සිහිවීමට ආරම්භ කළ එකකි. 1948 දී සාරිපුත්ත මොග්ගොල්ලාන ධාතුන් ලංකාවට වැඩමවීමට මූලික වූයේ රාජා හේවාවිතාරණය.පීටර් කැනියුට් පෙරේරා“දහසය වැනි ශත වර්ෂයේ දොන් ජුවන් ධර්මපාල බුද්ධ ශාසනයත් සිංහල ජාතියත් විනාශ කළේය. දහනව වැනි ශත වර්ෂයේ දොන් ඩේවිඩ් ධර්මපාල (ශ්‍රීමත් අනගාරික ධර්මපාල තුමා) බුද්ධ ශාසනයත් සිංහල ජාතියත් උද්දීපනයට පත් කෙළේය.” යගිරල ශ්‍රී ප්‍රඥානන්ද නා හිමිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=cr1409144</link>
    <topic>ධර්මපාල චරිතය ශ්‍රී ලාංකිකයන්ට අවබෝධ වෙන්නෙ ඉන්දියාවේදි</topic>
    <author>සාකච්ඡා කෙළේ රමණී සුබසිංහ  </author>
    <content>ධර්මපාල චරිතය ශ්‍රී ලාංකිකයන්ට අවබෝධ වෙන්නෙ ඉන්දියාවේදි“තමන්ගේ උතුම් මුතුන් මිත්තන්ගේ වීරෝදාර කාර්ය ගැන නොදන්නා වත්මන් සිංහලයා තමාගේ අභිවෘද්ධිය පිළිබඳ සුන්වූ බලාපොරොත්තුවලින් යුතුව වාසය කරයි. අපේ මුතුන් මිත්තෝ ග්‍රීකයන් මෙන් ඉසි කෝ මද මානයෙන් හා සුඛල්ලිකානු යෝගයෙන් තොරව ජීවත් වූහ. ඔවුන් අතර ධනපතියෝ නොවූහ. ඉඩම් හිමියෝ නොවූහ. සෑම එකෙකුට ම තමාට හිමි කුඩා ඉඩමක් හා හේනක් තිබිණ. ගමෙහි වූ පොදු වනය හා තණ බිම ඔවුන් විසින් සිය ගවයන් පෝෂණය කිරීමත් අවශ්‍ය දර ලබා ගැන්ම සඳහාත් පාවිච්චි කරන ලදී. බුදු දහම විසින් ඔවුන්ට පෙන්වන ලද මැද පිළිවෙත අනුගමනය කළ සිංහලයෝ ගුණදහම් සහ වීර්ය සම්පන්න භාවය මිස ධන සම්පත්තිය අගය නොකළහ.”ජපානයේ ප්‍රධාන සංඝනායකශ්‍රී ලංකා මහාබෝධි සමාගමේ සභාපතිශාස්ත්‍රපති බානගල උපතිස්ස හිමිසිංහලයිනි නැගිටිව්! බුද්ධගයාව බේරා ගනිව්! යන කාහල හඬ නඟමින් දීප චාරිකාවෙහි නිරත එක් සමයෙක අනගාරික ධර්මපාල තුමා ඉඳුරුවේ පිරිමි පාසලට ගියේය. ඒ දේශනාවක් සඳහා සහභාගි වීමටය. ඒ මොහොතේ වේදිකාව ඉදිරියට ආ සොළොස් හැවිරිදි පමණ වයස් වූ කොලුගැටයෙක් තමන්ම හැදු කවියක් කියන්නට වූයේය. ඒ අවසානයේ ‘හ්... ම්... බොහොම හොඳයි, බොහොම මිහිරියි’ කී ධර්මපාල තුමා ළමයාගෙන් ‘වයස කීයදැ’ යි විමසුවේය.‘අවුරුදු දහ හතරයි’ළමයා කීවේය.‘නම?’ ධර්මපාල තුමා නැවත ඇසුවේ ය.‘පේදිරික් සිල්වා’ යි කොලුගැටයා පිළිතුරු දුන්නේය.“ඔන්න වල් අලියා! කවුද ඔය නම දැම්ම ගොන්තඩියා” යි කෝපයෙන් ප්‍රශ්න කොට,“උඹේ නම අද හිටන් පේදිරික් සිල්වා නෙවෙයි. පියදාස සිරිසේන” යයි තීන්දු කළේය.අධිරාජ්‍යවාදීන් ගේ පයට පෑගී අන්ධාණුකරණයෙන් පරගැති සිරිත් විරිත් මතු නොව නම් ගම් පවා ආදේශ කරගත් සිංහලයන්ට නිවැරැදි මඟ පෙන්වූ ධර්මපාල තුමා, පසු කලෙක සිංහල ජාතියට. සම්බුද්ධ ශාසනයට, සිංහල සාහිත්‍යයට අනූපමේය සේවයක් කළ පියදාස සිරිසේනයන්ට නම් තැබූයේ එලෙසය. සැබැවින්ම, එකල අධිරාජ්‍යවාදී බලවේග මොනතරම් බලවත් වූයේ ද යත් ලංකාවාසී ජනතාවට තමන් කැමැති ආගමක්, දහමක් ඇදහීමට හෝ තමන් කැමැති කටයුතු කිරීමටවත් නිදහසක් ලැබුණේ නැත.අවුරුදු 300 ක් පමණ විවිධ විදේශ ආක්‍රමණ නිසා පීඩිතව සිටි ජනතාව ඉන් මුදවා ගෙන නිදහස් නිවහල් ජාතියක් ලෙස නැගී සිටින්නට, අපේ අනන්‍යතා, උරුමය, අපේ අයිතිවාසිකම් ආරක්ෂා කර දීමට ධර්මපාල තුමා ගත් වෙහෙස අපමණය. දේශ දේශාන්තරවල, ගම් නියම්ගම් දනව්වාසි ජනයාට දේශනා පවත්වමින්, ‘සිංහල බෞද්ධයා’ පුවත්පත ආරම්භ කරමින් ‘The Buddhist’ වැනි සඟරා පවත්වාගෙන යමින් ගෙන ගිය ව්‍යාපාරය වඩාත් සාර්ථක කර ගන්නට එතුමාට අත්වැලක් වුයේ එතුමාම මුල් වී ඇරැඹූ ‘මහා බෝධි සමාගම’ යි.එය ඇරැඹීමෙහි ලා මුල් වූයේ ලෝවැසි බෞද්ධ ජනතාවගේ මුදුන්මල්කඩ වන බුදධගයාව මහන්තා නම් හින්දු භක්තිකයාගෙන් මුදවා ගෙන නැවත බෞද්ධයින් අතට පත්කර දීමේ උතුම් අධිෂ්ඨානයයි. ජපන් ජාතික කොජේන් ගුණරතන හිමි සමඟ බුද්ධගයා භූමිය දැකගන්නට ගිය ගමනේ දී බුද්ධගයා භූමියේ දී ම ඇති කරගත් බුද්ධගයාව බේරා ගැනීමේ එම අධිෂ්ඨානයෙන් පසු බුරුමය මහ බෝමැඩ ඇතුළු ශුද්ධ භූමියේ පවත්නා ශෝචනීය තත්ත්වය හික්කඩුවේ ශ්‍රී සුමංගල නාහිමියන්ට සැළ කළේය.ඉන්පසු බුද්ධගයාව මිථ්‍යාවාදී පාලනයෙන් මුදවා ගෙන බෞද්ධයන් අතට පත්කර ගැනීම සඳහා සංවිධානාත්මක ක්‍රියා මාර්ගයක් ගැනීමට විධි විධාන සැකසීමට උන්වහන්සේ ගේ උපදෙස් හා අනුමතය ලබා ගත්තේය. වැලිගම ශ්‍රී සුමංගල, වස්කඩුවේ ශ්‍රී සුභූති, ආදි මහ තෙරවරුන්ගේත්, බොහෝ බෞද්ධ ප්‍රභූවරුන්ගේත් සහාය එම සංවිධානයට ලැබෙන බවට ප්‍රතිඥා ද විය. ඒ අනුව 1891 මැයි 31 වැනිදා කොළඹ මාලිගාකන්ද විද්‍යොදය පිරිවෙන් ශාලාවේදී හික්කඩුවේ සුමංගල හිමියන්ගේ ප්‍රධානත්වයෙන් රැස්වූ බෞද්ධ මහ සභාවට ගිහි පැවිදි විශාල ප්‍රමාණයක් සහභාගි වූහ.එහිදී බුද්ධගයාව බේරා ගැනීමේ උදාර බව පසක් කරමින් හික්කඩුවේ සුමංගල හිමියන් කළ ව්‍යක්ත දේශනය මෙන් ම, කීර්තිමත් ගිහි පඬිවරයකු වූ බටුවන්තුඩාවේ මහතා කළ චතුර දේශනය ද ප්‍රශස්තය. ඉන්පසු හික්කඩුවේ සුමංගල හිමියන් ගේ සභාපතිත්වයෙන් යුතුව ‘මහාබෝධි සමාගම’ පිහිටුවීම සම්මත වූ අතර එහි ක්‍රියාකාරී අධ්‍යක්ෂ ලෙස කටයුතු කළේ ඕල්කට් තුමාය. බටුවන්තුඩාවේ ඇතුළු ගිහි පඬිවරුන් කිහිප දෙනෙක් කාරක සභාවට තේරී පත්වූ අතර අනගාරික ධර්මපාල තුමා එහි ප්‍රධාන සම්පාදක බවට පත් විය.ඉන්පසු රට රටවල මහාබෝධි සමාගම් ශාඛා පිහිටුවමින් ගෙන ගිය ජාතික ශාසනික සේවාව මිල කළ නොහැකිය. 1894 පමණ සියමේ ආරම්භ කළ මහාබෝධි ශාඛාව ද ඒ අතර සුවිශේෂිය.‘මහාබෝධි සමාගම’ හා සම්බන්ධ කටයුතුවල ප්‍රයෝජන දේශීය මෙන්ම විදේශීය වශයෙන් ද ඉතා වැදගත් විය. ලක්වැසියන්ගේ අධ්‍යාපන කටයුතු දියුණු කිරීමට කටයුතු කළ ධර්මපාල තුමා රටේ මුල් අයිතිය, සංස්කෘතිය රැක ගැනීමට කාලය එළඹ ඇති බව දැන නිදහස වෙනුවෙන් නැතිවීගෙන යන බුදු දහම ආරක්ෂා කිරීම වෙනුවෙන් දිවා රෑ වෙහෙසී වැඩ කළ අතර ලංකාව පුරා පාසල් පද්ධතියක් ද ආරම්භ කළේය.ඒ නිසි අධ්‍යාපනයකින් තොරව කෙනෙකු ගේ මනස වැඩි දියුණු කළ නොහැකි බව තේරුම් ගැනීම නිසාය. එපමණකින් නොනැවතී ආර්ථික වශයෙන් ද ජනතාවට අත දීමක් ලෙස රැකියා සපයා දීමට ද උනන්දු විය. මුල්ම දඹදිව ගමන ආරම්භ කළේ ද ධර්මපාල තුමා විසිනි. විදේශ රටවල් හා සම්බන්ධතා ඇති කිරිමට මූලික වූ මුල්ම ලාංකිකයා ද ඔහුය. මේ සියල්ල ක්‍රමවත්ව සංවිධානය කිරීමට ධර්මපාල තුමාට මහාබෝධි සමාගම මහත් පිටිවහලක් විය.අවුරුදු අටසියයක් පුරා නැතිවී ගිය ඉන්දියාවේ බුදු දහම නැවත ගොඩ නැඟිමෙහිලා ධර්මපාල තුමා දැරූ අප්‍රතිහත ධෛර්ය නොවන්නට අදටත් ඉන්දියාවේ බුදුදහම පිළිබඳව, බුද්ධගයාව පිළිබඳව කතා කිරීමට යමක් ඉතිරි නොවන්නට ඉඩ තිබුණි. අශෝක අධිරාජයාගෙන් පසුව 12 වැනි ශත වර්ෂයේ දී ඉන්දියාවෙන් දුරස් වූ බුදු දහම නැවත ප්‍රතිෂ්ඨාපනය කරමින් කෙනෙක් බෞද්ධ ස්මාරකයක් නිර්මාණය කළේ නම් ඒ ගෞරවය හිමි වන්නේ අනගාරික ධර්මපාල තුමාටය. බරණැස ඉසිපතනාරාමයේ මූලගන්ධ කුටි විහාරස්ථානය අදටත් ඇති සම්භාවනීය බෞද්ධ සිද්ධස්ථානයකි. එය දියුණු කළේ අනගාරික ධර්මපාල තුමාය. ඉන්දීය මහාබෝධි සමාගමේ ද ශක්තිය ඇතිව ඉන්දියාවේ පාසල් පද්ධතිය, ආරෝග්‍ය ශාලා බෙහෙත් ශාලා, පුස්තකාල ආරම්භ කිරීමට ධර්මපාල තුමා ගත් වෑයම ප්‍රශංසනීයය. එමෙන් ම ඉන්දීය ජනතාවගේ ජීවන තත්ත්වය නඟා සිටුවීමට ඒ ඒ ප්‍රදේශවල කාර්මික ආයතන ආරම්භ කළ අතර මහාබෝධි සමාගම ඊට මුල් විය.වර්ෂ 1893 අැෙමරිකාෙව් පැවති ජගත් දෘෂ්ටි සමුළුවට සහභාගී වූ ධර්මපාලතුමා, ස්වාමි විවේකානන්ද හා ෙසසු අාගමික නායකයන් සමඟලංකාවේ ජනතාවට විදේශීය ශිෂ්‍යත්ව ක්‍රමය මුල් වරට ආරම්භ කැරෙන්නේ ද ධර්මපාල තුමාගේ මූලිකත්වයෙනි. මහාබෝධි සමාගමෙන් ඊට අවශ්‍ය ප්‍රතිපාදන සැකසුණි. එමෙන්ම ගිනිපෙට්ටි, බතික් ආදි විවිධ කර්මාන්ත ‍ඉගෙනීම සඳහා ශ්‍රී ලාංකිකයන් ජපානයට යැවූ ධර්මපාල තුමා ජපන් ජාතිකයන්ට ද බුද්ධගයාව වැඳ පුදා ගන්නට අවශ්‍ය වැඩ පිළිවෙළ සකස් කර දුන්නේය. එකල අනගාරික ධර්මපාල තුමාගේ සේවය අගයමින් පළවූ පුවත්පත් ලිපි විශාල ප්‍රමාණයක් අදට ද ජපන් පාර්ලිමේන්තු පුස්තකාලයට ගියහොත් දැක බලා ගත හැකිය.ඇමෙරිකාවේ මහාචාර්යවරයෙක් වන කෙම්පර්ඩ් මහතා මෙම ලිපි අධ්‍යයනය කරමින් කළ පර්යේෂණයක දී සොයා ගෙන තිබෙන්නේ ධර්මපාල තුමා ඉතා සුළු මුදලක් එක්කොට මෙසේ වාර්ෂිකව විදේශ චාරිකා සඳහා ජපන් ජාතිකයන් යොමු කළ අපූර්වත්වය සහ පුදුම සහගත බව පිළිබඳවය. ඒ අනුව ධර්මපාල තුමා දක්ෂ කළමනාකරුවකු වන බව ද පැහැදිලිය.ලෝකයේ බොහෝ රටවල බුදුදහම ප්‍රතිෂ්ඨාපනය කරමින් බෞද්ධ සිද්ධස්ථාන සංරක්ෂණය කරමින් ගෙන ගිය ශාසනික මෙහෙවරින් නොනැවතී විශේෂයෙන් ඉන්දියාවේ නැතිවී ගිය බුදු දහම නැවත ප්‍රචලිත කරනු පිණිස විවිධ රටවලින් භික්ෂුන් වහන්සේ එහි වැඩමවා අවශ්‍ය ප්‍රතිපාදන සැලසීය. මේ සියලු කර්තව්‍යයන්ට ශක්තියක් වූයේ මහාබෝධි සමාගම් ශාඛාවන් ය.එමෙන් ශ්‍රී ලාංකිකයන්ට මතු නොව ලෝකය පුරා විසිරී සිටින බෞද්ධ ජනතාවට දඹදිව වන්දනාමාන කරගැනීමට අවස්ථාව සැලසුණේ ධර්මපාල තුමා නිසා බව අමතක නොකළ යුතුය.යුරෝපයේ පළමු බෞද්ධ විහාරයේ, ‘ලන්ඩන් බුඩිස්ට්’ විහාරයේ නිර්මාතෘවරයා වන්නේ ද ධර්මපාල තුමාය. ‘මහාබෝධි සමාගම’ මඟින් ඇරැඹු ‘සිංහල බෞද්ධයා’ පුවත්පත එකල සමාජයට කාහල නාදයක් විය. අධිරාජ්‍යවාදීන් පවා පුදුමයට පත් කරමින් ජාතික හඬක් නැඟීමට ‘සිංහල බෞද්ධයා’ පුවත්පත සමත් විය. නිර්මාණශීලි, ආවේගවත් භාෂා රටාව ඊට මහත් රුකුලක් විය.ෙම්රි ෆොස්ටර් මැතිණියධර්මපාල තුමාට, ‘මහාබෝධි සමාගම’ ශක්තිමත් කරගැනීමට මෙන්ම සමාජයීය ශාසනික මෙහෙවර ඉදිරියට ගෙන යාම සඳහා ආධාර උපකාර කළ අය අතර ඇමෙරිකානු ජාතික මේරි ෆොස්ටර් මැතිනිය ගේ නම අමතක කළ නොහැකිය.සැබැවින්ම අනගාරික ධර්මපාල තුමා ඇරැඹූ ‘මහාබෝධි සමාගම’ අන්ධකාරය නිවා ආලෝකය දීමට දැල්වූ පහනකි. යම් යම් අවස්ථාවන්හි ඒ පහන් දැල්ල අඩු වැඩි වුවද එය නොනිමී අදටත් දැල්වේ. 2014 වසර වන විට ද එම ආයතනය සැලකිය යුතු ස්ථානයක සිටී.අනගාරික ධර්මපාල තුමා පසුකාලීනව පැවිදි වූ අතර සිරි දේවමිත්ත ධර්මපාල හිමි අපවත් වූ මොහොතේ විවිධ අය ශෝක පණිවුඩ එවූහ. එයින් මා සිත්ගත් පණිවුඩයක් වූයේ මහා කවි රවීන්ද්‍රනාත් තාගෝර් තුමාගේ පණිවුඩයයි. මේ උතුම් අනගාරික ධර්මපාල තුමාට කළ හැකි උපරීම ගෞරවය වන්නේ බලාපොරොත්තු වූ පරිදි බෞද්ධ විශ්ව විද්‍යාලයක් ඇති කිරීම ය යන්න එහි සඳහන් විය. මේ වසරේ අග භාගය වන විට අනගාරික ධර්මපාල තුමාගේ ඒ ප්‍රාර්ථනය ඉටු කිරීමට වත්මන් මහාබෝධි සමාගමට හැකි වනු ඇත. මේ වන විට ඉන්දියාවේ සාංචි බෞද්ධ විශ්ව විද්‍යාලය ඉදිකිරීම් ආරම්භ කර ඇති අතර ඒ සඳහා ඉන්දීය රජයෙන් අක්කර 150 ක භූමි භාගයක් වෙන් කර දී තිබීම සුවිශේෂීය. එහි අධ්‍යාපන කටයුතු මේ වසරේ අග ඇරැඹෙනු ඇත. ඒ අනගාරික ධර්මපාල තුමාට උපහාර ලෙසිනි.අනගාරික ධර්මපාල තුමාගේ පරම්පරාවෙන් එන කෙනෙක් ලෙස මට ද මහාබෝධි සමාගම ගැන මහත් ආඩම්බරයක් තිබේ. මැටිවල සංඝරක්ඛිත හිමියෝ ධර්මපාල තුමාගේ කුළුපඟම ශිෂ්‍යයෙකි. බොහෝ කලක් මහාබෝධි සමාගමේ වැඩ කටයුතුවල නිරතව සිටි උන්වහන්සේ මා ධර්මදූත සේවයට යොමු කළහ. අධ්‍යාපනය ලබා දුන්හ. අපගේ මහ ගෙදර වූයේ මහාබෝධි සමාගමයි. මේ පහන නොනිවී දල්වාගෙන යාම අපගේ අරමුණය.‍ලොව විවිධ රටවල මෙහි ශාඛා පිහිටුවීමට ධර්මපාල තුමා කටයුතු කළ අතර එංගලන්තය, ජර්මනිය, ඇමෙරිකාව, බුරුමය, ඉන්දියාව ද ඒ අතර වේ. අනගාරික ධර්මපාල චරිතය අප අතරින් වෙන්වී ගිය ද අදටත් එතුමා අප සමඟ ජීවත් වේ. එතුමා ගේ ශක්තිය, දර්ශනය මහාබෝධි සමාගම මඟින් ගමට රටට ලෝකයට දායාද කෙරේ.එමෙන්ම මෙරට ජනතාව අතර ධර්මපාල තුමා ගැන ඇති හැඟීම වඩාත් තීව්‍ර වන්නේ දඹදිව යන ගමන්වලදීය.ලංකාවේ මහාබෝධි සමාගමක් ගැන නොදන්නා ඔවුන් ඉන්දියාවේ දී ‘ධර්මපාල චරිතය’ වඩාත් හොඳින් අවබෝධ කරගනී.සාකච්ඡා කෙළේ රමණී සුබසිංහ  “ධර්මපාල තුමාගේ බුදුසමය එකල බොහෝ දෙනා විශ්වාස කළ බුදු සමයට වෙනස් විය. ‘බුදු සමය පිළිපැදීම නම් මල් පහන් පිදීම හා භික්ෂු සංඝයාට සිව්පසයෙන් උපස්ථාන කිරීම ය. සංස්කෘතිය, අධ්‍යාපනය හෝ ධනය මිනිසාගේ ප්‍රයෝජනයට ඉවහල් වන්නේ පෙර කළ කුසල් අනුවය” යි එකල ධර්මධරයෝ පවා සිතූහ. නමුත් ධර්මපාල තුමා සංස්කෘතියෙන් ද අධ්‍යාපනයෙන් ද ආර්ථික සම්පත්තියෙන් ද තොරවූ ආගමක් අපේක්ෂා කළේ නැත.“අමෙරිකාවේ සිට පෙරළා ලංකාවට පැමිණි ධර්මපාල ලංකාමාතාවගේ විශිෂ්ට අනුශාසක විය. ඔහුගේ එඩිතර අවංක විවේචනවලින් ගිහි පැවිදි කවුරුත් තැති ගත්හ. එකල භික්ෂුන් ජනතාවට අනුශාසනා කළේ පරලොව මුල්කොට ගෙන ය. ධර්මපාලගේ බුදු සමය පළමුකොට මෙලොව පිළිබඳව විය.”‍ තෙන්නකෝන් පියතිලක - නවලෝක ධර්මපාල සත සංවත්සර කලාපයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=cr1409145</link>
    <topic>ධර්මපාලගේ කලකිරීම</topic>
    <author>උපුටා ගැනීම ගුණදාස අමරසේකරගේ අනගාරික ධර්‍මපාල මාක්ස්වාදී ද? කෘතියෙනි.</author>
    <content>ධර්මපාලගේ කලකිරීම“බුරු ඇඳ බොක්කේ වැටි දෙදන තුරුල් කරගෙන නිදා ගන්නා උදාසීන කාලකන්නියාට හැම දවසම අසුබ දවසකි. රා කෝම්බ කාර පාපතරයාට හැම දාම අසුබ දවස්ය. එය එසේ වුවත් රටට ජාතියට ආගමට වැඩ කරන අවංක මිනිසාට හැම අසුබ දවසක්ම සුබ දවස්ය. මරයෝග සහිත හැම අව දවසක්ම සුබ නැකැත්ය.”\අනගාරික ධර්මපාලතුමා ජනතාව දැනුවත් කරමින් රට පුරා ගමන් කළ මාර්ගධර්‍මපාලතුමා සිය ජීවිතයේ අවසාන කාලය ගත කළේ දරුණු කළකිරීමකින් බව රහසක් නොවේ. 1915 සිට 1922 දක්වා ඉන්දියාවේ සිර කර උන් ධර්‍මපාලතුමා පෙරළා මෙරටට පැමිණියේ නොසිඳුණු බලාපොරොත්තුවලින් යුතුව යළි මෙරට දේශපාලන සමාජ ක්ෂේත්‍රයට ඇතුළු වී සිය සටන ආරම්භ කරන අදහසිනි. එහෙත් නොබෝ කලකින්ම ඒවා අතහැර දැමූ ධර්‍මපාලතුමා පිටරට බුදු දහම ප්‍රචාරය කිරීම සිය ප්‍රධාන කටයුත්ත කර ගත්තේ ය.මෙය තමාට තවදුරටත් මේ රටෙහි තැනක් නැතැයි යන හැඟුම නිසා - කළකිරීම නිසා උපන්නක් බව නොඅනුමාන ය. මේ අවදිය තුළ සිය සිත තුළ වූ කළකිරීම, අපේක්ෂා භංගත්වය ප්‍රතිමූර්ති කර දක්වන සිද්ධියක් වැන්න 1929 දී එතුමාගේ සොහොයුරු සී.ඒ. හේවාවිතාරණ දොස්තර මහතාගේ මරණයේ දී ධර්‍මපාලතුමා හැසුරුණු ආකාරය. හදිසි අනතුරකින් මියගිය සිය සොහොයුරාගේ මළ සිරුර ගෙදර ගෙන ආ විගස ධර්‍මපාලතුමා කුඩා දරුවකු මෙන් මොරගා එවේලෙහි හඬා වැලපුණේ හුදෙක් සිය සොහොයුරා කෙරෙහි උපන් සෙනෙහස නිසා ද?එවේලෙහි එතුමාගේ මුවින් පිට වූ වදන් අර්ථාන්විත ඒවා වෙයි. “ඉතින් අපි කාගේත් කෙරුම් ඉවරයි!” මේ යුගය තුළ ධර්‍මපාලතුමාට ඉතුරු වී සිටි එකම අනුගාමිකයා දොස්තර මහතා පමණි. ඔහු මිය ගියේ ද කිසියම් හදිසි කටයුත්තක් සඳහා කොළඹට එන ලෙස ධර්‍මපාලතුමා විසින් යවන ලද විදුලි පණිවුඩය අනුව කොළඹ එන අතර ය.සිය අවසාන කාලයේ දී එතුමාගේ මුව'ග නිතර වූ පාඨයකි ධම්මපදයෙන් ගත් මේ පාලි ගාථාව:අත්තදීපා විහරථඅත්තසරණා අනඤ්ඤ සරණාධම්මදීපා විහරථධම්ම සරණා අනඤ්ඤ සරණා“තමා පහනක් කොට වාසය කරව. තමාගේ පිහිට විනා අනික් පිහිටක් නැත. ධර්මය පහනක් කොට වාසය කරව්. ධර්මයෙහි පිහිටක් විනා අනික් පිහිටක් නැත.”ඔහුගේ මුවඟ වූ මේ පාලි පාඨය ඔහු තුළ වූ අනාථ භාවය නිසා පහළ වූවක් විය යුතුය. එතුමා විසින් 1931 දී පැවිදි බිමට ඇතුළු වීම මේ අනාථ භාවයේ උච්ච ම අවස්ථාව පිළිබිඹු කරන සිද්ධිය ලෙසිනි මට පෙනෙ‍න්නේ. අනගාරිකව සිටි එතුමා පැවිදි බිමට ඇතුළු වූයේ තමාට තවදුරටත් මෙරට දේශපාලන - සමාජ ක්ෂේත්‍රය තුළ අවස්ථාවක් නොමැති බව හැඟුණු නිසා විය යුතු නොවේ ද? පැවිදි වූ එතුමා මෙරට හැර ඉන්දියාවට ගොස් ධර්‍ම ප්‍රචාරක කටයුතුවල නිරත වීම කලකට පෙර එතුමා විසින් කියන ලද කියමනක් සනාථ කිරීම වැන්න. “ම විසින් කරන අවවාද පිළිගැනීමට අසතුටු නම් ඒ බව දැන් වූ විට ලංකාව අතහැර වෙන රටකට පැමිණ ජීවත්වීමට මට පුළුවන.” ඉන්දියාවට පැමිණ එහි දී මියගිය එතුමාගේ අන්තිම ප්‍රාර්ථනය වූයේ මතු ආත්මයේ දී දඹදිව ඉපදීමට යි; ලංකාවේ ඉපදීමට නොවේ.ධර්‍මපාලතුමා සිය ජීවිතයේ අවසාන භාගයේ දී මෙවැනි කළකිරීමකට පත්වූයේ ඇයි? මෙය ස්වාර්ථ හා බැඳුණු කිසියම් පුද්ගලික අපේක්ෂා මුදුන්පත් නොවීමක්, සිඳී ගිය බලලෝභයක් නිසා ඇති වූවක් නොවේ. අනගාරිකව මුළු ජීවිතය ගත කළ සියලු යස ඉසුරු ඉවත හළ ජීවිතයක් ගත කළ එතුමාට එවැනි අපේක්ෂා නොතිබිණි. එසේ නම් මේ කළකිරීමට වෙන කිසියම් අන් හේතුවක් තිබිය යුතු ය.ධර්‍මපාලතුමාගේ ජීවිතයේ ඉතාමත් සාර්ථක, ස්වර්‍ණමය යුගය වශයෙන් ඇඳින්විය යුත්තේ 1912 - 1914 දක්වා කාල පරිච්ඡේදය යි. එතුමා විසින් සියවසෙහි මුල දී ආරම්භ කරන ලද සියලු ව්‍යාපාර ඉතා උසස් අවස්ථාවකට පත්වූයේ මේ යුගයේ දී ය. 1912 දී බ්‍රිතාන්‍ය පාලනයට කෙළින් ම විරුද්ධව අරඹන ලද අමද්‍යප ව්‍යාපාරය මුල්කොට ගත් අධිරාජ්‍ය විරෝධි සටන මේ දෑවුරුද්දක පමණ කාලය තුළ ඉතා උච්ච අවස්ථාවකට පත්ව තිබිණ. ධර්‍මපාලතුමා සිය වාහනයට නැගී මුළු රටපුරා යමින් මුළු මහත් ජනතාව අවදිකරවා අධිරාජ්‍ය විරෝධී සටන වෙත ඔවුන්ගේ මනස යොමු කරන ලද්දේ මේ යුගයේ දී ය.ඒ යුගය වන විට ඔහුගේ අනුගාමික වලිසිංහ හරිස්චන්ද්‍ර විසින් අනුරාධපුර ශුද්ධ භූමිය ප්‍රතිසංස්කරණය කර සිංහල වර්ගයාට ඔහුගේ ප්‍රෞඪ අතීතය දෑස් ඉදිරියෙහි මවා දී තිබිණ. මේ යුගය තුළ ධර්‍මපාලතුමා මෙරට ජනතාව විසින් කෙතරම් වීර වික්‍රමාන්විත පුද්ගලයකු සේ සලකන්ට ඇද්ද යන්න 1914 දී පමණ ඔහුත් මෙරට ආණ්ඩු කළ සුදු ආණ්ඩුකාරයාත් අතර ඇති වූ වාග් ප්‍රහාරයෙන් සිතා ගත හැකි ය. අමද්‍යප ආන්දෝලනය ගැන සාකච්ඡා කිරීම සඳහා රජ වාසලට කැඳවන ලද ධර්‍මපාලතුමා එතැනින් පිටව ආවේ ප්‍රමාද වී පැමිණි සුදු ආණ්ඩුකාරයාට බැණ වදිමිනි.ඒ අවස්ථාවෙහි ලංකාවෙන් බැහැර යාමට ද ධර්‍මපාලතුමාට සිදුවූයේ ඒ බහින්බස් වීම බව ඇතැමුන්ගේ මතය වෙයි. මේ කාලය තුළ සුදු පාලකයන් විසින් ධර්‍මපාලතුමා හිර අඩස්සියට ගැනීමට ඕනෑම වේලාවක සූදානම් ව සිටි බව එතුමා ගැන ඒ දවස්වල තබන ලද රහස්‍ය වාර්තාවලින් මොනවට හෙළිවෙයි. “සිංහල බෞද්ධයන්ගෙන් සැදුම් ලත් සේනාංකයක් කැටිව කොළඹ වැටලීම සඳහා එක් උදෑසනක ධර්‍මපාල පැමිණ ඇතැයි අසන්නට ලැබුණොත් මම පුදුම ‍නොවෙමි.” යනුවෙන් ලක්මිණ පත්‍ර කර්‍තෘ විදේශභාර ලේකම්ට ලියා දන්වන ලද්දේ මේ යුගයේ දී ය. මේ යුගයෙහි සුදු පාලකයන් තුළ බිය දැන වූ එකම පුද්ගලයා ධර්‍මපාල විය.ධර්‍මපාලතුමා මෙරටින් බැහැර සිටි 1915 - 1922 දක්වා කාලය මේ ර‍ෙට් දේශපාලන ඉතිහාසයෙහි ඉතා වැදගත් අවදියක් වෙයි.එතෙක් ධර්‍මපාලතුමන් අත වැඩෙමින් පැවති අධිරාජ්‍ය විරෝධී සටන හිටි ගමන් වෙනස් වී අන් අතක් බලා ගමන් කළේ මේ අවදිය තුළ දී ය; ධර්‍මපාලතුමා රටින් බැහැර සිටි මේ යුගය තුළ දී ය. එතුමා විසින් ආරම්භ කරන ලද අධිරාජ්‍ය විරෝධී සටන තුළින් දේශපාලන ක්ෂේත්‍රයට පිවිස, මේ රටේ ජනතාවගේ නියමුවන් බවට පත් වී සිටි පිරිස විසින් සංශෝධන මාර්ග තුළින් මෙරටට නාම මාත්‍ර නිදහසක් ලබා දී රටෙහි පාලන බලය තමන් අතට පත්කර ගැනීමේ ව්‍යාපාරය ආරම්භ කරන ලද්දේ මේ යුගය තුළ දී ය. මේ අවදිය තුළ සිදු වූ මේ පෙරළිය සැකෙවින් හෝ වටහා නොගතහොත් ධර්‍මපාලතුමන්ගේ කළකිරීමට මූලික හේතුව අප විසින් වටහා ගත නොහැකිය.ධර්‍මපාලතුමන්ගේ ව්‍යාපාර තුළින් ජන නායකයන් බවට පත් වී සිටි එහෙත් මේ වන විට ඒ මුල් අධිරාජ්‍ය විරෝධී සටන පාවා දී උන් ඒ නායකයනුත් සුදු පාලකයනුත් අතර මේ යුගය තුළ ඇති වූ ප්‍රතිසංස්කරණය අරභයා පැන නැගුණු මතභේද හැඳින්විය යුත්තේ සියුම් කඹ ඇදිල්ලකට ය. ඒ කඹ ඇදිල්ලෙහි පරමාර්ථය වූයේ මේ නායකයන් සම්පූර්ණ අධිරාජ්‍ය ගැත්තන් බවට පත් කිරීම යි. දේශීය නායකයන් තමන්ට තවත් වැඩි බලතල ඉල්ලා සිටි හැම විටක ම පාලකයන් ඔවුන්ට එරෙහි වූයේ ඔවුන් තව තවත් තමන්ට නතු කර ගැන්මේ අභිලාෂයෙනි.“සෝබන මාලිගාව” අනගාරික ධර්මපාලතුමා රට වටා සංචාරය කළ රථයමේ නතුකර ගැනීම සාර්ථක වූ පමණටය කඹය බුරුල් කරන ලද්දේ. මේ වනවිට මුල දී මැද පංතියකට අයිති වී සිටි මේ නායකයන් ද ධන හිමි පංතියක් බවට පෙරළී තිබිණ. එබැවින් ඔවුන්ට ද වඩා හිතකර වූයේ සටනක් නොව ප්‍රතිසංස්කරණ මාර්ගයෙන් සුදු පාලකයන්ගේ තත්වයට පැමිණීම යි. ආර්ථික - සමාජ රටාව වෙනස් කරන මූලික වෙනසක් නොවේ ඔවුන්ට අවශ්‍ය වූයේ. 1908, 1920, 1924, 1931 යන වකවානුවල සිදු වූ ආණ්ඩු ක්‍රම ප්‍රතිසංස්කරණ සියල්ල අප විසින් වටහා ගත යුත්තේ මේ න්‍යාය ඇසුරෙනි. තමන්ට අවනත වන සුළු, අධිරාජ්‍යවාදී, කළු පිරිසක් ස්ථාපිත වනතුරු මේ කඹ ඇදිල්ල සූක්ෂ්ම ලෙස ගෙන ගිය සුදු පාලකයන්ගේ තීක්ෂණ ඥානය අපගේ ගෞරවයට ලක්විය යුත්තකි.සත් වසක් ඉන්දියාවේ සිර අඩස්සියේ සිට පෙරළා පැමිණි අනගාරික ධර්‍මපාලතුමා මේ කඹ ඇදිල්ල වටහා ගන්නට ඇත්තේ කෙතරම් කළකිරීමකින් දැ යි අපට වටහා ගත හැකිය. තමන්ගේ පහනින් එළිය දැක, දේශපාලන ක්ෂේත්‍රයට පැමිණි නායකයන් ධනහිමි කොම්ප්‍රදෝරු පංතියක් බවට පත්ව ඒ අධිරාජ්‍ය විරෝධී සටන ඉවත දා සිටිනු දුටු එතුම‍ාගේ ප්‍රාර්ථනා සියල්ල සිඳී යන්නට ඇත.ප්‍රතිසංස්කරණ මාර්‍ගයෙන් තමන් අතට බලය ලබාගැනීම එක ම අභිලාෂය කොට ගෙන ඇති මේ පංතියට දැන් උවමනා අධිරාජ්‍ය විරෝධී සටනක් නැත; බහු ජනතාවගේ විමුක්තිය සලසා දෙන ආර්ථික - සමාජ පෙරළියක් නැත. ඔවුන්ගේ හිත සුව පිණිස ගොඩනැඟිය යුතු ධර්මිෂ්ඨ බෞද්ධ රාජ්‍යයක් නැත. ඔවුන්ට උවමනා එකම දෙය නම් තමන්ගේ පංතියට වෙත සියලු බලය හිමිකර ගනු පිණිස රාජ්‍ය තන්ත්‍රය සිය අතට ගැනීම යි. මේ බව දුටු ධර්‍මපාලතුමා වියරු වුණු එකෙකු මෙන් සිය ව්‍යාපාරය යළි ආරම්භ කළ සැටි ඒ යුගය තුළ ධර්‍මපාලතුමා කළ කී දේවලින් මොනවට පැහැදිලි වෙයි.1921 අප්‍රේල් මස ලංකාවට පැමිණි සැණෙන් ධර්‍මපාලතුමා කොළඹ අවට රැස්වීම් විස්සක් සංවිධානය කෙළේය. ඒ රැස්වීම් පිළිබඳ රහස් පොලිසිය විසින් තබන ලද වාර්තාවලින් කීපයක් මම ඉහතින් දැක්වූයෙමි. ඒ වාර්තා සංකල්පනා ශක්තියෙන් යුතුව කියවන්නෙකුට මේ අවදිය තුළ ධර්‍මපාලතුමා පරාජය අභිමුඛ කොට ගෙන ගිය අවසාන සටන ගැන අපූර්‍ව අවබෝධයක් ලබාගත හැකි ය. මේ සටනේ දී ඔහු තනි වූ සැටි, අධිරාජ්‍ය ගැති නායකයන් විසින් ඔහු පිටුදකින ලද සැටි, ඔහුට සවන්දීමට රැස් වූ පිරිස, සිඳුණු අපේක්ෂා විසින් ධර්‍මපාලයන් වෙත ආරූඪ කරන ලද සාහසික විලාසය මේ ආදී වූ සියල්ල රහස්‍ය වාර්තා ඇසුරෙන් මැනවින් දැක ගත හැකි ය.එහි දී අයි.ජී.පී. විසින් ධර්‍මපාලතුමන් අරභයා කරන ලද විවරණය ඒ වකවානුව වන විට ඔහු ලබා සිටි නියම තත්වය නොමඳව හෙළිකරන්නකි යි මම සිතමි. “දැන් ඔහු ගණන් ගත යුතු පුද්ගලයෙක් නොවේ. කිසිදු බලපෑමක් කිරීමට ඔහු දැන් අපොහොසත් ය. ඔහු ඇසුරු කරන පිරිසක් හෝ ඔහු පසුපස යන අනුගාමික පිරිසක් හෝ දැන් නොමැත. 1915 ට පෙර දී නම් ධර්‍මපාල ඉතා හොඳින් සෙවිල්ලට බැලිල්ලට ලක් කළ යුතු ව සිටි නූගත් ජනයා කුපිත කළ නායකයෙක් විය.” අධිරාජ්‍ය ගැති මෙරට නායකයන් ද ඒ වන විට මේ කරුණ වටහා ගත් බව නොවේ ද සර් පොන්නම්බලම් රාමනාදන් මහතා විසින් ආණ්ඩුකාරයාට ලියා එවන ලද ලියමනින් හෙළිවන්නේ.ඒ ලියමන ධර්‍මපාල බේරාගන්නා අදහසින් ලියන ලද්දක් වුව ද ඔවුන් ඒ වන විට ධර්‍මපාල අරභයා දැරූ ආකල්පය හොඳින් හෙළිකරන්නකි. “මම ඔහු තරුණ වියේ සිට හොඳින් දැන සිටියෙමි. ඔහු තවුසෙකි. එහෙත් කර්කෂ ගති ඇත්තෙකි. සිය රටවැසියන් මෙන්ම සංඝයා ද ඔහුගේ ඒ කර්කෂ විවේචනයට ලක්වෙයි. එහෙත් මෙරට වැසියෝ පසුගිය අවුරුදු විස්ස තුළ ඔහු කී දේට සවන් දීමට කැමැත්තක් පළ නොකළහ. ලංකාව තුළ ඔහුගේ බලපෑම බිංදුවකි.”මෙරට යළි බෞද්ධ රාජ්‍යයක් බිහිකරනු වස් තමා විසින් පටන් ගන්නා ලද මුලු ව්‍යාපාරය ම සුනු විසුනු වී ගොස් තමා පරාජයට පත්ව ඇති සැටි ධර්‍මපාලතුමාට මේ වන විට මැනවින් පෙනී යන්නට ඇත. කළකිරීමෙන් හෙම්බත් වූ එතුමා ‘තමා ම පහනක් කොට වාසය කරව්’ යන ආප්තය පිළිගනිමින් දේශපාලන - සමාජ ක්ෂේත්‍රයෙන් ඈත් වී මෙරටින් ද සදහට ම පිට වී යාමට තීරණය කිරීම අපට වටහාගත හැකි ය. බෞද්ධ රාජ්‍යයක් බිහිකිරීම් වස් මුළු ජීවිත කාලයක් දරන ලද පරිශ්‍රමය මිරිඟුවක් පසුපස ලුහු බැඳ යාමක් සේ එතුමාට පෙනෙන්නට ඇත. එහෙත් ඒ මිරිඟුව මෙරට ජනතාව විසින් කාලාන්තරයක් යන තුරු ලුහුබැඳ යන්නක් බව ධර්‍මපාලතුමන් විසින් එවේලෙහි නොදකින්නට ඇත.ධර්‍මපාලතුමන්ට සිය අභිමතාර්ථය වන මෙරට යළි බෞද්ධ රාජ්‍යයක් බිහිකිරීම ඉටුකර ගත නොහැකිවූයේ ඇයි? ඒ සටනේ දී ඔහු කොන්වී ගොස් ඔහුගේ ව්‍යාපාරය දඩමීමා කරගත් අධිරාජ්‍ය ගැති පිරිසකට සිය අභිමතාර්ථ සාධනය ඉටුකර ගතහැකි වූයේ ඇයි? ධර්‍මපාලතුමා බුදු දහම පිළිබඳ දැරූ ආකල්පය නිවැරදි නම්, මෙරට ඈත අතීතය පිළිබඳ ඔහුට තිබුණු අවබෝධය නිවැරදි නම් මෙවැනි ඉරණමක් ඔහුට අත්වූයේ ඇයි?මීට හේතුව ධර්‍මපාලතුමාගේ පෞරුෂත්වය ඉක්මවා සිටින, කිසියම් ඓතිහාසික නිසාම ධර්‍මයකට අනුකූල වූ ක්‍රියා පද්ධතියක් මෙහි දී ක්‍රියාත්මක වීම ද? ඒ ක්‍රියා පද්ධතියට එරෙහිව නැගිට සිටීමට අවශ්‍ය ශක්තිය ධර්‍මපාලතුමාට නොතිබීම ද?මේ ප්‍රශ්නවලට නියම පිළිතුරක් ලබා ගැනීමට නම් ධර්‍මපාලතුමා විසින් ක්‍රියාවට නැංවීමට තැත්කළ බෞද්ධ රාජ්‍යය ගැන, එහි සංස්කරණය ගැන, එහි ව්‍යුහය ගැන අප විසින් වඩා ගැඹුරු අවබෝධයක් ලබා ගත යුතු ය. එවිට පමණි ධර්‍මපාලයන් ඉටුකිරීමට බලාපොරොත්තු වූ කාර්යය මේ සියවස තුළ ඉටුකර ගත හැකි යථාර්ථයක් ද නැත්නම් පුහු මනඃකල්පයක් ද, සිහිනයක් ද යන්න අපට තීරණය කළ හැකි වන්නේ.මේ සඳහා ඇති හොඳම මඟ නම් ධර්‍මපාලයන්ගේ සංකල්පයට මෙන්ම මෙරට අතීතයෙහි ‍පැවති බෞද්ධ රාජ්‍යයට ද මොඩලය වූ - ප්‍රාග් මොඩලය වශයෙන් අපට සැලකිය හැකි අශෝක බෞද්ධ රාජ්‍යයෙහි ව්‍යුහය - සංස්කරණය ගැන සලකා බැලීම යි.උපුටා ගැනීම ගුණදාස අමරසේකරගේ අනගාරික ධර්‍මපාල මාක්ස්වාදී ද? කෘතියෙනි.“ලංකාවේ පැවැති විජිතවාදී ආර්ථික ක්‍රමයත්, අසමාන ලෙස ධනය බෙදී යාමත්, සමාජ ප්‍රතිසංස්කරණය සඳහා වූ අවශ්‍යතාවන් සම්බන්ධයෙන් ඉතා ම වැඩි සැලකිල්ලක් දක්වන ලද්දේ රැඩිකල්වාදීන් විසිනි. ඔවුන් අතුරෙන් ඉතා ම සෘජුව කතා කළ තැනැත්තා වූයේ අනගාරික ධර්මපාල ය. නිතර නිතර රටපුරා සංචාරයෙහි යෙදුණ ඔහුට දුප්පත්කම හා සමාජ විෂමතා කරණ කොට ගෙන ගොවියනුත් නගරබද දිළින්දනුත් අතර ඇති වී තිබුණු පල විපාක ගැන අවබෝධයක් ලැබිණ. මේ ප්‍රශ්න සම්බන්ධයෙන් ධනවතුන් සෑහෙන උනන්දුවක් නොදැක්වීම ගැන ඔහු සඳහන් කළේ මහත් ශෝකයෙනි. 1906 දී දරුණු ජල ගැලීමක් ඇති වූ අවස්ථාවේ දී යටත් විජිත ලේකම්ට ලිපියක් යැවූ මහා මාලිගා වැනි මහා මන්දිරවල ජීවත්වන අපට දිළිඳු ගැමියන් විඳින භයානක දුක ගැන කිසි අවබෝධයක් ඇතිවීමට නුපුළුවනැයි කීවේය. ඊට පිළිතුරු දුන් යටත්විජිත ලේකම් “මා දුටු පමණින් නම් මට පෙනුණේ මේ දිළිඳු ගොවීන් ගංවතුරෙන් මහත් විනෝදයක් ලැබූ බව ය” යි අවඥා සහගත ලෙස සඳහන් කෙළේ ය. කුමාරි ජයවර්ධන ‘ශ්‍රී ලංකා කම්කරු ව්‍යාපාරයේ නැඟීම’කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=cr1409146</link>
    <topic>ශ්‍රී දේවමිත්ත ධම්මපාලයන්ගේ අවසාන පැය කිහිපය ගෙවුණු හැටි</topic>
    <author/>
    <content>ශ්‍රී දේවමිත්ත ධම්මපාලයන්ගේ අවසාන පැය කිහිපය ගෙවුණු හැටි“අපේ රටේ නොයකුත් හොඳ සිදු වෙනවා. නමුත් ඒ කිසිවක් අපේ පත්‍ර කාරයන්ගේ පත්‍රවල දමන්නේ නෑ. සියදෝරිස් අප්පු නොන්නෝ හාමිට පිහියෙන් ඇන්නොත් ඔන්න මේකා ඒක ලොකු අකුරෙන්ම මුල් පිටේ දමනවා.”පූජ්‍ය ශ්‍රී දේවමිත්ත ධම්මපාල හිමියන්ගේ අවසන් කාලය ගෙවුණු ආකාරය ගැන කල්කටාවේ මහා බෝධි සමාගමේ ප්‍රධාන ලේකම් බ්‍රහ්මචාරි දේවප්‍රිය වලිසිංහයන් විසින් 1933 ජූලි මහාබෝධි සඟරාවේ පළ කළ “The Last Hours of The Late Venerable Sri Devamitta Dhammapala” ලිපියේ සිංහල අනුවාදය මෙහි පළ වේ. මෙය ආරක්ෂාවී තිබුණේ එම්. එම්. පී. සේනාරත්නගේ ලිපි එකතුවෙහි ය.කල්කටාවේ මහා බෝධි සමාගමේ ප්‍රධාන ලේකම් බ්‍රහ්මචාරි දේවප්‍රිය වලිසිංහයන් 1933 අප්‍රේල් මස 29 දින අපවත් වූ අනගාරික ධම්මපාලයන් පිළිබඳව කළ ප්‍රකාශයේ සිංහල අනුවාදය.(1933 ජුලි - සැප්තැම්බර් මහා බෝධි සඟරාවෙන්)“මගේ මරණය ඉක්මන් වේවා! ශාන්ති නායක බුදු පියාණන් වහන්සේගේ ධර්මය ප්‍රචලිත කිරීම සඳහා විසිපස් වතාවක් යළි ඉපිදේවා!”මාරාන්තික උණසන්නිපාතයෙන් පෙළෙමින් පූජනීය ඉසිපතනේ ගිලන් ඇ‍ඳේ වැතිර සිට 1933 අප්‍රේල් මස 29 දින අවසන් හුස්ම හෙළු ශ්‍රී දේවමිත්ත ධම්මපාලයන්ගේ අවසන් පැතුමය ඒ.එය බියගුල්ලෙකුගේ හෝ මන්දබුද්ධිකයෙකුගේ පැතුමක් නොව මිනිස් වර්ගයාට මීට වඩා සේවයක් කිරීමේ පරම පවිත්‍ර චේතනාවෙන්, අවස්ථාවක් ලබා ගැනීමට අධිෂ්ඨානයෙන් දැල්වූ නොමියෙන දීප්තිමත් පහන් සිළුවකි.තම ජීවිතයේ සෑම විනාඩියක්ම මිනිස් වර්ගයාගේ හිත සුව පිණිස කැපකළ ධම්මපාල තුමාට අලසව යහනේ වැතිර සිටීම කොහෙත්ම කළ නොහැක්කක් විය. අක්‍රිය ජීවිතයකට අනිවාර්යයෙන්ම අවතීර්ණ වීමට එතුමා තුළ කිසි කැමැත්තක් නොතිබූ අතර හැකිතාක් ඉක්මනින් යළිත් සේවයට කැපවීමේ දැඩි අධිෂ්ඨානය විය.මීට වඩා සෞඛ්‍ය සම්පන්න ශක්තිමත් දේහයක් මතු භවයේ ලබාගෙන බුදු සසුනට සේවය කිරිමට තමන් තුළ තිබූ ප්‍රාර්ථනාව අවසන් කාලයේ නිතර නිතර ප්‍රකාශ කළේය.වර්ෂ 1933 මැයි මස 1 වැනි දින නිකුත් කිරිමට අදහස් කළ මහා බෝධි සඟරාවේ වෙසක් කලාපයේ වැඩ කටයුතු නිම කිරීම සඳහා මාර්තු මස අවසානයේ මා ඉසිපතනයේ සිට කල්කටාවට පැමිණියෙමි. මා නික්මෙන විට ධම්මපාල තුමන් හොඳ සනීපයෙන් පසුවන බව පෙනෙන්නට තිබුණත්, දිගින් දිගටම පැවැති අසනීපය නිසා, මානසික වශයෙන් අවදිව සිටියත් ශරීර සෞඛ්‍ය පිරිහෙමින් පැවැතිණ. වෙසක් කලාපයේ පළ කිරීම සඳහා වැදගත් ලිපි කීපයක් මගේ අතට දුන් එතුමා, තම ආත්ම චරිත කථනයේ පළමුවන පරිච්ඡේදය දීමට අමතක නොකළේය. කල්කටාවට පැමිණි දින සිට මෙම කටයුත්තේ නියැළී සිටියදී, අප්‍රේල් මස 16 දින විදුලි පුවතක් ලැබුණි.“ගරු ධම්මපාල තුමා දැඩි ලෙස රෝගාතුර වී සිටී‍. වහා එන්න.”එය ලැබුණු විගස කල්කටාවෙන් පිටත් වූ ඊළඟ දුම්රියෙන් ඉසිපතනය බලා ගමන්කොට පසු දින පාන්දර එහි ළඟා වුණෙමි. ගේට්ටුව අසලට පැමිණෙත්ම එහි සිටි සාමණේර නමක් “දැන් හුඟක් දුරට ධර්මපාල තුමාට සනීපයි” කියා කී විට මා තුළ මහත් සැනසීමක් ඇති වුණි. එතුමා වෙසෙන කුටියට පිවිසියෙමි. බද්ධපරියංකයෙන් භාවනානුයෝගීව වැඩ විසූ ධම්මපාල හිමි දුටිමි. එතුමා මා දුටු විට මද සිනහ රැල්ලක් මුහුණේ දිස්විණ. “මම කිව්ව ඒ භික්ෂුවට විදුලි පුවතක් යවන්නට තරම් අවශ්‍යතාවක් නැති බව” සිහින් ස්වරයකින් ප්‍රකාශ කළේය.තම ජීවිත කාලය තුළ සියලු බාධක මැඬ ගනිමින්, දරුණු අවස්ථාවලදී පවා නොසැලී සටන් කළ පුද්ගලයකු සුළු අතපසු වීමක් නිසා වැලඳුණු රෝගයකින් මිය යෑම ඇත්ත වශයෙන්ම පුදුම සහගතය.අප්‍රේල් මස 13 දින රාත්‍රී ඉසිපතනයට ඇද හැලුණු ධාරාණිපාත වැස්ස නිසා තද නින්දේ පසුවූ ධම්මපාල හිමිගේ කුටියේ පියස්සෙන් කාන්දු වූ වැහි බින්දු කුටිය තුළ තිබූ සියලු දෑ තෙත් කළේය.ග්‍රීස්ම කාලයේ උතුරු ඉන්දීය වැසියන් තම නිවාසවල පියස්සේ නිදියන නිසා ඒවා සමතලා ආකාරයට සාදා තිබෙන තිබෙන අතර, ආරක්ෂාවට හතර වටේ කොට තාප්පයක් ද සාදා වැසි ජලය පිටවීමට තැනින් තැන විවරයන් තබති. ධම්මපාල‍ හිමි මෙම විවරයන් සාමණේර තෙරුන් ලවා අහුරා ග්‍රීස්ම කාලයේ කුටිය සිසිල්ව තබා ගැනීම සඳහා පියස්සට ජලය වක්කරවා ගෙන තිබේ.අප්‍රේල් මස 13 දින කඩා හැළුණු ධාරාණිපාත වැස්ස ඇතිවන විට කලින් වසා තිබුණු විවරයන් ගැන සැලකිලිමත් නොවීමෙන් ඒ තුළට ජලය කාන්දු විය. එම රාත්‍රියේ වැස්සට තෙමීම නිසා ධර්මපාල හිමිට උණ රෝගය වැලඳුණු බව වටහාගත් මා වහාම වෛද්‍යාධාර ලබා ගැනීමට කටයුතු කොට එතුමාට සාත්තු සප්පායම් කළෙමි. මෙය මැලේරියාව බවට නිගමනය කළ නිසා වෛද්‍යවරයා වැඩි සැලකිල්ලක් නොදැක්වීය. තත්ත්වයේ වෙනසක් නොවීම දින ගණනක් ගතවිය. නමුත් සුව අතට නොහැරෙන බව වටහා ගත් මා සොහාරාම් වෛද්‍යවරයාගෙන් ද පසුව බරණැස මේජර් කල්හැම් ගෙන් ද ප්‍රතිකාර පැතීය. වෛද්‍ය මේජර් කල්හැම් එය උණසන්නිපාතය ලෙස නිගමනය කළ අතර, ලබාදුන් ප්‍රතිකාරවලින් ද කිසිම සුවයක් නොලැබුණු අතර, රෝගියා ඉතා දුර්වල තත්ත්වයට පත්විණ.බරනැස ඉසිපතනයේ පූජ්‍ය සිරිදේවමිත්ත ධම්මපාල හිමිපාණන්ගේ (ශ්‍රීමත් අනගාරික ධර්මපාලතුමා ගේ) සොහොන් කොත“අපට සතුරන් දෙදෙනෙකු සමඟ සටන් කරන්නට වී තිබෙනවා. එකෙක් ඔහුගේ රෝගය, අනිකා ඔහුගේ චිත්ත බලය, පෙනෙන හැටියට ඔහු ජය ගනියි” මෙය ප්‍රතිකාර කළ වෛද්‍යවරයකුගේ ප්‍රකාශයකි. ධර්මපාල තුමාගෙන් කිසිම සහයෝගයක් වෛද්‍යවරුන්ට නොලැබීම ඊට හේතුව වන්නට පුළුවන.ජීවත්වීමෙන් ලෝකයට සෙතක් නොවන්නේ නම් එවන් ජීවිතයක් තවදුරටත් පවත්වාගෙන යෑමට ඔහු තුළ කැමැත්තක් නොතිබුණි. මේ දිරායන ශරීරය ප්‍රකෘති කිරීමට මුදල් වියදම් කිරීම නවතන ලෙස කීප වතාවක්ම ඉල්ලූ එතුමා, ඒ මුදල් බෞද්ධ කටයුතු සඳහා යොදන ලෙස ඉල්ලමින්, බොන්නට දුන් ඖෂධ පඩික්කමට වක් කළේය.අප්‍රේල් 20 දින වන විට එතුමාගේ සෞඛ්‍ය තත්ත්වය නරක අතට යොමු වූ නිසා කොළඹ සිටින එතුමාගේ ඥාතීන්ට විදුලි පණිවුඩ යැවීමට තීරණය කළෙමි.ඉසිපතනය වැනි දුර බැහැර පළාතක එතුමා පිළිබඳ මා වෙත පැවරී ඇති වගකීම සුළු පටු නොවන නිසා, එය බෙදා ගැනීමේ යෝග්‍යතාවය මට වැටහුණේ වෛද්‍යවරුන්ගේ මුහුණු වලින් ප්‍රකාශ වූ අවස්ථාවේ භයානකකම තේරුම් ගත් නිසාය.ධර්මපාල තුමාගේ රෝගය පිළිබඳව වෛද්‍ය පී. නන්දි තරම් දන්නා අන් අයකු නොසිටී නිසා වහාම පැමිණෙන ලෙස ඉල්ලමින් එතුමාට විදුලි පුවතක් කල්කටාවට යැවිමි. ඊට පිළිතුරු වශයෙන් 21 වැනි දින සහකාර වෛද්‍යවරයකු එන බවත් 23 වැනි දින තමා ද පැමිණෙන බව දැන ගැනීම මා ලද එක්තරා සහනයකි. තත්ත්වය අවදානම් බව ඔවුහු ප්‍රකාශ කළෝය.“මා ඉක්මනින් මිය ගොස් නැවත උත්පත්තියක් ලබමි. මේ දුක තව දුරටත් දරා ගැනීමට නුපුළුවන. බුදුන් වහන්සේගේ නිර්මල ධර්මය ප්‍රචලිත කිරීම පිණිස විසිපස් වතාවක් උපදින්නෙමි.” යැයි ප්‍රකාශ කළ ධර්මපාල තුමාගේ නාඩි වැටීම පසුදා 11 වන විට අඩපණ විය. මරණය අත ළඟ බව දැන ගතිමි. කුටිය තුළ ශෝකාන්විත නිහඬතාවක් පැතිර පැවැතිණි.අවසන් හුස්ම හෙළන අප නායකයාගේ යහන වටා සිටි අයගේ දෙනෙතින් ඇද හැලෙන කඳුළු, හැඬීම් සහ කසු කුසුවෙන් නිර්මාණය වූ දර්ශනය හද කම්පා කරවන්නක් විය. තමන් වටා සිදුවන දෑ පිළිබඳ කිසිවක් ඔහු නොදත්තේය.එතුමාගේ ශ්‍රේෂ්ඨතම නිර්මාණය ලෙස සැලකෙන මුලගන්ධකුටි විහාරය හොඳින් දිස්වන සේ මුහුණ ලා වැතිර සිටීමට, යහන සකස් කිරීම, දුක්බර හදවත්වලින් පිරි අවට සිටි අය විසින් සිදුකරන ලදී.වැඩෙමින් සිටින තම එකම දරුවා දෙස බලා සිටින, මාතෘ ප්‍රේමයෙන් හරිත මවක මෙන්, ධර්මපාල තුමා මූලගන්ධකුටි විහාරය දෙස ටික වෙලාවක් නෙත් හෙළා බලා සිටියදීම, නිමේෂයකින් එය මහත් ගෞරවනීය ප්‍රේමයකට පෙරළී කීප වතාවක්ම දොහොත් මුදුන් දී නමස්කාර කළේය.බුදුන් වහන්සේගේ ප්‍රතිමාවක් එතුමා ඉදිරියෙන් තබා තිබුණි. අටපිරිකරක් ද එතුමා පූජා කළේය. මහ සංඝයාගේ පිරිත් සජ්ඣායන ශ්‍රවණය කරමින් නින්දට වැටිණ.අම්ලකර වායුව ද රැගෙන කල්කටාවෙන් පිටත් වූ සහකාර වෛද්‍යවරයා කුටියට පිවිසිණ. වැතිර සිටි යහනින් ටිකක් ඉස්සී, ඇයි මෙතරම් ප්‍රමාද වුණේ? කියා විමසීය.23 දින පැමිණි වෛද්‍ය නන්දි දැකීමෙන් එතුමා තුළ මහත් ප්‍රීතියක් හටගත් බව පෙනෙන්නට තිබිණි. ඔවුන් දෙපළ අතර කාලාන්තරයක් තිස්සේ පැවැති සහෝදර බැම්ම ඊට හේතු විය. සමාන සිතුවිලි බෙදාගත් සහෝදර බැම්මෙන් වෙලී සිටි දෙපළක්, එකෙකු මරණයේ දොරටුව අසළත්, අනිකා ඔහුව ගලවා ගැනීමේ පරම පවිත්‍ර චේතනාවෙන් වෙහෙසන විලාශයත්, බලා සිටි මගේ නෙත් කඳුළෙන් තෙත් විය. පූර්ණ පරීක්ෂණයකින් පසු වැලඳි ඇත්තේ උණසන්නිපාතය බව වෛද්‍යවරයා නිගමනය කළේය.එතෙක් අප අතර පැවැති සුන් වූ බලාපොරොත්තුවත් අවිශ්වාසයත් නන්දි වෛද්‍යවරයාගේ පැමිණීමෙන් පහවී ගියේය. ශාලාවේ පැවැති පරිසරය ද යහපත් අතට හැරුණි. දැන් අප තුළ තිබූ අවිශ්වාසය දුරු වී බලාපොරොත්තු සහගත විශ්වාසයක් ඇතිවිය. අපට ධර්මපාල තුමා සුවය ලබා දෙන්නෙකු පමණක් නොව මාර්ගෝපදේශයකු, දාර්ශනිකයකු සහ සැනසිලිවන්තයකු ද විය.රෝගී තත්ත්වය සුව අතට පත්වීම අපට මහත් සහනයක් සහ ප්‍රීතියට හේතු විය. වෛද්‍යවරයා ඉදිරියේ ඖෂධ ගැනීම දැන් ප්‍රතික්ෂේප නොකළ එතුමා වෛද්‍යවරයා කෙරෙහි අචල භක්තියකින් එය සිදු කළේය.“බුද්ධගයාවට යැවූ ඔබතුමාගේ භික්ෂුන් වහන්සේලා, එතුමාගේ අසාධ්‍ය රෝගී තත්ත්වය දැනගත් විගස 24 වැනි දින ආපසු පැමිණ ගිලන් කුටියට එබිකම් කර බලද්දී එය දුටු ධර්මපාල තුමා “මේ අය කොහේ සිට ද ආවේ” කියා විමසීය. අසලම සිටි ශාසනසිරි තෙරණුවෝ බුද්ධගයාවෙන් කියා පිළිතුරු දුනි. මෙය ඇසීමෙන් හදවතේ යම්කිසි තැති ගැනීමක් ඇතිවූ අතර කළකිරුණු ස්වභාවයක් මුහුණෙන් දිස් විය.“තම දරුවා පණ අදිමින් සිටින විට, මවක් පැන දුවයි ද?” ඉන් එතුමා අදහස් කළේ තම ජීවිතයටත් වඩා ආදරය කළ බුද්ධගයාවයි. ගිලන්ව සිටි කාලය තුළ පවා නිතර නිතර මතක් කළේ බුද්ධගයා ප්‍රශ්නයයි. එසේ සඳහන් නොකළ දිනයක් තිබුණේම නැත. බෞද්ධයන්ගේ පරම පවිත්‍ර පූජනීය භූමිය හින්දු ග්‍රහණයෙන් මුදාගෙන ලෝකයේ වෙසෙන බෞද්ධයන්ගේ ප්‍රණාමයට ලක් කිරීම එතුමාගේ එකම අභිප්‍රාය විය. පසු කාලයේ බුද්ධගයාව බේරා ගැනීමේ විධිමත් වැඩපිළිවෙළට නව පණක් දීමට කටයුතු කරමින් සිටිය ද අපේ අවාසනාවට එතුමා ගිලන් විය.තව අවුරුදු 2 ක් ජීවත් වුණොත් ඒ අති පූජනීය භූමිය බේරා ගන්නෙමයි” කියා වරක් මට කියා තිබේ. ගයාවේම පදිංචි වී මේ සටන ගෙන යාම එතුමාගේ සැලසුම විය.“මුළු මහත් බෞද්ධ ලෝකයම එතුමාගේ අදහස අනුමත කරා විය යන හැඟීමෙන් යුක්තව කටයුතු කළත්, එසේ නොවීම ගැන කනගාටුවට පත්විණි. එතුමාගේ ජීවිතයේ එකම අභිලාෂය මුදුන් පත් කරගැනීමට එරෙහිව ලංකාවේ බෞද්ධ සමිති සමාගම් සම්මේලනයේ සංදේශයක් තුළින් එල්ල වූ පහර ඊට හේතු විය.එතුමාගේ ජීවිත කාලය තුළ විඳි දරුණුම චිත්ත පීඩාව එම සංදේශය කියවීමෙන් ඇති වූ බව මට ප්‍රත්‍යක්ෂ විය. අහෝ! ඉන් ගොඩ ඒමට නොහැකි විය.ගිලන් ඇ‍ඳේ සිටියත් මෙවැනි ද්‍රෝහිකමක් ඔහුට කෙසේ නම් අමතක කළ හැකි ද? මෙම අවස්ථාවේදී එතුමාගේ මුවින් පිටවූ සියලු දෑ ප්‍රකාශ කිරීමට මෙහි ඉඩ නැත. නමුත් එකක් සඳහන් කළ යුතුය.අවසන් කරගත නොහැකි වූ බුද්ධගයාවේ අයිතිය නියමිත අයිතිකරුවන්ට පැවරීමේ වගකීම, එතුමා ලෝකයේ බෞද්ධයන් වෙත පවරා තිබෙන බවනම් ප්‍රත්‍යක්ෂ බව ප්‍රකාශ කළ යුතුය.එම භාරදූර කර්තව්‍ය භාරගෙන මල්පල ගැන්වෙනතුරු ක්‍රියා කිරීමෙන් යටගිය දශක හැත්තෑව තුළ පහළ වූ ශ්‍රේෂ්ඨතම බෞද්ධ ධර්ම දූතයා ආරම්භ කළ ඒ ශාසනික කටයුත්ත ජයග්‍රාහී ලෙස නිමාවට පත්කරනු ඇතැයි විශ්වාස කරමි.රෝගී තත්ත්වය උත්සන්න වීමට ප්‍රථම, බලාපොරොත්තු දිනට කලින් ධර්මපාල තුමාගේ බෑණනුවන් වන රාජා හේවාවිතාරණ මහතා (26 දින) පැමිණීමෙන් මගේ බර සැහැල්ලු විය. ඔහු හඳුනාගත් ධර්මපාල තුමා සෙනෙහෙබරින් මුහුණ පිරිමැද නීල් සහෝදරයා ගැන විමසීය. තව ද බෞද්ධ සම්මේලනය විසින් ඉදිරිපත් කර ඇති සංදේශය ගැන ගන්නා ක්‍රියා මාර්ගය කුමක් ද යන්නත් ගැන විමසීය.හදිසියේම වාගේ 27 දින මට කථා කොට, වැදගත් දෙයක් ලිවීමට තිබෙන බව අඟවා, පෑනක් සහ කොළයක් ඉල්ලුවේය. එම අවස්ථාවේ එතුමාගේ සිහි බුද්ධිය අසාමාන්‍ය තත්ත්වයේ තිබුණි. පේළි තුනක් පමණක් කුරුටු ගා තිබුණත් පළමු පේළිය කියවීමට තරම් අපැහැදිලිය. දෙවැනි සහ තෙවැනි පේළි දෙකින් කියැවුණේ,“නන්දි වෛද්‍ය තුමනි මා එන්නත් වලින් හෙම්බත් වී ඇත. මට මියැදෙන්නට සලස්වන්න” යනුයි.නන්දි වෛද්‍යවරයා යම්කිසි බලාපොරොත්තු සහගත තත්ත්වයක් පෙන්නුම් කළත් 28 දින ද අසාධ්‍ය තත්ත්වයේ වෙනසක් නුදුටිමි. දින 5 ක්ම සාරානාත් වල රැඳී සිටි නන්දි වෛද්‍යවරයා තම සහයක වෛද්‍යවරයාට නිසි උපදෙස් දී සවස් වරුවේ දුම්රියෙන් පිටත් විය.රෝගියා අසහනකාරී රාත්‍රියක් ගත කළත්, අප තුළ වේදනාවක් තිබුණත්, පසුදා උදාවන ඉරණම ගැන අප සිතුවේ නැත. 29 වැනිදා පාන්දර කිසිවක් කථා නොකර සිහිසුන්ව සිටියත් මගේ නම වරක් කොඳුරනවා මට ඇසුණි. සහකාර වෛද්‍යවරයා වෙනදාට කරන උණු වතුර තැවිල්ලක් කළත් එතුමා පැත්තට හැරුණේ නැත. ආහාර ගැනීමට ද කිසිම උනන්දුවක් නොදැක්වූ අතර ඇස් දෙක අඩක් පියවී තිබුණි.රාජා හේවාවිතාරණ මහතා ප්‍රමුඛ සියලු දෙනා නිහඬව බලා සිටි අතර දහවල් 12 ට පමණ ඇ‍ඟේ උෂ්ණත්වය වැඩිවීමට පටන් ගති. වෛද්‍යවරයාගේ සියලු ප්‍රතිකර්ම යටපත් වූ අතර පස්වරු 2.00 වන විට ඌෂ්ණත්වය අංශක 104.6 දක්වා වැඩිවිණ. අවසානය අත ළඟ බව දැන ගතිමු. එම අවස්ථාවේදී හේවා විතාරණ මහතා එහි සිටි සියලුම භික්ෂුන් වහන්සේලාට පිරිත් සජ්ඣායනා කරන ලෙස ආරාධනා කළේය. පිරිත් සජ්ඣායනාව අතරතුර පස්වරු 3.00 ට එතුමා අවසන් සාන්ත හුස්ම හෙළීය.සතුට හා තෘප්තිය විදහා දැක්වෙන ශාන්ත සිනහ රැල්ලක් මුහුණේ දක්නට විය.වර්තමාන යුගයේ පහළ වූ කීර්තිධර එඩිතර දේශාභිමානී සිංහලයාගේ ගමන අවසන් විය. එම යුගයේ පහළ වූ එවන් පුත්‍රයන්ගේ කරුණාභරිත ප්‍රබල නායකයා ඔහුය.පරිහානියේත් විනාශයේත් මරු මුඛයට වැටෙන්නට ගිය සිංහල ජාතිය ඉන් මුදාගත් අතර එතුමාගේ මානව හිතවාදී ක්‍රියා කලාපය නිසා සිංහලයාට ලෝක ජාතීන් අතර ගෞරවනීය නාමයක් හිමි විය. මානව සංහතියට කරන ලද උදාර සේවය වර්ණනා කිරීමට මෙය ස්ථානය නොවේ.ධර්මපාල තුමා තරම් ලෝකයේ බුදු සසුනේ වර්ධනයටත්, ජාතියේ පුනර්ජීවනයටත් කරන ලද පරිත්‍යාගය සහ සේවාවට සමකළ හැකි, වෙනත් කෙනෙකු පසුගිය වර්ෂ 700 තුළ පහළ නොවූ බව කිසිම පැකිළීමකින් තොරව, නිර්භයව ප්‍රකාශ කළ හැක.බෞද්ධ ඉතිහාසයේ සඳහන් මහින්ද අශෝක වැනි ශ්‍රේෂ්ඨ ධර්ම දූතයන් අතරට මෙතුමාව පත් කරමින් කෘතගුණවේදී ජාතිය ධම්මපාල නාමය සදා සමරනවා ඇත.තම ශරීරය ආදාහන කිරීම පිළිබඳව ධම්මපාල හිමිගේ උපදෙස්ධර්මරාජික විහාරයනොවැම්බර් 29.24761932සැමදෙනාට ප්‍රීතියමා දැන් මහලුය. දුර්වලය. ජීවත්වීමේ බලාපොරොත්තු ද නැත. හෘදයාබාධයකින් පෙළෙමි. කවර මොහොතක හෝ මියැදෙනවා ඇත.මා මළ පසු මගේ මෘත ශරීරය භාරගෙන බරණැස සාරානාත්හී පූජනීය ඉසිපතනයට ගෙන යෑමට, ගරු යූ. ඔත්තම සහ බ්‍රහ්මචාරී දේවප්‍රියට බලය පවරමි.එහිදී බෞද්ධ චාරිත්‍රානුකූලව ආදාහන කොට මූලගන්ධිකුටි විහාරය මැද නිදන් කොට අඩි 3 ක උස හුනු ගලින් (Chunar Stone) සෑයක් ඉදි කරන්න.මේ මගේ අත්සනශ්‍රී දේවමිත්ත ධම්මපාලමහාබෝධි සමාගමේ ආරම්භයක“ඉකුත් ශත වර්ෂ එකහමාරෙන් මෙහා පැත්තේ මේ හා සමාන ප්‍රතාපවත් සිංහලයකු ගැන මම නොදනිමි. ‘සිංහලයිනි නැඟිටිව්’ යන මේ ස්වරයෙන්, එතුමා සැබැවින්ම සිංහලයන් අවධි කරවූයේය.” ශ්‍රීමත් ඩී. බී. ජයතිලක රාජ්‍ය මන්ත්‍රණ සභාවේ සභාපතිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=cr1409147</link>
    <topic>පොත් පුවත්</topic>
    <author/>
    <content>පොත් පුවත්පුරාවිද්‍යා චක්‍රවර්ති, පූජ්‍ය එල්ලාවල මේධානන්ද හිමියන් ලියූ ‘සැඟවුණු ඓතිහාසික පුදබිම’ ග්‍රන්ථය මේ මස 16 වැනිදා අඟහරුවාදා උදේ 10.00 ට BMICH හි පැවැත්වෙන ජාත්‍යන්තර පොත් ප්‍රදර්ශනයේ සිරිමාවෝ බණ්ඩාරනායක B ශාලා පරිශ්‍රයේ දයාවංශ ජයකොඩි සහ සමාගමයේ ප්‍රදර්ශන කුටියේදී දොරට වඩී.ෙම් ග්‍රන්ථය එදින දවස පුරා විශේෂ අඩු මිලකට කොළඹ දයාවංශ ජයකොඩි සහ සමාගමයේ ප්‍රදර්ශන කුටියේදී ලබා ගැනීමට අවස්ථාව සලසා ඇත.මාධ්‍යවේදී හලලියේ කරුණාතිලක සූරීන් සතිඅන්ත ජාතික පුවත්පතකට ලියූ විමාන වස්තු කතා පෙළ ඇසුරින් සම්පාදිත ‘බුදුන් සරණ ගිය දේවතාවෝ’ ග්‍රන්ථය අද (14 ඉරිදා) උදේ විජේරාම (ශ්‍රී ජයවර්ධනපුර විශ්වවිද්‍යාල) හන්දියේ ‘සාහිත පොත්පියස’ නව පොත් ප්‍රදර්ශනාගාරයේ දී දොරට වඩී.ෙම් ග්‍රන්ථය එදින දවස පුරා විශේෂ අඩු මිලකට ලබාගත හැකි ය.කර්තෘ - පී.එස්.ටී. මූලවංශමිල - රු. 550සමන්ති පොත් ප්‍රකාශකයෝසිංහයාගේ හා අයාලේ ගිය මනුෂ්‍ය ස්ත්‍රියගේ එක්වීමෙන් ඇරඹී සිංහ ජාතකය තරම් අවිද්‍යාත්මක, අසැබි ඓතිහාසික මූලයන් සිංහලයාට මිස වෙනත් ජාතියකට හිමිව නැත. සිංහල ජාතියේ මැවුම්කරුවා උතුරු ඉන්දියාවෙන් පිටුවහල් කළ විජය නම් දාමරිකයාය. එහෙත් පුරාවිද්‍යාව දැනටමත් අවිදු මිත්‍යා මත හෙළිකර ඇත. මේ ඒ පිළිබඳ කතාවයි.එදා මෙදා තුර ලියැවී ඇති ඉහළ ම සම්පූර්ණ පාසල් කියැවීම් පොත් පෙළ ලෙස වියතුන් විසින් චිරසම්භාවිත ශික්ෂා මාර්ගය පොත් පෙළ වත්මන් දරුවනට පරිහරණය පිණිස අලංකාර, සිත්ගන්නා සුලු නිමාවකින් යුතු ව ප්‍රකාශයට පත් ව ඇත. ප්‍රවීණ චිත්‍ර ශිල්පී බන්ධුල හරිශ්චන්ද්‍රයන් ගේ දැකුම්කලු වර්ණ සිතුවම් ද නව සැකැස්ම ද බෙහෙවින් ම ප්‍රසාදජනක ය.නිවැරැදි භාෂා භාවිතයෙන්, ලෝකය පිළිබඳ පැතුරුණු නුවණින්, වීර අදහස්වලින් හා උදාර චරිතයෙන් යුත් දරු පරපුරක් මේ සිරි ලක් පොළොවෙන් බිහි කිරීමට ශික්ෂා මාර්ගය පොත් පෙළ යළි යළිත් හේතු වනු නිසැක ය. ශික්ෂා මාර්ගය නුගේගොඩ කියවන නුවණ පොත්හලේ විසිදුනු ප්‍රකාශනයකි.කර්තෘ - ගුණරත්න ඒකනායකමිල - රු. 350ප්‍රකාශනය - නිපුන් පොත් ප්‍රකාශනයකි.සුමුදිනී කැලණි ගං මිටියාවතේ පහත් බිමක ජීවත්වන දැරියකි. අනේක දුක් විඳගෙන සිය පාසල් කටයුතු සාර්ථක ලෙස සිදුකරන ඇය සමහරුන්ගේ ඊර්ෂ්‍යාවට ද පාත්‍ර වෙයි. එහෙත් ඇය සියලු බාධක මැඬගෙන ඉගෙනීමෙන් ඉහළට යන්නේ උත්සාහයේ හා ස්ථිර අධිෂ්ඨානයේ ප්‍රතිඵලයක් වශයෙනි. දරුවන්ට ආදර්ශවත් යොවුන් නවකතාවකි.කර්තෘ - චාමික මුණසිංහමිල - රු. 450ප්‍රකාශනය - සාහිත පොත් පියසආදි වක්තෘවරුන් දුටු අනාගතය, කලියුගයේ විපර්යාස, බුද්ධෝත්පාද ලෝක, කල්ප විනාශය සහ ආගමික විද්‍යාත්මක පසුබිම මෙන් ම ඈත මෑත කල්පවල පසේ බුදුවරුන්, මෛත්‍රී බුදුන්ගේ කේතුමතී රජ දහන ආදී මාතෘකා රැසක් මේ කෘතියෙන් විස්තර වේ.විශිෂ්ටයන් ගේ විශිෂ්ට කෘති ඔභ වෙත ගෙන ඒම අරමුණු කරගත් විසිදුනු ප්‍රකාශකයෝ මෙවර පොත් ප්‍රදර්ශනයේ දී සුවිශේෂ පොත් රැසක් එළි දැක්වීමට සැලසුම් කර ඇත.අතිපූජ්‍ය තිරිකුණාමලේ ආනන්ද මහ නාහිමිපාණන් වහන්සේ ගේ ‘පුංචි රාහුල හාමුදුරුවෝ’, කවිවර රත්න ශ්‍රී විජේසිංහයන් ගේ ‘පොල්පිති හරකා’ ළමා ගී සරණිය හා අනුලා සේනාරත්න ගේ ‘රන් කුකුළා සමඟ ළමා නාට්‍ය පහක්’ ළමා පරපුරට පිදෙන නව කෘතීන් ය.එස්.පී.එස්. වීරසිංහ ගේ ‘අපේ වැව්ණියාව, වව්ණියාව දිස්තිරික්කයේ සිංහලයන් ගේ පුවත’ ගවේෂණාත්මක කෘතිය පොත් ප්‍රදර්ශනයේ දී එළිදකින පොත් අතර විශේෂ තැනක් ගනු ඇත. මහාචාර්ය සිරිමල් රණවැල්ල ගේ ‘ශ්‍රී ලංකාවේ ආර්ථික ඉතිහාසය’, ආචාර්ය කේ.ඩී.ජී. විමලරත්න ගේ ‘මධ්‍යතන යුරෝපය’, හේමරත්න ලියනආරච්චි ගේ ‘ග්‍රීක පුරාණෝක්ති’ හා සත්සර ඉලංගසිංහ ගේ ‘පශ්චාත් නව්‍යවාදය හා චිත්‍ර ශිල්පියා’ මෙවර පොත් ප්‍රදර්ශනයේ දී එළිදකින නව ශාස්ත්‍රීය කෘතීන් ය.ප්‍රකාශනය - ෆාස්ට් පබ්ලිකේෂන්මිල - රු. 350අයියනායක දෙවි අඩවියේ සතා සීපා ගහකොළ පසුබිම් කොට ලියන ලද ආදර්ශමත් යොවුන් නවකතාවකි.ප්‍රකාශනය - ෆාස්ට් පබ්ලිකේෂන්වත්මන් ශ්‍රී ලාංකික කෙටිකතාව බටහිර ඇතැම් න්‍යායාත්මක ක්‍රමවේදයන්ට අනුවර්තනය කිරීමට යාමේදී දුරස්ථ කරවනු ලැබූ පාඨකයා යළිත් කෙටිකතාවට අනුගත කිරීමේ උත්සාහයකි.කර්තෘ - දිල්රුක්ෂි ගමගේමිල - රු. 390ප්‍රකාශනය - පහන් ප්‍රකාශනබිරිඳ සතිපතා පුවත්පතට කොටස් වශයෙන් ලියූ මේ නවකතාව යොවුන් පාඨකයන් අතර ඉතා ජනප්‍රිය විය. නිම්නදී, වෙනුර, සමීර, නිම්සර වැනි චරිත වර්තමාන සමාජයේ ජීවමාන චරිත වන අතර ඒ චරිත මෙහෙයවා ලියන ලද ආදර කතාවකි.පරිවර්තනය - නිමල් දිසානායකමිල - රු. 400ජේම්ස් මැක්ගොවන්ගේ The Berlin Couriers ත්‍රාසජනක නවකතාවේ පරිවර්තනයකි. විශ්‍රාමික ගුවන් නියමුවකු වන පීටර් ස්ටෙලින්ට ජර්මනියේ සිටි නාසි විද්‍යාඥයෙකු පිළිබඳ සෙවීමට සිදුවෙයි. ඔහු එහිදී ලබන ත්‍රාසජනක අත්දැකීම් මේ කෘතියට පාදක වෙයි.කර්තෘ - දිලුම් නිරෝෂණී ද කොස්තාමිල - රු. 350මේඝ, මීනා, අභිමත්‍යු, සූර්යපුත්‍ර හා දුෂ්‍යන්ත් යන ප්‍රධාන චරිත පහක් එක්ව කිදුරු ඇල්ල ගලා හැලෙයි. අපූරු ප්‍රේම වෘත්තාන්තයකි.පරිවර්තනය - සාගරිකා රත්නින්දේමිල - රු. 280මින්ෆොන්ග් හෝ ගේ The claymarble නවකතාවේ පරිවර්තනයයි. 1996 SAE Write සම්මානය දිනූ කාම්බෝජය පසුබිම් කොට ලියූ එහි දේශසීමා ගැටුම් පිළිබඳව කතා කරයි.පරිවර්තනය - සුමන දයානන්දමිල - රු. 300ඒ.බී. ෆැසේ ලියූ A Fortunate Life නවකතාවේ පරිවර්තනයයි. දහනව වන සියවසේ අවසාන භාගයේදි බටහිර ඕස්ට්‍රේලියාවේ රත්රන් අනාවරණය වීමත් සමඟ විවිධ ප්‍රදේශවලින් ආ පුද්ගලයන් පිළිබඳ අනුවේදනීය කතාවකි.කර්තෘ - පද්මිණි ජයතිලකමිල - රු. 300සුසී අතිශයින් සුන්දරයි. ලාලිත්‍යයෙන් ආඪයයි. එහෙත් ඇය රෝස මලක්. එහෙමත් නැත්නම් පිච්ච මලක් ගාඩිනියා මලක් වුණේ නැහැ. ඇය සුවඳින් තොර කපුරු මලක්ම වුණා.කර්තෘ - මූලාභය ශාන්ත කුමාර හේරත්මිල - රු. 500ප්‍රකාශනය - ෆාස්ට් පබ්ලිෂන් (ප්‍රයිවට්) ලිමිටඩ්කතුවරයාගේ පළමුවන නවකතාවයි. වෙනත් නවකතාවක් වෙනස් අලුත් ආරක තේමාවක් යටතේ ලියූ එක හුස්මට කියවිය හැකි නවකතාවකි.ෆාස්ට් පබ්ලිෂන් ප්‍රයිවට් ලිමිටඩ් වෙළඳ කුටි වලින් ලබාගත හැක.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=cr1409148</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්“නියඟයෙන් හානි වූගොවීන්ට හුප්පේ”පසුගිය 28 වැනිදා පත්‍රයෙක මුල් පිටුවේ මහ සිරසය මේ.මොකක්ද ‍ෙම් හුප්පේ?ගුණසේන ශබ්දකෝෂයෙහි හුප්පේ අර්ථ කථනය වන්නේ මෙසේය: “ඔට්ටු ඇල්ලීමෙන් ලැබෙන පරාජය. මෙය ‘කුප්පෙ’ යනුවෙන් ද හැඳින්වේ.”එහෙත් ජනවහරේ හුප්පේ යන්නෙන් අදහස් කැරෙන්නේ ‘මොකුත් ම නෑ’ වැන්නකි.නියඟයෙන් ගොවීන්ට සිදුවූ හානිය යන ආදිය පිළිබඳව නොයෙකුත් පුවත්පත්වල දකින්න ලැබුණු වදන්වලින් හොඳම වදන තමා මේ හුප්පෙ.කලකට පෙර කොළඹ මරදාන පැත්තේ වාසය කළ චණ්ඩියෙකි.සකස් කළ එළු හෝ ගව ඇට කෑල්ලක් උඩ විසිකිරීමෙන් කරන සූදුවහය්ය නම් ශක්තියයි. හය්ය හැදෙන්නේ සවිය යන්නෙනි. සවිය - හවිය - හය්ය.හය්යෙන් අල්ලා ගන්නය කියන්නේ වැඩි ශක්තිය යොදා අල්ලාගන්නටය කියාය. හයියෙන් කියන්නට කියන්නේ ශබ්දය වැඩි කොට කියන්නටය. ශබ්දය වැඩියෙන් හඬ නඟා කියන්නට ද අමතර ශක්තියක් යොදන්නට සිදුවේ.හය්යෙන් යන්නය කියන්නේ ගමන් වේගය වැඩි කරන්නටය කියන එකය. වේගය වැඩි කිරීමට ද අමතර ශක්තියක් යොදන්නට සිදුවේ.සවිය නම් ශක්තියයි. සවිමත්ය ශක්තිමත්ය. සවිබල යනු ද ඒ අරුතමය.ශරීර ශක්තියෙන් වැඩි අයට සවිමත් යන්න යෙදේ. ඥාන ශක්තියෙන් වැඩි අය ද සවිමත්ය.යම් යම් සංවිධානවලට දැන් සවිය යන්න යෙදේ. අද මෙරට ඇති ‘මගෙ සවිය නිදසුනෙකි.ජවුසන් (ජවුසෙන්) යනු මහමදිකයන්ගේ ක්‍රීඩා උත්සවයක් - සෙල්ලමින් කාලය ගෙවීම.(1) අඩු වයස් ඇති (2) දූෂිත චරිතයක් ඇති - සල්ලාල, වැදගැම්මකට නැති (3) අඩු වයසින් මැරෙන්නා“කැලණිය - කොල්ලුපිටියබම්බලපිටිය SPA ආලයකෙල්ලෝ කර සිල්වත්SPA කඩ සේ වෙති”මේත් සති අන්ත පත්‍රයෙක වූ සිරසෙකි.මේ කියන්නේ කිමෙක්ද?වැඩ අරඹන බව ඥාණාලෝක හිමියෝ පවසයි. මේ වැකියේ වැරැදි දෙකකි. ‘ඥාණාලෝක’ යන්න පළමුවැනි වරදයි. එය ඥානාලෝක හෝ ඤාණාලෝක විය යුතුය. ‘ඥා ළඟට ‘ණ’ නොයෙදේ. එසේම ‘ඤ’ ළඟට ‘න’ නොයෙදේ.පාළි නම් ‘ඥාන’ ය. සංස්කෘත නම් ඤාණය.(‘හිමියෝ'යි වදන අගට ‘ඕ’ ප්‍රත්‍යය යෙදෙතොත් ක්‍රියාව බහුවචනයෙන් විය යුතුය.සවුදන් යනු ගායනා විශේෂයෙකි. ඒවා ගයමින් නටන නැටිල්ල සවුදන් නැටීම නම් වේ.ගැහැනු ළමයකු නොනිසි ලෙස හැසිරෙන විට ද සවුදන් නටනවා යන්න යෙදේ. මෙය ජවුසං නැටීම යනුවෙන් ද හැඳින්වේ.ගයමින් බෙර තාල අනුව කරන සංවාදයෙන් යුත් විනෝදය සඳහා වූ ගැයුම් සහිත නැටුම් විශේෂයක්.අලුත්කූරු, හාපිටිගම් හා සියනෑ යන කෝරලවල ජීවත්වූ ඉතා කෑදර පුද්ගලයෙක්.කෑදරකමින් බොහෝ ආහාර අනුභව කරන්නා ද සවුදම් ජෙමා යන නමින් හැඳින්වේ.ඉංගිරිසි වදන් මිශ්‍ර සිංහලයට ‘සිංගිරිසි’ යන්න නොගැළපෙන බව මේ තීරයේ මීට පෙර පළවිණි. සිංගිරිසි යැයි කියනු හැක්කේ සිංහල මිශ්‍ර ඉංගිරිසිය.සිංහලයට ඉංගිරිසි වදන් යෙදුණු විට ඒ (ඉං)ගිරි සිංහල වේ. ‘ගිරි සිංහල’ ‘ගෙරි සිංහල’ යනුවෙන් ගත හැකිය.පහත දැක්වෙන්නේ අගෝස්තු 31 වැනිදා (අර පත්‍රයේ නොව) ලෙඩේ බෝ කැර ගන්නට යන වෙනත් පත්තර කීපයෙක දකින්නට ලැබුණු ගෙරි සිංහල යෙදුම් කීපයෙකි.* “කුඩු කිලෝ කොටු කළ TCD මෙහෙයුම”* “කෝටි තුනකට විකුණන්නට යන ඇන්ටික් පාස් පෝට් එක”* “සින්තටික් මැණික් බිස්නස් එක”* “ඒ ටෝක්ස් වගේද බං අපේ මේ පොර ටෝක්ස්”* “ඔයාට මම කන්ටැක්ට් කරන්න බැරි වු‍ෙණාත් හෙට සවස මට කෝල් එකක් දෙන්න ප්ලීස්”කැරට් - Carrot බීට්රූට් - Beet root ගෝවා - Cabbage නෝකෝල් - Nhokhol මැන්ගුස්ටින් - Mangosteen ෆැෂන්ෆ්රුට් - Passion fruit ඩ්රැගන්ෆ්රුට් - Dragon fruit ජෙනරේටර් - Generator සිනමා - Cinema ක්‍රිකට් - Cricket වොලිබෝල් - Valley Ball බොක්සිං - Boxing ඔලිම්පික් - Olympic ඇස්බැස්ටස් - Asbestos ඉස්පිරිතාලේ - Hospital ස්කෝලය - School කොලීජිය - College පාර්ලිමේන්තුව - Parliament රාක්කය - Rack ස්ටෝරුව - Store ගරාජය - garageඩී. එ‍ෆ්. කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=cr1409149</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ගුණරත්න ඒකනායකඔබේ ප්‍රියතම ප්‍රබන්ධ කෘතිය...මා කියැවූ ප්‍රබන්ධ කෘති බොහෝමයි. නමුත් මා මෑතකදී කියැවූ මහාචාර්ය සුසන්ත මහඋල්පතගේ ‘ආෂාධ පුෂ්පය’ නමැති නවකතාව විශේෂත්වයක් ගන්නවා. එහි ප්‍රධාන චරිතය වූ ඇසල බණ්ඩාරගේ ආධ්‍යාත්මය මැනවින් විචිත්‍ර වූ අයුරිනුත් විග්‍රහ කරමින් නිරූපණය කොට ලියන ලද රසවත් නිර්මාණයක් වශයෙන් මාගේ සිත් පැහැර ගත්තා.ප්‍රබන්ධ නොවන කෘතිය ...මහාචාර්ය සුචරිත ගම්ලත් ලියූ ‘බුද්ධ චරිතය’ ඉතා විග්‍රහාත්මකව ලියූ කෘතියක්. ඉන්දියානු සමසමාජය ගැන මෙන්ම බුදුදහම ගැන ද මනාව කරුණු එහි සඳහන් වෙනවා.මේ දිනවල ඔබ කියවන්නේ...මහාචාර්ය ගංගානාත් දිසානායකයන්ගේ ‘පැණිවළලු’ නමැති තීරු ලිපි එකතුව. ඇත්ත වශයෙන්ම එය එක දිගටම කියවාගෙන යන්නට පුළුවන් කෘති කීපයක්. අපි යළිත් කුඩා කාලයට හා තරුණ අවධියට ගෙන යන කරුණු බොහොමයක් සරල භාෂාවෙන් හා උසස් රචනා ශෛලියකින් නිමාකොට තිබෙනවා. දශක පහකට පෙර සමාජය ගැන මනාව විග්‍රහ වන අවස්ථා ඉතාම රසවත් හා ඒ ගැන වැටහීමක් ද ලබාගන්නට පුළුවන්.කෙනකුට කියවන්නට ඔබ නිර්දේශ කරන කෘතින් තුනක්...පියදාස සිරිසේනයන්ගේ දේශානුරාගය වැඩි කරන සියලුම නවකථා කියැවීම හොඳයි. ‍ෙද්ශානුරාගය සහ හැදියාව ගැන අද තරුණ තරුණියෝ වඩාත් උගත යුතුයි. එය නිර්මාණාත්මකව එම කෘතිවලින් විග්‍රහ වී තිබෙනවා. කරුණාසේන ජයලත් ගේ ‘ගොළු හදවත’ රසවත් ප්‍රේම කථාවක් වශයෙන් කියැවීම හොඳයි.මාර්ටින් වික්‍රමසිංහයන්ගේ ‘ගම්පෙරළිය’ සිංහල නවකථාවේ කඩඉමක්. එයින් කියැවෙන වැඩවසම් යුගයේ බිඳවැටීම සාර්ථක අයුරින් නිරූපණය වී තිබෙනවා.පොතක ඔබ වඩාත් වැදගත් කොට සලකන්නේ රචනා ශෛලියද, අන්තර්ගතය ද නැතිනම් අවසානයද...පොතක අවසානය දක්වා කියැවීමට නම් එහි රචනා ශෛලිය මූලික වෙනවා. කියැවීමට පහසු සිත්ගන්නා රචනා ශෛලියකින් කෘතියේ අගය වැඩිවෙනවා. අන්තර්ගතය වැදගත් විය යුතුයි. අසාර්ථක බොළඳ අන්තර්ගතයකින් කෘතියේ වටිනාකම අඩුවෙනවා. මේ නිසා අන්තර්ගතය හා රචනා ශෛලිය ඉතා වැදගත්. අවසානය කෙසේ හෝ සිදුවිය හැකියි. එය පාඨකයාට සිතාගන්නට පුළුවන් දෙයක්.ඔබ ළමා කාලයේ කියවූ හොඳම පොත...මාර්ටින් වික්‍රමසිංහයන්ගේ ‘රෝහිණී’ නවකථාව. හඳුනා නොගත් පියෙකු හා පුතෙකුගේ කථාව ඉතා ශෝචනීයයි. එළාර සහ දුටුගැමුණු රජවරුන්ගේ හමුදාවල සෙන්පතියන් වශයෙන් එකිනෙකාට විරුද්ධව සටන් කරන ඔවුන් අන්තිමේ ශෝකජනක ලෙසින් හඳුනාගැනීම මා‍ෙග් හදවත කම්පා කළා.ඔබ කියැවීමට කැමැති විශේෂ වර්ගයක ග්‍රන්ථ තිබෙනවාද...ඔව්. පරිසරය ගැන ලියැවෙන විමර්ශනාත්මක කෘතින් කියැවීමට මා කැමැතියි. පරිසරය විනාශ වී යන මෙවැනි යුගයක එවැනි විමර්ශන කෘති ලියැවිය යුතු යැයි මා සිතනවා.මෙතෙක් කියවූ පොත්වලින් ජීවිතයට ලැබුණු දේ...බොහෝ ‍ෙද්වල් ලැබුණා. කියැවීමෙන් මිනිසෙකු සම්පූර්ණ වෙනවා. ජීවිතය හැඩගස්වා ගැනීමට හා නිර්මාණ බිහිකිරීමට මා කියැවීමෙන් ලැබූ දේ බොහෝ උපකාර වුණා.ඔබට අනුව පොතකින් තැනුණු හොඳම චිත්‍රපටය...අසාර්ථක ‍ෙපාත්වලින් හැදුණු හොඳ චිත්‍රපටිත් හොඳ පොත්වලින් හැදුණු සාර්ථක චිත්‍රපටිත් තිබෙනවා. නමුත් විරාගය නවකථාව වාගේම එම චිත්‍රපටයේ උසස් තත්ත්වයක පවතිනවා.ඔබ ඉහළින්ම අගයන කතුවරයා...මාර්ටින් වික්‍රමසිංහ මා අගයනවා. ඔහු විවිධ මානයෙන් කෘති රචනා කළා. සාමාන්‍ය අධ්‍යාපනයක් ලද ඔහු සිය උත්සහයෙන් සිංහල සාහිත්‍යයට කල‍ සේවය අතිවිශිෂ්ටයි. ඔහු රචනා කළ පොත් කීපයක්ම වැඩි දෙනකුගේ සිත් ඇද බැඳගෙන අද දක්වා පවතිනවා. ඒවායේ අගය කිසිදිනක නැතිවන්නේ නෑ. කුඩා මහලු සියලු දෙනාටම රසවිඳිය හැකි පොත් විශාල සංඛ්‍යාවක් රචනා කළ සිංහල ලේඛකයකු මේතාක් බිහිවී නැහැ.ඔබේ ප්‍රියතම සම්භාව්‍ය කෘතිය...ජාතක කථා පොත. එහි රචනා ශෛලියට හා ලබාගත හැකි ජීවිතාවබෝධය අතිවිශාලයි. විටෙක ධර්ම ග්‍රන්ථයක් මෙන්ම උසස් සාහිත්‍ය කෘතියක් වශයෙන් ද මෙය සලකන්නට පුළුවන්.ඔබේ ප්‍රියතම පරිවර්තන කෘතිය...චින්තා ලක්ෂ්මී සිංහආරච්චි විසින් ලියන ලද රවීන්ද්‍රනාත් තාගෝර්ගේ ‘ගෝරා’ නවකථාවයි. ඉන්දියානු පැරැණි සමාජය ගැන ලියා ඇති එහිත් එම සමාජය ගැන මනාව විග්‍රහ වෙනවා. අපටත් එම සමාජය බොහෝ දුරට සමීපව තිබෙනවා. ඉතා රසවත් භාෂා ශෛලියකින් හෙබි එම නවකථාව උසස් පරිවර්තනයක්.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ay1409141</link>
    <topic> චීන - ශ්‍රී ලංකා ජනපතිවරු අතින් විවෘත වන නොරොච්චොලේ දෙවැනි අදියර</topic>
    <author>නිහාල් පී. අබේසිංහ</author>
    <content>නොරොච්චෝලේ ගල් අඟුරු බලාගාරයේ දෙවැනි අදියර මහින්ද රාජපක්ෂ ජනාධිපතිතුමාගේ ආරාධනයෙන් චීන ජනාධිපති ක්ෂි ජින්පින්ග් මැතිතුමා අතින් 16 වැනිදා ශ්‍රී ලාංකික ජනතා අයිතියට පත්වේ. ඉන් ලැබෙන ප්‍රතිලාභ පිළිබඳ සටහනකි.වසර 2001 - 2012 වකවානුව ශ්‍රී ලංකාවේ අඳුරුම කාල පරිච්ඡේදය විය. ඒ සැබැවින්ම ශ්‍රී ලාංකිකයන්ට දවසේ පැය 8 - 9 ක් විදුලි බලය නැතිව අඳුරේ සිටීමට සිදුවූ බැවිනි. විදුලි බලාගාර කලට වේලාවට ඉදි නොකිරීමත් ජලය නිසි පරිදි කළමනාකරණය නොකිරීමත් නිසා එදා අපිට එලෙස අඳුරේ සිටීමට සිදුවිය.මහින්ද රාජපක්ෂ ජනාධිපතිතුමා සහ වීන ජනාධිපති ක්ෂී ජින්පින්ග්නමුත් රටේ වාසනාවට 2005 දී බලයට පත් මහින්ද රාජපක්ෂ ජනාධිපතිතුමා යළිත් කිසි දිනක එවන් අඳුරු කාල පරිච්ඡේදයක් රටට ඇති නොවීමට මහින්ද චින්තනය යටතේ සැලසුම් කළේය. ඒ අනුව නොරොච්චෝලේ, කෙරවලපිටිය, ඉහළ කොත්මලේ, උමාඔය, බ්‍රෝඩ්ලන්ඩ් වැනි විදුලිබල ව්‍යාපෘති වහාම ක්‍රියාවට නැංවිය.මෙහි ප්‍රතිඵලයක් ලෙස 2005 සිට මේ දක්වා කාලයේදී අපේ විදුලි ධාරිතාව මෙගා වොට් 1000 කින් ඉහළ නංවා තිබේ. 2005 දී ශ්‍රී ලංකාවේ සමස්ත නිවාස සංඛ්‍යාවෙන් විදුලිය තිබුණේ සියයට 76 කි. සංඛ්‍යාත්මකව ගත්තොත් ඒ ප්‍රමාණය ගෘහ ඒකක 3398046 කි. නමුත් අද අපේ රටේ සියයට 97 කට විදුලිය තිබේ.ඒ අනුව අද අපේ රටේ නිවාස ඒකක 5003785 කට විදුලිය ලැබී ඇත. 2005 ශ්‍රි ලංකාවේ නිෂ්පාදක විදුලි ධාරිතාව මෙගා වොට් 2412 කි. අද වන විට එම විදුලිය ප්‍රමාණය මෙගා වොට් 3363 දක්වා ඉහළ නැඟ තිබේ.මීට අමතරව මහින්ද රාජපක්ෂ ජනාධිපතිතුමාගේ උපදෙස් හා මඟ පෙන්වීම අනුව වත්මන් විදුලිබල ඇමැතිනී නීතිඥ පවිත්‍රා වන්නිආරච්චි මහත්මිය හා විදුලිබල මණ්ඩලයේ සභාපති ඩබ්ලිව්. ඩී. ගනේගල මහතාගේ මෙහෙයවීමෙන් රටේ ඉදිරි විදුලිබල ඉල්ලුම සපිරීමට සැලැසුම් රැසක් ක්‍රියාත්මක වී ඇත.ඒ අනුව ඉදිරි වසර තුන ඇතුළත අපේ රටේ විදුලිබල ධාරිතාවට මෙගා වොට් 1500 ක විදුලි බලයක් එක්කිරීමට යෝජිතය. මෙගා වොට් 500 ක ගල් අඟුරු විදුලි බලාගාරයක් සාම්පූර්හි ඉදිකිරීම, මෙගා වොට් 120 ක් නිපදවන විදුලි බලාගාරයක් උමාඔයේ ඉදිකිරීම මෙගා වොට් 35 ක විදුලි ජනනයක් සහිත බ්‍රෝඩ්ලන්ඩ් විදුලි බලාගාරය ඉදිකිරීම ගිංගඟ හා සීතාවක ජල විදුලි බලාගාර ඉදිකිරීම හා පුනර්ජනනීය බලශක්ති ව්‍යාපෘති ඇරැඹීම මඟින් මේ ඉලක්කය සපුරන බව විදුලිබල අමාත්‍යාංශය පවසයි.මහින්ද චින්තන ඉදිරි දැක්ම හරහා ජනතාවට ලබාදුන් සියලු පොරොන්දු දැන් යථාර්ථයක් බවට පත්කොට අවසානය. එහි වඩාත් උත්කර්ෂවත් කාරණය වන්නේ, “සැමට සැමදා විදුලිය” යන උධෘතය ජීවමාන කරවමින්, ඊට අවැසි සියලු ක්‍රියාමාර්ග නොබියව ක්‍රියාවට නැංවීමට රජය ගෙන යන තිරසාර වැඩපිළිවෙළයි.නොයෙක් න්‍යායික මතවාදයන් ඉදිරියට දමමින්, දිනෙන් දින යට ගැසෙමින් තිබූ නොරොච්චෝල ගල් අඟුරු බලාගාරය පරිපූර්ණ ලෙස නිමවා ජනතා අයිතියට පත්කිරීමට මේ රජය චීන රජයේ ප්‍රතිපාදන මත ගත් විශිෂ්ට තීන්දුව, එය සහතික කරන එක්තරා අසහාය ගති ලක්ෂණයකි.ශ්‍රී ලංකාව බලශක්ති ක්ෂේත්‍රයේ කේන්ද්‍රස්ථානයක් බවට පත් කිරීමේ සැලැස්ම මුලින්ම පෙන්වා දෙනු ලබන්නේ මහින්ද චින්තන ඉදිරි දැක්ම මඟින්ය. එය හුදු දේශපාලන ලියවිල්ලක් නොවන බව වර්තමානයේදී අපට ප්‍රත්‍යක්ෂ වී ඇත්තේ එම යෝජනාවලියේ කාරණා එකිනෙකට ක්‍රියාත්මක වන හෙයිනි. එසේම ජල විදුලිය තුළින් පමණක් තව දුරටත් අප රටට යැපීමට නොහැකි බැවින් විකල්ප බලශක්ති ප්‍රභවයන් කෙරෙහි යොමු වීමේ අවශ්‍යතාව මතු වූයේ මීට දශක කිහිපයකට පෙරය.නොරොච්චෝල ගල් අඟුරු විදුලි බලාගාරය ඉදිකිරීම සඳහා සැලසුම් සකස් වන්නේ අසූව දශකයේදීය. පාරිසරික ගැටලු දඩමීමා කර ගනිමින් එල්ල වූ විවිධ බාධක හමුවේ නොරොච්චෝල ඉදිකිරීම බිඳ වැටෙන අතර එහි ප්‍රතිඵලයක් ලෙස දිනකට පැය ගණන් විදුලි කප්පාදුවකට යාමට සිදු විය. තවත් අතකින් අධික වියළි කාලගුණික තත්ත්වයන් යටතේ ජල විදුලිය නිපදවා ගැනීමට නොහැකි වීමෙන් ඉන්ධන මඟින් විදුලිය නිපදවා ගැනීමට සිදුවිය. එය රටේ ආර්ථිකයට මහා බරක් බව නොරහසකි.යුද්ධය හේතුවෙන් ශ්‍රී ලංකාව බිඳුණු දේශයක් ලෙස ලෝකය තුළ කළු පැල්ලමක් පැවතීම නිසා ශක්තිමත් ආයෝජකයින් අප රට දෙස බැලීමට එදවස එතරම් ප්‍රිය කළේ නැත. කෙසේ වුවද 2006 වසරේ නොරොච්චෝල බලාගාරයේ ඉදිකිරීම් ඇරැඹෙන්නේ චීනයේ පූර්ණ සහාය මතය. රට තුළ මහා යුද්ධයක් පවතින මොහොතක චීනය අප රට කෙරෙහි විශ්වාසය තබා මෙම දැවැන්ත ව්‍යාපෘතියට මුදල් යට කිරීම සුවිශේෂි සිද්ධියක් බව අප කල්පනා කළ යුතුය. ලෝකයේ බලවතුන් අප හැර ගිය මොහොතක චීනය අප සමීපයට පැමිණීම අතිශයින් වැදගත් හා ගරු ගම්භීර වන්නේ එබැවිනි.චීන ජනරජයේ සහන ණය ආධාර මත 2006 වසරේදී නොරොච්චෝල බලාගාර ව්‍යාපෘතියේ ඉදිකිරීම් කටයුතු, මහින්ද රාජපක්ෂ ජනාධිපතිතුමාගේ ප්‍රධානත්වයෙන් ආරම්භ කෙරුණු අතර සමස්ත ව්‍යාපෘතිය සඳහා වැය වූ මුදල ඩොලර් මිලියන 1346 කි. එනම් රුපියල් කෝටි 17900 කි. මෙම සියලුම මුදල් සහන ණය ආධාර ලෙස චීනයෙන් ලබා දී ඇත.නොරොච්චෝල ලක්විජය ගල්අඟුරු විදුලි බලාගාරය, අදියර දෙකකින් සමන්විතය. පළමු අදියර යටතේ මෙගා වොට් 300 ක් නිපදවන අතර මෙම විදුලිය, නොරොච්චෝල බලාගාරයේ සිට වේයන්ගොඩ දක්වා සම්ප්‍රේෂණය කෙරේ. දෙවන අදියර යටතේ මෙගා වොට් 300 බැගින් වූ ටර්බයින දෙකක් ක්‍රියාත්මක කෙරෙන අතර එමඟින් මෙගා වොට් 600 ක් නිපදවයි. මෙසේ නිපදවෙන විදුලිය 16 වැනිදා මහින්ද රාජපක්ෂ ජනාධිපතිතුමා අතින් හා චීන ජනාධිපති ක්ෂි ජින්පින්ග් මහතා අතින් ජනතා අයිතියට පත්වෙයි. ඒ විදුලිය නොරොච්චෝලේ බලාගාරයේ සිට අනුරාධපුරය දක්වා දිවෙන කිලෝ වොල්ට් 220 අධිසැර සම්ප්‍රේෂණ කුලුනු 234 ක් ඔස්සේ රැගෙන යාමට නියමිතය. පසුව අනුරාධපුරයේ ග්‍රිඩ් උපපොළ මගින් රටටම ඒ විදුලිය බෙදා හරිනු ලැබේ.මහින්ද රාජපක්ෂ ජනාධිපතිතුමා නොරොච්ෙචා්ෙල් බලාගාරයේ ප්‍රථම අදියර විවෘත කළ අවස්ථාවමේ අනුව නොරොච්චෝලේ විදුලි බලාගාර සමස්ත ව්‍යාපෘතිය මඟින් මසකට විදුලි ඒකක මිලියන 540 ක් නිපදවෙයි.නොරොච්චෝලේ ප්‍රථම අදියර මහින්ද රාජපක්ෂ ජනාධිපතිතුමා 2011 මාර්තු 22 වැනිදා විවෘත කළේය. එදා සිට අද දක්වා නොරොච්චෝලේ ගල්අඟුරු බලාගාරයෙන් නිපදවූ මුළු විදුලිය ප්‍රමාණය මඟින් ලැබු ආදායම රුපියල් කෝටි 6500 කි. ඉන් නිපදවූ විදුලිය ප්‍රමාණය ගිගා වොට් පැය 3794208 කි.මේ නොරොච්චෝලේ බලාගාරය ඉදිකිරීම නිසා අලුතෙන් ලැබෙන විදුලිය ප්‍රමාණය මීට පෙර නිපදවනු ලැබුවේ ඛනිජ තෙල් මඟින්ය. ඒ විදුලිය ප්‍රමාණය නිපදවීමට ඛනිජ තෙල් මෙරටට ගෙන්වීමට වසරකට රුපියල් කෝටි 6500 ක් වැය විය. ඒ අනුව නව නොරොච්චෝලේ බලාගාරය නිසා එම රුපියල් කෝටි 6500 ද අපේ රටේම ඉතිරි වේ.මේ අනුව බලන විට නොරොච්චෝලේ විදුලි බලාගාරය රටට විරුද්ධ සමහරු කරච්වලයක් ලෙස හැඳින්වුවත් එය අපේ රටට සම්පතකි. එය නොතිබුණානම් අපට කළුවරේ සිටීමට සිදුවනු ඇත. එසේ නැත්නම් තවත් රුපියල් කෝටි 6500 ක් ඛනිජ තෙල් වෙනුවෙන් පිටරට යැවීමට සිදුවේ. ඒ මුදලින් අපිට රඹකැන් ඔය දැදුරු ඔය වැනි මහා පරිමාණ ව්‍යාපෘති 4 - 5 ක් ඉදිකිරීමට පුළුවන.පසුගිය 2005 වසර වන විට ශ්‍රී ලංකාවේ සමස්ත නිවාස සංඛ්‍යාවෙන් 76.7% කට විදුලිය සපයා තිබු අතර 2014 වන විට එය 97% ක් බවට පත්වී තිබේ. 2005 වසරේ රටේ මුළු ස්ථාපිත විදුලි ධාරිතාවය මෙගා වොට් 2412 ක් වන අතර මේ වන විට ඉන් මෙගා වොට් 3,363 ක් ලෙස ඉහළ නංවා තිබේ.2013 වසරේ ලෝක බැංකුව විසින් බලශක්තියට අදාළ විවිධ උපදේශයන් ලෝකයට ලබා දෙන විටත් අපේ රටට ගැළපෙන බලශක්ති ක්‍රමවේදයක් සඳහා අවශ්‍ය පසුබිම 2005 සිට ක්‍රියාත්මක කිරිමට අතිගරු ජනාධිපතිතුමා පියවර ගත් බව අමතක නොකළ යුතුය.ඉහළ කොත්මලේ හා නොරොච්චෝල, බ්‍රෝඩ්ලන්ඩ් වැනි ව්‍යාපෘති බිහිවන්නේ එවැනි ජාතික සැලැස්මක ප්‍රතිඵල නිසාවෙනි. ගල් අඟුරු භාවිත කර විදුලිය නිපදවීම පිළිබඳව විවිධ මතවාද ලෝකය පුරා පැතිර ගියත් ජාත්‍යන්තර විදුලි බලශක්ති ව්‍යාපාරය නිකුත් කර ඇති වාර්තාවකට අනුව අසල්වැසි ඉන්දියාවේ සමස්ත බලශක්ති නිෂ්පාදනයෙන් 68% ක්, ගල් අගුරු බලශක්තිය මඟින් සම්පූර්ණ කරන අතර චීනයේ එම ප්‍රමාණය 79% කි. දකුණු අප්‍රිකාව 93% ක්ද, ඕස්ට්‍රේලියාව 78% ක් වශයෙන් එය ක්‍රියාවට නංවයි. එමෙන්ම පෝලන්තය ද 87% ක් ගල් අඟුරු මඟින් විදුලිය නිපදවනු ලබයි.එහෙත් ශ්‍රී ලංකාවේ මෙම ප්‍රතිශතය 12% කි. මේ අනුව ලෝකයේ සංවර්ධිත මෙන්ම සංවර්ධනය වෙමින් පවතින රාජ්‍යයන් ද විදුලිබල ශක්තිය නිපදවීම සඳහා වැඩියෙන් අවධානය යොමු කර ඇත්තේ වියදම් අඩුම ගල් අඟුරු බලාගාර වෙතය.ඒ අනුව 16 වැනිදා සිට ජාතික විදුලිබල පද්ධතියට ලැබෙන මෙගා වොට් 600 ගල් අඟුරු විදුලි බල ධාරිතාව අපේ රටට සමෘද්ධිමත් කිරීමට ලැබෙන ලොකු සම්පතකි. එය සුරැකීම කාගේත් යුතුකමකි.(තොරතුරු ලබාදුන් විදුලිබල අමාත්‍යාංශ මාධ්‍ය ලේකම් සිසිර විජේසිංහ මහතාට ස්තුතිවන්ත වෙමි.)විදුලිබල හා බලශක්ති අමාත්‍ය නීතිඥ පවිත්‍රා වන්නිආරච්චිනොරොච්චෝල ලක්විජය ගල් අඟුරු විදුලි බලාගාරය ඉදිකිරීම් අවසන් කර, එහි දෙවන අදියර නිෂ්පාදිත මෙගා වොට් 600 ක විදුලිය ධාරිතාව, ජාතික විදුලිබල පද්ධතියට සම්බන්ධ කිරීම විදුලිබල ක්ෂේත්‍රයේ සුවිශේෂී අවස්ථාවක්.මේ උදාර කටයුත්ත සඳහා අතිගරු ජනාධිපති මහින්ද රාජපක්ෂ මැතිතුමාගේ හා චීන රජයේ පූර්ණ ආශිර්වාදය හිමි වුණා. එමෙන්ම ශ්‍රී ලංකාවට චීනයේ ජනාධිපතිවරයෙක් පැමිණෙන්නේ පළමු වතාවට. ඒ පැමිණීමත් සමඟ චීන ජනාධිපතිතුමා සහ අපේ ජනාධිපතිතුමා මෙය විවෘත කිරීම ඓතිහාසික සිද්ධියක්.මේ අනුව නොරොච්චෝලේ ගල් අඟුරු විදුලි බලාගාරයෙන් මෙගා වොට් 900 ක විදුලිය ධාරිතාවක් එකවර ජාතික විදුලිබල පද්ධතියට සම්බන්ධ වෙනවා ඒ අනුව මෙහි ප්‍රතිලාභය හෙට දවසේ අපේ රටේ ජනතාවට හිමි වනවා නියතයි. රටේ සංවර්ධනය රඳා පවතින්නේ විදුලි බලශක්තිය මත, එය ශක්තිමත් වීම යනු, සංවර්ධනය වේගවත් වීමයි.කලාපයේ රාජ්‍යයන් මේ වන විටත් දිනකට පැය ගණන් විදුලි කප්පාදුවකට යනවා. ඒත් අපේ රටේ දීර්ඝ කාලීන සැලසුම් නිසා එවැනි විදුලි කප්පාදුවකට යන්න වුණේ නැහැ. අනාගතයේදී සාම්පූර් ගල් අඟුරු බලාගාරය හා බ්‍රෝඩ්ලන්ඩ්, උමාඔය ජල විදුලි බලාගාර තුළින් නිපදවන විදුලිය ජාතික විදුලිබල පද්ධතියට සම්බන්ධ කිරීමත් සමඟ අපට අනාගත බලශක්ති අභියෝග ඇතිවන්නේ නැහැ.නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post></root>