<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=ay1408101</link>
    <topic>ඔබේ සම්පූර්ණ නම?</topic>
    <author>සුනිල් මිහිඳුකුල</author>
    <content>ඔබේ සම්පූර්ණ නම?එඩ්මන්ඩ් වික්‍රමරත්න රණසිංහඋපන්නෙ?1930 අගෝස්තු 14 වැනිදාකොහෙද?අවිස්සාවේල්ල පුවක්පිටිය.පියාගේ නම?දොන් අර්නෝලිස් රණසිංහ. ඔහු ‘බෙලයාර්’ කියන වතු යායේ ප්‍රධාන ලිපිකරු වශයෙන් රැකියාව කළා.මව?මේරි රණසිංහ.පවුලේ සහෝදර සහෝදරියන් කී දෙනා ද?මාත් එක්ක පස්දෙනයි.පාසල් ගි‍යේ?මුලින්ම ගමේ ඉස්කෝලෙට. අද එය කිරිවන්දල විදුහල යනුවෙන් හැඳින්වෙනවා. ඊට පස්සෙ ටික කලකට රත්නපුර ෆර්ගියුෂන් බාලිකාවට ගියා. මොකද, අක්කලා ඉගෙන ගත්තෙ එතැන. අවුරුදු 12 වෙනකම් පිරිමි ළමයින්ටත් එහි ඉගැන්වූවා. අන්තිමෙට ගියේ අවිස්සාවේල්ල ශාන්ත මේරි විද්‍යාලයට.විශ්ව විද්‍යාලයට එහෙම ගියා ද?නැහැ.ඔබ වගේ කෙනෙක් විශ්ව විද්‍යාලයට නොගියා කියලා කනගාටුවක් නැද්ද?නැහැ. අනෙක මට විශ්ව විද්‍යාලයට යන්න වුවමනාවක් තිබුණෙත් නැහැ. මොකද, එයින් ලබන දැනුම පොත පත කියවලා ලබන්න පුළුවන්. හොඳ පත්තරකාරයෙක් වෙන්න වුණත් උපාධියක් අවශ්‍ය නැහැ. ඒ සඳහා අවශ්‍ය වෙනත් සුදුසුකම්.වෘත්තියක් වශයෙන් මුලින්ම මොනව ද කළේ?ගුරු වෘත්තිය තමයි කළේ. මම වග තුම්මෝදර ආණ්ඩුවේ ඉස්කෝලේ ඉගැන්වූවා.පුවත්පත් කලාවට සම්බන්ධ වෙන්නෙ?1952 දී. ඒ ලේක්හවුස් ආයතනයෙන්. එතකොට මැතිවරණ සමය. මුලින්ම ඉලෙක්ෂන් වැඩවලට තමයි මම සම්බන්ධ වුණේ. ඊට පස්සේ ‘දිනමිණ’, ‘ඩේලි නිවුස්’, ‘තිනකරන්’, ‘ජනතා’ යන පත්තරවල වාර්තාකරුවකු විදියට වැඩ කළා. පස්සෙ පාර්ලිමේන්තු වාර්තාකාරයකු විදියටත් වැඩ කළා.‘දිනමිණ’ අලෙවිය ලක්සෙ පැන්නේ ඔබේ කාලයේ නේද?ඒ 1965 - 70 යුගයේ ධර්මපාල වෙත්තසිංහ දිනමිණ කර්තෘ වෙලා හිටපු කාලයේ. මම එතකොට ප්‍රවෘත්ති කර්තෘ.ඒ කාලේ ලේක්හවුස් එකේ තිබුණේ ධනපති පත්තර කලාවක්?ඔව්. මතවාදී වශයෙන් දක්ෂිණාංශිකයි. ලේක්හවුස් එකයි වමයි නිතරම හැප්පුණානේ. 1973 පත්තර ජනසතුව වෙනකම් තිබුණේ එබඳු තත්ත්වයක්.පෞද්ගලිකව ගත්තම ඔබත් දක්ෂිණාංශිකයි.වමේ දේශපාලනයත් එක්ක මං හිටියේ නැතිවුණාට මම කවදාක්වත් යූ. ඇන්. පී. කාරයෙක් වුණේ නැහැ. රටට සේවයක් වෙනවනම් මට වාමාංශිකයත් එකයි, දක්ෂිණාංශිකයත් එකයි. වෙන්න ඕනේ මේ දර්ශන දෙකේම හොඳ දේ අරන් අපේ රටට ගැළපෙන වාදයක් ගොඩනඟා ගැනීමයි. ඒ සඳහා පදනම් කරගත යුත්තේ බුදුදහම බවයි මගේ මතය.ප්‍රගතිශීලි වෙන්නේ වමේ අය විතරයි කියන මතයක් සාමාන්‍යයෙන් අපේ රටේ තියෙනවා නේද?ඔව්. ඒක වැරදියි. දැන් බලන්න අගමැති ඩි. ඇස්. සේනානායක. එතුමා ධනපති කිව්වට හොඳ මානව හිතවාදියෙක්. එතුමා කොණ්ඩය කපන්න ගියේ කොල්ලුපිටිය හන්දියේ සැලුන් එකකට. (බැස්ටියන් සැලුන්) එතුමා තමන්ගෙ වාරය එනකම් ඉඳගෙන ඉන්නවා. අගමැති කියලා ඔක්කෝටම කලින් කොණ්ඩේ කපාගෙන යන්නේ නැහැ. මොකද එතුමා අනෙක් මිනිහා ගැනත් හිතුවා.ඩී. ආර්. විජයවර්ධන ගන්න. ධනපති වුණාට ලිබරල් චින්තනයක් තිබුණේ. ඒ නිසා තමයි ජාතික නිදහස වෙනුවෙන් ක්‍රියා කළේ; පේරාදෙණි විශ්ව විද්‍යාලය පිහිටුවන්න මැදිහත් වුණේ. උපාලි විජයවර්ධන වුණත් එහෙමයි.කොම්පැනි යුගයේදි ලේක්හවුස් එකේ මාධ්‍ය නිදහසක් තිබුණා ද?ඔව්. අයිතිකාරයෝ ඇඟිලි ගැහැව්වෙත් නැහැ. ආණ්ඩුව ඇඟිලි ගැහැව්වෙත් නැහැ. අපි නිදහසේ වැඩ කළා. එක අතකින් අද තරම් සංකීර්ණත් නැහැනේ ඒ කාලේ.1964 පත්තර පනතට ඔබ විරුද්ධ වුණා නේද?ඔව්. විරුද්ධ වුණා. ඒ නිසානේ 1973 දි රස්සාව දමලා ගහලා ගියේ.ඇයි එහෙම කළේ?පත්තර ආණ්ඩුව යටතට ගත්තම ආණ්ඩුවේ ඇඟිලි ගහයි කියලා හිතුවා. එතකොට දේශපාලනය එනවා. ඔවුන්ගේ මතය තමයි බලපැවැත්වෙන්නේ.කවුද ඔබත් එක්ක 1973 දී අයින් වුණේ?සිසිර කුමාර මාණික්කආරච්චි, එල්මෝ ගුණරත්න යන දෙදෙනාත් අයින් වුණා.ලේක්හවුස් එකෙන් එළියට බැහැල ඔබ මොනව ද කළේ?මොනව ද කරන්නේ කියන එක ගැන මං ඒ තරමටම හිතුවේ නැහැ. මම අර්ථසාධක මුදල අරන් ඒක ආයෝජනය කළා. මැණික් පතල්වලට වතුර පොම්ප කුලියට දුන්නා. ඒකෙන් මට කිසියම් ආදායමක් ලැබුණා. මම මාස කීපයක් ආර්. බෝධිනාගොඩ මහත්තයගේ ඉල්ලීමට ‘සිංහල බෞද්ධයා’ පත්තරේ වැඩ කළා. ඊට පස්සේ එස්මන්ඩ් වික්‍රමසිංහ මහත්තයා ‘ජර්නල්’ කියන ඉංග්‍රිසි පත්තරේට කතා කළා. ‘සියරට’ පත්තරෙත් ටික කාලයක් වැඩ කළා. ඔය විදියට කොහොමහරි ජීවත්වුණා. මට ඒ තරමටම ආර්ථික ප්‍රශ්න තිබුණේ නැහැ.ඔබ පත්තර ජනසතුවට විරුද්ධයිනේ. 1977 දි ජේ. ආර්. ජයවර්ධන බලයට පත්වෙලා ආයෙත් ලේක්හවුස් එක පෞද්ගලික අංශයට දුන්නෙ නැහැනේ. ඉතිං ඒකත් වැරැදියිනේ. ඒ විතරක් නෙමෙයි ඔහු තම පෞද්ගලික ලේකම් වූ ආර්. බෝධිනාගොඩව ලේක්හවුස් සභාපති ධුරයටත් පත්කළා.ඔව්. ඒක වැරදියි. ජේ. ආර්. පත්තර ජනසතුවට විරුද්ධව පාරට බැහැපු කෙනෙක්. මේකනේ කාරණේ. අන් සියල්ලටම වඩා බලය වැදගත් වුණා. ඔවුන් කිව්වෙ ධර්මිෂ්ඨ සමාජයක් ඇති කරනවා කියලනේ. ඒක කළා නම් අද මේ එල්ලවන චෝදනා එකක්වත් ජේ. ආර්.ට එල්ල වෙන්නෙ නැහැ. දේශපාලනඥයෙක් වුණාම අවංක වෙන්න ඕනැ. සත්‍යගරුක වෙන්න ඕනැ. ඔහුට පාරිශුද්ධ සිතක් තියෙන්න ඕනැ.ඔබ හිතන විදියට එහෙම දේශපාලනඥයන් කවුද?ඇයි නෙල්සන් මැන්ඩෙලා. කියපු දේ කරපු ජන නායකයෝනේ.ඔබ හැත්තෑ හතේදි ආයේ ලේක්හවුස් එකට එනවා?ඔව්. අයින් වෙද්දි මං හිටියේ ‘දිනමිණ’ නියෝජ්‍ය කර්තෘ වශයෙන්. මම 77 දි ‘දිනමිණ’ කර්තෘ වුණා. ඊට පස්සෙ තමයි ‘සිළුමිණ’ කර්තෘ වුණේ. ඒ දවස්වල ‘සිළුමිණේ’ හිටියේ දහදෙනයි. කීර්ති ගුණවර්ධන නියෝජ්‍ය කර්තෘ, දයාසේන ගුණසිංහ විශේෂාංග කර්තෘ, පී. බී. ඉලංගසිංහ, නන්දසේන සූරියආරච්චි උප කර්තෘ, සුමන ප්‍රේමතිලක, ශාන්ත සේනාධීර ප්‍රවෘත්ති ලේඛක, ගුණපාල හේමචන්ද්‍ර චිත්‍ර ශිල්පි. අද වුණත් ඉරිදා පත්තරේකට දහ දෙනෙක් ප්‍රමාණවත්.ඔය කාලයේදි මුල් යුගයේ තිබුණු මාධ්‍ය නිදහස තවදුරටත් ඒ විදියටම තිබුණයි කියල කියන්න පුළුවන් ද?නැහැයි කියලා කියන්න බැහැ. මොකද ලේක්හවුස් සභාපති ඇඟිලි ගැහැව්වෙත් නැහැ. ආණ්ඩුව ඇඟිලි ගැහැව්වෙත් නැහැ. ලේක්හවුස් එක ආණ්ඩුව යටතේ තිබුණට අපි ආණ්ඩුවේ දේශපාලනය ගැන ඒ තරම් තැකීමක් කළේ නැහැ. ‘සිළුමිණ’ පත්තරේ මඟින් ආණ්ඩුවේ දේශපාලනය කරන්න උත්සාහයක් තිබුණෙත් නැහැ. ඒත් සමහරු යම් යම් පැමිණිලි කළා. මං උදාහරණයක් කියන්නම්. අපි ටී. බී. ඉලංගරත්නගේ නවකතාවක් ‘සිළුමිණේ’ පළ කළා. ඒක ඔහුගෙ ගෙදරටම ගිහින් ආරාධනා කරලමයි ලියා ගත්තේ. ඉලංගරත්න දේශපාලනමය වශයෙන් විරුද්ධ පාක්ෂිකයෙක් නිසා ඔහුගේ නවකතාව පළ කරන්න එපා කියලා සභාපතිවරයාට පැමිණිලි ඇවිත් තිබුණා. සභාපති මට කිව්වා, කතාව නවත්වන්න කියලා. මං කිව්වා ඒක කරන්න බැහැ. ඕනෙනම් ඉලංගරත්නට කියලා කතාව කෙටි කරලා අඩු කොටස් සංඛ්‍යාවකින් ඉවර කරන්නම් කියලා.ඒ කියන්නේ ඔබ සභාපතිගේ කීම ඇහැව්වෙ නැහැ.ඒක සාධාරණ නැහැනේ. මොකද අපි දෙපැත්තකට වග කියන්න ඕනැ. එක පැත්තක් කතා රචකයා. අපි මේක ඔහුට කියලා ලියව ගත්ත නවකතාවක්. අනෙක් පැත්ත මේ කතාව කියවන පාඨකයා. ඔය කාලෙම වගෙ ලෙස්ටර් ජේම්ස් පීරිස්ගේ ‘බැද්දේගම’ චිත්‍රපටය අළලා ලියැවුණු විචාර නිසා සංවාදයක් ඇතිවුණා. ඒක පළ වුණෙත් ‘සිළුමිණේ'. ඒකත් නවත්වන්න කිව්වා. ඒකනම් ලොකු වැදගත්කමක් තිබුණු ප්‍රශ්නයක් නෙමෙයි. ඒ විදියේ බලපෑම් තමයි ආවේ.1981 දි ඔබ ලේක්හවුස් ආයතනයෙන් අස්වෙන්නේ මේ ප්‍රශ්න නිසා ද?උපාලි පුවත්පත් සමාගම පටන්ගන්න අපිට ආරාධනාවක් ලැබෙනවනේ. සාපේක්ෂව ගත්තම උපාලි විජයවර්ධනගෙන් තමයි මට උපරීම මාධ්‍ය නිදහස ලැබුණේ. මොකද ඔහුත් පෞද්ගලිකව නිදහසට බොහොම කැමැති පුද්ගලයෙක්.ආර්. ප්‍රේමදාස හෝ රොනි ද මැල්ව විවේචනය කරන්න කියලා ඔහු කවදාක්වත් කිව්වෙ නැද්ද?නැහැ.පුවත්පත් සමූහිකයක් ආරම්භ කරන්න උපාලිගේ අභිලාෂ වෙලා තිබුණේ මොකද්ද? ඒක වෙළෙඳ අරමුණක් ද? නැත්නම් තනිකරම දේශපාලන අරමුණක් ද?දෙකම තියෙන්න ඇති. මං නැහැයි කියන්නෙ නැහැ. ඔහුට කිසියම් දැක්මක් තිබුණා, දර්ශනයක් තිබුණා.උපාලි ජීවතුන් අතර සිටියදීම ඔබ වරක් කර්තෘ ධුරයෙන් අයින් වෙන්න ගියා.එක වතාවක් ප්‍රශ්නයක් ඇතිවුණා. හැබැයි ඒ උපාලි නිසා නෙමෙයි. ඔහුගේ සමාගමේ අධ්‍යක්ෂවරයෙක් (පේලි මුහන්දිරම්) නිසා. මම අනුමත කරපු ලිපියක් ඔහු තනි මතේට ගලවා තිබුණා. ඒ හේතුව මතයි මම දමලා ගහලා ගියේ. පසුව උපාලි මැදිහත් වෙලා ප්‍රශ්නය විසඳුවා. උපාලි මියගියායින් පසුව ඇඟිලි ගැසීම් ඇතිවුණා. කීප වතාවක්ම මා අයින් වෙන්න හැදුවා. අන්තිමෙට මං අයින් වුණායින් පස්සෙ තමයි උපාලි තෙන්නකෝන් ‘දිවයින’ කර්තෘ වුණේ.කර්තෘවරයා වගකිව යුත්තේ කර්තෘවරයාටම පමණයි කියන එකයි මම අහලා තියෙන්නෙ?ඔව්. උපාලි විජයවර්ධන හිටියේ ඒ පදනමේ.ඔබේ මාධ්‍ය දැක්ම තුළ ජාතිවාදි ස්වරූපයක් මා දකිනවා?ජාතිවාදි නෙමෙයි, සිංහලයන්ගේ අවශ්‍යතා වෙනුවෙන් අපි පෙනි හිටියා. මොකද, විවිධ බලපෑම්, බලවේග තිබෙනවා අපි දැක්කා.වරක් ඔබ බෝම්බ ප්‍රහාරයකට ලක්වෙනවා. මොකද්ද ඒ සිද්ධිය.ඒ භීෂණ යුගයේදී වුණු දෙයක්. ඕවා ඉතිං දේශපාලනඥයන්ගේ වැඩනේ.ලංකාවේ වැඩිම කර්තෘවරුන් සංඛ්‍යාවක් හදල තිබෙන්නේ ඔබ. ඒක සුවිශේෂ තත්ත්වයක්?මට එකක් කියන්න පුළුවන්. මං මගේ ගෝළයන්ට කීවේ මේකයි. මං කර්තෘ. හැබැයි ඔයගොල්ලන්ට මට වැඩිය ඉහළට යන්න අවස්ථාව තියෙනවා. ඒ අවස්ථාවෙන් ප්‍රයෝජන ගන්න. මොකද, මමත් කළේ ඒකයි. අද කර්තෘවරු වෙලා ඉන්න මගේ ගෝළයන්, තම තමන්ගේ දක්ෂතාවලින් ආපු ගමනක් මේක.අද පත්තර කලාව ගැන ඔබ මොකද හිතන්නෙ?ඒ ගැන මං කතා කරන එක හරි නැහැ. මට යමක් කීහැකි. නමුත් හරි නැහැ. හැබැයි පොදුවෙ ගත්තම අන්තර්ගතය කෙරෙහි තියෙන අවධානය අඩුවෙලා තාක්ෂණය කෙරෙහි තියෙන අවධානය වැඩිවෙලා තියෙනවා. මං හිතන්නෙ ඒක නරකයි.දේශපාලනඥයන් ඉතාම අඩුවෙන් ඇසුරු කළ කර්තෘවරයා ඔබ කියලයි මං හිතන්නෙ?ඇසුරු නොකළාම නෙමෙයි. මං අයි. ඇම්. ආර්. ඒ. ඊරියගොල්ල, ගාමිණි ජයසූරිය වගේ දේශපාලනඥයන් ඇසුරු කළා. පොදුවෙ ගත්තම දේශපාලනඥයන් ගැන මගෙ එතරම් ප්‍රසාදයක් නැහැ. ඔවුන් බලය අනිසි ලෙස පාවිච්චි කරන පිරිසක් ය කියන හැඟීම මට තියෙනවා.සමහර පත්තරකාරයන් දේශපාලනඥයන්ගෙන් ගෙවල් දෙක තුන ගන්නවා. තේක්ක වතු, රබර් වතු ගන්නවා. ඔබ මොනව ද අරන් තියෙන වරප්‍රසාද?කිසිම දෙයක් නැහැ. මොකද මං කිසිම දෙයක් ඉල්ලගෙන යන ජාතියෙ කෙනෙක් නෙමෙයිනේ. ඉල්ලන්නෙ නැත්නම් දෙන්නෙත් නැහැනේ. ඇත්තම කිව්වොත් අපි තමයි දේශපාලනඥයන්ට උදව් කරලා තියෙන්නෙ. ඉස්සර ආර්. ප්‍රේමදාස උදේ පහට මට කතා කරන්නේ. ඒ කතා කරලා පත්තරෙන් ගන්න පුළුවන් උදව් ගන්නවා. අපි ඔය කාගෙන්වත් අරගත්තු උදව්වක් නැහැ. මට සාමාන්‍යයෙන් දෙයියනේ කියලා ජීවත්වෙන්න තරමට ආර්ථික තත්ත්වයක් තිබුණා. ඒ නිසා මට ගන්න දෙයක් තිබුණෙත් නැහැ.ඔබ ‘දේශය’ පත්තරෙත් කර්තෘ ධුරයක් දැරුවා මට මතකයි.ඔව්. මාස හයක් විතර. ඒක නොකළ යුතුව තිබුණු දෙයක් කියලයි අද මට හිතෙන්නේ. මං ඒකට තල්ලු වෙලා ගියේ මගෙ තිබුණු අදහස් එළිදක්වා ගැනීමේ වුවමනාවටයි.මොන වගෙ අදහස් ද?බලන්න අද සමාජය මොන තරම් පිරිහිල ද? කුඩු ප්‍රශ්නෙම ගන්න. මේවා කොහෙන් කෙළවර වෙයි ද?මේ පරිහානියට ප්‍රධානම හේතුව විවෘත ආර්ථිකය නෙමෙයි ද?ඒක වළක්වන්න පුළුවන් දෙයක් නෙමෙයිනේ. හරියට ගෝලියකරණය වගේ. කොහොම හරි එනවා.මේ අර්බුදවලට ඔබ දකින විසඳුම මොකද්ද?මං හිතන්නෙ බුදුදහමෙ තමයි උත්තරේ තියෙන්නේ. ඒක තමයි පදනම වෙන්න ඕනැ. ඒ පදනම මත ජාතික ආර්ථිකයක්, ජාතික ආණ්ඩු ක්‍රමයක්, ජාතික නීතියක්, ජාතික සංස්කෘතියක් ඇතිකරගත යුතුයි. මහාචාර්ය කේ. ඇන්. ජයතිලක වැනි බුද්ධිමතුන් ඕක හරි ලස්සනට පෙන්වලා දීලා තියෙනවා.ඔබේ බිරිය කවුද?මෙලිනා රණසිංහ. ගුරු වෘත්තිය තමයි කළේ.දූ දරුවන්?දුවලා දෙන්නයි. දෙදෙනාම විවාහකයි.මේ දවස්වල මොනව ද කරන්නෙ?පොත් කියවනවා. මම කවදත් කැමැති දේශපාලනය ගැන, ඉතිහාසය ගැන ලියැවුණු පොත්වලට. නවකතා නම් මං කියවන්නෙම නැති තරම්. රටේ ලෝකේ වෙන දේ ගැන මගේ තියෙන උනන්දුව අදටත් නැතිවෙලා නැහැ. අපි බුද්ධියට තැන දෙන්න ඕනැ. බුද්ධිමය නිදහස තමයි හුඟක්ම වටින්නෙ.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=ay1408102</link>
    <topic>දෙණියාය හිමේ කළු‍ කොටි අවතාරය තාමත් සොයනවා</topic>
    <author>අරුණි මුතුමලී</author>
    <content>පානදුරේ ඉපදුණු නයනක රංවැල්ල සිය මාමලා සමඟ නිරන්තර වනෝද්‍යාන, අභය භුමි ආදියේ සංචාරයට හුරු වී සිටියේය. පානදුර ශ්‍රී සුමංගල විද්‍යාලයෙන් ද කොළඹ රාජකීය විද්‍යාලයෙන් ද අධ්‍යාපනය ලැබූ ඔහු වන ජීවීන් පිළිබඳ වඩාත් උනන්දු වූයේ ඔහුගේ මියගිය සොයුරු වෛද්‍ය සංජීව රංවැල්ල පැවසූ පරිදි වන ජීවී සංරක්ෂණ කටයුතු පර්යේෂණාත්මක මට්ටමින් කළ යුතු බව පසක් වූ පසුවය.මේ විෂයය පිළිබද ඇති වූ කැමැත්ත නිසාම ඡායාරූපකරණයටද යොමු වූ ඔහු ඒ අංශයෙන්ද නිපුණතාවය වර්ධනය කර ගත්තේය. වනජීවී සංරක්ෂණ සංසදයේ ලේකම්ධූරයට ඔහු පත් වන්නේ මේ උනන්දුවේ ප්‍රතිඵලයක් ලෙස මෙන්ම පරිසර සංරක්ෂණය වෙනුවෙන් ඔහු කළ මෙහෙයද නිසාය. ඔහු තම පන්හිඳ පරිසර විරෝධීන් ට එරෙහි කඩුවක් ලෙස මෙහෙයවූයේය.වසර දහයක් පමණ ඉරිදා දිවයින පුවත්පතින් පරිසරය ගැන කතා කළ ඔහු මේ වන විට රිවිර පුවත්පතේ නියෝජ්‍ය කර්තෘවරයා ලෙස සේවය කළ ද පරිසර සංරක්ෂණ කටයුතුවලින් ඉවත් වී නැත. එවන් වූ නයනක රංවැල්ල මහතා දිවයිනේ සිව්දෙස කළ සංචාරයන්හිදී දුටු තැන් අතරින් ලස්සනම තැන ගැන කීවේ මෙසේය.“කොටියා කියන්නේ අපේ රටට ආවේනික උප විශේෂයක්. ‘පැන්තෙරා පාඩුස් කොටියා‘ කියන විද්‍යාත්මක නමින්ම ඒ අපට අයිති නමක් කියලා තේරුම්ගන්න පුළුවන්. සමහරු දිවියා කියලා වැරැදියට කීවට බිළාල පවුලේ විශාලම සතා තමයි කොටියා. වියළි කලාපීය වනාන්තරවල තමයි වැඩි පුර දකින්න පුළුවන්.අනෙක හොඳ මොළයක් තිබෙනවා. තමන්ගේ දරුවන් හදලා, කිරි පොවලා, ලොකු මහත් කරලා, දඩයම් කරන හැටි වගේම තමන්ගේ රාජධානි සීමාවත් කියලා දීලයි පැටියව නිදහස් කරන්නේ. සමහරු දැකලා තිබෙනවා අම්මාගේ රාජධානිය දුවට පවරනකොට, ආරක්ෂාවට නැඟලා සිටිය යුතු ගස්, ස්ථාන ආදිය ගැනත් කියා දෙනවා. ඒ අය හොඳ සංස්කෘතියකට අනුව ජීවත් වන්නේ. පොඩි පැටවුන් ඉන්න අම්මලා තවත් මහ කොටියකුට ළංවන්න නොදී දිවි පරදුවට තබා රෞද්‍ර ආකාරයට සටන් වදිනවා. නැත්නම් පැටියා පුංචි ගස් අත්තක නංවනවා මහ කොටියකුට නඟින්න බැරි විදිහේ.සමහරවිට නරි ආවොත් පැටවුන්ගේ ඉවට, පොඩ්ඩන් ඉන්න තැන් මාරු කරන්නත් කොටි අම්මා කටයුතු යොදනවා. සමහර අම්මලා අපේ ආච්චිලා දංකුඩ කාලා දරුවන්ට හොද කෑම ටික දෙනවා වගේ දඩයමේ මස් කොටස පැටියට දීලා කටුවලින් විතරක් බඩ පුරවා ගන්නවා.”කොටින්ගේ චර්යාව පිළිබද නයනක රංවැල්ල බොහෝ අධ්‍යයනය කර ඇතුවා සේය. ඒ අධ්‍යයන්වලදී අවබෝධ වූ තවත් කණගාටුදායක කරුණක් වන්නේ මේ සතාගේ ලස්සන කහ පාට පුල්ලි සහිත සම අධික මිළක් ගන්නා නිසා කොටින් මරා සම විකිණීමට ඇතැමුන් පුරුදු වීමයි. එහෙත් රංවැල්ල දුටු ලස්සනම තැන ඇත්තේ කහ කොටින් සහිත වියළි කලාපයේ නොවේ.“දෙණියාය ආශ්‍රිත මුහුදු මට්ටමින් අඩි තුන් දහසකට වඩා උස් තෙත් කලාපීය සදාහරිත වනාන්තරවල ගල්පර ආශ්‍රිතව අදටත් සොයා නොගත් අබිරහස් බිළාලයෙක් ඉන්නවා. එයා වසර ලක්ෂ ගණනක රහස් තොගයක් සඟවාගෙන අදටත් ජීවත්වන කෙනෙක්. එයාලා කළුයි. ඒ එයාලාගේ ආරක්ෂාවට සොබා දහම දුන් දායාදයක්. පිට රටවල විද්‍යාඥයන් මෙයාලා ගැන උනන්දුවක් දැක්වූවත් අපේ අය මෙය වර්ණ ප්‍රභේදයක් වෙන්න ඇතැයි කියා සෙවීම අතහැරියා. අවාසනාවකට මේ අයගෙන් දෙදෙනකුම අපට හමු වුණේ ඉත්තෑවන්ට තබන මදුවලට අසු වී මිය ගියාට පස්සෙයි“ඔහු අජිත් ගුණතුංග විසින් ගන්නා ලද මන්දට හසුව එල්ලී තිබුණු කළු කොටියාගේ ඡායාරූපය දෙස මහත් කණගාටුවෙන් බලා සිටියේය.“මමත්, මෙන්ඩිස් වික්‍රමසිංහත්, රුක්ෂන් ජයවර්ධනත් ගියා මේ ගැන පර්යේෂණ කරන්න. නැගෙනහිර සිංහරාජයට මායිම් වුණු දෙණියායේ කොටියා විතරක් නෙවෙයි වනාන්තරයත් කළු පාටයි. ඒත් කැලේ ඇතුළ හිතා ගන්න බැරි තරම් ලස්සනයි. විනාඩියෙන් විනාඩියට වැස්ස වැටෙන, මීදුමින් පිරුණු වනාන්තරය මැදින් මේ අබිරහස් කළු අවතාරය සොයන්න අපි ගියා. මේ පෙදෙසට ආසන්න වනපෙත් තුනකම මෙයා ඉන්නවා කියලා අපට දැන ගන්න ලැබුණා. මෙයා අවතාරයක් කියලා ගැමියන් කියන්න හේතුව එක් රියැදුරෙක් ගොම්මන් මීදුමේ යද්දි කළු පාට දිග විශාල බළලෙක් වගේ එකෙක් පාර දිගේ එනවා දැක්කලු. මෙහෙම දෙයක් කලින් දැකලා නැති නිසා දිෂ්ටියක් කියලා හිතලා වාහනේ එතැනම දාලා ආපස්සට පයින්ම දිව්වලු. ඇත්තෙන්ම මම ඔය දේවල් විශ්වාස නොකළත් ජීවිතේ පළමුවැනි වතාවට මෙහෙම කෙනෙක් ගැන නොදැන දැක්කොත් බය වෙනවා අවතාරයක් කියලා.”රංවැල්ල කීවේ සැබෑවටමය. ඒ කළු කොටියාගේ පෙනුම ඒ තරමට අදහා ගත නොහැකි නිසාය.“කොහොම වුණත් එදා අපට මෙයාව දකින්න ලැබුණේ නැහැ. ඒත් අපි කොළඹ ඉද්දි ආයෙමත්පණිවුඩයක් ආවා කළු ‍කොටියා වල් ඌරකු දඩයම් කරගෙන ගියා දැක්කා කියලා. එසැණින් අපි සියලු වැඩ නවත්තලා දෙණියායට ගියා. අපි ගෙනිච්චේ අතට අහුවුණු දෙයක් විතරයි. කැමරා බඩු අත්‍යවශ්‍ය නිසා ඒවා ගැන විතරයි උනන්දු වුණේ. අපේ මඟ පෙන්වන්නන් අපට පොඩි කඳු ගැටයක් පෙන්නලා වාහ‍නෙන්ම සෑහෙන උඩකට ගියා. ඉතිරි ටික වැහි බීරුමේ ම යන්න වුණේ කෙළින් බෑවුමක පය ලිස්සමින්. ඒ මහන්සිය කියලා වැඩක් නෑ. හැබැයි කන්ද මුදුනට ගියාම ලස්සන ගැනත් කියාගන්න බැරි තරම්.“ඔහු මොහොතකට ඒ කඳු මුදුනට ගියා වැනිය. ඒ තරම් ලස්සනක් ඔහු දැක නැති බව වචනයට අමතරව මුහුණේ ද රැඳී තිබුණි.“අපි යද්දි ටිකක් හවස් වෙලා. කන්ද මුදුනේ ඉඳන් බලද්දි මීදුම කඳු යාය වට කරගෙන ඒ අතර අමුතු නිල් පාටක් විසිරිලා වගේ පේන්නේ. ඇත්තෙන්ම මේ කඳු මුදුන්වලට වඩා පහළ මට්ටම හුඟක් ලස්සනයි. සෑම ගහකම වගේ ලයිකන, පෙඳ පාසි වගේම උඩවැඩියා පිරිලා. නැඟෙනහිර සිංහරාජයේ ඉන්න අන්තිම අලි තුන් දෙනාත් මේ කැලෑවලට එනවා. වසර ලක්ෂ ගානක් පැරණි නොයිඳුල් තෙත් කලාපීය වනාන්තර මේවා. ඇත්තෙන්ම කීවොත් යාල අක්කර පහක් විනාශ වුණොත් සිදුවන හානිය මේ වනයේ පර්චස් බාගයක් විනාශ වුණොත් සිදුවන්න පුළුවන්. ඒ තරම් ජෛව විවිධත්වයක් පිරිලා තිබෙන්නේ. මෙතැන එක ගසක්මත් විශාල පරිසර පද්ධතියක්.““අපි පෙර සූදානමකින් ආව නැති නිසා නවතින්න වුණේ තේ දලු එකතු කරන මඩුවක. අපට අනුකම්පා කරලා ඒ ගමේ අය දෙපැත්තක් ගෝනිවලින් වහලා දුන්නත් මීදුම ආවාම අපටම අපව පේන්නේ නෑ. ගමේ අය අප වෙනුවෙන් පුළුපුළුවන් විදිහට කෑම ගෙනත් දුන්නා. මොකද උයාගන්නවත් බැරිතරම් තෙතමනයයි සීතලයි නිසා. හැබැයි ඒ ගොල්ලෝ රෑ ඉන්න නම් ටිකක් බය වුණා.““අපි ගිය පාර තමයි ඇත්තටම කොටියා යන පාර. වැස්සට අඩි පාරවල් මැකුණත්, ගස්වල සිදුවෙලා තිබෙන වෙනස්කම් ආදියෙන් ඒ ගැන කියන්න පුළුවන්. එදා රෑ හැම තත්පරයක්ම අපි අවදියෙන් හිටියත් මීදුම අධිකයි. රෑ ගමන්වලට හුරු කළු කොටියා අපි ළඟ ම හිටියත් හැංගෙන්න ඒ ටිකම ඇති. මේ කොටින් මිනිසුන් ට හානියක් කරන්නේ එක්කෝ විශේෂ අපහසුතාවකින් හරි, පැටවුන් ඉන්න තැනකදි හරි, අපෙන් අනතුරක් වෙයි කියන තත්ත්වයක් පැන නැංගොත් විතරයි. නැත්නම් මඟහැරලා යනවා. රාත්‍රිය දුෂ්කරව ගෙවුණත් අපේ අපේක්ෂාව ඉටු වුණේ නෑ”“ උදේ වෙද්දි සැළ ලිහිණීන්, කෑඳත්තන්ගේ සද්දේ හරියට ගීත සන්ධ්වනියක් වගේ. අපට කන්තෝරුවල රාජකාරී තිබුණු නිසා පහුවැනිදා ආපසු ආවා. ඒ එද්දි අපි මේ ජීවමාන අවතාරයේ නියපොතු උල්කළ පාරවල් ගල්තලාවේ තිබෙනවා දැක්කා. ගෙවුණු රෑ අපට මීටර් හත් අට සියයක් එහා එයාලා ඉඳලා තිබෙනවා. පස්සේ ආරංචි වුණා අපි හිටිය ගමන් මාර්ගයේ වල් ඌරකු දඩයම් කරන්න ගිහින් කුරුමානම වැරැදිලා කියලා. ඒ කුරුමානම හරි ගියා නම් ලෝකේ කිසිම විද්‍යාඥයකු මෙතෙක් නොදුටු අපේ කළු කොටියාගේ පින්තූරයක් පළමු වැනි වතාවට එළි දක්වන දවස එදා වෙන්න තිබුණා.” ඔහු කීවේ බලාපොරොත්තු සුන් වූ ස්වරයකින් නොවේ. ඉදිරියේදී කවදා හෝ එයටුකර ගන්නා අධිෂ්ඨානය මුල් වූ හැඟීමකිනි.“අර වාහනේ දාලා දිව්ව කෙනා බය වුණු කොටියා තමයි මීට අවුරුද්දකට විතර කලින් මන්දකට හසු වෙලා මැරුණේ. මේ පවුලේ සාමාජිකයන් තව කීප දෙනකු මේ හිමේ සීතලේ හැංගිලා ඉන්නවා. ඒ එක්කෙනෙක් හරියට සොයා ගත්තොත් මේ සියවසේ සත්ත්ව ලෝකේ විශිෂ්ටතම සොයා ගැනීම එය වන්න පුළුවන්. අත්‍යවශ්‍යම දේ තමයි මේ වගේ දුලබ සතුන් සිටින ඉහළම ජෛව විවිධත්වයක් තිබෙන මෙවැනි ප්‍රදේශ නිසි අයුරින් සංරක්ෂණය කිරීම.එය සංචාරක ව්‍යාපාරයටත් ඉතා වටිනවා. අපේ පර්යේෂණවලට නම් වනජීවී දෙපාර්තමේන්තුවේ සහ එහි වෛද්‍ය තාරක ප්‍රසාද් ගේ සහය නොමඳව ලැබෙනවා. මැරුණු සතුන් දෙදෙනා ආශ්‍රිතව කෙරෙන පරීක්ෂණත් ඉතා ධනාත්මක සාධක පෙන්වනවා. ඒත් මේ සතුන් දෙදෙනකුම මදුවලින් මිය යාම ලොකු ප්‍රශ්නයක්.මේ පිළිබඳව අපේ විද්‍යාඥයන් වගේම බලධාරීන්ගේ දැඩි අවධානය යොමු වනවා නම්, වසර ලක්ෂ ගානක සැඟවුණු රහසක් හෙළි කර ගන්න මේ සුන්දර වනාන්තරය අපට උදව් කරයි”නයනක රංවැල්ල කීවේ දැඩි බලාපොරොත්තුවකිනි.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=ay1408103</link>
    <topic>රසවත්ම කොටස</topic>
    <author/>
    <content>මා හමු නොවී බොහෝ කලක් ගතව ගොසිනි ඔබ කෙසේ සිතනවාද මා‍ කෙසේ සිතනවාදඅපි දෙදෙනාම නොදනිමු.. එනිසා ඔබ හා මා ගැන කථාංගයක් ලිවීමට සිතුවෙමි ලියා අවසන්ව බලන විට එහි රසවත්ම කොටස ශෘංගාරයෙන් පිරී තිබිණිඔබද,මා මෙන් කතාවක් ලියා ඇති බව මට විශ්වාසය. නැවත අප හමුවූ දිනෙක ඔබ එය මට පවසනු ඇත.ඔබ කියූකථාංගයේ රසවත්ම කොටස ඔබ මට වසන් කරනු ඇත.ඒ;මම ද මගේ කතාවේ රසවත්ම කොටස‍ ඔබට වසන් කරන බැවිනි.නැතහොත් අප දෙදෙනාටම එම කොටස කියා ගැනීමට තරම් ශක්තියක් ‍නැති බැවිනි.පයාගල ශ්‍රියානි අල්විස්බිඳ මා හද විදුරු කටු විසිරේ තව තැන තැනදමිත් සඳනුවන් කීර්ති  මුළු ලකබර සිරියෙන් නැහැවෙන සුර ලොව මිහි බට සේයා දිස්වන රාත්‍රිය, දහවල සිරි ගන්වන ශ්‍රි දළදා පෙරහැර අසිරියනොදැකපු නෙත් පින්මද වී ඇත මගේ රටට ඇති එකම රැකවරණය ශ්‍රි දළදා සමිඳුගේ සරණරාගමඅයිලීන් සෝවිස්පිච්චෙන බව දැන දැනම පැන්නෙමි ගින්දරට, ඇට කටු, නහර වැල්, ඇට මිදුලු, වසාගෙන ඇවිළී ගිනි දැල් අළු ධූලි ඉතිරි විය, ආත්මය ම මගෙන් උදුර ගෙන  නිට්ටඹුවචමෝදි සත්සරා තිලකරත්නඔබ ළඟයි සංසාර මතක සුවඳම මං ගාව හෙමින් ඇතිරුව සිත් මලට ඉසුණු පිනි පොද ඔබයි ඔබෙ නෙතයි.......ගංඟාව සෙමින් බැස යන සින්ඳාද මගේ සරතැස සුන්දරම හැඟුම් රඳවන වදන් සිහිලසයි........මල් සමය ලෙසින් හිනැහෙන නිල් ගුවනෙ පැතුම් සඟවන රන් සරය මහද දවටන මටද ඔබ ළඟයි.....නිම් නැතුව රහස් මුමුණන පෙම් පැතුම් තවම පුබුදන රන් දමක පැතුම් බන්දන ඔබයි පන්හිඳයි......අනූෂා තිලන්තිකා  ඇට මස් ලේ කෙස් ලොම් දත් ආදිය පෙන්වා දෙයි මිහිපිට නරකාදිය රුපියල් සත සහ ගේ දොර ආදිය කුමටද කුණුකයෙ නැති විට නාඩියඅපෙ පණ නල රැඳි ශරීර කූඩුව පමණක්වත් අපගේ නොවනා විට මවුපියො දූ දරු සෝයුරු ආදිය කුමටද අපගේ යැයි සිතනුයෙ තවලෙඩ වී ඕජස් ගලනා මේ ගත නිසැකව මියයන විට යම් දිනයෙක කුංකුම අංජන වත්සුණු ආදිය ගෑමෙන් සැලසේවිද කෙතරම් සෙතපූජාපිටියදිලංගනී ප්‍රනාන්දුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=aw140810</link>
    <topic>පෙම්වතිය ප්‍රේතියක් වී පෙම්වතා ඉල්ලා හඬා වැලපෙයි</topic>
    <author>මතුගම</author>
    <content>“මට සිසිල් ඕනැ... මට සිසිල් ඕනැ... මට සිසිල් ගෙනැත් දියල්ලා”“උඹට සිසිල් ඕනෑ නම් සිසිල් හොයා ගෙන පලයන්. මේ අහක ඉන්න අපට කරදර නොකර.”“මට සිසිල් හොයා ගෙන යන්න බැහැ බොලව්. මට එහෙම පුළුවන් නම් උඹලා ළඟට එන්නේ නෑ. මට සිසිල් ඕනෑ. ඉහ්... ඉහි... ඉහි...” යි ප්‍රේතියක් හඬන්නට වූවාය.කුරුණෑගල ප්‍රදේශයේ පදිංචිකාරියක වූ සෝමා තිස් හය හැවිරිදි ගෘහණියකි. තුන් අවුරුදු වයසැති දරුවකුගේ මවකි. ඇගේ සැමියා රජයේ සේවකයෙකි, දැනට මාස අටක පටන් සෝමා තුළ දරුවා ගැන අවධානයක් නැත. දැඩි ඇඟපත වේදනාවකින් පෙළෙන ඇය කීප වරක්ම සියදිවි හානි කැර ගන්නට ද උත්සාහ කොට තිබුණි. කෑම අරුචිය හා හීනෙන් බිය වී රාත්‍රි නින්දෙන් අවදි වී නිවස පුරා ඇවිදීම ද ඇය කෙරෙහි පැවැති අසාමාන්‍යතාවයෝය. වෛද්‍ය ප්‍රතිකාර ලබා දුන් නමුත් සුවයක් නොලැබ මානසික වෛද්‍ය ප්‍රතිකාර ලබා දුන්නේය. මානසික වෛද්‍ය ප්‍රතිකාරවලිනුත් සුවයක් නොලැබුණු විට යාතු කර්මවලට යොමු විය. ඒ වත්පිළිවෙත් වලින් ද සුවයක් නොලැබ ඇතුළුකෝට්ටේ ගුප්ත ගවේෂණ මධ්‍යස්ථානය කරා ඇගේ සැමියා ඇය ගෙන ආවේය.ආධ්‍යාත්මික උපදේශකවරයා සමඟ රෝග තත්ත්වය පැහැදිලි කළ පසු පැමිණ සිටි ඇගේ සැමියාගෙන් හා මවගෙන් තොරතුරු තවත් විමසා බැලීය. රෝගී සෝමා ළඟින් නිවසේදී කුණු මාළු ගඳක් වහනය වන බවත්, රාත්‍රියට හිසකෙස්වලින් මුහුණ වැසුණු බෙල්ල පහතට කඩා වැටුණු කෙනෙකුගේ ඡායාවක් ඉඳහිට පෙනෙන බවත් ඇගේ නැන්දම්මා කීවාය. මේ ලේලියත් නැන්දම්මාත් ඉතා ම ආදරයෙන් පසු වූ නමුත් මේ රෝගී තත්ත්වයෙන් පසු ලේලියට නැන්දම්මා නොරුස්සන තත්ත්වයක් උදා වූ බව ද එහෙත් “සිළුමිණ” පත්‍රය කියවා “පියවි ඇසින් ඔබ්බට” විශේෂාංගයේ සඳහන් මේ ප්‍රතිකාර මධ්‍යස්ථානයට ඇය ගෙන එන්නට උනන්දු කළේත් නැන්දම්මා බව ද කීවාය.පළමු දින ගවේෂණයේ දී සෝමා ප්‍රලය වී හඬන්නට වූවාය. එක දිගට හැඬුවා මිස වෙනත් විශේෂයක් මතු නොවූ බැවින් දින විසි එකක් ගමේ පන්සලේ දී බෝධි පූජා පවත්වා නැවත එන ලෙස උපදෙස් ලැබුණි.බෝධි පූජාවලින් පසු ඇගේ දුර්වර්ණව තිබූ මුහුණ තරමක් එළිය වැටී තිබිණ. එදින ගවේෂකවරයා ශක්ති කිරණ එල්ල කරන විට ඇය ප්‍රලය වූවාය. හිටි හැටියේ ඇය කොණ්ඩය ලිහා දමා මුහුණ වසා ගෙන දඟලන්නට වූවාය. හිස පහතට කඩා වැටිණ. හූ කියන්නටත් දඟලන්නටත් වූවාය. තවත් දින හතක් බෝධි පූජා පවත්වා නැවත එන්නැයි උපදෙස් දුන්නේය.මේ වන විට ඇගේ මානසික අවුල් බව වැඩි වී නැන්දම්මා සමඟ කලහකාරී බව උග්‍ර විය. ගෙදර අය සමඟ රණ්ඩු වී හිස බිත්තියේ ගසා ගෙන නළල තුවාල කැර ගෙන තිබුණි. බෝධි පූජාවේදී දඟලා හූ කියන්නටත් කළහ කරන්නටත් වූවාය. පන්සලේ ස්වාමීන් වහන්සේ ඇය සමඟ පැමිණි අයගෙන් දුරකථන අංකය ලබා ගෙන ගවේෂකවරයා අමතා රෝගී කාන්තාව දරුණු වී ඇති බව පැවසූහ. පිරිත් ටිකක් සජ්ඣායනා කැර පිරිත් පැන් ටිකක් මුහුණට ඉසින්නැයි ගවේෂකවරයා ස්වාමීන් වහන්සේ දැනුම්වත් කළේය. එයින් ඇය තරමක් පාලනය වූවාය.තුන් වැනි දිනයේ ප්‍රතිකාර පිණිස පැමිණි විට නැවත ප්‍රලය වූ අතර නැන්දම්මාගේ බෙල්ලෙන් අල්ලාගෙන කෑ ගසන්නට වූවාය.“තොපි තමයි මාව නැති කළේ. මම තොපෙන් පළිගන්නවා” යි නැන්දම්මාගේ බෙල්ල මිරිකන විට ගවේෂකවරයා වේවැල් පහර දෙකක් ගසා ප්‍රේතාත්මය පාලනය කොට ප්‍රශ්න කළේය.“කවුද මේ දඟලන්නෙ?”“මේකිගෙ නංගී, මේකිලා තමයි මාව නැති කළේ” යි නැන්දම්මා පෙන්වීය.ගවේෂකවරයා ප්‍රශ්න ඇසීම නැන්දම්මාට භාර කළේය. ඇය ප්‍රශ්න කරන්නට වූවාය.“කවුද මේ?”“උඹට දැන් මාව මතක නෑ නේද? අනේ! අනේ! මම උඹේ නංගී කාන්ති.”“අපි උඹට මොන වරදක් කළාට ද මේ කරදර කරන්නෙ?”“වැරැද්ද? වැරැද්ද? උඹට මතක නෑ නේද? මගෙයි සිසිල්ගෙයි සම්බන්ධෙට උඹත් විරුද්ධ වුණ හැටි දැන් මතක නෑ නේද?”“තමුන් මොනවා වෙලා ද මැරුණෙ?” යි ගවේෂකවරයා ඇසීය.“මුන්ගෙ හතුරුකම් නිසා මම එල්ලිලා මැරුණා.”“කොයි කාලෙ ද?”“1968”“කොහේදි ද එල්ලිලා මැරුණෙ?”“කුස්සියේ බාල්කයේ”මේ පවුලේ සිදු වී ඇති දේවල්, ඊට පසු පවුලට සම්බන්ධ වූ රෝගී සෝමා දන්නේ ද නැත. ගවේෂකවරයා නැවත ප්‍රශ්න කළේය.“තමුන්ට මොනව ද ඕනැ?”“මට සිසිල් ඕනෑ.”“සිසිල් ගෙන්නා දෙන්න බැරියැ. ඇයි මේ අහක ඉන්න සෝමාට කරදර කරන්නෙ?”“මෙයා විතරයි මට අල්ලාගන්න පුළුවන් වුණේ”“ඇයි මෙයාට වද දෙන්නෙ?”“මම මෙයා මරලා අරගෙන යනවා”“ඒ මොකට ද?”“මගේ තනියට”“මෙයා දරුවකුගෙ අම්මා කෙනෙක්. දුෂ්ට වෙන්න එපා.”“දරුවෙක්? ඔව් මුන් දරුවොත් වදනවා. හදනවා. මට විතරයි විරුද්ධ වුණේ. මුන්ව දැක්කම මට ඉරිසියායි.”“මෙයාව අතහැරලා කරුණාකර ඉවත්වෙලා යන්න”“බෑ... බෑ... මට සිසිල්ව ඕනැ.”සිසිල් ඔවුන්ගේ අසල්වැසියෙකි. ඒ දෙදෙනාගේ ප්‍රේම සම්බන්ධයට වැඩිහිටියන් විරුද්ධ වීම නිසා කාන්ති සියදිවි හානි කැරගෙන තිබුණි. සිසිල් බැංකු නිලධාරියකු ලෙස රැකියාව කොට මේ වන විට විශ්‍රාම ගෙන සිටී. ගවේෂකවරයා සිසිල්ගේ දුරකථන අංකය ලබාගෙන ඔහු ඇමැතීය.ගවේෂකවරයා තමන් ආධ්‍යාත්මීය උපදේශකවරයෙක් බවත් කාන්ති නමැත්තියක් ප්‍රේතාත්මයක සිට සිසිල් ගැන විමසන බවත්, ඇය ප්‍රේතාත්මයෙන් මුදා යහපත් තැනකට යැවීමට සිසිල්ගේ උදව්ව අවශ්‍ය බවත් සිසිල්ට දැනුම් දුන්නේය. හැකියාවක් ඇත්නම් තමන්ගේ නිවැසියන්ට නොකියා තනියම පැමිණ මේ ප්‍රේතාත්මය දුකින් මුදවන්නට සහාය දෙන ලෙසත්, තමන්ට කිසිම කරදරයක් නොවන්නට වග කියන බවත් පැවැසීය.ඊට කැමැත්ත පළ කළ සිසිල් ඊළඟ ප්‍රතිකාර දිනයේ පැමිණියේය. එදින සෝමාට ප්‍රලය වූ කාන්තිගේ භූතාත්මය තම පෙම්වතා වූ සිසිල් බදාගෙන හඬන්නට වූවාය.“අනේ සිසිල් බලන්න අපි දෙන්නට වෙච්ච දේ. මට ඔයා නැතුව බැහැ සිසිල්. මාත් එක්ක යන්න එන්න කෝ...” යි දිගින් දිගට හඬන්නට වූවාය. අනිකුත් අයගේ ද නෙත්වලට කඳුළු උනන තරමට ම හැඬුවාය.ප්‍රේතියගේ වියෝ දුක යම් තරමකින් හෝ තුනී වන තරමට අඬන්නට ඉඩ දුන් ගවේෂකවරයා ප්‍රේතිය ඇමතුවේය.“හා... හා... දැන් ඇඬුවා ඇති. මම මේ කියන දේට හොඳට ඇහුම්කන් දෙන්න. ප්‍රේතයන්ටත් මිනිස්සුන්ටත් එකට ජීවත් වෙන්න බැහැ. ඔබේ ප්‍රේමය හොඳයි. ඒත් සියදිවි නසා ගන්නේ මෝඩකම නිසා. කෝ එහෙනම් සිසිලුත් ජීවිතය නැති කැර ගන්න එපා යැ. සිසිල් දැන් විවාහකයෙක්. දරුවෝ විතරක් නොවෙයි මුනුපුරොත් ඉන්නවා. සිසිල්ව ඕනෑම නම් මම හොඳ යෝජනාවක් කරන්නම්.”“හොඳයි හොඳයි ඕනෑම දේකට එහෙම නම් මම කැමැතියි. කියන්න කියන්නැ” යි ප්‍රේතිය යුහුසුලුව කීවාය.“දැන් සිසිල්ට වයස අවුරුදු හැට ගණනක් වෙනවා. කාන්ති සිසිල්ට ආදරේ නම් තව ටිකක් ජීවත්වෙන්න ඉඩ දෙන්න. තව අවුරුදු විස්සක් විතර යන කොට සිසිලුත් මැරෙනවා. සිසිල් යහපත් කෙනෙක්. හොඳ ජීවිතයක් ගෙවන කෙනෙක්. මෙයා මැරිලා දිව්‍ය ලෝකයකට යාවි, කාන්ති දැන් ඔය ඉන්න ප්‍රේතාත්මයෙන් මිදිලා කාන්තිත් දිව්‍ය ලෝකයට යන්න කටයුතු කරන්න. එතකොට එහේදි සිසිල්ව අයිති කැර ගන්න පුළුවන්.”“අන්න හොඳයි ඒකට මම මොනව ද කරන්න ඕනැ?” යි ප්‍රේතිය ඇසුවාය.“මම දැන් මේ අයට තවත් බෝධි පූජා දහ හතරක් නියම කරනවා. ඊට පස්සෙ පන්සලේ දී හාමුදුරුවරු දහ නමකට සාංඝික දානයක් දෙන්න නියම කරනවා. මේ අයත් එක්ක දවස් දහ හතරක්ම නොකඩවා බෝධි පූජාවට ගිහින් හිත සද්ධා ශීල සිතුවිලිවලින් පරණ පින් මතු කර ගන්න. දානය දී පින් අනුමෝදන් කරන කොට සාදු කියා අනුමෝදන් වුණොත් ඔය දැන් ඉන්න තත්ත්වයට වඩා ඉහළ තැනකට යන්න පුළුවන් වේවි.”“හොඳයි හොඳයි මම කැමතියි” ප්‍රේතිය කීවාය.“බොහෝම හොඳයි මහත්මයා. ආදරය නිසා දුකට විපතට පත් කාන්තිව ගොඩ ගන්න මමත් උදව් කරන්නම්. මමත් බෝධි පූජාවට යන්නම්. දානය දවසට ඒ හාමුදුරුවරු දහ නමට පිරිකරත් අටපිරිකරත් මම අරගෙන දෙන්නම්” යැයි සිසිල් සතුටින් කැමැත්තෙන් ම පොරොන්දු වූයේය.ඒ වැඩ පිළිවෙළ අවසන් වූ පසු සෝමා සුවපත් වූවාය.මතුගමමහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aa1408172</link>
    <topic>රූපලාවණ්‍යාගාරවලට නව නීති</topic>
    <author>සුභාෂිණී ජයරත්න</author>
    <content>සුභාෂිණී ජයරත්නරූපලාවණ්‍යාගාර පවත්වාගෙන යාම සම්බන්ධයෙන් දැනට තිබෙන නීති ප්‍රමාණවත් නොවන නිසා එම නීති සං‍‍‍ශෝධනය කිරීමට හෝ අලුතින් නීතිගෙන ඒමට කටයුතු කරන ලෙස සෞඛ්‍ය අමාත්‍ය මෛත්‍රීපාල සිරිසේන මහතා සෞඛ්‍ය අමාත්‍යාංශයේ නීති අංශයට උපදෙස් ලබාදී ඇත.‍රිජ්වේ ආර්යා ළමා රෝහලේ වෛද්‍යවරියක් මියයාම හේතුවෙන් ඇයට ප්‍රතිකාර කළ වෛද්‍යවරයකු යැයි කියාගත් නිමල් ගමගේ නමැත්තා හා ඔහුට අයත් බම්බලපිටියේ පිහිටි ආයතනය ගැන 2011 වසරේදී සෞඛ්‍ය අමාත්‍යාංශයට ප්ලාස්ටික් ශල්‍ය වෛද්‍ය සංගමය මඟින් කර ඇතැයි කියන පැමිණිලි පිළිබඳව විභාග නොකළේ මන්ද යන්න පිළිබඳව සොයා බලා සතියක් තුළ වාර්තාවක් තමා වෙත ඉදිරිපත් කරන ලෙසට ද සෞඛ්‍ය අමාත්‍යවරයා අදාළ නිලධාරීන්ට උපදෙස් ලබාදී ඇත.ඉදිරියේදී මේ ආයතන පිළිබඳව සෞඛ්‍ය අමාත්‍යාංශය පුළුල් විමර්ශනයක් කරන අතරම මෙවැනි වැටලීම් සඳහා මහජන සහයෝගය ලබාදෙන ලෙස ද ඇමැතිවරයා ඉල්ලා සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aa1408173</link>
    <topic>කොළඹට බෙදන නළ ජලය අඩක් අපතේ</topic>
    <author>තාරක වික්‍රමසේකර</author>
    <content>තාරක වික්‍රමසේකරකොළඹ නගරයට ලබාදෙන නළ ජලයෙන් අඩකට ආසන්න ප්‍රමාණයක් අපතේ යන බව ජලසම්පාදන හා ජලාපවහන මණ්ඩලයේ සාමාන්‍යාධිකාරි එස්. ඩබ්ලිව් රංජිත් බාලසූරිය මහතා ‘සිළුමිණ’ ට කීහ.මේ ජල නාස්තිය සියයට 52 ක්ව තිබූ නමුත් එය මේවනවිට සියයට 46 ක් දක්වා අඩු කරගෙන ඇති බවත් මේ තත්ත්වය 18% ක් දක්වා අඩු කර ගැනීමට ආසියානු සංවර්ධන බැංකුවේ ඩොලර් මිලියන 265 ක ආධාර යටතේ ජල සුරැකුම් ව්‍යාපෘතියක් ආරම්භ කරනු ලබන බව ද ඒ මහතා කීය.කොළඹ නගරයට ජලය සපයන බොහෝ සැපයුම් මාර්ග වසර 70 ට වඩා පැරැණි බවත් ඇතැම් ඒවා වසර 100 ට වඩා පැරැණි බවත් ඒ මහතා පෙන්වා දෙයි. එසේ ම ජල පාරිභෝගිකයන්ගේ නොසැලකිලිමත්කම් ද මේ සඳහා හේතු වී ඇතැයි ද ඒ මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aa1408174</link>
    <topic>අපහාස පැමිණිලි 368 ක්</topic>
    <author>ධනුෂ්කා ජයවීර</author>
    <content>ධනුෂ්කා ජයවීරජනාධිපතිතුමාගේ සහ එතුමාගේ පවුලේ සාමාජිකයන්ගේ කීර්ති නාමයට හානි වන අයුරින් වංචනික ක්‍රියාවල නියැළෙන පිරිස දිනෙන් දින වැඩිවෙමින් පවතින අතර ඒ සම්බන්ධ විශේෂ පොලිස් විමර්ශන ඒකකයට පැමිණිලි 368 ක් ලැබී ඇතැයි  පොලිස්පති එන්.කේ. ඉලංගකෝන් මහතා කියයි. මෙවැනි ක්‍රියා සම්බන්ධව පුද්ගලයන්ගේ තරාතිරම නොබලා නීතිය ක්‍රියාත්මක කරන බව පොලිස්පති එන්.කේ. ඉලංගකෝන් මහතා ප්‍රකාශ කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aa1408175</link>
    <topic>ඌව ජය ස්ථිරයි ශ්‍රීලනිප මහ ලේකම්</topic>
    <author>වාසනා ආරියසේන, සන්දීපා කොඩිතුවක්කු</author>
    <content>වාසනා ආරියසේන, සන්දීපා කොඩිතුවක්කුවිපක්ෂය නියඟය අල්ලාගෙන ඌව මැතිවරණ ව්‍යාපාරය කරගෙන ගියත් මෙවරත් ඌව පළාත් සභා ඡන්දයෙන් එක්සත් ජනතා නිදහස් සන්ධානය විශිෂ්ට ජයක් අත්කර ගන්නා බව ශ්‍රීලනිප මහලේකම් හා සෞඛ්‍ය අමාත්‍ය මෛත්‍රීපාල සිරිසේන මහතා පවසයි.ඌව පළාත් සභා මැතිවරණ ව්‍යාපාරය සම්බන්ධයෙන් ශ්‍රීලනිප මූලස්ථානයේ පැවැති මාධ්‍ය හමුවකදී අදහස් දැක්වූ අමාත්‍යවරයා “නියඟය අප රටට පමණක් නොවේ, ලෝකයටම බලපාන ප්‍රශ්නයක් බවත් නියඟයෙන් පීඩාවට පත්වූ ජනතාවට සහන සලසන්න රජය උපරීම අයුරින් කටයුතු කරන බවත් ජනාධිපතිතුමාගේ සංවර්ධන සැලසුම යටතේ මොනරාගල සහ බදුල්ල දිස්ත්‍රික්ක දෙක විශාල සංවර්ධනයක් ලබා ඇති බවත් සඳහන් කෙළේය.පසුගිය මැතිවරණවලින් ද ඌව පළාත විශාල ඡන්ද සංඛ්‍යාවකින් ජයග්‍රහණය කරන්න සන්ධානයට හැකි වූ බවත් විපක්ෂයේ ඌව සටන ජීවයක් නැති ව්‍යාපාරයක් බවට පත්ව ඇතැයි ද කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aa1408176</link>
    <topic>‍ලොව පළමු වතාවට කෘත්‍රිම පෙන්ගුවින්  පැටවෙක්</topic>
    <author>අරුණි මුතුමලී</author>
    <content>අරුණි මුතුමලීලොව පළමු වතාවට පෙන්ගුවින් පැටවකු කෘත්‍රිම සිංචන­‍ෙයන් බිහි කිරීමට කැලිෆෝර්නියාවේ සීවර්ල්ඩ් ආයතනය සමත් වී ඇත.තවමත් නමක් තබා නොමැති මේ පැටවා දැනට හඳුන්වන්නේ සිංචන නළයේ අංකය වන 184 ලෙසය.සති 12ක් වයසැති ගැහැනු සතකු වන මේ පැටවා ඉපැදුණු අවස්ථාවේ විශේෂිත ආහාර ලබා දී ඇති අතර මේ වන විට මාළු වර්ග ද ආහාරයට දෙන බව විද්‍යාඥයෝ පවසති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aa1408177</link>
    <topic>නූඩ්ල්ස් ගැන අලුත් මතයක්</topic>
    <author/>
    <content>ක්ෂණික නූඩ්ල්ස් ආහාරයට ගැනීම හෘදයාබාධ, දියවැඩියාව සහ ආඝාතය වැනි රෝග ඇතිවීමට හේතු වන බව ඇමෙරිකානු විද්‍යාඥයින් පිරිසක් සොයාගෙන ඇත.සතියකට දෙතුන්වතාවක් ක්ෂණික නූඩ්ල්ස් ආහාරයට ගැනීම මෙවැනි රෝගාබාධ ඇතිවීමේ ප්‍රවණතාව වැඩි කරන බව මේ පරීක්ෂණවලදී අනාවරණය වී ඇත.මෑතක සිට ආසියානු රටවල ක්ෂණික නූඩ්ල්ස් හා රමෙන් නම් නූඩ්ල්ස් වර්ගයේ පරිභෝජනය ඉහළ ගොස් ඇති අතර මෙවැනි ක්ෂණික ආහාර අධික ලෙස පරිභෝජනය කරන දකුණු කොරියාවේ හෘදය රෝගීන් සංඛ්‍යාව මෙන්ම සිරුරේ බර වැඩිවීමේ තත්ත්වය ද වර්ධනය වී ඇතැයි ඔවුහු පෙන්වා දෙති.ක්ෂණික නූඩ්ල්ස් හා එවැනි ආහාරවල අධික ලුණු සාන්ද්‍රණය ද ඛනිජ ලවණ ද හෘදයාබාධ හා ආඝාතයට මූලික හේතුව බව ඔවුහු පෙන්වා දෙති.එමෙන්ම පෙට්‍රෝලියම් නිෂ්පාදනයේ අතුරු ඵලයක් වන ටර්ටියරි බියුටයිල් හයිඩ්‍රො කුවිනෝන් නමැති රසායනිකය මේ ආහාර කල්තබා ගැනීමට යොදා ගන්නා බවද මෙය ලිංගික හෝමෝනයක් වන ඊස්ට්‍රජන්වලට සහ සිරුරේ පරිවෘත්තිය ක්‍රියාවලියට සෘජුව බලපාන අතර සිරුරේ පණිවුඩ ගෙන යෑමේ ක්‍රියාවලියට ද බලපෑම් කරයි.බොස්ටන්හි මැසචුසේස්ට් මහ රෝහලේ දී කළ පර්යේෂණ මඟින් ද ක්ෂණික නූඩ්ල්ස් ආහාරයට ගැනීමෙන් පසු ජීර්ණය වීමේ දී ඇතිවන අපහසුතා නිරීක්ෂණය කැර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aa1408178</link>
    <topic>ඌවේ ඡන්ද හිමියන්ට ජාතික හැඳුනුම්පත් ලබාදීමේ පහසුකම්</topic>
    <author/>
    <content>ඌව පළාත් සභා මැතිවරණයේ බදුල්ල දිස්ත්‍රික්කයේ ඡන්දදායකයින් සඳහා ජාතික හැඳුනුම්පත් සහ මැතිවරණ දෙපාර්තමේන්තුව මගින් නිකුත් කරනු ලබන විශේෂ හැදුනුම්පත් ලබාදීමේ ජංගම සේවාවේ පළමු අදියර 2014 අගෝස්තු 19 සිට 23 දක්වා බදුල්ල දිස්ත්‍රික්කයේදී පැවැත්වේ.බදුල්ල දිස්ත්‍රික්කයේ පුද්ගලයින් ඡන්ද හිමි නාමලේඛනයේ පුද්ගලයින් 40, 350 ක ගේ ජාතික හැඳුනුම්පත් අංක සටහන් නොවන අතර තිස් දහසකට ආසන්න පිරිසකට හැඳුනුම්පත් කිසිවක් හැඳුනුම්පත් නොමැති බවට විශ්වාස කෙරේ. පුද්ගලයින් ලියාපදිංචි කිරීමේ දෙපාර්තමේන්තුව, නිදහස් හා සාධාරණ මැතිවරණයක් සඳහා ව‍ූ ජනතා ව්‍යාපාරය (කැෆේ සංවිධානය) සහ ශ්‍රී ලංකා මානව හිමිකම් කේන්ද්‍රය විසින් මෙම ජංගම සායන මගින් මෙම ඡන්දදායකයින් පිරිසට පහසුකම් සැපයෙනු ඇත.ජාතික හැඳුනුම්පත් සහ මැතිවරණ දෙපාර්තමේන්තුව මගින් නිකුත් කරනු ලබන විශේෂ හැඳුනුම්පත් සඳහා අවශ්‍ය ඡායාරූප, මුද්දර ගාස්තු ඇතුළු අනෙකුත් පහසුකම් සියල්ල මෙම සායන වලින් නොමිලේ සැපයේ. අනන්‍යතා සහතික සඳහා අවශ්‍ය උප්පැන්න සහතික ඇතුළු වෙනත් පහසුකම් ද මෙම සායන ඔස්සේ සැපයේ.ඌව පරණගම (අගෝස්තු 19), ඇල්ල (අගෝ. 20), බණ්ඩාරවෙල (අගෝ. 21 සහ 22) සහ හපුතලේ (අගෝ. 23) දින සායන පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aa1408179</link>
    <topic>5 ශිෂ්‍යත්වය අදයි</topic>
    <author>සුභාෂිණී ජයරත්න</author>
    <content>සුභාෂිණී ජයරත්නවිභාග අපේක්ෂකයන් 335583 ක් පෙනී සිටින පහ ශිෂ්‍යත්ව විභාගය දිවයින පුරා විභාග මධ්‍යස්ථාන 2870 කදී අද (17) පැවැත්වෙයි.විභාග අක්‍රමිකතා වැළැක්වීමට මෙවර දිවා රාත්‍රි ක්‍රියාත්මක වන විශේෂ අධීක්ෂණ වැඩපිළිවෙළක් ද ක්‍රියාත්මක වෙයි.විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර මහතා විසින් විභාගයට මුහුණ දෙන දරුවන්ට හා එම දෙමවුපියන්ට විශේෂ උපදෙස් මාලාවක් ද නිකුත් කර ඇත.විභාග දෙපාර්තමේන්තුව නිවේදනයක් නිකුත් කරමින් කියා සිටියේ 5 ශ්‍රේණියේ ශිෂ්‍යත්ව විභාගයේ ප්‍රශ්න පත්‍ර හෝ ඉන් කොටසක් හෝ විභාග කොමසාරිස්වරයාගේ අවසරයක් නොමැතිව විභාගය පැවැත්වෙන අවස්ථාවේදී හෝ ඉන් පසුව හෝ පිට කිරීම, ප්‍රසිද්ධ කිරීම සපුරා තහනම් බවයි. ඒ අනුව ප්‍රශ්න පත්‍ර පිට කිරීම, ළඟ තබා ගැනීම, අන්සතු කිරීම, පිටපත් කිරීම, ඡායා පිටපත් ලබා ගැනීම හෝ ප්‍රසිද්ධ කිරීම් දඬුවම් ලැබිය හැකි වරදක් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aa14081710</link>
    <topic>ආරක්ෂක සම්මන්ත්‍රණය හෙට සිට</topic>
    <author> දයා ඩි.ෆොන්සේකා</author>
    <content> දයා ඩි.ෆොන්සේකාශ්‍රී ලංකා යුද හමුදාවේ තවත් එක් ව්‍යාපෘතියක් වන “ආරක්ෂක සම්මන්ත්‍රණය 2014” මෙවර ද පැවැත්වෙයි. හෙට සිට දින තුනක් එනම් 18, 19, 20 යන දින තුන තුළදී කොළඹ ගලදාරි හෝටලයේ දී පැවැත්වෙන මෙවර සම්මන්ත්‍රණයේ තේමාව වන්නේ “ශ්‍රී ලංකාව අභියෝග හමුවේ ජාතියක් ලෙස නැඟී සිටීම” යන්නය.රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ සංකල්පයකට අනුව දියත් කෙරුණු මේ සම්මන්ත්‍රණ මාලාවේ මේ වසරේ දී පැවැත්වෙන්නේ හතරවැනි වරටය. යුද හමුදාපති ලුතිනන් ජෙනරාල් දයා රත්නායක ගේ ක්‍රියාකාරී මඟපෙන්වීමෙන් පැවැත්වෙන මෙවර සමුළුවට දෙස් විදෙස් කථිකයින් 20කට අධික පිරිසක් දේශන පැවැත්වීමට නියමිතය.යුද්ධය නිමා කිරීමෙන් පසු ශ්‍රී ලංකාව මේ වන විට ලබා ඇති ප්‍රගතිය සංවර්ධනය හා සමෘද්ධිය පිළිබඳවත් ඒ වෙනුවෙන් ශ්‍රී ලංකාව ක්‍රියාකරන ආකාරයත් ඉතා පුළුල් ලෙස විග්‍රහ කරමින් අනෙක් ජාතීන් හා අදහස් හුවමාරු කරගැනීම සඳහා මේ සමුළුව වැදගත් වෙයි. එමෙන්ම පශ්චාත් යුද සමය තුළ ශ්‍රී ලංකාවේ පිබිදීම, ආර්ථිකය, ජාතික ආරක්ෂාව, කලාපීය අභියෝග හා ජාත්‍යන්තර අභියෝග වැනි විෂයයන් අනු තේමා කර ගනිමින් මේ සමුළුව දින තුනක් පුරා පැවැත්වෙයි. ඉන්දියාව, ඇෆ්ගනිස්ථානය, පකිස්ථානය, පෝලන්තය, ටස්මේනියාව, මලයාසියාව, චීනය, සිංගප්පූරුව යන රටවල ආරාධිත විද්වත් දේශකයෝ පිරිසක් මේ ‍ෙද්ශන පවත්වති.මේ ආරාධිත විද්වත් දේශකයන් විසින් ශ්‍රී ලංකාව සමෘද්ධිය කරා පියනැඟීම පිළිබඳ ඉන්දියානු ප්‍රතිරූපය, ඉන්දු ශ්‍රී ලංකා සම්බාධක, ISAF බලපෑමෙන් පසු ඇෆ්ගනිස්ථානය, පකිස්ථානය ආසියානු හා කලාපීය වශයෙන් නැඟී සිටීම, ශ්‍රී ලංකාව - ගල්ෆ් සහ ආසියාව අතර ජාතියක්, චීනය සහ ශ්‍රී ලංකාව දශක හතරක නොබි‍ඳෙන සබඳතාව, සමෘද්ධිමත් ජාතියක් ලෙස නැඟී සිටීමේ අවශ්‍යතාවය ආදී මාතෘකා කීපයක් පිළිබඳව මෙම තෙදින සමුළුවේ දී සාකච්ඡා කිරීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aa14081711</link>
    <topic>කෝටි 1068 ක බස් 2200 ක් මේ වසරේම එයි</topic>
    <author>තාරක වික්‍රමසේකර</author>
    <content>තාරක වික්‍රමසේකරකෝටි 1068 ක පමණ වියදමකින් (මිලියන 10685) ලංගම සඳහා නව බස් රථ 2200 ක් ඉන්දියාවෙන් ආනයනය කරන බව ප්‍රවාහන නියෝජ්‍ය ඇමැති රෝහණ දිසානායක මහතා කීය.මෙයින් ආරම්භක බස් රථ 203 ක් මේ වන විට ගෙන්වා ඩිපෝ සඳහා බෙදා හැර ඇති බවත් බස් රථ 200 ක් මහා භාණ්ඩාගාර ප්‍රතිපාදන යටතේ සහ ඉතිරි බස් රථ 2000 ප්‍රවාහන අමාත්‍යාංශයෙන් ද ප්‍රතිපාදන සපයා ඇත.මේ බස් රථ ඩිපෝවල අවශ්‍යතා අනුව ඇණවුම් කර ඇති අතර මෙතරම් විශාල බස් තොගයක් ආනයනය කරන්නේ ප්‍රථම වතාවට බව ද ඇමැතිවරයා කීය. බස් රථ 2200 ම මේ වසර නිම වීමට පෙර ආනයනය කරන බව ද ඇමැතිවරයා කීය. මේ බස් රථ අතරින් 1400 ක් ආසන 54 බස් රථ වන අතර එම බස් රථයක වටිනාකම ලක්ෂ 45 කි. ආසන 42 බස් රථ 800 ක් ආනයනය කෙරෙන අතර එම බස් රථයක වටිනාකම ලක්ෂ 42 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=ab1408171</link>
    <topic>කොළඹ හිටපු අය උතුරේ යුද්ධය ගැන සාක්කි දෙන්නෙ කොහොම ද?</topic>
    <author>සංවාද සටහන</author>
    <content>මහාචාර්යනලින් ද සිල්වාමංගල සමරවීර එජාප මන්ත්‍රීවරයා මේ සතියේ කියල තිබුණා පරණගම මැතිතුමාගේ ප්‍රධානත්වයෙන් පත්කරල තියන අතුරුදන් වූවන්ගේ කොමිසමට විදේශිකයන් තුන්දෙනකු උපදේශකයන් ලෙස පත්කිරීම කළේ වෙන දේකට නෙවෙයි ජනාධිපතිතුමා යුද අපරාධ චෝදනාවලින් බේරගන්න කියලා. එයා කියනව මේ චෝදනා හමුදා නිලධාරීන්ට පටවන්නයි මේ හදන්නේ කියලත්. මංගලත් මේ කොමිසමට සාක්කි දෙන්න යනව කියලත් කියා තිබුණා. ඒක හොඳයි. එතකොට එයාගෙන් හරස් ප්‍රශ්න එහෙමත් අහයිනේ. එතකොට අපිට එයා දෙන උත්තරත් ‍බලාගන්න පුළුවන් වෙනවා.කොයි හැටි වෙතත් මංගල මන්ත්‍රීවරයා මේ කියන කාරණා පිළිබඳව අපට වෙනස් විදියට ප්‍රශ්න කරන්න වෙනවා. එජාපයේම තිස්ස අත්තනායක මහලේකම්වරයනම් කියන්නේ පරණගම මහත්තයගේ නායකත්වයෙන් යුත් අතුරුදන් වූවන්ගේ කොමිසමට අලුතෙන් සාමාජිකයන් පත්කරල එය පුළුල් කිරීමක් කරල කියලයි.එයාට තේරෙන්න නැති බව පේනවා කොමිසමේ උපදේශකයන් හා සාමාජිකයන් අතර වෙනස. උපදේශකයන් කියන්නේ කොමිසම යමක් ඇහුවොත් උපදෙස් දෙන අය. කොමිසම ඇහුවොත් මේ අය උපදෙස් දෙයි. ඒ දෙන උපදෙස් කොමිසම අහන්නත් ඕන.දැන් මංගල කියන කාරණාව බලන්න මංගල කියනවා මේ උපදේශකයන් ඩෙස්මන්ඩ් ද සිල්වා වගේ උපදේශකයන් පත්කළේ ජනාධිපතිවරයා බේරගන්න කියලා. එතකොට මංගල දැනටම ඔය චෝදනාවලට ජනාධිපතිවරයා වැරැදිකාරයා කියල චෝදනා කරල තීරණය කරලත් ඉවරයි.එයා එහෙම නිගමනයකට ආවේ කොහොම ද කියල අහන්න ඕන. තිස්ස අත්තනායක මහත්මයත් මේ කතාව අනුමත කරනව ද අහන්න ඕන. මේවා ගැන කතා කිරීම ඉස්සරහට වැදගත් වෙයි. මේ උපදේශකයන් නැත්නම් පරණගම කොමිසම සමබර වාර්තාවක් ඉදිරිපත් කරයි කියල මංගල පිළිගන්නව ද කියල ඔහු කියන දෙයින් තාම පැහැදිලි නැහැ.ජනතා විමුක්ති පෙරමුණත් මේ දිනවල නොයෙක් කතන්දර කියනව. මේ කොමිසමට පත්කළ උපදේශකයන් කවුද කියල අහනවා.ජවිපෙට ඉල්ලන්න තියෙන්නේ ඒ කාලේ ජවිපෙ ඝාතන පිළිබඳවත් කොමිසමක්. මොකද තිස් අවුරුදු ඝාතනවලට හැත්තෑ ගණන්වල ඉඳල 1987 - 1992 කාලේ ජවිපෙ කළ ඝාතනත් මේ කාල පරිච්ඡේදයට ඇතුළත්. එතකොට තිස් අවුරුදු යුද්ධය ගැන හොයන්න කොමිසමක් පත්කළානම් එල් ටී ටී ඊ එකෙන් කළ අතුරුදන් කිරීම් හා දේපළ හානි ගැන සොයා බලනව වගේම 87 - 92 කාලෙ ඔය මවු පෙරමුණෙන් වගේ කියන ජවිපෙන් අතුරුදන් කළ අය ගැන ඝාතන ගැන වගේම, දේපළවල හානියත් හමුදාවේ ක්‍රියාවනුත් කොයි තරම් ද කියල සොයාගන්න පුළුවන්.ලංගම බස් ගිනි තැබීම ගැනත් විභාග කරන්න පුළුවන්. පරණගම අතුරුදන් වූවන්ගේ කොමිසමට මේ කාරණා ගැන හොයන්න ගියාම එම කටයුතු ප්‍රමාණයට වැඩිනම් වෙනත් කොමිසමක් හරි පත් කරල විභාග කරන්න පුළුවන්.ජවිපෙ චෝදනා කරනවා ඌව පළාත් සභාවට නාමයෝජනා දුන්න දවසේ ආණ්ඩුව වගේම එජාපයත් පෙළපාළි ගිහිල්ලා නීති කැඩුව කියලා. ඒව පරීක්ෂා කරන්න ඕන. නමුත් ජවිපෙ ඒ ගැන දොස් කියන්නේ ඇයි? ඒගොල්ලොත් පෙළපාළි පිකටින් කරනව කොටුව දුම්රිය පොළ ඉදිරිපිට නැත්නම් ලිප්ටන් වට රවුමේ. මේ පිරිස තැන් දෙකකට එක්රැස් කරන්නවත් ප්‍රමාණවත් නැහැ. ජේවීපීයත් පෙළපාළි යන්න කැමැති වුණත් ඔවුන්ට කොළඹින් පිට මිනිස්සු ගෙනිහින් පෙළපාළි සංවිධානය කරන්න බැහැ. ඌවේ ජවිපෙ පෙළපාළි යනවනම් බදුල්ල මොනරාගල දිස්ත්‍රික් දෙකේම පෙළපාළි යන්න කොළඹ ඉඳල සෙනඟ ගෙනියන්න වෙනවා.දැන් ප්‍රජාතන්ත්‍රවාදී අයිතිය ගැන කතා කරන ජවිපේ අහිංසක පක්ෂයක් ද? ඔවුන් මේ රටේ පැවැත්වුණ මුල්ම පළාත් සභාවේ මැතිවරණයේදී ක්‍රියා කරපු ආකාරය කාටහරි මතක් කරන්න පුළුවන් ද? මුලින්ම ඡන්දෙ පාවිච්චි කරන කෙනාට වෙඩි තියන්න, අත කපන්න කියල නියම කළා.එක එක තැන්වල විවිධ ස්වරූපවලට ජවිපෙ ක්‍රියාත්මක වුණා. ඡන්දෙ දාන්න ආ මිනිස්සුන්ව බිය ගන්වල එළෙව්වා. දැන් ඒවා ජවිපෙට අමතක වෙලා ද? මේ කොමිසමට බලතල නැතිනම් බලතල දීල නිලධාරින් මදිනම් නිලධාරීන් දීල මේ කාරණා ගැනත් හොයන්න පුළුවන්. මේව ගැනත් අවධානය යොමු කළ යුතුයි.පරණගම මහත්තයගේ සභාපතිත්වයෙන් යුත් අතුරුදන් වූවන් ගැන හොයන කොමිසමට සාක්කි දෙන්න රායප්පු ජෝෂප් බිෂොප් වරයත් ගිහිල්ල තිබුණා. ඔහු කියල තිබුණා තමා කොමිසම ඉදිරියට ආවත් කොමිසම ගැන කිසිම විශ්වාසයක් නැහැ කියලත්. ඒත් දැන් එහෙම කියල කොමිසම ඉදිරියට යනවා.මෙතුමා කියන දේ කවුරුත් දන්නවා. දහස් ගණන් අතුරුදන් කියනවා. දෙමළ ජනයා සමූල ඝාතනය කළා කියනව වගේ භයානක වචන මෙතුමා පාවිච්චි කරන්නේ. සමූල ඝාතනයක් වුණානම් දෙමළ ජනයා ඉතුරු වෙලා ඉන්න බැහැනේ. තේරුමක් නැති වචන මේ අය පාවිච්චි කරන්නේ, බටහිර රටවල් දෙමළ ඩයස්පෝරාව හරහා මේ චෝදනා තමයි අපේ රටට එල්ල කරන්නේ.ඔය කියන මන්නාරම දිස්ත්‍රික්කයෙන් අතුරුදන් වූවන්ගේ කොමිසමට පැමිණිලි කීය ද ලැබිල තියෙන්නේ. ඒ පැමිණිලි දෙසිය ගණනක්. පැමිණිලි තුන්සියකට වැඩි නැහැ. මේ පැමිණිලි කාගෙන් ද ලැබිල තියෙන්නෙ, කාට විරුද්ධව ද? ආණ්ඩුවට විරුද්ධව ද? හමුදාවට විරුද්ධව ද? නැහැ මේ පැමිණිලි ඔක්කොම වගේ ලැබිල තියෙන්නේ එල් ටී ටී ඊ යට විරුද්ධව.ආණ්ඩුවට හමුදාවට විරුද්ධව නෙවෙයි. මේ කොමිසමට පැමිණිලි කරල තියෙන්නේ ඒ ප්‍රදේශයේ මහජනයානේ. එතකොට කොමිසම ඉදිරියට ගිහින් රායප්පු ජෝෂප් බිෂොප්වරයා කියනව මේ කොමිසම ගැන කිසිඳු විශ්වාසයක් නැහැ හරියට අපි කියන විදියට කොමිසම ගැන සතේක විශ්වාසයක් නැහැ කියනවා.එතකොට එයා කියන්නේ දෙමළ ජනයා ගැනත් කිසිම විශ්වාසයක් නැහැ කියන එකනෙ. දෙමළ ජනයා අතුරුදන් වූවන්ගේ කොමිසමට පැමිණිලි කළේ ඒ කොමිසම පිළිගත් හන්දනෙ. එතකොට රායප්පු ජෝෂප් බිෂොප්වරයා කියන කතාව එහෙ දෙමළ මිනිස්සුම අනුමත කරන්නේ නැහැ. එයා කියන සමූල ඝාතන කතාත් පිළිගන්නේ නැහැ.දෙමළ මිනිස්සු පිළිගන්න නිසා අතුරුදන් වූවන්ගේ කොමිසමට පැමිණිලි කරල. එල් ටී ටී ඊ යට විරුද්ධවයි ඒ පැමිණිලිත් කරල තියෙන්නේ. ලෝකයේ වෙන කිසිම හමුදාවක් නොකරන විදියට තමන්ට තියන නීතිමය අයිතිය තුළයි හමුදාව මේ මෙහෙයුම කරල තියෙන්නේ කියල පිළිගන්න වෙනවා.දැන් බලන්න ඇමෙරිකන් හමුදාව කරන දේ අදත් කළු ජාතිකයන් බල්ලෝ වගේනේ ඒ රටේ මරල දානව කියන්නේ. කළු ජාතිකයෝ මරා දැමීම ගැන ඇමෙරිකාවේ වරින්වර චෝදනා නැ‍ඟෙනවා.ඒ රටේ පොලීසියට හමුදාවට සාමාන්‍ය තත්ත්වය යටතේත්. නමුත් එහෙම තත්ත්වයකට ලංකාවේ දෙමළ ජනයාට මුහුණ දෙන්න වෙලා නැහැ.දහස් ගණන් ජනයා මැරීම ගැන එල් ටී ටී ඊ යට තමයි චෝදනාවන් තියෙන්නේ. දැන් නීති ඉදිරියේ උසාවියක යම් කෙනෙක් සාක්ෂි දෙනවනම් තමන් ඇස් දෙකෙන් දුටු දෙයක් කනින් ඇසූ දෙයක් ගැන සාක්ෂි දෙන්න ඕන. එහෙම නැතිනම් වෙන්නේ තුන්වැන්නෙක් දැකපු දෙයක් ගැන, තුන්වැන්නෙක් කියපු දෙයක් අහල කියන එකනේ. ඒව අහුලගත්තු සාක්ෂි.නවිපිල්ලේ මහත්මිය පත්කළ කොමිසමට විග්නේෂ්වරන්ල වගේ අය සාක්කි දෙන්න යනව කියල කියනවා. ඒ අය සාක්කි දෙන්නේ යුද්ධය දැකල ද, කොළඹ උන්න එයා කොහොම ද යාපනේ, මඩකළපුවේ නැතිනම් මුලතිව් වුණ දේවල් ගැන සාක්කි දෙන්නේ. මේ අය රිපෝටර්ල වාගේනේ. කවුරුත් කියපු දෙයක් ගැන කියන්නේ.උසාවිවල සාක්කි දෙන්නේ ඇසින් දුටු අය. එතකොට ප්‍රශ්න කරල හරස් ප්‍රශ්න දාල සැක හැර ගන්න පුළුවන්. කාගෙන්වත් අහගෙන අහපු කතාවක්නම් හරස් ප්‍රශ්න අහන්නේ කොහොම ද?එතකොට සිද්ධි වුණ තැන්වලටම ගිහිල්ල සාක්ෂි විභාග කරන පරණගම කොමිසමට දෙන සාක්ෂිවල විශ්වාසය වැඩියි. නමුත් රායප්පු ජෝෂප් ‍බිෂොප්වරයා කියන්නේ පරණගම කොමිසමට සාක්ෂි දෙන්න විශ්වාසයක් නැති ය කියලයි.පරණගම කොමිසමට කළ පැමිණිලිවලින් එල් ටී ටී ඊ ය කළ ඝාතන අතුරුදන් කිරීම් ගැන හෙළි වෙනවා. ඇයි ඒ කොමිසම ඉස්සරහට ගිහින් සාක්ෂි නොදෙන්නේ. සාක්ෂි දෙන කෙනෙක් ඉන්නවනම් ආණ්ඩුවට හරි වෙන කාටහරි කරදර කරන්න බැහැ. ඔක්කොම බලාගෙන ඉන්නේ.පරණගම කොමිසමට බලතල දෙන්න ඕන 87 - 92 වුණ දේවල් හොයන්න. 2009 නන්දිකඩාල්වලින් අවසන් වුණ අවුරුදු 28 ක පමණ යුද කාලය තුළ තමයි මේ සිද්ධීනුත් වුණේ. හම්බන්තොටදී හරි කොළඹදී හරි කොහෙහරි මේ සිද්ධි වුණානම් ලංකාවේ වුණ දේවල් ගැන පරීක්ෂා කරන්න ඕනැ.මේ හුඟක් අය බටහිර රටවල් නවිපිල්ලේ චෝදනා කරන්නේ යුද්ධෙ අවසාන සතියේ වුණා ය කියන දේවල් ගැනනේ. අර සුදු කොඩි කතාව. මේ සුදු කොඩි කතාව කිව්වේ සරත් ෆොන්සේකා මහත්තය අම්බලන්ගොඩදීත් රත්නපුරේදීත් කරපු ප්‍රකාශවලින්නේ. සුදු කොඩි අරන් යටත්වෙන්න ආපු එල් ටී ටී ඊ නායකයන්ට ආරක්ෂක ලේකම්වරයා වෙඩි තියන්න කිව්වා කියල කිව්වය කියන කතාවක් කවුද ජනමාධ්‍යවේදියකුට ඇහුණා කියල මේ කතාව අරගෙන ගියේ.එහෙම අණ දීමක් කළානම් ඒක ආරක්ෂක ලේකම්වරයා එවකට හිටපු හමුදාපතිවරයාටනේ කරන්න ඕන. ඒ සරත් ෆොන්සේකාට.මේ තොරතුරු ලැබුණ ජනමාධ්‍යවේදියා කවුද? ඒ ජනමාධ්‍යවේදියා කොහෙන්ද මේ තොරතුරු දැනගත්තේ. අපිටත් තොරතුරු දැනගන්න අයිතියක් තියෙනවා. කවුද ඒ ජනමාධ්‍යවේදියා කොහෙන්ද ඒ තොරතුරු දැනගත්තේ කියලා.අපි දන්නවා රටකට ආණ්ඩුවක් පත් කරන්නේ ප්‍රධාන වශයෙන්ම ඒ රටේ ස්වෛරී භාවය ආරක්ෂා කරන්න. කනබොන දේවල් ගැන කතා කිරීම දෙවන කාරණා. එක එක දේවල්වලට මුවා වෙලා ජනමාධ්‍යවලට හරි ජනමාධ්‍යවේදියකුට හරි රටේ ස්වෛරී භාවයට තර්ජනයක් කරන්න දෙන්න බැහැ. ඒව හෙළි කරන්න ඕන කියලයි කිව යුත්තේ.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=ab1408172</link>
    <topic>වැදි ජනතාවත් මැතිවරණ වරම් ඉල්ලති</topic>
    <author>චන්දන බණ්ඩාර</author>
    <content>ගිය සතියේ ජනාධිපතිතුමා ශ්‍රී දළදා පෙරහර බැලීමට ගියේය. ජනාධිපතිතුමා ජනාධිපති මැදුර අසළ කුටියක සිට පෙරහර බැලුවේය. පෙරහර නරඹමින් ජනාධිපතිතුමා මැති ඇමැතිවරුන් සමග පෙරහර බැලුවේ පෙරහරේ අතීත තොරතුරු සහ තවත් තොරතුරුද නරඹමිනි. ජනාධිපතිතුමා සමග පෙරහර නැරැඹීමට ඇමැති කෙහෙළිය රඹුක්වැල්ල, මධ්‍යම පළාත් ආණ්ඩුකාර ටිකිරි කොබ්බෑකඩුව , මධ්‍යම පළාත් මහ ඇමැති සරත් ඒකනායක සහ පාර්ලිමේන්තු මන්ත්‍රී ලොහාන් රත්වත්තේ ඇතුළු පිරිසක් එක්ව සිටියහ.පෙරහර නරඹමින් සිටි ජනාධිපතිතුමා එක් වරම පෙන්වුයේ පෙරහරේ යමින් සිටි අලි පැටවකු ගැනය. " අර අලි පැටියා පෙරහරේ යන්නේ එයා අල්ලා ගත් අලි පැටියෙක්ද දන්නේ නෑ. ජනාධිපතිතුමා අලි පැටියා පෙන්වමින් කියා සිටියේය. ජනාධිපතිතුමා ඇතුළු මැති ඇමැතිවරු අසළින් ගිය ඇත් ගොව්වාටද මේ කථාව ඇසුණේය. ඒ සමගම ඇත් ගොව්වා තරමක් කලබලයෙන් එම ස්ථානයෙන් අලි පැටවාද සමගින් නික්ම ගියේය.ඉන් අනතුරුව ජනාධිපතිතුමා තවත් අලි පැටියකු පෙන්වමින් ඇමැති කෙහෙළිය රඹුක්වැල්ලට කිවේ " මේ අලි පැටව් හරියට හොර වාහන වගේයි. මෙයාලාට ලයිෂන්, ඉන්ෂුවරන්ස් ,එන්ජින් නම්බර්, චැසි නම්බර් මොනවත් නෑ. ඒ නිසා මේ ගැන විධිමත් පරීක්ෂණයක් කරන්ඩ ඕනෑ. කෝ අලි පොත ගේන්ඩ " ජනාධිපතිතුමා කිවේ බැරැරුම් ලෙසටය.ඉන් අනතුරුව ජනාධිපතිතුමා ඇතුළු මැති ඇමැතිවරුන්ගේ නෙත් සිත් ඇද ගත් තවත් දර්ශනයක් වීය. එනම් කුඩා දරුවෙකුගේ නර්තන විලාශයකි. ජනාධිපතිතුමා ඒ දරුවා සිය ආසන්නයට පැමිණි පසුව විමසා සිටියේ" ආ කොහොමද මෙච්චර ලස්සනට නටන්ඩ ඉගෙන ගත්තේ. " ජනාධිපතිතුමා එසේ අසමින් ඒ දරුවාගේ පාසලේ නම සහ දරුවාගේ නම අසාගෙන සිටියේය.ගිය සිකුරාදා දිනයේ එ.ජා.ප නායකයා හමුවීමට එක්සත් භික්ෂු පෙරමුණේ ස්වාමීන්වහන්සේ පිරිසක් පැමිණ සිටියහ. පුජ්‍ය ගිරාඹේ ආනන්ද , තීනියාවල පාලිත, බෝපිටියේ දම්මිස්සර ඇතුළු හිමිවරු පිරිසක් එම ස්වාමීන්වහන්සේ පිරිසට ඇතුළත්ව සිටියහ.එක්සත් භික්ෂු පෙරමුණ සහ එ.ජා.ප නායකයා අතර පැවැති සාකච්ඡාවේ අරමුණ වුයේ එ.ජා.ප යේ ඉදිරි කටයුතු සැලසුම් කිරිම ගැනය. මේ අතරතුර ගිය සතියේ මහරගම තරුණ සේවා සභා ශ්‍රවණාගාරයේදී කිතලගම සෝමසාර හිමියන්ට අක්තපත්‍ර ප්‍රධානය කිරීම සඳහා වු උත්සවයක් පැවැත්විණි. මේ අවස්ථාවට එ.ජා.ප නායක රනිල් වික්‍රමසිංහ , කථානායක චමල් රාජපක්ෂ, ඇමැති දිනේෂ් ගුණවර්ධන සහ ඇමැති බන්දුල ගුණවර්ධන ඇතුළු පිරිසක් එක්ව සිටියහ.මේ උත්සවයේදී එ.ජා.ප නායකයා කීවේ දේවාල ගම් පනත වෙනස් කිරීමට කැබිනට් පත්‍රිකාවක් ඉදිරිපත් වී ඇති බවය. එහෙම වුණොත් අපිට දැන් මේ විදියට අක්තපත්‍ර ප්‍රදානය කරන්ඩ ලැබෙන්නේ නෑ. ඒ වෙනුවට ගැසට් එකක් තමයි ප්‍රධානය කරන්ඩ වෙන්නේ. " එ.ජා.ප නායකයා කියා සිටියේය.ඉන් අනතුරුව ඇමැති බන්දුල ගුණවර්ධනද අදහස් දැක්වුයේය. " ඔය කියන ගැසට් නිවේදනය තවම කැබිනට් එකෙන් අනුමත කරලා නෑ. මේ ගැන විවිධ මතවාද තිබෙනවා. නමුත් අපේ රජය බුදදහමට හානි වෙන කිසිම දෙයක් කරන්නේ නෑ." ඇමැති බන්දුල ගුණවර්ධන කියා සිටියේය.ගිය සතියේදී එ.ජා.ප යේ ගමින් ගමට වැඩසටහන පැවැත්විණි. ඒ බිංගිරිය නගරයේදීය. මේ වැඩසටහන සංවිධානය කර තිබුණේ එ.ජා.ප පාර්ලිමේන්තු මන්ත්‍රී නලීන් බණ්ඩාර විසිනි. ගමින් ගම වැඩසටහනට එ.ජා.ප නායක රනිල් වික්‍රමසිංහ ,පාර්ලිමේන්තු මන්ත්‍රීවරුන් වෙන සුජිව සේනසිංහ, අශෝක් අබේසිංහ සහ අකිල විරාජ් කාරියවසම් ඇතුළු පිරිසක් එක්ව සිටියහ.එමෙන්ම එදින බිංගිරිය මැතිවරණ කොට්ඨාශයේ එ.ජා.ප කාර්යාලයක් වීවෘත කිරීමද සිදු වීය.මේ අතරතුර ගිය සතියේදී එ.ජා.ප සන්නිවේදන බලකා කමිටුව එ.ජා.ප නායකයාගේ ප්‍රධානත්වයෙන් රැස්වීය. එහිදී සාකච්ඡාවට ලක් වුයේ ඌව මැතිවරණයේදී අනුගමනය කළ යුතු උපාය මාර්ග පිළිබදවය. එමෙන්ම ඌව පළාතේ එ.ජා.ප මැතිවරණ කටයතු සිදු කිරීම පවරා තිබෙන එක් එක් පාර්ලිමේන්තු සහ පළාත් සභා මන්ත්‍රීවරුන්ගේ කාර්ය භාරය සතිපතා සමාලෝචනය කිරීමටද එ.ජා.ප නායකයා එහිදී තීන්දු කළේය.මේ අතරතුර ගිය සතියේදී එ.ජා.ප මහ ලේකම් තිස්ස අත්තනායක විසින් ඌව පළාත් සභාවට එ.ජා.ප යෙන් තරඟ වදින අපේක්ෂකයන්ගේ වත්කම් බැරකම් ප්‍රකාශ මැතිවරණ කොමසාරිස්වරයාට බාර දුන්නේය. එහිදී මැතිවරණ කොමසාරිස්වරයා එ.ජා.ප අපේක්ෂකයන්ගේ වත්කම් බැරකම් ප්‍රකාශ ලබා දීම ගැන සිය ස්තුතිය ප්‍රකාශ කළේය.ඇතැම් හිමිවරුන් මැති ඇමැතිවරුන් සමග ඇති කර ගන්නා ගැටලු නිසා ඒ පිළිබඳව ස්වාමීන්වහන්සේ දැනුම්වත් කරන ලෙසට ඉල්ලමින් ගිය සතියේ මැති ඇමැතිවරු පිරිසක් මල්වතු සහ අස්ගිරි මහනායක හිමිවරුන් බැහැ දැක විශේෂ ඉල්ලීම් කීපයක් ඉදිරිපත් කළහ. මැති ඇමැතිවරුන් මල්වතු අස්ගිරි මහනායක හිමිවරු මුණ ගැසුණු අවස්ථාවේ එය ආවරණය කිරීමට ගිය මාධ්‍යවේදීන්ට ඇමැති මර්වින් සිල්වා ජාතක කථාවක් කියමින් මාධ්‍යවේදීන්ට එම ස්ථානයෙන් ඉවත්ව යන ලෙස කීවේය. ඒ අනුව මාධ්‍යවේදීන්ද ස්ව කැමැත්තෙන්ම එම ස්ථානයෙන් ඉවත්ව ගියේය.ඉන් අනතුරුව මැති ඇමැතිවරු පිරිස මල්වතු මහනායක හිමියන්ට සහ අස්ගිරි මහානායක හිමියන්ට කරුණු පැහැදිලි කළහ. " අපේ නායක හාමුදුරුවනේ අපි ඔබවහන්සේ බැහැ දකින්ඩ ආවේ අපි කථා කරන මේ හාමුදුරුවන්වහන්සේට විරුද්ධව අපේ රාජිත ඇමැතිතුමා පවරපු නඩුවක් අධිකරණයේ විභාග වෙන්ඩ නියමිතව තිබියදී. අපි ඒක අධිකරණයෙන් විසඳා ගන්ඩ කැමැතියි. නමුත් අපි ආවේ මේ ගැන ඔබවහන්සේ දැනුම්වත් කරලා ඔබවහන්සේගෙන් පිළිසරණක් ලබා ගන්ඩ. " ඇමැති මර්වින් සිල්වා ඉල්ලා සිටියේය." ඒ ව‍ගේම අපේ නායක හාමුදුරුවනේ අපි සතියක් යනතුරු ඔය කියන ස්වාමීන්වහන්සේ ගැන කිසිම දෙයක් මාධ්‍යවල හෝ රැස්වීම්වල කියන්නේ නෑ. ඔබවහන්සේ මැදිහත් වෙලා මේ ගැටුම විසඳන්ඩ. " ඇමැති රාජිත සේනාරත්න ඇතුළු මැති ඇමැතිවරු ඉල්ලා සිටියහ.මේ සියලු කාරණා ගැන අවධානයෙන් අසාගෙන සිටි මල්වතු සහ අස්ගිරි මහනායක හිමිවරු මැති ඇමැතිවරුන්ටද උපදෙස් රැසක් ලබා දුන්හ. ඉන් අනතුරුව අස්ගිරි මහනායක හිමියන් ප්‍රකාශ කළේ මේ ගැන ෙත්‍රෙයිනිකායික මහානායක හිමිවරු සමග සාකච්ඡා කොට සතියක් ඇතුළත මේ ගැන නිවේදනයක් නිකුත් කරන බවය. ඉන් අනතුරුව මැති ඇමැතිවරු පිරිස යළිත් කොළඹ බලා පැමිණියහ.මේ අතරතුර මල්වතු අස්ගිරි මහනායක හිමිවරු සමග පැවැති සාකච්ඡාව ගැන ජනාධිපතිතුමා ඇමැති මර්වින් සිල්වාගෙන් සහ පාර්ලිමේන්තු මන්ත්‍රී තිලංග සුමතිපාලගෙන් විමසා තිබිණි." මොකක්ද තිලංග වුණේ " ජනාධිපතිතුමා විමසා සිටියේය.ඉන් අනතුරුව පාර්ලිමේන්තු මන්ත්‍රී තිලංග මැති ඇමැතිවරුන් මහානායක හිමිවරුන්ට පැහැදිලි කළ කාරණා සහ මහානායක හිමිවරු මැති ඇමැතිවරුන්ට දුන් උපදෙස් ගැන ජනාධිපතිතුමා දැනුම්වත් කළේය."තිලංග මේ විදියට මැති ඇමැතිවරු ස්වාමීන්වහන්සේ එක්ක යම් යම් මත ගැටුම් ඇති කර ගන්න එක හොද නෑ. ඒක අන්තිමයට පක්ෂයට බලපානවා. අපි ස්වාමීන්වහන්සේට ගරු කළ යුතුයි. යම් යම් වැරැදි දේවල් කවුරුහරි අතින් වුණත් මැති ඇමැතිවරු විදියට කටයුතු කරනකොට දුර දිග හිතලා බලා වැඩ කරන්ඩ ඕනේ. මැති ඇමැතිවරු කල්පනාවෙන් කටයුතු කරන්ඩ ඕනේ. ඒ වගේම මේවා දුර දිග ගෙනියන්ඩ එපා. අපි මේ ගැන පක්ෂය විදියට ඉතාම පුළුල්ව සාකච්ඡා කරන්ඩ ඕනේ. මේ වගේ අවස්ථාවල මැති ඇමැතිවරු හැසිරෙන්ඩ ඕනේ විදිය ගැන" ජනාධිපතිතුමා පාර්ලිමේන්තු මන්ත්‍රී තිලංගට කීවේය.ගිය සතියේදී ගම්පහ දිස්ත්‍රික් යොවුන් පෙරමුණේ ක්‍රියාකාරී වැඩසටහන් මාලාවේ සමාරම්භක උත්සවය පැවැත්විණි. එය පැවැතියේ එ.ජා.ප නායකත්ව මණ්ඩලයේ සභාපති කරු ජයසුරියගේ ප්‍රධානත්වයෙනි. එ.ජා.ප උප නායක පාර්ලිමේන්තු මන්ත්‍රී ජෝශප් මයිකල් පෙරේරා , ජාතික යොවුන් පෙරමුණෙ සභාපති පාර්ලිමේන්තු මන්ත්‍රි රුවන් විජේවර්ධන, පාර්ලිමේන්තු මන්ත්‍රී අජිත් මාන්නපෙරුම සහ බස්නාහිර පළාත් සභාවේ විපක්ෂයේ ප්‍රධාන සංවිධායක හර්ෂණ රාජකරුණා ඇතුළු නියෝජිත පිරිසක් ඊට එක්ව සිටියහ." දැන් අපේ පක්ෂය පක්ෂයේ තරුණ ජවය පක්ෂයේ තහවුරු කිරීම සඳහා වැඩසටහනක් දියත් කරලා තියෙනවා. අපේ පක්ෂයේ ඥාති සංග්‍රහයක් නැහැ. ඒ නිසා තරුණයන්ට දේශපාලනයේ හිණි පෙත්තටම නැඟීමේ අවස්ථාව ඇති නිසා මේ අවස්ථාවේ පක්ෂයට කැපවී වැඩ කරලා තමන්ගේ අනාගතය සකසා ගන්ඩ" එ.ජා.ප නායකත්ව මණ්ඩල සභාපතිවරයා කියා සිටියේය.ඌව පළාත් සභා මැතිවරණය වෙනුවෙන් එ.ජා.ප මැතිවරණ කටයුතු සංවිධානය කිරීම සඳහා ගිය සතියේදී එ.ජා.ප නායකත්ව මණ්ඩල සභාපතිවරයා මහියංගනය ආසනයට ගියේය. මහියංගනය එ.ජා.ප සම ආසන සංවිධායකවරුන් වන ප්‍රදීප් විජේවර්ධන සහ උපාලි සේනාරත්න ඇතුළු හිටපු එ.ජා.ප පළාත් සභා මන්ත්‍රීවරු රැසක් මේ අවස්ථාවට එක්ව සිටියහ. එහිදී එ.ජා.ප නායකත්ව මණ්ඩල සභාපතිවරයා හිටපු පළාත් සභා මන්ත්‍රීවරු සමග සාකච්ඡා කළේ ඌව පළාත් මැතිවරණයේ ප්‍රචාරක කටයුතු සිදු කරන ආකාරය ගැනය. එමෙන්ම මැතිවරණ කටයුතු මෙහෙයවිය යුතු ආකාරය ගැනද අවශ්‍ය උපදෙස් එහිදී එ.ජා.ප අපේක්ෂකයන්ට කරු පැහැදිලි කර දුන්නේය. මේ අවස්ථාවට එ.ජා.ප ජාතික සංවිධායක දයා ගමගේද එක්ව සිටියේය.එ.ජා.ප නායකත්ව මණ්ඩල සභාපතිවරයා මහියංගනයේ කළ සංචාරය අතරතුර වැදි නායක වන්නිලැ ඇත්තෝද හමුවීය. මෙහිදී වැදි නායක වන්නිලැ ඇත්තෝ විසින් කරු ජයසුරියගෙන් විශේෂ ඉල්ලීමක්ද කළේය. " අපේ ප්‍රජාවේ නියෝජිතයන්ටත් මැතිවරණවලට ඉදිරිපත් වෙන්ඩ අවස්ථාව ලබා දෙන්ඩ. " කියාය. " අපේ පක්ෂය ඩී.එස් සේනානායක යුගයේ ඉඳලාම වැදි ජනතාව සමග සහයෝගයෙන් කටයතු කළා. ඒ ව‍ගේම අපි ඔවුන්ගේ අයිතිවාසිකම් ආරක්ෂා කරන්ඩ කටයතු කළා. " කරු ජයසුරිය කියා සිටියේය.ඉන් අනතුරුව එදිනම පස්සර එ.ජා.ප කාර්යාලය විවෘත කිරීම සිදු වීය. ඒ වේලායුදන් ඌව පළාත් අපේක්ෂකයාගේය. මේ අවස්ථාවට හිටපු ආරක්ෂක ඇමැති අනුර බැස්ටියන් , හිටපු ගමනාගමන ඇමැති උපාලි පියසෝම, හිටපු අධිකරණ ඇමැති මහේන් ගුණසේකර , හිටපු පාර්ලිමේන්තු මන්ත්‍රී අශෝක සෝමරත්න ඇතුළු දිව‍යිනේ නන්දෙසින් පැමිණි විශාල නියෝජිත පිරිසක් මේ අවස්ථාවට එක්ව සිටියහ. එ.ජා.ප නායකත්ව මණ්ඩල සභාපතිවරයාගේ මේ සංචාරයේදී මහියංගනය, වියළුව , පස්සර , හපුතලේ සහ බණ්ඩාරවෙල යන ආසනවලට ගොස් එහි ජනතාව දිරිමත් කිරීමටද කරු අමතක නොකළේය.යුරෝපයේ ප්‍රධාන සංඝනායක හිමිපාණන්ගේ මුලිකත්වයෙන් ඕස්ට්‍රියාවේ මුදිතා පදනම මගින් සෑම වසරකම ශ්‍රීලංකාවේ අඩු ආදායම් ලාභි පාසල් ශිෂ්‍ය ශිෂ්‍යාවන්ට හා වෛද්‍ය විද්‍යාල සිසුන්ට ශිෂ්‍යත්ව පිරිනමනු ලබයි. මෙවර වැලිවේරිය ඇඹරලුව දකුණ ශ්‍රී නාග පිරිවෙන් විහාරස්ථානයේදී මේ උත්සවය පැවැත්විණි. මේ උත්සවයටද එ.ජා.ප නායකත්ව මණ්ඩල සභාපතිවරයා සහභාගී වුණේය. එහිදී කරු ශිෂ්‍යත්ව ලාභීන්ට උපදෙසක්ද ලබා දුන්නේය. " ඔබ හැම විටම උත්සාහ කරන්ඩ දෙමව්පියන්ගේ ගෞරවය රැක ගන්ඩ. ඒ ව‍ගේම විනය ගරුක ජීවිතයක් ගත කරන්ඩ උත්සාහ කරන්ඩ" කරු උපදෙස් දුන්නේය.හලාවත මාදම්පේ තනිවැල්ලේ දේවාලයේ පැවැත්වෙන නානුමුර මංගල්‍යයටද පසුගිය දශක දෙකක පමණ කාලයක සිට කරු ජයසුරිය සහභාගී වුණේය. කරු මෙවරද ඊට සහභාගී වී ආශිර්වාද ලබා ගත්තේය. නිට්ටඹුව උපනන්ද හිමියන්ට අක්තපත්‍ර ප්‍රධානය කිරීමේ උත්සවයටද කරු ගිය සතියේ සහභාගී වුණේය.පාර්ලිමේන්තු මන්ත්‍රීවරයෙකු මෙන්ම ලෝකයේ විශිෂ්ඨ ක්‍රිකට් ක්‍රිඩකයකු ලෙස නම් දරා සිටින සනත් ජයසුරියට පසුගියදා හදිසි හෘද රෝග තත්ත්වයක් නිසා රෝහල්ගතව ප්‍රතිකාර ලබන්නට සිදු වීය. මේ නිසා ‍රෝහල්ගතව ප්‍රතිකාර ලැබු සනත් ජයසුරිය ගිය සතියේ පාර්ලිමේන්තුවට පැමිණියේය. ඒ අතරතුර සනත් ජයසුරිය මන්ත්‍රීවරයා ගියේ පාර්ලිමේන්තුවේ ජනාධිපති කාර්යාලයටය. ඒ ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ හමුවීමටය. " අයියේ මගේ ජීවිතේ අනුනවයෙන් බේරුණේ. ඒක මතක් වෙනකොට ඇති වෙන බය කියන්ඩ බෑ." සනත් එසේ කියමින් කාමරයට ඇතුළු වුණේය." ඔයාගේ වගේ ක්‍රීඩාශීලී ශරීරයකට පපුවේ අමාරුවක් කොහොමද ඇතිවුණේ" හෙට්ටිගේ විමසා සිටියේය." ඒක තමයි අයියේ මට පපුවේ අමාරුව දැනෙනකොටම මං කතා කළේ මහාචාර්ය අර්ජුනද සිල්වාට. එයත් කිව්වේ මට ලොකු අසනීපයක් වේන්ඩ බැහැ කියලා. ඒත් රෝහල් ගත වෙන්ඩ කිව්වා. එහෙම ගිහින් පරීක්ෂණ කළා. මට කිව්වේ හෘද වස්තුවට සම්බන්ධ ප්‍රධාන ධමනිවලින් සියයට අනුවක් බ්ලොක් වෙලා කියලා. මාර වැඩේ කියන්නේ ඒ වෙලාවේ විශේෂඥ වෛද්‍ය මොහාන් රාජකරුණා කිව්වේ ඒ වෙනකොටත් හරිනම් ජීවත් වෙලා ඉන්න බැහැ කියලා. " සනත් ජයසුරිය කීවේ ජීවිත කාලයටම ආ ලොකුම මරණ බිය සිහිපත් කරමිනි." දැන් බය වෙන්ඩ එපා‍‍. ඔය බය නිතර තියා ගන්ඩ ගියාම ප්‍රශ්නයක්. ඔබතුමා රටට ලොකු සේවයක් කරලා තියෙන නිසා ඒ ආශිර්වාදය බලපානවා. පුළුවන් තරම් පිං දහම් කරන්ඩ. එතකොට ජීවිතය ආරක්ෂා වෙනවා. " හෙට්ටිගේ කීවේ නි‍යෝජ්‍ය ඇමැති සනත් ජයසුරියගේ අතින් අල්ලා ගනිමිනි." මගේ ඔපරේෂන් එක කරන්ඩ තිබුණේ අසීරුම තැනක. ඒක සාර්ථක වුණා. අපේ වෛද්‍යවරුන් මොන තරම් දක්ෂද කියලා හිතෙනවා. දෙවියන් බුදුන් මාව ආරක්ෂා කළා කියමින්. " නියෝජ්‍ය ඇමැති සනත් ජයසුරිය එතැනින් පිටව ගියේය.ජාතික නිදහස් පෙරමුණ ඌව පළාත් සභා මැතිවරණයට බදුල්ල දිස්ත්‍රීක්කය සඳහා පංචායුධය ලකුණ යටතේ ද මොණරාගල දිස්ත්‍රික්කය සඳහා එක්සත් ජනතා නිදහස් සන්ධානයේ බුලත් කොළය ලකුණ යටතේද තරඟ වැදීමට සූදානමින් සිටී.බදුල්ල දිස්ත්‍රීක්කයේ මැතිවරණ මෙහෙයුම් කටයුතු හිටපු සංස්කෘතික කටයුතු ඇමැති පියසිරි විජේනායකගේ ප්‍රධානත්වයෙන් නියෝජ්‍ය අමාත්‍ය වීරකුමාර දිසානායක, හිටපු පාර්ලිමේන්තු මන්ත්‍රී නිමල් ෙප්‍ර්මවංශ, පළාත් සභා මන්ත්‍රී නිමල් පියතිස්ස ඇතුළු මැති ඇමැතිවරුන්ගෙන් සමන්විත මෙහෙයුම් කමිටුවකටද මොනරාගල දිස්ත්‍රික්කයේ මැතිවරණ මෙහෙයුම් කටයුතු පක්‍ෂයේ ප්‍රධාන ලේකම් ප්‍රියන්ජිත් විතාරණ, පළාත් සභා මන්ත්‍රී දීපාල් ගුණසේකර, හිටපු පාර්ලිමේන්තු මන්ත්‍රී සමන්සිරි හේරත් යන පරිසගෙන් සමන්විත මෙහෙයුම් කමිටුවකටද පැවරී තිබේ.ඒ අනුව මැතිවරණ මෙහෙයුම් කටයුතු පිළිබඳව මෙන්ම, තම ක්‍රියාකාරී සැලැස්ම ජනාධිපතිතුමා ඇතුළු ආණ්ඩුව විසින් පිළිගැනීමෙන් අනතුරුව ගත යුතු ඉදිරි ක්‍රියාමාර්ග ගැන සාකච්ඡා කිරීමට ජාතික නිදහස් පෙරමුණේ දේශපාලන මණ්ඩලය පසුගිය බ්‍රහස්පතින්දා බත්තරමුල්ලේ පිහිටි පක්‍ෂ ප්‍රධාන කාර්යාලයේදී රැස් විය.‘‘මොණරාගල දිස්ත්‍රික්කයේ ප්‍රධාන රැලි 12ක්ද විමල් වීරවංශ ඇමැතිවරයා සහභාගී වන ජනහමු 78 ක්ද සෑම ඡන්ද මධ්‍යස්ථානයක්ම ආවරණය වෙන විදියට අපේ අපේක්‍ෂක හිටපු පාර්ලිමේන්තු මන්ත්‍රී පද්ම උදයශාන්ත ගුණසේකර සහභාගී වන ජනහමු 540 ක්ද පැවැත්වීමට කටයුතු කරලා තියෙනවා.’’ ප්‍රියන්ජිත් විතාරණ මොනරාගල දිස්ත‍්‍රික් ප්‍රචාරක සැලසුම පැහැදිලි කරමින් කීවේය.‘‘ජනාධිපතිතුමන් ප්‍රමුඛ ආණ්ඩුව අපේ යෝජනා 12ට අදාළ ක්‍රියාකාරී සැලැස්ම පිළිගැනීමත් එක්කම රටටත් ජනතාවටත් ජයග්‍රහණ රැසක් ලැබී තිබෙනවා. මේ ක්‍රියාකාරී සැලැස්මට ආණ්ඩුව එකගවීමත් එක්ක යළිත් ජනතා බලාපොරොත්තු දැල් වී තිබෙනවා. බෙදුම්වාදය දේශපාලනමය සහ පරිපාලනමය වශයෙන් පරාජයට පත් කිරීමට සමත් වන, ජනතාවට වඩාත් පුළුල් ලෙස ප්‍රජාතන්ත්‍රවාදී අයිතිවාසිකම් සහ ආර්ථික ඉඩ ප්‍රස්ථා ලබා දෙන ආකාරයේ නව ආණ්ඩුක්‍රම ව්‍යවස්ථා කෙටුම්පතක් ඉදිරි ජනාධිපතිවරණයට ජනතා අනුමැතිය සඳහා ඉදිරිපත් කිරීමට ජනාධිපතිතුමන් හා ආණ්ඩුව එකගවීම සුවිශාල ජයග්‍රහණයක්.ඒ වගේම දේශීය නිෂ්පාදන ආර්ථිකය බලගැන්වීමට සුවිශේෂ ක්‍රියාමාර්ග තුනක් ජාතික කර්මාන්ත බල ගැන්වීමට එවැනිම ක්‍රියාමාර්ග 03ක් ක්‍රියාත්මක කිරීමට ආණ්ඩුව එකග වී තිබෙනවා. මේ නිසා යටිතල පහසුකම් මත පදනම්ව යන ආර්ථික ගමන වෙනුවට රටට ගැලපෙන ආර්ථික ගමනක් නිර්මාණය කර ගන්ඩ පුළුවන් වේවි.මේ සියලූ එකඟතාවන් ගැන කතිකාව අපි ජනතාව අතරට රැගෙන යන්ඩ ඕනේ.’’ විමල් වීරවංශ ඇමැතිවරයා පෙන්වා දුන්නේය. ‘‘අපේ යෝජනාවලිය පළමුව ප්‍රතිපත්තිමය වශයෙන් පිළිගත් ශ්‍රී ලංකා නිදහස් පක්‍ෂ නායකත්වය අද වන විට ඊට අදාළ ක්‍රියාකාරී සැලැස්මටද ඔවුන්ගේ එකගතාව පළ කර තිබීම සතුටට කරුණක්. නමුත් මේ ක්‍රියාකාරී සැලැස්ම යටතේ ක්‍රියාමාර්ග 26ක් ක්‍රියාවට නැංවිය යුතුව තිබෙනවා. ඒවා ක්‍රියාවට නැංවීමෙන් පමණයි රටට සැබෑ ජයග්‍රහණ ලබා ගන්ඩ පුළුවන් වෙන්නේ."පැවැති හැම ආණ්ඩුවක් එක්කම එකගතා ඇතිකරගත් බොහෝ දේශපාලන පක්‍ෂ රටට ජයග්‍රහණ රැගෙන එන්ඩ උත්සාහ කළා. ඒත් ඒ උත්සාහයන් අසාර්ථක වුණේ ඒ වැඩපිළිවෙළ ජනතාව අතරට ගෙන යන්ඩ ඒ පක්‍ෂ අසමත් වු නිසායි. ඉතිහාසයෙන් උගත් එවන් පාඩම් සිහිපත් කර ගෙන අපි මේ එකගතාවන් යථාර්ථයක් බවට පත්කර ගන්ඩ ජනතා සහයෝගය උපරිමයෙන් ලබා ගත යුතුයි." ජා.නි.පෙ ප්‍රධාන ලේකම් ප්‍රියන්ජිත් විතාරණ අවධාරණය කළේය.‘‘ජානිපෙ ක්‍රියාකාරී සැලැස්ම ප්‍රායෝගිකව ක්‍රියාවට නැංවීමෙන් රටට ලැබෙන ජයග්‍රහණ ගැන කතිකාවත අපි ඌව මැතිවරණ වේදිකාවෙන් අරඹමු. මැතිවරණයෙන් පස්සේ ඒ කතිකාවත රටපුරා ඇති කරමු. මේ ක්‍රියාමාර්ග 26 ගැන ප්‍රායෝගිකව ඉටු කර ගන්ඩ ජාතික බලවේග, විද්වතුන්, කලාකරුවන් ඇතුළු සියලූ ජනකොටස් එක්ව ආණ්ඩුවට අවශ්‍ය සහයෝගය ලබා දීම කළ යුතුව තිබෙනවා. ඒ දිසාවට අපි ආණ්ඩුවට රැගෙන යා යුතුයි’’ විමල් වීරවංශ ඇමැතිවරයා අවසාන වශයෙන් දේශපාලන මණ්ඩලයේදී අවධාරණය කළේය.සිව්දෙසින් අගනුවරට පැමිණෙන පාසල් ළමෝ නොවරදවාම දැන් අරලියගහ මන්දිරයටද ගොඩ වෙති. දුක සැප විමසීමෙන් නොනවතින එතුමන් මේ දුවා දරුවන්ගේ පාසල් වල වගතුග විමසමින් එම අඩුපාඩු සපුරාලීමට ඒ මොහොතේම අදාළ බලධාරීන්ට උපදෙස් දීමද නිරන්තරයෙන් සිදු වන්නකි.පසුගිය දිනෙක අරලියගහ මන්දිරයට එසේ පැමිණී දුර බැහැර පාසල් දූදරුවන් අතර ඉරුණු පාවහන් පැළදි දරුවෙකු දැකිමෙන් ජනාධිපතිතුමා කෙතරම් කම්පනයකට පත්විණිද යත් දුෂ්කර අතිදුෂ්කර හා හුදෙකලා පාසල් වල දරුවන්ට පාවහන් කට්ටලයක් බැගින් තිළිණ කිරිමට ද ඊට අමතරව ඔවුනට අතිරේක නිළ ඇදුම් කට්ටලයක් ලබාදීමට ද තීරණය කළේ ය. 2013 තම අයවැය යෝජනා ඉදිරිපත් කරමින් ජනාධිපතිතුමා එකී දුෂ්කර පාසැල් වල දුවා දරුවන්ට අතිරේක නිල ඇදුම් කට්ටලයක් ද පාවහන් යුගල බැගින් ලබාදීමට ද පියවර ගන්නා බව කිය.ජනාධිපතිතුමාගේ එම ප්‍රතිඥාව පසුගිය දා (13 ) සබරගමු පළාතේ දෙහිඹ්විට අධ්‍යාපන කලාපයේ දී සැබෑවක් බවට පත්කරමින් එම කළාපයේ දුෂ්කර හා හුදෙකලා පාසැල් 100 ක දුවා දරුවන් 5000 ට අතිරේක නිල ඇදුම් කට්ටල හා පාවහන් බෙදාදීම සබරගමු මහ ඇමති මහීපාල හේරත් අතින් සිදු විය.එම පාසල් අතුරෙන් පාසල් 100ක්ම දුෂ්කර අති දුෂ්කර හෝ හුදෙකලා පාසැල් වෙති. එම කලාපයේ දුවා දරුවන්ට අතිරේක නිල ඇදුම් කට්ටලය සහ පාවහන් ඇණවුම බෙදා දෙමින් මහ ඇමතිවරයා ජනාධිපතිතුමා මේ තීරණයට එළඹි පුවතෙහි යටගියාව සිහිපත් කළේ ය."එදා අරලියගහ මන්දිරයට පැමිණි දුෂ්කර පාසැලක දුවෙකු පුතෙකුගේ ඉරුණු පාවහන් යුගල ,බොරපැහැති නිල ඇදුම අපේ ජනාධිපතිතුමාගේ සිත සසල කරන්නක් වුණා.""ඉන් නොනැවතුණු එතුමන් මේ රටේ එවන් දූ දරුවන් දහස් සංඛ්‍යාත පිරිසකට අතිරේක නිල ඇදුම් කට්ටලයක් හා පාවහන් යුගලක්ද ලබාදීමට තීරණය කලා." එසේ කී මහ ඇමතිවරයා ජනකවියක්ද දරුවන්ට සිහිපත් කළේ ය."අල්ලට සිගාවත් රස නැති කැවිළි කකා, වල්කොල බිම අතුල නිදි නොලැබ දුක් තකා, කල් ගිය රෙදි වැරළි ඇඳ දැළි කුණෙන් වකා, ඇල්මෙන් අකුරු උගනිව් ඉදිරි වැඩ තකාමහ ඇමැතිවරයාගේ එම ජන ගි ගායනය පාසැල් දුවා දරුවන් පමණක් නොව වැඩි හිටියන්ද හැගීම් බර කරන්නක් විය."මට මතක් වෙනවා මගේ යට ගියාව. මගේ තාත්තාත් තැපැල් ස්ථානාධිපතිවරයෙක්. අපේ දෙමාපියන්ට මා ඇතුළු දුවා දරුවන් 09කු රැක"බලා ගන්ඩ වුණා. මම උසස් පෙළ පන්තියේ ඉගෙන ගන්නා අතරතුර අකාලයේ මගේ පියා මිය ගියා. එවක මම ඉගෙනුම ලබමින් සිටියේ ශාන්ත මරියා විද්‍යාලයේ. පියාගේ අභාවය නිසා පවුලේ වැඩිමල් දරුවා හැටියට විශ්ව විද්‍යාල ප්‍රවේශය පසෙක තබා මට බාල සොයුරු සොයුරින් ගේ අනාගතය සදහා තරුණ වියේදිම රැකියාවක් කරන්න සිද්ධ වුණා. මම දැනුත් පේරාදෙණිය විශ්වවිද්‍යාලයේ ඉංජිනේරු පීඨය පහුකරගෙන යනකොට හූල්ලමින් යන මිනිහෙක්. එදා නැති බැරි කම නිසා උසස් අධ්‍යාපනයට මට වරම් අහිමි වුණා.නැතිනම් ඒ දවස්වල මම පේරාදෙණිය විශ්ව විද්‍යාලයේ ඉංජිනේරු පීඨයට ඇතුළු වෙන්නසිහින දැක දැක හිටියේ. මට එදා අහිමි වූ උසස් අධ්‍යාපන සිහිනය මම වගේ නැතිබැරි පවුලක දරුවන්ට තවදුරටත් අහිමි නොකළ යුතුයැයි මට අධිෂ්ඨානයක් ඇති වුණා. සබරගමුවේ මහ ඇමතිවරයා වශයෙනුත් පළාතේ අධ්‍යාපන ඇමතිවරයා වශයෙනුත් පත්වීමෙන් පසු උසස් පෙළ විභාග ප්‍රතිඵල වලින් මුළු දිවයිනේම පළමු ස්ථානය සබරගමුවට ගෙනඑන්නට හැකි වුණේ මගේ ඒ අධිෂ්ඨානය මල්ඵල ගන්වමින්" .මහ ඇමැතිවරයා කීය.චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=af1408171</link>
    <topic>ඌව වෙල්ලස්සට යන්න අලුත් පාරවල් මෙන්න</topic>
    <author>නිහාල් පී. අබේසිංහ</author>
    <content>- ඌවේ ‍ගම්වල ජනතාව- රතුගල ආදිවාසි නායක“දැන් ඉතින් මෙතන ඉඳන් මොනරාගලට යනකම් කාපට් පාර. ඔන්න බලන්න මේක තමයි රටේ නියම සංවර්ධනය...”ඌව පළාත් සංවර්ධනය මාධ්‍ය චාරිකාවට එක්වෙමින් ලේක්හවුස් වාහනයට පොකුණුවිටින් නැගගත් මම පැවසු දෙයින් වාහනයේ සිටි අය පුදුමයට පත්විය. නමුත් අප කිලෝමීටර් 300 ක් පමණ මග ගෙවා මොනරාගලට පැමිණි විට අන් අය මා පැවසු දෙය සත්‍ය බව පිළිගත්හ.2004 ට පෙර පොකුණුවිට සිට රත්නපුර වැල්ලවාය බුත්තල හරහා මොනරාගල එන ගමනට පැය 9 - 10 ක් පමණ ගතවිය. නමුත් අද ඒ ගමන පැය 6 ක් ඇතුළත ප්‍රවේශම් ලෙස නිම කිරීමට රියැදුරකුට පුළුවන.මේ අයුරින් රටේ සියලු මාර්ග අද කාපට් අතුරා නිමකර අවසන්ය. ඌව පළාතේ මාර්ග ද එසේය. 2005 දී ඇරැඹුණු මහින්ද රාජපක්ෂ ජනාධිපතිතුමාගේ පාලන කාලයේදීත් ඉන් පසුව ඌව පළාත් සභාව ක්‍රියාත්මක කළ මාර්ග සංවර්ධන කටයුතු සමඟත් මේ ඌවේ ප්‍රබල මාර්ග සංවර්ධනයක් සිදු වී තිබේ.කවදාවත් කාපට් පාරවල් දැක නැති ඌව හද්ද පිටිසර අය අද කාපට් පාරේ පිනුම් ගසති. බයිසිකල් රේස් පදිති. නමුත් කාපට් පාර මැද අවහිර කර ටයර් පුච්චන්නේ නැත. මේ ඌව පළාතේ මාර්ග දියුණුව පිළිබඳ ඌවේ ජනතා අදහස්ය.“අපි කාපට් පාරක් දැක්කෙත් පසුගිය වසර 2 - 3 දී. ජනාධිපතිතුමායි අපේ හිටපු මහ ඇමැතිතුමයි මේ බිබිල නිල්ගල නාමල්ඔය ඉඟිනියාගල පාර හදන්න සල්ලි පාස් කරලා දැන් ඒක කිලෝමීටර් 60 ක් දිගට හදලා ඉවර වෙන්න ළඟයි. අපිට පසුගිය දවස්වල ජනාධිපතිතුමා ඇවිල්ලාම ලයිට් දුන්නා. දැන් පාරත් අඩි 80 ක් පළලට හැදෙනව. අපිට සතුටුයි. දැන් අපේ දරුවන්ට හොඳ කලදවසක් යයි. අනාගතයට හොඳයි. අපි හිතුවෙ නැහැ අපිට මේ වගේ පාරක් කවදාවත් ලැබෙයි කියලා” මේ අප සමඟ අදහස් පළ කළේ රතුගල ආදිවාසි නායක දානිගල මහ බණ්ඩිලාගේ සුදාල වන්නියලැ ඇත්තන්ය.මහියංගනය 18 වංගුව නවීකරණය කිරීමෙන් පසුඔහු පවසන ආකාරයට සමහර දේශපාලනඥයන් ‘පාරවල් කන්න ද’ ඇහුවත් පාරක් නොතිබුණු අයට පාරක යන්න බැරුව හිටි අයට නම් කෑම වගේම වටින එකක් තමයි පාරක් ලැබෙන එක. ඒක අවබෝධ කරවන්න මේ පැත්තට ඒ අයට එන්න කියලා අපි කියනවා.අපේ ආදිවාසින් අනෙක් අය සේරම පාරවල් නැතිව කොපමණ දුක් වින්ද ද? අද අපිට පාර සමඟ ලයිට් ලැබීම ලොකු සතුටක් ඒ පිළිබඳව අපි ජනාධිපතිතුමාට පින් දෙනවා” ඔහු කීය.ඔහු පවසන පරිදි අද බිබිල පිටකුඹුර නාමල්ඔය ඉඟිනියාගල මාර්ගය කිලෝමීටර් 60 ක් පමණ දුරට අඩි 80 ක් පළලට රුපියල් දසලක්ෂ 4605 ක වියදමින් පුළුල් කර සංවර්ධනය වෙමින් පවතී.නිල්ගල ඖෂධීය වනාන්තරය හරහා හා රතුගල ආදිවාසි ගම්මාන හරහා වැටි ඇති මාර්ගය ඉතා දුෂ්කරය. මෙහි සංවර්ධනය නිසා පිටකුඹුර රතුගල ආදි ගම්මානවල ආදිවාසි ජනතාව ඇතුළු ගම්මාන 80 ක පමණ 10000 කට අධික ජනතාවට විශාල ප්‍රතිලාභ රැසක් ලැබේ. එමෙන්ම බිබිල හා අම්පාර අතර ඉක්මනින් ගමන් කිරීමට පූර්ණ පහසුව ලැබේ.මේ මාර්ගය ඉදිකිරීම පිළිබඳව වඩාත් සතුටට පත්ව සිටින්නේ මේ මාර්ගයේ මැද කොටසේ සිටින රතුගල ගල්ගමුව වැනි ප්‍රදේශවල ජනතාවයි.රතුගල ගල්ගමුවේ පදිංචි මේ මාර්ගයේ වසර 25 ක් බස් රථයක රියැදුරු ලෙස සේවය කළ මාටින් සිල්වා මහතා පැවසුවේ පාර පුංචියට වළවල් සහිතව තිබුණු කාලයේ බස් රථය ධාවනය කළේ ඉමහත් බාධක මැද බවයි.“අපට ඒ කාලේ නාමල්ඔය සිට ගල්ගමුවට බස් එක ධාවනය කිරීම හරිම අමාරුයි. ඒ කාලේ පාර කැඩිලා පැස 3 ක් විතර ඒ ගමනට යනවා. අද ඒ දුර විනාඩි විස්සෙන් යන්න පුළුවන්.මම බස් එක අතට ගත්තට පස්සේ මුලින්ම කරන්නේ බස් එකේ පෙට්ටියකට ගල් ටිකකුයි ලෑලි කෑලි ටිකකුයි පටවගන්න එක. ඊට පස්සේ වළවල්වලට ගල් හා ලෑලි දමා කෙසේ හෝ බස් එක එලවනවා. ඒ දවස්වල බස් එක එක සැරයයි ගියේ. ආවේ. දැන් ඉතින් නම් බස් විනාඩි 30 න් 30 ට යනවා පාර කාපට් කරලා ඉවර වුණාට පස්සේ විනාඩි 15 - 15 ට බස් දුවනවා.මේ පාර හැදුණ එකත් ඒ එක්කම ලයිට් ලැබුණ එකත් අපිට සතුටුයි. දැන් මේ පැත්තේ ගම් 31 කටම ලයිට් ලැබිලා. මේ පහසුකම් අපට ලැබෙයි කියලා කවදාවත් හිතුවෙ නැහැ.මේ පාර අවුරුදු 10 කට විතර කලින් හැදුණානම් මගේ පුතා තවම ජීවිතුන් අතර. මගේ පුතාට 2004 දි විතර නයෙක් ගැහැව්වා. එයාව ඉක්මනට බිබිලේ ඉස්පිරිතාලෙට ගෙනයන්න ඕනැ වුණා. යම්තම් පරණ ලොරියක් හොයාගත්තා.ඒත් පාරේ ඒ දවස්වල තිබුණු වළවල් හා පටු බව නිසා පුතා ඉස්පිරිතාලෙට ගෙනියන අතර දී අපිව දාලා ගියා. ඒ දවස්වල මේ රතුගල ගල්ගමුවේ ඉදන් බිබිලට වාහනයක් යන්න පැය 3 - 4 ක් යනවා. දැන්නම් කාපට් කළාට පස්සේ විනාඩි 45 න් යන්න පුළුවන්.ඒ වගේ ම බබාල හම්බු වෙන්න ගිය අය පපුවේ අමාරු හැදුණු අය, සරපයි කාපු අය ගස්වලින් වැටුණු අය, හදිසි අනතුරු වූ අය කී දෙනෙක් මේ පාරේ අබලන් බව නිසා ඉක්මනට ඉස්පිරිතාලේ ගෙනියන්න බැරුව අප දාලා එලොව ගියා ද. එදා මේ විදියට පාර තිබුණා නම් අදත් ඒ අය තාමත් අප අත‍රනේ. පාරේ අගය තේරෙන්නේ පාරක් නැතිව හිටි අයට.සමහර දේශපාලනඥයන් ‘පාරවල් කන්නද’ කියල ඇහුවත් මම කියනවා මේ විදියට පාරවල් හැදුවාම මිනිස්සු සිය ගණනක් ජීවත් කරවන්න පුළුවන් කියලා. ඒකට උදාහරණ ඕන තරම් තිබෙනවා. ඔය දේශපාලනඥයන් බොරුවට බලය ගන්න කියන කතා. පාරක් හදන එක ලයිට් දෙන එක එලොව මෙලොව සැප ලැබෙන වැඩක්. අපි මේ ගැන ජනාධිපතිතුමාට ස්තුතිවන්ත වෙනවා” මාවන් සිල්වා මහතා අප සමඟ පැවසුවේ තරමක් ආවේගශීලීවය‍.මේ අනුව බලන විට පාරවල කන්න නෙමේ පාරවල් වනාහි ජනතාව ජීවත් කරවන්න ජනතාව සුඛිත මුදිත කරවන්න ජනතාවට ලබා‍ෙදන යටිතල පහසුකමක් වේ.ඌව පළාත් මාර්ග පද්ධතිය 2005 වසර වනවිට ඉතා අබලන් තත්ත්වයේ පැවතිණ. 2005 සිට මේ දක්වා කාලයෙහි ‘මහින්ද චින්තනය’ යටතේ හා හිටපු ඌව පළාත් ප්‍රධාන අමාත්‍ය ශෂින්ද්‍ර රාජපක්ෂ මහතාගේ මෙහෙයවීම යටතේ ඌවේ සියලු ප්‍රධාන පාරවල් පුළුල් කර කාපට් කිරීම දැන් අරඹා ඇත.ඒ අනුව ඌව පළාතේ 2008 සිට මේ දක්වා මාර්ග කිලෝමීටර් 1200 කට අධික සංඛ්‍යාවක් පුළුල් කර කාපට් අතුරා හෝ කොන්ක්‍රිට් අතුරා තිබේ.මේ යටතේ මාර්ග සංවර්ධන අධිකාරිය ද ඌව පළාත් මාර්ග අමාත්‍යාංශය මගින් සංවර්ධනය කර කාපට් අතුරන මාර්ග වල දිග කිලෝමීටර් 700 කට අධිකය.ඒ සඳහා මුළු වියදම රුපියල් කෝටි 5000 කට ආසන්න බවත් ඒ යටතේ ප්‍රධාන මාර්ග ව්‍යාපෘති 53 ක් ක්‍රියාත්මක බවත් ඌව මාර්ග සංවර්ධන අධිකාරියේ පළාත් අධ්‍යක්ෂ ඒ.‍එල්. මොහොමඩ් නිසාර් මහතා පවසයි.මීට අමතරව 2010 - 2014 කාලයේදී ආර්ථික සංවර්ධන අමාත්‍යාංශය මගින් පළාත් සභා මාර්ග කිලෝමීටර් 343 ක් කාපට් අතුරා ඇත. තවත් කිලෝමීටර් 200 ක් පමණ ලෝක බැංකු ආධාර පළාත් ක්ෂේත්‍ර මාර්ග සංවර්ධන වැඩසටහන් යටතේ පූර්ණ සංවර්ධනයට ලක්කර තිබේ.ප්‍රධාන මාර්ග සංවර්ධන වැඩසටහන යටතේ නුවරඑළිය බදුල්ල මාර්ගය දැන් සම්පූර්ණයෙන් ම සංවර්ධනය කර අවසන් ය. එහි වියදම රුපියල් දස ලක්ෂ 5942 කි. දුර කිලෝමීටර් 54.8 කි.ඒ සමඟම මහනුවර මහියංගනය පදියතලාව මාර්ගය (18 වංගුව පාර) දැන් සම්පූර්ණයෙන් පුළුල්කර කාපට් අතුරා පරාවර්තන දර්පන, පවා සවිකර සංවර්ධනය කර ඇත. අතීතයේ අඩ කොට තිය තියා කිහිප වරක් පස්සට ගනිමින් මෙහි ගිය ලොරි අද එක හුස්මටම මුළු 18 වංගුව පසුකර ගමන් කරයි.එපමණක් නොව විශාල ප්‍රමාණයේ කන්ටේනර් රථ පවා එක හුස්මට මහියංගනයේ සිට මහනුවරට කන්ද තරණය කරන හැටි බලන්න ලස්සනය. මේ මාර්ග ව්‍යාපෘතියට රුපියල් දස ලක්ෂ 5496 ක් වැයකර තිබේ. මෙය මෙරට දුෂ්කරම මාර්ග ව්‍යාපෘතිය බව ද කිව යුතුමය. මෙහි දුර කිලෝමීටර් 40.8 කි.zබදුල්ල - කරමැටිය ආඳාඋල්පත මාර්ගය කිලෝමීටර් 49 ක දුරක් රුපියල් දස ලක්ෂ 3370 ක වියදමින් දැන් සංවර්ධනය කරමින් පවතී. ඊට අමතරව මහියංගනය දිඹුලාගල දළුකන්ද මාර්ගය ද දැන් සංවර්ධනය කර අවසන් ය. ඒ සඳහා වියදම රුපියල් දස ලක්ෂ 2202 කි. බිබිල - ඌරණිය මහියංගනය මාර්ගයේ කිලෝමීටර් 18 ක් ප්‍රතිසංස්කරණය කර තිබේ. වියදම රුපියල් දස ලක්ෂ 1620 කි.ඒ සමඟම ඉතා දුෂ්කර මාර්ගයක් වන මොනරාගල දිස්ත්‍රික්කයට අයත් බෝදාගම - හම්බෙගමුව - කල්තොට මාර්ගය ද දැන් පුළුල් කිරීමේ කටයුතු දැන් අරඹා තිබේ‍. වියදම දස ලක්ෂ 3915 කි. දුර කිලෝමීටර් 48 කි.හපුතලේ - බොරලන්ද කැප්පෙටිපොළ මාර්ගය සාදන ලෙසට ඉදිරිපත්වූ අවට ජනතාවගේ ඉල්ලීම් සලකා බැලූ ඌව පළාත් සභාව මගින් එය පුළුල් කර ඇත. කාපට් ඇතිරීම දැන් අරඹා තිබේ. ඒ සඳහා දේශීය බැංකු අරමුදල යටතේ රුපියල් දස ලක්ෂ 2445 ක් වැයකර ඇත. දුර ප්‍රමාණය කිලෝමීටර් 27 කි. පස්සර - මොනරාගල මාර්ගය කිලෝමීටර් 27 ක් දුරට පුළුල්කර කාපට් ඇතිරීමට ද සැලසුම් කර තිබේ‍. ඒ සඳහා දේශීය අරමුදල් මගින් රුපියල් දස ලක්ෂ 2717 ක් වැය කරයි.මීට අමතරව ඇල්ල වැල්ලවාය හා මහියංගනය පොලොන්නරුව මාර්ගයද පූර්ණ ලෙස කාපට් අතුරමින් පවතී. 2015 වනවිට බණ්ඩාරවෙල - ඇටම්පිටිය මාර්ගය (කි.මී. 12) බෙරගල වැල්ලවාය (කි.මී. 6 ක), බදුල්ල ලුණුගල (කි.මී. 50) දෙමෝදර - ස්ප්‍රිංවැලි බදුල්ල ( කි.මී. 21), වැලිමඩ - කර්කිල්ස් - උඩුපුස්සැල්ලෑව (කි.මී. 18), නව රජ මාවත කැටවල - මස්පන්න (කි.මී. 13) ආදී මාර්ග රැසක් ද පුළුල්කර කාපට් අතුරා සංවර්ධනය කිරීමට රජය පියවර ගෙන තිබේ. මීට සමගාමීව අතුරු මාර්ග 30 ක් ද සංවර්ධනය කරමින් පවතී.මීට අමතරව රුපියල් දස ලක්ෂ 2000 ක වියදමින් පළාතේ ප්‍රධාන පාලම් 15 ක ඉදි කිරීම් වැඩ දැන් අරඹා ඇතැයි මාර්ග සංවර්ධන අධිකාරිය පවසයි.මේ යටතේ විශාලතම පාලම ඉදිවන්නේ බදුල්ල ආදාඋල්පත මාර්ගයේ අංක 17/5 පාලම වූ මෙය තල්දෙන පාලම ලෙස ප්‍රකටය. ඒ පාලම ඉදිකිරීම දැන් අවසන් වෙමින් පවතී. සම්පූර්ණ වියදම රුපියල් දස ලක්ෂ 109 කි. ඒ සමඟම කොළඹ - රත්නපුර, බෙරගල - වැල්ලවාය මාර්ගයේ 194/6, 204/6, 207/1 යන පාලම් ද දැන් ඉදිවෙමින් පවතී.ඒවා සියල්ලම ඉදිවන්නේ කොස්ලන්ද හා වැල්ලවාය අතර ප්‍රදේශයේය. මේ පාලම් තුන සඳහා විදේශ ආධාර යටතේ රුපියල් දස ලක්ෂ 230 ක් පමණ වැය කෙරේ. බදුල්ල බිබිල මාර්ගයේද ප්‍රධාන පාලම් 3 ක් ඉදිවෙන අයුරු එහි ගිය අපට දැක ගත හැකි විය.ඒ අනුව එම මාර්ගයේ 182/ 6, 194/ 1, 177/9 පාලම් ඉදිකෙරෙන අතර ඉන්පසුව මෙම මාර්ගයේ ඉදිරි පුළුල් කිරීම් වලට ද මේවා ඉමහත් ප්‍රයෝජනයක් වේ. ඒ සඳහා සම්පූර්ණ වියදම රුපියල් දස ලක්ෂ 140 කි. මීට අමතරව හම්බෙගමුව - කල්තොට මාර්ගයේ 41/ 1 පාලම ද ඉදිකරමින් පවතී. වියදම රුපියල් දස ලක්ෂ 72 කි.මීට අමතරව ඇමැති නිමල් සිරිපාල මහතාගේ මග පෙන්වීම යටතේ බදුල්ල දිස්ත්‍රික්කයේ ප්‍රධාන පාලම් 5 ක් ඉදිකිරීමට කටයුතු යොදා ඇත. ඇමැතිවරයාගේ සම්බන්ධීකරණ ලේකම් ඉලේපෙරුම මහතා පවසන පරිදි බදුල්ල දුම්රිය පළ අසල පිහිටි පටු පාලම පුළුල් කිරීමට දැන් මුදල් අනුමත වී තිබේ. ඊට අමතරව පස්සර ඇකිරියගොල්ල, අඹගස්දෝව දෙයියන්ගෙවෙල යන පාලම් ප්‍රතිසංස්කරණය කිරීමට ද මුදල් අනුමත වී තිබේ.දුම්රිය පළ අසල පාලම ඉදිකිරීම නිසා මෙතෙක් කල් උදය කාලයේ එම ස්ථානය අසල තිබූ වාහන තදබදය මඟ හැරෙනු ඇතැයි ඉලේපෙරුම මහතා පවසයි. මේ පාලම පුළුල්කර මෙලෙස ඉදිකරනු ලබන්නේ වසර 100 කට පමණ පසුව බවත් ඔහු පෙන්වා දුන්නේ ය.මේ අතර පසුගියදා කැබිනට් මණ්ඩලය ගත් තීරණයක් අනුව බදුල්ල සිට බිබිල හරහා චෙන්කලාඩි මාර්ගයේ කිලෝමීටර් 151 ක් සංවර්ධනය සඳහා රුපියල් දස ලක්ෂ 18900 මුදලක් ආයෝජනය කිරීමට නියමිත ය. ඔපෙක් අ‍රමුදල, සෞදි සංවර්ධන අරමුදල හා දේශීය අරමුදල් මගින් මේ සඳහා මූල්‍ය ප්‍රතිපාදන ලබාගන්නා බව මුදල් හා ක්‍රම සම්පාදන අමාත්‍යාංශය පවසයි.මෙම යෝජනාව කැබිනට් මණ්ඩලයට ඉදිරිපත් කර තිබුණේ මහින්ද රාජපක්ෂ ජනාධිපතිතුමා විසින් වීම ද විශේෂත්වයකි.මීට අමතරව මග නැගුම සංවර්ධන වැඩපිළිවෙළ, ගම නැඟුම වැඩපිළිවෙළ සමෘද්ධි ආධාර හා ප්‍රාදේශීය සභා අරමුදල් යටතේ බදුල්ල හා මොනරාගල දිස්ත්‍රික්කවල ග්‍රාමීය මාර්ග කිලෝමීටර් 60 ක් පමණ පුළුල්කර කාපට් අතුරා හෝ කොන්ක්‍රීට් අතුරා සංවර්ධනය කර තිබෙන බව බදුල්ල දිස්ත්‍රික් මාධ්‍ය තොරතුරු මධ්‍යස්ථානය පවසයි. ඒ සඳහා රුපියල් දස ලක්ෂ 500 ක් පමණ වැයවී තිබේ.මේ අයුරින් 2005 ට වඩා සියයට 900 ක මා‍ර්ග සංවර්ධනයක් මේ පළාතේ සිදුවී ඇත. මහින්ද රාජපක්ෂ ජනාධිපතිතුමාගේ මහින්ද චින්තන වැඩපිළිවෙළ සමඟ එක්වූ ඌව පළාත් සභාව මේ අනුව ඌව වෙල්ලස්ස ජනතාවට අද අලුත් ඌව වෙල්ලස්සක් ඉදිකර දී ඇත.එය දිගටම සුරැකීම ඒ ජනතාව සතු වගකීම බව අපි පසක් කරමු.නිහාල් පී. අබේසිංහඌවේ සිට...සේයාරූ - සමන්ත වීරසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=af1408172</link>
    <topic>වෛද්‍යවරිය මියගිය ස්ථානයේ මීට පෙර සැත්කම් 4000 ක් කරලා</topic>
    <author>ටිරෝනි වෑවලගේ</author>
    <content>මියගිය වෛද්‍යවරියරිජ්වේ ආර්යා ළමා රෝහලේ සේවය කළ පී. ඒ. ප්‍රියංගි වෛද්‍යවරියගේ මරණය මෙරට ජන සමාජයෙන් වසන් වී පැවති තවත් පැතිකඩක් හෙළිදරව් කර තිබේ. ඒ අතමිට ඇත්තන්ට පමණක් අත් විඳිය හැකි තවත් වරප්‍රසාදයකි. නැතහොත් හොර රහසේ කෙරෙන ශල්‍ය කර්ම මගින් සුන්දර රූ සපුවක් නිර්මාණය කර ගැනීමයි. ලක්ෂ ගණන් මුදල් වැය කළ හැකි අයට තවදුරටත් තම මුහුණේ හෝ සිරුරේ අවලස්සන ගැටළුවක් වන්නේ නැත. එහෙත් ඒ වෙනුවෙන් ගෙවන උපරිම වන්දිය මුදල පමණක් නොව ජීවිතය වුවද විය හැකිය. පී. ඒ. ප්‍රියංගි වෛද්‍යවරිය පසුගියදා මේ බව ශ්‍රී ලාංකේය ජන සමාජයට ඔප්පු කර පෙන්වා දුන්නා ය.බම්බලපිටියේ විශාඛා පාරේ පිහිටි සයමහල් ගොඩනැගිල්ලකට පසුගිය අඟහරුවාදා සවස් කාලයේ මෙතෙක් නොවූ විරූ ජනතා අවධානයක් යොමු වන්නට විය. ඒ පොලිස් මාධ්‍ය ප්‍රකාශක කාර්යාලය නිකුත් කළ පුවතක් සමගින් ජනමාධ්‍යවේදීන් මෙන්ම පොලීසිය ද ඒ ගොඩනැගිල්ලට පැමිණීම හේතුවෙනි.ඔවුන් සියලු දෙනාගේ ඉලක්කය වී තිබුණේ මෙම ගොඩනැගිල්ලේ තුන්වන මහලේ පිහිටි කොස්මැටික් ක්ලිනිකල් සර්ජරි නම් වූ ‍ආයතනයයි. පොලීසිය පැවසූ අන්දමට ඒ වන විටත් මෙම ආයතනය ඇතුලේ හතලිස් හත් හැවිරිදි කාන්තාවකගේ මළ සිරුරක් තිබිණී. ඇය මිය ගොස් තිබුණේ ඇයට දුන් එන්නතක් හේතුවෙනි. එන්නත ලබා දී තිබුණේ ආයතනය පවත්වා ගෙන ගිය එම්බීබීඑස් උපාධිධාරී වෛද්‍යවරයා විසිනි. ඒ අනුව ඔහු අත්අඩංගුවට ගැනිණි.ලැව් ගින්නක් මෙන් මේ පුවත රට පුරා පැතිර ගියේ විශාල ආකර්ශනයක් ලබමිනි. එය රූපලාවන්‍ය ක්ෂේත්‍රය හා සම්බන්ධ වී තිබීම ‍එයට එක් හේතුවක් විය. සැබවින්ම එන්නත හේතුවෙන් මිය ගිය වෛද්‍යවරියගේ මරණයත් සමග ‍ආකර්ෂණීය රූපයක් නිර්මාණය කර ගැනීම හා බැඳුණු මෙතෙක් නො ඇසූ විරූ බොහෝ දේ අපේ සමාජය අත්දකින්ට විය.රිජ්වේ රෝහලේ ප්ලාස්ටික් ශෛල්‍ය ඒකකයේ වෛද්‍යවරියක් ලෙස සේවය කළ මිය ගිය වෛද්‍යවරිය අදාළ ආයතනය වෙත යන්නේ තම ඇස් යට පැවති කළු පැහැය ඉවත් කර ගන්නට ය. ඒ වෙනුවෙන් චූදිත වෛද්‍යවරයා සිදු කිරීමට නියමිතව තිබූ ප්‍රතිකාරය වූයේ ඇයගේ උදරයෙන් මේදය සිරින්ජරයක් මාර්ගයෙන් ඉවතට ගෙන මුහුණට එන්නත් කිරීමය. මෙය කියවන අපේ සාමාන්‍ය ජනයාගේ ඇස් උඩ යනු නොඅනුමානය. මෙහෙමත් දේවල් ලස්සන වෙන්න කරනවානේ යැයි කියවෙන්නට පුළුවන.එහෙත් චූදිත වෛද්‍යවරයා පවසන අන්දමට තම සායනයේ සිදු කර ඇත්තේ එපමණක් නොවේ. කෙස් නැති අයට කෙස් ලබාදීම ද, මහත අය කෙට්ටු කිරීමද කළු අය සුදු කිරීම ද ඔහුට සරල කාරණාය. ඔහුම පවසන අන්දමට හම පැහැපත් කර ඇස් යට කළු වීම වළක්වාලන ශල්‍ය කර්මයට ඔහු ද භාජනය වී ඇත්තේ ය.ඔහුගේ ආයතනය ආරම්භ වූ 2009 වසරේ සිට ඔහු 4000ක පමණ පිරිසකට ප්‍රතිකාර කර ඇත. ඒ අනුව සැත්කම් ද එපමණම සංඛ්‍යාවක් සිදු කර ඇති බව පෙනේ. ඒ හාර දහසම දැන් දෙවියන්ට පින් දෙනවා වන්නට ද පුළුවන. තව පොඩ්ඩෙන් මේ අත්දැකීමට මුහුණ දෙන්නේ මම නොවේදැයි ඔවුන් සිතනවා ඇත.චූදිත වෛද්‍යවරයා පවසන අන්දමට තමන් සැත්කම් කරන අවස්ථාවේ ප්‍රතිජීවක ලබා දෙන්නේ නැත. එහෙත් මියගිය වෛද්‍යවරිය ඔහුගෙන් තමාට ප්‍රතිජීවක ලබා දෙන ලෙස ඉල්ලීමක් කර තිබේ. ඒ අනුව ඔහු ඇයට ලබා දෙන්නේ සෙෆිරොක්සිම් නම් වූ ප්‍රතිජීවකයකින් මිලිලීටර් 10කි.එය එන්නත් කර ඇත්තේ ඇයගේ බෙල්ලට ය. ඒ අතේ නහර පාදා ගැනීමට නොහැකි වූ නිසාවෙනි. එන්නතෙන් මිලි ලීටර් දෙකක් පමණ ශරීර ගත වූ පසු එක්වරම තදින් කහින්නට වූ වෛද්‍යවරිය ඉන් සුළු මොහොතකට පසු මියගොස් තිබේ. මේ පිළිබඳව කිසිවක් තවම නිශ්චිත ලෙස ප්‍රකාශ කළ නොහැක්කේ ඇයගේ මරණයට හේතුව විධිමත් පරීක්ෂණයක් මගින් පසුව දැනුම් දෙන බව මරණ පරීක්ෂණය පැවැත්වූ වෛද්‍යවරුන් දැනුම් දී තිබීම හේතුවෙනි.ඔවුන් පවසා ඇත්තේ තීන්දුවක් දීමට පෙර ඇයගේ ශරීරයේ කොටස් මෙන්ම සිද්ධිය සිදුවූ ආයතනයද එහි එන්නත් සහ තවත් රසායනික ද්‍රව්‍ය ද වැඩිදුර පරීක්ෂා කිරීමට අවශ්‍ය බවයි.වෛද්‍යවරියගේ මරණය වාර්තා වීමත් සමග මාධ්‍ය හමුවක් පැවැත්වූ ශ්‍රී ලංකා ප්ලාස්ටික් ශෛල්‍ය වෛද්‍යවරුන්ගේ සංගමය පවසා සිටියේ චූදිත වෛද්‍යවරයා නිශ්චිත සුදුසුකම් සම්පූර්ණ කළ අයෙක් නොවන බවයි.ඔහු අභ්‍යන්තර වෛද්‍ය විද්‍යා හා හෘද රෝග පිළිබඳ පෞද්ගලික වෛද්‍යවරයෙක් පමණක් බව පැවසූ ඔවුහු මේ වෛද්‍යවරයාගේ ක්‍රියාකලාපය ගැන තමන් 2011දී සෞඛ්‍ය අමාතාංශයේ ලේකම්වරයාට පවා පැමිණිලි කළ බව පැවසූහ.ඇමෙරිකාවේ සිටියදී සිදු කරන ලද වරදක් හේතුවෙන් උසාවියෙන් ලද දඬුවම සම්බන්ධ කාරණා වෙබ් අඩවියකින් උපුටා දක්වමින් මෙම පැමිණිල්ල කළද ‍සෞඛ්‍ය බලධාරීහු ඒ සම්බන්ධව කිසිවක් සිදු නොකළ බවද ශල්‍ය වෛද්‍යවරු පවසා තිබේ.මෙහි විශේෂත්වය වන්නේ ‍2011දී කරන ලද මෙම පැමිණිල්ලට එවකට සේවයේ යෙදී සිටි සියලුම ප්ලාස්ටික් ශල්‍ය වෛද්‍යවරු අත්සන් තැබීමය. එහෙත් ඔහු අතින් මරණයක් වන තුරුම මේ වෛද්‍යවරයාගේ ක්‍රියාකලාපය නැවැත්වීමට බලධාරීන් ක්‍රියා නොකිරීම අවාසනාවකි.මෙලොව උපදින සෑම මිනිසෙක්ම තමන්ට ලස්සන රුවක් හිමි යැයි අසන්නට කැමැති ය. ඒ හේතුවෙන්ම උපතින් ලස්සන රුවක් නොමැත්තේ නම් විවිධ උපක්‍රම ඔස්සේ ලස්සන වැඩි කර ගැනීමට ක්‍රියා කරන පිරිස සංඛ්‍යාවෙන් ඉතා වැඩි ය.ලස්සන රුවක් උපතින් හිමි වුවද එයද වැඩි දියුණු කර ගැනීමට කරන ‍ඇතැම් දේ අනුකම්පා උපදවන සුළුය. මෙහිදී ඇති වන තරගය හේතුවෙන් තමන් ලස්සන වීමට කර ගත් දේ රහසක් ලෙසින් පවත්වා ගැනිමට බොහෝ දෙනා රුචිකත්වයක් දක්වති. නැතහොත් තමන් කිසිවක් කර උපයා ගත් ලස්සනක් නොව තම ස්වභාවික රූපය බව හුවා දැක්වීමට තවත් පිරිසක් උත්සාහ දරති. මේ වාතාවරණයෙන් වාසි ලබන්නේ වෛද්‍යවරියගේ මරණය සිදුවූ ආයතනය පවත්වාගෙන ගිය වෛද්‍යවරයා වැනි මිනිසුන් ය.ඔහු නියම කරන මුදලට හෙට්ටු කිරීම් නැත්තේ ය. ඔහුගේ ගනුදෙනුකරුවෝ අතමිට ඇත්තන් නිසාවෙනි. ඔහු රහස් රකින්නේ ය.ඔහුම පවසා ඇති අන්දමට ඔහුගෙන් මේ දක්වා ප්‍රතිකාර ලත් පිරිස අතරට නළු නිළියන්, දේශපාලනඥයන්, ඇමති බිරින්දෑවරුන්, අමාත්‍යාංශ ලේකම්වරුන් ඇතුළු ධනවත් බලවත් පිරිස් සිටින්නේ ය.මේ වෛද්‍යවරයා දැන් කුමක් කීවද ඔහු උත්සාහ ගෙන ඇත්තේ තම ආයතනය තුළදී ප්ලාස්ටික් සැත්කමක් කිරීමට බව දැන් පිළීගත් වෛද්‍යවරුන් පෙන්වා දෙන්නේ ය.ප්ලාස්ටික් සැත්කමක් යනු රෝහලක් තුළ විධිමත් ශල්‍යාගාරයකදී සිදු කළ යුත්තකි. ඒ සඳහා නිර්වින්දන වෛද්‍යවරුන්ගේ සහය ද ලැබිය යුතුය. අවම වශයෙන් දැඩි සත්කාර ඒකකයන් තිබිය යුතුමය. එහෙත් ඒ කිසිවක් බම්බලපිටියේ ගොඩනැගිල්ලේ තිබී නැත.කණගාටුවට කරුණ වන්නේ රජයේ රෝහලක ප්ලාස්ටික් ශල්‍ය වෛද්‍යවරියක් මේ සියල්ල දැන දැන සැත්කම් සඳහා මෙබඳු දොස්තර කෙනෙකු ළඟට යාමය. කොතෙක් උගත් වුවද මිනිසුන් ඇතැම් අවස්ථාවලදී ක්‍රියා කරන්නේ අන්තිම මෝඩයන් ලෙස බවට මේ තරම් අගනා උදාහරණ තවත් නැත.මේ සිදුවීමෙන් පසු සියලුම රූපලාවන්‍ය ආයතන සම්බන්ධව ප්‍රමිතියක් ඇති කරන බවට ශ්‍රී ලංකා ප්‍රමිති ආයතනය පවසා තිබේ.එහෙත් ඉහත සිදුවිම සිදුවුණු ආයතනය ක්‍රියාත්මක වී ඇත්තේ පෞද්ගලික රෝහලක් ලෙසින් මිස රූපලාවන්‍ය ආයතනක් ලෙසින් නොවන බව සිහිපත්කර දිය යුතුය. මේ සිදුවීමෙන් පසු මාධ්‍ය හමුවකට එක්වෙමින් රජයේ වෛද්‍ය නිලධාරීන්ගේ සංගමයේ සභාපති අනුරුද්ධ පාදෙණිය මහතා පැවසුවේ පෞද්ගලික රෝහල් ලියාපදිංචි කිරීමේ පණත බොහෝ දෝශ සහගත වූ බැවින් ඒ පිළිබඳව 2007 වසරේදී ජනාධිපතිතුමන් දැනුවත් කළ බවය.ඒ අනුව වහාම පණත විධිමත් ලෙස සකසා පාර්ලිමේන්තුවට ඉදිරිපත් කරන ලෙස ජනාධිපතිතුමා අදාළ බලධාරීන්ට නියෝග කළ නමුත් ඒ පිළිඹඳ කිසිම ප්‍රගතියක් මේ දක්වා නොලැබී ඇති බවය. එසේ වුවද පැරණි පණත යටතේ ඇතැම් පිරිස් ආයතන ලියාපදිංචි කර ගන්නා බවත් ඒ සඳහා මුදල් බලය යොදවන බවත් ඔහු පවසා සිටියේ ය. එහි අවසාන ප්‍රතිඵලය මෙවැනි කනගාටුදායක මරණ බද ඔහු පැහැදිලි කර සිටියේය.විය යුතු පරිද්දෙන්ම පී.ඒ. ප්‍රියංගි වෛද්‍යවරියගේ මරණය රටේ රහසිගත ලෙස ක්‍රියාත්මක වූ තවත් පැතිකඩක් ‍හෙළිදරව් කරවීය. චූදිත වෛද්‍යවරයා ලබන 18වැනිදා තෙක් රිමාන්ඩ් බන්ධනාගාර ගත කර තිබේ.අනාගතයේ දී පවරනු ලබන නඩුවක් මගින් ඇතැම් විට ඔහු වෛද්‍යවරියගේ මරණයට වරදකරු වනු ඇත. ඇතැම් විට ඔහු සියලු චෝදනාවලින් නිදහස් වීමට වුවද බැරි නැත. ඔය කොයි දෙය වුවද මේ වන විට දරුවන් දෙදෙනෙකුට සිය මව අහිමිව ගොස් අවසන් ය.මේ කටුක අත්දැකීම බලධාරීන්ගේ ඇස් ඇරවීමට යම් පමණකින් හෝ සමත් වන්නේ නම් එයම ප්‍රියංගිගේ මරණයට අරුතක් එක කරනු ඇත.මෙම සිදුවිම මුදල් ගෙවා කරන මෙවැනි ශල්‍යකර්මවලට භාජනය වීමට සිටි තවත් බොහෝ දෙනා තම අදහස අත් හැර දැමීමට හේතුවක් කර ගන්නේ නම් එයද ප්‍රියංගිගේ මරණයට අරුතක් එක කරනු ඇත.එමෙන්ම තවත් එක් දෙයක් පැවසිය යුතුය. ඒ ලද දෙයින් සතුටු වන්නා ‍ලෝකයේ ලොකුම ධනවතා වන ලෙසින්ම තමන් ලද රූපයෙන් සෑහිමකට පත් වන්නා මෙලොව වඩාත්ම සුන්දර, ස්වභාවික රූපයට උරුමකම් කියන්නේ ය යනුවෙන් පිරුළු බිහි කිරීමට කාලය පැමිණ ඇත යනුවෙනි.ටිරෝනි වෑවලගේඡායාරූප - සුලෝචන ගමගේ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=af1408173</link>
    <topic>නුවර පෙරහරේ ‘රාජා’ මැරූ ඕ.අයි.සී.ට කඩු පහර</topic>
    <author>උපාලි සමරසිංහ</author>
    <content>ඒ 1959 අගෝස්තු මස 19 වැනිදාය. ඇසළ සඳ සොළොස් කලා පිහිටමින් අහසේ පායා තිබිණ. නුවර වීදි සියල්ලම සඳ කාන්තියෙන් නැහැවී තිබුණු ඒ මොහොතේ මෙවන්  බියකරු ත්‍රාසජනක සිදුවී මක් වෙතැයි කාටවත් සිතෙන්නට නැත. මහනුවර ඇසළ පෙරහරේ අවසන් රන්දෝලි පෙරහර සුබ නැකැතින් ගමන් ආරම්භ කැර තිබිණ. උඩරට, පහතරට, සබරගමු නැට්ටුවෝ උඩ කරණම් බිම කරණම් පනිමින් නොයෙක් කෙළි සෙල්ලම් පාන්නට වූහ. ජනප්‍රිය නිවේදක කරුණාරත්න අබේසේකරයන්ගේ මනමෝහනීය ගැඹුරු ස්වරය මේ එක් එක් අවස්ථා මිනිස් මනසෙන් චිත්තරූප මවන ආකාරයට අපූරුවට විග්‍රහ කරමින් තිබිණ.පෙරහර යටිනුවර වීදිය පසුකැර බ්‍රවුන්රින් වීදිය හා වෝඩ් වීදිය හන්දියට පැමිණියා පමණි. හිටි හැටියේම කරඬුව ගෙන ගිය ඇතාට පෙර දෑලේ ගමන් ගන්නා එක් අලියෙක් කුලප්පු වී සොඬ කටේ ඔබාගෙන පෙරහර මැද කැරකෙන්නට වීය.උගේ නම රාජා ය. රාජාගේ අයිතිකරු වූයේ පාතදුම්බර පල්ලේගම්පහ රම්බණ්ඩා උඩුරාවණා කෝරළෙ මහත්තයා ය. රාජා බලාගත්තේ එවකට පනස් තුන් හැවිරිදි ගුන්නෑපානේ හීන්බණ්ඩා ය. ඔහු පළපුරුදු ඇත්ගොව්වෙකි.සාමාන්‍යයෙන් පෙරහරක අලි ඇතුන් කුලප්පු වීම සාමාන්‍ය සිද්ධියකි. එහෙත් මෙදින දළදා රන්දෝලි පෙරහරේ සිදු වූ අලි කුලප්පුව නිසා රට පුරා මහත් ආන්දෝලනයක් ඇතිවිය. ඒ බොහෝ මිනිසුනට ඉන් තුවාල හා ආපදා සිදුවූ අතර කිහිප දෙනෙක් මිය යාමයි. තරුණියන්, ළමා ළපැටියන් බොහෝ දෙනෙක් කලබල වූ ජනතාවට පෑගි පීඩාවට පත්වූ අතර සමහරුන් අතුරුදන් වීය.මෙය මෙසේ සිදුවූයේ දෛවයේ කිසියම් සරදමක් මෙනි. පාන්දර දළදා වීදිය හා සෙසු වීදි අමු සොහොනක් සේ දිස්වූ අතර, ගැහැනුන්ගේ කොණ්ඩා වලු, සෙරෙප්පු, සපත්තු දරුවන්ගේ ආම්පන්න හා තවත් බොහෝ දේ වීදි දිගේ විසිර තිබිණ. නැතිවූ අතරමංවූ සෙරෙප්පු ගොඩ ගැසු කල ඒවා අඩි 3 - 4 කඳු මෙන් තැනින් තැන පෙනෙන්නට වීය.මේ කලබලය මෙසේ සිදුවූයේ ඇයි? අලියාට වෙඩි තැබුවේ සාජන්ට් බණ්ඩා ද? ඉන්ස්පැක්ටර් කරුණාරත්න ද? උඩුරාවණ මහත්තයාගේ අලියා පෙරහරට සහභාගි වීමේදී මද කිපී හිටියා ද? මේවා අපේ ගවේෂණයට ගත යුතුය.අපට ආරංචි වූ ආකාරයට කුලප්පු වූ උඩුරාවණගේ හස්තියා මරා දැම්මේ සව් වෙළෙන්දෙක් පමණි. උගේ කලබලයට බලා සිටි මිනිසුන් ඊටත් වඩා කලබල වූහ. ඔව්හු හිස් ලු ලූ අත පලා ගියහ. ඔවුන් තෙරපී එකිනෙකාට පෑගි බරපතළ තත්ත්වයක් උද්ගත කළේය. පෙරහර රාජකාරි කරන ආරක්ෂක නිලධාරීනට හා අදාළ සේවකයනට අලියා බැඳ තබන්නට ඉඩ දී මිනිසුන් සිටි තැන්වලම සන්සුන් ව සිටියා නම් මෙවන් මහා ඛේදවාචකයක් නිර්මාණය වන්නේ නැත.කලබල වූ උඩුරාවණ රාජා හස්තියාට (කිසිසේත්ම මෙල්ල කළ නොහැකිව) අලි මුඩුක්කුව නමින් ඒ සිදුවීම නිසාම අද හඳුන්වන ස්ථානයේදී වෙඩි තැබුවේ නුවර පොලීසියේ සාජන්ට් බණ්ඩා ය. ඒ සඳහා අණ දුන්නේ ඉන්ස්පැක්ටර් කරුණාරත්න ය. මේ එක් මතයකි.ගුණසේන සාප්පුව අසල මුස්ලිම් හෝටලය (ඔරලෝසු කණුව) දෙසට තිබෙන අතුරු මාර්ගය දිගේ අලියා ගමන් කරන විට තරමක් ඈතින් පිහිටි පස් ගොඩැල්ලක් මත සිට සාජන්ට් අලියාට වෙඩි තැබු බව සමහරුන් කියතත්, එය එසේම වාර්තා වී තිබුණත්, ඇතැමුන් අදහන්නේ වෙඩි තැබීම සිදුකළේ ඉන්ස්පැක්ටර් කරුණාරත්න බවයි.මේ ඉන්ස්පැක්ටර් කරුණාරත්නම 1971 දී කොල්ලුපිටිය මූලස්ථාන පොලිස් පරීක්ෂකව සිටියේය. ජී. අයි. ඩී. ධර්මසේකර ඇතුළු කල්ලිය 1971 මාර්තුවේදී ශ්‍රී ලංකාවේ ඇමෙරිකන් තානාපති කාර්යාලය භූමියේදී ඇතිකළ කලබලය සංසිඳුවන්නට කරුණාරත්න නමැති මේ පොලිස් නිලධාරියා (තනිවම වෙනත් ගමනක් යන ගමනේදී සිද්ධිය ආරංචි වී) එතැනට ගියේය.එහිදී කැරලිකරුවන්ගේ පිහි පහරින් මිය ගියේය. මම ඒ පිළිබඳව නිසැකව දැන හඳුනා ගැනීමට ජී. අයි. ඩී. ධර්මසේකරයන් දුරකථනයෙන් ඇමැතීමි. ඔහු කීවේ තමා මෙතෙක් දුටු ඉතාම නිර්භීතම පොලිස් නිලධාරියා ඔහු බවයි. ඔහු මරණ මංචකයේදීත් නිර්භයව කටයුතු කළ බව තමාට මතක බවකි.මහනුවර මහේස්ත්‍රාත් අධිකරණයේ නඩු වාර්තාව අනුව විනිශ්චයකාර තුමා කරුණාරත්න මහතාගෙන් මේ තරම් කලබලයක් මැද මිනිසුන් ජනාකීර්ණව එහෙ-මෙහෙ දුවද්දී තමා හරියටම ඉලක්ක කැර අලියාට වෙඩි තැබුවේ කොහොමදැයි නඟන ප්‍රශ්නයට කරුණාරත්න මහතා පිළිතුරු දෙන්නේ තමාගේ දිගු පොලිස් රාජකාරි ජීවිතය තුළ කැලෑවේදී හා රජරට වැනි පෙදෙස්වල රාජකාරිවලදී වෙඩි තැබීමට හොඳින් පුහුණුව සිටි බවයි. එහිදී තමා අලියාට වෙඩි තැබු බව හෙතෙම පිළිගනී. මේ කතාව ගැන සමහරුන් කියන්නේ අලියා මැරූ පාපකර්මය දිට්ඨ ධම්ම වේදනීය කර්මයක් ලෙස ඔහුට පල දුන් බවකි.අද අප ගවේෂණය කරන්නේ එම යටගියාව හෝ තීන්දු තීරණ ගැන නොව එහිම වත්මන් කතාවක හැඩතලය. එහෙත් කලබල වූ අලියාගේ මද කිපීමේ විස්තරය ද සොයා බැලිය යුතුය.දෙකම්මුල් අතර වළ ගැසී තිබෙන හිස්කබලේ ඉහළ කොටසේ අලියකුගේ මද ග්‍රන්ථි පිහිටා තිබේ. එයින් පිටවන ශ්‍රාවයක් දෙකම්මුල් දිගේ ගලා යාම මද කිපෙන කාලයයි. ඒ දියර කට ළඟට ගලා යන විට ‘දෙමඳ කිපෙනවා’ යැයි වහරති. ඒ කාලයට අලියා දඩබ්බර ය. හිතුවක්කාර ය. ඇත් ගොව්වෝ මේ කාලයට අලින් දෙපාවලට දම්වැල් දමා යකඩ කණුවල හෝ මහ ගස්වල බඳිති.එදා උඩුරාවණ මහතාගේ අලියා රාජා මද කිපී නොසිටියා යැයි ඇත්ගොව්වා හීන්බණ්ඩා මහතා පවසා තිබේ. ඌ මදකිපී සිටියේ ඊට දින 25 කට පෙරය. ඒ ඔහුගේ විස්තරයයි. එහෙත් අප ගවේෂණයේදී මේ අලියා රන්දෝලි පෙරහර පැවැත්වෙනදාට පෙරදාත් එන අතරමඟදී නිවෙසකට පහර දී තිබේ. පෙරහරේත් කලබලයට මුල්ම හේතුව මේ අලියා මිනිසකුට පහර දීමට පැනීමය. පිට මත සිටි ඇත්ගොව්වන් දක්ෂ නිසා අලියාගේ පිට මතින් කඩ වහලයකට පැන ගැනීමට ඔවුන් සමත් වූ බැව් සමහරු කියති.මීගහකුඹුර මහතා දළදා මාළිගාවේ සේවය කරන පැරැණිම සේවකයකු වන අතර ඔහු හිටපු අධ්‍යාපන අධ්‍යක්ෂවරයකු ද වෙයි. මේ ඔහුගේ හඬ ය.දළදා පෙරහරට අලි ඇතුන් සහභාගි කැර ගැනීම රජ කාලයේ සිට සිදුවූ දෙයක්. එහෙත් ඔය කියන විදිහේ එදා සිදුවූ කලබලය වැන්නක් ඊට පෙරත් පසුවත් සිදුවී නෑ. මුලදී දළදා කරඬුව රැගත් අශ්වයන් යොදා ගත් රථ වීදි සංචාරය කරලා තියෙනවා. පසු කාලයකයි ඇතුන් පිට කරඬුව වඩමවන්නේ.ඇතුන් අලංකාර ඇඳුමින් සරසලා රන්ගිලි ගෙයක තැන්පත් කරලා මුල්ම කාලේ සර්වඥ ධාතුන් වහන්සේ වැඩම කරවලා තිබුණා. ක්‍රි. ව. 310 වැන්නේ සිට සිදුවූ දළදා පෙරහර ක්‍රි. ව. 1828 දක්වා එසේ සිදුවුණත් 1828 න් පස්සේ සර්වඥ ධාතුන් වහන්සේ බැහැරට වැඩම කරවීම නතර කළා.පසුව වීදි සංචාරය කරන්නේ සධාතුක ධාතුන් වහන්සේ තැන්පත් කළ කරඬුවයි. 1753 දී ශ්‍රී වික්‍රම රාජසිංහ රජ්ජුරුවන් රනින් නිමවපු කරඬුවකයි මේ ධාතුන් වහන්සේ වැඩමවන්නේ. 1959 දී මංගල හස්ති රාජයාව පෙරටුව ගමන් ගත් දෑලේ හස්තීන් තිදෙනාගෙන් කෙනෙක් කුලප්පු වුණාමයි මේ කලබලය ඇතිවුණේ.ජනතාව කලබල වී දුවන්න ගත් නිසයි විනාශයක් වුණේ. මා හිතන්නේ කොප්පරා අඟුරු දල්ලක් පෑගිලා හෝ ෆ්ලෑෂ් ලයිට් එළියටයි අලියා කලබල වුණේ. ගුණසේන සාප්පුව තියෙන හරියෙ අලි මුඩුක්කුවේදී අලියාට වෙඩි තබන්ට සිද්ධ වෙලා තියෙනවා. එයා මැරිලා වැටුණේ නවතා තිබුණු කාර් රථයක් උඩට. ඒ කාලේ හිටපු නුගවෙල දියවඩන නිලමේ තුමා කලබලය මැද්දේ කරඬුව ගෙන යන ‘මහරාජා’ ඇතා ළඟට කිට්ටු වෙලා කතා කරලා තියෙනවා. කවුරු කලබල කළත් එයා හෙලවිලාවත් නෑ.බොහොම කීකරු ගාම්භීර පින්වන්ත ඇතා. සාමාන්‍යයෙන් එක වතාවක් රන්ගිලිගෙය තරමක් ලිහිලා කවුරුවත් දන්නෙ නෑ. එයා එක පයක්වත් ඔසවලා නෑ කරඬුව වැටේවි කියලා. ඒ තරම් බුද්ධිමත්. අර අලියා කුලප්පු වුණාට මංගල හස්ති රාජයා රාජා හෙමින් සැරේ කලබලය මැද්දේ මාළිගාවට ආවා. මිනිසුන් වගේම එයාත් කරඬුවෙහි වැඩ සිටින්නේ ජීවමාන බුදුන් ලෙසයි ඇදහුවෙ.සාමාන්‍යයෙන් දළදා පෙරහර කළාට පස්සෙ කොහොමත් වැස්සක් වහිනවා. ඒක ප්‍රතිහාර්යයක්. කොයිතරම් නියඟයක් තිබුණත් මහ වැසි වැහලා ආශිර්වාද කෙරෙනවාමයි. මහාවංශයේ එක්තරා සඳහනක් තිබෙනවා මහා පරාක්‍රමබාහු රජතුමා කළ දළදා පූජාවන් ගැන. විශේෂයෙන් දළදා පෙරහරක් ගැන. දළදා වහන්සේට පූජෝපහාර පිණිස පවත්වන මේ පෙරහර ගමන් කරන මාර්ගය පමණක් ඉතිරි කොට අනෙත් හැම තැනම වැව් අමුණු පිරෙන්න වැස්ස බව එහි සඳහන්.1818 කැරැල්ලෙන් පස්සෙ සර් එඩ්වඩ් බාන්ස් ආණ්ඩුකාරවරයා දළදා පෙරහර අවුරුදු 10 කට නැවැත්වූවා. එහෙත් අපේ මහානායක හිමිවරුන් එය දළදා පරිශ්‍රයේ පමණක් පැවැත්වූවා. මහ නියඟය පැතිරෙන කොට මිනිස්සු ඉල්ලා සිටියා මේ පෙරහර නොපැවැත්වීමේ වීදි සංචාරය නොකිරීමේ විපාකය කියලා.ඒ නිසා හොඳයි උඹලගෙ ප්‍රාතිහාර්යය බලන්ඩත් එක්ක එහෙනම් පෙරහර වීදි සංචාරය කරපන්’ යැයි, ඒ වතාවෙ ආණ්ඩුකාරයා විධානය කළා. පිළිගන්න පෙරහර පැවැත්වූ සැණින් නියඟය පහ වී අනෝරා වැසි පතිත වුණා. නොනවත්වාම වැස්ස දින කීපයක්. ගංවතුර පවා ඇතිවෙන තත්ත්වයට. පස්සෙ නැවත පූජා පවත්වායි වැස්ස නවතාගත්තේ.ඒක ‘දළදා වතුර’ නමින් ප්‍රසිද්ධ කාරණයක්. මා ඒ කාරණා කීවේ 1959 වුණත් මහ විනාශයක් නොවුණෙ දළදා හිමියන්ගේ ප්‍රාතිහාර්යය නිසයි. වත්මන් නිලමේ තුමා අලි ඇතුන් ගමන් ගන්නා මේ වීදි සංචාරය මාර්ගයේ තැන් තැන්වල ඇතුන් බඳින කණු සාදා තබන්නේ මෙවන් අවස්ථාවලට මුහුණ දෙන්නයි. එතුමාට අලි ඇතුන් පිළිබඳ විශේෂඥ දැනුමකුත් තිබෙනවා. සමහරු අතරමං වෙලා කොළඹ ගිහින් තිබුණා. දින ගණනාවකට පස්සෙ හමුවුණු මිනිස්සුත් හිටියා.සාම විනිසුරු ඩබ්ලිව්. ජී. ජයසිංහ 80 හැවිරිදි ප්‍රසිද්ධ සමාජ සේවකයෙකි. ඔහු ජීවත්වන්නේ හෑදෙණියට කිට්ටු බොක්කාවෙල ගමේය.දැන් ඔය සිද්ධියට අවුරුදු පනස් ගණනක් ගියානෙ මහත්තයො. ඒත් මට ටිකක් මතකයි. මට එතකොට වයස 26 යි. මං වැඩ කළේ නුවර - හැටන් නැෂනල් බැංකුවෙ. ඒ කාලෙ බැංකුවෙ නම නැෂනල් ඇන්ඩ් ග්‍රීන්ලේස් බෑන්ක්. අපේ බැංකුවෙ ශාඛා ලෝකෙ රටවල් ගණනාවක තිබුණා. ඒ හැම ආයතනයකම ප්‍රධානීන් එදාට දළදා පෙරහර බලනවා.අපි මේ අයට අපේ බිම් මහලෙ වෙනම ආසන පනවලා ආරාධනා කරනවා පෙරහර බලන්ඩ. එදා රන්දෝලි පෙරහර. හිටි ගමන් රාත්‍රී 12.30 ට විතර මිනිස්සු දුවන්ඩ ගත්තා අලියෙක් කුලප්පු වුණා කියාගෙන. අපිට මුළු වටේම පෙනෙනවා. මාත් දුටුවා අලියා හයියෙන් පිඹ පිඹා වීදි දිගේ දුවනවා. කරුණාරත්න අබේසේකර මහත්තයා ‘එනවුන්ස්’ කර කැර හිටියෙ.මා හිතන්නෙ ක්වීන්ස් හෝටලයේ විශේෂ පීඨිකාවක ඉඳන්. මේක හරිම ශෝචනීයයි. පහුවදා උදේ මුළු මහනුවරම වීදි අස් කරන්ඩ වුණා. වෙඩි තැබුණු අලියාගේ සිරුර කපලා නගර සභාවෙන් ගෙනියනවත් අප දුටුවා. මේකෙ කැතම සිද්ධිය තමයි මේ දළදා හාමුදුරුවන්ගේ අසිරිය තිබෙන නගරෙ ගැට කපන්නො ඒ වෙලාවෙ මිනිසුන්ගේ දේ කොල්ල කෑවා. වනචරයො වනචාරී වැඩ කරලා තිබුණා. සමහරු මේ කලබලයට නුවර වැවට වැටුණා. සමහරු උඩවත්ත කැලේටත් දුවලා තිබුණා.මේ අතර මේ ගවේෂණයේදී ලැබුණු වෙනත් විසිතුරු මෙන්ම භයානක තොරතුරක් ඔබ අතට පත් කිරීමට මට අවසර.කුලප්පු වූ අලියා මිනිසකුට පහර දීමට උත්සාහ කරද්දි පළපුරුදු ඇත්ගොව්වා පිට මත සිට එය වළකා තිබේ. සිද්ධිය දුටු මිනිස්සු එලෝ - මෙලෝ සිහියක් නැතිව දුවන්නට පටන් ගත්හ. එදා දළදා පෙරහරේ පෙරමුණේ ගමන් කළේ කොණ්ඩදෙණියේ අලියා ය. ඌ ඇත්ගොව්වත් සමඟම තනිවම ගමන් කරන්නෙකි.ඊට පසු තවත් අලි ගමන් කළහ. ඒ අතර පෙරහරේ මැද හරියේ වන්නට දෑලේ ගියේ කුලප්පු වූ රාජා ය. ඌ කලබලයට පත්විය. ඒ කලබලය අතරේ හීන්බණ්ඩා අලියාගේ පිට දිගේ ඇදී ගොස් බිමට වැටුණේය. හීන්බණ්ඩා නමැති පළපුරුදු ඇත්ගොව්වාගෙන් බේරුණු අලියා ඉදිරියටම ගියේය.කලබලයට අකමැති කොණ්ඩදෙණියේ ඇතා කුලප්පු අලියා හරස් කළේය. සොඬයෙන් ද ගසා ඌ මෙල්ල කිරීමට වෑයම් කළේය. කොණ්ඩදෙණියේ ඇතාගේ ඇත්ගොව්වෝ ද මහත් පරිශ්‍රමයක් දරා කුලප්පු වූ රාජා මෙල්ල කිරීමට මාන බැලූහ. කෙසේ හෝ සියල්ලෝ එක්වී ඒ අලියාව ලාම්පු කණුවක බැන්දත් ඒ බැමිත් කඩාගෙන ඌ හිතුවක්කාරීව දඟලන්නට විය. (ඒ කාලයේ අලිනට සියයට සියයක් හොඳ තත්ත්වයේ දම්වැල් නොතිබීම මීට හේතුව විය හැකිය.)නැට්ටුවන්, බෙර වයන්නන් ද ඉබාගාතේ දුවන්නට වන්නේ මේ මොහොතේය. සාජන්ට් බණ්ඩා හෝ කරුණාරත්නගේ තුවක්කුව ක්‍රියාත්මක වන්නේ මේ අතරය. කොණ්ඩදෙණියේ රාජා ඌ වළකන්නට උත්සාහ දරපු වෙලාවෙ ඌ නැවතුණානම් මේ අලියා බේරාගන්නට ඉඩකඩ තිබිණ.මම එදා නැටුම් කළ නැට්ටුවෙක් සොයා නුවරින් එහා මොළගොඩ ගම පීරමි. ඒ ලැබුණු විශ්වාසදායක ඔත්තුවක් අනුවය. බෙරකාර අංගගේ උක්කුවා (93) මට හමුවිය. ඒ අතිශය දුෂ්කර ව්‍යායාමයකින් පසුවය.මහත්තයො, මං තම්මැට්ටම් ගැහුවෙ. ඔය පෙරහරේ අවුරුදු ගණනාවක් මං නැටුවා. එදා තමයි දවස. අලියා කුලප්පු වෙලා බැඳලා දැම්මාමත් ඒවාත් කඩා ගත්තාම මාත් බෙරේ පිටින් දිව්වා. මිනිස්සු පෑගිලා කෑකෝ ගහනවා. මහා ඝෝෂාව. මගෙ යහළුවෙක් බැඳලා තිබුණ බෙරය පිටින්ම ලයිට් කණුවක නැංගා.අනෙත් එක්කෙනා බිම වැටුණා. වෙලාවට රැහැන් බුරුල් වෙලා තිබුණෙ. නැත්නම් පෑගිලාම මැරෙනවා. අපි දුවනකොට නිළමෙ තුමා පණිවුඩ එව්වා අලි නැතිව වුණත් පෙරහර කරමු, දුවන්න එපා කියලා. මෙච්චර කලබලයක් වෙලත් තවත් පැයකින් පමණ අපි අලි ඇතුන් නැතිව පෙරහර කළා. කුලප්පු වූ අලියා හිටියෙ අපෙ කණ්ඩායමට යාර 100 ක් විතර දුරින්. මේ කලබලය අස්සෙ මිනිස්සු මිනිස්කම් නැතිව අනෙත් අය කොල්ල කන්න පටන්ගත්තු එක ගැන මට අදත් තියෙන්නේ පිළිකුලක්.බොක්කාවෙලට කිට්ටු මාලගම්මන ගම දළදා පෙරහරේ නැට්ටුවන්ගේ ගමය. රුපියල් පනහේ කොළයේ ඡායාරූපයේ පෙනී සිටින සයිමන් මාලගම්මන ප්‍රසිද්ධ නැට්ටුවෙකි. ඔහු වෙස් කණ්ඩායමක් බාරව එදා හිටියෙකි. ඔහු මියගොසින් වුව එදා ඔහුගේ බිරිය ද පෙරහර නරඹන්නට පැමිණි හෙයින් අපි ඇය හමුවීමු. ඇගේ නම ටී. ජී. කරුණාවතී ය.මගෙ මහත්තයා නැටුම් පානවා බලන්ඩ මාත් එදා ගියා. මගෙ දුව එදා පුංචියි. දැන් එයාට අවුරුදු 47 ක් විතර ඇති. එයා ඈත ගමක ඉන්නෙ. පොඩි දුවත් එක්ක මාත් පෙරහර බලමින් හිටියදී හිටි ගමන් අලියෙක් කුලප්පු වෙලා දුවගෙන එනවා. මං දිව්වා වාහල්කඩ ළඟින් කෙළින්ම මාළිගාවට.ඒත් මා නොදැනීම දරුවා තදබදයට වැටිලා. ළමයි පෑගෙන නිසා මා කලබලය මැද්දෙ විලාප තිය තියා දරුවා සෙව්වා. ඒ අතරෙදිත් කවුදෝ මගෙ අත් ඔරලෝසුව කඩා ගත්තා. අනේ! මගේ පොඩි එකා! දළදා හාමුදුරුවන්ට පින්සිද්ධ වෙන්ඩ ගස් පඳුරක් අස්සේ අඬ අඬා ඉන්නවා. මේ වගෙ දරුවො කොතරම් නම් එදා අතරමං වුණා ද? සමහර ගෑනු ළමයි වනචරයො උඩවත්ත කැලේටම ඇදගෙන ගිහින් තියෙනවා.ප්‍රේමසිරි මාලගම්මන ද පෙරහරේ නැටු නර්තන ශිල්පියෙකි. ඔහු ද නටන්නේ වෙස් නැටුම්ය. දැන් ඔහුට අවුරුදු 83 කි.පුංචිරණා මාලගම්මන මගෙ පියාත් පෙරහරේ නැටුවා. කලබල වූ අලියා වැටුණු බෙරකාරයකුගෙන් නිදහස් වූ බෙරයකට ඔට්ටු කරමින් හිටියා. මාත් පදිංචිව ඉන්නෙ නුගවෙල නිලමෙ තුමා දුන් ඉඩම්වල. එතුමා අපට අණ දුන්නා පෙරහර නවත්වන්ඩ එපා අලින් මාලිගාවට ගෙන ගියාට කමක් නෑ කියලා.ඒ කාලෙ දැන් වගෙ අලි 80 - 90 නොවේ දළදා පෙරහට ගෙන යන්නෙ අලි 150 - 140 ක් ගෙන යනවා. එදාත් එහෙමයි. දළදා කරඬුව ගෙන යන රාජා මේ මහ කලබලය මැද්දෙවත් හෙලවුණේවත් නෑ. මට ඒක හොඳට මතකයි. කවුරුත් දන්නෙ නැති රහසක් මං කියන්නම්. ඔය කුලප්පු වූ අලියා ඇත්තටම පෙරහරට සුදුසු නැති තත්ත්වයක අලියෙක්.එයා ඊට පෙර දින මහයියාවේදී කුලප්පු වෙලා ගේකටත් ගැහුවා. එහෙත් ඒ ගැන තැකීමක් නොකැර එයාව පෙරහරට ගෙනාපු එකෙ වැරැද්දයි සිද්ධ වුණේ. මද කිපිලා අවසන් කීවාට ඒක ඉවර වෙලා නොතිබෙන්ඩ ඇති. පෙරහරට කලින් මේ හැම අලියෙක්ම නැවත පරීක්ෂාවක් කරන්ඩම ඕනෑ. නැත්නම් මේ වගේ දේවල් සිද්ධ වෙන්ඩ පුළුවන්... ඔහු කීවේය.එහෙත් මේ සිදුවීම ඓතිහාසික දළදා පෙරහරේ එකම හා ප්‍රථම ආන්දෝලනාත්මක සිදුවීමය. කුලප්පු වූ අලියාගේ අයිතිකාර රම්බණ්ඩා උඩුරාවණ මහත්මයා අද ජීවතුන් අතර නැත. ඔහුගේ මුණුපුරු තිස්ස උඩුරාවණ කලකට පෙර මාධ්‍යයට මෙසේ පවසා තිබේ.“රාජා ඇතාට වෙඩි තබන විට මටත් අවුරුදු 25 ක් විතර වෙන්න ඇති. ඊට ඉස්සර පෙරහර බලන්ඩ ගියත් එදා මම ගෙදර නතර වුණා. තාත්තා පෙරහර බලන්න ගොස් පාන්දර නිවෙසට ආවෙ. අනේ... අපේ රාජාට වෙඩි තිබ්බා කියමින් හරිම දුකෙන්.”අලි ඇතුන් අයිතිකරුවෝ තම දරුවන් මෙන් මේ සතුන් රැක බලා ගනිති. එහෙත් තම සතුන්ගේ චර්යාව හොඳ නැත්නම් ජනාකීර්ණ පෙරහර වැනි තැන්වලට ගෙන යාම තමන්ට මෙන්ම අනුන්ට ද බරපතළ වරදක් කරන්නකි. එසේම පෙරහර කමිටුව අලි ගැන පූර්ව පරීක්ෂාවක් කළ යුතුය. අලියෙක් කුලප්පු වූ පමණින් මේ මහා පූජෝපහාරය නැවැත්විය ද නොහැකිය.සියල්ලටම වඩා තේරුම් ගත යුත්තේ මෙයින් වඩාත්ම හානි සිදුවුණේ අලියාගේ කුලප්පුවෙන් ම නොව මිනිසුන් අනවශ්‍ය ලෙස කලබල වීමෙනි. ඔවුන් සිටි තැන්වලම සන්සුන්ව සිටියානම් නිලධාරීනට ඒ සඳහා කටයුතු කළ හැකිව තිබිණ.උපාලි සමරසිංහඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=af1408174</link>
    <topic>ගණිතයට පිරිනැමෙන ඉහළම සම්මානය මුල්වරට කාන්තාවකට</topic>
    <author>දයා ඩී. ෆොන්සේකා</author>
    <content>පසුගියදා සියොල් නුවරදී වර්ෂයේ ගණිතය පිළිබඳ ඉහළම ත්‍යාගය දිනූ හතර දෙනාගේ නම් ප්‍රකාශයට පත්විය. ඒ අතරින් එකම කාන්තාව වනුයේ 37 හැවිරිදි ඉරාන ජාතික කාන්තාවකි. ඇමෙරිකාවේ ස්ටැන්ෆර්ඩ් සරසවියේ ගණිත විෂය පිළිබඳ මහාචාර්යවරිය වන ඇය මේරියම් මිර්සඛානිය.ජ්‍යාමිතිය පිළිබඳ විශේෂඥවරියක වන ඇයට ගණිත විෂය නවකතාවක් ලියන්නාක් වැනි ප්‍රියතම විෂයකි. විවිධ ජ්‍යාමිතික හැඩතල මත දිවෙන ඇගේ මොළය හරියට ම නවකතාකාරයෙකු නවකතා වියමනක් සිදුකරන අයුරින් ක්‍රියා කරන බව ඇය කියයි. නවකතාවක චරිත මෙහෙය වන්නාක් මෙන් ඉතා අසීරු ජ්‍යාමිතික හැඩතල මත ඇය ඉලක්කම් අකුරු මෙහෙයවයි.“ගණිත තාක්ෂණයේ එකිනෙකට වෙනස් වූ රූප හා ඉලක්කම් අතර දුලබ සැසඳීම් කරමින් ගණිත ක්ෂේත්‍රයේ විවිධ පර්යේෂණ හා අධ්‍යයනයන් සිදුකිරීමේ ඇගේ කුතුහලයයි.” මෙසේ සඳහන් වන්නේ අන්තර්ජාතික ගණිත සමුළුවේ වාර්තාවකය.මේරියම් උපන්නේ 1977 ඉරානයේදීය. 2004 දී ගණිතය පිළිබඳ ආචාර්ය උපාධිය දිනාගත් ඇගේ මුළු කාලයම ගතවන්නේ ගණිත අධ්‍යයනයන් සඳහාය.2009 දී ශුද්ධ ගණිත අධ්‍යයනය පිළිබඳ බ්ලුමෙන්තල් සම්මානය දිනාගත් ඇය 2013 දී ඇමෙරිකානු ගණිත සංගමයේ සැටර් ප්‍රයිස් නම් වූ සම්මානය ද දිනා ගත්තාය.Field Medal සම්මානය පිදෙන්නේ සෑම වසර හතරකටම වරකි. එය හිමිවීමට නම් දිනා ගන්නා තැනැත්තා වයස 40 ට අඩුවිය යුතුය.මෙවර මේ ත්‍යාගය දිනාගත් අනෙක් තුන්දෙනා වන්නේ ප්‍රංශයේ ආතර් අවිලි, නිව්පර්සි හි ප්‍රින්ස්ටන් විශ්ව විද්‍යාලයේ මන්ජුල් භර්ගාව් හා බ්‍රිතාන්‍ය වර්පින් සරසවියේ මාර්ටින් හෙයාරර්ය.ගණිතය සඳහා නෝබල් තෑග්ගක් නොදෙන බැවින් ගණිතය පිළිබඳ ලෝකයේ ඉහළම ත්‍යාගය මෙයයි.මිර්සඛානිට ත්‍යාගය පිරිනමන ලද්දේ දකුණු කොරියාවේ ජනාධිපතිනිය වන පාර්ක් ජින්නී විසිනි.“මං ජයග්‍රාහකයන්ට සුබ පතනවා. විශේෂයෙන් ම කාන්තාවක වූ මේරියම් මිරිසඛානිට. ඇය මේ ෆීල්ඩ් මෙඩල් තෑග්ග දිනූ පළමුවන කාන්තාවයි.” ත්‍යාගය ප්‍රදානය කරමින් දකුණු කොරියානු ජනාධිපතිනිය කීවාය. මෙයට පෙර මේ තෑග්ග දිනාගත් පනස් දෙදෙනාම පිරිමින්ය.“මේක මට විශාල ගෞරවයක්. මට හරි සතුටුයි. මෙය තරුණ විද්‍යාඥයන්ට හා ගණිතඥයන් ධෛර්යමත් කිරීමක්.”ඇය ත්‍යාග ප්‍රදානෝත්සවයේදී කීවාය. මේරියම් ගණිත විෂයට හපන්කම් දැක්වූයේ කුඩා කල සිටමය. යොවුන් වියේදීම ඇය ගණිතය පිළිබඳ තෑගි දිනන්නට පටන් ගත්තාය. 1994 හා 1996 දී ඇය අන්තර්ජාතික ගණිත ඔලිම්පියාඩ් තරගවලදී ත්‍යාග දිනා ගත්තාය.2008 දී ස්ටැන්ෆොරිඩ් සරසවියේ ගණිතය පිළිබඳ මහාචාර්ය පදවියට පත්වූ ඇය සිය සැමියාත් කුඩා දියණියත් සමඟ ඇමෙරිකාවේ පදිංචියට ගියාය.“මම ස්ටැන්ෆර්ඩ් හි සෑම දෙනාම වෙනුවෙන් මේරියම්ට සුභ පතනවා. ඇය මේ ත්‍යාගය දිනූ ප්‍රථම කාන්තාවයි. ස්ටැන්ෆර්ඩ් සරසවියේ සභාපතිවරයා කීය.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=af1408175</link>
    <topic>වසර දෙකකින් ගෙදර ආ නරේන්ද්‍ර සති දෙකකින් යළි යන්නම යයි</topic>
    <author>සේමාලි කැල්ලපත</author>
    <content>අතේ ඇඟිලි පහ මෙන් සිටි පවුලේ සහෝදර සහෝදරියන් අතරින් අයෙක් දැන් නිවෙසේ නොමැත. ඒ නරේන්ද්‍රය. ඔහු නිවෙසින් පිටමංව ගොස් කිසිම ආරංචියක් නොලැබ දෙවසරක් ඉක්ම ගිය ද ඔහු පිළිබඳ මතක මෝදි නිවෙසේ කිසිවකු වෙතින්වත් ගිලිහී නොගියේය. නිරන්තරයෙන්ම ඔවුන් උත්සාහ ගත්තේ ඔහු ගැන තොරතුරක් දැන ගැනීමටය. නරේන්ද්‍ර පිළිබඳ සිහිපත් වෙද්දී සිතට දැනෙන වේදනාව අමතක කර කටයුතු කිරීමට උත්සාහ දැරුව ද එය ඒ හැමෝටම පහසු දෙයක් නොවීය.වසන්ති ඒ පවුලේ එකම සහෝදරියයි. වැඩිමල් සහෝදරයන් තිදෙනකුට හා බාල සහෝදරයන් දෙදෙනෙකුට මැදිව උපන් වසන්තීට ඒ සැවොම අතරින් වඩාත් සමීප වූයේ නරේන්ද්‍ර අයියාය. පිරිමි දරුවන් පස්දෙනකුට සිටි එකම සොහොයුරිය ලෙස ඇයට ඔවුන්ගේ විශේෂ ආදරයක් හිමි වුවද වසන්ති වැඩිපුර සෙනෙහසක් දැක්වූයේ නරේන්ද්‍ර අයියාට සහ ප්‍රාහ්ලාද් මල්ලීටය.නරේන්ද්‍ර නිවෙසින් නික්ම ගිය දා සිට ඔහු පිළිබඳ තොරතුරක් දැන ගැනීමට මවත් පියාත් වෙහෙසුණු අන්දම දන්නේ ඔවුන්ම පමණි. රාත්‍රියේ නින්දට ගොස් පසුදා අවදි වන ඔවුන්ගේ එකම ප්‍රාර්ථනය නරේන්ද්‍රය. ඔහු යළි නිවෙසට පැමිණීමය.සැමදාම උදෑසන කරන්නාක් මෙන් ගේදොර ඇමදීමට සූදානම් වූ වසන්තිට එදාත් නරේන්ද්‍ර නිදා ගන්නා සයනය දෙස බැලුණේ පුරුද්දට මෙනි. නරේන්ද්‍ර අයියා එහි වැතිරී සිටින අන්දම සිහිපත් වෙන ඇගේ දෑසට කඳුළු නැගෙයි. ඔහු කොහේ සිටිනවාදැයි කිසිවෙක් නොදනිති. ඔහු එනතුරා බලා සිටි ඔවුන්ගේ දෑස් මෙන්ම හදවත් ද දැන් වේදනා ගෙන දෙයි. උදෑසන සිට රාත්‍රියේ ඇස් පියවෙන තුරා ඔවුන්ගේ සිතුවිලි අතර වූයේ නරේන්ද්‍රය.දරුවකු නැති අඩුව වැඩිපුරම දැනෙන්නේ මවටය. නරේන්ද්‍රගේ මව තම පුතා නැති දුක බෙදා හදාගත්තේ දියණිය සමඟ එක්වීමෙනි. ඔවුහු එක්ව හඬා වැටුණහ. වැලපුණහ. නරේන්ද්‍ර නිවෙසින් නික්ම ගිය දා ඔහුට ආශිර්වාද කරමින් නළලත තිලකයක් තැබුව ද මව හීරාබෙන් ඉන්පසු දින ගණනක් යනතුරා කුසට අහරක් නොගෙන වැලපුණු අන්දම වසන්තිට මතකය.“අනේ, අම්මේ අඬන්න එපා නරේන්ද්‍ර අයියා ඉක්මනට එයි” දියණිය මව අස්වැසුවාය. එහෙත් දින සති මාස ගණන් ගෙවී යද්දී ඔවුන්ගේ බලාපොරොත්තු මදින් මද දියව ගියේ ඔවුන් ද නොදැනුවත්වය.වාද්නගර් හි වීදියකට මුහුණලා පිහිටි මෝදි නිවෙසේ ඉදිරිපස ලොකු කාමරය අමදිමින් සිටි වසන්තිට ඈතට පෙනෙන වීදිය දෙස බැලුණේ පුරුද්දට මෙනි.“දෙවියනේ, මේ කවුද? අම්මේ!” ගේ දොරකඩ දෙසට ඇදෙන ඒ සුපුරුදු රූපකාය දුටු වසන්ති කෑගැසුවාය.උන් තැනම ගල් ගැසුණාක් මෙන් මුව අයාගෙන බලා සිටින වසන්තිට සිහි එළඹියේ සිනාපිරි මුවින් යුතුව ගෙයි දොරකඩට ගොඩ වූ නරේන්ද්‍ර අයියා දැකීමෙනි. අතේ වූ කොස්ස එතැනම අත්හැර දැමු වසන්ති කෑ ගසාගෙන ගෙතුළට දිව ගියාය.මව හීරාබෙන් ඒ මොහොතේ සිටියේ දුමෙන් පිරි මුළුතැන්ගෙයිහිය. දියණියගේ කෑ ගැසීමෙන් හදවත නැවතුණාක් මෙන් වූ ඕ වහා ඉදිරියට පැමිණියාය. ඇය දෙසට දිව ආ වසන්ති නතර වූයේ මවගේ ඇ‍ඟේ හැපීගෙනය.“අම්මේ! අම්මේ!” වසන්තිගේ මුවින් ඉන් එහාට වදන් පිට නොවෙන්නාක් මෙනි.“අම්මේ... නරේන්ද්‍ර අයියා”“නරේන්ද්‍ර...?” හීරාබෙන්ට දැනුණේ හෘද ස්පන්දනය නැවතී තමා ඇදවැටෙන්නට යන්නාක් මෙනි.ඔවුන් දෙදෙනා ඉදිරියේ නරේන්ද්‍ර සිනාසෙමින් බලා සිටී. ඔහුගේ අතේ කුඩා බෑගයකි. ඔහු හැසිරුණේ මින් දෙවසරකට පෙර නිවෙසින් නික්ම ගියාක් මෙන් නොව ඒ මොහොතේ ගමනක් ගොස් යළි නිවෙසට පැමිණියාක් මෙන් සැහැල්ලුවකිනි.“මගේ පුතේ...” හීරාබෙන් පුත්‍රයා ඉදිරිපිටට පැන්නේ සිහිඑළවාගත නොහැකිවය.“මං සන්නාසි ජීවිතේ අත්හැරියා” ඔහු පැවසුවේ එපමණකි.නරේන්ද්‍ර වගේවගක් නැතිව සංයමයකින් යුතුව ගේ මැද සිටගෙන සිටියි. තේරුමක් නොමැති වදන් තෙපළමින් පිස්සුවෙන් මෙන් කෑ ගසන සිය සොහොයුරිය දෙස ඔහු බලා සිටියේය. හීරාබෙන් සතුටු කඳුළු වගුරමින් පුතු වැලඳගත්තාය.ඇගේ මුවින් ඔහු ඉදිරියේ දිග හැරෙන ප්‍රශ්න වැලකි. ඇය පුතුගෙන් ප්‍රශ්න අහන්නේ ඔහු දෙවසරක් නොව උදේ නිවෙසින් ගොස් යළි පැමිණියාක් මෙනි.“පුතේ, උඹ කොහේද ගියේ? උඹ කොහේද හිටියෙ?” ඇය එක දිගට ප්‍රශ්න නඟයි.“හිමාලයා පැත්තේ” නරේන්ද්‍ර පැවසුවේ ඉන් එහාට පැවසීමට යමක් නොමැත්තා සේය.මව ඒ මොහොතේ පුතුගේ ස්වභාවයේ මෙන්ම පෙනුමේ ද සැබෑ වෙනසක් දුටුවාය. මින් දෙවසරකට පෙර නිවෙසින් යද්දී යෞවනයේ සිටි පුතු දැන් වෙනස්ම කෙනෙකි. ඔහු වෙතින් ඇය දුටුවේ දැඩි බවකි. දැන් ඔහු හීන්දෑරිය. පැහැයෙන් ද ඔහු වෙනස් වී සිටියේ යහමින් අව්වට වැස්සට හසුවූවාක් මෙන්ය. ඒ සියල්ලටත් වඩා ඔහුගේ මුහුණ පුරා වැඩුණු රැවුල ඔහුගේ වෙනස දැක්වීය. බොහෝ දුෂ්කරතාවලට මුහුණ දුන් බවක් පෙනුණු ඔහු දුටු මවගේ හදවත උණු වී ගියේය.“දරුවෝ, උඹේ හැටි” දෑසින් පුතු නිරීක්ෂණය කළ මව ආපසු හැරුණේ කලකට පසු නිවෙසට පැමිණි පුතු පිළිගැනීමට ‘රජ බොජුන්’ සැකසීමටය.“හිටපන් පුතේ, මං උඹට කන්න දෙයක් හදන්නම්” පුතුගේ සම්ප්‍රාප්තිය ඉහළින්ම සැමරීමට සූදානම් වන මව දුටු නරේන්ද්‍ර එය වැළැක්වීය.“අම්මේ ඔහොම ඉන්න. මට අමුතුවෙන් කිසිම දෙයක් හදන්න එපා”“එහෙම කොහොමද? වසන්තී මෙහෙ වරෙං දරුවෝ”ඇය ආපසු හැරී දුමින් පිරුණු මුළුතැන්ගෙට වැදුණාය. නරේන්ද්‍ර ද මව පසුපසම මුළුතැන්ගෙට ඇදුණේය.“මට අමුතු කෑම එපා. රොටියක් තිබුණාම ඇති”ඇය ඉන් එහාට ඔහුට බල කිරීමට නොගියේ ඔහුගේ විලාසයේ පැහැදිලි වෙනසක් දුටුවාය. දෙවසරකට වැඩි කාලයක් නිවෙසින් පිටමංව සිටි පුත්‍රයා යළි නිවෙසට පැමිණි දා මවට අවසානයේ ඔහුට සංග්‍රහ කිරීමට සිදුවූයේ රොටී සහ එළවළු වෑංජනයකිනි. හීරාබෙන්ට ඒ සංග්‍රහයෙන් පමණක් සෑහීමට පත්වන්නට සිදුවිය.නරේන්ද්‍ර නිවෙසට පැමිණෙද්දී පියා දමෝදරාස් නිවෙසේ නොසිටියේය. ඔහු සිරිත් පරිදි සිය තේ ලෑල්ලත් සමඟ ඔට්ටු වෙමින් වාද්නගර්හි දුම්රිය පොළේ විය. කෑවායින් නොකෑවායින් රොටිය ගිල දැමු නරේන්ද්‍ර එසැණින් නිවෙසින් එළියට බැස්සේය. මව සිතුවේ ඔහු දෙවසරකින් නොදුටු පියා දැකීමට දුම්රිය පොළ කරා යෑමට ඇති බවකි.“පුතේ, බලාපන් නරේන්ද්‍ර අයියා කොහේද ගියේ කියලා”අයියාගේ මේ හදිසි සම්ප්‍රාප්තිය දෙස බිරාන්තව බලා සිටි ප්‍රාහ්ලාද්ට සිහිය සැපත් වූයේ මවගේ ඒ ඇණවුමෙනි. ප්‍රාහ්ලාද් සොහොයුරා පසුපස දිව ගියේය. ඈත හන්දියෙන් වෙනතක හැරී යන නරේන්ද්‍ර දුටු ඔහු ආපසු හැරී දුව ආවේය.“අම්මේ, අයියා ටවුම පැත්තට ගියා”“ඉස්ටේසම පැත්තට නොවෙයි ද ගියෙ?”“නැහැ. අනෙක් පැත්තට” ප්‍රාහ්ලාද් පැවසුවේ හතිලමිනි.“ගෙදරට පය ගහපු ගමන් මේ දරුවා කොහේ ගියා ද?” මව පැවසුවේ පුත්‍රයා යළිත් අතුරුදන්වේදෝයි බියෙනි.නිවෙසට පා තබා පැයක් ගතවීමටත් මත්තෙන් නරේන්ද්‍ර කෙළින්ම පිය නැගුවේ නගරයේ පිහිටි රාශ්ට්‍රීය ස්වායම්සේවක් සංගම් ශාඛා (RSS - ආර්. එස්. එස්.) කාර්යාලය කරාය. එහි සිටින වකීල් සහාබ් මුණ ගැසී ඉදිරි කටයුතු ඇරැඹීමට ඔහුට අවශ්‍ය විය. වකීල් සහාබ් නරේන්ද්‍රගේ මුල්ම උපදේශකවරයාය. නරේන්ද්‍රට ඔහු මුණගැසෙද්දී යන්තම් වයස අවුරුදු 10 ක් විය. හැකි ඉක්මනින් වකීල් සහාබ් මුණගැසී ආර්. එස්. එස්. ශාඛා සමිතිය හා එක්වීමට නරේන්ද්‍ර මෙවර ඔහු ඉදිරියට ගියේ වැඩුණු තරුණයකු ලෙසය.නරේන්ද්‍ර නගරය දෙසට ගිය බව ප්‍රාහ්ලාද් පුතා වෙතින් දැනගත් මව සෑම මවක්ම කරන්නාක් මෙන් පුත්‍රයා රැගෙන ආ කුඩා බෑගය ඇද බලන්නට වූවාය.“වසන්ති දුවේ, මෙහෙ වරෙන්... අයියාගේ මේ මල්ලේ තියෙන්නේ මොනවා ද බලපං”වසන්ති ද පැමිණ බෑගය අදින්නට වූවාය. ඇත්තෙන්ම එහි වූයේ ඔහුගේ ඇඳුම් කෑලි දෙක තුනක් හා කොට කලිසමකුත් ශීතලට පොරවා ගන්නා සළුවකුත් පමණි. ඒ හැරෙන්නට එහි වෙන යමක් නොවීය.“මේ දරුවා අවුරුදු දෙකක් තිස්සේ ඇවිද්දෙ මේ ටික අරගෙන ද?” මව සිතුවාය.මව විපිලිසරව බලා සිටියදී, “මේ මොකද්ද මේ” යැයි පවසමින් වසන්ති බෑගයේ තිබී තවත් යමක් එළියට ඇද්දාය. ඇය එළියට ගත්තේ සේයාරුවකි.“අම්මගේ ෆොටෝ එකක්” සිය අතැඟිලි අතර වූ සේයාරුව දෙස බලමින් වසන්ති කොඳුළාය.“කෝ බලන්න...” හීරාබෙන් ද සේයාරුව සියතට ගත්තාය. එදෙස බලා සිටි ඇගේ දෑසට කඳුළු පිරුණේ සිය පුත්‍රයා නිවෙසින් නික්ම යද්දී තමාගේ මේ සේයාරුව ද රැගෙන ගොස් ඇති බව වටහා ගැනීමෙනි.“මේක කොහෙන් අරන් ගියාදැයි මං නම් දන්නේ නෑ” ඇය එසේ මිමිනුවේ දියණියට නොව තමාටමය.නරේන්ද්‍ර ගෙදර පැමිණි පුවත අසා පියා ද වහා නිවෙසට පැමිණියේය. එදින මෝදි නිවෙසේ ගලා ගියේ සතුටු සාගරයකි.කාලෙකට පසු නරේන්ද්‍ර පුතා ගෙදරවිත් ඇත්තේය. ඒ ආරංචිය තටු ගසා වේගයෙන් ඉගිළ ගියේය. අසල්වැසියෝ, නෑදැයෝ මෙන්ම නරේන්ද්‍රගේ මිතුරෝ ද නිවෙසේ පිරුණහ.නිවෙසට පැමිණි නරේන්ද්‍ර ආර්. එස්. එස්. කාර්යාලයට යෑම දින චර්යාවක් කර ගත්තේය. මේ අතරවාරයේ දිනක් සිය සැමියා වෙතට ළංවූ හීරාබෙන්,“අපි අර ළමයා එවන්න කියා පණිවුඩයක් යවමුදැයි?” සැමියාගෙන් විමසුවාය.දමෝදරාස් විමතියෙන් බිරිය දෙස බැලුවේ ඇයට දීමට පිළිතුරක් නොමැතිවය. මුවින් නොබැණම ඔහු ඇගේ කීම ඉටු කරමින් චිමන්ලාල්ගේ නිවෙසට පණිවුඩයක් යැවීය.“ආං අර ළමයා ඇවිල්ලාලු. ගිහිං බලපං දැන් මොකද කියන්නේ කියලා” යනුවෙන් ජසෝදා ගේ මව දියණියට පැවසුවේ ඇය නරේන්ද්‍ර එනතුරු මඟ බලා සිටින අන්දම දන්නා නිසාය.තමා මෙතෙක් මඟ බලා සිටි මොහොත එළැඹි ඇත්තේය. දෙවියන් ඉදිරියේ කළ යාඥාවකට දෙවියන් කන් දුන්නේ යැයි සිතමින් ජසෝදා වාද්නගර් බලා ගියාය. නරේන්ද්‍ර ආර්. එස්. එස්. ශාඛා කාර්යාලයට ගිය අතරවාරයක එලෙස ජසෝදා යළි මෝදි නිවෙසට පැමිණියාය.එදින හවස නිවෙසට ආ නරේන්ද්‍ර දුටුවේ සිය මව හා සොහොයුරිය සමඟ එක්ව සුපුරුදු ලෙස ගෙදර දොර කටයුතුවල යෙදෙන ජසෝදාය. ඇය දුටු මතින් සිතට නැඟි තරහ ආවේග පාලනය කරගත් ඔහු ඉවසා සිටියේය.“මං ගෙදරින් යන්න එක හේතුවක් වුණෙත් මෙයා. ඒත් එයා මං එනකම් බලන් ඉඳලා” ඔහු සිය මිතුරා හා පැවැසීය.“ඔය ගැන ජසෝදා එක්කම කතා කරන්න” මිතුරාගේ උපදෙස විය.නරේන්ද්‍ර ඒ අනුව තමාගේ ඉදිරි අරමුණ ගැන ජසෝදා හා කතාබහ කළේය. විවාහ ජීවිතයක් ගත කිරීමේ අපේක්ෂාවක් තමාට නොමැති බවත් රටට සමාජයට සේවයක් කිරීම තම අරමුණ බවත් ඔහු ඇය හා පැවැසීය. ඇය බිමට බරකර ගත් දෙනෙතින් යුතුව ඒ සියල්ල අසා සිටියාය.“ඔයා, ඔයාට ගැළපෙන වෙන කවුරු එක්ක හෝ විවාහ වෙන්න” නරේන්ද්‍ර වරක් ජසෝදාට පැවැසීය.“මට එහෙම දෙයක් ගැන හිතන්නවත් බැහැ” පිළිතුරු ලෙසින් ජසෝදා පැවසුවේ හදවත තෙරපන වේදනාව පිටතට නොපෙන්වමිනි.“ඔයා මේ ගෙදරින් යනකොට ඔයාට අවශ්‍ය ඕනෑම දෙයක් අරන් යන්න”“මට පොත් ටිකක් දෙන්න” ජසෝදා ඉල්ලුවේ එපමණකි.සිය සොහොයුරා ඉතා කැමැත්තෙන් පොත් කීපයක් දෙන අන්දම නරේන්ද්‍රගේ අයියා බලා සිටියේය. ඒ පොත් ආධ්‍යාත්මික හා දේශපාලනය පිළිබඳ ලියැවුණු පතපොතය.“ඒ පොත් එයාට කියවල තේරුම් ගන්න පුළුවන් ද?”පොත් කීපය දුටු සෝම්ට ඇතිවූයේ සැකයකි. ඔහු ඒ ගැන ජසෝදාගෙන් විමසීය.“මට පුළුවන් වෙයි” ජසෝදා පිළිතුරු ලෙසින් පැවසුවාය.එලෙස අවසන් වූ නරේන්ද්‍ර හා ජසෝදාගේ සබඳතාව කිසි දිනක විධිමත් ලෙසින් නිමා නොවීය. නිත්‍යනුකූල විවාහයක් නොවූ නිසාම ඉන්පසු කිසිම සබඳතාවක් දිගටම පැවැත්වීමට ද ඔවුනට අවශ්‍ය නොවීය. විවාහය ගැන ඔවුන් ඉන්පසු වදනක් හෝ නොදෙඩු අතර නරේන්ද්‍ර සිතුවේ එය දෙදෙනා අතර පෞද්ගලිකව ඇතිවූ එකඟතාවක් හෝ සම්මුතියක් හෝ ලෙසය.“මට ගෙදර සිටිමින් තවදුරටත් මේ වැඩේ කරන්න බෑ. මං යන්න ඕනෑ” නරේන්ද්‍රගේ සිතට මේ අදහස යළි පිවිසියේ ගෙදර විත් ටික දිනක් ගතවෙද්දීය.වසර දෙකකට වැඩි කලක් නිවෙසින් පිටමංව සිටි නරේන්ද්‍ර සන්නාසි ජීවිතය අත්හැර උන්හිටි ගමන් නිවෙසට ආවා සේම යළිත් නිවෙසින් නික්මුණේය. ඔහු නිවෙසේ ගත කළේ සති දෙකක් පමණි.“අම්මේ, මං යනවා”එවර ඔහු ගියේ අහමදාබාද් නගරය කරාය.නරේන්ද්‍ර යන්නට ගියත් ඔහු යළිත් එතැයි ජසෝදා බලා සිටියාය. බැරිම තැන ඕ යන්නට ගියාය. එහෙත්, නරේන්ද්‍ර වාද්නගර්හි සිටින බව ඇසූ සැණින් ඇය යළි මෝදි නිවෙසට පැමිණියත් නිවෙසට පා තැබුවේ ඔහු නොවේ. ඒ ගිය ගමනෙන් පසු නරේන්ද්‍ර විසි වසරක් ගතවනතුරුත් යළිත් නිවසට පා නොතැබීය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=af1408176</link>
    <topic>මෙවර විශිෂ්ටයන් පස්දෙනාම ආවේ පත්තර මහගෙදරින්</topic>
    <author>තුෂාරි නේරංජා වික්‍රමසිංහ</author>
    <content>- ඈන් අබේසේකරමම පාසල් ගියේ කොළඹ කාන්තා විදුහලට. ඉංගිරිසියෙන් තමයි ඉගෙනීම කළේ. ඒ කාලෙ ‍'ලේඩිස් කොලෙජ් මැගසින්’ එක සංස්කරණය කළේ මම. ඒ ලැබුණු අත්දැකීම් එක්ක මට ලියන්න ආසාව තිබුණා. මගේ අයියාත් පුවත්පත්වලට ලිපි ලිව්වා.ඒ කාලෙ ‘ඩේලි නිවුස්’ පුවත්පතේ ‘යං පීපල් පේජ්’ කියලා ආධුනිකයන්ට ලියන්නට අවස්ථාව සලසා දුන් පිටුවක් තිබුණා. මෙයට මමත් අයියත් ලියන්න ගත්තා. මේ අතර මගේ ලිපි නිසාම ඩී. ආර්. විජයවර්ධන මහතා මටයි මගේ සොයුරාටයි ලේක්හවුසියට පැමිණ ඔහු හමුවෙන්නැයි කීවා.ඒ කාලෙ තමයි ලෝක යුද්ධය ඇති වුණේ. ඒ 1943 දී. විජයවර්ධන මහත්තයා මට කිව්වා යුද්දෙන් පස්සෙ කර්තෘ මණ්ඩලයට සම්බන්ධ වෙන්න පුළුවන්, එතෙක් පරිපාලන අංශයේ සේවය කරන්න කියලා. එතුමා දැන සිටියා මම කැමැති කර්තෘ මණ්ඩලයට බව.එතුමා පැවසුවා එතැන ඉඳගෙන මට ඩේලි නිවුස් එකට ලිපි ලියන්න කියලා. මම ඒ විදිහට පරිපාලන අංශයේ සේවය කරමින් ඩේලි නිවුස් පත්තරයට ලීවා. යුද්ධය අවසන් වුණාම මට කර්තෘ මණ්ඩලයට එක්වෙන්නට අවස්ථාව හිමි වුණා.1947 ජනවාරිවල දී මම කර්තෘ මණ්ඩලයට එක්වුණා. මම විතරයි ගැහැනු කෙනකුට හිටියේ. ඒ කාලෙ සුප්‍රසිද්ධ කර්තෘවරුන් දෙදෙනෙක් හිටියා එච්. ඒ. ජේ. හුලුගල්ල සහ එච්. ඩී. ජෑන්ස්. මම පටන්ගන්න කොට ඩේලි නිවුස් පුවත්පතේ කාන්තා පිටු තුනක් කාන්තාවන් වෙනුවෙන් වෙන්වී තිබුණා. මම ඒ පිටු සංස්කරණය කළා.මගේ මාධ්‍ය ජීවිතයේ මා මුහුණ දුන් වැදගත්ම සිදුවීම සිදු වුණේ ඔය අවදියේදී. ඒ තමයි 1948 පෙබරවාරි 04 වැනි දා රටට නිදහස ලබා දීම. එම අවස්ථාවට පත්තරේ නිසා මට සහභාගි වෙන්න හැකි වුණා. මට මතකයි එලිසබෙත් රැජන වෙනුවෙන් ඇගේ මාමා වන ග්ලෝස්ටර් ආදිපාදවරයා තමයි ලංකාවට නිදහස දුන් බව ප්‍රකාශයට පත් කළේ. ඉන් පසුව ජේ. ආර්. ජයවර්ධන සහ එස්. ඩබ්ලිව්. ආර්. ඩී. බණ්ඩාරනායක මහත්වරු හරිම ලස්සනට කතා පැවැත්වූවා. මම ඒ සියලුම සිදුවීම් ගැන පත්තරේට විස්තර ලිව්වා.අනෙක් සිදුවීම තමයි ලේක්හවුසියේ සේවය කිරීම නිසාම මට ලංකාවේ ප්‍රථම අගමැති ඩී. එස්. සේනානායක මහතා සංවිධානය කළ උත්සව අවස්ථාවන්ට සහභාගි වෙන්න හැකි වුණා. රටට ලැබුණු නිදහස නිමිත්තෙන් විශාල උත්සවයක් අරලියගහ මන්දිරයේ දී පවත්වනු ලැබුවා.එයට ලෝකයේ ප්‍රධාන පුද්ගලයන් රැසක් පැමිණ සිටියා. ඔවුන්ගේ බිරින්දැවරුන් සමඟ කතාබහ කරමින් ඒවා පුවත්පතට වාර්තා කරන්න මට අවස්ථාව ලැබුණා. කාන්තාවන් වෙනුවෙන් මාධ්‍ය හරහා අමතක කරන්න බැරි සේවයක් මට හැකි උපරීමයෙන් මම දියත් කළා.මට ඔය ලේක්හවුස් ආයතනය මගේ ගෙදර වගෙයි. ඒ තරමට මම ලේක්හවුස් ආයතනයට ගෞරව කරනවා. මගේ මහත්තයා අර්ල් අබේසේකර මට හමු වුණෙත් ලේක්හවුස් ආයතනයේදී. ලේක්හවුසිය රජයට පවරා ගන්නා විට ඔහු එහි අධ්‍යක්ෂවරයෙක් ලෙස කටයුතු කළා.”- බන්දු එස්. කොඩිකාරමම පාසල් ගියේ පාණදුරේ සිරිල් ජෑන්ස් විදුහලට. ඒ කාලෙ පාසලේ ළමයින් අතර මිහිර පත්තරේ හරිම ජනප්‍රියයි. ඒ පත්තරේ නිකුත් කළේ ලේක්හවුස් ආයතනයෙන්. මිහිර පත්තරේ තිබුණා ‘පාසල් වාර්තාකරුවෝ’ කියලා පිටුවක්. පාසල් ළමයි තමයි මෙයට රචනා කළේ. මාවත් පාසලෙන් මේ සඳහා පත්කළා මතකයි. මම මිහිර පත්තරේට පාණදුරේ බුදු පිළිමෙ පින්තූරයක් අරගෙන විස්තරයකුත් සඳහන් කරලා එව්වා. තවමත් එතැන ඒ බුදු පිළිමය තිබෙනවා.එතකොට මිහිර පත්තරේ කතුවරිය වුණේ අනුල ද සිල්වායි. මගේ නමත් එක්ක පින්තූරෙ මිහිරේ පළවෙලා තිබෙනවා දැක්කම මට විශාල සතුටක් ඇති වුණා. මම පාසලේත් විද්‍යා සඟරාවක් සංස්කරණය කළා. උසස් පෙළ පන්තියේ දී ‘විදු දහර’ සඟරාව සංස්කරණය කරමින් එහි මුල් පිටුවට ආලෝකය මනින යන්ත්‍රය මම සිතුවම් කළා මතකයි. මට හොඳට ලියන්න, චිත්‍ර අඳින්න කාටුන් අඳින්න, පින්තූර ගන්න පුළුවන්කම තිබුණා. මීට අමතරව ඒ කාලෙ පළවූ ‘ටිකිරි’ පත්තරේ කාටුන් ඇන්දා.එහි කතුවරයා වුණේ සිරිපාල තිලකසේන මහතා. . මෙහෙම එනකොට දවසක් මට බස් එකේදී තලංගම ජයසිංහ මහත්තයා මුණ ගැසුණා. මම ඔහුත් සමඟ කතාබහ කළා. මමත් චිත්‍ර අඳින්න හැකියාව තිබෙන බව ඔහුට පැවසුවා. ඔහු ඒ ගැන සතුටට පත්වෙලා මට ලේක්හවුසියට එන්න කිව්වා. මම ඇඳපු චිත්‍රත්, ගත් පින්තූරත් අරගෙන තලංගම මහත්තයා හමුවුණා. ඔහු මා සරසවිය පුවත්පතේ ඡායාරූප කර්තෘ නිමල් පෙරේරා මහතාට හඳුන්වා දුන්නා. එතකොට සරසවිය පුවත්පතේ ප්‍රධාන කර්තෘ තමයි විමලසිරි පෙරේරා මහත්තයා.උප කර්තෘ පර්සි ජයමාන්න මහත්තයා. ඒ විදිහට මම සරසවිය පුවත්පතට ඡායාරූප ශිල්පියෙක් විදිහට සම්බන්ධ වුණා. සරසවිය සම්මාන උලෙළ කිහිපයක්ම මගේ ඡායාරූපවලට හසුවුණා. මම තමයි මහගමසේකරගේ අන්තිම ඡායාරූපය ගත්තේ. සරසවිය පුවත්පතේ සේවය කරමින් සිටිද්දී 1966 වසරේදී මාණ්ඩලික ප්‍රධාන ඡායාරූප ශිල්පියෙක් විදියට මට උසස් වීමක් ලැබුණා. ‘සිළුමිණ’, ‘දිනමිණ’, ‘ඩේලි නිවුස්’, ‘ඔබ්සර්වර්’ පුවත්පත්වල ප්‍රවෘත්ති ඡායාරූප ශිල්පියෙක් විදිහට මට කටයුතු කරන්න අවස්ථාව හිමි වුණා.අද වෙනකොට මම මේ මාධ්‍ය ක්ෂේත්‍රයේ වසර 48 ක් පමණ සේවය කර තිබෙනවා. 1976 දී ලංකාවේ පැවැති නොබැඳි ජාතීන්ගේ සමුළුව ලේක්හවුස් ආයතනය වෙනුවෙන් ඡායාරූප ගත කිරීමේ අවස්ථාව මට හිමි වුණා. 1980 දී විජය පුවත්පත් සමාගමේ ආරම්භයත් සමඟ විජය පුවත්පත් සමාගමට එක් වුණා. . එදා අපිට මාධ්‍ය ලෝකයට විවරණ දෙන්න මිහිර වැනි ළමා පුවත්පත් වලින් විශාල කාර්යභාරයක් ඉටුවුණා. අදටත් මම ලේක්හවුස් මන්දිරය ඉදිරිපිටින් යන විට එයට නමස්කාර කරලයි යන්නේ. ලැබුණු සම්මානයත් එක්ක මගේ ජීවිතේ හැම දෙයකින්ම පරිපූර්ණ වුණා කියලයි මට හිතෙන්නේ.- සොලමන් රණසිංහමම අධ්‍යාපනය ලැබුවේ ‍බොරැල්ලේ කේරි විදුහලේ. පාසල් යන අවදියේ වරින් වර පත්තරවලට ලිපි ලියන්න පටන් ගත්තා. දිනමිණෙන් විශාල සහයක් අපි වගේ ආධුනිකයන්ට ලැබුණා. උසස් පෙළ විභාගයෙන් අනතුරුව පියසේන නිශ්ශංක මහත්තයා මට දිනමිණට සම්බන්ධ‍ වෙන්න ඉඩකඩ සලසා දුන්නා.මට මතකයි මම පාසල් යන කාලයේ ‘පියුම’ කියලා සඟරාවක් සංස්කරණය කළා. එයට මුදල් යෙද වූයේ මගේ පියායි. මම පත්තර රස්සාව තෝරාගත් පසුව පියාගෙන් එයට නොමඳ සහයක් ලැබුණා. 1954 දි තමයි ලේක්හවුස් ආයතනයේ මාණ්ඩලික වාර්තාකරුවෙක් විදිහට ස්ථිර සේවයට එකතු වුණේ. ඒ පරීක්ෂණයකට පෙනී ඉඳලයි.‍ලේක්හවුස් සේවා කාලය තුළ මා දිනමිණ, සිළුමිණ, ජනතා, ඩේලි නිවුස් පුවත්පත්වල සේවය කළා. දේවගැතිවරයකු වීමටත් මගේ හිතේ ආශාවක් තිබුණා. ලේක්හවුස් ආයතනයේ රැකියාවට ගිය නිසා ඒ අදහස වෙනස් වුණා. ඒත් ආගමික කටයුතුවල යෙදෙන්න අමතක කළේ නැහැ.දිනමිණ පුවත්පත් විදේශ පිටුව දීර්ඝ කාලයක් මම සංස්කරණය කළා. මට සහායට කිසිවෙක් හිටියේ නැහැ. පුවත් තෝරා, පරිවර්තනය කර, පිටුව සකස් කර, මුද්‍රණයට යැවීම මේ සියල්ලම මම ඉතා ආශාවෙන් කළා.ඒ කාලෙ පැවතුණු පත්තර කලාව අද වගේ නෙමෙයි. හරිම තැන්පත් පුවත්පත් කලාවක්. ඒත් අද තිබෙන්නේ දඟකාර මාධ්‍ය කලාවක් කියලයි මට හිතෙන්නේ. වසර 31 පුරා මම ‍ලේක්හවුස් ආයතනයේ සේවය කළා. 1986 වසරේ තමයි ‍‍ලේක්හවුස් ආයතනයෙන් මම ඉවත් වුණේ.ඉන්පසුව මම මාධ්‍ය ඔස්සේ ලබා ගත් අත්දැකීම් අනුව මාධ්‍යවේදී පාඨමාලාවක් පවත්වන්නටත් තවත් මාධ්‍ය හා සම්බන්ධ කටයුතුත් කළා. මා විසින් මගේ මාධ්‍ය ජීවිතය තුළ කළ විශේෂ දේ තමයි ‘තිරමිණ’ නමින් සතිපතා පත්‍රයක් ආරම්භ කිරීම. මේ පුවත්පත මාස 8 ක් පමණ කාලයක් සාර්ථකව කරගෙන ගියා.ඒත් විවිධ දේශපාලන අතපෙවීම් නිසා එය අතරමඟ නවතා දමන්නට මට සිදුවුණා. මාධ්‍යවේදියකු විදිහට සමාජයටත් රටටත් දැයටත් මෙහෙවරක් කරන්නට ලැබීම ගැන මම අතිශයින් සතුටට පත්වෙනවා. පසුගියදා ලැබුණු සම්මානය එයට උපහාරයක් ලෙසයි මම සලකන්නේ.- රාසයියා සෙල්වරාජාමම උපන්නේ අම්බලන්තොට. 1958 තාත්තගේ ගම අවිස්සාවේල්ලට අපි පැමිණියා. මගේ පියා ඉංජිනේරුවරයෙක්. මම මූලික අධ්‍යාපනය ලැබුවේ පුවක්පිටිය දෙමළ මධ්‍ය මහා විද්‍යාලයෙන්. පසුව උසස් පෙළ සඳහා කෑගල්ල ශාන්ත මේරි විදුහලට ගියා. මේ කාලය තුළ මම විටින් විට ලේක්හවුස් ආයතනයේ පුවත්පත්වලට ලිපි ලිව්වා.පාසල් අවදියේ විවිධ සඟරා නිර්මාණය කළා. පසුව 1971 කැරැල්ලෙන් පස්සේ ලේක්හවුස් ආයතනයේ සේවයට එක්වෙන්න මට අවස්ථාව හිමි වුණා. දිනමිණ පුවත්පතේ අවිස්සාවේල්ල විශේෂ වාර්තාකරු ලෙස 1971 මැයි මාසෙ වගේ මට පත්වීමක් ලැබෙනවා.ඒ වෙනකොට ලේක්හවුස් ආයතනයේ සභාපතිධුරය ඉසිලුවේ රංජිත් විජයවර්ධන මහත්තයා. මේ විදිහට හැමදාමත් අවිස්සාවේල්ල උසාවියේ විභාග වන නඩු පිළිබඳ වාර්තා අරගෙන මම කොළඹ එනවා. දිනමිණ, ඩේලිනිවුස්, තිනකරන් පත්තරවල මේවා මගේ නමින් පළ වෙනවා.මට නම දකිනකොට විශාල සතුටක් දැනෙනවා. මේ විදිහට 1977 දක්වාම මම දිගටම වාර්තා සැපයුවා. පියසේන නිශ්ශංක, කපිල පියදාස, වැ.බ. මෙත්තානන්ද, හැරී උභයසේන වගේ මාධ්‍ය ක්ෂේත්‍රයේ ප්‍රවීණයන් සමඟ මට කටයුතු කරන්න අවස්ථාව හිමි වුණා.මේ විදිහට ඉන්නකොට එම්.ඩී. ගුණසේන සමාගමෙන් ‘දිනපති’, ‘චිත්තාමනී’ නමින් දෙමළ පුවත්පත් දෙකක් මුද්‍රණය කරන්න පටන් ගත්තා. මම එයට බැඳුණා. . 1985 දී ප්‍රාදේශීය ප්‍රවෘත්ති කර්තෘ ලෙස මට උසස්වීමක් ලැබුණා. 1990 මේ පත්තරේ වහනකම්ම මම එහි සේවය කළා.මේ අතර සිරිල් ඒ. සීල විමල මගේ හොඳ මිතුරෙක්. ඔහුත් සමඟ ගුවන්විදුලි සංස්ථාවට ගියා. මම මාස තුනක පමණ කාලයක් ප්‍රවෘත්ති වාර්තාකරුවෙක් ලෙස කටයුතු කළත් ඉන් පස්සේ මම වීරකේසරී පුවත්පතට බැඳුණා. එයට ආරක්ෂක තොරතුරු වාර්තාවක් ලීවා. මම 1997 වෙනකම්ම සේවය කළා. ඉන්පස්සේමහරාජා ආයතනයෙන් ශක්ති එෆ් එම් ගුවන්විදුලි නාළිකාවේ ආරම්භක ප්‍රවෘත්ති සංස්කාරක ලෙස 2008 වනතුරු මම සේවය කළා. ඉන්පස්සේ නැවතත් වීරකේසරී පුවත්පතට එකතු වෙලා 2011 වසර දක්වා කටයුතු කළා. මේ වන විට විදේශීය පුවත්පත් කීපයකට මගේ දායකත්වය ලබා දෙනවා.පත්තරේ නම පළ වෙනකොට දැනෙන සතුට වචනයෙන් කියන්න බැහැ. මගේ මාධ්‍ය වෘත්තීය අගයා මෙවැනි සම්මානයක් ලැබෙයි කියලා කිසිවිටෙක බලාපොරොත්තු වුණේ නැහැ. මාධ්‍ය ජීවිතයට දැන් වසර 43 ක්. ඉතින් මාධ්‍ය කලාවේ කළ මෙහෙවරට මීට වඩා තවත් ලැබෙන්න සම්මානයක් නැහැ. සම්මානය ලැබුණට පසුව මහින්ද රාජපක්ෂ ජනාධිපතිතුමාත් මට සුබ පැතුවා. මාධ්‍ය කලාව ඉතාම අභිමානවත් සේවයක්.- ආචාර්ය අජන්තා රණසිංහමම පාසල් ගියේ නුගේගොඩ ශාන්ත ජෝන් විදුහලට. පුංචි කාලෙ සිටම කුඩා ලිපි රචනා කරලා පුවත්පත්වලට යැවීමට මම ප්‍රිය කළා. ඒ කාලේ ‘සිළුමිණ’ පුවත්පතේ ‘කමලා ළමා සමාජය’ කියලා ළමා පිටුවක් තිබුණා. මමත් මීට නිර්මාණ 10 ක් විතර අරිනවා.එයින් එකක් පළවෙනවා. හරිම සතුටක් දැනෙනවා. මේ ලිවීමේ ආශාව නිසාම පුවත්පත් කලාවට සම්බන්ධ වෙන්නට දැඩි කැමැත්තක් ඇති වුණා. පාසලේ සිංහල විෂය ඉගැන්වූයේ අක්මීමන කේ.ජී. කරුණාතිලක ගුරුතුමා. එතුමා ප්‍රසිද්ධ ලේඛකයෙක්. මට මතකයි ඔහු ‘මා කැමැතිම රැකියාව’ කියලා රචනයක් ලියන්නට අපිට දුන්නා.මාත් සමඟ හිටි පාසල් මිතුරන් තමයි කරුණාරත්න අමරසිංහ, තිලකරත්න කුරුවිට බණ්ඩාර. අපි රචනාව ලියන්න ගත්තා. අපි තුන්දෙනාම ලියා තිබුණේ ‘පුවත්පත් කලාවේදීන්’ වෙනවා කියලයි. මේ රචනා දුටු සිංහල ගුරුතුමා ඒවා ඉතා අගය කළා මට මතකයි. මම ලේක්හවුස් ආයතනයේ පැවැත්වූ තරග විභාගයට ඉදිරිපත් වුණා. 1965 වසරේදී සරසවිය පුවත්පතට මම එක්වුණා. එහි කර්තෘ වුණේ විමලසිරි පෙරේරා මහත්තයා.මේ අතර මම සිළුමිණ පුවත්පතට මීමන ප්‍රේමතිලක මහත්තයා මාර්ගයෙන් ‘අතීතයෙන් අනාගතයට’ කියලා තීරුවක් රචනා කළා. ඒ අතර දිනමිණ පුවත්පතේ උපකර්තෘවරයකු ලෙසත් මම සේවය කළා. එහිදී මට විදේශීය ප්‍රවෘත්ති පිටුව සංස්කරණය කරන්න ලැබුණා. එය ඉතාම විශාල අභියෝගයක් වුණා.මේ කාල සීමාව තුළ ජීවිතේට බොහෝ දේ එකතු කර ගත්තා. ලේක්හවුස් මාධ්‍ය ජීවිතය තුළ මම වසර 28 ක් පුරා මාණ්ඩලික වාර්තාකරු, උපකර්තෘ, ප්‍රාදේශීය ප්‍රවෘත්ති කර්තෘ, අතිරේක ප්‍රධාන උපකර්තෘ, අතිරේක විශේෂාංග කර්තෘ, ප්‍රධාන කර්තෘ පදවිවල හිටියා. ඒ කාලයේ දිනමිණ අංක එකේ පුවත්පත.මට මතකයි දිනමිණට වසර 75 ක් පිරෙන අවස්ථාවේ මම එහි සේවය කළා. ඒ දවස්වල දිනමිණ පිටපත් ලක්ෂයක් මුද්‍රණය කළා. ඒ ආඩම්බරය පන්නරය අදටත් අපි සතුයි. පුවත්පත් කලාවේදියෙක් වගේ ම ගීත රචනය හරහාත් මට නමක් දිනා ගන්න හැකි වුණා. හැම පැත්තකින්ම පරිපූර්ණ පුද්ගලයකු බවට මට පත්වන්න හැකි වුණා.පියසේන නිශ්ශංක, ධර්මපාල වෙත්තසිංහ, එඩ්මන්ඩ් රණසිංහ වැනි ප්‍රවීණයන් එදා අපට නිබඳවම අතහිත දුන්නා. ඔවුන් අදටත් අපි ගෞරවයෙන් යුතුව සිහිපත් කරනවා. මාධ්‍ය ජීවිතය දෙස ආපසු හැරී බලද්දී මම ඉතාම සතුටු වෙනවා. පත්තර කලාවට තිබූ ආශාව මුදුන් පමුණුවාගෙන විජයග්‍රහණය ලැබුවා. මට මගේ ජීවිතේ පිළිබඳ ශේෂ වූ බලාපොරොත්තු නැහැ. මම අද සිටින තැන ගැන බෙහෙවින්ම සතුටු වෙනවා.තුෂාරි නේරංජා වික්‍රමසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=af1408177</link>
    <topic>තාත්තයි පුතයි එකම දවසේ මහණ දිවියට</topic>
    <author>ප්‍රසන්න සිල්වා</author>
    <content>සැපවත් දිවි පෙවෙතක් ගතකිරීම සෑම කෙනකුගේම සිහිනයකි. එසේ වුවත් එම ඉලක්කයට ළඟා විය නොහැකි වූ විට මූලික අවශ්‍යතා කීපය හෝ සපුරාගෙන ජීවිතය ගෙනයෑමට සිදුවනු ඇත. දෛනික ජීවිතයේ එන අනේකවිධ බාධක කම්කටොලු හමුවේ පීඩාවට පත්වන සමහරු මේ ජීවන ගමනට තිත තබති.තම ජීවන ගමනේ අනාගතය ගැන දුටු සොඳුරු සිහින එකිනෙක බොඳව යද්දී මහියංගණය, ඇලෑවල පදිංචි හේරත් මුදියන්සේලාගේ වීරසේකරටත් ජීවිතයෙන් පලායෑමට සිතුණු වාර අනන්තය. නමුත් මෙලොව තමන් සතු වටිනාම සම්පත වූ පහළොස් වියැති පුතුගේ සෙනෙහස වීරසේකරට යළි ජීවය ගෙන දුන්නේය. තමන් විඳි දුක් කරදර කිසිදු දිනක පුතුට විඳින්නට ඉඩ නොදීම ඔහුගේ අරමුණ විය. ඔහු තම පුතණුවන් දෙහිඅත්තකණ්ඩිය, රිදී ඇළ පිරිවෙන් විහාරාධිපති කුඩගම පියතිස්ස හිමියන්ට බාර කළේය.එහෙත් පුතු සසුනට පූජා කර හිස් අතින් ආපසු යෑමට ඔහුට සිත් නොවීය. පුතු යන ගමන් ම‍ඟේ තමන්ට ද යෑමට අවැසි බව පියතිස්ස හිමියන්ට දැන්වීය. ඒ අනුව පසුගිය 06 වැනිදා නෑදෑ හිතවතුන්ගේ සතුටු කඳුළු මැද මේ පිය පුතු දෙපොළ සසුන්ගත වූහ.මල්වතු පාර්ශ්වයේ වලපන මහ දිසාවේ ප්‍රධාන අධිකරණ සංඝනායක කුරුපනාවෙල සෝමානන්ද මල්වතු පාර්ශ්වයේ මහවැලි සී කලාපයේ උප ප්‍රධාන සංඝනායක මාම්පිට චන්දවිමල යන නාහිමිවරුන්ගේ මූලිකත්වයෙන් මෙම පිංකම පැවැත්වුණි. පැවිදි දිවියට ඇතුළත් වීමට පෙර වීරසේකර තම ජීවන ගමනේ කටුක අද්දැකීම් විස්තර කළේ මෙසේය.“මම සහෝදර ‍සහෝදරියන් දාහත් දෙනෙකුගෙ පවුලක එකොළොස්වැනියා. දැන් මට අවුරුදු තිස් නවයක් වෙනවා. පුංචි කාලේ අපිව ජීවත් කරවන්න අම්මා, තාත්තා ගොඩාක් දුක්වින්දා. ඒ අය ගොවිතැන් කරල අපිට කන්න අඳින්න දුන්නා. මගේ සහෝදර ‍සහෝදරියෝ එක්කෙනා දෙන්නා විවාහ වෙලා පවුලෙන් පිට වෙනකොට ගෙදර වගකීම මට භාරගන්න සිදුවුණා.පුංචි කාලේ පැවිදි වෙන්න ආසාවක් ඇතිවුණා. නමුත් ඒ අරමුණ ඉටුකර ගන්න බැරි වුණා කොහොම හරි අපිට තිබුණ ආර්ථික ප්‍රශ්න නිසා මගේ අධ්‍යාපන කටයුතු 8 වැනි පන්තියෙන් නතර වුණා. ඊට පස්සේ අම්මා තාත්තට උදව් කරගෙන ගෙදර හිටියා. අවුරුදු දහඅට වුණ ගමන් යුද හමුදාවට බැඳිල. කාලයක් ඉඳල නීත්‍යානුකූලව ඉවත් වුණා.ගෙදර ඇවිත් ගොවිතැන් කරගෙන ඉන්න ගමන් විවාහ වුණා. විවාහයෙන් පස්සේ අපිට ගොඩාක් ආර්ථික ප්‍රශ්න ආවා. අපිට කියලා වෙනම ගෙයක් දොරක් හදාගන්න ඕන නිසා බිරිය රට ගියා. මම පුතාගේ ඉස්කෝලේ වැඩත් කරන ගමන් නෝනා එව්ව සල්ලිවලින් ලස්සන ගෙයක් හැදුවා. පුතා හොඳට ඉගෙන ගත්තා.ගේදොර හදල බඩුමුට්ටු සේරම ගත්තට පස්සේ නෝනා ලංකාවට ආවේ ආයේ රට නොයන්න. පුතාට හොඳට උගන්වන්න අම්මා, තාත්තා දෙන්නම ළඟ ඉන්න ඕනෑ කියලා එයා නිතරම කිව්වා. මම ඒ අතර පෞද්ගලික ආයතනයක රැකියාවක් කළා.“මගේ නෝනට දැඩි වේදනාවක් ගෙන දෙන අසනීපයක් තිබුණා. එයා සෑහෙන කාලයක සිට ඒ හිසරදයට බෙහෙත් ගත්තා. එයා මේ වේදනාව දරාගන්න බැරිව කෑගහල අඬනවා. එතකොට පුතත් අඬනවා.කොහොම හරි පුතාට අවුරුදු දොළහක් වෙනකොට පුතාගෙ අම්මා අපිව දාල යළි නොඑන ගමන් ගියා. එයාගේ මරණය මාව කම්පනයට පත්කළා. මාත් පුතාත් මාස ගණන් ඇඬුවා.මට ගේ දොර මිල මුදල් යාන වාහන සියල්ලම එපා වුණත් දරුවා වෙනුවෙන් මං ජීවත් වෙන්න හිතුවා. පුතාගෙ ඉස්කෝලෙ වැඩ කටයුතු සොයා බලලා එයාගෙ ළඟින්ම හිටියා.”“මගේ අම්මා පුතාට අම්මා නැති අඩුව දැනෙන්න දුන්නේ නැහැ. පුතා දහයෙ පන්තියට ඇවිත් මාසයක් දෙකක් පාසල් ගිහින් ඇවිත් මගෙන් ඇහුවා තාත්තේ මං මහණ වෙන්නද කියලා. මං ඒකට මොකුත් කිව්වෙ නැහැ. මගෙ ඇස් දෙකෙන් කඳුළු වැටුණා. ජීවිතේ ගැන පුතා මට කරුණු කියනවා. මං අහගෙන ඉන්නව.අන්තිමට කොල්ලා කිව්වා; තාත්තේ මං මහණ වෙන්නේ අවබෝධයෙන් කවදාවත් මං සිවුරු හරින්නෙ නෑ කියලා. මං ඉන්න තැනකට තාත්තා අරගෙන ගිහිං සලකනවා කියලා. ඒ වචන ටික මට දරාගන්න බැරි වුණා. මං පුතාව බදාගෙන හිතේ දුක තුනී වෙනතුරු ඇඬුවා.මගේ වැඩිමල් ‍සහෝදරිය මෙහෙණින් වහන්සේ නමක්. මම එතුමියට මේ කරණය ගැන කිව්වා. එතුමිය මේ ගැන බොහොම ප්‍රශංසා කළා. අපිට දෙහිඅත්තකණ්ඩිය රිදී ඇළ පිරිවෙනට ඇවිත් නායක හාමුදුරුවො මුණගැහෙන්න අවස්ථාව උදාකර දුන්නා.”“මම පුතා පන්සලට භාර දීල ගෙදර ගියා. මට ගෙදර ඉන්න හිත දෙන්නෙම නැහැ. ජීවිතය ගැන මම ගොඩාක් කල්පනා කළා. ආපසු පිරිවෙනට ඇවිත් පුතත් එක්ක පැවිදිවෙන්න මට අවස්ථාව ලබාදෙන්න කියලා ලොකු හාමුදුරුවන්ගෙන් ඉල්ලීම් කළා.උන්වහන්සේත් කැමැති වුණා. මගේ අම්මත්, මෙහෙණින් වහන්සේ ඇතුළු සහෝදර සහෝදරියොත් කැමැති වුණා. ඒ අනුවයි මමත් පුතාත් පැවිදිවෙන්න ආවේ.”මහසඟරුවන පිය, පුතු දෙදෙනාගේ හිස් මුඩුකර මහවැලි අ‍ැළෙන් නහවා පිරිසිදු කර ආගමික වතාවත් සිදුකර සිවුරු පොරවා පැවිදි දිවියට ඇතුළත් කළහ. රැස්ව සිටි නෑදෑ හිතමිතුරන් විශාල පිරිසගේ සාධුකාර හඬ මැද්දේ සෙත්පිරිත් දේශනා කළ නාහිමිවරු වටිනා අවවාද අනුශාසනා කීපයක් ද සිදුකළහ.හේරත් මුදියන්සේලාගේ වීරසේකර ඇලෑවල ධම්මානන්ද හිමි ලෙසත් හේරත් මුදියන්සේලාගේ චාමික නිරෝෂණ ඇලෑවල ධම්මාරාම හිමි ලෙසත් අද දෙහිඅත්තකණ්ඩිය, රිදී ඇළ ඉන්දසාර පිරිවෙන් විහාරයේ පිළිවෙත් පුරති. රාජකීය පණ්ඩිත, ශාස්ත්‍රපති නුවරඑලියේ සමිත හිමියෝ මෙම ස්වාමීන් වහන්සේලාට අවැසි මඟපෙන්වීම ලබාදෙති.දෛනික ජීවිතයේ එන ප්‍රශ්න ගැටලුවලට මුහුණ දිය නොහැකිව දරුවන් සමඟ ගඟට පනින, දුම්රියට ගෙල තබන දෙමවුපියන්ට මේ පිය පුතු දෙපොළ මනා ආදර්ශයකි.ප්‍රසන්න සිල්වාදිඹුලාගල සමූහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=af1408178</link>
    <topic>කැමරන් එක එක රටවලට එක එක හැන්දෙන් බෙදනවා</topic>
    <author>රෝහණ ආර්යරත්න</author>
    <content>බ්‍රිතාන්‍ය විදේශ රාජ්‍ය ඇමැතිනිය තනතුරෙන් අස්වෙමින් කියයිසයිඩාඊයේ පෙ‍රේදා වනතුරු බ්‍රිතාන්‍යයේ කොන්සර්වේටිව් රජයේ කැබිනට් ඇමැතිවරියක ලෙස කටයුතු කළ සයිඩා වර්සිගේ වේක්ෆීල්ඩ් ප්‍රදේශයේ පිහිටි නිවෙස පිටුපස කුඩා පිට්ටනියක් ඇත. එහි කුඩා දරුවන් පාපන්දු ක්‍රීඩා කරන ආකාරය ඇය බලා සිටින්නේ ඉමහත් සතුටකිනි. ඉඳහිට ඇයගේ දරුවන් ද අනෙකුත් දරුවන් සමඟ එහි ක්‍රීඩා කරන ආකාරය දකින ඇගේ සිතට දැනෙන්නේ සතුටකි.“මේ වයසේ පසුවෙන දරුවන් හතර දෙනකු ගාසා තීරයේ ඒ අයුරින් පාපන්දු ක්‍රීඩාවේ යෙදී සිටියදී ඊශ්‍රායල කාලතුවක්කු උණ්ඩයකින් මරණයට පත්වුණා. ඒ දරුවන්ගේ අම්මලාට තාත්තලාට මොනවා හිතෙනවා ඇද්ද අපට එතැනට ගිහිල්ලා ඔවුන්ට සැනසීම ලබාදීමට හැකියාවක් නෑ. අපට අඩු ගණනේ එම ක්‍රියාව අමානුෂිකයි වැරැදිසහගතයි කියාවත් කියන්න බැරි ඇයි”සයිඩා වර්සි එංගලන්තයේ පාලක කොන්සර්වේටිව් පක්ෂයේ විදේශ රාජ්‍ය ඇමැතිනියක ලෙස ඊයේ පෙරේදා වනතුරු කැබිනට්ටුවේ සිටි වගකිව යුතු චරිතයකි. ඇය බ්‍රිතාන්‍ය - පාකිස්තාන් නීතිඥවරියකි.ඩෙවිඩ් කැමරන් අගමැතිවරයාගේ රජයේ සිටි එකම මුස්ලිම් ඇමැතිවරිය වන්නේ ඇයයි. ලෝකයේ බලගතුම මුස්ලිම්වරුන් පන්සියදෙනාගෙන් කෙනෙකු ද ලෝකයේ බලගතුම මුස්ලිම් කාන්තාව හැටියට ද ඈ සැලැකෙයි.සයිඩා වර්සි පසුගිය දා හිටි හැටියේම ඉල්ලා අස්වූවාය. ඒ මේ අගෝස්තු මාසයේදීමය. ඇගේ ඉල්ලා අස්වීම බ්‍රිතාන්‍යය තුළ මහත් ආන්දෝලනයක් සිදුකිරීමට සමත් විය. ඇයගේ ඉල්ලා අස්වීමට හේතු වූයේ ඊශ්‍රායලය විසින් ගාසා තීරයේ සිදු කරනු ලබන අමානුෂික ආක්‍රමණශීලී කටයුතු කෙරේ බ්‍රිතාන්‍ය රජය ගෙනයන දෙබිඩි ප්‍රතිපත්තියයි.මේ ප්‍රශ්නයේදී බ්‍රිතාන්‍ය රජයේ කුහක ප්‍රතිපත්තිය හෙළා දුටු වර්සි සදාචාරය හා ආචාර ධර්ම ගැන රටවලට දේශනා පවත්වන බ්‍රිතාන්‍ය රජය ඊශ්‍රායලයට අවි සැපයීමේ දෙබිඩි පිළිවෙත දැඩි විවේචනයට ලක් කළාය.බ්‍රිතාන්‍ය රජයේ කුහක දෙබිඩි ක්‍රියා පිළිවෙත “සදාචාරාත්මක වශයෙන් සමාව දිය නොහැකි” වරදක් ලෙස හඳුන්වා දෙමින් තම ඇමැති ධුරයෙන් ඉල්ලා අස්වීම කොන්සර්වෙටිව් පක්ෂයට හා අගමැති ඩේවිඩ් කැමරන්ට ද එල්ල කළ දැඩි ප්‍රහාරයකි.ඇගේ ප්‍රකාශයන් හා ඉල්ලා අස්වීමෙන් බ්‍රිතාන්‍ය රජයට මුහුණ දීමට සිදුවූ අපවාද හා උණුසුම්කාරී තත්ත්වය සමනය කිරීම් වස් ඇතැම්හු සයිඩා මෙසේ ඉල්ලා අස්වූයේ විදේශ ඇමැති ලෙස උසස් වීම නොලැබුණු නිසා යැයි සඳහන් කරන්නට පටන්ගෙන තිබේ.එසේම ඇය වැඩ කරන ජනතාව අතරින් පැමිණි ඇමැතිකමට සුදුසු නැති “දුඹුරු පැහැති” ගැහැනියක් (පකිස්තාන සම්භවය දැක්වීමක්) ලෙසටත් අපහාසාත්මක ලෙස ඇය හඳුන්වනු ලැබීමට තවත් කොන්සර්වෙටිව් පාක්ෂික ඇමැතිවරු පෙළඹී සිටිති.කැමරන් වටා ගැවසෙන සුපිරි පාසල් මානසිකත්වයෙන් පෙළෙන කොන්සර්වෙටිව් ඇමැතිවරුන් දැඩි ප්‍රහාරයකට ලක්කළ සයිඩා පලස්තීනය ස්වෛරී රාජ්‍යයක් ලෙස පිළිගන්නා ලෙසට ද ඉල්ලා සිටියාය.පකිස්ථානයෙන් එංගලන්තයට සංක්‍රමණය වූ පවුලකින් පැවතෙන සයිඩා වර්සි බටහිර යෝක්ෂයර් ප්‍රාන්තයේ ජීවත්වූ අතර 2004 දී තම නීතිඥ වෘත්තිය අත්හැර දේශපාලනයට පිවිසියාය. මුල් වරට ලැබු පරාජයෙන් පසුව සාමි මණ්ඩලයේ බැරන්වරියක ලෙස පත්ව ඇමැති ධුරයක් ලබා ගැනීමට ඇයට අවස්ථාව ලැබිණ.ඇයගේ ප්‍රථම කැබිනට් රැස්වීම සඳහා ඩවුනිං වීදියේ නොම්මර 10 ට සල්වාර් කමීස් නම් වූ ආසියානු ඇඳුම හැඳගෙන ඒමත් සමඟ විශාල ප්‍රසිද්ධියක් ලබාගත් වර්සි ජ්‍යෙෂ්ඨ ඇමැති ධුර රැසක් හොබවා අවසානයේ විදේශ රාජ්‍ය ඇමැතිනිය ලෙස පත්වීමක් ලැබුවාය.සයිඩා බ්‍රිතාන්‍ය අගමැති කැමරන් සමඟඉල්ලා අස්වීමෙන් පසුව ප්‍රථම පුවත්පත් සාකච්ඡාවට මුහුණ දුන් වර්සි බ්‍රිතාන්‍ය රජයේ ජ්‍යෙෂ්ඨ ඇමැතිවරුන් වන ජෝර්ජ් ඔන්බෝන් හා මයිකල් ගොව් දැඩි විවේචනයට ලක් කරමින් ඊශ්‍රායල් නායකත්වය සමඟ ඔවුන්ගේ ඇති සමීප සබඳතාවය පදනම් කරගෙන ගාසා ගැටුම් නවතා ගැනීමට ක්‍රියා නොකරන බවට දැඩි දෝෂදර්ශනයට ලක් කළාය.2015 පැවැත්වීමට නියමිත මැතිවරණයේදී කොන්සර්වෙටිව් පක්ෂය ජය ලැබීමට නම් සුළු ජන පක්ෂ සහාය අත්‍යවශ්‍ය බව පවසන ඇය එම මැතිවරණය සඳහා තම පක්ෂය වෙනුවෙන් ගත හැකි සියලුම ප්‍රචාරක කටයුතුවල යෙදීමට තමා අරමුණු කරගෙන ඇතැයි පවසයි. ඒ අතරම තමාගේ කැමරන් කෙරේ තිබු විශ්වාස සම්පූර්ණයෙන්ම අහෝසි වී ඇතැයි ද ඇය පැවසුවාය.“ඔහු බලයට පත්වන විට ඔහුට මුළු බ්‍රිතාන්‍යයටම මිත්‍රශීලී වටිනාකම් තිබුණා. එහෙත් දැන් එම අදහස් වෙනස් වෙමින් wපවතිනවා. ඉදිරියේදී සම්පූර්ණයෙන්ම නැතිවී යනු ඇතැයි” ද යනුවෙන් ඇය ඩෙවිඩ් කැමරන් ගැන කලකිරුණු ස්වභාවයෙන් ප්‍රකාශ කළාය.“සියලුම කරුණු ප්‍රතිපත්තිමය වශයෙන් මට වැදගත් වෙනවා. දේශපාලන කටයුතු සියල්ල ඇවිත් ගියාට පසු මට මා සමඟ ජීවත්විය යුතු වෙනවා. අද සිදුවෙන දේ ගැන හිතන කොට මට මා එක්ක අනාගතයේදී ජීවත්වෙන්න බැරි වෙනවා” යි ඇය පැවසුවේ ඉල්ලා අස්වීමට පෙළඹුණු හේතුව ගෙනහැර පාමිනි.ගාසා තීරයේ ඊශ්‍රායලය විසින් සිදුකරනු ලබන අමානුෂික ක්‍රියා ගැන තමාගේ හඬ අගමැති කැමරන් ඇතුළු නායකයින් කිසිවකුට ඇසුණේ නැතුවා නොව එම වචන ඇසීමට පවා ඔවුනට කිසිඳු උනන්දුවක් නොතිබූ බවත් ඇය තවදුරටත් පැවසුවාය.ප්‍රධාන කොටම අගමැති කුහකයකු ලෙස කටයුතු කරන බව පැවසු වර්සා ලෝකයේ වෙනත් රාජ්‍යය මඟින් සිදු කරනු ලබන ඇතැම් ක්‍රියා මානව හිමිකම් උල්ලංඝනය කිරිම් ලෙස කැමරන් කිසිඳු ලජ්ජාවක් නැතිව පවසන නමුත් ඊශ්‍රායලය මෙතෙක් සිදුකර ඇති අමානුෂික ක්‍රියා පිළිබඳව පුදුමසහගත නිශ්ශබ්දතාවකින් කටයුතු කරන බවටත් සයිඩ් වර්සා කලකිරීමෙන් යුතුව චෝදනා කළාය.“මම බොහෝ දෙනා නඟන චෝදනාවලට මෙහෙම පිළිතුරු දෙනවා. ‘ඇයි ඔබ (සිරියාවේ) අසාඩ් විවේචනය නොකරන්නෙ? අප එය කළා. ඇයි ඔබ ඉරාක සටන්කාමීන් විවේචනය නොකරන්නේ?’ අපි එයත් කළා. ඇයි ඔබ ඉරානය විවේචන නොකරන්නෙ? අපි එයත් කළා. ඇයි ඔබ පුටින් විවේචනය නොකරන්නේ. අපි එයත් කළා. ඇයි ඔබ ඊශ්‍රායලය විවේචනය නොකරන්නෙ? අපි ඒක කළේ නෑ. ආන් ඒක තමයි මෙතන පවතින වෙනස.” යනුවෙන් කියමින් සයිඩා වර්සි තම පුවත්පත් සාකච්ඡාව අවසන් කළාය.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=af1408179</link>
    <topic>“ගුඩ් මෝනිං ඇමැතිතුමා!” “ගුඩ් මෝනිං සර්”</topic>
    <author>කසුරි</author>
    <content>සැබෑ ගෞරවය තුළ ළෙන්ගතුකමකුත් අන්තර්ගත වෙලා තියෙනව කියල මට හිතෙනවා. ඒත් පොලිස් රාලහාමි කෙනෙක් එස්.පී. මහත්තයට දක්වන්නේ එහෙම ළෙන්ගතු ගෞරවයක් ද කියන එක නම් ප්‍රශ්නයක්. සමහර වෙලාවට එහෙමත් ඇති. හැබැයි බොහෝ වෙලාවට එහෙම නැහැ. ඒත් ඒක ඒ රැකියාවේ ස්වභාවයක්. රැකියා ස්ථානවලදී “සර්” කියල කියන්නේ ගෞරව කිරීමක් හැටියට කියල නම් හැමතිස්සෙම හැමතැනදිම කියන්ඩ බැහැ.සාමාන්‍ය සේවකයො උඩ බලන්නෙ තනතුරට දක්වන බයපක්ෂපාතකමකුත් එක්ක. උඩ ඉන්න අය පහළ බලන්නෙ ගරුත්වයක් මවාගෙන. සමහර වෙලාවට මේ මවාගැනීම හෙවත් ඇඳගැනීම රැකියාවට හෝ තනතුරට අත්‍යවශ්‍ය අංගයක් ද වෙනවා.ඒත් ඉස්කෝ‍ලවලදි අපි ගුරුවරුන්ට ‘සර්ලා’, ‘මිස්ලා’ කියන එක බොහෝ වෙලාවට ළෙන්ගතුකමකුත් එක්ක. මේ ළෙන්ගතුකම දෙපැත්තෙම තියෙනවා. ළෙන්ගතුකමක් එක්ක එකතුවෙච්චි සැබෑ ගෞරවය ජීවිතයේ කවදාවත් නැතිවෙන්නෙ නෑ.සර්ලා මිස්ලා පෙන්ෂන් ගියාට ඒ ගෞරවය පෙන්ෂන් යන්නේ නැහැ. ඒක හැමදාමත් තියෙනවා. කොයිකාලෙක දැක්කත් කොතැනක දැක්කත් “සර්” කියලා එකත්පස්ව ඉන්න එක සිදුවෙනවා. අතපය වනමින් කතාකරන්නේ නැහැ.මට හිතෙන විදියට හෘදයාංගමව කටපුරා ‘සර්’ ‘මිස්’ කියලා කියවෙන්නේ ගුරුතුමන්ලා ඉදිරියේ දී විතරයි.මසිතට හදිසියේම මේ සර්ලා ටීචර්ලා ගැන සිතිවිලි එන්ඩ පටන්ගත්තේ පසුගිය දිනෙක හදිසියේ සුදන්තා මුණගැසීම නිසා. ඈ මාත් සමඟ දැනට වසර හතළිහකට විතර ඉස්සර මින්නේරිය මහා විදුහලේ උගන්වපු ටීචර් කෙනෙක්. හදිසියේම මළගෙදරකදී හමුවුණා.ආගිය තැන්, පරණ ඕපාදූප අප අතරේ දිගහැරුණා. ඒ වෙලාවෙත් මං කිව්වා මින්නේරියෙ ඉස්කෝලෙ හිටපු පුංචි කෙල්ලක් දැන් දොස්තර නෝන කෙනෙක් වෙලා මාව බලන්ඩ ලේක්හවුසියට ආපු කතාව. “ඈ දොස්තර නෝන කෙනෙක් වුණත් ඈට තවම මං සර් කෙනෙක්” කියල මං කියන කොට “ඒ ගෞරවය කවදාවත් මැකිල යන එකක් නෙමෙයි” කියල සුදන්තත් කිව්වා.සුදන්තටත් ඒ දියණිය මතකයි. “දුවන්ඩත් දක්ෂයි නේද” කියල මගෙන් ඇහුවා. අපි ජයතුංග සර් ගැනත් කතා කළා. ඒ අපේ ලොකු සර්. අද මුණගැහුනත් කට පුරා “ලොකු සර්” කියල කියවෙනවා. දුවන්ඩ ‍තෝරගත්තු ළමයි ටික ඉස්සර කරගෙන ජයතුංග ලොකු සර් බයිසිකලයක (පාගල් එකක) නැඟිල ගම වටේ ගිය හැටි මට මතක් වුණා. ඒක තමයි ලොකු සර්ගේ මලල ක්‍රීඩා පුහුණුවේ පළමු අංගය.ඒ කාලයේ අවිවාහක තරුණ ගුරුවරයකු වූ නිසාම මාත් ලොකු සර් එක්ක සර්කිට් මීට්, දිස්ත්‍රික් තරග ඔක්කොටම ගියා. ලොකු සර්ගේ කටහඬ හරිම ගැඹුරුයි. ඒක හින්දා ක්‍රීඩා තරගවල නිවේදන කටයුතු එතුමාට භාරවුණා. අපි දෙතුන් දෙනෙක් තමයි ළමයින් තරගවලට සහභාගි කෙරුවෙ. විටින් විට ඔහු අප සිටින තැනට ආවා.“මුන්ට බඩපිරෙන්ඩ කන්ඩ එහෙම දෙන්ඩ එපා. ඥානකතායි ටී එකයි විතරයි දෙන්නෙ. බඩපිරුණාම මුන්ට දුවන්ඩ බෑ...”සමහර ළමයින්ට දවල් දෙකතුනටත් තරග තිබුණා. ඒ වෙනකොටත් බත් කාල නෑ.. උන් ඇවිල්ල අපෙන් අහනවා “බඩගිනියි සර්” ඉතින් අපි කියනවා “ලොකු සර්ට නොපෙනෙන්ඩ ගිහින් මොනව හරි කාපල්ලා. හැබැයි බඩපිරෙන්ඩ නෙමෙයි” ඉතින් කොල්ලො කෙල්ලො සල්ලිත් ඉල්ලගෙන දුවනවා.ඇත්තටම ඒ අවුරුද්දෙ මින්නේරිය මහා විද්‍යාලය පොලොන්නරුව දිස්ත්‍රික් තරගයෙදි ශූරතා රාශියක්ම දිනාගන චැම්පියන් ශූරතාවත් දිනාගත්තා. අර කියාපු දොස්තර නෝනා මට මතක හැටියට 13න් පහළ ක්‍රීඩා ශූරියක් වුණා. උන්ට අපි තාමත් සර්ලා, මිස්ලා තමයි සුදන්තා කිව්වා.තවත් අපූරු සිද්ධියක් ගැන මතකයක් මසිතට ගලාගෙන ආවා. ඒක සිදුවුණේ මම දිවයින පත්තරේ ඉන්න කාලෙදි.ගම්පහ බණ්ඩාරනායකයේ මොකක් හරි ලොකු උත්සවයක් තිබුණා. ප්‍රධාන අමුත්තා පිළිගැනීම සඳහා ශිෂ්‍යභට සම්මාන ආචාරයක් ද සංවිධානය කොට තිබුණා. දිස්ත්‍රික්කයේ වෙනත් විදුහල්වල ශිෂ්‍ය භටයින් ද එයට සහභාගි වුණා. ඔවුන්ට අණදීම සඳහා පැමිණියේ දිස්ත්‍රික්කයේ ශිෂ්‍ය භට අණ දෙන නිලධාරිතුමා.ආදි ශිෂ්‍යයෙක් විදියට මාත් එදින ඒ උත්සවයට සහභාගි වුණා. බණ්ඩාරනායකයේම උගත් ආදි ශිෂ්‍යයෙක් ඒ වන විට ශිෂ්‍යභට ව්‍යාපාරයේ මේජර් වරයෙක් ද මා සමඟ සිටියා. සම්පූර්ණ මේජර් යුනි‍ෆෝම් එකෙන් සැරසී. ඔහු මට කතා කළේ “අයියේ.. අයියේ” කියලා. එහෙම කතා කර කර සිටිද්දි ඔහු එකපාරට කලබල වෙලා කැප් එක හරිගස්සගෙන සීරුවෙන් හිටියා.“ඇයි බං?”“ඇජුටන් එනවා. කරු අයියා ඔහොමම ඉන්ඩ”“ප්‍රාංශුදේහධාරී ඇජුටන්වරයා අප අසලට පැමිණියා. ම‍ෙග් මිත්‍ර මේජර්වරයා සැලියුට් එකක් ගැහුවා. ඇජුටන්වරයා ඒ ආචාරය පිළිගෙන මගෙ පැත්තට හැරුණා.“සර් දැක්ක කල්!”ඔහු තම කැප් එක ගලවා මා ඉදිරියේ සීරුවෙන් හිටියා.මින්නේරිය විද්‍යාලයේදී මගෙන් ඉගෙනගත් ශිෂ්‍යයෙක්. මගේ ගම්පහ මිත්‍රයා ඔහුට ‘සර්’ කියනවා. ඔහු මට ‘සර්’ කියනවා.මේ තමයි ගුරුවරයකු ලබන සැබෑ ළෙන්ගතු ගෞරවය.හසන්ත හෙට්ටිආරච්චි කියන්නෙ ජනප්‍රිය රූපවාහිනී මාධ්‍යවේදියෙක්. ජනප්‍රිය කියන විශේෂණයටත් වඩා ඔහු වෙනුවෙන් යෙදිය යුත්තේ තරුණ පරපුරේ වඩාත් කෘතහස්ත සහ විමර්ශනාත්මක යන විශේෂණ දෙකයි. අටපට්ටමෙන් කුඩා ළමයින් ආකර්ෂණය කරගන්නා ඔහු දොරමඬලාවෙන් බුද්ධිමත් සහ පරිණත පරම්පරාව ආකර්ෂණය කරගන්නවා. මාධ්‍ය ක්ෂේත්‍රයේ බොහෝ දෙනෙක් මා අමතන්නේ එක්කෝ කසුරි අයියා කියා නැතිනම් කසුරි මහත්තයා කියලා. ඒත් හසන්ත මා දුටු තැන ‘සර්’ කියා කටපුරා කියනවා.මා මීරිගම විදුහලක උගන්වන සමයේ ඔහු එහි කුඩා ශිෂ්‍යයෙක්. මට මතකක් තිබුණේ නැහැ. ඒත් එක දවසක් අයි.ටී.එන් එකේ ඔහුගේම වැඩසටහනකට ගිය වෙලාවකදි සූරියප්පෙරුම මහත්මයාට ඒ විදියට කතාකරද්දි මටත් ‘සර්’ කියල කිව්වා. “මේ මගෙ සර් කෙනෙක්” කියලා තමයි සූරියප්පෙරුම මහත්මයාට මාව හඳුන්වා දුන්නේ. “ගෝලයගෙ වැඩ ‍ෙබාහොම ප්‍රශස්තයි” කියලා සූරියප්පෙරුම මහත්මයා ඊට පස්සෙ හම්බවෙච්චි කීප වාරයකදී මා සමඟ කිව්වා. පුංචි ආඩම්බර සිතිවිල්ලකුත් ඇතිවුණා, ගුරුවරයෙක් වී සිටීම ගැන.මේ තමයි සැබෑ ළෙන්ගතු ගෞරවය. එහෙම ගෞරවයක් හිතේ තැන්පත් වෙලා තියෙන්ඩ ඒ හිත නිහතමානි කමෙන් වර්ණවත් වෙලා තියෙන්ඩත් ඕනෑ.. ආඩම්බර හිතක් හෙවත් ඇඳගත්තු හිතක ඒ ළෙන්ගතු ගෞරවය රැ‍ඳෙන්නේ නැහැ.මං පොලොන්නරුවෙ උගන්වන කාලෙ නැවතිලා හිටියෙ ජී.ඇල්.ඩී.ලගෙ ගෙදර. එහෙම කිව්වාම සේවාගම කවුරුත් දන්නවා. ගොවි ගෙදරක්. පිරිමි ළමයි ගොඩක්. මගෙ පන්තියේත් දෙන්නෙක් හිටියා. දඟයි. කටකාරයි. ඇත්තම කිව්වොත් මගෙන් ගුටිකාලත් තියෙනවා. දෙවෙනි අයියා තමයි තාත්තා නැති පවුල ගොවිතැන් බත්කරලා නඩත්තු කළේ. ගෙදර හැමදෙනාම මට කතා කළේ ‘සර්’ කියලා.කතාවට වංගු දමන්නේ නැතුව මං කෙළින්ම කියන්නම්. ඒ තමයි සිරිපාල ගම්ලත් නියෝජ්‍ය ඇමැතිතුමාගේ ගෙදර. එදා ගොවි තරුණයෙක්.දැන් හමුවුණාම එතුමා මට ‘සර්’ කියනවා. මං ‘ඇමැතිතුමා’ කියනවා. ලංකාවේ ප්‍රමුඛ පෙළේ සහල් නිෂ්පාදකයෙක් වුණත් (නිපුන) නියෝජ්‍ය ඇමැති කෙනෙක් වුණත් එතුමාට, මම ‘සර්'. ඒ නිහතමානීකම තවමත් එහෙමමයි.ඒත් මේ ‘සර්'ලා ගැන මං අහල තියෙන සංවේදී කතාව මතුවෙන්නේ මහනුවර ත්‍රිත්ව විදුහල පැත්තෙන්.ඩී.පී.වික්‍රමසිංහ කියන්නේ ත්‍රිත්ව විදුහලේ හිටපු අතිදක්ෂ ඉංග්‍රීසි ගුරුවරයෙක්. කදිර්ගාමර් කියන්නේ ඒ විදුහලේ හිටපු අති දක්ෂ ශිෂ්‍යයෙක්. වික්‍රමසිංහ සර් තමයි කදිර්ගාමර් ‍ගෝලයාට ඉංග්‍රීසි ඉගැන්නුවේ.පසුකලෙක ඩී.පී.වික්‍රමසිංහ සර් මාවතගම මන්ත්‍රී වුණා. තවත් කාලෙක ඔහු විදේශ කටයුතු නියෝජ්‍ය ඇමැති වුණා. කදිර්ගාමර් ගෝලයා විදේශ ඇමැති වුණා.උදේට අමාත්‍යාංශයට එන විට කදිර්ගාමර් ඇමැතිතුමා පැමිණ සිටියහොත් වික්‍රමසිංහ නියෝජ්‍ය ඇමැතිතුමා දොර තල්ලු කරලා “ගුඩ් මෝනිං සර්” කියනවා. එතකොට ඇමැතිතුමා නැඟිටිනවලු. තවත් දවසක තමාට පෙර වික්‍රමසිංහ නියෝජ්‍ය ඇමැතිතුමා පැමිණ සිටියහොත් ඒ කාමරයේ දොර ඇර තල්ලු කරලා කදිර්ගාමර් ඇමැතිතුමා නියෝජ්‍ය ඇමැතිතුමාට “ගුඩ් මෝනිං සර්” කියනවාලු. නිහතමානීකම වෙනුවෙන් වටිනා පූර්වාදර්ශයක් ශේෂ කොට ඔවුන් දෙදෙනාම සමුගෙන ගිහින්.හැබැයි ප්‍රශ්නය තියෙන්නේ අද ‘සර්'ලාට ‘මිස්'ලාට මේ ළෙන්ගතු ගෞරවය ලැබෙනවද කියන එකයි. ඒක නැතිවෙලා එහෙම නැත්නම් අඩුවෙලා තියෙන්නේ ශිෂ්‍යයන්ගේ සිතේ නිහතමානීකම නැතිවීම නිසාද? එහෙම නැත්නම් ගුරු පරපුර තමන්ගේ ගෞරවය තමන් විසින්ම බාල්දු කරගෙන සිටින නිසාද?මසිත ඒ ගැන තවදුරටත් සිතනවා.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=af14081710</link>
    <topic>රමණී සුබසිංහ</topic>
    <author>රමණී සුබසිංහ ramaniksu@yahoo.com</author>
    <content>ශාස්ත්‍රපති දොඩම්පහළ ශ්‍රී රාහුල හිමිශාසනයට, දෙවියන්ට අයිති දරුවා ගඟට මුහුදට යනවා නම්, ඇළට දොළට ළිඳට යනවානම් ඔබ දරුවා පසුපස යා යුතුම ය. මෙහිදී කළ යුතු වන්නේ, “නුඹට ගින්දරෙන් අගුණයි. ජලයෙන් අගුණයි” කියමින් දරුවාට නීති රීති දැමීම හෝ තරවටු කිරීම නොවේ. දරුවා රැක ගැනීමය. ජල ක්‍රීඩා කරන තැන, දිය නාන තැන දරුවා සමීපයෙහි දැනුම් තේරුම් ඇති වැඩිහිටියකු සිටිය යුතුය. ඒ දරුවා යම් අනතුරකට ලක්වන්නේ නම් ඔහු බේරා ගැනීමටය. කනගාටුදායක වන්නේ අතීත සමාජයේ මෙන් ම වර්තමානයේ ද බොහෝ ගම්වල මාරක අපල ඇතැයි කියන දරුවෙක් දුටු තැන ඔහු හෝ ඇය කොන් කිරීමය.ඉතා බලවත් ලෙස අපල උපද්‍රව ඇති දරුවෙක් ඒ ග්‍රහ බලපෑම්වලින් මුදවා ගන්නට, දරුවාගේ ජීවිතය කරදර විපත්වලින් ආරක්ෂා කර ගන්නට බාර හාර වීමෙන් නොනැවතී, දරුවා ශාසනයට බාර කිරීම, දෙවියන්ට බාර කිරීම අතීතයේ සිටම පැවත එන සිරිතකි.මාරක අපල යෙදුණ දරුවකු ශාසනයට හෝ දෙවියන්ට හෝ බාර කරනවා යනුවෙන් අදහස් වන්නේ කුමක් ද? මේ පිළිබඳව බොහෝ දෙනකුට නිවැරැදි අවබෝධයක් නොවේ.“දැන් මගේ දරුවා අයිති දෙවියන්ට. සම්බුද්ධ ශාසනයට. ඉතින් දරුවාට විපතක් වන්නේ නෑ. දරුවා කිසිම අතුරු අන්තරාවක් නොවී ආරක්ෂා වෙයි.”දරුවා දෙවියන්ට බාර කළ පසු බොහෝ දෙනෙක් සිතන්නේ එලෙසිනි.දරුවෙක් ශාසනයට බාර කරන්නේ කෙසේද? මෙහිදී මාරක අපල ඇති දරුවා ස්වාමීන් වහන්සේ අතට දුන් පසු උන්වහන්සේ විසින් එම දරුවා බුදු ගෙයි පඩිය මත තබනු ලැබේ. ඉන්පසු යම් ගාථා ධර්මයක් සජ්ඣායනය කොට අතපැන් වැඩීමක් වැනි දෙයක් සිදු කෙරේ.දැන් මවුපියන්, නෑදෑයින් සිතන්නේ දරුවා තුනුරුවන් විසින් රක්නා බවය. එය වැරැදි අදහසකි. මෙහිදී සැබෑවටම සිදු වන්නේ කුමක් ද?බුදුරජාණන් වහන්සේට, ශ්‍රී සද්ධර්මයට, මහා සංඝරතනයට පූජා කළේ වුවද දරුවා ජීවත්වන්නේ පන්සලේ නොවේ. ආපසු නිවසට රැගෙන යන දරුවා හැදී වැඩෙන්නේ මවුපියන් සමඟමය. දැන් වැඩිහිටියන්ට භාරදූර කාර්යයක් පැවරේ. ඔවුන් නිරන්තරයෙන් ම සිහි තබා ගත යුතු වන්නේ දරුවා තුනුරුවන්ට අයිති බවය.බුද්ධ රත්නයට, ධර්ම රත්නයට, සංඝ රත්නයට අයිති දෙයක් නිවෙසක තිබේ නම් අප ගේ හැසිරීම් කෙබඳු ද? අපි මෙසේ සිතමු. නිවෙසක පිරිත් පින්කමකින් පසු ධාතු කරඬුව ආපසු පන්සලට වැඩමවන තෙක් එහි පිරිත් මණ්ඩපය ගලවන්නේ නැත. සධාතුක කරඬුව නිවසේ තිබෙන තාක් නිවැසියන් උස් අසුන්වල හිඳ ගන්නේ නැත. සංවරය. විනීතය. කිසිවෙක් උස් හඬින් කතා නොකරති. මුළු නිවෙසම නිස්කලංකය.ධර්ම පුස්තකයක්, උදාහරණ ලෙස පිරුවානා පොත් වහන්සේ නිවෙසක වැඩ සිටිනවා නම් උන්වහන්සේට සියලු ගෞරවාදර පිරිනැමේ. ගිලන්පස පූජා සිදු කෙරේ. සංඝරත්නය නිවසට වැඩම කළේ නම් ගෙදර සියලු දෙනා උන්වහන්සේ වෙනුවෙන් කැප වේ. අනවශ්‍ය ශබ්ද නොනඟී. අනවශ්‍ය දේ බැලීම හෝ ශ්‍රවණය නොකරයි.අප මේ දෙය හොඳින් මතකයේ තබා ගත යුතුය. තුනුරුවන්ට අයිති ‍දරුවෙක් නිවෙසක සිටීනම්, වඩාත් සැලකිලිමත් වීමය. ශාසනයට, දෙවියන්ට අයිති දරුවා ගඟට මුහුදට යනවා නම්, ඇළට දොළට ළිඳට යනවානම් ඔබ දරුවා පසුපස යා යුතුම ය. මෙහිදී කළ යුතු වන්නේ,“නුඹට ගින්දරෙන් අගුණයි. ජලයෙන් අගුණයි” කියමින් දරුවාට නීති රීති දැමීම හෝ තරවටු කිරීම නොවේ. දරුවා රැක ගැනීමය. ජල ක්‍රීඩා කරන තැන, දිය නාන තැන දරුවා සමීපයෙහි දැනුම් තේරුම් ඇති වැඩිහිටියකු සිටිය යුතුය. ඒ දරුවා යම් අනතුරකට ලක්වන්නේ නම් ඔහු බේරා ගැනීමටය.කනගාටුදායක වන්නේ අතීත සමාජයේ මෙන් ම වර්තමානයේ ද බොහෝ ගම්වල මාරක අපල ඇතැයි කියන දරුවෙක් දුටු තැන ඔහු හෝ ඇය කොන් කිරීමය. අසරණ බවට පත් කිරීම ය. නොසලකා හැරීම ය.“ඔය කොලුවා ශාසනේට බාර දීලයි තියෙන්නේ. කේතු ලබලනේ. ගෙදර තියාගෙන වැඩක් නෑ. පවුලෙ අයත් විනාශ වෙයි. පන්සලටමයි දෙන්න ඕනෑ. ගමනක් යනකොට ඉස්සරහට මුලිච්චි වුණොත් කිසිම වගතුවක් නෑ...” ආදි ලෙස දරුවාට වචනයෙන්, බැල්මෙන් අරියාදු කරන අය අද ද සිටිති.මේ තාඩන පීඩන මැද හැදෙන වැඩෙන දරුවා තුනුරුවන්ට බාර කළේ යැයි යහපත් මානසික මට්ටමකින් පසුවේ ද? නැත. වැඩිහිටියන්ගේ - නෑදැයින්ගේ පමණක් නොව අසල්වැසියන්ගේ ද කර්කශ වදනින් ඔහු තව තවත් පීඩාවට පත් වේ. ශාරීරික වද හිංසා නිසා කායිකව ද තැවේ. මෙවැනි අයහපත් අය අතරට වැටෙන දෙවියන් ගේ දරුවා, එසේත් නැතිනම් තුනුරුවන් ගේ දරුවා තව තවත් මුරණ්ඩු වනවා හැර, නපුරුකම් අකීකරුකම් කරනවා හැර යහපත් දරුවෙක් බවට පත් වන්නේ නැත.අප කළ යුතු වන්නේ කුමක් ද?දරුවා ආදරයෙන් රැක බලා ගැනීම ය. අනතුරක් වේ යැයි සිතෙන කිසිඳු තැනක දරුවා තනි නොකිරීමය. පෙර කී ලෙස සධාතුක කරඬුවක්, ධර්ම පුස්තකයක්, සංඝයා වහන්සේ නමක් නිවසෙහි පවත්නා කල අප කටයුතු කරන්නේ යම් සේ ද දරුවා කෙරෙහි ද එසේ ම පැවැතිය යුතුය. එවිට අපල උපද්‍රව කාලවලදී ඒ දරුවාට විය හැකි අතුරු අන්තරා වැළකේ. එසේ නොමැතිව අපල රැගෙන පැමිණියා යැයි, පන්සලට, දෙවියන්ට බාර දුන්නා යැයි දරුවාට බැණ අඬ ගසමින්, පැත්තකට කර දමමින් නොසලකා හරිනවා නම් ඒ තුළ සිදුවන්නේ අපලයෙන් මිදීම නොව ශාසනයට, තුනුරුවන්ට දීම ම අපලයක් බවට පත්වීම ය.ඔබ දෙවියන් වෙනුවෙන් වෙන් කළ ගසක ඵල කවර හේතුවක් නිසා හෝ අනුභව කරන්නේ නැත. දෙවියන් වෙනුවෙන් වෙන් කළ පඬුරු ගන්නට ඔබ කැමැති නැත. විෂ්ණු, කතරගම, නාථ, පත්තිනි මේ ආදි කවර දෙවි කෙනකුට දරුවා බාර කළ ද දෙවියන්ට වෙන්කළ දෙයක් ලෙස ඔහු ආදරයෙන්, ගෞරවයෙන් සුරක්ෂිත කළ යුතුය.දෙවියකුට මිනිසුන් ඉදිරියේ පෙනී සිටින්නට පුළුවන් ද? එසේ නම් කවර ස්වරූපයකින් ද? මේ ලිපි මාලාව කියවන බොහෝ දෙනකුට මතු වූ ගැටලුවකි. සැබැවින් ම දෙවියන්ට මිනිසුන් ඉදිරියේ පෙනී සිටිය හැකිය. එහෙත් ඒ නියම දේව ස්වරූපයෙන් නොවේ. ත්‍රිමාණ, ද්විමාන හැඩතල ඔස්සේ දෙවියන් අපට දර්ශනය වේ. එසේ නොවී දෙවියන් මනුෂ්‍ය ඇසට දැක ගත නොහැකිය. ඒ ඔවුන් කෙරෙන් වැඩිපුර දෘෂ්‍යමාන වන්නේ තේජෝ භූතය වන නිසා ය.මෙහිදී තේජෝ ගතිය වැඩියි යන අදහස ගම්‍ය නොවේ. ඕනෑම සත්ත්වයකුට පඨවි, ආපෝ, තේජෝ, වායෝ යන භූත හතර ම සමව තිබිය යුතු ය. එහෙත් දිස්වන්නේ එකකි. මනුෂ්‍යයා ගේ නම් වැඩිපුර දිස්වන්නේ පඨවි භූතයයි. කර්කශ ගතිය, තද ගතිය වැඩිය. එහෙත් සිව් භූතයෝ සමානය.මෙහිදී දෙවියන් මිනිසුන් ඉදිරියේ පෙනී සිටින්නේ කවර වේලාවන් හිදී ද යන්න අවබෝධ කර ගැනීම වැදගත් වේ. එක් අවස්ථාවක් උපකාරයකදී ය. අනෙක අපකාරයක දී ය. එනම් උපකාර නොවන දේ සිදු කිරීමට පෙනී සිටීම ය. කරදරයක් විපතක් කිරීමට දර්ශනය වීම ය. තමන්ට අහිතවත් වන, ධර්මයට අහිතකර, යහපත නොසලස්වන, අයහපතටම බරවුණු චරිතවලට දෙවියෙක් පෙනී සිටින්නේ අයහපතටය.සමහර විට අප සිතන්නේ ඒ චරිතය අප විනාශ කරන්නට ආ සතුරෙක් ලෙසටය. එහෙත් ඒ දෙවියෙකි. මෙහි වැදගත්කම ඇත්තේ එතැනයි. මේ ඒ සඳහා නිදසුනකි. එක්තරා අවස්ථාවක දරුවෙක් මිය ගියේ ය.ඒ සතුන් සඳහා ඇටවූ වෙඩිල්ලක් වැදීමෙනි. වරදකරු වූයේ ඒ ගම වෙසෙන ඌරන් මරණ, සිවුපා සතුන් ඝාතනය කරන චරිතයකි. මේ දඩයක්කරුවා එවැනි වරදකට හසු නොවූයේ නම්, තමන්ගේ ම කටයුත්තෙහි යෙදී මිය යන්නට ඉඩ තිබුණි. එසේ වූවා නම්, මෙලොව වශයෙන් ඔහු කරගන්නා ලද පින් පව් වලින් හතෙන් එකක් මෙලොව වශයෙන් පඩිසන් දෙන්නේ නැත. හිර දඬුවම් ආදිය ලැබෙන්නේ නැත.මේ හා සම්බන්ධ දරුවා ගැන අපි මෙසේ සිතමු. දේව දරුවෙක් අපේ සමාජයට පැමිණ තිබේ. ඔහු දෙව් ලොව යන්නට ආ කෙනෙකි. දිව්‍ය ලෝකයේ යන ඇතැම් දෙවිවරුන්ට අම්මා, තාත්තාගේ ආදරය සෙනෙහස ගැන සිහිපත් වේ. එහෙත් එහි මවුපියන් නොමැති නිසා ඔවුන්ට ඒ ආදරය නොලැබේ. එම නිසා මවුපිය සෙනෙහස වඩාත් හොඳින් ලැබෙන, මිනිස් ලොව මවක්, පියෙක් වෙත යන්නට හෙතෙම කල්පනා කරයි. එසේ පැමිණ මිනිස් ලොව උපත ලබයි.එසේ අප්‍රමාණ වූ මවගේ පියාගේ ආදරය, සෙනෙහස, දයාව ලැබ එක්තරා කාලයක දී ඔවුන් එතැනින් චුත වේ. එවැනි දේව දරුවෝ අප සමාජයේ සිටී. සැබැවින් ම ඒ මනුෂ්‍ය දරුවෙක් නොව දෙවියෙකි.මේ දේවතාවා ඒ මවුපියන් අතරින් වෙන් වන්නේ ද නිකරුණේ නොවේ. වැරැදි කරන පුද්ගලයකුට ද පාඩමක් උගන්වමිනි. එවැනි කෙනකු ගේ අතින් කෙනෙක් මිය යනවා යනු නිසැකවම ඒ පුද්ගලයා හිරේ විලංගුවේ වැටීමට ප්‍රබල සාධකයකි. එවිට ඔහුට නීතියෙන් දඬුවම් ලැබේ. සමාජයෙන් නින්දා අපහාස ලැබේ. තිරිසන් සත්ත්ව ඝාතකයෙක් පමණක් මනුෂ්‍ය ඝාතකයෙක් ද යන අපවාදය හිමි වේ.එහෙත් අර මවුපියන් ගේ මියගිය දරුවා කෙරෙන් ඉස්මතු වූයේ දේව ගතිය. පිරිසිදුකම අපමණය. විනීතය. විනය ගරුකය. පන්සලට, ආගමට ලැදිය. මවුපියන්ට සෙනෙහෙවන්තය. කීකරුය. මවුපියන්ගෙන් වෙන් වුවද ඔහු උපත ලැබූවේ දෙව් ලොවය.ලබන සති‍යේගෙල සිර කරගෙන මියගිය දරුවා දෙව් ලොවෙන් ආ දෙවියෙක් ද?රමණී සුබසිංහ ramaniksu@yahoo.com කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=as1408171</link>
    <topic>සත් වරක්ම නිදන් හොරුන් සූරා කෑ වෑගම රජ මහ විහාරයේ ඉතිරි ටිකවත් බේරා දෙන්න</topic>
    <author>ඉනෝකා සමරවික්‍රම</author>
    <content>සත් වරක්ම නිදන් හොරුන් සූරා කෑ වෑගම රජ මහ විහාරයේ ඉතිරි ටිකවත් බේරා දෙන්න රජමහා විහාරයඈත මෑත බැලූ විට පේන්නේ මීදුම පමණි. හේවාහැට මාර්ගයේ ගොස් ‍රහතුන්ගොඩ හන්දියෙන් හැරී අපි වෑගම රජමහා විහාරයට යන මඟට පිවිසියෙමු. කැඩී බිඳීගිය මඟ ඔස්සේ ඇදෙන රිය යන්නේ හෙමින් ගමනකි. උදෑසන මීදුමෙන් වැසී ගිය මඟ දෙපස ‍ඇති ෆයිනස් යාය ඈත සිට බැලූ විට අමුතු සොඳුරු බවක් උසුලයි. සුළඟ හමන්නේ උහුලාගත නොහැකි තරමේ සීතලක් සමඟිනි.මී අඹ ගස“මොකක්ද මේ විහාරස්ථානයේ තිබෙන සුවිශේෂී බව.”ඡායාරූප ශිල්පී විමල් අපගේ මඟ පෙන්වන්නා වන රිකිල්ලගස්කඩ පී.බී‍. දිවාරත්නගෙන් විමසයි.“ගිහිල්ලම බලමුකෝ”ඔහු පිළිතුරු දෙන්නේ යමක් සඟවා ගත්තාසේ ය. අපි දුෂ්කර මඟ ගෙවා විහාරස්ථානයට ළඟා වූයෙමු. අවට බැලූවිට පෙනෙන්නේ අමුතු සොඳුරු බවකි. පසෙකින් ඇත්තේ රූස්ස ගල් පර්වතයකි. ඒ සමඟ ම ඇති කැලෑවකි.“මේ තියෙන්නේ සපු ගස. මේ තියෙන්නේ මී අඹ ගස... මේ බෝධීන් වහන්සේ ජයසිරි මහා බෝධීන් වහන්සේගේ ශාඛාවක් කියලත් ති‍යනවා. ඔය ඔක්කෝටම වඩා මේ විහාරස්ථානයේ විතරයි හෙණ කඳ බිසෝ බණ්ඩාර දෙවියන්ගේ ප්‍රතිමාවක් තියෙන්නේ. ඒ වගේ ම දළදා වහන්සේ ආරක්ෂා කර ගැනීම සඳහා එක් කාලයක ආන් අර රූස්ස සපු ගසේ සඟවා තිබුණා කියලත් කියැවෙනවා. ඒ වගේ ම තමයි මේ විහාරය හත් වතාවක් හොරු බිඳලා තියෙනවා.”විහාරයට ගොඩවීමට ඇති පටු මගේ යමින් දිවාරත්න අපට සියල්ල කෙටියෙන් පැහැදිලි කරයි. කෙටියෙන් වුවත් ඒ කියූ සියලු තොරතුරුවල හාරා අවුස්සා බැලිය යුතු තැන් කිහිපයකි.“කවුද මේ හෙණ කඳ බිසෝ බණ්ඩාර දෙවියෝ කියන්නේ...?ඒ වගේ ම සත් වතාවක් සොර සතුරු ආක්‍රමණයන්ට ගොදුරු වීමට තරම් මෙම විහාරස්ථානයේ ඇති වැදගත්කම කවරේද?මේ සියලු ප්‍රශ්නවලට පිළිතුරු ලබා ගැනීමේ අරමුණින් අපි වෑගම රජමහා විහාරයේ විහාරාධිපති ස්වාමීන් වහන්සේ හමු‍වූයෙමු. “ක්‍රි.ව. 1336 දී ඒ කියන්නේ තුන්වන වික්‍රමබාහු රජ සමයේ ඉඳලා තියෙනවා ගැහැනු පිරිමි භාවයෙන් තොර නපුංසක භාවයෙන් යුතු හෙණ කඳ බිසෝ බණ්ඩාර දෙවඟන. හෙණ කඳ බිසෝ බණ්ඩාර දෙවඟන බෙලි ගෙඩියෙන් උපන් බව තමයි ජන ප්‍රවාදයේ කියැවෙන්නේ. ඉතාම ලස්සන රූ සපුවක් තිබුණ කෙනෙක් ලු.මේ හෙණ කඳ බිසෝ බණ්ඩාර දෙවඟන විසින් වෙහෙර විහාර අනූ නවයක් ඉදිකර තිබෙනවාලු. ඒ ඉදිකළ වෙහෙර විහාර අනූනවය අතුරෙන් අවසාන විහාරය හැටියට තමයි වෑගම රජමහා විහාරය සැලකෙන්නේ. අපේ රටේ කොහේවත් හෙණ කඳ බිසෝ බණ්ඩාර දෙවඟනගේ ප්‍රතිමාවක් නැහැ. තිබුණේ මේ විහාරස්ථානයේ පමණයි. නමුත් එක්දහස් නවසිය තිස් දෙකේදී සොරුන් විසින් මෙම ප්‍රතිමාවේ වම් උරහිස කඩා දමා එහි තිබූ හෙණරාජ තෛලය ඇතුළත් රන් පත්තිරවුන් රැගෙන ගොස් තිබෙනවා. ඉන් පසුව කිහිප වරක් ම මේ විහාරස්ථානය සොරුන්ගේ ග්‍රහණයට හසුව තිබෙනවා.” විහාරාධිපති අලවත්තේගම රාහුල හිමි පවසයි.විහාරාධිපතිඅලවත්තේගම රාහුල හිමිඑක්දහස් නවසිය තිස් දෙකේදී සොරුන් විසින් හෙණ කඳ බිසෝබණ්ඩාර දෙවඟන පිළිරුව කඩා දැමීමත් සමඟම එම ප්‍රදේශයෙන් නාය යාමක් ගිය බව ද කියැවේ. මහා විශාල නාය යෑමක් වූ එයින් පවුල් තිහ හතළිහක් විහාරයට ආසන්න ගමෙන් ඉවත්කොට වෙනත් ස්ථානවල පදිංචි කරවූ බව ද ගැමියෝ පවසති. එය එසේ තිබියදී මෙම විහාරස්ථානයේ තවත් සුවිශේෂී භාවයක් වන්නේ ඉංග්‍රීසින් ගෙන් දළදා වහන්සේ ආරක්ෂාකර ගැනීම සඳහා ශ්‍රී වික්‍රමරාජසිංහ සමයේ දී රජුගේ අනුග්‍රහය ඇතිව.මෙම විහාරස්ථානයේ දළදාවහන්සේ සඟවා තැබූ බව ද දළදා විත්තිය නැමැති ග්‍රන්ථයේ සඳහන් වේ. එදවස දළදා වහන්සේ සඟවා තැබුවේ යැයි කියන සපුගස අද රූස්ස සපුගසකි. ඊට මෙහායින් ඇති බෝධි වෘක්ෂය ජයසිරි මහා බෝ අංකුරයක් බව ද සැලකේ.“මන්දාරම් පුවතේ සඳහන් වෙනවා මහනුවර යුගයේදී ශ්‍රී වීර පරාක්‍රම නරේන්ද්‍රසිංහ රාජ සමයේදී විහාරස්ථානයට පැමිණෙන මාර්ගය සකස් කළ බව. කීර්ති ශ්‍රී රාජසිංහ රාජ්‍ය කාලයේ මෙරට බොහෝ පැරණි වෙහෙර විහාර ප්‍රතිසංස්කරණය කර තිබෙනවා. ඒ වගේ ම අලුතෙන් වෙහෙර විහාර ඉදිකර තිබෙනවා. ඒ අලුතෙන් ඉදිකරන ලද විහාර හැටියට තමයි වෑගම රජමහා විහාරය අයත් වන්නේ. වළගම්බා රාජ්‍ය සමයේ මෙරට දොළොස්වසක් පැවැතුණා කියන ‘බැමිණිතියාසාය’ නිසා ජීවිත ආරක්ෂා කරගෙන බුදු දහම රැක ගැනීමට සිතූ භික්ෂුන් වහන්සේ සිතුල්පව්වේ සිට වෑගම ගමට වැඩම කර කොළ වළඳා ජීවිතය රැකගත් බවත් කියැවෙනවා.බැමිණිතියා සාය සමයෙහි මෙහි වැඩිය මහ රහතුන් වැඩිසිටි ගල් ලෙන තුළය හෙණ කඳ බිසෝ බණ්ඩාර කළ විහාරය වෑගම විහාරය නාමෙන් පතළ විය‍මේ විහාරස්ථානයේ වටිනාකම් බොහෝමයක් තිබෙනවා. දළදා වහන්සේ මේ ස්ථානයේ සඟවා තබාගෙන පුද පූජා පැවැත්වීමේදී දළදා වහන්සේට පූජා කළ මී අඹ ගෙඩියෙන් පැළවූ මී අඹ ගස අද රූස්ස වෘක්ෂයක්. මේ තියෙන්නේ ඒ මී අඹ ගස.”විහාරාධිපති හිමියෝ පසෙකින් ඇති වට අඩි හයකටත් වඩා වැඩි රූස්ස මී අඹ ගස පෙන්වමින් පවසයි.එක්වරක් නොව වරින් වර හත් වතාවක්ම සොර සතුරු ආක්‍රමණයන්ට ලක්වූ රජමහා විහාරයේ පුරාවස්තු බොහොමයක්ම කඩා බිඳ දමා ඇත්තේ ය.“ඒක එහෙම වන්න හේතුවක් තමයි මේ පිළිමවල නිධන් වස්තු සඟවා තබා ඇතැයි කියන විශ්වාසය. මුලින් ම හෙණ කඳ බිසෝ බණ්ඩාර දෙවඟනගේ වම් උරය කඩා දමා තිබුණේ. ඊට පසුව එම ප්‍රතිමාව කැලයට ඇ‍දගෙන ගොස් දමා කඩා බිඳ දමා තිබුණා. විහාරයේ මකර තොරණ කඩා තිබුණා. ඒ වගේ ම චෛත්‍ය අසල තිබුණ සමාධි පිළිරුවක් කඩා දමා තිබුණා. ඒත් මේ සොරුන් අල්ලා ගැනීමට බැරි වුණා. අවසන් වතාවට විහාරස්ථානය නිදන් හොරුන්ගේ ආක්‍රමණයට ලක්වුණේ දෙදහස් හත වසරේදී. ඒ වගේ ම දැන් මේ විහාරය ප්‍රතිසංස්කරණය කළ යුතුයි. කටාරම් කොටා ඇති කළු ගල ආශ්‍රිතව ඇති විහාර ගෙය ජලය කාන්දු වීමෙන් ඒ තුළ ඇති සිතුවම්වලට හානි සිදුවී තිබෙනවා.ඒ වගේ ම විහාරයට අයත් පොහොය ගෙය, සංඝාවාසය ධර්මශාලාව, සීමා මාලකය සියල්ලම සංවර්ධනය විය යුතුයි. දෙදහස් හත වසරේ සැප්තැම්බර් මාසයේ තිස් එක් වැනිදා රාත්‍රියේදී හෙණ කඳ බිසෝ බණ්ඩාර දෙවඟන හා එම දෙවඟන විසින් නිර්මාණය කරවන ලද සමාධි බුද්ධ ප්‍රතිමා වහන්සේ විනාශ කර තිබුණා. මේවා ප්‍රතිසංස්කරණය කිරීමට නම් විශාල මුදලක් වැය වෙනවා. මී අඹ ගසේ පිළිලයක් සෑදී තිබෙනවා. ඒ නිසා වසර සිය ගණනක් පැරණි ඒ මී අඹ ගස විනාශයට යන්න තිබෙන ඉඩකඩ වැඩියි. ඒ වගේ ම දළදා වහන්සේ සඟවා තිබූ සපු ගහේ යම් යම් ස්ථාන දිරාගොස් තිබෙනවා. මේවා සංරක්ෂණය කළ යුතුයි. මම විටින් විට පුරාවිද්‍යා දෙපාර්තමේන්තුවට පමණක් නොව අදාළ බලධාරීන්ට ඒ පිළිබඳව ලිඛිතව දන්වා යවා තිබෙනවා. ඒත් මේ වනතුරු නම් අපට සහනයක් ලැබී නැහැ.“විහාරයට එපිටින් ඇති ගල් පඩි ඔස්සේ කන්ද නැඟ ගිය විට එදවස භික්ෂුන් වහන්සේ වැඩ වාසය කළේ යැයි භාවනා යෝගිව සිටියේ යැයි සැලකෙන ස්ථාන දැකිය හැකි ය‍. අතීතයට වඩා අද මේ ස්ථානය අවට ගම්මාන ජනාවාස වී තිබුණත් තවමත් මේ විහාරස්ථානය පවතින්නේ සැඟවී මෙන් ය. දන්නා කියන වන්දනාකරුවෙක්, ගම්මානයේ ඇත්තන් හැරෙන්නට මෙහි වෙනත් කෙනෙක් නොපැමිණේ. රහතුන්ගොඩ හන්දියේ සිට විහාරස්ථානයට ඒමට ඇති දුර කිලෝමීටර් පහකට වැඩිය.අතීතයේ බොහෝ වටිනා කියන දෑ තිබුණ ද ....... ඒ සියල්ල ඇත්තේ සොරසතුරන් ළඟය. එක්දහස් නවසිය පනස් දෙකේදී විහාරය පිහිටි ‍වෑගම ගම මහා නාය යෑමකට ලක්වී ඇත. එකල විහාරස්ථානයේ තිබූ රාත්තල් හැට අටක් බර රන් පිළිමය සොර‍ැන් විසින් ගෙන ගොස් ඇති බව රාහුල හිමි පවසන්නේ කනගාටුවෙනි.මේ කොයි අයුරින් වුවත් වෑගම රජ මහා විහාරයට තවමත් සොර සතුරු බිය පහව ගොස් නැති සේ ය. ඊටත් වඩා මෙම පෞරාණික ස්ථානයේ ආරක්ෂා කරගත යුතු මෙන් ම මතු පරපුර වෙනුවෙන් රැකගත යුතු තවත් බොහෝ දේ ඇත්තේ ය. ඒ සියල්ල රැක ගැනීමට එක් අයෙකුට දෙතුන් දෙනෙකුට පමණක් කළ නොහැකිය. මේ සඳහා අදාළ බලධාරීන්ගේ ඇස් ඇරිය යුතු ය.සොඳුරු පරිසරයකට හිමිකම් කියන බිමක පිහිටි වෑගම රජමහා විහාරය තවත් කාලයක් තිබීමට නම් ඒ සඳහා බලධාරීන්ගේ අවධානය යොමු විය යුතුය.ඉනෝකා සමරවික්‍රමඡායාරූප - විමල් කරුණාතිලක  හෙන කඳ බිසෝ දෙවඟන පිළිමයවිනාශයට යන සමාධි පිළිම වහන්සේරූස්ස සපු ගසජයසිරි මහා බෝධි ශාඛාවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=as1408172</link>
    <topic>ආදරය නිසා කිරුළ අත්හැරීමට යන අරාබි රජ කුමරා</topic>
    <author>සේමාලි කැල්ලපත</author>
    <content>ආදරය නිසා කිරුළ අත්හැරීමට යන අරාබි රජ කුමරාආදරය නිසා රජකම පවා අත්හළ රජවරුන් පිළිබඳ කතා අපි අතීතයේ කොතෙකුත් අසා ඇත්තෙමු. මෙය ද වර්තමානයේ ඇසෙන එවන් කතාවකි. ආදරය වෙනුවෙන් සිය කිරුළ පරදුවට තැබීමට යන මොහු අරාබි රජ කුමරෙකි.එක්සත් අරාබි එමීර් රාජ්‍යය (UAE) යනු එමීර්වරුන් සත්දෙනකුගේ පාලන ප්‍රදේශ හතකින් සැදුම්ලත් රාජ්‍යයකි. ඩුබායි, අබුඩාබි සහ සාජා මෙහි ප්‍රධාන රාජ්‍යයන් වන අතර ඉන් ඩුබායිහි පාලකයා වන්නේ මොහොමඩ් බින් රෂීඩ් අල් මක්තුම්ය. ෂීක් මොහමඩ් ලෙසින් ද හැඳින්වෙන ඩුබායිහි පාලකවරයා ඩුබායිහි අගමැති මෙන්ම එක්සත් අරාබි එමීර් රාජ්‍යයේ උප ජනාධිපතිවරයා ද වෙයි.ආදරය වෙනුවෙන් සිය අනාගත කිරුළ කැප කිරීමට සූදානම් වන අරාබි කුමාරයා වනුයේ ඩුබායිහි පාලක එමීර්වරයාගේ වැඩිමල් පුත් කුමරුන් අතරින් දෙවැනියා වන හම්ඩාන් බින් මොහොමඩ් අල් මක්තුම්ය.ඉතා කඩවසම් පෙනුමින් යුත් මේ කුමරා ලොව විවාහයට ඉතා සුදුසු මෙන්ම කාන්තා සිත් වසඟ කරන සෙල්ලක්කාරයකු ලෙස ප්‍රකටය. ලොව පොහොසත්ම රාජකීයයන් අතුරින් කෙනකු වන හම්ඩාන් කුමරා එරට සුප්‍රසිද්ධ කවියෙකි. ආදරය, දේශානුරාගය සහ සිය රජ පෙළපත පිළිබඳව ඔහු කවි පබදනුයේ ‘ෆාසා’ යන නමෙනි.ඩුබායි හි පාලක එමීර්වරයාට දරුවන් 23 දෙනෙකි. ඔහු 2008 වසරේදී හම්ඩාන් කුමරු තමාගෙන් පසු කිරුළ හිමි කුමරා ලෙස ප්‍රකාශයට පත්කරනු ලැබීය. එතැන් පටන් හම්ඩාන් කුමරු හැඳින්වෙනුයේ ඩුබායිහි කිරුළ හිමි කුමරු ලෙසය.හම්ඩාන් කුමරු සිය කිරුළ අතහැරීමට සූදානම් වන්නේ සාමාන්‍ය කෙල්ලකගේ ආදරය වෙනුවෙනි. ඇය 23 හැවිරිදි කලීලා සායිඩ්ය. කලීලා පලස්තීන ජාතික සරණාගත තරුණියකි. අරාබියේ නාගරික මුඩුක්කු පරිසරයක හැදී වැඩුණු ඇය ප්‍රථමයෙන්ම කුමරාට මුණ ගැසෙනුයේ 2012 වසරේදීය. සමාජ සුබ සාධන කටයුත්තකදී මුණගැසුණු දෙදෙනා වැඩි කලක් නොගොසින්ම පෙම්වත්හු බවට පත්වූහ.කලීලා ඩුබායිහි පිහිටි ඇමෙරිකානු විශ්ව විද්‍යාලයක මනෝ විද්‍යා උපාධිධාරිණියකි. ඉහළ දස්කම් හේතුවෙන් ඇය රාජකීය ශිෂ්‍යත්වයක් ද දිනා ගත්තාය. හම්ඩාන් කුමරුට කලීලා මුණ ගැසීමට පෙර ඔහු සිය රජ පෙළපතේම කුමරියක වන ෂිකා ෂිකා අල් මක්කුමී හා විවාහ ගිවිසගෙන සිටියේය. එහෙත් 2013 ජනවාරි මාසයේදී ඔහු හේතු නොදක්වාම ඒ විවාහ ගිවිසුම බිඳ දැමු බව සඳහන්ය.හම්ඩාන් කුමරු සහ පෙම්වතියඉතා දක්ෂ අශ්වාරෝහකයකු වන හම්ඩාන් කුමරු දක්ෂ වෙඩික්කරුවෙකි. උකුස්සන් ඇති කිරීමේ හා උන් මඟින් දඩයමේ යෙදෙන කුමරු සතුව දුර්ලභ ගණයේ සතුන් එකතුවක් ද වෙයි. ඒ සත්ත්ව එකතුවේ දුර්ලභ වර්ගයේ සුදු කොටින් දෙදෙනෙකු සහ කිඹුලන් සිවුදෙනකු ද වෙතැයි පැවැසේ. ඔටුවන් විශාල සංඛ්‍යාවකගේ අයිතිකරුවකු වන හම්ඩාන් කුමරු වරක් අබුඩාබි හි පැවැති සැණකෙළියකදී ඇමෙරිකානු ඩොලර් මිලියන 4.5 ක් වටිනා ලොව හොඳම වර්ගයේ ඔටුවන් කීප දෙනෙකු මිලදී ගත් බව ද වාර්තා විය.හම්ඩාන් කුමරු තම පෙම්වතිය හා විවාහ වන බව ප්‍රකාශයට පත්කළේ පසුගිය ජුනි මාසයේය. ඩුබායිහි පාලකවරයා ඊට සිය විරෝධය පළ කළේ ඔටුන්නේ හිමිකාරත්වය කුමරුට අහිමි කරන බවට තර්ජනය කරමිනි. එහෙත්, හම්ඩාන් කුමරා ඔටුන්න වෙනුවට ආදරය තෝරාගෙන ඇති නිසා පාලකවරයාට කරකියා ගත හැකි දෙයක් නොමැතිව කුමරාට ආශිර්වාද කළ බව ද පැවැසේ.එසේ වුවද හම්ඩාන් කුමරුගේ අනෙක් සොහොයුරෝ පාලකවරයාට බලපෑම් කරමින් හම්ඩාන් කුමරුගෙන් කිරුළ අහිමි කර තමන් අතරින් කෙනකුට කිරුළේ හිමිකාරත්වය පවරන ලෙසට ඉල්ලා සිටිති.මේ අතර ඉතා මෑතකදී විකිලීක්ස් මඟින් කළ හෙළිදරව්වකින් ප්‍රකාශ කර තිබුණේ ඇමෙරිකානු රාජ්‍ය දෙපාර්තමේන්තුව මේ කුමරා ගැන ද වෙනම සොයා බලා පරිච්ඡේදයක් වෙන්කර තිබූ බවය. ඉන් පෙන්වා තිබුණේ හම්ඩාන් කුමරු ද්විලිංගික චර්යා සහිත මත්ලෝලියකු ලෙසය. කෙසේ වෙතත් එක්සත් අරාබි එමිර් රාජ්‍යයේ ව්‍යවස්ථාව අනුව මත්ලෝලීනට නායකත්වය දැරීම තහනම් බැවින් කුමරා යුරෝපීය පුනරුත්ථාපන ආයතනයකට ගොස් සිය වරද නිවැරැදි කරගෙන ඇති බවටත් විකිලීක්ස් තොරතුරු හෙළි කර තිබිණි.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=as1408173</link>
    <topic>පැණි කළ ගෙනයන කුහුඹුවෝ</topic>
    <author>මුණිදාස වංශපුර  </author>
    <content>පැණි කළ ගෙනයන කුහුඹුවෝපැණි කළ ගෙනයන කුහුඹුවෝ . . .පැණි කඳුළකට පොරකන කුහුඹුවන් ගැනත්, පැණි හැළියට වහ වැටුණු ඇඹලයන් ගැනත් ඔබ නොයෙක් විට අසා ඇති මුත් පැණි කළ ඔසවා ගෙන යන කුහුඹුවන් ගැන නම් අසා නැතුවා විය හැකිය. එහෙත් තම සනුහරේ අය වෙනුවෙන් මියෙන තුරා පැණි කළ ඔසවාගෙන සිටින, චමත්කාරජනක ගතිපැවතුම් වලින් හෙබි කුහුඹු විශේෂ දෙකක් ඕස්ට්‍රේලියාවේ කාන්තාර ආශ්‍රිත වියළි වනපෙත්හි දකින්නට ලැබේ.පොදුවේ පැණි කළ කුහුඹුවන් (Honeypot ants) ලෙස හඳුන්වන මේ කුහුඹි Melophorus bagoti හා Camponotus inflatus යන විශේෂ දෙකට අයත් සමාජිකයෝ වෙති. මෙයින් පළමු ආකාරය ඕස්ට්‍රේලියාවේ මධ්‍ය ප්‍රදේශයේත් පසුව සඳහන්කළ විශේෂය ඕස්ට්‍රේලියාවේ උතුරු ප්‍රදේශයේත් වෙසෙති.මෙම කුහුඹුවෝ පොළොවේ මීටරයක් පමණ ගැඹුරින් උමං සාදා තම ජනපද පිහිටුවා ගනිති. ඔවුන් ඇකේශියා ශාක විශේෂයක්වූ මුල්ගා ගස් සඹනක තම නිවහන ගොඩනගා ගැනීමට වැඩි කැමැත්තක් දක්වන බව පෙනෙන්නට ඇත. මෙහි සිටින හැබෑ පැණි කළ කුහුඹුවන් වන්නේ තම ජනපදයේ පැවැත්ම සඳහා වෙහෙසවී වැඩකරන ඉහතකී විශේෂවල වැඩකාර කුහුඹුවන්ය.සතුරෙකු දුටුවිට සටන් වැදීමට ඇති, දිගු අධෝහණු යුවළ හැරෙන්නට සාමාන්‍යය අවසථාවේදී , මොවුන්ගේත් අනෙකුත් සාමාජිකයන් අතරේත් බැලූබැල්මට පෙනෙන වෙනසක් නැත. එහෙත් අනෙකුත් අයගේ මෙන් නොව ටිකෙන් ටික පැණි රැස්කර ගන්නාවිට මිදිගෙඩියක් තරම් ප්‍රසාරණය වන උදරයක් ඔවුන්ට ඇත. විනිවිද පෙනෙන උදරය පැණියෙන් පිරුණුවිට පෙනෙන්නේ පැණි කළයක් මෙනි.කුහුඹුවකු ආහාරයට ගන්නා ආදිවාසිකයෙක්වැඩකාර කුහුඹුවන්ගෙන් කොටසක් ජනපදය තුළ වැඩකටයුතු වල නිරතවන අතර තවත් කොටසක් ගුල් වලින් පිටත පැමිණ, අහර සොයා යති. එහිදී ඔවුහු අවට කුඩා ගස්වල පිපී ඇති මල්වලිනුත්, ඇතැම් ගස්වලින් පිටකරන සීනි සහිත දියර වලිනුත් පැණි රැස්කර ගනිති. මේ අතර එක්තරා කූඬිත්තන් විශේෂයකින්ද පැණි ලබාගැනීමේ පුරුද්දක්ද ඔවුන් තුළ ඇත. කෙසේ හෝ මිදිගෙඩියක් තරම් ලොකු වනතුරු තම උදරය පැණියෙන් පුරවාගන්නා මෙම වැඩකාර කුහුඹුවෝ අමාරුවෙන්හෝ තම ගුලකරා ළඟා වෙති. ඔවුන් අතර මගදී වෙනත් කුහුඹු කණ්ඩායම්වල ප්‍රහාරයට ලක්වන අවස්ථාද එමටය.ගුලට ළඟාවූ පසු, මේ කුහුඹුවෝ ගෙන එන අහර තම සොයුරන් අතර බෙදා දෙති. ඒ ටිකින් ටික ඔවුන්ගේ මුවින් පැණි බිඳු වැමෑරීමෙනි. සියලු පැණි බෙදාදී අවසන්වූවිට ඔවුන්ගේ ජීවිත කාලයද අවසන්වේ. කුමක් නිසාද යත්, පැණි රැස්කිරීමේදී විශාලවූ ඔවුන්ගේ උදරය නැවත මුල් තත්ත්වයට නොපැමිණ වියැළී යන බැවිනි. ආහාර බහුල කාලයක නම් තමන්ගෙන් පැණි ලබාගැනීමට කෙනෙකු එනතුරු දිගු කාලයක් ඔවුන්ට බර ඔසවාගෙන උමං පියැස්සේ එල්ලී සිටීමට සිදුවේ. එසේ උමං තුළ එල්ලී සිටින මෙම කුහුඹුවන් ඈතට පෙනෙන්නේ පැණි පුරවා ඇති කළගෙඩි ලෙසය.ප්‍රමාණයෙන් විශාල සත්ත්ව විශේෂයක් නොවූවත්, මෙම කුඩා කුහුඹුවන් කැලෑබදව වෙසෙන ආදිවාසී ඇබොරිජීනියානුවන්ගේ ඉමහත් අවධානයට ලක්වන්නන්ය. ඒ, ළමා ළපටියන් පමණක් නොව වැඩිහිටියන්ද පැණි කළ කුහුඹුවන්ගේ මිහිරි රසයට බෙහෙවින් ප්‍රිය කරන බැවිනි. මුල්ගා ගස්වල ඉව ඔස්සේ ගොස්, රිටි වලින් වියළි පොළව හාරා සැඟවී සිටින පැණි කළ කුහුඹුවන් රෑන් පිටින් එළියට ගැනීමට ඔවුහු රුසියෝය.ඕස්ට්‍රේලියාවේ වියළි වනපෙත් ආශ්‍රිතව ජීවත්වන අදිවාසීන්ගේ ජීවිත වලට මෙම කුඩා කුහුඹුවන් කෙතරම් සමීපද යත් ඔවුන්ගේ පාරම්පරික චිත්‍රවල පැණි කළ කුහුඹුවන්ට ලැබී ඇත්තේ ප්‍රමුඛ ස්ථානයකි.මුණිදාස වංශපුර  කුහුඹු ගුලක්උමං තුළ එල්ලී සිටින කුහුඹුවෝකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=as1408174</link>
    <topic>අංශභාග රෝගී විශ්වකර්ම ශල්‍ය වෛද්‍යවරයා</topic>
    <author/>
    <content>අංශභාග රෝගී විශ්වකර්ම ශල්‍ය වෛද්‍යවරයාඔහුගේ ඉණෙන් පහළ කොටස අප්‍රාණික වූයේ 2010 දීය. ඉතාම දක්ෂ ශල්‍ය වෛද්‍යවරයකු වූ ටෙඩ් රමෙල්ගේ වෘත්තිය පමණක් නොව ජීවිතය ද අකර්මණ්‍ය කිරීමට එය හේතු විය. ඔහුගේ සුෂුම්නාවේ හටගෙන ඇති සැරව පිරි විසප්පුව ශල්‍යකර්මයකින් ඉවත් කළ හොත් ඉණෙන් පහළ කොටස අප්‍රාණික තත්ත්වයට පත්වන බව වෛද්‍ය විශේෂඥයන් පැවසූ නමුත් අවාසනාවකට එම ගෙඩිය පිපිරීම නිසා රමෙල් වෛද්‍යවරයා ඉණෙන් පහළ පණ නැති අංශභාග රෝගියකු බවට පත්වූයේය.දක්ෂ ශල්‍ය වෛද්‍යවරයකු වූ ටෙඩ් රමෙල් ඒ වන විට ශල්‍යකර්ම 1000ක් පමණ සිදු කර ඇති අතර ඉන්පසු සදහටම අංශභාග රෝගියෙකුගේ තත්ත්වයට පත්විය.ඇමෙරිකාවේ මිසොරි ජනපදයේ සෙන්ට්චාල්ස් ප්‍රදේශයේ රෝගීන් විශාල සංඛ්‍යාවකට ශල්‍යකර්ම මඟින් සහන සැලසූ රමෙල් වෛද්‍යවරයාට සිදුවූ මෙම විපත කාගේත් විමතියට හා ශෝකයට හේතුවිණ.වසර දෙකක් පමණ අංශභාගය නිසා අකර්මණ්‍යව සිටි ටෙඩ් රමෙල් 2012 දෙසැම්බර් මාසයේ එක් උදෑසනක නැවත වරක් වෛද්‍ය සේවයට පැමිණීම කාගේත් විමතියට මෙන්ම සතුටටත් හේතු විය. ඔහු රෝහලට පැමිණ ක්‍රියාකිරීමට ඇරඹුවේ කිසිදු ආපදාවකට ලක් නොවූවකු සේය.රෝද පුටුවක ආධාරයෙන් රෝහලට පැමිණි රමෙල් වෛද්‍යවරයාට මුලින්ම රෝගියෙකු ගේ උරහිසට ශල්‍යකර්මයක් කළ යුතුව තිබිණ. ඉණෙන් පහළ පණ නැති තත්ත්වයේ පැවතියත් ශල්‍යකර්මය සඳහා පැයක පමණ කාලයක් සිටගෙන සිටීමට ඔහුට සිදු විය. ශල්‍යකර්මය සාර්ථකව අවසන් විය. ප්‍රීතිප්‍රමෝදයට පත් රමෙල් වෛද්‍යවරයා උස් හඬින් “මම ආපසු ආවා” යැයි කීවේ ඔහුගේ සිත තුළ පැවැති අධිෂ්ඨානයත්, ප්‍රීතියත් ලොවට පෙන්නුම් කරමිනි.ටෙඩ් රමෙල් ‍ෙග් ධෛර්යවන්ත කථාව කාහටත් ආදර්ශයක් බව ‍පැවසේ. ඔහුගේ ආත්මශක්තිය නිසාවෙන් ඔහු සේවය කරනු ලබන රෝහල මඟින් ඔහු වෙනුවෙන්ම විශේෂයෙන්ම තනනු ලැබූ රෝද පුටුවක් ඩොලර් 35,000ක මුදලක් ගෙවා ඔහු වෙත පිරිනැමුවේ ඔහුගේ සේවාව අගය කරමිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=as1408175</link>
    <topic>අඩි 31 දිගැති යෝධ බිම්පණුවා</topic>
    <author/>
    <content>අඩි 31 දිගැති යෝධ බිම්පණුවාමේ අරුම පුදුම ජීවියා දුටුවහොත් අමුතුම වර්ගයේ සර්පයෙකු යැයි සිතනු නොඅනුමානය. අඩි 31ක් පමණ දිගැති අඟලක් පමණ මහත බිම දිගේ බඩගා යන මෙම අභූත සත්වයා යෝධ බිම් පණුවෙකි. ඕස්ට්‍රේලියාවේ ගිනිකොන දිග පළාතේ පිහිටි ගිප්ස්ලන්ඩ් ප්‍රදේශයේ දක්නට ලැබෙන මෙම සත්වයා ලෝකයේ දැනට හමුවී තිබෙන විශාලතම බිම් පණුවා ලෙස හඳුනාගෙන ඇත.“ගිප්ස්ලන්ඩ් යෝධයා” යනුවෙන් හඳුන්වනු ලබන මෙම බිම්පණුවා උපරිම වශයෙන් මීටර් දෙකක් පමණ දිගින් යුක්ත විය හැකි බව සොයා ගෙන ඇත. කිසිවකුට හානියක් නොකරන මොවුහු බොහෝවිට මඳ තෙතමනයක් සහිත බිමක අඩි 3ත් 5ත් අතර ගැඹුරැති ගුලක් නිවහන ලෙස යොදාගනිති.තෙතමනය වැඩිවීමෙන් ඔවුන්ට පහසුවෙන් හුස්ම ගැනීමට හැකි වන බවත් අධික වැසි කාලවලදී තම ගුලෙන් එළියට එන බවද සොයාගෙන ඇත. ඉතාම පරිස්සමින් ඔවුන් ඇල්ලීම කළ යුතු වන්නේ ඉතාම පහසුවෙන් සිරුර තැලී පොඩිවී යා හැකි බැවිනි. එසේම ඔවුන් බඩගාමින් ගමන් කරද්දී ඉතාම සියුම් ශබ්දයක් නිකුත් කරන බව ද කියනු ලැබේ.මේ පණුවෝ වරකට බෝංචි ඇටයක ප්‍රමාණයේ එක් බිත්තරයක් පමණක් දමති. ගිප්ස්ලන්ඩ් යෝධයාගේ පැටව් සාමාන්‍යයෙන් නියම තත්ත්වයට වර්ධනය වීම සඳහා වසර 5ක පමණ කාලයක් ගතකරන බවත් ඔවුන්ගේ ජීවිත කාලය වසර 20ක් පමණ වෙතැයි ද ගණන් බලා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=as1408176</link>
    <topic>තැන තැන මාලිගා හදන චීන කෝටිපතියා</topic>
    <author>රෝහණ ආර්යරත්න</author>
    <content>තැන තැන මාලිගා හදන චීන කෝටිපතියාතම ධනයෙන් කළ හැකි දෙයක් නොදන්නා කෝටිපතියන් අතරට එක්වන 59 හැවිරිදි චීන ජාතික ලියු චොංහුවා ඔහු ජීවත්වන චොංකිං නගරයේ තැන තැන මාලිගා ගොඩනැඟීම තම විනෝදාංශය කරගෙන ඇත. ඔහුගේ එම මාලිගා තැනීම සඳහා බටහිර ලෝකයේ පවතින මාලිගාවල ආකෘතීන් පදනම් කරගෙන ඇත.එංගලන්තයේ වින්ඩ්සර් මාලිගාවට සමාන මාලිගාවක් ලියු විසින් තනනු ලැබුවේ දුඹුරු පැහැති පාෂාණ යොදා ගනිමිනි. වින්ඩ්සර් මාලිගාව ඒ අයුරින්ම තනා ඇති අතර වෙනසකට ඇත්තේ ලියු තැනූ මාලිගාව අවට පරිසරය කොළ පැහැති කුඹුරු යායකින් වටවී තිබීමයි. එසේම වොල්ට් ඩිස්නි ගේ “ඇලඩින්” චිත්‍රපටයේ දක්නට ලැබෙන සුරංගනා ලෝකයේ පවතින ආකෘතියට සමාන මාලිගාව ඔහුගේ තවත් නිර්මාණයකි.මේ හැර ඔහු විසින් කෝටි ගණන් මුදල් වැය කරමින් තැනූ බැවරෙයිදු “පිස්සු” රජු ලෙස හඳුන්වනු ලබන ලුඩ්විග් රජුගේ ශ්වේත වර්ණ මාලිගාවට සමාන ආකෘතිය ලියුගේ තවත් නිර්මාණයකි. “මම පුංචි කාලේ ලස්සන කුමාරවරුන් වගේම දැවැන්ත මාලිගා ගැන කතා අහලා තියෙනවා. ඒ සිහින මාලිගා සැබෑ මාලිගා බවට පත් කිරීමේ මගේ සිහිනය ඉටු කර ගැනීම මගේ ජීවිතයේ එකම අධිෂ්ඨානයයි.” ලියු පවසයි.ඔහුගේ සිහිනය සැබෑකර ගැනීමට යෑමේදී ලියුට මරණීය තර්ජන, නිලධාරි මට්ටමෙන් බාධක රැසකට මුහුණ පෑමට සිදුවූවත් එයින් පසුබෑමකට ලක් නොවී ඔහුගේ අරමුණ වන මාලිගා 100ක් තැනීම කුමන බාධක පැමිණිය ද ඉටුකර ගැනීමට ලියූ අධිෂ්ඨාන කරගෙන ඇත.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=as1408177</link>
    <topic>මිනීමැරුමක් වෙලා වගේ ඔයගොල්ලො කම්පා වෙන්නේ ඇයි?</topic>
    <author/>
    <content>මිනීමැරුමක් වෙලා වගේ ඔයගොල්ලො කම්පා වෙන්නේ ඇයි?විමල් වමතින් දෙඇස වසාගත්තේය. ඔහුට සිය වැඩිමහල් දියණිය දෙස බලා හිඳින්නට නුපුළුවන. ඇය වෙතින් තමා හැමදාමත් දුටු නිර්මලාගේ රුව සහමුලින්ම අතුරුදහන් වී හමාරය. තවදුරටත් ඇය අවිහිංසක චාම් යුවතියකගේ පෙනුම නොඋසුලයි.“දැන් නං අර ගොඩේ පාට ගිහිං.. ඇති යංතං මොළේ පෑදුණා..”ලාලනීගේ ප්‍රීතිමත් හඬ ඔහු කුපිත කරවයි. වහා අත පහළට ගත් ඔහු ඇය දෙස රවා බැලුවේය.“නිකං ගොං කතා කියන්න එපා ලාලනී”“මං කිව්වෙ ඇත්ත”“මොකක්ද ඇත්ත?Óයි අසමින් ඔහු නැඟී සිටියේය. ලාලනී මැසීම නවතා ඔහු වෙත හෙළුවේ විමතිය පිරුණු බැල්මකි. ප්‍රියන්තිට ද සිය මහන මැෂිම ක්‍රියාවිරහිත කරන්නට සිතිණ. එහෙත් ඇය ඒ සඳහා පැකිළුණාය. ලාලනීගේ නපුරු දිවට ඇය බිය වෙයි.“මට නං ලස්සනයි. අනිත් එක ඉතිං ඔයා කොයිතරම් දුක් වුණත් දැන වැඩක් නෑනේ.. කොණ්ඩෙ කපල ඉවරයිනෙ..”ඒ කතාව ඇත්තකි. ඒ ඇත්ත ඔහු තුළ බුර බුරා දැල්වෙන කෝපාග්නිය මත පතිත වූ දිය දහරකි.“ඔයා තමා මේ ළමයගෙ ඔළුවට එක එක විකාර දාල මේ අපරාදෙ කළේ?”භ්‍රාන්ත වූ ලාලනී තමා වෙත එල්ල වූ චෝදනාවට පිළිතුරු දෙන්නට තරමක වේලාවක් මිඩංගු කළාය.“මම?”“නෑ එහෙනං මම...”“අනේ දෙයියනේ මේ මොන අපරාද කතාවක්ද? මං කවදාවත් නදීට කියල නෑ කොණ්ඩෙ කපන්න කියලා”ඉවත ලන රෙදි කැබලි පෙට්ටියක දමමින් සිටි නදී බහින්බස් වන මවුපියන් දෙස බැලුවේ අප්‍රසාදයෙනි.“අනේ ඔය රණ්ඩුව නවත්තගන්න. මට කවුරුවත් කීවෙ නෑ කොණ්ඩෙ කපන්න කියල..” විමල් ඇය වෙත ළං විය.“ඔයාට තිබ්බ ලොකු දුවේ නිකමට මට කියන්න.. මං ඔයාගෙ තාත්තා... ඕගොල්ලො ඕන ඕන විදියට වැඩ කරන්නෙ මං මොකා කියල හිතල ද මේ ගෙදර?”“අනේ ඇයි තාත්තෙ මේ බොරුවට කෑගහන්නෙ...? මං කැපුවෙ මගෙ කොණ්ඩෙ..”ඔහු ඇගේ දෙවුරින් අල්ලා ගත්තේය. ඇය අත වූ පෙට්ටිය බිම වැටිණ.“මං දන්නවා ඒක උඹේ කොණ්ඩෙ කියලා.. ඒ වුණාට මං අහන්නෙ ඇයි එච්චර ලස්සන දිග කොණ්ඩයක් කැපුවෙ කියලා..”නදීගේ සිත සොවින් බරවිය. තාත්තා කිසි කලෙකත් තමාට උඹ යනුවෙන් අමතා නැති බව ඇය සිහිකළාය.“නිකං... මට නිකං හිතුණා... ඉතිං මං කැපුවා..”“මොන හිතකින්ද එහෙම කළේ? ඕනම දෙයක් කරන්නෙ කිසි කෙනෙකුගෙන් අහන්නෙ බලන්නෙ නැතුව... ඔච්චර දෙයක් කෙරුව නම් තව මොනවද කරන්න බැරි...”ඇය ඔහුගේ දෑත පසෙකට කළාය.“අතාරින්ඩ මාව... සේරමලා ආදරේ කරල තියෙන්නෙ මගේ කොණ්ඩෙට... මට නෙමෙයි.. හරියට මිනීමැරුමක් සිද්ධ වුණා වගේ ඕගොල්ලො කම්පා වෙන්නෙ.. මට ඇති වෙලා දැන්.. ඇතිවෙලා..”කෝපයෙන් ද ශෝකයෙන් ද කෑගෑ නදී හඬා වැටුණාය.ජෑම් ගස යට හිඳගෙන සඟරාවක් කියවමින් සිටි චාපා නැඟී සිටියේ ද කෝපයෙනි. ඇය රෙදි සාප්පුව වෙත ගමන් කළේ “මොකද මේ සද්දෙ?යි උස් හඬින් අසමිනි.විමල් සිය දියණිය තල්ලු කළේ අතුල් පහරක් ද එල්ල කිරීමෙන් පසුවය.“කට නං තියෙනව වෙන මොනව නැතත්.. උඹ උපන්න දා ඉඳල වදේ... රටක් ලෝකයක් වටිනා ගෑනියෙකුත් මරාගෙන ඉපදිලා මෙතන තුට්ටු දෙකේ වැඩ කර කර.. මගේ ඇස් දෙකට පේන්න ඉන්න එපා උඹ උඹේ ඔය සංකර කොණ්ඩෙත් එක්ක..”ලාලනීට ඒ වචන අදහාගත නොහැක.“විමල්..Óයි ඇය මුරගෑවේ අපමණ ළතැවුලිනි.“මොනවද ඔය කියන්නෙ?” යි ඇසූ ඇය වහා දිවවිත් නදී වත්තන් කරගත්තාය. රෙදි පෙට්ටියක් මත ඇදවැටුණු යුවතිය ඉකිබිඳින්නට වූවාය.“මං මෙතන නිකං රූකඩයක් වගේ බලා ඉන්න ඕන.. මුං මුන්ට හිතුණ හිතුණ දේවල් කරනවා.. අර අගුපිල් අස්සෙ රිංගගෙන හිටිය මාස ගාණක්.. කී පාරක් ගිහිං අඬගැහුවද ගෙදර යං කියලා... ඇහුවද.. අනේ මේ මිනිහ මෙච්චර දුරක් එන්නෙ මගෙ තාත්තා හින්දනේ කියල හිතුවද..?”විමල් නොනවත්වා දොස් පැවරුවේය.“තාත්තේ..”චාපා පුදුමයෙන් හඬගෑවාය.“මං හිටියෙ මගෙ අම්මගෙ අම්ම ළඟ.. නංගි ළඟ..”නදී හඬමින්ම එකට එක කීවාය.“මොකෙක් ළඟ හිටියත් තමුන්ගෙ තාත්තා අඬගහනකොට එන්න දැනගන්න ඕන දරුවෙක් වුණාම...”චාපා ඔහුගේ අතක් අල්වාගත්තාය.“දැං ඔය ඇති තාත්තේ.. ප්ලීස් කට වහගන්න...”ඇගේ බැගෑබර බැල්ම ඔහු තුළ බුර බුරා ඇවිලෙන කෝපය තුනී කර දමයි.“නංගිත් කොණ්ඩෙ කපලනෙ ඉන්නෙ.. නංගිට බැන්නද කවදාවත්.. ඇයි මට විතරක්...?”නැඟනිය සමඟ පිටව යන පියා වෙත අත දිගුකරමින් නදී කෑගැසුවාය.“සද්ද නොකර ඉන්න නදී..”ලාලනී පහත් හඬින් ඉල්ලා සිටියාය.“අනේ ඇයි මාත් මගේ අම්ම එක්කම මැරිල ගියේ නැත්තේ?”ප්‍රියන්ති ද නැඟී සිටියේ කවදත් තමාට කාරුණික වූ යුවතියගේ ශෝකය විඳ දරාගත නුහුණු තැනය.“ඔයා ඔය වැඩේ ඉවර කරන්න ප්‍රියන්ති.. කස්ටමස්ලා එනකොට කියන්න බෑනෙ ගෙදර රණ්ඩු හින්දා මහල ඉවර කරගන්න බැරි වුණා කියල...”ප්‍රියන්ති යළි හිඳගත්තේ ලාලනීට සිත යටින් දොස් පවරමිනි.“මට අම්ම විතරක් නෙමෙයි තාත්තත් නෑ.. මං මේ ලෝකෙ අම්මා තාත්තා නැතුව අනාථ වුණ අවාසනාවන්ත කෙල්ලක්...” නදී ඉකිගැසුවාය.ලාලනී ඇගේ හිස පිරිමැද්දාය.“තාත්තට තරහ ගිය වෙලාවට කියන කතා ගණන් ගන්න එපා නදී.. එක අතකින් ඉතිං තාත්තට තරහ එන එකත් සාධාරණයිනෙ. කලින් වචනයක්වත් නොකියා හිටපු ගමං ඔය තරම් දිග කොණ්ඩයක් මේ තරම් කොට වෙන්න කැපුවම උහුලගන්න පුළුවන් කාටද..?”“ගීත්..” නදී ඇසෙන නෑසෙන හඬින් කොඳුළාය.“ඔයාටත් උහුලගන්න බැරි වුණාද ගීත්..? ඒ හින්දද ඔයා සිහි නැති වෙනකං බීලා ආවේ...”ඒ අවිහිංසක ගොළු තරුණයාගේ රුව දකිමින් ඇය තවත් කඳුළක් හෙළුවාය.“ඒ ලස්සන කවි ටික පුච්චලා දාද්දි මට දැනුණ දුකම ඔයාටත් දැනෙන්න ඇති මං ‍ෙකාණ්ඩෙ කැපුවම..”එහෙත් සැලූනය තුළ හිඳගෙන සිටිය දී පවා තමාට සිය පියා සිහිපත් නොවූ වග ඇය පසුතැවිල්ලෙන් යුතුව සිතුවාය.“මට නං ඇත්තටම දුකයි මිස් මේ තරම් ලස්සන කොණ්ඩයක් කපන්නÓයි මියුරු සරින් කී කොණ්ඩා කපන්නිය සිය සේවය අපේක්ෂා කරන්නියගේ දිගු නිරෝගී කෙස් කළඹ දෙස තෘෂ්ණාබර බැල්මක් හෙළුවාය.“මේ ඔක්කොම අමතක වෙන්නත් එක්ක ඔයා සාරි ජැකට් එකක් මහන්න නදී..”ලාලනී යෝජනා කළේ සාරි හැට්ට මැසීමට නදී දැක්වූ දක්ෂතාවය මෙනෙහි කරමිනි.“මහන්නං... හැබැයි අම්ම මාව ගමේ එක්කගෙන යන්න ඕන..”“ගමේ? කවද්ද?”“මේ සේරම මහල ඉවර වුණාට පස්සේ”මේසය මත වූ රෙදි කැබලි ගොඩ දෑසින් දැක්වූ නදී හිනැහෙන්නට තැත් කළාය. යුවතිය දින කීපයක් තිස්සේ ඇඳේ වැතිර නිරාහාරව කඳුළු සලනු ඇතැයි සැක පහළ කළ ලාලනීට දැනුණේ බලවත් සොම්නසකි.“හිත් වේදනාවට තියෙන හොඳම උත්තරය තමා වැඩ කරන එක... වැඩ.. වැඩ.. වැඩ.. එතකොට කඳුළු නිකම්ම වේලෙනවා.සුසුමක් හෙළා සිත දිරිමත් කැරගත් නදී මැසිම අබියස හිඳ ගත්තාය. මාස ගණනාවකට පසු මහන මැසිමක් ස්පර්ශ කළ ඇය තුළ සහනයක් සේම විශ්වාසයක් ද ගොඩනැඟිණ.“අම්මේ.. තාත්තත් දැන් ටිකකට කලින් කීවා මං අම්මව මරාගත්තා කියලා. තාත්තගෙ කටින් එහෙම දෙයක් කියයි කියල මම කවදාවත් හිතුවෙ නෑ.. කමක් නෑ අම්මේ හැබැයි ආයෙමත් කාටවත්ම මාව වට්ටන්න බෑ ඔය විදියෙ කතා කියල.. මං පොරොන්දු වෙනව මගෙ රත්තරං අම්මේ..”කිරි කඳුළක් තොල නොගෑ මවු ඇකයේ උණුසුම නොලද යුවතිය දිවුරා පොරොන්දු වූවාය.“නදී..”ඇගේ අධිෂ්ඨානශීලී බැල්ම දුටු ලාලනී කුහුලින් හඬ ගෑවාය.“ඇයි බය ද මම සාරි ජැකට් එක සවුත්තු කරල දායි කියල..?යි කවටකමක් කළ නදී මැසිම ක්‍රියාත්මක කළාය. මොහොතකට පෙර වැලපුණ කෙල්ල වැඩෙහි නිරතව හිඳින අයුරු දැක අස්වැසුණු ලාලනී ප්‍රියන්ති වෙත හැරුණාය.ලබන සතියේ තව කොටසක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=as1408178</link>
    <topic>නිවෙස්වලම තනා කඩපොළට ගෙනෙන ඌටියේ චොක්ලට්</topic>
    <author>සටහන - සුභාෂිණී ජයරත්න</author>
    <content>නිවෙස්වලම තනා කඩපොළට ගෙනෙන ඌටියේ චොක්ලට්ඉන්දියාවේ ඌටි නගරයේ කළ සංචාරය මාගේ ජීවිතයට එක් කළේ කිසිදා නොමැතකන අපූර්ව අත්දැකීමකි. කාර්ය බහුලත්වයෙන් තෙවැනි ස්ථානයට පත් ඉන්දියාවේ බැංගලෝරයේ පිහිටි තෙම්පගවුඩා ගුවන්තොටින් බැසගත් අපේ එක් ගමනාන්තයක් වූයේ ඌටියයි.ඇඟ ලොමු දැහැ ගැන්වෙන සීතලෙන් යුතු ඌටිය ඉන්දීය කඳුකරයේ අග රැජනක බඳුය. බැංගලෝරයේ සිට පැය 6ක 7ක ගමන් දුරකින් යුතුව ඌටියට ළඟා විය යුත්තේ මයිසූර් හා කර්නාටක ප්‍රාන්ත පසු කරමිනි. බැංගලෝරයේ සිට ඌටිය කරා වැටී ඇති මාර්ගය තියුණු වංගු රාශියකින් යුතුය.අප රටේ නුවරඑළි ප්‍රදේශය හා සමාන අත්දැකීම් ඌටියේ දී අපට විඳින්නට හැකි විය. මල්වතු, තෙත්බිම්, කඳුකර ප්‍රදේශ මෙන්ම තේවතු මේ කඳුකරයට ද ආගන්තුක නොවීය.ශීත මෙන්ම මනරම් පරිසරය අපේ දිගු වෙහෙසකර ගමන් විඩාවට තිත තබන්නට සමත් විය. සංචාරක පුරවරයක් වූ නිසාදෝ සවස් යාමය ඌටි නගරය සංචාරකයන්ගෙන් පිරී ඉතිරී යයි. ඉන්දියාවේ සුප්‍රසිද්ධ නිල්ගිරි කඳු යායේ පිහිටි එහි ගෘහස්ථ නිෂ්පාදනයක් වන චොක්ලට් සඳහා ඉතා ප්‍රසිද්ධය.මේ නිල්ගිරි කඳු ප්‍රාන්තයට පැමිණෙන බොහෝ දෙස් විදෙස් සංචාරකයන් බහුතරයක් ඌටි නගරය කරා ඇදෙන්නේ ඌටියටම ආවේණික චොක්ලට් රස බලන්නටය. ‘Home made Chochalate’ හි රස බලන්නට නම් ඌටියටම යා යුතුය.ඌටියේ ප්‍රධාන ජීවනෝපායක් වන්නේ විවිධ රසැති චොක්ලට් නිෂ්පාදනය. ඌටියේ සෑම කඩයක් ඉදිරිපිටම චොකලට් සඳහාම වෙන්වූ කැබිනෙට්ටු ඇත. ඒ සෑම කැබිනට්ටුවකම ඇත්තේ විවිධ රසයෙන්, විවිධ වර්ණයෙන් මෙන්ම විවිධ දෑ කලවම් කරමින් අතින් නිපදවූ චොක්ලට්ය.ලොකු පොඩි කාහටත් ඌටියේ චොකලට් අලුත්ම අත්දැකීමකි. දකින දකින හැම තැනම ඇත්තේ විවිධ වර්ගයේ චොකලට්ය. සමහර ඒවා අඩු මිල ගණන්ය. එහෙත් රසවත්ය. කජු මද හා විවිධ ඇට වර්ග මිශ්‍ර කරමින් නිපදවූ චොක්ලට් තවත් මිලකට අලෙවි කෙරෙයි.ඌටියේ සෑම චොක්ලට් වර්ගයක්ම විකිණෙන්නේ කිලෝ හෝ ග්‍රෑම් ගණනටය. මිලදී ගන්නට පෙර ඒ සෑම චොකලට් පෙත්තක්ම රස බලන්නට ද සංචාරකයන්ට අවකාශ ලැබේ. රම් හා වියළි මිදි යෙදූ චොක්ලට්, පලතුරු හා විවිධ ඇට වර්ග යෙදූ චොක්ලට්, රොස් කළ ආමන්ඩ් යෙදූ චොක්ලට්, අත්තික්කා හා මී පැණි යෙදූ චොකලට්, කිරි මෙන්ම කෝපි යෙදූ රස වෑහෙන චොකලට් ඌටියේ දී සංචාරකයන්ගේ රස නහර පිනවන්නට සමත්ය.ඌටි නගරය සන්ධ්‍යාවේ තරමක් කලබලකාරීය. ඒ අධික ශීත දේශගුණය නොතකා ටවුමේ විවිධ දෑ ගන්නට පොරකන සංචාරකයන්ගෙනි. නගරයේ ආපනශාලාවලට වැඩිය සංචාරකයන් ගැවසෙන්නේ චොකලට්වල රස බලන්නටය.දියවැඩියා මෙන්ම විවිධ රෝගාබාධයන්ගෙන් පෙළෙන්නන්ටද වෙනමම චොකලට් ඌටි නගරයේ විකිණීමට ඇත. සීනි රහිත, චොකලට් කිලෝ එකක් විකිණෙන්නේ ඉන්දියානු රුපියල් 750-850ත් අතර මිලකට වුවත් කිලෝ එකක් රුපියල් 100 සිට මිලදී ගත හැකි චොකලට් ද ඌටි නගරයේ ඇත. කේවල් කරන තරමට මිල ගණන් ද අඩු කරන වෙළෙන්දෝ ද මෙහි වෙති.නිල ලාංඡන ලත් චොක්ලට්වලට වඩා ඌටියේ නිවෙස්වල නිපදවන චොකලට් ඉතා හොඳ තත්ත්වයෙන් යුතු බව නිෂ්පාදකයන්ගේ පිළිගැනීමයි.‘එමරල්ඩ් චොකලට් නිෂ්පාදනායතනය’ ඌටියේ රසවත් චොකලට් නිෂ්පාදනය කරන තැනකි. “අපි අපේ ෆැක්ටරිය ආරම්භ කළේ 1994 දි. පස්සේ අපි ඒවා අලෙවි කරන්න ඌටි නගරයේ තැනක් බද්දට ගත්තා. පස්සේ ‘Choco Galleria’ නමින් නමක් දැම්මා. අපේ චොකලට් හරිම රසයි. විවිධ වර්ග ගණනාවක චොකලට් අපි හදනවා. ඒවා සියයට සියයක්ම නිර්මාංශයි. අපි ඒ ඒ අයගේ අවශ්‍යතා අනුව ඒවා අලංකාර පෙට්ටිවල දමා දෙනවා. හැමදේම කරන්නේ පාරිභෝගිකයාගේ කැමැත්ත හා රසය අනුවයි” යැයි එමරල්ඩ් චොකලට් නිෂ්පාදන ආයතනයේ හිමිකරු නිරේන්ද්‍ර පැවසීය.නිරේන්ද්‍ර ලා‍ මෙන්ම හැම නිෂ්පාදකයකුම ඌටියේ චොකලට් නිපදවන්නෙත් එකම ආකාරයකටයි. ටින්කිරි, කොකෝ පවුඩර්, බටර්, ග්ලූකෝස් දියර, සීනි මෙන්ම විවිධ දෑ ‍ චොකලට් නිෂ්පාදනයට මොවුහු යොදා ගනිති.සීනි හා වතුර එකම භාජනයකට දමා පෙණ නඟින්නට ලිපේ තිබීම මේ චොකලට් නිෂ්පාදන ක්‍රියාවලියේ දී ප්‍රථමයෙන් සිදුවෙයි. එහි පදම මැනෙන්නේ හැන්දේ නූල් ඇදෙන විටය. එවිට බටර් ද එකතු කරයි. රත්වූ පසු කිරි හා කොකෝ පවුඩර් මිශ්‍රණය එකතු කරයි. අනතුරුව රටඉඳි, වියළි මිදි, කජු, ආමන්ඩ් මෙන්ම විවිධ ඇට වර්ග ද මොවුහු එකතු කරති. ට්‍රේ එකකට දමා කෑලි කැපෙන්නේත්, කඩසාප්පුවලට යැවෙන්නේත් ඉන් අනතුරුවය.මේ අතර සුදු, කළු, තැඹිලි මෙන්ම රෝස පැහැයෙන් ද යුතු චොකලට් විවිධ රසකාරක යොදා ඇතත් ඒවා සාමාන්‍ය මිල ගණන් යටතේ ඌටියේ දී ලබා ගත හැකි වෙයි.ඌටිය තමිල්නාඩු ප්‍රාන්තයේ පිහිටි සංචාරක පුරවරයක් වූ නිසා බොහෝ ශ්‍රී ලාංකිකයෝ ඌටිය‍ට යන්නට මැලිකමක් මෙන්ම බියක් දක්වති. එහෙත් ඌටිය සංචාරකයන්ට කදිම ආරක්ෂිත තැනකි. බියක් සැකයක් නැතිව නිදහසේ නගරයේ සැරිසරා හිතු හිතූ පරිදි තම අවශ්‍යතා මිලදී ගන්නට ඌටියේ දී හැකිවෙයි. එසේම ජීවිතයේ අමතක නොවන පරිදි රසම රස චොකලට් බලන්නට ද සංචාරකයන්ට හැකි එකම තැන ඌටිය විය යුතුය. ඔබත් නිවාඩුවක් ගත කරන්නට ඉන්දියාවේ නිල්ගිරි කඳුකරයට යනවා නම් ඌටියටම ආවේණික වූ රසවත් චොකලට් බලන්නට අමතක නොකරන්න.සටහන - සුභාෂිණී ජයරත්නඉන්දියාවේ සංචාරයකින් පසුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=as1408179</link>
    <topic>නෙළුම් විල</topic>
    <author/>
    <content>නෙළුම් විලඅප බලාපොරොත්තුව සිටි වව්නියා බසය උදෑසන 7.30ට පමණ අලව්වට ළඟා විය. මිහින්තලා සරසවිය බලා යන අපි එහි නැඟුණෙමු.එතැන් සිට අප ගමනේ යෙදුණේ සතුටු කතා මැදය.අපි මිහින්තලයෙන් බැස්සෙමු. බසය ඇදී ගියේය.“අයියෝ, මගෙ බෑග් එක මාරුවෙලා!” මා මිතුරිය පුදුමයෙන් කෑගැසුවාය.“මාරුවෙලා!”“ඔව්. මේක මගෙ බෑග් එක නෙවේ. වෙන ‍කාගෙද එකක්!”“දැන් මොකද කරන්නෙ?”“අනේ මගෙ පොත් ටිකයි, ඇඳුම් ටිකයි ඒකෙ”අපි මොහොතක් අන්දුන් කුන්දුන්ව සිටියෙමු.ඊළඟ මොහොතේ මම මිතුරියත් ඇදගෙන අසල නවතා තිබූ ත්‍රිරෝද රියකට ගොඩවීමි.“යං! දැන් ගිය වව්නියාව බස් එක අල්ලගන්ඩ ඕනෑ. අ‍ෙප් බෑග් එකක් මාරුවෙලා!” මම රියැදුරුට කීමි.වහා රිය පණගන්වාගත් හේ හැකි උපරිම වේගයෙන් වව්නියා බසය අඹා යන්නට වූයේය.ගමනේ ඉවරයක් නොවූවත් වවුනියා බසය පෙනෙන්නටවත් නොවීය.අප රියැදුරු රඹෑව හන්දියේ තිබූ තවත් ත්‍රිරෝද රියක් ළඟ සිය රිය එකවර නතර කළේය.“දැන් වව්නියා - කොළඹ බස් එක ගියාද?” ඔහු ඇසුවේය.“දැන් නං දැක්කෙ නෑ. ඇයි මොකද වුණේ?” ආගන්තුක රියැදුරු ඇසුවේය.“මාර වැඩක්නේ වෙලා තියෙන්නෙ. මේ නංගිගෙ බෑග් එක මාරු වෙලානෙ”ඒ සමඟම මා මිතුරිය හඬන්නට වූවාය.“අනේ අයියෙ මට කොහොම හරි මගෙ බෑග් එක හොයා දෙන්ඩ!” ඇය හඬමින්ම ආයාචනා කළාය.ඉන්පසු රියැදුරන් දෙදෙනා කළේ මාරු වී ආ ගමන්මල්ල පිරික්සීමය.“අයියෝ ටෙලිෆෝන් අංකයක් නෑනෙ. නම විතරනෙ තියෙන්නෙ”දෙදෙනා මොහොතක් කල්පනා කරන්නට පටන්ගත්හ.මිතුරියගේ හැඬුම වැඩි විය.හිටිඅඩියේම රඹෑව හන්දියේ ත්‍රිරෝද රථ සොයුරාට අදහසක් ආවේය.“නංගි ඔයා බයවෙන්ඩ එපා! බෑග් එක හම්බවෙයි. දැන් නංගිල කෙළින්ම වව්නියා ස්ටෑන්ඩ් එකට යන්ඩ. වත්කමක් තියේ නං ත්‍රීවීලර් එකේම යන්ඩ. නැත්තං මෙයාව ඇරල ඔයාල වව්නියා බස් එකක නැඟල ස්ටෑන්ඩ් එකට යන්ඩ. ඔය දෙන්න විතරක් යන්ඩ එපා! කැම්පස් එකේ පිරිමි ළමයෙකුත් ගෙන්නගෙන යන්ඩ!”හොඳම අදහස එය බව ද අපට වැටහිණ.ගාස්තුව ගෙවා අප ආ රිය පිටත් කළ අපි සරසවි සොහොයුරකුට ඇමතුමක් ගෙන සිදුවූ කරදරය කියා ඔහුගේ පිහිට පැතුවෙමු.“හරි, මං දැන්ම රඹෑවට පිටත්වෙනව. ඔයාල ඔහොම ඉන්ඩ” ඔහු අප අස්වැසුවේය.මා යෙහෙළියගේ හැඬුම වැඩි වූයේ අප ගැන නිතර විමසිල්ලෙන් සිටි ගෙදර අය ද කලබල වී දිගින් දිගටම දුරකථන ඇමතුම් දුන් බැවිනි.රඹෑවේ ත්‍රිරෝද රථ රියැදුරු විටින් විට අප වෙත පැමිණ අපේ බිය පහ කළේය.“නංගිල දුක්වෙන්ඩ එපා! දැන් යාළුව එයිනේ. වව්නියා ස්ටෑන්ඩ් එකට ගියාම ප්‍රශ්නෙ ඉවරයි. බෑග් එක හම්බ වෙයි” ඔහු විටින් විට අපට බලාපොරොත්තු දුන්නේය. එය අපට ශක්තියක් විය.ටිකකින් පැමිණි ඊළඟ වව්නියා බස් රිය අප සිටි ස්ථානයේ නතර විය.ඒ දුටු මා යෙහෙළිය වහා එහි ගොඩවී රියැදුරු වෙත ගියාය.“අයියෙ, අපි කලින් වව්නියා බස් එකේ ආවෙ. මේ තියෙන්නෙ ටිකට් දෙක. අපේ බෑග් එකක් කාට හරි මාරුවෙලා ගිහින්. අනේ අයියෙ අපිට ඒක හොයාගන්ඩ ඕනෑ. මගෙ පොත් ටිකයි, ඇඳුම් ටිකයි තියෙන්නෙ ඒකෙ.”රියැදුරු දුරකථන අංකයක් දුන්නේය.“ඕකට කතා කරන්ඩ. බයවෙන්ඩ එපා. බෑග් එක හම්බවෙනව” කී ඔහු සිය ගමන පිටත්වූයේය.මා යෙහෙළිය ඒ අංකයට ඇමතුමක් ගත්තාය. යහපත් ප්‍රතිචාරයක් ලැබිණ.“ඔයාගෙ බෑග් එක තියනව. හමුදාවෙ කෙනෙක් ළඟ තියෙන්නෙ. එයාගෙ නොම්බර් එයා අපිට දීල තියනවා. මං ඒක ඔයාට දෙන්නං” ප්‍රතිචාරයෙන් එසේ දැක්විණ.හමුදා නිලධාරියාට කතා කිරීමට අපි තරමක් බියවීමු. අපේ උදව්වට ආයේ රඹෑව හන්දියේ ත්‍රිරෝද රථ රියැදුරුය. අදාළ අංකයට ඇමතුමක් ගත් ඔහුගේ මුහුණ එළිය විය.අපි ඔහුගේ කතාවට වුවමනාවෙන් සවන් දුනිමු.“මල්ලි, අපි ළඟ ඔයාගෙ බෑග් එක තියෙනව. අපි ඉන්නෙ රඹෑව හන්දියෙ. ඔයා ඒ නංගිගෙ බෑග් එකත් අරං මෙහාට එනවද? අපි ගමන් ගාස්තු දෙන්නං”ප්‍රශ්නය බාගෙට විසැඳුණේ ඒ අනුවය.“අනේ මට බයයි. හමුදාවෙ එක්කෙනා මට බණී ද දන්නෑ” මා යෙහෙළිය ඇඬීම නවත්වා බයෙන් ගැහෙන්නට වූවාය.“නෑ එයා බණින එක්ක නෑ. වැරදි ඉතිං කාටත් වෙනවනේ” රඹෑව හන්දියේ ත්‍රිරෝද රථ සොහොයුරා ඇගේ හිතේ බිය පහකළේය.ඊට ටික වෙලාවකට පසු අපේ සරසවි මිතුරා අප සොයා ආවේය.ඊට මොහොතකට පසු අර හමුදා සොයුරා ද මා යෙහෙළියගේ බෑගය ද රැගෙන අප වෙත ආයේය.“අනේ අයියෙ, වැරදීමක් වුණේ! බෑග් දෙකම එක වගේනෙ. මේ බෑග් එක තිබුණෙ ම‍ෙග යාළුවගෙ බෑග් එක ළඟම නිසයි මට වැරදුණේ. අනේ මට සමාවෙන්න” එසේ කියමින්ම මා යෙහෙළිය ගමන් ගාස්තු වෙනුවෙන් මුදලක් ද දිගු කළාය.හමුදා සොයුරා සිනාමුවින් යුතුව මුදල ප්‍රතික්ෂේප කළේය.ගමන්මලු දෙකේ මාරුව ඇරිණි.සියල්ලෝම සතුටටත් සැහැල්ලුවටත් පත්වූහ.අපි හමුදා සොයුරාටත්, රඹෑව හන්දියේ හිත හොඳ ත්‍රිරෝද රථ සොයුරාටත් තුති පිදුවෙමු.ඉනික්බිති අප තිදෙන සරසවි බිම බලා යනු පිණිස බසයකට නැඟුණේ සුපුරුදු සැහැල්ලුවෙනි.අප කරදරයට පත්වූ වේලේ සමාජයේ සැඟවුණු ගුණ සුවඳ විඳින්නට අපට අවස්ථාව සලසමින් නවමු ජීවන අද්දැකීම් ලබාදීමට උදවු වූ කාටත් හිස නමමු.  මිහින්තලේ රජරට විශ්වවිද්‍යාලයයේ සිසුවියක විසින් යොමු කරන ලද ලිපියක් ඇසුරිනි.පුංචි දහම් ඉස්කෝලෙ යන ගමන් මා දැක හිනාවෙයි. මම ද හිනාවක් පාමි.‘ගුඩ් මෝනිං මාමෙ’‘ගුඩ් මෝනිං පුතා’පුංචි දහම් ඉස්සර වී යයි. සීයා දහම් ගේ පොත් බෑගය ද ගෙන පස්සෙන් යයි.පුංචි දහම්ට දඟ හිතක් එයි. ඔහු හිටි අඩියේ ම සීයා දමා පන්තියට දුවයි.සීයා හෙමිහිට පන්තිය ළඟට ගොස් පොත් බෑගය බාර දී ආපසු එයි.මේ අපේ ගමේ පුංචි පාසලයි. මගේ දරුවන් එහි නොගිය ද මම පාසල සමඟ සැප දුක බෙදා ගතිමි. එහෙයින් ම විදුහල්පතිත්, දහම් ගේ පන්ති බාර ගුරුතුමියත් හොඳින් හඳුනමි.පුංචි දහම් ගේ ඇඳුම් පිළිවෙළට නැත. කමිසය පොඩි වී ගොසිනි. එය අවපැහැති ය. කමිස කොලරයේ කට පිස දැමීම ඔහු ගේ පුරුද්දකි.ඔහුට පාසලින් සපත්තු ජෝඩුවක් ලැබී තිබේ. ඒත් ඒ නොදා, සුපුරුදු සෙරෙප්පු දෙක පැළඳීමට ඔහු ආසා කරයි.දිනක් පුංචි දහම් පන්තියට ආ හැටියේ ම ගුරුතුමිය ඇමතුවේ ය.‘ටීචර්, අද මගෙ කමිසෙ ලස්සනයි නේද?’ පුංචි දහම් ගේ කමිසය දෙස හොඳින් බැලූ ගුරුතුමිය ගේ මුව හිනාවකින් හැඩ විය.‘ආ ඔව් පුතේ. කොහොම ද ඒක වුණේ?’‘ටීචර්, මං ඊයෙ පොල් මුඩ්ඩක් අරං කමිසෙ හොඳට ඇතිල්ලුව. කුණු ඔක්කොම ගියා.’‘ඔව්. ඔව්. පුතා කමිසෙ හොඳට හෝදලා තියනව. අන්න එහෙම තමා ඉන්න ඕනැ. තමන්ගෙ වැඩ තමන්ම කරගන්න එපායැ’පුංචි දහම් ගේ මුහුණ එළිය වූයේ ය.පොසොන් පොහොය උදා වෙමින් තිබිණ.පන්තියට ආ හැටියේම පුංචි දහම් සාක්කුවෙන් නෝට්ටු කොළ වගයක් අතට ගෙන ගුරුතුමියට දිගු කළේ ය.‘ටීචර්, මේ රුපියල් හැට අර ඊයෙ පොසොන් දන්සැලට සල්ලි එකතු කරන්ඩ ආපු මාමලට දෙන්ඩ!’මුදල ගුරු මේසය මත තැබූ දරුවා සුපුරුදු වැඩට බැස්සේ ය. ඔහු කී පරිදි ම එතැන රුපියල් හැටක් තිබිණ.පන්තිය ඇරඹෙන සීනුව නාද විය.සරම කැසපට ගසා ගත් සීයා හෙමිහිට පන්තියට කිට්ටු කොට, දැල් කවුළුවෙන් ඇතුළට එබුණේ ය. ගුරුතුමිය ඔහු දුටුවා ය.‘කෝ අපේ එකා ඉන්නව ද?’‘අර ඉන්නෙ’‘ඒකට උදේම කඩෙන් කෑම එකක් ගන්ඩ කියල රුපියල් හැටක් දුන්න. ඒක කෑම එක අරගෙනත් නෑ. කඩේ පැත්ත පළාතෙ ගිහිල්ලත් නෑ. සල්ලිවලට මොනව කරල ද මන්ද?’‘ආ ඒක වෙන්ඩ ඇති උදේ මට රුපියල් හැටක් දුන්නෙ පොසොන් දන්සැලට දෙන්ඩ කියල’‘මේ කතාව ඇහුණු පුංචි දහම් පන්තියේ මැද සිට කෑගැසුවේ ය.‘මට බඩගිනි නෑ ටීචර්, ඒක දන්සැලට දෙන්ඩ!’ඊට පසු දින අපේ මාතෘකාව බවට පත්වූයේ මේ කතාව ය.‘අනේ, මෙහෙමත් හොඳ ළමයි තාමත් අපි අතර ඉන්නවනේ’ ගුරුතුමිය විදුහල්පතිත්, මාත් දෙස බලමින් පැවසුවේ සංවේගයෙනි. ඇගේ දෑස පොඟා තිබිණ.ඇතැම් දිනවල මට හිටිඅඩියේ පුංචි දහම් මතක් වෙයි.‘පොඩි එකා කාල ද දන්නෙ නෑ’ මගේ හිත කලබල වෙයි. වැඩක් - පළක් කර ගැනීමට බැරි වෙයි.මම ළඟ පාත කඩේට ගොස් පුංචි බිස්කට් පැකැට්ටුවකුත්, කෙසෙල් ගෙඩි කිහිපයකුත් ගෙන පන්තිය අසලට යමි.ගුරුතුමිය මා දැක පිටතට එයි.‘ටීචර් විවේක වෙලාවෙදි මේක දහම්ට දෙන්ඩ!’‘හොඳයි’ ගුරුතුමිය එය බාර ගනී.මම සැහැල්ලුවෙන් ආපසු හැරෙමි.පාසල ඇරුණු හවසක පුංචි දහම් පාසල් ඇඳි කලිසම පිටන් ම වසු පැටවුන් පසුපස දිව යනු මට පෙනෙයි.වසු පැටව් නැට්ට උස්සා ගෙන වෙල දිගේ දුවති. පුංචි දහම් ද හුරතලෙන් කෑ ගාගෙන උන් පසුපස දුවයි.  හඳපාන්ගොඩ, ගැටකොස්ගහහේනේ, ප්‍රදීප සමරසිංහ මහතා විසින් යොමු කරන ලද ලිපියක් ඇසුරිනි.නෙළුම්විල, සිළුමිණලේක්හවුස්, කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av1408172</link>
    <topic>ස්තූතියි මහේල</topic>
    <author>ඉඳුනිල් වීරරත්න</author>
    <content>ස්තූතියි මහේලමේ අපට ඉතාමත්ම සරලව හද පත්ලෙන්ම ඔහුට කෘතවේදීත්වය පළ කළ හැකි වචන දෙකයි.එහෙත් මෙතරම් ඉක්මනින් ඔහුට මෙලෙස සමු දෙන්නට අප කිසිවකුත් බලාපොරොත්තු වූයේ නැති බව නම් සැකයක් නැත.ක්‍රිකට් ක්‍රීඩාවට ආදරය කරන බාල තරුණ මහලු භේදයකින් තොරව සෑම ශ්‍රී ලාංකේය ක්‍රිකට් ලෝලියකුම මෙන්ම ක්‍රිකට් ක්‍රීඩාව හා බැඳි සෑම කෙනකුම ඔහුට ආදරය කිරීම ඊට හේතුවයි.ඔහු අපේ මේ පුංචි රට ජාත්‍යන්තරය හමුවේ ඔසවා තබන්නට පිත්තෙන්, පන්දු රැකීමෙන් මෙන්ම නායකත්වය දීමෙන් කළ මෙහෙය මෙතෙකැයි කිව නොහැකි වීම ඊට හේතුවයි.නවකයකු ලෙස දස්කම් අතරට පැමිණ ලොව අග්‍රගණ්‍ය ක්‍රීඩකයකු ලෙස නමක් දිනා ජ්‍යෙෂ්ඨයකු ලෙස නවකයින්ට ආදර්ශයක් වෙමින් පසුපෙළක් නිර්මාණය කරන්නට දායකත්වය ලබාදීම ඊට හේතුවයි.මේ වන විට ටෙස්ට් තරග 148 කට ක්‍රීඩාකර ඇති ඔහුට එළඹෙන නවසීලන්ත සංචාරයට සහභාගි වූවානම් තරග 150 කට ක්‍රීඩා කළ ක්‍රීඩකයන් අතරට එක්වීමට අවස්ථාව තිබිණි.එහෙත් කොතෙක් දස්කම් අතර සිටියත් සමුගැනීමට කාලය එළඹ තිබේනම් ගෞරවනීය ලෙස එය සිදු කිරීමට ඔහු තීරණය කරන්නට ඇත.තවත් නවකයකුට හෙට දිනයේ රට වෙනුවෙන් යුතුකම් ඉටු කරන්නට අවස්ථාව දෙන්නට ඔහු තීරණය කරන්නට ඇත.එසේම මවුබිමේදී තමන්ගේ තිඹිරිගෙය මෙන් වූ ක්‍රීඩාංගණයේදී ජය පරාජය එකසේ විඳ ගනිමින් තමන් වෙනුවෙන් රට වෙනුවෙන් ජයඝෝෂා නගමින් ඔල්වරසන් හඬ දුන් ක්‍රීඩා ලෝලීන් ඉදිරියේ සමුගන්නට ඔහු තීරණය කරන්නට ඇත.ඒ නිසාම ඔහු ශ්‍රී ලාංකේය ජනතා හදවත් තුළ සදා නොමැකෙන ක්‍රිකට් විරුවකු ලෙස ජීවත් වෙමින් හෙට (18) ජාත්‍යන්තර ක්‍රිකට් ක්‍රීඩාවෙන් සමු ගනු ඇත.මහේල ශ්‍රී ලාංකේය ක්‍රිකට් ඉතිහාසයේ 69 වැනි ටෙස්ට් ක්‍රීඩකයා. ටෙස්ට් වරම් ලබා ගන්නේ 1997 අගෝස්තු 02 වැනිදා ආර්. ප්‍රේමදාස ජාත්‍යන්තර ක්‍රීඩාංගණයේදී ඉන්දියාවට එරෙහිව.ජය පරාජයෙන් තොරව අවසන් වුණු මෙය ඓතිහාසික තරගයක්. මහේල සිය මංගල තරගයේදීම අර්ධ ශතකයක් ලබාගන්නා (ලකුණු 66 ක්) නමුත්, එය ක්‍රීඩා ලෝලීන්ගේත් විචාරකයින්ගේත් එතරම් අවධානයට ලක්වූයේ නැහැ.ඊට හේතුව සුපිරි ශ්‍රී ලාංකේය පිතිකරුවන් වූ සනත් ජයසූරිය, රොෂාන් මහානාම, අරවින්ද ද සිල්වා සහ අර්ජුන රණතුංග දස්කම් දැක්වීමයි.මෙහිදී සනත් ජයසූරිය ලකුණු 340 ක්, මහානාම 225 ක් අරවින්ද 126 ක් සහ රණතුංග 86 ක් ලබාගත් අතර වාර්තා ගණනාවක් බිහි විය.එහෙත් ඉන් වසරක් ගතවීමටත් පෙර එනම් 1998 මැයි 27 වැනිදා නවසීලන්තයට එරෙහිව සිය තුන්වැනි ටෙස්ට් තරගයට ක්‍රීඩා කළ මහේල ඉනිම් දෙකේදීම අර්ධ ශතක (52 සහ 54) ලබා ගනිමින් කාගේත් අවධානය තමා වෙත නතු කර ගත්තේය.1998 ජූනි 03 වැනිදා නවසීලන්තය සමඟ පැවැති දෙවැනි ටෙස්ට් තරගයේදී (මහේලගේ සිව්වැන්න) මහේල සිය මංගල ටෙස්ට් ශතකය ලබා ගනිමින් ඔහුගේ ක්‍රිකට් දිවියේ අනාගතය පැහැබර වන බව පෙන්වීය.ගාල්ලේ පැවැති එම තරගයේදී මහේල ලකුණු 167 ක් ලබා ගන්නේ ඔහුගේ මංගල ශතකය ලෙසින් පමණක් නොව ගාලු ජාත්‍යන්තර ක්‍රිකට් ක්‍රීඩාංගණයේ මංගල ශතකය ලෙසින් ද ඉතිහාසයට එක්වෙමින්.එසේම මහේල සිය 7 වැනි තරගයේදී ඉන්දියාවට එරෙහිව ලකුණු 242 ක් ලබා ගනිමින් සිය පළමු ද්විත්ව ශතකය වාර්තා කරනවා. ඒ 1999 පෙබරවාරි 24 වැනිදා කොළඹ එස්. එස්. සී. පිටි‍යේදී.මේ දක්වා ටෙස්ට් තරග 148 කට ක්‍රීඩා කර ඇති මහේල ඉනිම් 250 කදී නොදැවීම් 15 ක් සමඟ ලකුණු 11756 ක් ලබා තිබෙනවා. සාමාන්‍යය 50.02 ක් වන අතර පහරදීමේ වේගය 51.54 කි. ශතක 34 ක් සහ අර්ධ ශතක 49 ක් මීට ඇතුළත්.ශ්‍රී ලංකාව වෙනුවෙන් ද්විත්ව ශතක ලාභීන් අතර කුමා සංගක්කාරට පමණක් දෙවැනි වන ඔහු මේ දක්වා ටෙස්ට් ද්විත්ව ශතක 7 ක් ලබාගෙන තිබෙනවා.මහේලගේ හොඳම ඉනිම ගැන කතා කිරීමේදී එය ඔහුගේ මංගල තරගය සේම හා ඊටත් වඩා සුවිශේෂී වෙයි.නවක ක්‍රීඩකයකු ලෙස ක්‍රීඩා කරමින් එදා ජ්‍යෙෂ්ඨයන් තැබු වාර්තා දෙස බලා සිටි මහේල 2006 ජූලි 27 වැනිදා කොළඹ එස්. එස්. සී. පිටියේදී දකුණු අප්‍රිකාවට එරෙහිව ක්‍රීඩා කරමින් එම වාර්තා බිඳ දැමීමට තරම් දක්ෂයෙක් විය.එහිදී මිනිත්තු 752 ක් තුළ පන්දු 572 කට මුහුණ දී 4 පහර 43 ක් සහ එක් හයේ පහරක් එල්ල කරමින් ලකුණු 374 ක් ලබාගත් මහේල සිය ටෙස්ට් ක්‍රිකට් දිවියේ හොඳම ඉනිම ක්‍රීඩා කරනවා.සිය ක්‍රිකට් සගයා වූ කුමාර් සංගක්කාර (ලකුණු 287) සමඟ එක්ව ලකුණු 624 ක සබඳතාවක් ගොඩනඟන අතර එම තරගය ඉනිමකින් සහ ලකුණු 153 කින් ජයග්‍රහණය කිරීමට නායකත්වය ලබා දෙනවා.එම සබඳතාව ලෝක ටෙස්ට් ක්‍රිකට් ඉතිහාසයේ වැඩිම ලකුණු සබඳතාව ලෙසින් වාර්තා පොතට එක්වනවා.එම ඉනිමත් සමඟ මෙතෙක් ශ්‍රී ලංකාව වෙනුවෙන් වැඩිම ලකුණු ලබාගත් ඉනිම ක්‍රීඩා කළ මහේල ලොව හොඳම ටෙස්ට් ඉනිම් අතරින් සිවුවැනි තැනට පත් වෙනවා.මහේලට ඉහළින් සිටින්නේ කොදෙව් සුපිරි පිතිකරු බ්‍රයන් ලාරා 375, ඕස්ට්‍රේලියානු පිතිකරු මැතිව් හේඩ්න් 380 සහ පළමු තැන යළිත් බ්‍රයන් ලාරා නොදැවී ලබාගත් ලකුණු 400 පමණකි.ටෙස්ට් ක්‍රීඩා කරන සෑම රටකටම එරෙහිව ශතක රැස්කරගෙන ඇති මහේල වැඩිම ශතක සංඛ්‍යාවක් (8) සහ අර්ධ ශතක සංඛ්‍යාවක් (10) වාර්තා කර ඇත්තේ එංගලන්තයට එරෙහිවයි. එහිදී තරග 23 කදී ලබාගෙන ඇති ලකුණු සංඛ්‍යාව 2212 ක්.ඉන්දියාවට එරෙහිව තරග 18 කදී ලකුණු 1822 කට ශතක 6 ක් අර්ධ ශතක 8 ක්, දකුණු අප්‍රිකාවට එරෙහිව තරග 17 කදී ලකුණු 1782 කට ශතක 6 ක් සහ අර්ධ ශතක 2 ක්, බංගලාදේශයට එරෙහිව තරග 13 කදී ලකුණු 1146 කට ශතක 5 ක් සහ අර්ධ ශතක 2 ක්, නවසීලන්තයට එරෙහිව තරග 13 කදී ලකුණු 1028 කට ශතක 3 ක් සහ අර්ධ ශතක 6 ක්, ඕස්ට්‍රේලියාවට එරෙහිව තරග 16 කදී ලකුණු 969 කට ශතක 2 ක් සහ අර්ධ ශතක 5 ක්, පාකිස්ථානයට එරෙහිව තරග 28 කදී ලකුණු 1629 කට ශතක 2 ක් සහ අර්ධ ශතක 9 ක්, බටහිර කොදෙව්වන්ට එරෙහිව තරග 12 කදී ලකුණු 748 කට එක් ශතකයක් සහ අර්ධ ශතක 04 ක්, සහ සිම්බාබ්වේට එරෙහිව තරග 8 කදී ලකුණු 420 කට එක් ශතකයක් සමඟ අර්ධ ශතක 4 ක් මෙලෙස මහේලගේ නමින් සටහන් වී තිබෙනවා.ටෙස්ට් තරගවලදී අංක 02 සිට 07 දක්වා ස්ථානවල පිතිකරුවකු ලෙස ක්‍රීඩා කර ඇති නමුත් මහේල වඩාත් සාර්ථක වී ඇත්තේ අංක 04 ස්ථානයේ. එහිදී ඔහු තරග 118 ක් ක්‍රීඩා කර ලකුණු 9451 ක් සමඟ ශතක 30 ක් අර්ධ ශතක 34 ක් රැස් කරගෙන තිබෙනවා.අංක 02 ලෙස එක් තරගයක්, අංක 03 ලෙස තරග 16 ක් (ශතක 02, අර්ධ ශතක 08) අංක 06 තරග 3 ලකුණු 131 සහ අංක 07 එක් තරගයක් ලෙස සෙසු ස්ථානවල ඔහු දක්වා ඇති දස්කම් වනවා. පන්දු රැකීමේදී විශේෂයෙන්ම ස්ලිප් ක්‍රීඩකයකු ලෙස දස්කම් දක්වා ඇති ඔහු මේ දක්වා උඩපන්දු 202 ක් රැකගෙන තිබෙනවා. ජාත්‍යන්තර ක්‍රිකට් ක්‍රීඩාවට ලක්මව දායාද කළ මේ අග්‍රගණ්‍ය ක්‍රිකට් ක්‍රීඩකයාගේ සමුගැනීමේ තරගය වන්නේ කොළඹ එස්. එස්. සී. පිටියේ පැවැත්වෙන තරගයයි.මහේලගේ ක්‍රිකට් මිතුරා වන කුමාර් සංගක්කාර, ඇන්ජලෝ මැතිව්ස්, රංගන හේරත්, උපුල් තරංග ඇතුළු ශ්‍රී ලංකා කණ්ඩායමේ සියලුම ක්‍රීඩකයෝ නිමැවුණු ගාල්ල තරගය ජයග්‍රහණය කරමින් මහේලට සුවිශේෂී තිළිණයක් ලබා දුන්හ.හෙට (18) නිමාවන මහේලගේ අවසන් තරගයේදී ඔහුට එය සදාතනික සිහිවටනයක් බවට පත් කරමින් ජයග්‍රහණය කරන්නට ඇන්ජලෝ ඇතුළු කණ්ඩායම සිය උපරීමයටත් වඩා වැඩි කැපවීමක් කරනු නිසැකය.ශ්‍රී ලංකා නාමය ජාත්‍යන්තරයේ ඔසවා තැබු ක්‍රිකට් විරුවාණෙනි, වාර්තා පිට වාර්තා තැබු ලක්මවගේ ශ්‍රේෂ්ඨ පුත්‍රයාණෙනි, ක්‍රිකට් ලොව පතාක යෝධයන් දණ ගැස්වූ හිටපු ක්‍රිකට් නායකයාණෙනි,සමස්ත ශ්‍රී ලාංකේය ක්‍රිකට් ලෝලීන් වෙනුවෙන්ඔබට බොහොම ස්තූතියිඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av1408173</link>
    <topic>කරන හැම දෙයක් ගැනම මට විශ්වාසයක් තියනවා</topic>
    <author>ටානියා මෝසස්</author>
    <content>කරන හැම දෙයක් ගැනම මට විශ්වාසයක් තියනවා‘දෙරණ මිස් ශ්‍රී ලංකා’ ඉමායා ලියනගේමෙවර ‘දෙරණ මිස් ශ්‍රී ලංකා’ කිරුළ දිනා ගැනීමේ වාසනාව හිමි වූ රුවැත්තිය ඉමායා ලියනගේ ය.කිරුළ හිමි වු සතුටින් තවමත් ඔඳ වැඩි සිටින ඇයව මෙවර ‘තරුවක් සමග වරුවක්’ විශේෂාංගයට අප එකතු කර ගත්තා‍.කිරුළ ඔබ සතු කර ගත හැකි වේවි යැයි විශ්වාසයක් තිබුණාද?අවසන් 15ට එන්න බලාපොරොත්තුවක් වගේම පුංචි බයකුත් තිබුණා. කිරුළේ හිමිකාරිණිය ලෙස මගේ අංකය කියද්දි ඇත්තටම තාමත් ඒ අවස්ථාව හීනයක් වගේ. මට ඇති වුණු ඒ සතුට කියා ගන්න බැරුව එදා හොඳටම ඇඩුවා.ඉමායා කොහොමද මේ තරඟයට යොමු වුණේ?පොඩි කාලේ ඉඳල මට ලොකු ආසවක් තිබුණා රූ රැජින තරඟයකට සහභාගී වෙන්න. ගිය වසරේ පැවැති ‘මිස් ශ්‍රී ලංකා ෆෝ මිස් වර්ල්ඩ්’ තරඟයෙන් සුපිරි විසි දෙනා අතරට එන්න මට හැකියාව ලැබුණා. ඒත් වින් කරන්න මට පුළුවන් කමක් තිබුණේ නැහැ. ඒ තමයි මගේ පළමු අත්දැකීම.ඔබේ හීනයට ගෙදරින් ලැබුණේ මොන වගේ පිටිවහලක්ද?මුල ඉඳන්ම ගෙදර හැමෝගෙන්ම ලොකු සහයෝගයක් ලැබුණා. විශේෂයෙන් අම්මා. ඇය සැම වෙලේම මගේ ළගින්ම ඉඳලා ලොකු ශක්තියක් වුණා.රූ රැජිනක් විමේ ඔබේ අරමුණ?‘බියුටි ඔෆ් ද අර්ත්’ යනු පරිසරය වෙනුවෙන් සංවේදි විය යුතු කෙනෙක්. මම හිතන් ඉන්නේ ඒ ඔස්සේ රටට සේවයක් කරන්න. දැනටමත් මම පරිසර තානාපතිවරියක් වශයෙන් කටයුතු කරනවා.ඔබට අභියෝගයක් වූ තරඟකාරියක් සිටියාද?අවසන් 14 දෙනාම අභියෝගයක් වුණු තරගකාරියන් ලෙස නම් කරන්න පුළුවන්. මොකද ඒ සැම දෙනාම ලස්සනයි විවිධ වූ හැකියාවන් ගෙන් පූර්ණ ඔවුන් එකිනෙකාගෙන් වෙනස්.එම අභියෝග ජය ගන්න ඔබ භාවිත කළ උපක්‍රම ඇති?ඔව්. මම හැම විටම උත්සාහ කළේ අනෙක් අය අතර වඩාත් කැපිලා පේන්නයි. රූ රැජින තරඟයක ස්වභාවය සහ ඒ තුළ අප ඉගෙන ගත යුතු දේවල් බොහෝ තිබෙනවා.මෙවැනි තරගයකදි අපේ බැල්ම, කතාව සහ අපි ගමන් කරන විලාසය පවා අවධානයට ලක් වෙනවා. ඉතින් තරඟයෙන් ඉදිරියට එන්න මගේ උත්සාහය හා කැපවීම මම උපරිමයෙන්ම ඊට යොමු කළ නිසා අවසානයේදි ජයග්‍රහණය හිමි කර ගන්න හැකියාව ලැබුණා.ඉදිරියේදී නිරූපණ ක්ෂේ්‍ත්‍රයේම නියැළිලා ඉන්නද කල්පනාව?ඒ ක්ෂේත්‍රයේ දිගටම කටයුතු කරන ගමන් හොඳ නිර්මාණයකට ආරාධනා ලැබුණොත් රංගනයට එනතු වෙන්නත් පුංචි ආසාවක් තියෙනවා.නමුත් නිරූපණ හා කලා ක්ෂේත්‍රය යනු හැම විටම විවේචනයනට ලක් වෙන ක්ෂේත්‍රයක් ?ඒ කතාව ඇත්ත. අපේ රටේ මොඩ්ල් කෙනෙක් කිව්වාහම ඔහුට හෝ ඇයට කිසිම වටිනා කමක් දෙන්න කැමැති නැහැ. නමුත් පිටරටක නිරූපණ ශිල්පිනියක් කියන්නේ ඒ රටට සම්පතක් ලෙසයි ඔවුන් සලකන්නේ. මම කරන දේ ගැන මට විශ්වාසයක් තියෙනවා. ඒ නිසා විවේචන කටකතා ගැන එතරම් තැකිමක් මගේ නැහැ .කට කතා වලට බයකුත් නැහැ.ලැබෙන විවේකයේදි ඔබ කරන්න කැමැති යමක් තියෙනවාද?මම ගොඩක් පොත් කියවනවා. ඒ ඇරුණම ටී.වී බලනවා හින්දි, දෙමළ සහ ඉංග්‍රීසි චිත්‍රපට තමයි ගොඩක් නරඹන්න කැමැතියි. හැබැයි විවේකයක් තියෙනවා නම් දවසම වුණත් නිදා ගන්න පුළුවන්.එතකොට ලැබෙන විවේකයේදි සංචාරයක යෙදෙන්න එහෙම කැමැති නැද්ද?මොකද නැත්තේ නුවරඑළි යන්න මම ගොඩක් කැමැතියි. ඒ වගේම ස්විට්සර්ලන්තය, ඉතාලිය සහ ප්‍රංශය වගේ රටවල සංචාරය කරන්නත් හරි ආසයි‍.ඉමායා සැබැ ජිවිතයේ කොයි වගේ කෙනෙක්ද?හරිම සංවේදි කෙනෙක්. මාව අනෙක් අයට විශ්වාස කරන්න පුළුවන් චරිතයක්එතකොට ඉමායාගේ ආදරය විශ්වාසය දිනා ගත්තු කෙනෙක් එහෙම නැද්ද?සුදුසු වෙලාව ආවාහම ඒ ගැන කියන්නම් හරිද...ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av1408174</link>
    <topic>ලතා වල්පොලට මහ පාර සුපර් ස්ටාර්ස්ලාට කාර්</topic>
    <author>ජෝජ් රොබ්සන් ද සිල්වා</author>
    <content>ලතා වල්පොලට මහ පාර සුපර් ස්ටාර්ස්ලාට කාර්සුනිල් ගුණවර්ධනප්‍රවීණ ගී පද රචකයකු, කවියකු, කෙටිකතාකරුවකු මෙන්ම විචාරකයකු වන සුනිල් ගුණවර්ධන රචිත “නොසිතු විරූ” කෙටිකතා සංග්‍රහයෙන් අපි අපේ මෙම කතාබහ අරඹමු. ‘නොසිතු විරූ’ සුනිල්ගේ තුන්වැනි කෙටිකතා සංග්‍රහයයි. ගී පද රචනා ක්ෂේත්‍රයට සුනිල් වැනි ප්‍රවීණයන්ගෙ මෙහෙය ඉටුවිය යුතුම වන මෙවන් වකවානුවක මෙලෙස ඉන් ඈත් වී කෙටිකතාකරණයට පිවිසීම පිළිබඳ සිය සිතැඟි විවෘතව පවසමින් සුනිල් අප සමඟ කළ කතාබහකි මේ.“අද ගීත ලියන්න බැරි හින්දා තමයි කෙටිකතා පොත් ලියන්න ගත්තේ. ඒ අනුව මගේ තුන්වැනි කෙටිකතා පොත ලෙස ‘නොසිතු විරූ’ එළිදැක්කේ. මෙයට දැනට හොඳ ප්‍රතිචාර ලැබෙමින් පවතිනවා. නිර්මාණකරුවකු වශයෙන් මට කොහෙත්ම නිහඬ වී ඉන්න බැහැ. ඒකමයි ගී පද රචනයෙන් විරාමයක් ලැබී ඇති මේ කාල වකවානුව කෙටිකතා ලියන්න කැප කළේ. මේ දිනවල මගේ මුල් කෙටිකතා පොත් දෙක වන ‘දූලගේ තාත්තා’ සහ ‘රේස් ආච්චි’ පොත් දෙකේත් දෙවැනි මුද්‍රණ නිකුත් කළා. හැබැයි ඉතින් ගීතයට ඇති කැමැත්ත අඩුවෙලා නැහැ. ගීතයක් කියන්නේ ඉතාම පහසුවෙන් සමාජයට පණිවුඩයක් දෙන්න පුළුවන් මාධ්‍යයක්. ඒත් අද එය විනාශ කර දමලා. මා පමණක් නොවේ, බොහෝ ප්‍රවීණ ගී පද රචකයින් පවා අද ගී පද රචනයෙන් ඈත්වෙලා.”ගීතය විනාශ කිරීම සහ ඔබ ඇතුළු ප්‍රවීණ ගී පද රචකයින් ගීත ක්ෂේත්‍රයෙන් ඈත්වීම පිළිබඳව වගකිව යුත්තෝ කවුරුන් ද?“කෙළින්ම කියනවා නම් මේ රටේ ගීත ප්‍රචාරය කරන සියලු විද්‍යුත් මාධ්‍ය ඊට වගකිව යුතුයි පළමුවෙන්ම. ඔවුන් මුදල් අයකර ගෙන ගීත කියා ප්‍රචාරය කරන්නේ මොනවා ද. ඒවා ගීත නම් සැබෑම ගීත වලට අපි මොනවා කියල ද කියන්නේ. ආත්ම ගෞරවයක් තියෙන කිසිම නිර්මාණකරුවෙක් මුදල් ගෙවා ගීත ප්‍රචාරය කරවා ගන්නේ නැහැ. ඉතින් ඔය ‘රම්පෙට පොරි හැලෙයි’ - ‘කැස්සට කොස් ඇට’ - ‘දැන් පුල් ආතල් එකේ ඉන්නේ’ (එක දෙක මොනර කාසි) ‘සෙනෙහසේ මුට්ටියේ තම්බලා ආදරේ’ වැනි සාහිත්‍යමය වටිනාකමක් නැති පල්හෑලි (ගොමරිටි) මතුවෙලා.කුමක් හෝ තනුවකට මොනවා හරි වචන ටිකක් රිංගවා ගත්ත පමණින් ඒවා ගීත වෙන්නේ නැහැ. විද්‍යුත් මාධ්‍යවල සදාචාරයක් නැතිකම සහ අවිචාරවත්කම නිසාම තමයි සිංහල ගීතය විනාශ වෙලා තියෙන්නේ. ඒ වගේම ඔය අනුන්ගේ සින්දු කියවලා ‘තරු’ මවා පෙන්වන රියැලිටි වැඩ සටහන් වලිනුත් මහා විනාශයක් සිදුවෙලා ගීත ක්ෂේත්‍රයේ. මම නම් හිතන්නේ ඒවායින් කාටවත්ම සිදුවෙන සේවයක් නැහැ. ඔය ආධුනික ගායකයකු හෝ ගායිකාවක පුම්බලා රුපියල් මිලියන ගණන් සහ තෑගි බෝග දීලා ඔවුන්ව පොහොසතුන් කරනවා හැරෙන්න. ඒ වගේම ප්‍රවීණ ගී පද රචකයින් මේ ක්ෂේත්‍රයෙන් ඈත්වීමට තව විශේෂ හේතු කිහිපයක්ම තියෙනවා.”එම හේතු මොනවා ද...?“අද අපි ලියන සින්දු ගයන්න ගායක ගායිකාවන් නැතිකම ප්‍රධානම හේතුවක්. එදා උන්නු ප්‍රවීණ ගායක ගායිකාවන්ගේ අලුත් ගීත විද්‍යුත් මාධ්‍ය මඟින් ප්‍රචාරය නොකරන නිසා (ඔවුන් මුදල් ගෙවා ගීත ප්‍රචාරය කරවා නොගන්න නිසා) අපි ගීත ලියුවට ඔවුන් අලුත් ගී ගයන්නේ නැහැ. මං අන්තිමට සනත් අයියාට (මහාචාර්ය සංගීත් නිපුන් සනත් නන්දසිරිට) ලියූ ගී ඇතුළත් සංයුක්ත තැටිය තවම එළිදැක්වූවේවත් නැහැ. අලුත් ගී ප්‍රචාරය වෙන්නෙත් නැහැ. හොඳ ගීත ප්‍රචාරය වෙන්නෙත් නැහැ. එම නිසා ප්‍රවීණ ගායක ගායිකාවෝ අලුතින් ගී ගායනා කරන්නේ නැහැ. ඔවුන් නොමැතිව මේ ක්ෂේත්‍රයේ පැවැත්මක් ඇති ගීත ගයන්න වෙන ගායක ගායිකාවෝ ඉන්නවා ද? ඉන්නවා නම් ඒ කවුරුන් ද?ඔය රියැලිටි තරු අතර ඉන්න එක ගායකයෙකුගෙන් හෝ ගායිකාවකගෙන් හෝ පැවැත්මක් ඇති එකම එක ගීතයක් වත් බිහිවෙලා නැහැ නේද මෙතෙක්. අනුන්ගේ සින්දුමයි ඔවුන් ගයන්නේ. එන්නෙත් ඒවා ගායනා කරලා. ඉන්න ටික කාලේ ඉන්නෙත් ඒවා කිය කියා. තමන්ගේ කියා එකම ගීතයක් වත් ශ්‍රාවකයින්ට දීලා ස්ථිර වෙන්න ඔවුන් අතරින් කාටවත්ම තාම බැරි වුණා. උදාහරණයකට බලන්න, මුලින්ම ආ සුපර් ස්ටාර් ගායකයා අජිත් බණ්ඩාරගේ සිට මේ වන විට ඔවුන් කී දෙනෙක් ද? අද වනතුරු ඔවුන් ගෙන් පවතින හොඳ නිර්මාණයක් බිහි වී නැහැ. තරුණ තරුණියක් අනුකාරකයින් බවට පත් වීම පමණයි සිදු වී තියෙන්නේ. ඉතින් කාට ද අපි ගී ලියන්නෙ, ගයන්නෝ නැත්නම්.”ගී පද රචනා ක්ෂේත්‍රය පිළිබඳව ඔබ පසුවන්නේ කලකිරීමෙන් ද?කලකිරෙනවා නම් කලකිරෙන්න ඕනෑ තරම් සිද්ධි තියෙනවා. ඒත් එහෙම කලකිරීම කලාකරුවකුට සුදුසු නැහැනේ. ඕනෑම තත්ත්වයක් තේරුම් ගෙන විඳ දරා ගෙන කටයුතු කරන්න පුළුවන්කමක් කලාකරුවකුට තියෙන්න ඕනේ. කලාසූරී ලතා වල්පොල දිනක් බණ්ඩාරනායක සම්මන්ත්‍රණ ශාලාවේ පැවැති සමරු උත්සවයකට සහභාගි වී අවසානයේ ආපසු නිවෙසට යාමට නොහැකිව සිටිද්දී මට හමුවුණා. ඒත් ඇගේ ගීත ගයන ආධුනික ගායිකාවන්ට කෝටි ගණන් ලැබිලා ඔවුන් තමන්ගේම වාහන වලින් ඉගිලී යනවා. ඔවුන් කවදාවත් ලතා මුහුණ පෑ අයුරු සිද්ධියකට මුහුණ දෙනව ද? නැහැ.ගී පද රචනා ක්ෂේත්‍රයේ නව පරපුර පිළිබඳ ඔබට හැ‍ඟෙන්නේ කෙසේ ද?නව පරපුරේ හොඳ නිර්මාණකරුවෙක් දුටුවාම ගායක ගායිකාවන් කැපවීමක් කළ යුතුයි ඔහුට ඉදිරියට යාමට. සනත් අයියාගේ ප්‍රතිපත්තියක් තිබුණා ඔහුගේ ‍සරල ගී වැඩ සටහන් හැම එකකදීම නවක ගී පද රචකයකුගේ නිර්මාණයක් තෝරා ගන්න. (“මාව ගී පද රචකයෙක් කළෙත් සනත් අයියායි” සිහි කරමින්...) ‘සඳළු තලේ හිඳ පෙරමඟ බලනා’ ගීතය ලියූ නිමල් රත්නසිරි රූපසිංහ එවැනි එක් ගී පද රචකයෙක්. එමෙන්ම නීලා වික්‍රමසිංහ ගැයූ ‘සූසෑට භරණින් සැරසීලා’ ලියූ ජයන්ත ගමගේ, දීපිකා ප්‍රියදර්ශනී ගැයූ ‘බොරළු ඇනෙන’ ගීතය ලියූ රුචිර පරණවිතාන නව පරපුරේ දක්ෂයින්. මෑතදී අමිල තේනුවරත් ඒ දෙදෙනාට එක්වුණා. ඒත් කෝ කවුද ඔවුන්ට අතහිත දුන්නෙ? අමිලට දෙන්න ඕන තැන දුන්නෙ නැහැ. සාහිත්‍යමය අගයක් ඇති ගී නිර්මාණ කරන නව පරපුරේ ගී පද රචකයින් වශයෙන් ඔවුන් අපිට වඩා අවාසනාවන්තයි කියා මට හිතෙනවා. මොකද අපිට මෙන් හොඳ ගී පද රචනා ගායනා කරන්න කැපවුණු ගායක ගායිකාවන් පිරිසක් අද ඔවුන් වෙනුවෙන් නැතිකමයි ඒ.”මහාචාර්ය සංගීත් නිපුන් සනත් නන්දසිරි ගයන “එදා මෙදා තුර” ගීතයේ පද රචනය හා ඔබ සම්බන්ධව පවතින පැටලැවිල්ල කුමක් ද?ඒ පිළිබඳ මගේ අදහස අද (17) ස්වාධීන රූපවාහිනියේ ප්‍රචාරය වීමට නියමිත සනත් අයියාගේ ‘තඹරවිල’ වැඩ සටහනින් ඔබට දැනගන්න පුළුවන්. මට මේ ගීතය මගේ කරගන්න කිසිම වුවමනාවක් නැහැ. ඒත් සත්‍ය පවසන්න අපි මැලිවෙන්න ඕනෑකමකුත් නැහැනේ. මුලින්ම විමල් ජයශාන්ත ඔහුගේ මියගිය බිරිය වෙනුවෙන් මෙය පද රචනය කර තිබුණේ ‘මහ නගරය මැද්දේ, ඊස් මීස් නැති කූමි රැලක් සේ’ ආදි වශයෙන් වචන යොදා ගනිමිනුයි. බුද්ධදාස ගලප්පත්ති, සනත් අයියා සහ මම එකතු වෙලා තමයි ‘එදා මෙදා තුර’ ලෙස වචන වෙනස් කර ගීතය නිර්මාණය කළේ.මම පද රචනයෙන් දායක වුණේ විමල්ගේ සංකල්පනාව නිසා බව ඇත්තයි. මෙයට තනුව හදද්දී සනත් අයියාත් වචන කිහිපයක් යෙදුවා. (“සනත් අයියාටත් ගී පද රචනා කිරීමේ හැකියාව තියෙනවා නේ” යි මතකයට නඟමින්...) මෙතැනදී සංකල්පනාව විමල්ගේ, පද රචනය මගේ වූවාට සිදු වුණේ විමල්ගේ පද රචනයක් ලෙස මේ ගීතය සමාජගත වීමයි. මා ලියූ ‘හිච්චි නගේ’ ගීතයක් තව ගීත කිහිපයක්මත් මට අහිමි වෙන්න ගියා. ඇතැම් අය ‍අනුන්ගේ ගීත තමන්ගේ කරගන්න හදනවා. කෙසේ වුවත් වෙන කෙනෙකුගේ නමින් හෝ ‘එදා මෙදා තුර’ වැනි හදවතට දැනෙන සාර්ථක නිර්මාණයකට දායක වීමට ලැබීමේ සතුට මට තියෙනවා. මේ ගීතය ඇහෙනා වාරයක් පාසා මම එම සතුට විඳිනවා.”ගී පද රචකයකු ලෙස ඔබේ මතු බලාපොරොත්තු කිසිවක් ඉතිරිව නැද්ද?“අපෝ, මොකද නැත්තේ. සනත් අයියාගේ තනු නිර්මාණයෙන් හා ගැයුමෙන් රසවත් වන මගේ පද රචනා ඇතුළත් ගීත ඇල්බමයක් එළිදැක්වීමට බලාපොරොත්තුවක් මගේ හිතේ තියෙනවා. එය මගේ සුවිශේෂ කැමැත්තක් කියා කියන්නත් පුළුවන්.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av1408175</link>
    <topic>සිනාකතා</topic>
    <author/>
    <content>සිනාකතා“මං හිතුවා, උඹ යාළුවෝ පිරිවරාගෙන සත්වෝද්‍යානෙ බලන්ඩ යනකොටම, උඹට තියෙන දාංගලේට මොකක් හරි වින්නැහියක් කරගනියි කියල. මට ඇත්ත කියපං, උඹේ ඔය උරහිස හපාකෑවේ ඒකෙ හිටිය වලහෙක් නේද?” නි‍ෙවසින් බැහැර ගොස් සිට ආපසු පැමිණි තම පුතා හැඳි සිටි කමිසය ගැලවූ අවස්ථාවේදී තදින් තුවාල වී තිබූ ඔහුගේ උරහිස දුටු මව දෑත් හිසේ බැඳ විලාප දෙමින් කීවාය.“අම්මට පිස්සුද? මේක වුණේ සත්වෝද්‍යානෙදි නෙමෙයි. සත්වෝද්‍යානෙ බලන්ඩ ගිය දවසට පහුවෙැනිදා මම ගියා රූපවාහිනී විවාදෙකට. ආන් ඒකෙදි තමයි මේක වුණේ.” පුතා වේදනාවෙන් කට ඇද කරමින් පිළිතුරු දුන්නේය.  කොළඹ පැවති උත්සවයකදී පෙරේරා මුණගැසුණු සිල්වා ඔහුගේ සුරත තදින් මිරිකමින් සුබ පතා මෙසේ කීවේය.“උඹට ඔය අලුත් තනතුර හම්බවුණායින් පස්සෙ අපි මුණගැහුණේ අදනෙ. උඹව ඔය තනතුරට පත්කළේ අකාර්යක්ෂමකමෙන් වගේම තද දූෂණයෙන් හොඳටම වැටිලා තිබුණු ඔය ආයතනය ගොඩගන්ඩනෙ. කොහොමද දැන් ඔය මණ්ඩලේ හොඳට දුවනවද?”“ඒකනං මට හරියටම කියන්ඩ අමාරුයි මචං. හැබැයි එතන වැඩ කරන ඇහැට කනට පේන ගෑනු නං මාව දැක්කම දුවනවා.” පෙරේරා සිනාසෙමින් කීවේය.“මඩකළපුව පැත්තේ නාට්‍යයක් පෙන්නන්ඩ ගිහිල්ලා අපෙ සීලවතීගෙ මූණ බිම ඇනිලා කට හොඳටම තුවාල වුණාලු නේද? කට තුවාල නොවී ඔළුව වැදුණා නං උන්දැගෙ වාසනාව.” සේපාලිකා ප්‍රියන්ත සමඟ කීවේ සුදර්ශියේ කැන්ටිමේ තේ කෝප්පයක රස බලමින් සිටියදීය.“ඒක යස කතාවක්නෙ. කට නොවැදී ඔළුව වැදුණ නං ඒක වාසනාවක් වෙන්නෙ කොහොමද?” ප්‍රියන්ත පුදුම වෙමින් ඇසුවේ සේපාලිකා ගේ අත මිරිකමිනි.“ඇයි අනේ තේරෙන්නෙ නැද්ද? ඔය සීලවතී කොයි වැඩේ කරන්ඩ ගියත් කට මිසක් ඔළුව පාවිච්චි කරනවයැ. ඒ හින්දා ඒ උන්දැ කට නෙවෙයි ද පරිස්සම් කරගන්ඩ ඕනෑ. මොළයකුත් නැති එකේ ඒ ඔළුව කොහෙ වැදුණාම මක් වෙනවද?” සේපාලිකා කීවේ දෑස් නටවමිනි.  ඇමැතිවරයා යමින් සිටියේ අතිශය පෞද්ගලික ගමනක් බැවින් තම ආරක්ෂක භටයන් පමණක් නොව රියැදුරා ද ඒ සඳහා එක්කර නොගැනීමට හේ වගබලා ගත්තේය. ඇඳිරි වැටීමට ආසන්න ඒ වේලෙහි ජනශූන්‍ය පෙදෙසක ඔහු රිය පදවමින් සිටිය දී හදිසියේම කිසියම් පුද්ගලයන් දෙදෙනෙකු පාරට පැන්නේ වාහනය දෙසට තුවක්කු මානමිනි. නැවතුණු වාහනයේ රියැදුරු ආසනය අසල දොර හැර එකෙක් ඇමැතිවරයාගේ හිසට තුවක්කුවක් එල්ලකරමින් මෙසේ කීවේය.“මැරුම් නොකා ළඟ තියෙන සල්ලියි, වටිනා කියන දේවලුයි මෙහාට ‍ගන්නවා.” කරකියාගත හැකි කිසිවක් නොමැති වූ ඇමැතිවරයා තම මුදල් පසුම්බිය හා ඔරලෝසුව ඔහු වෙත දිගු කළේය. මුදල් පසුම්බියේ වූයේ රුපියල් දාහකටත් අඩු මුදලක් බව දුටු එක් මංකොල්ලකරුවකුට යකා නැංගේය.“ඇමැතිවරයෙක් ළඟ තියෙන්නෙ මේ තරං සොච්චම් මුදලක් කියල විශ්වාස කරන්ඩ කියලද ඔහේ අපිට කියන්නෙ?” හේ කෑගැසුවේය.“අනේ අම්මාපල්ලා මම කියන්නෙ ඇත්ත. මගෙ වාහනවලට, පෙට්රල් ෂෙඩ් අයිතිකාරයො තෙල් ගහලා දෙනවා. ගෙදරට ඕනෑ කරන කෑම බීම හැම දෙයක්ම ගෙනැත් දාන්නේ අර පාරවල් හදන කොන්ත්‍රාත්කාරයා. ඇඳුම් පැලඳුම් වගෙ දේවල් ගැන බලාගන්නෙ අර ගොඩනැඟිලි කොන්ත්‍රාත්කාරයා. ඉතින් මොන එහෙකටද මනුස්සයො මගෙ පර්ස් එකේ සල්ලි පුරවාගෙන?” ඇමැතිවරයා කීවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av1408176</link>
    <topic>යාත්‍රා</topic>
    <author>තුෂාරි වික්‍රමසිංහ</author>
    <content>යාත්‍රාතිස්පස් වසරක් පුරාවට තමාටම අනන්‍ය වූ ගීත කලාවක් ගොඩනඟා ගන්නට සංගීත‍ෙව්දියෙක් සමත්වනවා නම් එය සැබෑම වාසනාවක්. එලෙස ලංකාවේ සංගීත ක්ෂේත්‍රයේ තමාටම අනන්‍ය වූ ගීත කලාවකින් රසික පිරිසක් ගොඩනඟා ගත් ප්‍රවීණ ගායන ශිල්පියකු ලෙස චන්ද්‍රසේන හෙට්ටිආරච්චි හැඳින්විය හැකියි.චන්ද්‍රසේන හෙට්ටිආරච්චිගේ සංගීත දිවියට තිස්පස් වසරක් සපිරීම නිමිතිකොට එකී අභිමානය සහෘදයන් හා සැමරීම නිමිත්තෙන් ගීත ප්‍රසංගයක් පැවැත්වීමට මේ වන විට ඔහු සූදානම් වන බව අපිට දැනගන්නට ලැබුණා. මේ ගැන චන්ද්‍රසේන හෙට්ටිආරච්චිගෙන්ම විමසා බැලුවා.“මගේ සංගීත දිවියට ලබන සැප්තැම්බර් 20 වැනි දිනට වසර 35ක් සම්පූර්ණ වෙනවා. ජාතික තරුණ සේවා සභ‍ාවේ බෙල්වුඩ් සෞන්දර්ය නිකේතනයෙන් තමයි ගීත කලාවට මම පිවිසුණේ. විශේෂයෙන්ම මෙම ප්‍රසංගය සංවිධානය කර ඉදිරිපත් කරන්නේ චන්ද්‍රසේන හෙට්ටිආරච්චි පදනම මඟින්. ‘සෙනෙහසේ ගී අසිරිය ඔයා නිසා’ යනුවෙන් තමයි මේ ප්‍රසංගය නම් කර තිබෙන්නේ. මෙය සැප්තැම්බර් 20 වැනිදා මහරගම ශ්‍රී ලංකා යූත් රඟහලේ දී රාත්‍රි 7.00ට පවත්වන්නට බලාපොරොත්තු වෙනවා. ඒ වගේම මෙහිදී මම පෙරදිග හා අපරදිග සංගීතයට අනුව ගීත 26ක් ගායනා කරනු ලබනවා. මෙතැනදී තවත් සුවිශේෂී කටයුත්තක් සිදුවෙනවා. ඒ තමයි මා වෙනුවෙන් මුල් කාලයේ ගීපද රචනා කළ බන්දුල ජයසිංහ මහතාට උපහාර පිදීමක් සිදුකිරීම. මෙය මගේ සංගීත දිවියේ මා වෙනුවෙන් පවත්වනු ලබන තුන්වන උපහාර ප්‍රසංගය බවත් සිහිපත් කළ යුතුයි.සිනෙස්ටාර් පදනම කියන්නේ කලාකරුවන්ගේ සුබසාධනය අරමුණු කරගෙන ක්‍රියාත්මක වෙන සංවිධානයක් බව හැම දෙනා ම දන්නා කරුණක්. පසුගිය දවසක සිනෙස්ටාර් පදනම මගින් කලාකරුවන් උදෙසා ක්‍රියාත්මක කරන්නට බලාපොරොත්තු වෙන වැඩසටහන් රැසක් ගැන දැනුවත් කිරීමේ හමුවක් පැවැත්වුණා. මේ අවස්ථාවට ක්ෂේත්‍රයේ ප්‍රවීණ කලාකරුවන් වගේ ම මාධ්‍යවේදීන් ද පැමිණ සිටියා. මේ වැඩසටහන පැවැත්වුණේ නවලෝක රෝහල් පරිශ්‍රයේදීයි.මේ අතර ආදරණීය චරිතයකුත් මේ අවස්ථාව වර්ණවත් කළා. ඇය තමයි ප්‍රවීණ රංගන ශිල්පිනී අයිරාංගනී සේරසිංහ. මේ අවස්ථාවේ ප්‍රවීණ නිළි යශෝධා විමලධර්ම, අයිරාංගනී සේරසිංහ කලා ශිල්පිනිය අසලින් ම සිටිමින් ඇයට උදව් උපකාර කරන අයුරු කාටත් දකින්නට ලැබුණා. යශෝධා, අයිරාංගනී ගේ දෑත් අල්වාගෙන වැඩසටහන නිමවනතුරු ම ඇය අසලින් සිටිමින් ඇය යන හැම තැනකටම පිටුපසින් යමින් ඇයට අවශ්‍ය දේවල් ඇය අසලට ම ගෙනැවිත් දෙමින් උපකාර කළා.අද යශෝධා ක්ෂේත්‍රයේ බොහෝ දුරක් පැමිණ සිටියත් එදා ඇයත් සමඟ එකට රංගනයේ යෙදෙමින් ඇයට ගුරුහරුකම් ලබාදුන් ක්ෂේත්‍රයේ ප්‍රවීණතම රංගන ශිල්පිනියට ආදරණීයව, නිහතමානීව කෘතගුණ සැලකුවේ එලෙසයි.මතකයන් හිත අස්සේ රිදුම් දිදී ඔබ ගැන ම රෑ තිස්සේ සිතුවම් ඇදී...කසුන් චාමිකර ගේ හඬින් ගැයෙන ‘මතකයන් හිත අස්සේ’ ගීතය මේ දිනවල කාගේත් කතාබහට ලක්වුණු ගීතයක්. ඈන් සුරනි ගුණරත්න පද රචනය කර ඇති මේ ගීතය සංග‍ීතවත් කර තිබෙන්නේ තරුණ සංගීතඥයකු වන ශාලින්ද ප්‍රනාන්දුයි.‘මතකයන් හිත අස්සේ’ ගීතයෙන් සංගීත ක්ෂේත්‍රයේ බොහෝ දෙනෙක් මගේ හැකියාව හඳුනාගත්තා. මේ දවස්වල තවත් හොඳ ගීත නිර්මාණ කිහිපයකටම මගේ දායකත්වය මම ලබා දෙනවා. ඒ අතර ඉන්දියානු ගායන ශිල්පිනියක සමඟ ද ගීත නිර්මාණයක් සිදු කරනවා. එය විශේෂත්වයක්. ළඟදීම ඒ ගීතය රසිකයන්ට අහන්නට ලැබේවි. ඉදිරියේදීත් වැඩි වශයෙන් විදේශීය ගායක ගායිකාවන් සමඟ ගී නිර්මාණ කිරීමට මම බලාපොරොත්තු වෙනවා.ටයිටස් තොටවත්තයන්ගේ ‘හඳයා’ චිත්‍රපටයේ ‘සූප්පුවා’ චරිතය බාල මහලු කාටත් එකසේ මතකයේ රැඳෙන චරිතයක්. ‘සූප්පුවා’ චරිතය රඟ දැක්වූයේ ප්‍රවීණ කලාකරුවෙක්. ඔහු තමයි කිත්සිරිමෙවන් ජයසේන. කිත්සිරි කියන්නේ චිත්‍ර කලාව, පුරාවිද්‍යාව, සංගීතය, කවිය මේ හැම කලාවක් ම ප්‍රගුණ කළ පශ්චාත් උපාධිධාරී කලාකරුවෙක්. මේ දිනවල ඔහු ගැන කවුරුත් කතා බහ කරන්නට පටන්ගෙන තිබෙනවා. ඒ ඔහු නවකතාකරුවෙක් ලෙස අලුත් භූමිකාවක නියැළෙන්නට සූදානම් වන නිසා. ඔහුගේ ප්‍රථම නවකතාව ‘මේඝ වර්ණ’ පසුගිය දවසක එළිදුටුවා. මේ ගැන කිත්සිරි‍ගෙන් ම විමසා බලන්නට අපි කටයුතු කළා.“ඇත්තටම මගේ ‘මේඝ වර්ණ’ කෘතියට පාදක වන්නේ මා සෞන්දර්ය විශ්වවිද්‍යාලයේ ශිෂ්‍යයෙකුව සිටි අවධියේ මා ලැබූ අත්දැකීම්. එහි තිබුණු හොඳ දේවල්, නරක දේවල්, ලැබුණු දේවල්, වින්ද දේවල් අතරේ මගේ හිතට දැනුණු දේවල් තමයි මේ කෘතියට අන්තර්ගත වුණේ. 1978, 80 කාලෙ තමයි මම විශ්වවිද්‍යාල ශිෂ්‍ය‍යකු ලෙස කටයුතු කළේ. මේ කතාව ඇතුළේ ප්‍රේමය මූලික කරගෙන වස්තු බීජය ගොඩ නැ‍ෙඟනවා. පාඨකයාට අලුත් ම ආකාරයේ අත්දැකීමක් සමීප කරන්නට මම මේ කෘතියෙන් උත්සාහ දරනවා.ගායන ක්ෂේත්‍රයේ නමක් දිනූ ගායකයෙක් විදිහට චන්දන ලියනාරච්චිව අමතක කරන්න බැහැ. චන්දනගේ හඬට පෙම් බැඳි රසික රසිකාවියන් බොහොමයක් සිටිනවා. මේ දවස්වල චන්දන ගේ ජීවිතයේ අලුත් පැතුමක් ඉටු වෙලා.“මේ දවස්වල මගේ රසික රසිකාවියන් වෙනුවෙන් අලුත් ම ගීත කිහිපයක් නිර්මාණය කළා‍. ඒ ගීතවල පටිගත කිරීම් මේ දිනවල සිදුවෙනවා. මේ ගීත එකතුව වෙනුවෙන් තෝරාගත් බොහොමයක් ගීත ප්‍රේමය මුල් කොටගෙන රචනා වූ ඒවා.ඒ වගේ ම මමත් මගේ බිරිය සීදේවිත් ඉතාම සතුටින් අපේ ජීවිත ගත කරනවා. මොකද අපේ කැදැල්ල පුංචි පුතෙක් එකතු වුණු නිසා දැන් අපේ කැඳැල්ලේ සතුට දෙගුණ තෙගුණ වෙලා කියලා හිතෙනවා. පුංචි පුතාගේ නම ඉයන් චන්දිම. එයාගේ සුරතල් විඳිමින් දවස ගෙවෙන කොට අපේ ජීවිතවලට අමුතුම සතුටක් දැනෙනවා.”තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av1408177</link>
    <topic>සින්දු කියන්න දන්නේ නැහැ ඒත් අත්පුඩි ගහනවා</topic>
    <author>අරුණි මුතුමලී</author>
    <content>සින්දු කියන්න දන්නේ නැහැ ඒත් අත්පුඩි ගහනවාප්‍රසන්න රණතුංගදේශපාලනය ද කලාවකි‍‍‍. කලාව මෙන්ම දේශපාලනය ද නිසි පරිදි පිහිටන්නේ විශේෂිත පුද්ගලයින්ටය. හුදු ජනප්‍රියත්වයට පමණක් නොව ජනතාව වෙනුවෙන් යමක් කියන්නට කියන දේ කරන්නට හැකි දේශපාලනඥයන් ජනතාව අතර රැදී සිටින්නේ කලාකරුවන්ටත් වඩා ප්‍රබල අයුරිනි. එසේ දිනෙන් දින තමන්ගේ ජනප්‍රියත්වය දියුණු කර ගන්නට සමත් වූ දේශපාලනඥයකු ලෙස බස්නාහිර පළාත් ප්‍රධාන අැමැති ප්‍රසන්න රණතුංග මහතා හැඳින්විය හැකිය. ඔහු දේශපානය හා කලාව සසඳන්නේ මෙසෙ‍්ය.ඔබ කලාකරුවන් ලෙස හඳුන්වන්නේ කෙබඳු පුද්ගලයන්වද?සෞන්දර්ය පැත්තට බර අය. ඒ කියන්නේ ගීතයක් ගයන්න, වාදනය කරන්න, නැටුමට වගේ විෂයන්ට දක්ෂ අය තමයි කලාකරුවන් ලෙස හඳුන්වන්න පුළුවන් වන්නේ.මේ කියූ නැටුම්, ගැයුම්, රැඟුම් අතරින් ඔබ වඩාත් ප්‍රිය කරන විෂයය කුමක්ද?සංගීතය. එයිනුත් ගායනය.‍ඒ කියන්නේ ඔබ ගායනයට දක්ෂයි?අපෝ නෑ. මම ජීවිතේට සිනදුවක් කියලා නෑ. අඩුම ගානේ ට්‍රිප් එකක් යද්දීවත්, ඉස්කෝලේ කාලෙදිවත් සින්දු කියලා නැහැ.එහෙනම් සංගීතය විඳින්නේ?අනිත් අය කියනවා අහගෙන ඉඳලා, මම අත්පුඩියක් නම් ගහනවා.කාගේ ගීතවලටද වැඩියෙන් කැමැති?ටී.එම් ජයරත්න, වික්ටර් රත්නායක, අමරදේව මාස්ටර්, නන්දා මාලනී, සනත් නන්දසිරි, වගේම නව පරපුරේ සංගීත් විජේසූරිය වගේ ගායක ගායිකාවන්ට මම කැම­ැතියි‍‍.වැඩියෙන් ම කැමති ගීත?‘අම්මා සඳකි මම ඒ ලොව හිරුය රිදී’ වගේ පවුල පසුබිම් කරගත් ගීතවලට තමයි වැඩි කැමැත්ත‍. ඒ ඇරුණාම වෙනත් හොඳ ගීතයක් ඇහුණොත් අහගෙන ඉන්නවා.ඒ වගේ හොඳ සින්දුවක්වත් කියන්න පාසල් වේදිකාවේදී හරි අවස්ථාවක් එළැඹුණේම නැද්ද?නෑ. මම පාසල් කාලේ විහිළුවටවත් වේදිකාවක නැග්ග කෙනෙක් නෙවෙයි. දේශපාලනයට ආවට පස්සේ තමයි වේදිකාවකට ගොඩ වුණේ.එතකොට විභාගේ සෞන්දර්ය විෂයට මොනවාද කළේ?විභාගෙට විෂයක් හැටියට කරන්න ඕන නිසයි, ඉස්කෝලේ පීරියඩ් කට් කරන්න පුළුවන් නිසයි, චිත්‍ර තෝරා ගත්තා. ඒත් මට චිත්‍රත් හරියට බැහැ.වේදිකා නාට්‍ය වගේ දේවල් බලනවද?නාට්‍ය නම් බැලෙන්නේම නැති තරම්. ඒත් ගෙදර යන වෙලාවට රූපවාහිනියේ මොකක් හරි වැඩසටහනක් තිබුණොත් බලනවා.චිත්‍රපට ?පරණ චිත්‍රපටවල විජය කුමාරතුංග, ගාමිණි ෆොන්සේකා, ෆ්‍රෙඩී සිල්වා වගේ අය රඟ පෑ චිත්‍රපට බැලුවා. ගස්වටේ දුවන ඒවා නම් ඒතරම් බැලුවේ නැහැ. ඇනස්ලි, බර්ටි, සැමුවෙල් රඟපෑව චිත්‍රපට නම් ආසාවෙන් බැලුවා. ඉංග්‍රීසි ක්‍රියා දාම චිත්‍රපටවලටත් මම හරි කැමැතියි.දැන්?දැන් නම් අවුරුදු හය හතකින් චිත්‍රපටයක් බලන්න වෙලාවක් තිබුණේ නෑ.එතකොට පවුලේ අය එක්කවත් චිත්‍රපටයක් බලන්න වේලාවක් නැද්ද?දූලා දැන් ලොකුයි. ඒ ගොල්ලෝ අම්මත් එක්ක ගිහින් ළඟදි ‘සිරි පැරකුම්’ එහෙම බලලා ආවා.දියණියන් කලා කටයුතුවලට සම්බන්ධ ද?ලොකු දෙන්නා නම් නෑ, ඒත් පොඩි දුව ඉගෙන ගන්නේ කොළඹ මෙතෝදිස්ත විද්‍යාලයේ. එයා නම් නාට්‍යවල රඟපානවා.ඔබ පොත්පත් බහුලව කියවනවද?චරිත කතා වගේ දේවල් මිස වැඩිය පොත් කියවන්නේ නෑ. මට එවන දිග ලියුම් වුණත් කියවන්න මම කැමැති නෑ. කෙටියෙන් කරුණු ලියන්න කියලා තමයි මම නිතරම කියන්නේ.දේශපාලනඥයකුට කතා කිරීමේ කලාව ඉතා වැදගත්?ඔව්. හැබැයි මම පාසල් යන කාලේ කථික තරගයකටවත් ඉඳලා නෑ. මගේ පළමුවැනි දේශපාලන කතාවත් කළේ අහම්බෙන්. අපේ තාත්තා ඉන්න කාලේ තාත්තාට උදව්වට තමයි වේදිකාවට වෙලා හිටියේ. ඒ කාලේ හිටපු මන්ත්‍රීවරයකුවන ලයනල් ජයසිංහ මහත්මයා එක පාරටම මයික් එකෙන් කීවා මීළඟ කතාව ප්‍රසන්න රණතුංගගෙන් කියලා. මොනවා කරන්නද කියලා මට හිතා ගන්න බැරුව ගියා. කේශාන්තයේ ඉඳන් පාදාන්තයටම දාඩිය දාන්න ගත්තා. ඒත් කොහොම හරි වචන කීපයක් කියා ගත්තා තාත්තාට උදව් කරන්න කියලා. කතාව ඉවර වෙද්දි මගේ මුළු ඇඳුම් ඔක්කොම වැස්සට අහුවෙලා වගේ. ඊට පස්සේ වේදිකාවල කතා කරනවා. ඒත් මම කැමැති කතා කර කර ඉන්නවාට වඩා ක්‍රියා කරන්න‍යි.දේශපාලනයට පෙර ඔබේ කලාව වුණේ ක්‍රීඩාව?ඔව් මම පා පන්දු, අත්පන්දු වගේම බේස් බෝල් ක්‍රීඩාවෙන් පාසල් මට්ටමේ වගේම ක්‍රීඩා සමාජ මට්ටමෙනුත් ක්‍රීඩා කළා. අවුරුදු 19න් පහළ ක්‍රිකට් සංචිතයටත් තේරුණා. ඒත් එක්කම තමයි දේශපාලනයට එන්න වුණේ. ඊට පස්සේ මම ක්‍රීඩාවට වඩා දේශපාලනය කළා.දේශපාලනයත් කලාවක්?දේශපාලනය අභියෝගයක්. මොකද දේශපාලනඥයකු හැ‍ම දෙනාගෙම අවධානයට ලක් වෙනවා. පොඩි වැරැද්දක් සිදු වුණත් මාධ්‍යවල එහෙම ඒවා ලොකුවට පළ වෙනවා. ඒ නිසා දේශපාලනයේදී බොහොම පරෙස්සමින් ඉන්න ඕනේ‍‍.මට පළමුවැනි වතාවේ ලැබුණේ ඡන්ද තිස් හත්දහසයි. එය ඊට පස්සේ පනස් හය දහසක් වුණා. තුන්වැනි වතාවෙදී හැත්තෑ නව දහසක්, ඊළඟට එක් ලක්ෂ අසූ හය දහසක් පසුගිය වාරේ දෙලක්ෂ පනස් දහස ඉකමවා ඡන්ද ලැබුණා. මෙය හුදු ජනප්‍රියත්වය පමණක් නෙවෙයි. එහෙම ලොකු ගාණක් එක පාරටම අරගෙන පස්සේ ක්‍රියා කරන ආකාරය අනුව ඡන්ද අඩු වුණොත් වැඩක් නෑ.ජනතාවට ඇත්ත ඇති සැටියෙන් කියන්න, කියන දේ කරන්න, කරන දේ කියන්න පුළුවන් වුණොත් තමයි සැබෑ ආකාරයෙන් මිනිස්සු අතර හැඟිමක් ඇති වෙලා කැමැත්ත ඇති වන්නේ. පොඩියට පටන් ගෙන වැඩි දියුණු වීමයි හොඳ.ඒ කියන‍්නේ ඔබට කුඩා කාලේ ඉඳන්ම දේශපාලන කලාව තමයි හොඳින්ම පිහිටා තිබෙන්නේ?මම දේශපාලනයට එනවට අම්මයි තාත්තයි කැමැති වුණෙත් නෑ. මටත් එහෙම විශේෂ වුවමනාවක් තිබුණෙත් නෑ. මම රට යන්න හිතාගෙන හිටියේ. ඒත් 1989 දි තාත්තා තනිවම ඡන්ද වැඩවලට යන නිසා මමත් උදව්වට ගියා. අනූ තුන වසරෙදි මිනුවන්ගොඩින් ඉල්ලන්න කවුරුත් කැමැති වුණේ නෑ. මට ඉල්ලන්න කීවාම දිනුවොත් දිනලා අයින් වෙන්න හිතාගෙන ඉල්ලුවේ. තාත්තා කීවා හැබැයි ඉල්ලනවා නම් ගමේ ඉඳන් සේවය කරන්න හිතාගෙන ඉල්ලන්න කියලා. ජනතාවගේ ඉල්ලීමට ඡන්දේ ඉල්ලලා මම ඒ පාර දිස්ත්‍රික්කයේ හතරවැනියා වුණා.ඊට පස්සේ ඉල්ලා අස්වෙන්න ගියාම චන්ද්‍රිකා මැතිනිය කීවා එහෙම එපා පාර්ලිමේන්තු මැතිවරණයට ඉල්ලන්න කියලා. ඔහොම ගිහින් මට පළාත් සභාවේ ඇමැති තනතුරක් දුන්නා. ඒ වෙද්දි මට අවුරුදු විසි හතරක් පහක් ඇති. ඒ කාලේ පළාත් සභා ඇමතිධුරයක් දැරූ ලාබාලම කෙනා මම වෙන්න ඇති.කලාකරුවන් දේශපාලනයට එනවා, දේශපාලනඥයන් කලාවට යනවා?දක්ෂතාව තිබෙනවා නම් ඒකේ වරදක් නෑ. හොඳම උදාහරණය විජය කුමාරතුංග. හැබැයි කලාකරුවා වුණත් දේශපාලනඥයා වුණත් ජනතාව අතරම ඉන්න ඕන. හුදු ජනප්‍රියත්වයෙන් පමණක් සියල්ල කරන්න බෑ. මොකද ජනතාව බුද්ධිමත්. යම් පුද්ගලයකු නළුවකු ලෙස දකින්න කැමැති ප්‍රේක්ෂකයා ඒ පුද්ගලයාම ඡන්දය ඉල්ලූවිට කතිරේ නොගහන්න ඉඩ තිබෙනවා. ඒ නිසා තමන්ගේ හැකියාව පරෙස්සමින් තේරුම් ගත යුතුයි.වඩා ප්‍රබල දේශපාලනයද? කලාවද?දෙකම එක වගේ. දෙශපාලනඥයත් කලාකරුවත් ඉන්නේ ජනතාව තුළයි. හොඳ කලාකරුවකු වගේම හොඳ දේශපාලනඥයකුත් ජනතා සිත්සතන්වලින් මැකී යන්නේ නෑ.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av1408178</link>
    <topic>මා කැමැතිම කාන්තාවෝ</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම කාන්තාවෝරන්ජන් රාමනායක'මා කැමැතිම කාන්තාවෝ' විශේෂාංගයට මෙවර එක්වන්නේ සිංහල සිනමාවේ ජනප්‍රියතම රංගන ශිල්පියකු මෙන්ම පාර්ලිමේන්තු මන්ත්‍රීවරයකු ද වන රන්ජන් රාමනායකයි.ඔහු කැමැතිම කාන්තාවන් පිළිබඳ තම සොඳුරු මතකය අවදි කළ මොහොතයි මේ.මගේ මව-රෝස් බ්‍රිජට් අල්ෆෝන්සුමම මේ ලෝකේ දුටුව හොඳම අම්මා ඇයයි. ඇය හැම විටම හැඟුම්බර මවක්. මම තවමත් ගත කරන්නේ තනිකඩ දිවියක්. මට තවමත් දැනෙන දෙයක් තමයි ඇය මගේ ඇඳ ළඟ ඉන්නා බව. ඒ වගේම මම ගමනක් යන විට ඇයත් මා සමඟ පිටුපසින් එන බව මට දැනෙනවා. මාව හරියට අවබෝධ කරගත් එකම කාන්තාව ඇයයි.අම්මා මට උගැන්නු හොඳම දේ තමයි මිනිස්සුන්ට ආදරේ කරන්න කියන දේ. හිත උණු වීම උපරීම වශයෙන් තිබුණු අම්මා ඕනැම කෙනෙකුට උදව් උපකාර කළේ ජාති කුල භේද උස් පහත්කම් බලලා නෙවෙයි තමන්ගේ පණට වඩා ඇය මට හැමදාමත් ආදරේ කළා.යශෝදරා දේවියරජකම භාර ගැනුමට සිටි සිදුහත් කුමරු තමාවත් පුංචි පුතුවත් හැර දමා අභිනිෂ්ක්‍රමණය කරන්නට තීරණය කරත්දී ඉතාම තරුණ අවදියේ සිටි යශෝදරා දේවිය තම සැමියාට විරුද්ධ නොවී ඔහුට ඔහුගේ විමුක්තිය කරා යාමට තම දරුවාත් සමඟ තනිවී මුළු ලෝකය වෙනුවෙන්ම ඒ සියලු දුක දරාගෙන කරන ලද උතුම් පරිත්‍යාගයට මම හැමදාමත් ඇයට ගරු කරනවා.කන්‍යා මරිය තුමියඇය ජේසු සමිදාණන්ගේ මෑණියන්. දේව පුත්‍රයෙක්ගේ මවක වුණත් හරිම දුප්පත් එඩේරෙක්ගේ බිරියක්. ඇගේ දරුවා ඉපදිලා සතියක් ගත වන්නට මත්තෙන් ඇගේ දරුවාගේ හඳහනේ බලවත් බව දැනගත් හෙරොයිත් රජු ඉපදී සිටි සියලුම දරුවන් සමූල ඝාතනය කරනවා. ඒ අවස්ථාවේ ඒ දුක දරාගෙන දරුවාත් රැගෙන ඈත ගමකට පලා ගොස් දරුවා ලොකු මහත් කරනවා. ඉන් පසුව අවුරුදු 33 දී තම ඇස් ඉදිරිපිට පුතණුවන් කුරුසියේ ඇණ ගසා මරා දමනවා. ඇය තම දරුවා වෙනුවෙන් විශාල දුකක් දරා ගත් පූජනීය මාතාවක් වෙනවා.තෙරේසා මවුතුමියකල්කටාවට ගිහින් තමන්ගේ මුළු ජීවිතයම කන්න නැති, වතුර නැති අන්ත අසරණ දිළිඳු මිනිසුන් වෙනුවෙන් කැප කරපු කාන්තාවක් ඇය. ඇය කල්කටාවට ගිය අවස්ථාවේ මිනිසුන් ඇයට පහර දී එළවා දමන්නට උත්සාහ කළා. ඒ ඇය මූලධර්මවාදී ආගම් පතුරුවා හරින්නට උත්සාහ දරනවා යැයි චෝදනා කරමින්. නමුත් ඇය ඒ සියලු දුක් දරාගෙන ඇගේ සේවය අන්ත අසරණ ජනයා වෙනුවෙන් ලබා දුන්නා. අද වන විට ඇගේ සේවය, නාමය ස්වර්ණමය අකුරින් ඉතිහාසයේ ලියැවී තිබෙනවා.ෆ්ලෝරන්ස් නයිටිංගේල්ඇය තමයි ලොව මුල්ම හෙදිය. ඇය රෝගීන් උදෙසා තම දිවියම කැප කළ කාන්තාවක්. වර්තමානයේ ජීවත්වන සෞඛ්‍ය සේවිකාවකට ඇගේ ක්‍රියා කලාපය කදිම ආදර්ශයක්, පිඟානකට දමන ලන්ච් ෂීට් එක නැති වුණාම රෝගීන් ඇපයට තබා ගනිමින් වර්ජනය කරන්නට යන හෙද සේවයට නයිටිං ගේල් ගේ ප්‍රතිඥා අද අමතක වී තිබෙනවා.ඇය හැම විටම පැවසුවේ කවදාවත් හෙද සේවය වර්ජනය නොකළ යුතු බවයි. ඇය අපට ලොකු ආදර්ශයක්. එතුමිය ගැන මට ඇත්තේ ඉතාම ගෞරවනීය හැඟීමක්.සිරිමාවෝ බණ්ඩාරනායක මැතිනියඇය අපේ ප්‍රථම අගමැතිනිය. තමුන්ගේ සැමියා ඝාතනයට පත්වුණ අවස්ථාවේ ඒ දුක දරාගෙන ශක්තිමත්ව දේශපාලනයට අවතීර්ණ වෙලා දේශීය දේ වෙනුවෙන් ඇය ගෙන ගිය කාර්යභාරය ඉතා විශාලයි. දේශීය දේ අගය කරමින් වගා සංග්‍රාමයක් රට තුළ ඇති කරමින් රට තුළ ඇය විශාල භූමිකාවක්, ලොකු සේවයක් ගෙන ගියා. රටට කළ සේවය වෙනුවෙන් මම ඇයට ඉතාම ගරු කරනවා.රුක්මණී දේවිමම හිතන විදිහට ලංකාවේ මහා නිළි රැජන ඇයයි. මිනර්වා නාට්‍ය කණ්ඩායමේ සිට රංගන ක්ෂේත්‍රයට පැමිණි ඇයට සම කළ හැකි කිසිවෙක් තවමත් රංගනය තුළ පහළ වී නැහැ. ඇගේ රංගනය, ගීත ගායනය, නර්තනය බලත්දී ලංකාවේ මෙතෙක් බිහිවූ සුපිරි නිළි රැජන ඇයයි. සිනමාවේ සක්විති ගාමිණී ෆොන්සේකා පවා ප්‍රකාශ කළා මෙතෙක් මෙරට බිහිවූ දක්ෂතම නිළි රැජන ඇය බව. ඉතා සුළු කාලෙකින් ඇයට අප දමා මරුවා සමඟ යන්නට සිදුවූවත් සිංහල සිනමා ඉතිහාසයේ වැඩිම රසික ජනතාවක් සහභාගිවූ මරණය තමයි ඇගේ මරණය.ඩයනා කුමරියචාල්ස් - කැමලා පාකර් අනියම් සම්බන්ධය තිබෙත්දී තමයි ඩයනා කුමරිය රජ පවුලට සම්බන්ධ වෙන්නේ. ඒ සියලු දුක ඇය දරුවන් දෙදෙනා සමඟ දරාගෙන රූපෙන් හිනාවෙන් ඇය ලෝකෙට දුන්නේ ඉතාම ප්‍රසන්න දැක්මක්. ඇය සතු දැක්ම මිල කළ නොහැකි දර්ශනයක් වුණා. මම වරක් දුටුවා ඩයනා කුමරිය ඉතියෝපියාව සුඩානය වැනි රටවල අත් ග්ලව්ස් පවා නොමැතිව ඒඩ්ස් වැලඳුණු දරුවන් වඩාගෙන සනසන අයුරු.එවන් කාන්තාවන් රජ පවුල්වල ඉන්නවා ද කියන එක හිතන්න අපහසුයි. විශේෂයෙන්ම බකිංහැම් රජ පරම්පරාවේ කාන්තාවන් තුවාල සහිත වණවලින් සැදුම්ලත් ශරීර සහිත දරුවන් ග්ලව්ස් නැතිව අල්ලනවා මම දැක නැහැ. නමුත් ඩයනා කුමරිය තමන්ගේ සුන්දර කාලය එවැනි දුක් විඳින දරුවන්, ජනතාව වෙනුවෙන් වැය කරන්නට කටයුතු කළ උතුම් කාන්තාවක් ලෙස මම අගය කරනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av1408179</link>
    <topic>කෙල්ලන්ගේ ආකර්ෂණය මට එදා තිබුණෙත් නෑ දැනුත් නෑ</topic>
    <author>ටානියා මෝසස්</author>
    <content>කෙල්ලන්ගේ ආකර්ෂණය මට එදා තිබුණෙත් නෑ දැනුත් නෑ‘ජිප්සීස්’ නායක සුනිල් පෙරේරාවසර ගණනාවකට පසුවයි ජිප්සීස් කණ්ඩායමේ ගීතයක් නිර්මාණය වුණේ එය අහම්බයක් වගේයි ?හරියටම වසර දහයකට පස්සේ. ඔව්, එක්තරා විදිහක අහම්බයක්මොකද්ද මේ ‘කොත්තමල්ලි’ සහ ඔබ අතර තියෙන සම්බන්ධය ?කිසිම සම්බන්ධයක් නැහැ. පියල්ගේ යාළුවෙක් ඉන්නවා අමල් කියලා. ඔහු තමයි ලංකාවට කොත්තමල්ලි ගේන්නේ. ඔහුගේ උපන් දිනයට සින්දුවක් කරන්න කියල පියල්ට කියලා තිබුණා. ඉතින් අපි ඔහුගේ උපන් දින සාදය දා නිකන් සින්දුවක් හදාගෙන කිව්වා. නමුත් ඒ වෙලාවේ මේ ගීතය හොඳයි කියලා හිතුණු නිසා අපි මේ ගීතය කරන්න තීරණය කළා. අමල් ඔහුගේ බර්ත් ඩේ එකට ඉන්වයිට් නොකළා නම් මෙවැනි සින්දුවක් කෙරෙන්නෙත් නෑ. සින්දුවක් කරන්න ඕනේ කියලා අදහසක් අපිටත් තිබුණේ නෑ.මේ ගීතයට යොදා ගත් රූප රාමු මේ දිනවල ගොඩක් කතාබහට ලක්වී තිබෙනවා ?කතාබහට ලක් වෙනවාය කියන්නේ මිනිස්සු බලනවා කියන එකනේ... ඒකට බනිනවා නම් එත් හොඳයි. යම් කිසි අවධානයක් තියෙන නිසයි කතා බහට ලක් වෙන්නේ.‘සුනිල් පෙරේරා‘ කියන චරිතය පිළිබඳ විවිධාකාර වූ අර්ථකථන තිබෙනවා. ඔබ පිළිබඳ ඔබේ අර්ථකථනය ඉදිරිපත් කරන්න පුළුවන්ද?මම මාව අර්ථකථනය කිරීම් බොහොම අසීරු කාර්යයක්. පොඩි කාලේ ඉඳන්ම හැදුණේ වැඩුණේ විනෝදශීලි පසුබිමකයි. සංගීත දිවියට එනකොටත් එවැනි උපහාසාත්මක දේවල් කිරීමටයි ඕන වුණේ. උපහාසාත්මක දේවල් යනු සමාජයේ තියෙන දේවල් දැකලා උපහාසාත්මක විදිහට ඉදිරිපත් කිරීමයි.ඔබ විවෘතව අදහස් ප්‍රකාශ කරන කෙනෙක් යැයි ප්‍රකාශ කළොත් නිවැරදිද?මට හැඟෙන දේවල් තමයි මම ගීතයකින් වුණත් නිර්මාණය කරන්නේ. ඒ වගේම මට හැඟෙන දේ මම හැමතිස්සෙම කියනවා. ගොඩක් වෙලාවට ඒ නිසා ලකුණු කැපෙන අවස්ථා තියෙනවා.එසේ තැන නොතැන බලා කතා කිරීමෙන් ඔබේ ප්‍රතිරූපයට යම් හානියක් ගෙන දුන් අවස්ථා තියෙනවද?මේ රටේ එදා සිටම මම දැක්කේ බොහොම කුහක සමාජයක් විදිහටයි. හැම තැනින්ම බොරුව තමයි හැම වෙලේම පෙන්නුම් කරන්න උත්සාහ කරන්නේ. නමුත් තව කෙනෙකුට එය බොරුවක් සේ නොපෙනෙන්න පුළුවන්. දැන් බලන්න අපේකම කියාගෙන කරන්නෙම හොර මැරකම් සහ හොර ජාවාරම් කිරීම නේ. ඉදිරියේදි ‘මගඩි රජා‘ කියලා ගීතයක් එළි දක්වනවා ඉන් කියැවෙන්නේ මෙන්න මේ හොර ජාවාරම් ගැනයි.‘ජිප්සීස්‘බිහි වුණු කාලයේ සිට අද දක්වා සංස්කෘතිය සහ සංගීතය විනාශ කළා යැයි සමහරු චෝදනා කරනවා ?ඔව් එහෙම කියනවා. හැබැයි ඔක්කොටම ඉස්සෙල්ල කිව යුතුයි, මම ඔය සංස්කෘතිය කියන වචනේ තේරුම දන්නේ නැහැ. මොකද්ද අපේ සංස්කෘතිය කියන්නේ? විනාශ වෙලා තියෙනවනම් අපේ මොන ගීතයෙන්ද විනාශ වෙලා තියෙන්නේ? ඒවටත් ඔය චෝදනා කරන පිරිස පිළිතුරු දිය යුතුයි. මට පෙන්නලා දුන්නොත් හේතු සාධක සමහර විට පිළිගන්න පුළුවන්. එහෙම නැතුව මට පැහැදිලි අවබෝධයක් නැහැ. සමහර විට ඔය චෝදනාවේ ඇත්තකුත් ඇති. හැබැයි කෙනෙකුට චෝදනා කර කර ඉන්නවට වැඩිය නරකද තමා හොඳ දෙයක් කරන එක?ලංකාවේ සමහර ප්‍රබුද්ධ කලා කරුවන් මුදල් නොගෙන වේදිකාවට ගොඩ නොවන සහ නිර්මාණ මංකොල්ලය වෙනුවෙන් සටන් වදින අවධියක ඔබ පමණක් ඔබේ ගීත නොමිලේ හෝ ඉතා අඩු මුදලට ලබා දීමෙන් බලාපොරොත්තු වෙන්නේ කුමක්ද?ඒකෙන් බලාපොරොත්තු වෙන්නේ අපේ මේ ගීත තව පරපුරකට යා යුතුයි කියන දේ. අපි විතරක් මේක තියාගෙන හිටියා කියලා තව පරපුරකට යන්නේ නැහැ. හැබැයි කිසි අවසරයක් නැතිව කරන එකට මම විරුද්ධයි. ඇවිල්ල අවශ්‍යතාව කියලා ඉතා සුළු මුදලකට ගීතය අර ගෙන කැමැති දෙයක් කරන්න පුළුවන්. දැන් ඉන්න ගායන හැකියාවන් තිබෙන ළමයින්ට ලොකු වියදමක් දරලා ගන්න විදිහක් නැහැ. පිට රටවල ‘ජින්ගල් බෙල්‘, බීට්ල්ස්ලගේ ගීත ගත්තොත් කොච්චර පිරිසක් ඒ ගීත ගායනා කරනවාද?හැබැයි ඒ රටවල නීත්‍යනුකුලව ලස්සනට ඒ ක්‍රම වේදය සැකසිලා තියෙනවා. නමුත් අපේ රටේ එහෙම පද්ධතියක් සැකසිලා නැහැ වගේම ගායකයො වැඩි කොටසක් තමන්ගේ දෙයක් කවදාවත් දෙන්න කැමැතිත් නැහැ. තවත් කෙනෙක් ගීතයක් ගත්තහම ඒ මුදලෙන් කොටසක් ගීත රචකයාට නැවතත් ලැබෙනවා. ඕක කාටවත් නොදී තියා ගත්තහම ඔහුට ආයෙත් සතයක්වත් ලැබෙන්නේ නැහැනේ. මගේ ගීත මම ඕනෑම කෙනෙකුට ලබා දෙනවා. ගන්න කෙනාට හැකියාවක් තියෙනවද නැද්ද කියලා අපට බලන්න යන්න බැහැ. එයා ඒ ගීතය අරගෙන සාර්ථකව ඒ ගීතය ප්‍රති නිර්මාණය කළා නම් හරි. ඒ ගීතය හරි නැත්නම් හරි නැහැ. එච්චරයි. මගේ ගීතයක් තවත් කෙනෙක් ගායනා කරන තරම් සතුටක් මට තවත් නැහැ.ඔබේ සමහර නිර්මාණ නිසා නොයෙක් පහර කෑම් වලට ලක් වු අවස්ථා තිබෙනවා. එසේ වන්නේ මෙරට බහුතරයක් පිරිස විවේචනය නුරුස්සනා නිසාද?තවමත් ඒ නුරුස්නා ගතිය මේ රටේ මිනිස්සුන් තුළ තිබෙනවා. දේශපාලන මට්ටමින් තමයි විශේෂයෙන් ඒ දේවල් ඇති කරලා තියෙන්නේ. වෙන රටවල් වල වගේ සම්පුර්ණ නිදහසක් අපේ රටේ නැහැ. ලෝකයේ දියුණු වුණු රටවල් එකකවත් ආගම මුලික කර ගන්තේ නැහැ. අපේ රටේ මේ හැමදේම උදා කරලා තියෙන්නේ පංගුවක් මෝඩ මිනිස්සු. කාටත් පොදු නීති පද්ධතියක් තියෙනවනම් ආගම ඉබේම සැකසෙනවා. එවැනි දේවල් නැති කොට ඒ රටවල් පිරිහෙනවා.‘ඔබ දුටු ඒ මුල් දිනේ..‘ වැනි ළයාන්විත ආදර ගීත ගායනා කිරීමේ හැකියාවක් තිබු ඔබ බයිලා වැනි විනෝදකාමී සරල සංගීතයකට පුරුදු වුණේ ඇයි ?මම ඒ ගීතය ගායනා කළේ හැත්තෑ ගණන්වල බොහොම තරුණ කාලේ. නමුත් ඒ කාලේ ඒ ගීතය කිව්වා කියලා ඉන් මට ලැබුණු දෙයක් නැහැ. ඔන්න දැන් නම් ඒ ගීතයට සෑහෙන ඉල්ලුමක් තියෙනවා. තරුණ කාලයේදී එවැනි ගීතයක් නිර්මාණය කළේ කෙල්ලෝ කැමැති වෙයි කියන බලාපොරොත්තුවෙන්. නමුත් මට නම් කිසිම කෙල්ලෙක් කැමැති වුණේත් නැහැ ගොඩ නගා ගත්තු අනන්‍යතාවකුත් නැහැ. කෙල්ලන්ගේ ආකර්ෂණය මට තරුණ කාලයේදී තිබුණෙත් නැහැ. දැනුත් නැහැ.‘ප්‍රේමය‘ තාරුණ්‍ය වඩාත් ප්‍රිය කරන මාතෘකාවක්. අද පවතින ප්‍රේම ගීත වලට වඩා පැරැණි ප්‍රේම ගීත වලට තාමත් අපේ තාරුණ්‍යය ප්‍රිය කරනවා. එසේ නම් සැබෑ තාරුණ්‍යය රඳා ඇත්තේ කවර නිර්මාණ තුළද?ඔය දෙපිරිසටම යම් කිසි කොටසක් ඉන්නවා. කිසි කෙනෙකුට සම්පුර්ණ මාර්කට් ෂෙයාර් එකක් ගන්න බෑ. මම නම් හරි ආසයි ආදර ගීත වලට මෑත කාලයේ බිහි වුණු රුවන් හෙට්ටිආරච්ච් ගේ ‘සීත මාරුතේ’ කොතරම් අපුරුද? නමුත් මගේ අනන්‍යතාව එතැන නෙමෙයි. මම ඒක දැනගන්න එපැයි මගේ තියෙන්නේ උපාහාසාත්මක දේවල්. ශිහාන් මිහිරංග ආදර ගීතයක් කිව්වා කියලා මට කියන්න බෑනේ. මගේ වයසට දැන් ගැළපෙන්නෙත් නෑ.රියැලිටි තරු හා නූතන සංගීත ක්ෂේත්‍රය පිළිබඳ ඔබ ඉන්නේ කුමන රාමුවකද?මම රාමුවක් දන්නේ නැහැ. රියැලිටි දේවල් හුඟක් හොඳයි. පුදුම දක්ෂතා තියෙන තරුණ ළමයි අපට හමු වෙනවා. මේ තරුණ පරපුර එක්ක මට සින්දු කියන්න බෑ. දක්ෂතා තියෙන ළමයින්ට මෙවැනි වැඩසටහන් වලින් ලැබෙන්නේ කදිම අවස්ථාවක්. හැකියාව තිබුණට අවස්ථාවක් ලැබුණේ නැත්නම් ඒ තුළින් තම අනන්‍යතාව ගොඩ නගා ගන්න බැරිව ඒ අය අසරණ වෙනවා. දැන් අර එම් .ජී .ධනුෂ්ක බලන්න. ඔහු ඉතාමත් දක්ෂයි. හැබැයි බොහොම දුප්පත් ළමයෙක්. ඉතින් මෙවැනි වැඩසටහන් නැත්නම් ඔහුගේ හැකියාව රටට පෙන්වන්න ලැබෙන්නේ නැහැ. මේ වැඩසටහන් නොතිබුණොත් කවුරුත් එවැනි ළමයින්ට කිසිම අවස්ථාවක් දෙනවාද? නැහැ නේ. හැබැයි කොච්චර දක්ෂ වුණත් වාසනාවකුත් තියෙන්න ඕනේ. මම විශ්වාස කරන්නේ වාසනාව. දැන් මට නම් ඔය තරම් හැකියාවක් ඇත්තෙම නැහැ. හැබැයි වාසනාව තිබුණා.ඔබේ පුතාගේ හැකියාව ගැන ඔබේ දැක්ම දැන ගන්න කැමැතියි ?ඔහු කරන දේවල් අනෙක් තරුණ ළමයි කරන දේවල් වලට වැඩිය වෙනස්. ඔහුට හැකියාව තියෙනවා. මම ඔහුට කියන්නේ ඔහුගේ ඒ හැකියාව එළි දක්වන්නත් වාසනාවක් තියෙන්න ඕනේ කියලා. වාසනාව කියන්නේ පින. පින තිබුණොත් ලැබෙයි. නැත්නම් කොච්චර දක්ෂයෙක් වුණත් වාසනා ගුණය නැත්නම් ලැබෙන්නේ නැහැ.‘කලාකරුවෝ කඩේ යනවා’ යැයි ප්‍රකාශ කළ ඔබත් කලක් එක්තරා දේශපාලන පක්ෂයක් වෙනුවෙන් වැඩ කළා නේද?කිසිම දවසක කිසිම තනතුරක් අර ගත්තේ නැහැ. තනතුරු මට ලැබිලත් නැහැ. 1991න් පස්සේ කිසිම දේශපාලන වේදිකාවකට මම නැගල නැහැ. ඊට කලින් ප්‍රේමදාස මහත්තයාගේ කාලේ ගම් උදාව වැඩසටහනකට සින්දුවක් හදල ඉල්ලුවාහම මම හදලා දුන්නා. දැන් තියෙන රජයෙන් පවා මගෙන් මොනවා හරි නිර්මාණයක් ඉල්ලුවොත් මම එය කරලා දෙනවා. ඒ හැරුණු විට දේශපාලන සබඳකම් කිසිම කෙනෙක් එක්ක කවදාවත් තිබුණේ නැහැ. කඩේ යන කලාකරුවොනුත් වරදක් කරනවා යයි මම දකින්නේ නැහැ. ඔවුන් සමහර විට අසරණයි. පංගුවක් අය නම් අසරණ නැහැ. ඒ අය අසරණ තත්ත්වයට වැටිලා තියෙන්නේ ඔවුන්ගේ බලාපොරොත්තු නිසා. ඒ කියන්නේ දැන් ඉන්න තත්ත්වයට වැඩිය ඉහළ තැනකට යන්න තියෙන කැමැත්ත.ඉතින් එය මුදුන්පත් කර ගන්න පුළුවන් බලය තියෙන තැනකට හේත්තු වුණහම. එයත් යම්කිසි අසරණබාවයක්. මම කලාකරුවෙක් විදිහට අසරණ වෙන්න කැමැති නැහැ. හැබැයි තවත් කලාකරුවන් පිරිසක් ඉන්නවා කොච්චර අසරණ වුණත් කිසිම පක්ෂයකට බැඳිලා කටයුතු කරන්නේ නැති. අන්න එයාලවයි මම අගය කරන්නේ. මිනිසාගේ තියෙන දුර්වලතාව තමයි හැම වෙලේම ඉන්න තැනට වඩා ඉහළ තත්ත්වයකට තියෙන කැමැත්ත. ස්ව උත්සාහයෙන් ඉහළට යාම අගය කළ යුතුයි. නමුත් උසස් වෙන්න කිසිම දෙයකට පක්ෂපාති විය යුතු නැහැ. මම මගේ ස්ථාවරත්වයක් ගොඩ නගා ගෙන තියනවා. ඉතින් මට දැන් තියෙන ආදායමෙන් සියලු වැඩ කටයුතු කරගෙන කාලා බීලා හොඳට ජීවත් වෙන්න පුළුවන්. නැත්නම් මමත් එහෙම ශක්තිමත් පුද්ගලයෙක් කියල කියන්න බැහැනේ. මට යැපෙන්න ක්‍රම වේදයක් තියෙන නිසා මම ඉන්නවා. එහෙම නොවුණා නම් කවුද දන්නේ මමත් අසරණ වෙලා එක එක් කෙනා පස්සේ යයිද කියලා. කිසිම ක්‍රමවේදයක් නැති වුණත් කාටවත් අතපාන්නේ නැතිව ජීවත් වෙන පිරිසක් ඉන්නවා. ඔවුන්ගේ හිත හරිම ශක්තිමත්. ධෛර්යවන්තයි. එවැනි අය ගරු බුහුමන් ලැබිය යුතු නියම ශක්තිමත් කලා කරුවන්.ඔබ ආගම දහම, ජ්‍යෝතිෂය සහ නැකත් ශාස්ත්‍රයට කෙතරම් නැඹුරුවක් දක්වනවද?කිසිම ආගමකට මගේ නැඹුරුවක් නැහැ. ළමයින්ට පවා මම කියල තියෙන්නේ හැම ජාතියක්ම හොඳයි. අපි කිසිම ජාතියකට ආගමකට කොටු වෙලා කුලල් කා ගන්න උවමනාවක් නැහැයි කියලයි. මගේ බිරිය බෞද්ධ නිසා ගෙදර මම බුද්ධ ප්‍රතිමාවක් තියලා තියෙනවා. ජේසුස් වහන්සේගේ සුරුවමකුත් ළඟින්ම තියෙනවා. ලොකු ලේලි මුස්ලිම් නිසා ඈ වෙනුවෙන් ඒ දහමට සම්බන්ධ කුරාන් පාඨයක් තියෙනවා. මම අදහන්නේ නැති වුණාට මෙහෙම එකට තියෙන කොට හරිම ලස්සනයි. අඩුවකට තියෙන්නේ හින්දු දේව ප්‍රතිමාවක් පමණයි. ඉතින් මම කැමැතියි මගේ පොඩි දුව දෙමළ හින්දු භක්තිකයෙක් සමග විවාහ වෙනවා නම්.. එවිට සියලු ජාතීන්ගෙන් සහ ආගම් වලින් අපේ නිවෙස සම්පුර්ණයි. ඒ අරුණහම ජ්‍යෝතිෂය, වාස්තු සහ නැකත් වැනි කිසිම දෙයක් මම විශ්වාස කරන්නේ නැහැ. බුදුන් වහන්සේ ඒවා විශ්වාස නොකළා නම් මොකටද මම විශ්වාස කරන්නේ ?මිනිසාට ශක්තියක් දුන්නොත් අනෙක් මිනිසාට ඉන් ශක්තියක් ලැබෙනවා. ආගම යනු ආදරයයි. නමුත් මේ රටේ අබෞද්ධ දේවල් වැඩි හරියක් කරන්නේ ඇතැම් බෞද්ධ ස්වාමින් වහන්සේලා සිවුරු ඇඳගෙන වශී ගුරුකම්, බන්ධන, සුර සහ මන්ත්‍ර වැනි දේවල් කරනවා. මම කියවල තියෙන බෞද්ධ පොත්පත් වල නම් ඒ වගේ දේවල් බුදුන් වහන්සේ කිසිම දවසක පිළි ගන්තේ නැහැ. තමාගේ දේ පමණක් හරි කියන අයටත් මම කැමැති නැහැ. කතෝලික පල්ලියටත් මම හුගක් දොස් කියල තියෙනවා. රාහු කාලය කියලා එළියට බහින්න එපාය කියනවා. ඉතින් මගේ රාහු කාලය නම් මම කොහෙවත් නොගිහින් හිටියත් මම ඉන්න තැන වහලේ කඩන් වැටිලා හරි ප්ලග් එකක් ගහන්න ගිහින් කරන්ට් වැදිලා හරි මම මැරෙයි. මගේ පවුල මට මේ ලැබිල තියෙන මේ දේවලුත් එක්ක ජීවිතේ බොහොම සුන්දරයි.ආගම දහමට නැඹුරුවක් නැහැයි කිව්වට බුදු දහමට ඔබේ විශේෂ නැඹුරුවක් තිබෙන බව නම් හැඟෙනවා ?බෞද්ධ දර්ශනය කියන්නේ දර්ශනයක් මිස ආගමක් නොවෙයි. එය යථාර්ථයක්. ඒ දර්ශනයේ කොහෙවත් පල්ලි පන්සල් නැහැ. බුදුන් වහන්සේ කියු දේවල් මම එකතු කරනවා. උන් වහන්සේ දේශනා කළ දහම අනුව ජීවත් වෙන්න. බුදුන් වහන්සේ දේශනා කළ වදනක් තියෙනවා එය මම නිතරම කතෝලිකයන්ට කියන දෙයක්. ‘පරම්පරා ගණනක් ආ නිසා විශ්වාස කරන්න එපා. කෙනෙක් කියන නිසා විශ්වාස කරන්න එපා. පොතක පතක ලියලා තියෙන දේ නිසා විශ්වාස කරන්නත් එපා. මා වදාරන නිසා විශ්වාස කරන්නත් එපා. හිතලා ඒ දේ තමාට ගැළපෙනවා නම් විතරක් භාර ගන්න‘.ඔබ දැන්වීම් සඳහා ඉහළ මුදලක් අය කරන මෙන්ම වෙළෙඳ දැන්වීම් නිසා විකිණෙන කලාකරුවෙක් යැයි කිවොත් ?මට වඩා සංගක්කාරලා දැන් ඉන්න අලුත් කෙල්ලෝ කොල්ලෝ කොච්චර ගාණක් අය කරනවද? මට ගැළපෙන දැන්වීම් පමණයි මම භාර ගන්නේ. නමුත් විකිණෙනවා කියන අරුතෙහි යම් සත්‍යතාවයක් තියෙනවා. හැබැයි මම විතරක් නෙවෙයි ඇයි සනත් ජයසූරිය, කුමාර් සංගක්කාර, අමරදේව , හෙන්රි ජයසේන, ප්‍රේමසිරි කේමදාස.....? අපි හිටියේ එකම එකකටයි සුනිල් ගොඩකට හිටියා කියලා කාටවත්ම කියන්න බැහැ . එකකට හරි හිටියනේ. ඉතින් මා ඇතුළු මේ හැමෝම විකිණිලයි තියෙන්නේ. හැබැයි ඔවුන් විකිණිලා නැත්නම් මමත් විකිණිලා නැහැ.බිරිය හැරුණු විට ඔබ වඩාත් ප්‍රිය කරන කාන්තාවක් සිටිනවාද ?කාන්තාවන් කිහිපදෙනෙක් ඉන්නවා. විවාහක මට්ටමෙන් හෝ ඔවුන් සමග යම්කිසි සබඳතාවයක් ගොඩනගා ගන්නා මට්ටමෙන් නොවෙයි මා ඔවුන් ගැන පවසන්නේ. ඉන් එක්කෙනෙක් ‘ඇන්ජලිනා ජොලි‘.ඇය විශේෂයෙන් දුප්පත් රටවල දරුවන්ට ශක්තියක් වූ දිරිය කතක්. ලංකාවේ නම් ගොඩක් ආදර්ශවත් චරිතයක් ලෙස අයිරාංගනී සේරසිංහට මා ප්‍රිය කරනවා. ලංකාවට විශේෂ කීර්තියක් ගෙන දුන් නමුත් දැන් දේශපාලන කරළියට පිවිසිලා සිටින රෝසි සේනානායක, සුසන්තිකා ජයසිංහ එසේ මා ප්‍රිය කරන තවත් දෙදෙනෙක්.කලක් ජනප්‍රිය ගායිකාවක සමඟ පැවැතී සබඳතාවයක් ගැන පසු කාලීනව ඔබ පාපොච්චාරණයක යෙදුණා. දැන් ඇය සමග වෘත්තීමය සබඳතාවයක් හෝ නැතිද?ඇය ගායනා කරන සංදර්ශන වලට සහභාගී විමේදි හමුවෙනවා. වෛරයක් තරහක් කියලා නැහැ. නමුත් දීර්ඝ කතා බහක් කිසිම වෙලාවක පවත්වන්නේ නැහැ. ‘හලෝ හායි බායි‘විතරයි. තමන් යම් කිසි දෙයකින් මිදුණාට පසු නැවතත් කතාවට යාමෙන් සිදුවන්නේ මගේ බිරියට යම් කිසි කනස්සල්ලක් ඇති කිරීම පමණයි. ඉතින් මම ඇයි මගේ බිරියට දුකක් දෙන්නේ?ඔබේ පියා පැවසු යමක් අද වනතුරු නොනවත්වා ඔබ කරගෙන එනවා ?ඔහු මාව කතෝලික දහමට යොමු කරන්න බොහෝ උත්සාහ කළා. අන් අයට ශක්තියක් වෙන්නත් කියා දුන්නා.බොහොමයක් උදවිය ජනප්‍රියත්වය ගොඩනඟා ගැනීම උදෙසා සමාජ සත්කාරයන්හි යෙදෙන සමයක ඔබ අදටත් නිහඬ දානපතියෙක් ?ඒ ගැන කතා කරන්න මම කැමැති නැහැ. හැමදාම ආදරය කරන්න, එවිට ආදරය ලැබෙයි. තවත් කෙනෙකුට ශක්තියක් වෙන්න, එවිට ඔබත් ශක්තිමත් වේවි.ටානියා මෝසස්ඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av14081710</link>
    <topic>විශ්වයේ වීරයෝ</topic>
    <author>කුමාර සිරිවර්ධන</author>
    <content>විශ්වයේ වීරයෝමාවල්’ චිත්‍රකතා ආශ්‍රයෙන් සුපිරි වීර චිත්‍රපට තැනීම හොලිවුඩයට අලුත් දෙයක් නොවේ. දැන් එවැනි චිත්‍රපටයක් ලොව පුරා ප්‍රදර්ශනය වෙමින් තිබෙන්නේ ‘ගාර්ඩියන්ස් ඔෆ් ද ගැලක්සි’ යන නමිනි. මාවල් චිත්‍රකතාව පළ වී ඇත්තේ ද එම නමින්. මාවල් චිත්‍රාගාරයේ නිෂ්පාදනයක් වන මෙම සිනමාපටය ජේම්ස් ගන්ගේ නිෂ්පාදනයකි.1988 වසරේ ඇමෙරිකාවේ රෝහලක අමුත්තන්ගේ කාමරයට වී පමා වෙමින් සිටින කුඩා පීටර් හමුවට පැමිණෙන්නේ ඔහුගේ සීයාය. පීටර් ඔහුගේ මවට සමුදිය යුතුව ඇතැයි සීයා පවසයි. පීටර් ගේ මව පිළිකාවකින් පීඩා විඳිමින් මරණාසන්නව සිටියි. සීයා පීටර්ව ඔහුගේ මව වෙත කැඳවාගෙන යයි. මව ඔහුට තිළිණයක් දෙමින් පවසන්නේ පීටර්ගේ පියා දේවදූතයකු බවය.“ඔයාත් කවදාහරි ඔයාගේ තාත්තා වගේ දේවදූතයෙක් වෙන්න ඕනෙ” පීටර්ගේ මව පවසයි. “මට ඔයාගේ අත දෙන්න”එහෙත් මරණාසන්නව සිටින මවට සිය සුරත දීමට පීටර් බිය වෙයි. ඒ සමඟම ඔහුගේ මව අවසන් හුස්ම හෙළයි. මහත් ශෝකයෙන් රෝහලෙන් පිටතට දිව යන කුඩා පීටර්ව පැහැරගනු ලබන්නේ පිටසක්වළ යානයක් මඟිනි.වසර විසිහයකට පසු තරුණ වියට පත් පීටර් ‘මොර්ග්’ නමැති ග්‍රහලෝකයට වී සොයමින් සිටින්නේ අද්භූත ගෝලයකි. ඔහු එම ගෝලය සොයා ගෙන අලෙවි කිරීමට තීරණය කරන නමුත් යොන්ඩු නමැත්තා පීටර්ට බලපෑම් එල්ල කරන්නේ ගෝලය තමාට දිය යුතුය කියායි. පීටර් ඊට කැමැති වන්නේ නැත. ඒ සමඟම මහත් කරදර හා බාධක රැසකට මුහුණ දීමට පීටර්ට සිදුවෙයි.ගෝලයේ සැඟවුණ අභිරහස කුමක්ද? එය විශ්වයේ පැවැත්මට තර්ජනයක් වන අභිරහසක් ද? තමා අර්ධ වශයෙන් පෘථිවි වාසියකු හා අර්ධ වශයෙන් ඉතා ඈත අතීතයේ නාඳුනන ජීවියකු බව වටහාගන්නා පීටර් සිය අනාගතයට මුහුණ දෙන්නේ කොයි ආකාරයෙන් ද?පසුගිය ජූලි 28 දා ලොව පුරා ප්‍රදර්ශනය ඇරැඹූ ‘ගාඩියන්ස් ඔෆ් ද ගැලක්සි’ චිත්‍රපටය පසුගිය අගෝස්තු 10 ඉරිදා වන විට ඩොලර් ලක්ෂ 3130කට වැඩි ආදායමක් උපයා තිබිණි. පළමු සති අන්තයේ දී එය, මාවල් චිත්‍රකතා ඇසුරෙන් නිර්මාණය වූ සෑම චිත්‍රපටයක්ම ප්‍රදර්ශනයේ පළමු සති අන්තයේ ඉපැයූ ආදායමට වැඩි ආදායමක් ලැබූ චිත්‍රපටය ලෙස ‍ෙබාක්ස් ඔෆිස් වාර්තා අතරට එක්වී තිබේ. විදේශයන්හී ප්‍රදර්ශනයෙන් පසුගිය අගෝස්තු 10දා වන විට චිත්‍රපටය වැඩිම ආදායමක් උපයා තිබුණේ රුසියාවෙනි.ක්‍රිස් ප්‍රැට්, සෝ සල්දනා, ඩේව් බොටිස්ටා, වින්සීසල් බ්‍රැඩ්ලි කූපර්, ලී පේස්, මයිකල් රූතර් ආදී නළු නිළි පිරිසක් රඟන ගාර්ඩියන්ස් ඔෆ් ද ගැලක්සි චිත්‍රපටයේ දිගුවක් 2017 වසරේ තිරගත කිරීමට ද දැනටම ‘මාවල් ස්ටුඩියෝස්’ කටයුතු සැලසුම් කර තිබේ.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av14081711</link>
    <topic>මා තනු නිර්මාණය කළ 'කිරි මුහුදු වෙරළේ' ගීතය කොල්ලකාලා</topic>
    <author>ජෝජ් රොබ්සන් ද සිල්වා</author>
    <content>මා තනු නිර්මාණය කළ 'කිරි මුහුදු වෙරළේ' ගීතය කොල්ලකාලා - සරත් වික්‍රමගීතලෝලි සිත්ගත් “කිරි මුහුදු වෙරළේ නැලවී තරංගා” ගීතය ගුවනේ පාවී මිහිර ගෙන දුන්නත් ඒ මධුර තනු නිර්මාණයේ හිමිකරුගේ සිත නම් කනස්සල්ලෙනි. ඔහු ගී තනු හයදහසකට වැඩි ගණනක හිමිකරු වුවද ඉන් සිය ගණනක් පරපුටුවන් විසින් කොල්ල කා ගනු ලැබීම නිසා සංගීත ක්ෂේත්‍රයට අවතීර්ණ වූ දා පටන්ම තමන්ට සිදු වූ අසාධාරණයන‍්ගෙන් රිදී තැලුණු සිතින් වේදනා විඳ දරා ගෙන විඩාපත්ව හෙම්බත්ව ඇති සේය. ඔහු “රසඳුන” අමතා එම ගී තනු කොල්ල කෑම පිළිබඳ තොරතුරු හෙළිදරව් කිරීමට තීරණය කළේ තවදුරටත් ඉවසා දරා සිටින්නට බැරිම තැන ය. ඔහු ප්‍රවීණ සංගීතඥ සරත් වික්‍රම ය. අපි දැන් ඔහු සමඟ කතාබහට එක්වෙමු.කිරි මුහුදු වෙරළේ නැලවී තරංගා කාගෙ‍දෝ පිළිරූ අඳී ඒ රූප ඡායා ඔබගේ නොවේදෝ ඒ රූප ඡායා ඔබගේ නොවේදෝ...!(පද - අජන්තා රණසිංහ)“සංගීතඥයෙකු වශයෙන් මේ රටේ සංගීතඥයින් අතරින් වැඩිපුරම අසාධාරණයට ලක් වූ සංගීතඥයා මා බවයි මට හැ‍ඟෙන්නේ. 70, 80 ගණන්වල ඉඳලා මම මේ ලෙස අසාධාරණයට ලක් වී තියෙනවා. ඒ කාලේ ප්‍රවීණ සංගීතඥයින් ගායක ගායිකාවන්ට මා ලවා ගී තනු නිර්මාණකරවා ගෙන ඔවුන්ගේ නම්වලින් ඉදිරිපත් කළා. මට නමවත්, මුදල්වත් නොලැබී එම ගීත අදටත් ඇහෙනවා. ඒ ඇතැම් ගායක ගායිකාවන් වත් පිළිගන්නේ නැහැ, ඒවා මගේ නිර්මාණ බව. දැන් මෑතක සිට මගේ නමින්ම සමාජ ගත වී ඇති ගී තනු නිර්මාණ කොල්ල කෑමට ලක් වෙන්න අරන්. මා ‘අභියෝගය’ චිත්‍රපටය නිර්මාණය කළ නුවන් ගුණවර්ධන ගැයූ ‘කිරි මුහුදු වෙරළේ’ ගීතයත් ළඟ දී කොල්ල කාලා නීති විරෝධී ලෙස අලුත් සංගීත රටාවකට ගයා පටිගත කර සංයුක්ත තැටියක් නිකුත් කරලා.”“නුවන්ගේ ගීත 14 ක් ඇතුළත් මේ සංයුක්ත තැටිය නම් කරලා තියෙන්නේ ‘කඳුළින්ම ගැයූ පෙම් ගීතේ’ නමිනුයි. මෙහි පළමු ගීතය මා තනු නිර්මාණය කළ ආචාර්ය අජන්තා රණසිංහ පද රචනය කළ ‘කිරි මුහුදු වෙරළේ’ ගීතය යි. අනවසරයෙන් ගීතය කොල්ල කාලා ඒත් මදිවද මන්දා CD කවරයේ ගී තනු නිර්මාණය නුවන් ගුණවර්ධනගේ බවත්, ගී පද රචක හේමසිරි හල්පිටට විශේෂ ස්තූතියත් සඳහන් කරලා අජන්තාගෙයි මගෙයි බුද්ධිමය දේපළ වංචා සහගත අයුරින් වසං කරලා. මෙය ඉතා සූක්ෂ්ම අයුරින් අපේ බුද්ධිමය ‍දේපළ කොල්ල කෑමක් බව පැහැදිලියි. ‘කිරි මුහුදු වෙරළේ’ ගීතයේ තනුව නුවන් ගුණවර්ධනගේ නොවේ. එම තනුව නිර්මාණය කළේ මා බව නුවන් හොඳින්ම දන්නවා. එමෙන්ම මෙහි පද රචනය කළේ හේමසිරි හල්පිට නොවේ, ආචාර්ය අජන්තා රණසිංහයි.”* ආචාර්ය අජන්තා රණසිංහයන් මේ ගීතය කොල්ලකෑම පිළිබඳ තොරතුරු දන්නවා ද..?“ඔව්. අජන්තා අයියාත් කිව්වා ඉක්මනට මොනවා හරි කරන්න කියලා. මොකද මේ ගීතය අජන්තා අයියාගෙත් ජනප්‍රිය ගීතයක්. මේ කොල්ලකෑම ගැන අජන්තා අයියාගේ හිතටත් කනගාටුයි.”* මෙම ගී තනු නිර්මාණය ඔබේ යයි පවසන්න ඔබට සාක්ෂි තිබෙනවා ද..?“මේ ගීතය මා නිර්මාණය කළේ 1987 දී මගේ මුල්ම ස්වතන්ත්‍ර ගී තනු නිර්මාණ ඇතුළත් වූ ‘අභියෝගය’ චිත්‍රපටයටයි. එහි අධ්‍යක්ෂවරයාත්, මෙම ගීතය නිර්මාණය කිරීමේදී ගී පද රචනයට අජන්තා අයියාට මං මුදල් අරන් දුන්නු බවට අජන්තා අයියාත්, වාදක මණ්ඩලයට ගෙවීම් කරපු බවට වාදන ශිල්පීන් අත්සන් කළ සාක්ෂිත් මං සතුව තිබෙනවා. මගේ මුල්ම ස්වතන්ත්‍ර නිර්මාණ ඇතුළත්ව කරපු මේ චිත්‍රපටයේ සංගීත කටයුතු මං බොහොම ආසාවෙන් කළේ. කොටින්ම මගේ සංගීත නිර්මාණ කටයුතු සඳහා මට මුදල් ලැබුණෙත් නැහැ. ‘අභියෝගය’ මම සංගීතය නිර්මාණය කළ මගේ හත්වැනි චිත්‍රපටය. ඊට පෙර ‘වන බඹරා’ - ‘ආසයි බයයි’ - ‘බජාර් එකේ චණ්ඩියා’ - ‘ජය කොතැනද’ - ‘වසන්ත කාලම්’ (හින්දි චිත්‍රපටය) සහ ගීතා කුමාරසිංහ නිෂ්පාදනය කළ චිත්‍රපටය යන චිත්‍රපට හයකම මම සංගීත නිර්මාණ කටයුතු කළා.හැබැයි එම චිත්‍රපට කොපි චිත්‍රපට. මගේ ස්වතන්ත්‍ර සංගීත නිර්මාණ ඇතුළත් වූ පළමු චිත්‍රපටය වූ ‘අභියෝගය’ මට ලැබුණේ ඉන්පසුවයි. ලංකාවේ හැටි එහෙමනේ. නිර්මාණකරුවන් ගැන තැකීමක් කරන්නේ මොනවා හරි කරනවා දැක්කොත්නේ. කෙසේ හෝ හතළිස් දෙනෙකුට වැඩි ලොකු වාදක මණ්ඩලයක් යොදා ගෙන තමයි මේ චිත්‍රපටයේ සින්දු ටික කළේ. මට මතක ‘කිරි මුහුදු වෙරළේ’ සමඟ සේරම ගීත 10 ක් විතර තිබුණා. ‘අභියෝගය’ චිත්‍රපටයේ. අපි ලස්සනට කළ නිර්මාණ අලුතින් music tracks කරලා විකෘති කරලා, නුවන් sing කරලා තියෙනවා. ඒක තමයි ලොකුම ඛේදවාචකය. මෙය නීති විරෝධි ක්‍රියාවක්. ඒ වගේම ලොකු ගැටලුවක්. මට හිතාගන්න බැහැ කොහොමද මෙය සිද්ධ වුණේ කියලා තාමත්.”* ඉතින් ඔබ මේ පිළිබඳව නුවන් ගුණවර්ධනගෙන් විමසුවේ නැද්ද..?“තාමත් මම මේ ගැන නුවන්ගෙන් විමසුවේ නැහැ. අපි හොඳ හිතවතුන්. ළඟදි ‘සුපිරි අන්දරේ’ චිත්‍රපටයේ මා නිර්මාණය කළ ගීතයක් ද නුවන් ගායනා කළා. නුවන් මෙහෙම වරදක් කරයි කියලා මං හිතන්නේ නැහැ. අවසර නැතුව මෙහෙම කරන්න බැහැ. ගීත ඇල්බමයේ ඇතුළත් ගීත දාහතරෙම තියෙන්නේ නුවන්ගේ voice එක. නුවන් නොදැන ඔහුගේ voice එක ගන්න බැහැනේ. ගීත ඇල්බමයේ නුවන්ගේ photo දාලා තියෙන්නේ නොදැනුවත්ව වෙන්න බැහැ. අපේ හිතවත්කම් නිසා මට නුවන්ගෙන් මේ ගැන කෙළින්ම අහන්නත් බැහැ.”* දැන් මේ ලිපිය පළවීමෙන් පසු නුවන් මෙය දැනගන්නවා නේද...?“ඔව්. ඉන්පසු හෙළිදරව් වෙන කරුණු සලකා බලා නීතිමය පියවර ගන්න බලාපොරොත්තුවෙන් ඉන්නවා. පසුගිය කාලේ මගේ ගී තනු කිහිපයක්ම ගායනා කළ ගායකයින් මේ විදිහටම අයිති කරගෙන තිබුණා. ඒවා මං කතාබහ කරලා සුහදව විසඳා ගත්තා. මා ජීවතුන් අතර සිටිද්දීම මගේ නිර්මාණ අයිතිය මෙහෙම කොල්ල කනවා නම් මං නැතිදාක මොනවා කරයි ද? ඒ නිසා මේ දිනවල මා නිර්මාණය කළ සියලුම ගී තනු ඒකරාශි කරලා බුද්ධිමය දේපළ නීතිය යටතේ ලියාපදිංචි කිරීමට මම කටයුතු කරගෙන යනවා. නැත්නම් අපි මිය ගියාට පසු අපේ නිර්මාණ අයිතිය පවා මෙවැනි කොල්ලකාරයින්ගෙන් රැකගන්න අපේ පවුල්වල සාමාජිකයින්ට පහසු වෙන්නේ නැහැනේ.”* මේ ගීතය ඇතුළත් ගීත ඇල්බමයේ නිෂ්පාදකයා කවුරුන් ද, ඔහු මෙම කොල්ලයේ හවුල්කරුවෙකු නොවේ ද...?“තාමත්ම ඔහු කවුරුන්ද කියා හෙළිදරව් කරගන්න හැකි වී නැහැ. අනිවාර්යෙන්ම ඔහු මෙම ගීතය කොල්ල කෑ ප්‍රධාන අපරාධකරුවා විය යුතුයි. ගීත ඇල්බමයේ සඳහන් වන්නේ බෙදාහැරීම පිටකොටුවේ ‘නිව් සේල් හවුස්’ යනුවෙනුයි. වගකීමෙන් ලිස්සා යමින් කපටිකමක් කරලා තියෙන්නේ. කොහොම වුණත් නීතිමය කටයුතු කෙරී ගෙන යද්දී සියල්ල හා හොරු, කොල්කරුවෝ හැමෝවම හෙළිදරව් වෙයි. මේ දැන් වගේ 70 දශකයේ මම මේ ක්ෂේත්‍රයට ආ කාලේ ඉඳලම සංගීත අධ්‍යක්ෂවරු මගේ නිර්මාණ අයිතීන් කොල්ල කෑවා. දැන් තමයි මටත් නිර්මාණවල අගය තේරෙන්නේ. ඒ දවස්වල නිර්මාණයක අයිතිය පිළිබඳ දැනුමක් තිබුණේ නැහැ. ගී නිර්මාණය කරන්න තමයි ආසාව තිබුණේ.ගී තනු නිර්මාණ සිය ගණනක් කරලා ඇති සත පහක් වත්, නමක් වත් නැතුව. ඒ අතර චිත්‍රපට දෙකකුත් සංගීතවත් කරලා තියෙනවා. නිර්මාණකරණය ගැන අත්දැකීම් ලැබුවා හැර කිසිඳු ප්‍රතිලාභයක් ඒ කිසිවකින් මා ලබා නැහැ. විශාල හානියක්, අසාධාරණයක් මට සිදුවෙලා තියෙන්නේ. ඉතින් තවදුරටත් කොල්ලකාරයින්ට මගේ බුද්ධිමය දේපළ (ගී තනු නිර්මාණ) කොල්ල කෑමට ඉඩ දෙන්න බැහැ. ඒ නිසාමයි මේ සියල්ල මෙහෙම හෙළිදරව් කරන්න හිතුවේ. එමෙන්ම ‘කිරි මුහුදු වෙරළේ’ ගීතය කොල්ල කෑමට එරෙහිව නීතිමය ක්‍රියා මාර්ගයකට පිවිසෙන්න හිතුවෙත්.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av14081712</link>
    <topic>අහුබුදු සැමරුමට 'සමන් වැලේ මල්' 21 දා බිෂොප් විදුහලේ දී</topic>
    <author/>
    <content>අහුබුදු සැමරුමට 'සමන් වැලේ මල්' 21 දා බිෂොප් විදුහලේ දීඅරිසෙන් අහුබුදු කලාකරුවාණන්ගේ තෙවැනි සමරුව නිමිත්තෙන් සංවිධානය වන ‘සමන් වැලේ මල්’ ළමා ගී උලෙළ මෙම 21 වැනි දින පස්වරු 6.30 ට කොළඹ බිෂොප් විද්‍යාලයීය ශ්‍රවණාගාරයේදී පැවැත්වෙයි. අයිවෝ ඩෙනිස්, ලක්ෂ්මන් විජේසේකර, නිශ්ශංඛ දිද්දෙණිය, රත්නා ලාලනි, ජගත් වික්‍රමසිංහ, ප්‍රියංවදා මධුභාෂිණි සමඟ නාලක ස්වර්ණතිලකගේ ‘වයිට්ලීෆ්’ ඇකඩමියේ සිසු දරුවෝ මෙයට සහභාගි වෙති.ප්‍රවීණ නාට්‍යවේදී ආර්. ආර්. සමරකෝන් ගේ ‘කැලණි පාලම’ නාට්‍යය අද (17) සවස 3.30 ට සහ 6.30 ට බොරැල්ලේ වයි. එම්. බී. ඒ. ශාලාවේදී වේදිකාගත වේ.කොළොන්නාව තරුණ බෞද්ධ සංගමයේ සුබසාධන අරමුදලට ආධාර පිණිස මෙම දර්ශනය පැවැත්වේ.රංජිත් ද අල්විස් රචනා කොට අධ්‍යක්ෂණය කළ ‘සිල්ගත් කොක්කු’ නාට්‍යය අද (17) කඩවත කේ. සී. පී. ශාලාවේදී රංගගත කෙරේ. විශාරද එඩ්වඩ් ජයකොඩි සංගීතවත් කරන මෙහි සාරංග දිසාසේකර, ලෝචනා ඉමාෂි, මනෝහරි විමලතුංග, ගිවන්ත අර්ථසාද්, නිලන්ති හීන්දෙනිය, සන්ධ්‍යා රඹුක්කනගේ, අනුර මාපිටිගම සහ තාරක අධිකාරි චරිත නිරූපණය කරති. ‘සිල්ගත් කොක්කු’ රූපසිංහ ගලප්පත්තිගේ නිෂ්පාදනයකි.ප්‍රවීණ ගායන ශිල්පී ජේ. ඒ. රොම්ලස් පෙරේරාගේ අඩසියවසක සංගීත ජීවිතය අළලා ඉදිරිපත් කෙරෙන ඒක පුද්ගල ගී මියැසිය මෙම මස 23 වැනි දින සවස 6.00 ට පිළියන්දල නගර සභා ශ්‍රවණාගාරයේ දී පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av14081713</link>
    <topic>රඟපෑමෙන් ලැබෙන මුදල මට ජීවත්වෙන්න ප්‍රමාණවත්</topic>
    <author>තුෂාරි නේරංජා වික්‍රමසිංහ</author>
    <content>රඟපෑමෙන් ලැබෙන මුදල මට ජීවත්වෙන්න ප්‍රමාණවත්ජෙහාන් ශ්‍රීකාන්ත අප්පුහාමිපාසල් වියේ සිට ම ඔහුට සිහිනයක් තිබිණි. ඒ පැසිපන්දු ක්‍රීඩාවෙන් ලංකාවේ දක්ෂතම ක්‍රීඩකයකු බවට පත්වීමයි. එහෙත් සැඟවුණු රංගන හැකියාව නිසා ම ඔහු අද වනවිට නව පරපුරේ කැපී පෙනෙන දක්ෂ රංගන ශිල්පියෙකු ලෙස කිරුළ පලඳා අවසන් ය. මේ දිනවල විකාශය වන ටෙලිනාට්‍ය රැසකින් තම රංගන හැකියාව ඔස්සේ ප්‍රේක්ෂක ඇගයුමට ලක්ව සිටින ඔහු ජෙහාන් ශ්‍රී කාන්ත අප්පුහාමියි.ජෙහාන් මොනවද ඔබේ අලුත් ම තොරතුරු?“මේ දවස්වල ‘සුජාතා’ ටෙලිනාට්‍යයේත් තවත් ටෙලිනාට්‍ය කිහිපයකත් රඟපානවා. ඒවායේ රූගත කිරීම් එක දිගටම යෙදිලා තිබෙනවා. ඊට අමතරව මම මගේම වේදිකා නාට්‍යයක නිර්මාණ කටයුතු වෙනුවෙන් වෙහෙසෙනවා. ධර්මසිරි බණ්ඩාරනායක ගේ ‘යක්ෂාගමනය’ වේදිකා නාට්‍යයට සම්බන්ධ වෙන්න බලාපොරොත්තුව සිටිනවා.”‘සුජාතා’ ටෙලිනාට්‍යයේ ඔබ රඟ දක්වන චරිතය මොන වගේ ද?“එහි මම රඟ දක්වන්නේ ‘දෙමළ’ චරිතයක්.‍ ඔහු සුජාතා ගැන දන්න ඇගේ පවුල් ඉතිහාසය දන්න කෙනෙක්. ඇය ගැන සොයමින් තමයි මම ඉන්නේ. එලෙස සුජාතාව හොයාගෙන යද්දී ඔහුට මොනවා වෙයිද කියන එක ඉදිරියේදී තමයි ප්‍රේක්ෂකයාට දැන ගන්න වෙන්නේ.”ඔබත් කලා ක්ෂේත්‍රයට අවතීර්ණ වෙන්නේ වේදිකාව හරහා ද?“ඔව්. කලාවට මගේ ආගමනය සිදුවන්නේත් වේදිකාව හරහායි. හලාවත ශාන්ත මරියා විදුහලෙන් තමයි මම වේදිකාවට අත්පොත් තබන්නේ . එහිදී මම නාට්‍ය හා රංග කලාව හැදෑරුවා. ඒ අනුව ගමෙන් කොළඹට ආවා. ඒ අතර තුර වේදිකාවට සම්බන්ධ වුණා. වැඩමුළුවලට සම්බන්ධ වුණා. මම කොළඹදී රඟ දැක්වූ පළමු වේදිකා නාට්‍ය තමයි ‘මට පිස්සු වගෙයි'. ඉන් පසුව වේදිකා නාට්‍ය රැසක රඟපාන්න අවස්ථාව හිමිවුණා. අදටත් වේදිකාවටයි මගේ වැඩි කැමැත්ත.රංගනය ඔබ දැකපු හීනයක් හැබෑවීම ද?“මෙහෙමයි. මගේ ටාර්ගට් එක වුණේ පැසිපන්දු. (බාස්කට් බෝල්) ඒත් ගාමිණී ජයකොඩි ගුරුතුමා මගේ ගමන වෙනස් කළා. ඔහු යටතේ නාට්‍ය හා රංග කලාව හැදෑරුවා. ඒ අනුව නළුවකු විදියට ක්ෂේත්‍රයට එන්න මගේ හිතේ කැමැත්තක් ඇති වුණා. රංගනය තුළ මම හොයන දේවල් ඉගෙන ගන්න දේවල් වැඩි වුණා.”* වර්තමාන වේදිකා නාට්‍ය කලාව ගැන ඔබට මොකද හිතෙන්නේ?“ලොකු නාට්‍ය ‍ප්‍රබෝධයක් තිබෙනවා කියල මට නම් හිතෙන්නේ නැහැ. අපි කොළඹ අවට හැම තාප්පයක් ගාණේ ම වේදිකා නාට්‍ය ගැන පෝස්ටර් දැක්කත් නාට්‍ය කලාවේ ලොකු පිබිදීමක් නැහැයි කියලයි මට හිතෙන්නේ.‍ 70, 80 දශකවල නිර්මාණය වුණු නාට්‍යවල තිබෙන ජීව ගුණය අද මේ නාට්‍ය නරඹන ප්‍රේක්ෂකයාට අත් විඳින්න ලැබෙනවා ද කියන ගැටලුව මට ඇතිවෙනවා.ර‍ංගනයට පිවිසීමට හැදෑරීමක් අවශ්‍ය ද?“අනිවාර්යයෙන් ම අවශ්‍යයි. සමාජය, පරිසරය, රංගනය, මනුෂ්‍ය ජීවිතයේ මේ හැම පැතිකඩක් ගැන ම හැදෑරීමට අවශ්‍යයි. ලංකාවේ රංගනයට එකතු වන නවකයන්ට තිබෙන ප්‍රශ්නයක් තමයි රංගනය හදාරන්නට සුදුසු ස්ථානයක් නොමැතිකම. විශ්ව විද්‍යාලයකට ගියොත් යම් පමණකට ඒ පිළිබඳ හදාරන්නට ඉඩ කඩ ලැබුණත් එක ලකුණකින් දෙකකින් විශ්ව විද්‍යාලයට යාමට නොහැකි වන පිරිසට රංගනය පිළිබඳ අවබෝධයක් ලබාගැනීම අසීරුයි. කොහොම වුණත් මට ඒ තත්ත්වය මඟ හරවා ගන්නට හැකි වුණේ රංගනය පිළිබඳ හැදෑරූ ඒ තුළ වටිනාකමක් තිබෙන මිනිසුන් කිහිප දෙනෙක් ම අද වෙනතුරු ම මට හමුවූ නිසා. කලා ක්ෂේත්‍රයට එන තරුණ තරුණියන් මොන විදිහට ආවත් රංගන ක්ෂේත්‍රය හැදෑරීමක් අවශ්‍යයි.”වෘත්තියක් ලෙස රංගනයේ යෙදෙන විට ලැබෙන මුදල ජීවත්වෙන්න ප්‍රමාණවත් ද?“මම ගත කරන්නේ ඉතාමත් ම සරල ජීවිතයක්. ජීවත් වෙන්නට රංගනයෙන් ලැබෙන මුදල මට ප්‍රමාණවත්.”ඔබ කලා නිර්මාණයකට දායක වෙද්දී තෝරා බේරා ගැනීමක් කරනවා ද?“ඔව්. ටෙලිනාට්‍යවලදී එය මෙගා ද කොටස් විසි පහ ද, සීයද කියලා මට ප්‍රශ්නයක් නැහැ. කතා කරන පුද්ගලයා මට රෙස්පෙක්ට් කරල කතා කරනවා නම් මම ඒ දෙයට කැමැතියි. මට ඒ අය එක්ක වැඩ කරන්න පුළුවන් කියලා හිතෙනවා. මොකද ‍මගේ හිතට ඇල්ලුවේ නැත්නම් මම මොන නිර්මාණය වුණත් භාර ගන්නේ නැහැ. ඒ වගේ නිර්මාණ හුඟක් මම අතහැර දමා තිබෙනවා‍.ඔබ තවමත් සිනමාවට එකතු වුණේ නැද්ද?“මම මේ වෙද්දී චිත්‍රපටයක ප්‍රධාන චරිතයක් රඟ දක්වා තිබෙනවා. එහි නම ‘ෆ්‍රැන්කි ෆෑනින්'. මේ නමේ තේරුම ‘අරලිය මලට කියන විද්‍යාත්මක’ නාමය. මෙය සමලිංගික ආදරය වටා ගෙතුණ කතාවක්. මමත් දසුන් මධුසංකත් මෙහි ප්‍රධාන චරිත නිරූපණය කරනවා.”‘සමලිංගික’ චරිතයක් නිරූපණය කිරීමේදී චකිතයක් දැනුණේ නැද්ද?“සමලිංගික’ ජීවිත සමාජ සම්මතයට පිටින් යන චරිත බව මටත් හැඟුණා. මේ චිත්‍රපටයේ අධ්‍යක්ෂවරයා මේ චරිතයට හුඟදෙනෙකුට ම කතා කර තිබුණා. අවසානයේ ඔහු මාව මුණ ගැහුණා. ඒ අනුව මේ චිත්‍රපටයේ තිර පිටපත මගේ අතට දීලා කියවන්න කිව්වා. මම එය කියෙව්වා. මට ඒ චරිතය ගැන කිසිම ප්‍රශ්නයක් ඇති වුණේ නැහැ. මොකද මම වෘත්තියෙන් රංගන ශිල්පියෙක්. මම නළුවෙක් විදිහට මනුෂ්‍යයන් වෙනුවෙන් පෙනී සිටින කෙනෙක්. එතකොට මට මනුෂ්‍යයන් වර්ග කරන්න බැහැ. මම රඟපාන්නේ මේ කොටස වෙනුවෙනුයි. මම සමලිංගිකයෙක් නෙමේ. නමුත් එවැනි මිනිසුන් පිරිසක් මේ සමාජයේ සිටිනවා. ඒ මිනිසුන්ගේ ජිවිතය නිරූපණය කරන්න මම කැමැතියි. මොකද ඔවුන් ගේ අවශ්‍යතාව ඒක. අපිටත් අවශ්‍යතා තිබෙනවා. අපි ඒ අවශ්‍යතා ඉටුකර ගන්නවා. මම හිතන්නේ මේ චරිතය රඟපෑම හරහා මම ඒ පුද්ගල කොට්ඨාසය වෙනුවෙන් පෙනී සිටියා. එපමණයි.”ඔබ මේ චරිතය ගැන ‍ඔබේ සහෝදර නළු දසුන් සමඟ කතා කළා ද?“ඔව්. ඔහු හිතන්නෙත් මම වගේමයි. දසුන් කිව්වෙත් සැබෑ ජීවිතයේ අපි සමලිංගිකයෝ නෙවෙයි කියල. මමත් දසුනුත් මේ චිත්‍රපටයට සාධාරණය ඉටු කළා කියලා ලැබෙන ප්‍රතිචාරවලින් ම හිතෙනවා. මේ වෙනකොට එය පිටරටවල පෙන්වා තිබෙනවා. යුරෝපියන් ෆිල්ම් ෆෙස්ටිවල් එකේදීත් මේ චිත්‍රපටය කතා බහට ලක්වී තිබෙනවා. ඔක්තෝබර් 21 ලංකාවේදී මෙය ප්‍රදර්ශනය කිරීමට නියමිතයි. තවත් චිත්‍රපට කීපයකටම මට ආරාධනා ලැබී තිබෙනවා.ඔබ මේ වෙන කොට...?මේ වෙනකොට නම් මම පියෙක්්‍. මගේ බිරිය ගයත්‍රි ගුණරත්න. ඇය වෘත්තියෙන් ගුරුවරියක්. මගේ දියණියට දැන් වයස අවුරරුදු දෙක හමාරක්. තවත් පුංචි පැටියෙක් හෙට අනිද්දාම අපේ කැදැල්ලට එක්වෙන්න නියමිතයි.”බිරිය ඔබේ චිත්‍රපටය නැරඹුවේ නැද්ද?“ඇය තමයි පළමුව මේ චිත්‍රපටයේ තිර රචනය කියෙව්වේ. ඒ ගැන කිසිම ප්‍රශ්නයක් ඇය තුළ නැහැ.”ඇගෙන් ඔ‍ෙබ් දිවියට ලැබෙන සහයෝගය මොනවගේ ද?“ඇගෙන් විශාල සහයෝගයක් ලැබෙනවා. ඇයව මට මුණ ගැසුණේ මම කැලණිය විශ්වවිද්‍යාලයේ නිර්මාණයක නිෂ්පාදන කණ්ඩායම නියෝජනය කරමින් සිටියදී‍. ඇය එහිදී හමුවෙලා ලොකු ආදර කතාවක් තුළ ඒ වගේ ම ලොකු ප්‍රතික්ෂේප කිරීම් ප්‍රමාණයක් මැද කැමැති වෙලා විවාහ වුණා. ඇය මට ගොඩක් උදව් කරන අතරම පොඩි පොඩි මතභේදත් ඉඳහිට ඇතිවෙනවා. ඒ මගේ සමහර ක්‍රියා කලාපය නිසා.ඔබේ දියණිය ඔබේ රඟපෑම් ගැන මොනවද කියන්නේ?“ඇයට දැනටමත් තාත්තා ටීවී එකේ ඉන්නවා කියලා යම් තේරුමක් තිබෙනවා. ඇයත් මමත් නිවාඩු වෙලාවට ඇවිදින්න යනවා. සමහර විට දවස් දෙක තුන අපි දෙන්නා මිසින්ග් වෙන වෙලාවල් තිබෙනවා.ඔබේ අනාගත බලාපොරොත්තු?“මගේ වේදිකා නාට්‍යය වේදිකා ගත කරන එක තමයි බලාපොරොත්තුව. මම වේදිකාවට ඇත්තටම ආදරෙයි. වේදිකාව ඇතුළෙ මහන්සි වෙන්න කැමැතියි. එහි තිබෙන සජීවී කමට කැමැතියි. මේ ලෝකෙ ගොඩක් දේවල් වේදිකාව ඇතුළෙ සිද්ධ වෙලා තිබෙනවා. අපි එයින් අංශු මාත්‍රයක්වත් කරලා නැහැ. ඒ අංශු මාත්‍රය ඇතුළෙ පොඩි හෝ දෙයක් කරන්න මම උත්සාහ කරනවා.”තුෂාරි නේරංජා වික්‍රමසිංහඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av14081714</link>
    <topic>අපි ගැයූ චිත්‍රපට ගී චිත්‍රපට සංරක්ෂකවරුන්ට අයිති නැහැ</topic>
    <author>ජෝජ් රොබ්සන් ද සිල්වා</author>
    <content>අපි ගැයූ චිත්‍රපට ගී චිත්‍රපට සංරක්ෂකවරුන්ට අයිති නැහැඇන්ජලින් ද ලැනරෝල් ගුණතිලකඇන්ජලින්ගේ සජීවිඒක පුද්ගල ගීත ප්‍රසංගය“ලයිව් ඉන් කොන්සට්”23 වැනිදා BMICH හීදී.සිංහල චිත්‍රපට ගීතාවලියේ ජනප්‍රියතම ගී අතරින් “සිටු මැදුරේ හෝ පුංචි පැලේ” (නිල්ල සොයා) - “මා එදා දෑසින් සනසා” (හිතුවොත් හිතුවාමයි) - “ඈත දිලිසෙන හිරු සඳු රන්තරු” (අභිරහස) - “ඉර සඳ වැඳලා” (සංගීතා) - “ආදරේ හිතෙනවා දැක්කම” (දැන් මතකද) - “ආවා සොයා ආදරේ” (සුදු දුව) ඇතුළු ගීත 25 ක් එම ගී ගැයූ මුල්ම ගායන ශිල්පිනියගේ හඬින්ම සජීවි ලෙස රසවිඳින්නට අවස්ථාව මෙම 23 වැනිදා සවස 6.30 ට බණ්ඩාරනායක ජාත්‍යන්තර සම්මන්ත්‍රණ ශාලාවේදී ගීතලෝලී ඔබට උදාවනු ඇත. ඒ, ප්‍රවීණ ගායන ශිල්පිනි ඇන්ජලින් ද ලැනරෝල් ගුණතිලකගේ සජීවි ඒක පුද්ගල ගීත ප්‍රසංගය (“ඇන්ජලින් ගුණතිලක ලයිව් ඉන් කොන්සට්”) එහිදී පැවැත්වෙන හෙයින් ය. ඒ නිමිත්තෙන් ආදරණීය ඇන්ජි අක්කා අප සමඟ කළ කතාබහකි මේ.“මගේ ගීත රසික රසිකාවියන්ගේ ඉල්ලීමක් තමයි මම මේ 23 වැනිදා ඉටු කරන්නේ. මම ජෝති (එච්.ආර්. ජෝතිපාල) සමඟ චිත්‍රපට වලට ගායනා කළ යුග ගීත ඇතුළු මගේ චිත්‍රපට ගීත 24 ක් සජීවී ලෙස මම මේ ප්‍රසංගයේ දී ගයනවා. මා ගායනා කර තියෙන සරල ගීත අතරින් ‘රන් ඔරුවේ’ ගීතය පමණක් මෙහිදී ගයන්න බලාපොරොත්තු වෙනවා. මගේ ගීත රසික රසිකාවියන් කැමැති මා ගායනා කළ ගී රාශියක් තියෙනවානේ. ඉතින් ඒ අතරින් හරිම අමාරුවෙන් තමයි ගීත 25 ක් තෝරා ගත්තේ. මේ ගීත මගේම කටහඬින් සජීවි ලෙස මා ගායනා කරනවා අහන්න බලන්න ආශා කරන රසික රසිකාවියන් වෙනුවෙන්මයි මා ගායනා කරන්නේ.”ඔබට මෙම ප්‍රසංගය ඉදිරිපත් කිරීමේදී දායක වන්නේ කවුරුන්ද..?එතකොට මේ ප්‍රසංගයේ සංගීතය මෙහෙය වන්නේ අපේ ප්‍රේමනාත් කොඩිතුවක්කු. නිවේදන කටයුතු කරන්නේ ඉඳුනිල් දිසානායක සමඟ වජිර ජයවර්ධනයි. බණ්ඩාර ඇහැලියගොඩ තමයි සම්බන්ධීකරණය, නිෂ්පාදන කළමනාකරණය සහ අධ්‍යක්ෂණය කරමින් මට මේ ප්‍රසංගයේදී දායක වෙන්නේ.”එතකොට යුග ගී ගායනයෙන් දායක වෙන්නේ කවුද...?“යුග ගීත කිහිපයක්ම මම තනියෙන් ගයනවා. මතකද මං තනියම යුග ගීත sing කරපු ‘සිතුම් පැතුම්’ CD එක. එහි ඇතුළත් ‘ඈත දිලිසෙන’ - ‘ආවා සොයා ආදරේ’ - ‘මා ප්‍රාර්ථනා ආසාවෝ’ - ‘මලකින් මලකට’ - ‘මී පිරුණු සුවඳ මල් වනේ’ - ‘ජීවිතයේ කාන්තාරේ’ - ‘කලක් තිස්සේ’ - ‘මීදුම් ගලා කන්දේ’ - ‘ජීවනයේ මී වනයේ’ - ‘මල් වැහි සීතල’ - ‘සිතුම් පැතැම් සඳ ආදරේ’ - ‘නිසංසලයි සීතයි’ - වැනි ගීත වලට රසික රසිකාවියන්ගේ ආදරය හිමි වුණා. ඒ ගීත අහලා සතුටු වී බොහෝ දෙනෙකු මට හොඳ ප්‍රතිචාර දක්වා තියෙනවා. එම ගීත තැටියට අදත් රසික රසිකාවියන්ගේ ඉල්ලීම තියෙනවා. එම නිසා මං හිතනවා සමහර යුග ගීත මම තනියම ගායනා කරනවාට රසික රසිකාවියන් ආශා කරනවා. ඔවුන් සතුටු කරන්න මම ඒ දේ කරනවා.”මේ දිනවල ජනප්‍රිය වී තිබෙන “යහපත් මහරජ” ටෙලි නාට්‍යයේ ගයන තේමා ගීතය නැවත ගැයූ බව ආරංචියි.“හ්ම්..., මේ ගීතයටත් මගේ අනිකුත් ටෙලි නාට්‍ය ගීත වලට වගේම මිනිස්සු ගොඩක් ආසයි. මගේ ගායනා ජීවිතයේ පළවැනි වතාවට තමයි මා ගයපු ගීතයක් මෙහෙම මුලින් ගැයූ ගීතය ඉවත් කරලා නැවත ගයා පටිගත කර ඇතුළත් කළේ. ‘යහපත් මහරජ’ සති තුනක් විතර විකාශය වුණාට පස්සේ අපි අර මුල් ගීතය වෙනුවට නැවත ගායනා කළ ගීතය ඇතුළත් කෙරුවේ. pitch වෙනස් නොකර මට ඕනෑ විදිහට හිතලා බලලා පසුව ගීතය ගායනා කළා. දැන් ලස්සනයිනේ. කොහොමත් ගීතයක් sing කරන කොට rough sing කරන්න මං කැමැති නැහැ. ඒක තමයි මේ ගීතය මෙහෙම නැවත ගයන්න සිදුවුණේ.”රජ දහනම දෙව් ලොවක් වගෙයි රජ ඉසුරින් මත් වී නෑ ජන මතයට හිස නමා ගරු කරන යහපත් මහරජු ඔබයි පුතේ...!(පද - අතුල රන්සිරිලාල්)“හිස් ටින් එකක් වාගෙයි අපේ මේ ජීවිතේ” නම් චිත්‍රපට ගීතයේ අයිතිය පිළිබඳ මේ දිනවල සංගීත ක්ෂේත්‍රයේ කතාබහක් ඇති වී තිබෙනවා. සැබැවින්ම චිත්‍රපට ගීතයක අයිතිය හිමි විය යුත්තේ කාට ද...?“වෙනින් කාටවත්ම නෙමේ, අදාළ චිත්‍රපට ගීතය ගායනා කරපු ගායකයාට හෝ ගායිකාවට තමයි ගීතයේ අයිතිය ලැබිය යුත්තේ කියලයි මම නම් හිතන්නේ. එහෙම නැතුව පද රචකයා වචන ලියා දුන්නාට හරි, සංගීතඥයා තනුව හදලා දුන්නාට හරි විතරක්ම ඒකට ගීතයක් කියන්න බැහැ. ජාත්‍යන්තර බුද්ධිමය දේපළ නීතියේ කොහොම තිබුණත් ඕවා ලංකාවට හරියන විදිහට වෙනස් කරන්න ඕනේ. අපිට පිටරට වගේ කරන්න බැහැ. ගායනය නොකර ගීතයක් බිහි වෙන්නේ කොහොමද, තනුවකුයි පදමාලාවකුයි තිබුණාට පමණක්. රසට ගායනය කළොත් තමයි එය ගීතයක් වෙන්නේ. ඒ නිසා චිත්‍රපට හෝ‍ වෙන යම් මොන ගීතයක් හෝ එහි අයිතිය ගායකයා හෝ ගායිකාවටත් හිමිවෙන්න ඕනේ.”මෙතැනදී චිත්‍රපට ගීතයක අයිතිය චිත්‍රපටයේ නිෂ්පාදකට හෝ චිත්‍රපට සංරක්ෂකට හෝ හිමි වේ නම් එය සාධාරණ ද...?“කිසිම සාධාරණයක් නැහැ. නිෂ්පාදක මුදල් වියදම් කරලා, සංගීත අධ්‍යක්ෂ ගී පද රචකයා, ගායකයා හෝ ගායිකාව දුක් මහන්සි වෙලා ලස්සනට ගීතයක් නිර්මාණය කරපුවාම පැත්තට වෙලා කොහේවත් උන්නු සංරක්ෂකයෙකු ඒ ගීතය ඇතුළත් චිත්‍රපටය අයිති කරගත්තට ඒ ගීතය ඔහුට ඕනෑ ඕනෑ හැටියට භාවිතා කරන්න කිසිඳු අයිතියක් නැහැ. මම නම් මා ගැයූ චිත්‍රපට ගීත වල අයිතිය ඔය කාටවත්ම දෙන්නේ නැහැ. තවත් කාරණයක් තියෙනවා කියන්න.දැන් ඔය ‘හිස් ටින් එකක්’ ගීතය වගේ ගීතයක් නැවත ජනප්‍රිය වුණාම ‘හැංඟිලා තිබුණු සින්දුව අරගෙන අපියි ගෙනල්ලා ජනප්‍රිය කෙරුවේ’ වැනි කතා කියන එකත් වැරැද්දක්. ඒ ගීත ඒවා බිහි වූ යුගයේ ජනප්‍රියත්වයේ තිබුණු ගීත. ඒවා හිමි කර ගන්න ඕනෑවට කියන ඔවැනි කතා වලට අපි ඉඩ දෙන්න නරකයි. ඔය අනුන්ගේ සින්දු කියන්න තරගවලට ඉදිරිපත් වෙන ළමයි හරි, ඒ තරග පවත්වන රූපවාහිනී හෝ ගුවන් විදුලි channel වලට හරි කිසිම අයිතියක් නැහැ එම ගීත ගෙනාවේ එයාලයි කියන්න. ඔය හැමෝටම තියෙන්නේ මුදල් තණ්හාව. සූක්ෂ්ම ලෙස අනුන්ගේ දේ කොල්ල කෑමයි ඔවුන් මේ කරන්නේ. ඔවුන් කරන්නේ අපරාධයක්.”තරු පරපුරේ ගායක ගායිකාවන් පිළිබඳ ඔබ හිතන්නේ වෙනස් අයුරින් නේද..?“ඔව්. මම ඔවුන්ට ‘සුපර් ස්ටාර්ස්’ කියන්නේ නැහැ. මම කියන්නේ ඔවුන් තරගවලට ඉදිරිපත් වෙන ළමයි. ඔවුන් ගයන්නේ අනුන්ගේ ගීත. channel වලින් එයාලව උලුප්පලා පෙන්නුවාට විතරක්ම සුපර් ස්ටාර්ස්ලා වෙන්නේ කෙහොමද. ජනතාවගේ ආදරය දිනා ගන්න හොඳ ගී නිර්මාණ එකක් වත් ඔවුන් තව බිහි කරලා තියෙනවද. ලැජ්ජා නැද්ද ඉතින් එයාලට සුපර් ස්ටාර්ස්ලා කියන්න. එහෙම නම් සුපර්, සුපර්, සුපර් - සුපර් ස්ටාර්ස්ලා අපියි.”සිංහල චිත්‍රපට පසුබිම් ගී අතර වැඩිම යුග ගී ගණනක් ගයා ඇත්තේ එච්.ආර්. ජෝතිපාල සමඟ ඔබ නේද...?“ජෝතිගෙයි මගෙයි කටහඬ චිත්‍රපට ගීත වලදී ඕනෑම නළුවෙකුට හා නිළියකට ගැළපුණු හින්දා තමයි අපි දෙන්නාට වැඩි යුග ගීත ගණනක් ගයන්න ලැබුණේ. අපේ ගීත කවදාවත්ම මිනිස්සුන්ට එපා නොවන අයුරින් අපි රසට ගායනා කළා. හැබැයි ඉතින් ජෝති නැතුව සිංහල සිනමාව වැටුණා කියන සමහරුන්ට වැටහෙන්නේ නැති ප්‍රශ්නයක් තියෙනවා. ‘එච්චර වටිනා ජෝතිගේ සින්දු අනුන්ට ගයන්න විකුණන්නේ ඇයි..?’ කියන ප්‍රශ්නයයි ඒ. හරි නම් ඒ ගීත කාටවත්ම ගයා විකෘති කරන්න නොදී ආරක්ෂා කිරීම නේද කරන්න ඕනේ. එහෙම විකෘති කරපු ජෝතිගේ සින්දු කනකින් අහන්න පුළුවන් ද කාටවත්ම. දෙවියන් වහන්සේ මට ශක්තිය දීලා තියෙනවා මේවා කෙළින් කියන්න.ඕනෑ නම් වැරදි කරන්නේ කවුද කියලා මං එළිදරව් කරන්නම්. දැන්වත් අපේ ගීත අනුන්ට විකිණීම නවත්වන්නයි මං කියන්නේ. අපේ ගීත විකුණන අය කරන්නේ ඒ ලස්සන ගීත විකෘති කර විනාශ කර දාන්න අනුබල දීමක්නේ. මුදල් තණ්හාව තිබුණාට එහෙම අපරාධ වලට හවුල් වෙන්න එපා කියලයි මං අපේ ගීත විකුණන අයට කියන්නේ. අපේ ඒ ලස්සන ගී එහෙමම තිබුණාවේ. එය නේද හොඳ? කොහොම වුණත් අපේ ගීත රසිකයෝ ඒ ගීත අපේ හඬින්ම අහන්න හැමදාමත් ආශා කරනවා. මගේ මේ ගීත ප්‍රසංගයේ මම ඒ ගීත වැඩි ගණනක් ගායනා කරනවා ඔබට රස විඳින්න. අපිට channel වලට සල්ලි දීලා මේ ගීත ප්‍රචාරය කරන්න පුළුවන්කමක් නැහැ. ඒ නිසයි අපි මෙවැනි ප්‍රසංගයකින් රසික ඔබ වෙනුවෙන් අපේ ගීත ඉදිරිපත් කරන්නේ. එන්නකෝ, 23 වැනිදා හැන්ඳෑවට බණ්ඩාරනායක සම්මන්ත්‍රණ ශාලාවට ඔයාලත්.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av14081715</link>
    <topic>විවේකයක් ලැබුණාම යාල, උඩවලවේ යනවා</topic>
    <author>ගාමිණී සුසන්ත</author>
    <content>විවේකයක් ලැබුණාම යාල, උඩවලවේ යනවාවෛද්‍ය බිම්සර සේනානායකකොළඹ ආනන්දයට පාසල් ගිය ඔහු වසර කීපයක් ම ගත කළේ ආනන්දයේ පාසල් නේවාසිකාගාරයේය. නේවාසිකාගාරයේ සිටින සෑම සිසුවකුම වැඩ කළ යුතු වන්නේ කිසියම් කාලසටහනකට අනුවය. සෙල්ලම් කිරීමට, ආහාර ගැනීමට මෙන් ම නේවාසිකාගාරයේ කාමරය පිරිසුදු කර ගැනීමට ද නියමිත වේලාවක් ඇත.නියමිත වේලාවට වැඩ කටයුතු නොකළ විට සිදුවන්නේ දඬුවම් විඳින්නටය; ඇතැම් විටෙක ගුටි කන්නටය. ආනන්දයේ පාසල් නේවාසිකාගාරයේ හොඳම කාමරය තේරීමේ තරගයක් සෑම වසරකම පැවැත්වේ. එහිදී වටිනා ත්‍යාග ද ලැබේ. ඒ වසරේ එම ත්‍යාගය හිමිකර ගැනීමේ ආශාවක් ඔහුට ඇති විය. ඒ නිසා දිනක් නියමිත වේලාවට අමතරවද ඔහු කාමරය පිරිසුදු කළේය.එදින පාඩම් කිරීමට ඔහුට කාලය මදි විය. මේ බව දැනගත් නේවාසිකාගාර පාලකවරයා ඔහුව කැඳවා දැඬුවම් කළේය. එදින ඔහුට හොඳටම ගුටි කන්නට සිදු විය.මේ අත්දැකීමට එදා මුහුණ දුන්නේ බිම්සර නම් පාසල් සිසුවාය. අද ඔහු වැඩිහිටියෙකි; ලංකාවේ සිටින දක්ෂතම විශේෂඥ වෛද්‍යවරයෙකි. පාසල් ජීවිතය තුළ සිදුවූ එවැනි සිදුවීම් ඔහු සිහිපත් කරන්නේ අපරිමිත සතුටකිනි. අද “ඉසිවර අරණ” විශේෂාංගයට අප එක් කරගත් ඔහු කොළඹ ජාතික රෝහලේ ස්නායු රෝග පිළිබඳ විශේෂඥ වෛද්‍ය බිම්සර සේනානායක මහතාය. අපි ඔහුට සවන් දෙමු.“මම ඉපදුණේ හැදුණේ වැඩුණේ කොළඹ තිඹිරිගස්යාය ප්‍රදේශයේ. මගෙ තාත්තා විනිශ්චයකාර වරයෙක්, ජනාධිපති නීතිඥවරයෙක්. ඔහු ලයනල් සේනානායක. අම්මා නාලිනි සේනානායක. තාත්තා තවමත් රැකියාවේ යෙදිල ඉන්නවා. මට ඉන්නෙ නංගියි මල්ලියි. මම පුංචි කාලෙ ඉඳලම පාසල් ගියේ ආනන්දයට. මගෙ සීයත්, තාත්තත් පාසල් ගිහින් තියෙන්නේ ආනන්දයටමයි.මගේ අම්මාගේ තාත්තා තමයි ආනන්දයේ පළමු ක්‍රිකට් නායකයා. ඔහු ඩී.එල්. ගුණසේකර. ඒ 1912 දී පමණ. පුංචි කාලෙ ඉඳලම මම ක්‍රිකට් ක්‍රීඩාවට ප්‍රිය කළා. අපේ පවුලේ බොහෝ දෙනෙක් නීතිඥ වෘත්තියේ යෙදිල සිටි අය. මම කුඩා කාලයේ අවුරුදු කීපයක්ම ආච්චියි සීයයි එක්ක ජීවත් වුණා. මගෙ සීය රේඩියෝ එකෙන් ක්‍රිකට් තරග අහන හැටි මට තාම මතකයි. මම පාසල් යන කාලෙ අර්ජුන රණතුංගව මට හොඳට මතකයි. අර්ජුන අවුරුදු කීපයක් මට වඩා ජ්‍යෙෂ්ඨයෙක්.මම කැමැතිම ක්‍රීඩාව ක්‍රිකට් වුණාට ක්‍රීඩා කරන්න කැමැතිම ටෙනිස්. පාසල් ජීවිතය හරිම සුන්දරයි. විශේෂයෙන් ම පාසල් නේවාසිකාගාරයේ ගත කළ ජීවිතය. සංගීතයට කුඩා කාලයේ ඉඳලම මගෙ හිතේ විශේෂ ඇල්මක් තිබුණා. විෂයක් හැටියට සාමාන්‍ය පෙළ දක්වා මම සංගීතය හැදෑරුවා. දැනුත් මම යාළුවන් මිතුරන් අතර ගීත ගායනා කරනවා. නමුත් ගායනයේ විශේෂ හැකියාවක් මට නැහැ.“වෛද්‍යවරයෙක් වෙන්න ඕන කියන හැඟීම පුංචි කාලෙ ඉඳලම මට තිබුණා. මගෙ අම්මාගෙ නංගි වෛද්‍යවරියක්. උසස් පෙළ සමත් වෙලා උතුරු කොළඹ (රාගම) වෛද්‍ය විද්‍යාලයට ඇතුළත් වෙන්න මට හැකි වුණා. වෛද්‍ය විද්‍යාලයේ ගත කළ ජීවිතයත් හරිම සුන්දරයි. වෛද්‍ය විද්‍යාලයේ සිටින විටත් මම ටෙනිස් ක්‍රීඩාවේ නිරත වුණා. මගේ බිරිය නිලන්ති මගේ වසරේම ශිෂ්‍යාවක්. අපි දැන හඳුනා ගත්තේ වෛද්‍ය විද්‍යාලයේදී. ඇය දැන් රජයේ සේවයෙන් ඉවත් වෙලා පෞද්ගලික රෝහලක සේවය කරනවා. අපිට ඉන්නේ දුවලම තුන්දෙනෙක්. ලොකු දුවත් දැන් වෛද්‍ය ශිෂ්‍යාවක්. අනෙක් දෙන්නා තාම පාසල් යනවා.”“ගීත රස විඳින්න මම හරිම කැමැතියි. වාහනයේ යන එන විටත් ගීතයක් රස විඳින්න මම පුරුදුවෙලා ඉන්නවා. ආචාර්ය අමරදේවයන්, නන්දා මාලිනිය, සුනිල් එදිරිසිංහ වැනි ශිල්පීන්ගේ ගීත වලට මම ගොඩක් ඇලුම් කරනවා; ආදරය කරනවා. එවැනි ගීතවලට අමතරව හින්දි ගීත, ඉංග්‍රීසි ගීතත් මම ඉතාම ආශාවෙන් රස විඳිනවා. බටහිර ශාස්ත්‍රීය සංගීතයට මම ඉතා ප්‍රිය කරනවා. වැඩියෙන් ම බැලෙන්නේ ඉංග්‍රීසි චිත්‍රපට. ළඟදීම බලපු චිත්‍රපටය තමයි “The Butler”.“විශේෂඥ වෛද්‍යවරයෙක් හැටියට කාර්ය බහුල ජීවිතයක් ගත කරන්න සිදු වුණත් මේ රැකියාවෙන් මම විශාල තෘප්තියක් ලබනවා. එක් දිනකදී ලංකාවේ විවිධ ප්‍රදේශවලින් එන රෝගීන් විශාල සංඛ්‍යාවකට ප්‍රතිකාර කරන්න මට අවස්ථාවක් ලැබෙනවා. ඇතැම් විට මරණාසන්නව අප වෙත එන රෝගීන්ට ප්‍රතිකාර කරල ඔවුන් සුවපත් වෙලා නිවෙසට යනව දකින විට දැනෙන සතුට මිල කරන්න අමාරුයි. මේ වෘත්තියේ යෙදිල ඉන්න නිසා රෝගීන්ව සුවපත් කරල කුසල් රැස් කරගන්න හොඳ අවස්ථාවක් ලැබිල කියල මම විශ්වාස කරනවා.ඒක මේ වෘත්තිය නිසාම ලැබුණු දෙයක්. ඒ වගේ ම ජීවිතය දිහා විවෘත මනසකින් බලන්න හැබෑ ජීවිතය මොකක්ද කියල හඳුනාගන්න මේ රැකියාව නිසා හැකිවෙලා තියෙනවා. ඇතැම් ස්නායු රෝග නිසා යොවුන් වියේ පසුවන සුන්දර තරුණ තරුණියන් පවා ඇවිදගන්න බැරිව එක්තැන් වුණු අවස්ථා මම දැකල තියෙනවා. ඒ වගේ අවස්ථාවල මේ ජීවිතයේ සැබෑ තත්ත්වය අවබෝධ වෙනවා. උඩඟුකම, මාන්නය වගේ හැඟීම් කොච්චර නම් පුහු දේවල් ද කියල අවබෝධ වෙනවා. මගෙ ළඟ තිබුණු යම් යම් අඩුපාඩුකම් හදාගන්නත් මේ රැකියාව මට උපකාර වෙලා තියෙනවා කිව්වොත් හරි.”“මම සංචාරය කරන්න ඉතාම කැමැති කෙනෙක්. ඉඩක් ලැබුණු අවස්ථාවල විදෙස් රටවල වගේ ම ලංකාවේ විවිධ ප්‍රදේශවලත් සංචාරය කරන්න මම ගොඩක් ප්‍රිය කරනවා. ලෝකයේ සෑම මහද්වීපයකම වගේ මම සංචාරය කරල තියෙනවා. විශේෂයෙන් ම බටහිර රටවල් සෑම එකකටම වගේ මම ගිහින් තියෙනවා. සංචාරය කරන්න කැමැතිම රට තමයි ජපානය. ලංකාවේ වනෝද්‍යානවල සංචාරයත් මගේ ප්‍රියතම විනෝදාංශයක්. මම කුඩා අවදියේ මගෙ තාත්ත පුත්තලම උසාවියේ විනිශ්චය කාරවරයා විදියට වැඩ කළා.ඒ කාලේ විල්පත්තුව වනෝද්‍යානය අයිතිව තිබුණේ පුත්තලමට. ඒ දවස්වල අපේ සෑම පාසල් නිවාඩුවකටම විල්පත්තුව වනෝද්‍යානයේ සංචාරය කරනවා. ගොඩක් වෙලාවට වනෝද්‍යානයේ තියෙන “කාලවිල්ලු” බංගලාවේ නැවතිලා ඉන්නවා. ඒ බංගලාව ඉදිරිපිට විශාල විලක් තියෙනවා. ඒ විලට රෑට එනවා වල් අලි. ඒක හරිම සුන්දර දර්ශනයක්. දැනුත් මට විවේකයක් ලැබුණාම පවුලේ අයත් එක්ක යාල, උඩවලව වැනි වනෝද්‍යානවලට යනවා.”“මම පුංචි කාලෙ මගේ දෙමවුපියන් ජීවිතයේ වටිනාකම් ගැන හොඳින් කියල දීල තියෙනවා. මම ඉගෙන ගත්ත ආනන්දයෙනුත් ජීවිතයට විශාල පන්නරයක් ලැබුණා. විශේෂඥ වෛද්‍යවරු හැටියට මතේ බිරියටත් බටහිර රටවලට ගිහිං වැඩ කිරීමේ හැකියාව තිබුණත්, අපි මේ රට දාල යන්න කැමැති නෑ. අපි මේ රටට ආදරෙයි. මේක හරිම සුන්දර රටක්. මේ ර‍ෙට් වටිනාකම දැනෙන්න ලෝකයේ අනෙක් රටවල සංචාරය කරන්න ඕන.”ගාමිණී සුසන්තඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av14081716</link>
    <topic>නාට්‍ය කලාව ගැන දැන් මට සිහින නෑ</topic>
    <author>ගාමිණී සුසන්ත</author>
    <content>නාට්‍ය කලාව ගැන දැන් මට සිහින නෑබුද්ධික දමයන්තඔහු සැබෑ නාට්‍ය කලාව වෙනුවෙන් ම කැපවූ නිර්මාණකරුවෙකි; වේදිකා නාට්‍ය ලෙස විවිධ දේ සමාජයට පැමිණ ඇති යුගයක හරවත් වේදිකා නාට්‍ය නිර්මාණය සඳහා කැපවූවෙකි. ඔහු බුද්ධික දමයන්තය. “අධිපතියාගේ මරණය”, “පාදඩයා”, “පළිඟු රෑන”, “දවස තාම ගෙවුණේ නෑ”, “බන්සි මැරිලා නෑ”, “සිංදු කිරිල්ලී”, “චේ ගුවේරා” වැනි වේදිකා නාට්‍යවල මෙන් ම තවත් වේදිකා නාට්‍ය රැසකම නිර්මාණකරුවා බුද්ධික දමයන්තය.ඔහුගේ නාට්‍ය අතරින් නාට්‍ය කීපයක්ම රාජ්‍ය සම්මානයට ද පාත්‍ර වී ඇත. “හෙටක් නැති රටක්” බුද්ධිකගේ නවතම නාට්‍ය නිර්මාණයි. “හෙටක් නැති රටක්” නාට්‍යයේ මංගල දැක්ම මෙම මස 22 වැනිදා සවස 6.45 ට ලයනල් වෙන්ඩ්ට් රඟහලේදී පැවැත්වීමට නියමිතය. බුද්ධිකගේ නවතම නාට්‍ය පිළිබඳව විමසා බලන්නටත් ලංකාවේ නාට්‍ය කලාවේ වත්මන් තත්ත්වය පිළිබඳව විමසන්නටත් “රසඳුන” වෙනුවෙන් පසුගිය දිනෙක අපි ඔහුව හමුවීමු.ඔබේ නවතම නාට්‍ය නිර්මාණය පිළිබඳව මුලින්ම කතා කරමු...ඔව්, “හෙටක් නැති රටක්” වේදිකා නාට්‍ය දකුණු අප්‍රිකානු නාට්‍යකරුවකු වන මයික් වැන්ගාන් ගේ Green Man Flashing 2004 නම් නාට්‍යයේ සිංහල පරිවර්තනයයි. මෙය පරිවර්තනය කළේ ප්‍රගීත් අලුත්වත්ත විසින්. වසර ගණනාවක් තිස්සේ සුදු ජාතික පාලකයින් විසින් දකුණු අප්‍රිකාවේ පවත්වාගෙන ගිය මර්දනකාරී වර්ගභේදවාදී පාලන සමය අවසන් වීමෙන් පසුව නිදහස් ප්‍රජාතන්ත්‍රවාදී රාජ්‍යයක් ලෙස දකුණු අප්‍රිකාව නැවත නැගී සිටීමට දරණ උත්සාහය. ඒ තුළ සිදුවන දකුණු අප්‍රිකාවේ සමාජ හා දේශපාලන විපර්යාසයේ යථා ස්වරූපය “හෙටක් නැති රටක්” වේදිකා නාට්‍යයෙන් නිරූපණය වෙනවා. , 1999 වර්ෂයේදී පැවැත්වුණු දකුණු අප්‍රිකාවේ දෙවැනි නිදහස් ප්‍රජාතන්ත්‍රවාදී මැතිවරණයට සති හයක කාලයක් තිබියදී එරට සුදු ජාතික කාන්තාවක වන ගැමී ඇන්ඩර්සන් එරට ප්‍රධාන දේශපාලන පක්ෂයක නායකයකු වන කළු ජාතික ඇමැතිවරයකු අතින් දූෂණයට ලක්වෙනවා.එම ඇමැතිවරයා එළඹෙන මහ මැතිවරණයට ඉදිරිපත්වීමට නියමිත අපේක්ෂකයෙක්. එම සිදුවීමෙන් පසුව එම සුදු ජාතික කාන්තාවගේ හිතවතියක වන මානව හිමිකම් කටයුතු පිළිබඳ ක්‍රියාකාරී නීතිඥවරියක වන ඇනා රිචඩ්ස්, කළු ජාතික ඇමැතිවරයාට විරුද්ධව නීතිය මඟින් කටයුතු කිරීමට උත්සාහ ගන්නවා. මෙය සත්‍ය කතාවක්. මේ සිදුවීම ඇසුරිනුයි මෙම නාට්‍යය නිර්මාණය වී තිබෙන්නේ.මෙම නාට්‍ය දකුණු අප්‍රිකාවේ දේශපාලන පසුබිම පදනම් කරගෙන නිර්මාණය වූවක් වුවත් එහි අන්තර්ගතය වර්තමාන ලෝකයේ මානව අයිතිවාසිකම්, සමාජ සාධාරණත්වය මෙන්ම ප්‍රජාතන්ත්‍රවාදී නිදහස අගයන සෑම සමාජයකටම සංවේදී අත්දැකීමක් කියා මම විශ්වාස කරනවා. ජයනි සේනානායක, රජිත හේවාතන්ත්‍රි, ඕෂදි ගුණසේකර, සමන් චන්දන සහ මම මෙහි රංගනයට දායක වෙනවා.ඔබ නාට්‍ය කරණයට පිවිසිලා බොහෝ කලක් නේද?අවුරුදු 20 ක් තිස්සේ මම දැන් නාට්‍ය කලාවේ ඉන්නවා. මටත් ඉස්සර ගොඩක් සිහින තිබුණා මේ නාට්‍ය කලාව ගැන. නමුත් දැන් ඒ සිහින එකක්වත් මට නැහැ. මම දැන් කරන්නේ වැඩ කරන එකයි; නිර්මාණකරණයේ යෙදිල ඉන්න එකයි. හැබැයි කවුරුවත් කියල එහෙම නෙමෙයි. මට හිතෙන විදියට ලංකාව තුළ අත්හැරල දමල තියෙන කලා මාධ්‍යයක් තමයි නාට්‍ය කලාව. අපේ රටේ කාටද නාට්‍ය ඕන.ඔබට දැනෙන විදියට මොනවද අපේ ර‍ෙට් නාට්‍ය කලාවට තිබෙන ගැටලු?මේ රටේ ඕනෑම ක්ෂේත්‍රයක් පිළිබඳව වගකීමක් ගන්න පුද්ගලයින් පිරිසක් සිටියත් නාට්‍ය කලාව පිළිබඳ වගකීමක් ගන්න කෙනෙක් පසුගිය අවුරුදු 50 තුළම සිටියේ නෑ. දැනුත් නෑ. මේ රටේ නාට්‍යකරුවන්ට නාට්‍ය පුහුණු වෙන්න තවමත් සුදුසු ස්ථානයක් නෑ. මීට අවුරුදු ගණනාවකට ඉස්සරත් සුගතපාල ද සිල්වා මහත්තයල නාට්‍ය පුහුණුවීම් කරල තියෙන්නේ පාසල් පන්ති කාමරවල. දැන් නාට්‍ය පුහුණු වෙන්නෙත් ඒ වගේ තැන්වලම තමයි. මේ රටේ නාට්‍ය කලාව තියෙන්නේ ඒ ව‍ගේ තැනක.හොඳ නාට්‍යයක් ඉදිරිපත් කරන්න රුපියල් ලක්ෂ 10 ක් 15 ක් විතර වැය වෙනවා. ඒ වගේ මුදලක් වියදම් කිරීමේ හැකියාවක් මම වගේ පුද්ගලයකුට නැහැ. ඉතින් නිෂ්පාදකවරු කීපදෙනෙක් සොයාගන්න විශාල මහන්සියක් ගන්න ඕන. මෙවැනි දුෂ්කරතා මැද තමයි මේ රටේ නාට්‍ය කලාවේ යෙදිල ඉන්න වෙලා තියෙන්නේ. හැබැයි මේක අලුත් දෙයක් නෙමෙයි. එදා ඉඳලම තත්ත්වය මේක තමයි. නාට්‍ය කලාවට තියෙන කැක්කුම උනන්දුව නිසාම මේ දුක කාගෙන නාට්‍ය කලාවම කරගෙන යනවා. නාට්‍යකරුවා කියන්නේ අහසෙ ඉන්න කෙනෙක් නෙමෙයි. මේ මහපොළොව මතම ජීවත්වන කෙනෙක්. ඉතින් ඒ මනුස්සයට තමන්ගෙ කලාව හොඳින් කරගෙන යන්න අවස්ථාව තියෙන්න ඕන.ඔබේ නාට්‍ය පෙන්වන්නේ කොළඹ අවට පමණද?නැහැ එහෙම දෙයක් නෑ. නමුත් මිනිසුන්ගේ බුද්ධියට ආමන්ත්‍රණය කරන හොඳ නාට්‍ය නිර්මාණයක් පෙන්වන්න කොළඹ නගරයේත් හොඳ රඟහල නැත්නම් ගම්වල කොයින්ද ඒවාට සුදුසු තැන්. ගම්වල තියෙන රැස්වීම් ශාලාවල නාට්‍ය පෙන්වන බව ඇත්ත. නමුත් ඒවා මොන මට්ටමක තියෙන නාට්‍යද කියන එක ගැටලුවක්. අනෙක ගම්වල ඉන්න මිනිස්සු දැන් නාට්‍ය කියල හඳුනාගෙන තියෙන්නේ අමුතුම කලාවක්.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av14081717</link>
    <topic>‘බයිලා චක්‍රවර්ති’ යනු එම්.එස්.ප්‍රනාන්දු පමණකි</topic>
    <author/>
    <content>‘බයිලා චක්‍රවර්ති’ යනු එම්.එස්.ප්‍රනාන්දු පමණකි‘චක්‍රවර්ති’ යන ගෞරවාන්විත යෙදුම කෙරෙහි අවධානය යොමු කිරීම මැනවැයි ම‍ා අදහස් කළේ මෙම යෙදුම සම්බන්ධයෙන් පසුගිය සතියේ ‘රසඳුන’ කලාපයක පළවූ ලිපියක් හේතුකොටගෙනය.අද බොහොමයක් රූපවාහිනී නාළිකා ඔස්සේ විවිධ වැඩසටහන් විකාශය කරතත්, එයින් ප්‍රමුඛ ස්ථානය ලබා දී ඇත්තේ සුපිරි තරු සොයා යන සුපර් ස්ටාර්, ඩ්‍රීම් ස්ටාර් වැනි වැඩසටහන්වලටය. එය හොඳය. එහෙත් එම වැඩසටහන් පවත්වාගෙන යන ක්‍රමවේදය එතරම්ම ඵලදායී නොවේ. මෙයින් අපේ රටට ගැළපෙන, සංස්කෘතියට ගැළපෙන, කලාවට ගැළපෙන යමක් බිහිවන්නේ ද නැද්ද යන වග සොයා බැලීම වටී.අද සංවාදයට තුඩු දී ඇති ‘චක්‍රවර්ති’ යන ගෞරවනීය යෙදුම කෙරෙහි ඇතැම්හු කතාබහ කරති. මෙම කතිකාවේ කතානායක ලෙස අප දකින්නේ දශක ගණනාවක් හෙළ සංගීත ක්ෂේත්‍රයේ නොමැකෙන නමක් තබමින් විශිෂ්ට සේවාවක් ඉටු කළ, බලසම්පන්න ප්‍රතාපවත් මිනිසෙකුය. ඔහු අන් කිසිවෙකු නොව මහගේ සැම්සන් ප්‍රනාන්දුය. එම්.එස්.ප්‍රනාන්දු නමින් පසුව අපි ඔහුව හඳුනාගත්තෙමු. දයාබර රසිකයන් හා හිතවතුන් ඔහුට ආමන්ත්‍රණය කළේ එම්.එස්. යනුවෙනි.ඇන්ටන් සමන්ප්‍රියඑම්.එස්. අපට අමුතු ගණයේ පුද්ගලයෙකු නොවේ. දශක 4කට වැඩි කාලයක් සංගීත ක්ෂේත්‍රයේ රැඳී සිටිමින් සිය රසිකයන් වෙනුවෙන් තම කාර්යභාරය මැනවින් ඉටු කළ යුගපුරුෂයෙකි. වාද බයිලාවට වඩා කෝරස් බයිලාවට මුල් තැන දෙමින් සමාජයට හිතකර නිර්මාණ රැසක් බිහි කිරීමේ පුරෝගාමියා වූයේ ද ඔහුය. භාෂා 5කින් ගීත ගැයීමේ හැකියාව ඔහුටම ආවේණික වූ නැටුම් කලාව මේ සියල්ල හේතුවෙන් දෙස් විදෙස් රසික ප්‍රජාව මොහුට හදවතින්ම ඇලුම් ක‍ළහ.ඒ නිසාම ඔහුට ලැබෙන ගෞරවයක් වශයෙන් ‘බයිලා චක්‍රවර්ති’ යන නාමය ප්‍රදානය විය. එය එසේ සිදුවූයේ එයට එකම සුදුස්සා ඔහු වන බැවිනි. එයින් පිදුම් ලද ඔහු ‘‘රන් නෙළුම්” සම්මානයෙන් ද පිදුම් ලැබීය. එසේ නම් “බයිලාවට චක්‍රවර්ති නම් ඔහු පමණක් විය යුතුය. යම් කිසිවෙකු එම ගෞරවාන්විත ප්‍රදානය සැහැල්ලුවට ගනිමින් අනුන්ගේ ගීත ගයමින් තරගවලට ඉදිරිපත් වන නවකයන්ට ‘චක්‍රවර්ති’ යන ගෞරව නාමය නිකම් හෝ යෙදීම එම්.එස්.ප්‍රනාන්දු නම් විශ්වකර්ම කලාකරුවාට කරන අගෞරවයක් ලෙස අපි දකිමු.දැන හෝ ‍ෙනාදැන ගීත ශ්‍රාවකයන් නොමඟ යවන අයුරින් මෙවැනි ප්‍රකාශ සිදුවන්නේ නම් වාද විවාදවලට යනවාට වඩා එය නිවැරැදි කර ගැනීම වටී. එපමණක් නොව කුමන හෝ ගෞරව නාමයක් ප්‍රාදේශීය මට්ටමින් ද ලබා දිය නොහැකිය. අවසාන වශයෙන් තව දෙයක් සඳහන් කළ යුතුය. “පිය පුතු” උරුමයට අප ගරු කළ යුතුය. ඒ උරුමය හරහා එම්.එස්.ප්‍රනාන්දු නම් කලාකරුවාගේ පුතණුවන් වන සරත් ප්‍රනාන්දු මෙම ප්‍රකාශයට ප්‍රතිචාර දැක්වීම සාධාරණය. බයිලා චක්‍රවර්ති නම් එක් අයෙකු පමණයි. ඔහු නම් එම්.එස්.ප්‍රනාන්දු ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av14081718</link>
    <topic>හෙන්රි ප්‍රියශාන්ත ආධාරයට ‘රූපා ගී සරණිය’ 30 දා</topic>
    <author/>
    <content>හෙන්රි ප්‍රියශාන්ත ආධාරයට ‘රූපා ගී සරණිය’ 30 දාකලාකරු හෙන්රි ප්‍රියශාන්ත මැන්දිස් මහතාගේ දෙනෙත් සුව කිරීමේ සැත්කමට ආධාර පිණිස ප්‍රවීණ ගායිකා රූපා ඉන්දුමතීගේ ‘රූපා ගී සරණිය’ මෙම මස 30 වැනිදා සවස 6.00 ට මොරටුව බෞද්ධ මන්දිර ශාලාවේදී පැවැත්වේ.මෙහි ප්‍රධානත්වය තැපැල් ඇමැති ජීවන් කුමාරතුංග මහතා සහ මොරටුව පුරපති සමන්ලාල් ප්‍රනාන්දු මහතා උසුලති.ප්‍රවීණ ලේඛිකාවක් වන සුමිත්‍රා රාහුබද්ධ. කරුණා පෙරේරා, යමුනා මාලිනී පෙරේරා, සමන්මලී පද්මකුමාර, විජය ලක්ෂ්මී මෙන්ඩිස් ලියු කෙටිකතා ඇතුළත් කෘතියක් ‘ප්‍රේමයේ සිත්තම්’ නමින් එළිදැක ඇත. සුමිත්‍රා ලියූ කෙටිකතා දෙකක් යමුනා ලියූ කෙටිකතා දෙකක් කරුණා ලියූ කෙටිකතා තුනක් සමන්මලී ලියූ කෙටිකතා තුනක් විජයලක්ෂ්මී ලියූ කෙටිකතා තුනක් මෙහි එයි.කවරයේ හා ඇතුළත චිත්‍ර අරවින්ද සේනාධීර ගේ වන අතර කවරය හා පිටු සැලසුම් නිර්මාණය රෙක්ෂි වසන්ත ‍ගෙනි. ‘ප්‍රේමයේ සිත්තම්’ නුගේගොඩ සරසවි ප්‍රකාශනයකි.වෛද්‍ය අජිත් ජයරත්න ඉදිරිපත් කරන ‘සර්ගම්’ ඒකපුද්ගල හින්දි ගීත ප්‍රසංගය මෙම 22 වැනි සිකුරාදා සවස 5.00ට කොළඹ ඉන්දියානු සංස්කෘතික මධ්‍යස්ථානයේ දී පැවැත්වේ.සංගීතවේදී මර්වින් ප්‍රියන්ත සංගීතවත් කරන ‘සර්ගම්’ ප්‍රසංගය මොහොමඩ් රාෆි, කිෂෝර් කුමාර්, තලාත් මෙහෙමුද්, හේමන්ත් කුමාර් එදා ගැයූ මියුරු හින්දි ගීතාවලියකින් රස ගැන්වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av14081719</link>
    <topic>මරණය නමැති සුන්දර ඉරණමට රෙබෙකා මුහුණ දුන්නා</topic>
    <author>නුවන්ති උදටියාවල</author>
    <content>මරණය නමැති සුන්දර ඉරණමට රෙබෙකා මුහුණ දුන්නා‘වෙද හාමිනේ’ ටෙලි නාට්‍යයේ රෙබෙකා සමඟ රඟපෑ කමල් අද්දරආරච්චි කියයිජයන්ත චන්ද්‍රසිරිගේ ‘වෙද හාමිනේ’ ටෙලි නාට්‍යයෙන් ප්‍රේක්ෂකයන් හඳුනාගත් ප්‍රකට ටෙලි නාට්‍ය නිළි රෙබෙකා නිර්මලි පසුගිය දා අභාවප්‍රාප්ත වූවාය. මහරගම පිළිකා රෝහලේ ප්‍රතිකාර ලබමින් සිටි ඇය මියයන විට 49 වැනි වියේ පසු වූවාය.පිළිකාව සුව කරන්නියක ලෙස ‘වෙද හාමිනේ’ හි රඟපාන විට ඇයගෙන් බෙහෙත් ගැනීමට පැමිණි රෝගියකුගේ චරිතයට පණ පෙව්වේ ප්‍රවීණ නළු කමල් අද්දරආරච්චිය. දෛවයේ කුරිරු සරදමක් ලෙසින් පිළිකා රෝගයකින්ම මරණය වැළඳගත් රෙබෙකා පිළිබඳ කමල් අද්දරආරච්චි රසඳුනට අදහස් දැක්වූයේ මෙසේ යි.“මිනිස්සු ඉපදෙනවා මැරෙනවා. අපටත් කවදාහරි දවසක ඔය තත්ත්වයට මුහුණ දෙන්නට සිදු වෙනවා. මං හිතනවා වයසට ගිහිල්ලා ජරාවට යන්නෙ නැතිව සුන්දර විදියටම ඉන්නකොට මරණය සිද්ධ වෙනවා නම් ඒකත් සුන්දර දෙයක් කියලා. ඉතින් රෙබෙකාටත් මේ ඉරණම අත්වුණා.සුන්දර මිනිස්සු අපිව අතහැරලා යනකොට දරාගන්න ටිකක් අමාරුයි. එක වෙලාවකට හිතෙනවා ඇයට තව කාලයක් ටෙලි නාට්‍යවල රඟපාමින්, ප්‍රේක්ෂක ආදරය දිනා ගනිමින් මේ ක්ෂේත්‍රයේ අපි එක්ක වැඩ කරන්න තිබුණා කියලා. මොකද ඉතා කෙටි කලකින් ඇයට තමන්ගෙ ගමන නිමා කරන්න සිද්ධ වුණා. නමුත් ඇය රැගෙන ආ ආයුෂ තමයි ඒ. කවදා හිටියත් අපිට මේ ලෝකෙ අතහැරලා යන්න වෙනවා. නමුත් ඉතින් අපි ඉන්න කාලෙ කරපු දේවල් මිනිස්සුන්ගෙ හිත්වල හැමදාම රැ‍ඳෙනවා නම් ඒක තමයි වැදගත් වෙන්නෙ.‘වෙද හාමිනේ’ විකාශය වෙලා අවුරුදු ගණනාවක් ගියත් රෙබෙකාගේ මතකය අදටත් ප්‍රේක්ෂකයන් අතර තියෙනවා. විජය කුමාරතුංගයන් වැනි ක්ෂේත්‍රයේ හිටපු දැවැන්ත චරිත ගත්තත් එහෙමයි. රූපය නොවෙයි මිනිස්සු අතර හැමදාම තියෙන්නෙ නාමය විතරයි.ඇත්ත වශයෙන්ම රෙබෙකා කියන්නෙ ඉරිසියාව, ක්‍රෝධය නැති අවංක කෙනෙක් ලෙසයි මා දකින්නෙ. එකිනෙකා පරයා ඉදිරියට යාම, අනුන් තරහ කරවන විදියේ කේළාම් කීම ආදි දුර්ගතිගුණ ඇය තුළ අපි දැක්කෙ නැහැ. ඉතින් ඇගේ අසනීප තත්ත්වය අපි දැනගත්තෙ මෑත කාලෙදි. කලක පටන් මේ අසනීප තත්ත්වය ඇයට තිබුණත් වැඩිපුර අවදානමක් අරගෙන නෙවෙයි ඇය කටයුතු කළේ.‘වෙද හාමිනේ’ ටෙලි නාට්‍යයට රෙබෙකා කෝඩුකාරියක්. ඒ නිසා බොහෝ තැතිගත්තා. අප නිශ්චිත ස්වරූපයකින් තමයි දර්ශන තලයේ දී ඇය පෙනුණේ. මොකද එයාට හා හා පුරාම කියලා එක පාරටම ලැබුණෙ ප්‍රබල චරිතයක්. විශේෂයෙන්ම කියන්න ඕනෑ ජයන්ත චන්ද්‍රසිරි කියන්නෙ කුසලතාවලින් පිරි නවකයින් ක්ෂේත්‍රයට ගෙනෙන දැවැන්ත චරිතයක්. ඉතින් රෙබෙකාට එදා චකිතයක් ඇතිවෙන්න ඇති ශ්‍රියන්ත, ජැක්සන්, මහේන්ද්‍ර වැනි ප්‍රවීණයන් එක්ක පළමුවරට රඟපානකොට.‘වෙද හාමිනේ’ මේ රටේ ටෙලි නාට්‍ය ක්ෂේත්‍රයේ සංධිස්ථානයක්. ‘වෙද හාමිනේ’ වගේ ප්‍රබල චරිතයක් ආලෝකවත් කරන්නට එදා රෙබෙකාට හැකි වුණා. ඒක තමයි කියන්නෙ එහි පිහිට සහ පින තමයි ඉතිරි වෙන්නෙ කියලා. ජීවිතේ හම්බු කරන සල්ලි ඉතිරි වෙන්නෙ නෑ. ඕක තමයි ඕනෑම කලාකරුවකුගේ තත්ත්වය. රෙබෙකාටත් ඒකට මුහුණ දෙන්න සිද්ධ වුණා.‘ආරෝග්‍යා පරමා ලාභා’ කියන බුද්ධ වචනය අපි අහලා තියෙනවා. හැම දේටම වඩා යහපත් වන්නෙ තමාගේ ශරීර සෞඛ්‍යය. මරණය අපට මේ පාඩම නැවත මතක් කරලා දෙනවා. මේ සමාජය පිළිකාවකින් පෙළෙන රෝගියෙක්ව දකින්නෙ තවත් දරුණු රෝගියෙක් ලෙස. මං හිතන්නේ මේ දේවල් නිසා රෙබෙකා ඇගේ අසනීප තත්ත්වය ගැන වැඩිපුර හෙළි නොකරන්නට ඇති.නුවන්ති උදටියාවලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=av14081720</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWS‘කරිස්මා තවත් ප්‍රේම කතාවක් පටන් ගන්න වගෙයි'. මෙහෙම කියන්නේ බොලිවුඩ්පු‍රයේ පෙම් පටලැවිලි ගැන ඉව අල්ලන එපුරවරයේම කටකතා පෙට්ටි. ඇත්තටම එය කටකතාවක් කියා කියන්න පුළුවන් ද? එහෙම කියන්න බැහැ. කරිස්මා කපූර් නම් වූ සුප්‍රකට කපූර් පෙළපතේ සුපිරි තරුව අලුත්ම පෙමකට මුල පුරා ඇති බව කරුණු කාරණා සහිතව මේ වන විට තහවුරු වෙලා.හැබෑවටම කවුරුන් ද කරිස්මාගේ හිත ළඟ නතර වුණ මේ අලුත්ම ප්‍රේමවන්තයා? ඔහුගේ නම සන්දීප් තොෂ්නිවාල්. ඔහු ඉන්දියාවේ මහා පරිමාණ ඖෂධ නිෂ්පාදන වෙළෙඳ සමාගමක ප්‍රධාන විධායක නිලධාරියා හැටියට කටයුතු කරනවා. මේ දෙදෙනා මුණ ගස්වා ඇත්තේ කරිස්මා ගේත් සන්දීප් ගේත් සමීපතම යහළු යෙහෙළි පිරිසක්. මේ වන විට සන්දීප් සහ කරිස්මා එකිනෙකාට බෙහෙවින්ම සමීප වී සිටින බවත්, ආදරය කරන බවත් පැවසෙනවා.කරිස්මා කපූර් මීට කලින් මුම්බායි හි ධනවතකු සමඟ විවාහ වී සිටි බව ඔබ දන්නවා. ඔහු, සන්ජේ කපූර්. 2003 දී විවාහ වූ ඔවුන් දෙදෙනා එයින් වසර කිහිපයකට පසුව වෙන් වුණේ දරුවන් දෙදෙනකු ද ලැබුණු පසුවයි. දැන් කරිස්මාට සමීප වී සිටින සන්දීප් ද පළමු විවාහය කඩා බිඳගත් අයෙක්. ඔහුගේ බිරිය, අෂ්රිටා. පසුගිය මාසයේදී අෂ්රිටාගෙන් නිත්‍යනුකූලව වෙන් වීමට අවශ්‍ය නීතිමය කටයුතු අධිකරණයට ඉදිරිපත් කරන්නට සන්දීප් කටයුතු කර තිබුණා.ඔහුගේ බිරිය අෂ්රිටා පවසන්නේ සන්දීප්ට අනියම් සබඳතා තිබුණු බවයි. සන්දීප් - අෂ්රිටා දියණියන් දෙදෙනෙකුගේ මවුපිය යුවළක්. දියණියන් දෙදෙනා හැර දමා තමයි, සන්දීප්, කරිස්මා විවාහ කරගන්නට යන්නේ. මේ දෙදෙනාම තම තමන්ගේ පළමු විවාහයෙන් දරුවන් සිටිනවා. ඒ ගැන බොහෝ දෙනෙකුගේ විවේචන එල්ල වෙලා. එවැනි වාතාවරණයක් මැද්දේ සන්දීප් සහ කරිස්මා මේ වසර අගදී විවාහ වන බවයි, කනින් කොනින් කියවෙන්නේ. එහි ඇත්ත නැත්ත කියන්න සන්දීප්වත්, කරිස්මාවත් තවම කට ඇරලා නැහැ.“ඔන්න මං නොකිව්වයි කියන්න එපා. කිසිම කෙනෙක් ෂූටින් වලින් පස්සෙ ලන්ච් එකට ගියාම බඩ පිරෙනකං කන්න එපා. දවසෙ වැඩ ඉවර වුණාට පස්සෙ ඕනැතරං කෑවට මට කමක් නැහැ” චිත්‍රපට නිෂ්පාදකවරයකු වන දිනේෂ් විජාන් මෙලෙස ‘නීතියක්’ දැම්මේ මේ දිනවල රූගත වන ‘ෆයින්ඩින් ෆැනි’ චිත්‍රපටයේ රඟපාන නළු නිළියන් වෙනුවෙන්. මෙහි රූගත කිරීම් ඉන්දියාවේ විවිධ ප්‍රදේශවල සිදු කෙරෙනවා. එවැනි රූගත කිරීමකදී ලැබූ අත්දැකීමක් නිසයි, නිෂ්පාදකවරයා එවැනි නීතියක් පැනවූයේ. ඒ, දහවල් ආහාරයට රූගත කිරීම් නැවැත්වූ විට නළු නිළියන් අධික ලෙස ආහාර ගිල දැමීමෙන් පසුව ඔවුන් තැන තැන කිරා වැටුණු නිසයි.ඒ තරම් කෑදරකමකින් මේ චිත්‍රපටයේ නළු නිළියන් කෑම ගිල දැම්මේ ඇයි? ඒවා විශේෂත්වයකින් යුතු ආහාර ද? සැබැවින්ම විශේෂ ආහාර තමයි. ‘ෆයින්ඩින් ෆැනි’ චිත්‍රපටයේ දර්ශන රූගත කෙරුණේ ඉන්දියාවේ විවිධ ප්‍රදේශවල නිසා එහි නළු නිළි පිරිස මේ ප්‍රදේශවලට ආවේණික වූ කෑම බීම දර්ශන තලයටම රැගෙන එන්නට පුරුදු වුණා. කලාතුරකින් ලැබෙන මේ කෑම වර්ගවලින් හොඳහැටි සප්පායම් වෙන්න ඔවුනට හැකිවුණේ ඒ නිසයි. දවසක් දෙකක් ගතවෙද්දී මෙවැනි කෑම බීම සොයා ගැනීම අපහසු කරුණක් වෙලා.ඒ නිසා මේ චිත්‍රපටයේ ප්‍රධාන නිළිය වූ ප්‍රියංකා චොප්රා, නිෂ්පාදකවරයාට සහ අධ්‍යක්ෂවරයාට හොර රහසේම පළපුරුදු කෝකියකු ලවා ආහාර පිසගෙන තිබෙනවා. මේ කෝකියා ඉන්දියාවේ විවිධ ප්‍රදේශවලට ආවේණික කෑම බීම පිළියෙල කරන්න හොඳින් දන්නා අයෙක්. ඔහු ඒ සඳහා චිත්‍රපටය රූගත කෙරෙන තැන්වලට ගියේ සෑහෙන ගාස්තුවකුත් අය කරමින්. ඒ ගාස්තුව ගෙවා දැම්මේ ප්‍රියංකා වෙන්න ඇති. කෝකියාගේ ආහාර හරිම රසවත් නිසා චිත්‍රපටයේ සෙසු නළු නිළියන් වෙනුවෙන් ද ඔහුගේ සේවය ලැබුණා. ඒත්, ඔහු සකස් කළ ආහාරවල ඇති තරම් රස බලන්න හැකිවුණේ කෙටි කාලයයි. නිෂ්පාදක දිනේෂ් විජාන්ගේ ‘නියෝගයත්’ සමඟම රස ආහාර බඩ කට පුරා කෑමේ වරම නළු නිළි පිරිසට අහිමි වුණා.හින්දි තිරේ සුපිරි තරුවක් වූ රාජේෂ් ඛන්නා මියගොස් මේ වන විට වසර 2 ක් සම්පූර්ණ වෙලා. පසුගිය අවුරුදු 2 ක කාලය තුළ ඔහුගේ දේපළ සම්බන්ධව නොයෙකුත් නීතිමය ගැටලු මතුවුණා. කොහොම වෙතත් රාජේශ්, තම නිත්‍යනුකූල බිරිය වූ ඩිම්පල් කපාඩියා සහ දියණියන් දෙදෙනා වන ට්වින්කල් සහ රින්කි සමඟ විසූ ‘ආශිර්වාද්’ බංගලාව පසුගිය දා ධනවතකු විසින් මිලදී ගනු ලැබුවා. එය විකුණා දැමුවේ ඩිම්පල් සහ දියණියන් විසින්.මියයෑමට ආසන්න දිනවලදී ඩිම්පල්, රාජේෂ්ට උවටැන් කරන්නට ‘ආශිර්වාද්’ නි‍ෙවසට පැමිණියත් ඊට කලින් වසර ගණනක්ම මේ දෙදෙනා ජීවත්වුණේ වෙන් වෙලා. රාජේෂ් ගෙන් ඩිම්පල් වෙන්වී ගියාට පසුව 2010 වසරේ සිට වසර 1 1/2 කට වැඩි කාලයක් රාජේශ් සමීපයෙහි සිටියේ අනිටා අද්වානියි. පසුගිය දා ඇය මුම්බායි ශ්‍රේෂ්ඨාධිකරණය ඉදිරියෙහි නඩුවක් ගොනු කරමින් ප්‍රකාශ කළේ රාජේෂ්ගේ අන්තිම කැමැති පත්‍රයේ පිටපතක් තමන්ට ලබා දෙන්නැයි රාජේෂ්ගේ දියණිය වන ට්වින්කල් ඛන්නාට නියෝග කරන ලෙසයි.එහෙත් ට්වින්කල් අධිකරණයෙහි කරුණු දක්වමින් ප්‍රකාශ කළේ අනිටා යනු තම පවුලට කිසිසේත්ම සම්බන්ධයක් නැති, තම පවුලේ කිසිඳු නීතිමය කටයුත්තකට මැදිහත් වීමට බලයක් නැති තැනැත්තියක බවයි. එම නිසා තම පියාගේ අන්තිම කැමැති පත්‍රයේ පිටපතක් ඇයට ලබා නොදෙන්නැයි ට්වින්කල් අධිකරණයෙන් ඉල්ලා සිටියා. මෙයට උත්තර දුන් අනිටා ගේ නීතිඥවරයා ප්‍රකාශ කළේ පසුගිය අවුරුදු 2 ක කාලය (2010 - 2012) තුළ ‘ආශිර්වාද්’ බංගලාවේ හුදෙකලාව ජීවත්වූ රාජේෂ්ව රැක බලා ගත්තේ අනිටා බවයි.මේ කරුණු සලකා බැලු ශ්‍රේෂ්ඨාධිකරණය ට්වින්කල්ට නියෝග කළේ රාජේෂ්ගේ අන්තිම කැමැති පත්‍රයේ පිටපතක් අනිටා වෙත ලබා දෙන ලෙසයි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=am1408171</link>
    <topic>දෙවියන් එක්ක කතා කරන කෙනෙක් ඔබේ පවුලෙත් ඉන්නව ද</topic>
    <author>රමණී සුබසිංහ</author>
    <content>දෙවියන් එක්ක කතා කරන කෙනෙක් ඔබේ පවුලෙත් ඉන්නව දවිශේෂඥ වෛද්‍යආරියසේන යූ. ගමගේභින්නෝන්මාදය යනු කුමක්දැයි සරල හැඳින්වීමක් කළ හැකි ද?‘භින්නෝන්මාදය’ යන රෝගය ‘ස්කිසෝප්‍රිනියා’ යන නමින් හැඳින්වෙනවා. යම් පුද්ගලයකුගේ මානසික ක්‍රියාකාරීත්වයේ බෙදීම හෙවත් ඔහුගේ මනස තුළ බුද්ධියෙහි සහ ආවේගයන්ගේ භින්න වීම ‘ස්කිසොප්‍රිනියා’ යන්නෙන් අර්ථවත් වෙනවා. එය සිංහල බසින් අර්ථවත් වන්නේ ‘භින්නෝන්මාදය’ නමින්.මෙම රෝගීන් කෙරෙන් දැක ගත හැකි වන්නේ මූලික වශයෙන් සිතීමෙහි, හැඟීම්වල, දැකීමෙහි සහ පෙලඹවීම් හි විකෘතිතාවයන්. එම විකෘතිතාවයන් නිසා එම පුද්ගලයාගේ හැසිරීම් අස්වාභාවික වනවා. ඒ නිසා ම සාමාන්‍ය ජන සමාජයේ දී ඔහුට බොහෝ දුෂ්කරතාවන්ට මුහුණ දෙන්නට සිදු වෙනවා.භින්නෝන්මාදයෙන් පෙළෙන කෙනකුගේ රෝග ලක්ෂණ මොනවා ද?සිතිවිලි එක්වරම ඇනහිටීම, සිතිවිලි අතර ගැටුම් ඇතිවීම හා එකිනෙකට පරස්පර වූ සිතිවිලි සිතට නැඟීම මෙම රෝගීන් අතර දැකිය හැකි ලක්ෂණයන් වේ. එවැනි තත්ත්වයක දී යම් කිසි කරුණක් පිළිබඳව දිගින් දිගට අවධානය යොමුකර සිටීමේ අපහසුතාවක් ඇති වේ. එමෙන් ම යමක් පිළිබඳව තාර්කානුකූලව හා සාර්ථක ලෙස සාකච්ඡා කිරීමට නොහැකි වේ. මේ හේතුව නිසාම එවැනි පුද්ගලයන් යම් දෙයක් ඵලදායී ලෙස කිරීම සඳහා නොපෙලඹෙන බවක් පෙනේ.භින්නෝන්මාද රෝගීන් අතර දක්නට ලැබෙන තවත් ප්‍රධාන රෝග ලක්ෂණයක් වන්නේ තමන් සිතන දේ නොයෙක් කටහඬවල් අනුසාරයෙන් තමන්ට ම ඇසීමයි. එය ‘ශ්‍රවණ මායාවක්’ ලෙස හැඳින්විය හැකියි.උදාහරණ ලෙස සමහර පුද්ගලයින් “මට අසුවල් දෙවියා අණ දෙනවා” එසේත් නැතිනම් “මට අසවල් දෙවියා ආරූඪ වෙලයි ඉන්නෙ” යනුවෙන් පවසන අවස්ථා තිබෙනවා. සමහර රෝගීන් එවැනි දේ කියන්නේ ශ්‍රවණ මායාවන් ඔවුන්ගේ මනස අරක් ගත් විටයි.භින්නෝන්මාදයෙන් පෙළෙන අය නිතරම බියෙන් සිටිනවා කියන්නේ ඇත්ත ද?ඔව්. රෝගීන් බොහෝ විට බියෙන් හා සැකයෙන් පෙළෙනවා. උදාහරණ ලෙස යමෙක් තමන්ට අනතුරක් කරාවිදැ'යි යන සැකය. ඒ වගේම තමන්ගේ අදහස්වලට එකඟ නොවන අය පිළිබඳව මතුවන සැකය නිසාම ඔවුන් තමන් විනාශ කිරීමට කුමන්ත්‍රණය කරනු ඇතැයි සිතන්නට පෙලඹෙයි. ඒ වගේ ම භින්නෝන්මාදයෙන් පෙළෙන රෝගීන් තමන්ගේ ම මනෝ ලෝකයේ අතරමං වී සිටින ස්වභාවයක් පෙන්නුම් කරනවා. එම හේතුව නිසා ඔවුන් නොදැනුම්වත්වම පිටස්තර ලෝකයෙන් ඈත් වී තනිව සිටීමට ප්‍රිය කරනවා.භින්නෝන්මාද රෝගීන්ට දුක, සතුට වැනි ආවේගයන් පාලනය කළ නොහැකි ද?මෙහි දෙපැත්තක් තිබෙනවා. සමහර රෝගීන්ට දුක, සතුට, තරහව, ක්‍රෝධය වැනි හැඟීම් තදින් නොදැනෙන්නට පුළුවන්. ඒ වගේ ම තවත් අවස්ථාවක දී එම ආවේගයන් පාලනය කර ගැනීමට නොහැකි තත්ත්වයකට පත්වී අස්වාභාවික අන්දමින්, තැනට නොගැළපෙන අයුරින් හැඬීමට හෝ සිනාසීමට පෙලඹිය හැකියි.එවැනි රෝගීන් වැරැදි විශ්වාසයන් තුළ ජීවත් වනවා කියන්නේ ඇත්ත ද?ඔව්. භින්නෝන්මාද රෝගීන්ගේ තවත් රෝග ලක්ෂණයක් වන්නේ වැරැදි විශ්වාසයන් හි තරයේ එල්බගෙන සිටීමයි. උදාහරණ ලෙස ‘මගේ ඔළුව ඇතුළේ මොකෙක් හරි සතෙක් ඉන්නවා. මගේ ප්‍රශ්නවලට එකම හේතුව ඒකයි. ඒත් කිසිම කෙනෙක් විශ්වාස කරන්නේ නෑයි ආදි විවිධ වැරැදි විශ්වාසයන්හි එල්බ සිටිනවා. බොහෝ විට මෙම රෝගීන් තමන්ට අස්වාභාවික මානසික තත්ත්වයක් හටගෙන ඇති බව නොදනී. ඒ වගේම තව කෙනෙක් කීව ද විශ්වාස නොකරයි. එමෙන් රූපවාහිනියෙන් හෝ ගුවන් විදුලියෙන් ප්‍රචාරය වන වැඩ සටහනක දී එම නිවේදක නිවේදිකාවන් ප්‍රකාශ කරන දේ ඔවුන්ගේ නොව තමන්ගේ සිතිවිලි බව සිතීම ද සමහර භින්නෝන්මාද රෝගීන් කෙරෙහි දැකිය හැකි ලක්ෂණයකි.භින්නෝන්මාදය ඇතිවීමට බලපාන හේතු මොනවා ද?හේතුව කුමක්දැයි නිවැරැදිවම සොයා ගෙන නැහැ. එසේ වුවද පාරම්පරිකව ඇතිවිය හැකි ජානමය හේතූන්, යම් පුද්ගලයකුගේ මොළයේ ඇතුළත ඇතිවිය හැකි ජෛව රසායනික වෙනස්කම් ඒ සඳහා හේතු විය හැකියි. එමෙන් ම කෙනෙක් ජීවත්වන භෞතික පරිසරයේ හා මානසික වාතාවරණයේ බලපෑම් භින්නෝන්මාදයට අඩු වැඩි ප්‍රමාණවලින් බලපෑ හැකියි.භින්නෝන්මාදය නිට්ටාවට සුව කළ හැකි රෝගයක් ද?රෝගීන්ට නිසි පරිදි ක්‍රමානුකූලව ප්‍රතිකාර කළේ නම් සියයට විසි පහකට පමණ රෝගය නිට්ටාවට සුව කළ හැකියි. ඒ වගේ ම සියයට තිස් පහකට පමණ නැවත නැවතත් රෝග ලක්ෂණ මතු විය හැකි වූවත් එය පාලනය කිරීමෙන් සතුටුදායක ප්‍රතිඵල ලබා ගත හැකියි. එයින් අදහස් කෙරෙන්නේ එම රෝගීන්ට සමාජයෙහි ඵලදායි ජීවිතයක් ගත කිරීමට හැකියාව ලැබෙන බවයි. එසේ රෝගීන් පිරිසකට යම් ආකාරයක සුවයක් ලැබුණ ද රෝගීන් ගෙන් සියයට දහයකට පමණ සමහර විට රෝගී තත්ත්වය උත්සන්න වී පූර්ණ උන්මත්තක තත්ත්වයට පත්විය හැකියි.භින්නෝන්මාද රෝගීන්ට ලබාදෙන ප්‍රතිකාර කෙබඳු ද?මෙවැනි රෝගීන්ට ක්‍රම තුනකින් ප්‍රතිකාර ලබා දීම සිදු කෙරෙනවා. පළමුවැන්න ඖෂධ ප්‍රතිකාර. එම ප්‍රතිකාරය මඟින් රෝගීන්ගේ බොහෝ රෝග ලක්ෂණ පහව යන්නට පුළුවන්. ඒ වගේ ම ඖෂධ ප්‍රතිකාරය මඟින් බොහෝ රෝගීන්ගේ රෝග ලක්ෂණ ඉක්මනින් පහව ගියත් සමහර අයට ඒ සඳහා දීර්ඝ කාලීනව ප්‍රතිකාර ගත යුතු වෙයි.දෙවැනි ප්‍රතිකාර ක්‍රමය මනෝ විද්‍යාත්මක වෛද්‍ය ප්‍රතිකාරයයි. මෙහි දී වෛද්‍යවරයා සහ රෝගියා අතර ඇති කරගත් සුහද සම්බන්ධතාව මනෝ විද්‍යාත්මක වෛද්‍ය ප්‍රතිකාරයට මහත් රුකුලක්. ඒ මඟින් නැවත නැවත රෝග ලක්ෂණ මතුවීම වළක්වා ගත හැකියි.තෙවැනි ප්‍රතිකාර ක්‍රමය සමාජ ප්‍රතිකාරයයි. පවුලේ සාමාජිකයන් අතරේ දී මෙන් ම සමාජයේදීත් රෝගියාට අපහසුතාවක් නැතිව එදිනෙදා කටයුතු කරගෙන යාමට හැකිවන ලෙස පරිසරය සැකසීමත්, ඔහුගේ වෘත්තිය ඔහුට ගැළපෙන අයුරින් සැකසීමත් මෙහි දී සිදු කෙරෙනවා.එවැනි රෝගීන්ට ශාන්තිකර්ම වැනි දේ කිරීමෙන් ප්‍රතිඵලයක් නොලැබෙයි ද?පවුලේ අය හෝ රෝගියා ඒ පිළිබඳව විශ්වාසයකින් සිටිනවානම් ශාන්ති කර්ම කිරීමේ වරදක් නැත. එහෙත්, එය අවබෝධයෙන් යුතුව කිරීම ඉතා වැදගත්. නවීන වෛද්‍ය විද්‍යාත්මක ප්‍රතිකාර කරන අතරතුර, රෝගියාට හානිකර නොවන ලෙස කළ යුතුයි. රෝගියා අධි මානසික බලවේග ගැන විශ්වාස කරන කෙනෙක් නම් ශාන්ති කර්මය ද එක් අතකින් ඔහුට මනෝ විද්‍යාත්මක ප්‍රතිකාරයක් විය හැකියි.භින්නෝන්මාදයෙන් පෙළෙන රෝගියෙක් රැක බලා ගත යුතු වන්නේ කෙසේ ද?එවැනි රෝගීන් ජීවත් වන්නේ භයංකර මෙන් ම අනපේක්ෂිත වූ ද තනි වූ ලෝකයක බව අප මුලින් ම අවබෝධ කරගත යුතුයි. ඇතැම් විට මෙවැනි රෝගීන් අනුන්ගෙන් උදව් බලාපොරොත්තු වන බව නොපෙන්වයි. එහෙත් එවැනි රෝගීන්ට ද ඔවුන් ළඟින් ඇසුරු කරන අය ගේ ආදරය, කරුණාව හා උදව් අත්‍යවශ්‍යයි.ඒ වගේ ම එවැනි රෝගීන් කලහකාරී වන අවස්ථාවක ඔවුන් ඇසුරු කරන අය කෝපයට පත් නොවී ඉතා ඉවසිලිවන්තව කටයුතු කළ යුතුයි. සැබැවින් ම භින්නෝන්මාදයෙන් පෙළෙන රෝගීන් කලහකාරී වන්නේ ඔවුන්ගේ සිතෙහි ඇතිවන බිය සහ සැකය නිසාමයි. එහෙත් ඔවුන් ඒ කලහාකාරී බවින් කිසිඳු තෘප්තියක් නොලබයි. එම නිසා ඔබගේ උදවු සහ පිළිගැනීම අත්‍යවශ්‍යයි.ඒ වගේ ම රෝග ලක්ෂණ හඳුනාගත් වහාම ප්‍රතිකාර සඳහා යොමු කිරීමත්, රෝගය පිළිබඳව නිවැරැදි අවබෝධයක් පවුලේ සාමාජිකයන් හා ළඟින් ඇසුරු කරන අය විසින් ඇතිකර ගැනීමෙන් රෝගියාට මෙන්ම පවු‍ලේ අයට ද සිදුවන්නේ යහපතක්.සමහර විට තම දරුවකුට එවැනි තත්ත්වයක් ඇති වුවහොත් සමහර මවුපියන් හිතන්නේ එය අකීකරුකම හා දඩබ්බරකම්වල ලක්ෂණයක් හැටියටයි. ඒ නිසාම ඔවුන් දරුවාට තරවටු කරනවා. එහෙත් මෙවැනි තත්ත්වයකදී ආදරය කරන බව ආරක්ෂාව සලසන බව දරුවාට දැනෙන්නට ඉඩ දිය යුතුයි. වෛද්‍යවරයකුට පෙන්වා දරුවා රෝගී තත්ත්වයකින් පෙළෙනවා ද නැද්ද යන්න හඳුනාගත යුතුයි.එමෙන් ම මෙවැනි රෝගීන් ගේ මානසික ස්වභාවය පිළිබඳව ඇති අනවබෝධය නිසා සමහර අය වාද විවාදවලට පෙලඹෙනවා. එයත් රෝගියාට අහිතකර තත්ත්වයක්. එවැනි අය පිස්සන්, එසේත් නැතිනම් මානසික රෝගීන් ලෙස හංවඩු ගැසීම ද නොකළ යුතුයි. රෝග තත්ත්ව හඳුනාගත් වහාම ප්‍රතිකාර ලබාදීම ඉතාම වැදගත්. ඒ වගේම රෝගියාට වඩාත් සුදුසු පවුල් පරිසරයක් හා සමාජයීය පරිසරයක් සකසා දිය යුතුයි.භින්නෝන්මාදයෙන් පෙළෙන රෝගියකුට නිසි ප්‍රතිකාර නොලැබුණේ නම් පූර්ණ උන්මතක බවට පත්විය හැකි ද?ඔව්. එවැනි රෝගීන්ට ප්‍රතිකාර ලබාදීම අත්‍යවශ්‍ය වන්නේ ඒ නිසයි. පූර්ණ උන්මත්තක බවට පත්වූ රෝගීන්ගෙන් වැඩි දෙනෙක් පෙර දී භින්නෝන්මාදයෙන් පෙළුණ අය බව පෙනී ගොස් තිබෙනවා. ප්‍රතිශතයක් ලෙස දක්වනවානම් භින්නෝන්මාදයෙන් පෙළුණ අයගෙන් 1/3 ක ප්‍රමාණයක් පූර්ණ උන්මත්තක වනවා. ඒ නිසි ප්‍රතිකාර ලබා නොදීම නිසයි.ඒ වගේම භින්නෝන්මාද රෝගීන් නිසි ප්‍රතිකාරවලට යොමු කිරීමෙන් සාර්ථකව රෝගය පාලනය කළ හැකි අතර වෛද්‍ය, ඉංජිනේරු ආදි වෘත්තීන්වල පවා නියැළීමට හැකියි. ඒ වගේ ම රෝගය මනාව පාලනය කොට විවිධ සොයා ගැනීම් කරමින් නොබෙල් ත්‍යාග ලැබු අය පවා සිටිනවා.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=cr1408171</link>
    <topic>කුමාරතුංග මුනිදාස හිතුවක්කාර විදිහට වචන වෙනස් කරලා තියෙනවා</topic>
    <author>සු. මි. ඡායාරූප - සුදම් ගුණසිංහ</author>
    <content>කුමාරතුංග මුනිදාස හිතුවක්කාර විදිහට වචන වෙනස් කරලා තියෙනවාප්‍රාචීන භාෂා සාහිත්‍ය පණ්ඩිත සිරි තිලකසිරිඔබ ලියු පොත් සියල්ල වර්ග කීපයකට බෙදන්න පුළුවන්. ඒ සංස්කරණ, විමර්ශන, ව්‍යාකරණ, ව්‍යඛ්‍යාන යනාදි වශයෙන්. අපි මුලින්ම සංස්කරණ ගැන කතා කරමු ද?මම පොත් ගණනාවක් සංස්කරණය කරලා තියෙනවා. ‘පූජාවලිය’ ‘අමාවතුර’ ‘ගුත්තිල කාව්‍යය’ ‘බුත්සරණ’ ‘සද්ධර්මාලංකාරය’ ‘කව්සිළුමිණ’ ‘ගිරා සංදේශය’ ‘සඳ කිඳුරු දා කව’ ‘සව් සත් දම් වාදය’ ‘ගංගා රෝහණ වර්ණනාව’ යනාදි වශයෙන් මේ සංස්කරණ විවිධාකාරයි.මේ හුඟක් පොත් මීට ඉහත වෙනත් පඬිවරුනුත් සංස්කරණය කරලා තියෙනවනේ? විශේෂයෙන් කුමාරතුංග මුනිදාසයන් කරලා තිබෙනවනේ. ඉතිං ඇයි එහෙමනම් තවත් සංස්කරණයක්?කුමාරතුංගයන් වැඩි අවධානය යොමු කළේ භාෂාව සම්බන්ධයෙන්. එම පොත් බිහිවුණු යුගයේ සමාජ - දේශපාලන තතු කෙරෙහි ඔහු සැලකිලිමත් වෙලා නැහැ.අනිත් එක ඔහු හිතුවක්කාර විදියට වචන වෙනස් කරලා තියෙනවා. ඒක වැරදියි. කිසිසේත්ම ශාස්ත්‍ර යුක්ති නැහැ. මගේ සංස්කරණවලදි මං අලුත් වචන එකතු කරලා නැහැ. සියලු සංස්කරණ සංසන්දනය කරලා සුදුසුම වචනය තමයි යොදලා තියෙන්නේ.ප්‍රාචීන සාහිත්‍ය පිළිබඳ ඔබ කොහොම ද මේ ප්‍රාමාණික දැනුම ලබා ගත්තෙ?මම පිරිවෙන් අධ්‍යාපනය ලැබූවෙක්. (අම්බලන්ගොඩ ශාස්ත්‍රෝදය පිරිවෙන) අපේ රටේ හුඟක් උගතුන් පිරිවෙන් ආශ්‍රිතව හැදුණු වැඩුණු අය. මහාචාර්ය ඩී. ඊ. හෙට්ටිආරච්චි, මහාචාර්ය ශ්‍රී රම්මණ්ඩල, මහාචාර්ය විමල් ජී. බලගල්ලේ, මහාචාර්ය සුචරිත ගම්ලත් ඊට උදාහරණ. මහාචාර්ය සරච්චන්ද්‍ර ගත්තොත් එතුමා පාලි උගතෙක්. වින්සන්ට් පණ්ඩිතත් එහෙමයි. මට මතකයි මහගමසේකර මරදානේ ශ්‍රී ලංකා විද්‍යාලයට ඇවිත් හිමිනමක් ඇසුරේ පාලි ඉගෙන ගන්නවා. මම පණ්ඩිත විභාගය සමත් වුණා. ඒ 1958 දී. ඒ අවස්ථාවේදී මම තමයි ලංකාවේම පළමුවැනියා වුණේ.පසු කලෙක පිරිවෙන් අධ්‍යාපනය බිඳ වැටුණා. ඒක ටියුෂන් සංස්කෘතියට යටවුණා. ප්‍රධාන පිරිවෙන් දෙකක් විශ්ව විද්‍යාල බවට පත්වුණා. මේවායේ ප්‍රතිඵල ඔබ දකින්නේ කොයි විදියට ද?පිරිවෙන්වල තිබුණු ඥාන ප්‍රභාව විශ්ව විද්‍යාලවල තිබුණේ නැහැ. භාෂා සාහිත්‍යයේ දියුණුවට අවශ්‍ය පරිසරයක් සරසවි බිමේ තිබුණේ නැහැ. මේ ඔක්කොටම වඩා භාෂා - සාහිත්‍ය පරිහානියට බලපෑවේ පාසල් අධ්‍යාපනයේ බංකොලොත් බවයි.අද ජීවතුන් අතර සිටින සිංහල මහා පඬිවරයා නොවේනම් සිංහල මහා පඬිවරයන් කිහිපදෙනාගෙන් කෙනකු වන්නේ සිරි තිලකසිරි මහතාය. ඔහුගේ නමේ මුලට මහාචාර්ය හෝ ආචාර්ය හෝ කියා යෙදුමක් නැතත් මේ රටේ ආචාර්යවරුන් හා මහාචාර්යවරුන් පවා සිංහල භාෂාව හා සාහිත්‍යය පිළිබඳ යම් යම් කාරණා ඔහුගෙන් විමසන බව ප්‍රසිද්ධය. ග්‍රන්ථ සම්පාදනයෙන් හා සංස්කරණයෙන් සිංහල භාෂා සාහිත්‍යයට ඒ මහතා කළ විශාල සේවයට උපහාර කිරීම් වස් බ්‍රහස්පති භාෂා සාහිත්‍ය කලා සරසවිය හෙට (18 වැනිදා) සවස 3.00 ට ශ්‍රී ලංකා ජාතික පුස්තකාල සේවා මණ්ඩලීය ශ්‍රවණාගාරයේදී උත්සවයක් පවත්වයි. තිලකසිරි මහතා එදින අසූවැනි වියට එළඹෙයි.1970 ගණන්වලදි ඇති කරපු අධ්‍යාපන ප්‍රතිසංස්කරණවලින් සාහිත්‍යය කප්පාදු කළා. ප්‍රාචීන සාහිත්‍යය වශයෙන් ඉගැන්වූයේ පැරණි පොතක පරිච්ඡේදයක් විතරයි. එක්කෝ ‘සද්ධර්මරත්නාවලියේ’ කෑල්ලක්, නැත්නම් ජාතක කතාවක් විතරයි.පැරණි සම්භාව්‍ය සාහිත්‍යය කියැවීම ඇත්තටම ප්‍රයෝජනවත් දෙයක් ද?සාහිත්‍යය තමයි මිනිසා හික්මවන්නේ. එදා ඕනෑම ගමක සාමාන්‍ය මිනිහෙක් වුණත් ‘සුභාෂිතය’ දැනගෙන හිටියා. ඕනැම ජාතක කතාවක් දැනගෙන හිටියා. සංදේශ කවි දැනගෙන හිටියා. සමහරු කට පාඩමින් සැළලිහිණි සංදේශයේ කවි කියනවා අපි අහලා තියෙනවා. ඒ කාලේ අද වගේ මේ තරම් මිනිමැරුම් තිබ්බෙ නැහැ. හොඳ හික්මීමක් සමාජය තුළ තිබුණා. අද මනුෂ්‍යත්වය බිඳ වැටිලා. වල් වැදුණු සමාජයක් දක්නට තියෙන්නේ.මේකට එක හේතුවක් තමයි සාහිත්‍ය පරිශීලනයෙන් තොර වීම. මම කියන්නෙ නැහැ එකම හේතුව මේකයි කියලා. තව හේතු තියෙනවා. විවෘත ආර්ථිකය, තාක්ෂණ දියුණුව, ජනමාධ්‍යයේ බලපෑම. මේවත් හේතු. ඒ වගේම නිර්මාණශීලි ලේඛකයන්ට චිරන්තන සාහිත්‍ය දැනුම මහෝපකාරි වෙනවා. දැන් බලන්න මහාචාර්ය සරච්චන්ද්‍ර. එතුමා ‘මනමෙ’, ‘සිංහබාහු’ ‘පෙමතො ජායති සොකෝ’ වගේ නාට්‍ය ලිව්වේ සම්භාව්‍ය සාහිත්‍ය ඇසුරෙන්.පැරණි පොත් සංස්කරණය ආර්ථික වශයෙන් ප්‍රයෝජනවත් දෙයක් නෙමෙයි නේද?ආර්ථිකය ගැන හිතලා ශාස්ත්‍රීය වැඩ කරන්න බැහැ. අපේ සංස්කෘතියේ තියෙන පිළිගැනීමක් තමයි දැනුම ලබාදීම පින් සිද්ධවෙන වැඩක් ය යන්න. ඒක අපේ ජානවල තියෙනවා. ජීවත්වෙන්න මුදල් අවශ්‍ය තමයි. ඒක වෙනම කාරණාවක්.ඔබ සංස්කරණ වගේම විමර්ශන කෘති ගණනාවක් ද ලියා තිබෙනවා?මම සම්භාව්‍ය සාහිත්‍යය හුදෙකලාව විග්‍රහ කළේ නැහැ. එම කෘති ලියැවුණු යුගයේ සමාජාර්ථික හා දේශපාලන තත්ත්වය මං විවරණය කරනවා. අපි ගනිමු ගුරුළුගෝමිගේ ‘අමාවතුර'. ඒක ලියැවුණේ හින්දු සමය බලපැවැත්වුණු යුගයේ. මේකට පහර ගහන්න ඕනැ කියන හැඟීම එකල සිටි ලේඛකයන් තුළ තිබුණා. ‘අමාවතුර’ ලියැවුණේ බුදුන් වහන්සේගේ උසස් බව ප්‍රකට කරන්නයි. උන්වහන්සේ දේව, බ්‍රහ්ම, යක්ෂ දමනය කරපු තැනැත්තා බව දක්වමින් හින්දු භක්තිවාදයට පහර දීලා ඥානවාදය ගොඩ නැංවීමට ගුරුළුගෝමින්ට අවශ්‍ය වුණා. මේ පසුබිම නොදැන ‘අමාවතුර’ ගැන කතා කිරීම නිරර්ථකයි.අපි තව උදාහරණයක් ගමු. ‘තිසර සංදේශය’ ලියැවුණේ ඇයි? පස්වැනි පරාක්‍රමබාහු රජ්ජුරුවන්ට දෙවිනුවර උපුල්වන් දෙවියන්ගෙන් ආශිර්වාද ලබාගන්නයි. රට, ශාසනය භාර දෙවියන් ලෙස සැලකුණේ උපුල්වන් දෙවියන්නේ. මේ වගෙ සමාජ තතු තමයි මගේ විමර්ශනයට ලක්වන්නේ.ඔබ ව්‍යාකරණ පොත් කීපයක් ද ලියා තිබෙනවා.ඔව් මම ‘සිංහල වියරණ විදි’, ‘සිංහල ව්‍යාකරණය’ කියලා පොත් දෙකක් ලියා තිබෙනවා.ව්‍යාකරණය ගැන ඔබේ අදහස් මොන වගේ ද? දඹදෙණි යුගයේ ලියැවුණු ව්‍යාකරණ ග්‍රන්ථ ඇත්තටම අදට ගැළපෙනව ද?‘සිදත් සඟරාවේ’ ගත යුතු දේත් තිබෙනවා; නොගත යුතු දේත් තිබෙනවා. අද ව්‍යාකරණය පාසල් ළමයින්ට එපා කරපුම විෂය වෙලා. එක හේතුවක් තමයි ගුරුවරු ව්‍යාකරණ දන්නෙ නැහැ. එදා ගුරුවරුව හිටියේ කුමාරතුංග මුනිදාස, රැපියෙල් තෙන්නකෝන්, අරිසෙන් අහුබුදු වගෙ අය. අද ඉන්නේ කවුද? විශ්ව විද්‍යාල ළමයින්ට ව්‍යාකරණ දන්නෙ නැහැ කියලා දෝෂාරෝපණය කරන එක වැරදියි, ව්‍යාකරණ උගන්වන්න ඕනැ පාසලෙන්.අද භාෂාවට සම්මතයක් නැහැනේ. සමහරු ‘පිරිවෙන’ කියලා ලියනවා. සමහරු ‘පිරිවෙණ’ කියලා ලියනවා. සමහරු ‘දැනුවත්’ කියලා ලියනවා, සමහරු ‘දැනුම්වත්’ කියලා ලියනවා. සමහරු ‘බිරිය’ කියලා ලියනවා සමහරු ‘බිරිඳ’ කියලා ලියනවා.බිරිඳ කියන වචනයේ කිසි වරදක් නැහැ. ඒ වචනය සම්භාව්‍ය සාහිත්‍යයේ තියෙනවා. ‘ථූපවංශයේ’ තියෙනවා, ‘පූජාවලියේ’ තියෙනවා. දැනුම්වත් කියන වචනය ප්‍රචලිත කළේ මුනිදාස සෙනරත් යාපා. දැනුවත් කියලා ලියන එක ප්‍රමාණවත්. සමහරු පොලොන්නරුව කියල ලියද්දි මුර්ධජ ‘ළ’ යොදනවා. නමුත් මම යොදන්නේ දන්තජ ‘ල’ යන්න. මොකද සෙල් ලිපිවල පවා තියෙන්නේ දන්තජ ‘ල’ යන්න.ඔය වගෙ ප්‍රශ්නවලට හේතුව සම්මතයක් නැතිකමනේ?සමකාලීන උගතුන් එකතු වෙලා නිශ්චිත තීරණයකට බහින්න ඕනැ. බලහත්කාරයෙන් නීති පනවලා මේක කරන්න බැහැ. කාටත් එකඟ විය හැකි සරල ලේඛන රීතියක් අවශ්‍යයි. භාෂාවේ අනවශ්‍ය දේවල් තියෙනවා නම් ඒවා ඉවත් කරන්න ඕනැ. ඒක පාසල් ළමයින්ටත් හිරිහැරයක්.භාෂාව පිළිබඳ අජිත් තිලකසේනගේ මතිමතාන්තර එක්ක ඔබ එකඟ ද? නැද්ද?අජිත් මගේ සමීප මිත්‍රයෙක්. ඒ මහත්තයා කියන ඔක්කොම මං පිළිගන්නෙ නැහැ.කටවහර ලේඛනයට ගත යුතුයි කියලයි අජිත් නිතරම කියන්නේ. අනික ඒ දේ යක්කඩුවේ ශ්‍රී ප්‍රඥාරාම හාමුදුරුවෝ, මහාචාර්ය පරණවිතාන, මහාචාර්ය ගොඩකුඹුර, මහාචාර්ය සිරි ගුනසිංහ කරලා තිබෙනවා.නවකතා, කෙටිකතා වගෙ නිර්මාණාත්මක ලේඛනවලදි කටවහර ප්‍රයෝජනයට ගැනීම අවශ්‍යයි. නැත්නම් ස්වභාවික විදියට දෙබස් ලියන්න බැරිව යනවා. නමුත් ශාස්ත්‍රීය ලේඛනයේදී ඒක සුදුසු නැහැ. අනිත් එක මේ ක්‍රමය සාර්ථක වුණෙත් නැහැනේ. කටවහරින් ලිවීම ඊළඟ පරපුර අනුගමනය කළේ නැහැ. ඔබ නම් සඳහන් කළ අයගෙන්ම ඒක ඉවර වුණා.ඔබේ පොත් අතර ‘ව්‍යාඛ්‍යාන’ කියා වර්ගයක් තිබෙනවා. මොනව ද ‘ව්‍යාඛ්‍යාන’ කියන්නෙ?සංස්කරණයටම අදාළ වුණත් මේක වෙන වැඩක්. එයින් අදහස් වන්නේ පොත ගැන අර්ථ ප්‍රකාශ කිරීමයි. මගේ පොත් අතර පාලි ව්‍යඛ්‍යාන තිබෙනවා. සංස්කෘත ව්‍යාඛ්‍යාන තිබෙනවා. ‘මහාවංසය’, ‘ජින චරිතය’, පාලි ව්‍යඛ්‍යාන. ‘රඝු වංශය’, ‘හිතෝපදේශ’, ‘භක්ති ශතකය’ සංස්කෘත ව්‍යඛ්‍යාන.ඔබ ලියු වෙනත් පොත් අතර ‘19 වන සියවසේ ශ්‍රී ලංකාවෙන්’ කියලා පොත් මාලාවක් දකින්න පුළුවන්.මම වරක් ජාතික ලේඛනාගාරයට ගිහින් 1860 සිට 1900 දක්වා පළවුණු සිංහල පුවත්පත් සඟරා සියල්ල කියෙව්වා. ඒ ඇසුරෙන් මම ලියු පොත් මාලාව තමයි මේ. මේ පත්‍ර, සඟරාවලින් බොහෝමයක් දැනටමත් විනාශ වෙලා. හොඳ වෙලාවට ඒවා පොත්වලට ගත්තේ.ඔබ ද සම්බන්ධ සාහිත්‍ය කලා ඇකඩමියක් තියෙනව නේද ‘බෘහස්පති භාෂා සාහිත්‍ය කලා සරසවිය’ කියලා.ඔව් අපි ඒක පවත්වගෙන යන්නේ විභාග පාස් කරන අයට නෙමේ. විවිධ වෘත්තිකයන් මෙයට සහභාගි වෙනවා. කොටින්ම එම්. ඒ. උපාධිධරයොත් එනවා. සමහරු විශ්‍රාමිකයෝ. ඔවුන් පුදුමාකාර ඥාන පියාසයකින් පෙළෙන අය. ඔවුන්ගේ දැනුම. වර්ධනය කිරීම තමයි අපේ එකම අරමුණ.ඔබට බොහෝම වටිනා පෞද්ගලික පුස්තකාලයක් තිබෙනවා. ඔබෙන් පස්සේ ඒක පරිහරණය කරන දරු පරපුරක් ඉන්නව ද?නැහැ. මගේ පුතාලා තුන් දෙනාම ව්‍යාපාර ක්ෂේත්‍රයේ ඉන්නේ. ඒ නිසා මගෙන් පස්සේ මේක වැඩක් ගන්න පුළුවන් තැනකට දෙන්න මං අදහස් කරනවා. මං හිතන්නේ මේක මට විතරක් තියෙන ප්‍රශ්නයක් නෙමෙයි. හුඟක් පෞද්ගලික පුස්තකාල පවත්වගෙන යන වැඩිහිටියන්ගේ, උගතුන්ගේ පොදු ප්‍රශ්නයක්.සු. මි. ඡායාරූප - සුදම් ගුණසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=cr1408172</link>
    <topic>තුන් කල් දක්නා නුවණින් කළ “තුං මං හන්දිය”</topic>
    <author>මහාචාර්ය සුනන්ද මහේන්ද්‍ර</author>
    <content>තුන් කල් දක්නා නුවණින් කළ “තුං මං හන්දිය”සුගතපාල ද සිල්වා ගේ ‘හෙලේ නැග්ග ඩෝන් පුතා’ විලියම්ස් ගේ A Cat on a hot tin roof නාට්‍යයේ ඡායානුවාදයකි. හෙන්රි ජයසේනගේ ‘අහස් මාලිගා’ විලියම්ස් ගේ ‍‍‍Glass Menagerie කෘතියේ ඡායානුවාදයකි.නාට්‍යවේදී එස්.කරුණාරත්න ද විලියම්ස්ගේ එක් කෙටි නාට්‍යයක් වූ He rises in flames Erled Phoenic කෘතිය පරිවර්තනයක් ලෙස වේදිකාගත කළේය. මෙසේ කෙමෙන් රංග භූමිය ටෙනසි විලියම්ස් ගේ ආභාසය ලබන්නට වූ අතර ඒ පිළිබඳව බෙනඩික්ට් ලියූ එක්තරා ලිපියක් රංගවේදීන්ගේ අවධාරණයට යොමු වීය.ඇමෙරිකන් පුස්තකාලයෙන් ලබාගත් ටෙනසි විලියම්ස් ගේ නාට්‍ය කෘති කියවීමට මම කාලය සොයාගත්තෙමි. ‍ස්වදේශික වශයෙන් ටෙනසි විලියම්ස් ගේ නාට්‍ය කෘතින්වලින් රංග නිර්මාණ පෝෂණය කිරීමට කෙතරම් පිටුවහලක් ලැබිණි ද යන්න තවමත් ඇගයීමට ලක්වී නැතැයි සිතමි.විලියම්ස් ගේ නාට්‍ය කෘතින් පාදක කොටගෙන ඇ‍මෙරිකාවේ හොලිවුඩ්හි ප්‍රතිනිර්මාණය කරන ලද සිනමා කෘතින් කිහිපයක් ද හැටේ දශකයේ මුල් භාගයේදී පෙන්වන ලදී.මේ අතරින් වඩාත්ම කැපී පෙනුණේ Night of Iguana හා A Street Car hawed Desire යන සිනමා කෘතින් දෙකයි. මේ අතරින් දෙවැන්න (A street Car) අප මිත්‍ර ධම්ම ජාගොඩ විසින් ‘වෙස් මුහුණු’ නමින් වේදිකාවට සැකසිණ. ධම්මගේ රංග කාර්යය සෙස්සනට තරමක අභියෝගයක් විය.ඒ මන්ද කිවහොත් මෙහි ප්‍රබලත්වය රැඳී පැවතුණේ අපූරු රූපන ශිල්පීන් දෙදෙනෙක්ගේ කුසලතා මතය. ඔවුන් නම්, රවීන්ද්‍ර රන්දෙණිය, හා රෝමා ද සොයිසා යන දෙදෙනාය.මෙකල වුවද දක්ෂ අධ්‍යක්ෂවරයකු අතින් මේ කෘතිය යළිත් වතාවක් රංග භූමියට ගෙන ආ හැකි යැයි මම තරයේ විශ්වාස කරමි. ධම්මගේ රංග පෙළ සැකැසී තිබුණේ නාගරික ඉහළ මැද පන්තිය හා මධ්‍යම පන්තිය යා කෙරෙන බස් වහරකිනි. රංග කාර්යයේදී උඩු පෙළ ඉක්මවා ඉස්මතු වූයේ ප්‍රබල යටිපෙළකි.ද්විභාෂික උගතුන් රැසක් සිටි හැ‍ෙට් දශකයේ මැද භාගයේ දී බිහිවූ නාට්‍ය පිළිබඳ කෙනකුගේ නොමඳ අවධානය යොමු විය යුතුය. ප්‍රංශ නාට්‍ය රචකයකු වූ ෂෝන් පෝල් සාත්‍රගේ (Jean Paul Sartre) නාට්‍ය කීපයක ද ඡායානුවාද කීපයක් බිහිවිය.ඉන් ප්‍රධාන තැනක් ලැබුණේ ගුණසේන ගලප්පත්ති විසින් ‘ලියතඹරා’ නමින් බිහි කළ නාට්‍යය සාත්‍රගේ Dirty Hands නමින් ඉංග්‍රිසි‍යට පරිවර්තනය කරන ලද කෘතියය. සාත්‍රගේ නාට්‍යයක් මා මිත්‍ර ලාල් ප්‍රේමනාත් ද මැල් විසින් “එලොව පොල් පෙනිලා” යනුවෙන් පරිවර්තනය කොට නිෂ්පාදනය කරන ලදී. මා මිත්‍ර නාමෙල් වීරමුණි ද “සකලබුජං පැනලා ගිහින්” යනුවෙන් නිෂ්පාදනය කළේ ද සාත්‍රගේ කෘතියකි. එය රැඟුම් පාලක මණ්ඩලයේ කිසියම් තහනම් නීතියකට යටවීය.මම, නැවතත් බෙන් වෙතට හැරෙමි. ඔහු තරම් පොත් එකතු කළ හා පොත් ගැන කතාබහ කළ වෙනත් කෙනකු මට මුණගැසී නැත. ඔහු තම පුවත්පතට ලියූ ලිපි විටින් විට එකතු ‍ෙකාට පොත් වශයෙන් බිහි කළේ ගුණසේන සමාගමේ කළමනාකාර ලාල් ප්‍රේම්නාත් මහතාගේ අනුග්‍රහයෙනි. එසේ පළ කළ පොත් අතර “කලාව හා කලාකරුවෝ’ කෘතිය මුල් තැනක් ගනියි. එහිලා බොහෝ සුප්‍රකට ලේඛකයන්ගේ අප්‍රකට තොරතුරු අන්තර්ගත විය.ඉන් එකක් මට මතකය. ඒ වූ කලි පිකැසෝ (Picasso) පිළිබඳ සටහනකි. බෙන් අප මිත්‍ර සේකර ගැන ලියූ ලිපිය ද අමතක නොවන්නකි. ‘සිළුමිණ’ පුවත්පතේ පළවූ ඒ ලිපිය මම කීපවතාවක්ම ඇල්මෙන් කියවූයෙමි.බෙන්ගේ අරමුණ වූයේ සේකරගේ නිර්මාණ කුසලතාව දසත විහිදී තිබීමත්, ඒ සකලවිධ කුසලතා ‘තුංමං හන්දිය’ සිනමා කෘතියෙන් එක්තැන් වන බවත් ඇඟවීමයි. තමන් අතින් බිහිවන පොත්වලින් ලැබෙන මුදල ප්‍රධාන කොට බෙන් වැය කළේ සිය පවුලේ උදවිය සමඟ මඩු වන්දනාවේ යාමටය. මඩු වන්දනා ගමන ඔහු සැලකුවේ අසීමිත චිත්ත සමාධිය ලබාදෙන සංචාරයක් ලෙසිනි.“සේකරගේ ‘තුංමං හන්දිය’ තුන්කල් දක්නා නුවණින් කරන වැඩක් වගෙයි පේන්නේ” බෙන් කී අයුරු මට සිහිපත් වේ. එය සමකාලීන මිතුරකු තවත් කෙනකු උදෙසා නොපවසන මහා කාරුණික බවකින් හා සහෘද බවකින් යුක්ත බව මා අමුතුවෙන් කිව යුතු ද? බෙන් කලක් මුළුල්ලේ එකතු කළ පොත් හා දුර්ලභ ලිපි සමුදායක්, ඔහු ජීවමාන කාලයේදීම කියා සිටියේ කැලණි විශ්වවිද්‍යාලයේ ජනසන්නිවේදන අධ්‍යයන අංශයට ප්‍රදානය කළ යුතු බවකි. එය එසේම සිදුවූ බව මෙහිදී පුණ්‍යානුමෝදනයෙන් සිහිකරමි.මහාචාර්ය සුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=cr1408173</link>
    <topic>සුදු කලිසම</topic>
    <author>පරිවර්තනය ප්‍රියංවදා ඇම්. බන්දුවර්ධන</author>
    <content>සුදු කලිසමඒ උණුසුම් දවසකි. මුස්තාපාගේ දෑස තම දෙපාවල වූ සෙරෙප්පු යුවළ දෙසත් ඉන්පසු හිරුරැස් වැටුණු වීදියේ අපිළිවෙළකට තිබූ ගල් ගොඩවල් දෙසත් යොමුවුණි. ඔහු සපත්තුව බංකුව මත තබා කුඩා ඇණයක් ගැසුවේය.‘මේක මට කරන්න අමාරුයි.... මේක.... අවසන ඔහු සෙමෙන් කොඳුළේය.‘මොකක් ද මුස්තාපා? - සපතේරුවා මොහොතකට හිස එසවූවේ ය. උඹ එක සැරයක්වත් ඕක හදන්ඩ උත්සාහ කළේ නෑනේ.’‘ඒත් මහත්තයා... කොලුවා කතා කළේය. මම එක ඉදිකට්ටක් ගැහුවොත් මේක ඉරිලා යනවා.සපතේරුවා නිහඬ ය.මුස්තාපා සෙරෙප්පුව යළිත් පසෙක තැබුවේය. ඔහුගේ මුහුණින් ඩහදිය බේරුණි. ඈත මිටියාවත් අතරට හිරුරැස් එක් වෙද්දී සපතේරුවාගේ ධනවත් යාළුවා හසන් බේ එහි ගොඩවිණි.‘ඒක නොවෙයි යාළුවේ - ඔහු කතා කළේය. - මගේ ගඩොල් පෝරණුවේ ගින්දර ගහන්ඩ කොල්ලෙක් ඕනෑ කරනවා. මට බැරිද මේ කොලුවව දෙන්ඩ. එච්චර දවසකට නො වෙයි. එක දවස් තුනකට.’‘උඹ කැමති ද මුස්තාපා ගඩොල් පෝරණුවක වැඩ කරන්ඩ?’ සපතේරුවා ඇසුවේ ය. ‘දවස් තුනකට... රෑ තුනයි දවල් තුනයි’‘මම ලීරා එක හමාරක් දවසකට ගෙවනවා’ හසන් බේ කීවේ ය. ‘උඹට කරන්ඩ තියෙන එකම දේ ජුමාලිට අත් උදව් දෙන එක විතරයි. උඹ අඳුනනවා ජුමාලි.. ගඟ අද්දර ඉන්නෙ?‘හ්ම්.. මං කැමතියි හසන් මාමේ’ ඔහු එක්වර ම කීවේය. ‘ඒත් මං අම්මාගෙන් අහන්ඩ ඕනෑ’‘අම්මාගෙන් අහලා හෙට උදේ ම මගේ දොඩම් වත්තට වරෙන්. ඊට අල්ලපු වත්තෙ තමයි ගඩොල් පෝරණුව තියෙන්නෙ. උඹ හවස වැඩ පටන් ගන්නවා. මම එතන නෑ. ඒත් ජුමාලි ඉන්නවා’සපතේරුවා මුස්තාපාට සතියකට ම ගෙව්වේ සත විසි පහකි. මාසයට ම ලැබුණේ ලීරා එකකි! ජූලි මාසයත් ඇවිත් නිසා වසන්ත ඇඳුම් මිලට ගත යුතුයි. සපත්තු දෙකක් ලීරා දෙකක් වන අතර සුදු කලිසමක් ලීරා තුනක්වත් මිල වෙයි.දවස් තුනක වැඩට ලීරා හතර හමාරක් ලැබෙයි. මොන තරම් වාසනාවක් ද? පළමුවෙන් කරන්නේ සබන් දමා දෑත හොඳින් සෝදා ගැනීම... ඊටපසු සුදු කැන්වස් සපත්තු දෙක දා ගන්නවා.. මේස් සුදු පාට ඒවා විය යුතුයි. සුදු කලිසම ගැන ටිකක් පරිස්සම් විය යුතුයි.. මොකද සුදුපාට හරි ඉක්මනට කිලිටු වෙනවා.හැම තිස්සෙම කලිසම අල්ලන්ඩ හොඳ නෑ. ඒක ඇඳගෙන පාලම ළඟට යනවා. හැන්දෑවේ ඉර බැස යන වෙලාවට ගැහැනු ළමයි එතන ඇවිදිනවා. සිහින් සුළඟින් ඔවුන්ගේ සායවල් ඇඹරෙනවා. සුදු කලිසම කකුල්වලට තද වෙලා වගේ හිටීවි.‘අම්මේ’ ඔහු කෑ ගසාගෙන ගෙට ගොඩ විය. ‘මම හසන් බේගේ ගඩොල් පෝරණුවේ ජුමාලිත් එක්ක වැඩ කරන්ඩ යනවා’‘කවුද එහෙම කීවේ... ඒක වෙන්නැති දෙයක්’ඇගේ මුහුණ වෙනස්වනු දුටු ඔහු ඉදිරියට පැන මවගේ ගෙල එල්ලුණේ ය.‘මම ලොකු වුණාම..’‘ලොකු වුණාම හොඳට වැඩ කරන්ඩ ඕනෑ’පසුදින අවදිවූ ඔහු හිරු නැගීමටත් පෙර මගට බැස්සේය. පාලම මතින් යද්දී පාවහන් නොමැති ඔහුගේ පතුල්වලට සීතලක් දැනිණි. ජුමාලි හොඳට ම සවස් වී එහි ළඟා වුණි. ඔහු ඉතා හොඳින් වැඩුණු තරබාරු සිරුරක් ඇත්තෙකි. මුස්තාපා ගැන කිසිදු සැලකිල්ලක් නො දැක්වූ ඔහු උදුන ළඟ නැවතී හිස ඇතුළට දැම්මේ ය. ඉන්පසු ආපසු හැරි - උඹ මොකද මෙතන කරන්නේ. - යි ගිගිරුවේය. කොලුවා එක්වරම තිගැස්සුණි. ඔහුට ආපසු දුවන්නට සිතුණි.‘උඹ මොකද ඔතන ඉඳගෙන කරන්නේ?’‘හසන් බේ මාව මෙහාට එව්වේ... මුස්තාපා තැතනුවේ ය. ‘ඔබට උදව් කරන්ඩ’ජුමාලි පුදුමයෙන් ඔහුගේ තරබාරු සිරුර උදුන වෙතට හරවමින් ‘හරි අගෙයි’ ගිගිරුවේය. ‘ආපසු පලයන් ඉක්මනට. ගිහින් කියාපන් වෙන කෙනෙක් එවන්ඩ කියලා.’මුස්තාපා බියෙන් ගල් ගැසුණි. ඔහු අඩි කිහිපයක් පස්සට ගොස් නැවතුණි. සුදු කලිසම ඔහුට මැවී පෙනුණි. ඔහුට කෑ ගසා අඬන්නට සිතුණි.‘ජුමාලි මාමේ’ ඔහු කෙඳිරිලි හඬින් අයැද්දේ ය. ‘මම ලොකු මිනිහෙකුට වැඩිය හොඳට වැඩ කරන්නම්.’‘ආපු අතක් බලාගෙන පලයන් යන්ඩ!’ ජුමාලි කෑ ගැසුවේය. ‘උඹ මහ කරදරකාරයෙක්.’‘ඇයි එහෙම කියන්නෙ?’ මුස්තාපා කෝප විය. ‘මගේ කටේ වැටුණු පාන් කෑල්ල ඇයි ඔබ නවත්වන්ඩ හදන්නෙ? මම ළමයෙක් හින්ද ද? මට අනික් අය වගේම වැඩ කරන්ඩ පුළුවන්’ ඒ සැණින් ඔහු ඉදිරියට පැන ජුමාලිගේ අතක් අල්ලා ගත්තේය. ‘මම දිවුරලා කියන්නම් ජුමාලි මාමේ. ඔබට පෙනේවි මං කොච්චර ලස්සනට මේ වැඩේ කරාවිද කියලා. මොනවා වුණත් මං ගත්තු සල්ලි වියදම් කරලා ඉවරයි.’‘හ්ම්... බලමු... බලමු..’ ජුමාලි අවසන කීවේය.‘නොදකින් විතරක්... මේ යක්කු මේකේ ඕනෑවටත් වඩා පුරෝලා. උන්ට මොකක්වත් හරියට කරන්ඩ බැරි හැටි’ ඔහු කෑ ගෑවේය. ඒ අතරම මුස්තාපාට අණ දුන්නේ ය. මුස්තාපා දර තුරුලු කර ගෙන එතුළට විසි කළේය.පළමු සුළං පහර පාලම හරහා හමා යද්දී අත්තික්කා ගස යට නිදා සිටි ජුමාලි මුස්තාපාට කෑ ගෑවේය.‘වරෙන් මෙහාට. අපි දැන් කෑම ටිකක් කමු.’මුස්තාපා විඩාවෙන් හා කුසගින්නෙන් වෙවුලමින් සිටියේය. හසන් බේ ජුමාලිට කෑම පාර්සලයක් දී තිබිණ. එහි චීස්, කොළ ලූණු සහ පාන් තිබිණි. වචනයක්වත් කතා නොකොට ඔවුහු කෑම ගිල දැමූහ.‘මම ටිකක් නිදාගන්ඩ හිතුවා මුස්තාපා’ ඔහු කීවේය. ‘උඹට මහන්සි දැනුණාම මාව ඇහැරවාපන්’මැදියම් රැයෙන් පසු කාලය තවත් දිගුය. සඳ උස් ගස් පේළියට පිටුපසින් නො පෙනී ගියේය. මුස්තාපාගේ ඩහදියෙන් නෑවුණු සිහින් මුහුණ ගින්දරෙන් රත් පැහැව දිලිසුණි. ඔහු දර තුරුල්ලක් ගෙන ඇවිලෙන ගින්නට විසි කළේය. දර ගින්නට අසුවන විට පළමුවෙන් මහ හඩක් නැගිණ. දෙවනුව වැලපෙන හඬකි. හරියට මිනිසුන් වගේය. ළමයෙකු අඬනවා වගේ යයි ඔහුට සිතුණි.‘උඹට මහන්සි ද? මම එන්ඩ ඕනෑ ද?’ ජුමාලිගේ නිදිබර කටහඩ ඇසුණි.ඔහු තැති ගත්තේ ය. සීතල ඩහදිය සිරුරින් මතුවෙනු ඔහුට දැනිණ.‘නෑ.. නෑ.. ජුමාලි මාමේ’ ඔහු කෑ ගැසුවේය. ‘මට කවදාවත් මහන්සි දැනෙන්නෙ නෑ. මාමා හොඳට නිදා ගන්න’ගඩොල් පෝරණුව ළඟට කිට්ටුවීමටවත් දැන් නොහැක. ඔහු පෝරණුවේ කවුළුව අසල හැකිතරම් දර ගොඩගසා දිග මුල්ලුවකින් තල්ලු කළේය. ඉන්පසු ටික වෙලාවක් ඊට පිටුපා සිට ගත්තේය.ඒ සමඟම ජුමාලි අවදි වූයේය.‘උඹට මහන්සි ද?’ ඔහු ඇසුවේ ය.‘නෑ.. නෑ.. මට මහන්සි නෑ.’ එහෙත් ඔහුගේ හඩ බිඳී දෑසේ කඳුළු මතු විය. ජුමාලි හිරිකඩ අරිමින් නැගිට්ටේ ය.‘ගිහින් ටිකක් නිදා ගනින්’හසන් බේ පැමිණෙන විට ඔහු නිදිය.‘කොහොමද කොලුවාගේ වැඩ?’ ඔහු ඇසුවේය. ‘හොඳට වැඩ කරනවාද?’ ජුමාලි කට ඇඹරුවේය.‘පුංචි කුක්කෙක්...’ ඔහු කීවේය.‘තමුසෙලා මාරුවෙන් මාරුවට වැඩ කරනවා. තමුසෙ ගන්න මහන්සියට තමුසෙට හොඳට ගෙවනවා.’ එසේ කියාගෙන හසන් බේ ආපසු ගියේය.මුස්තාපා අවදිවන විට හිරු රත් කළ යකඩයක් මෙන් ඔහු වෙත පතිතව තිබිණ. වංගෙඩියක ලා කෙටුවාක් මෙන් දෙපා කෙවුණි. ඔහු දත් ඇඳි විකාගෙන නැගිට‍ පෝරණුව වෙත දිව්වේ ය.‘ජුමාලි මාමේ’ ඔහු ගොත ගැසුවේය. ‘සමාවෙන්න... මට ටිකක් නින්ද ගියා.’‘මම කීවානේ. උඹට කවදාවත් මේ වැඩේ කරන්ඩ බෑ.’ ජුමාලි කෝපයෙන් කීවේය.මුස්තාපා නිහඬව උදුනට දර දැම්මේය. මොහොතකින් ඔහුට කිසියම් සතුටක් දැනිණ.‘මදිද... පළමුවෙනි දවස අපි හරියට කර ගත්තා.’ ඔහු තමාටම කියා ගත්තේ ය. සුදු කලිසම සිහි කරමින් ඔහු එම සිතිවිලි බොඳ කර හැරියේය...අවසන් රාත්‍රිය... සඳ රැස් උස් ගස් අතර විහිදී ගියේය.‘මාව නැගිටවපන් උඹට මහන්සි දැනුණාම..’ ජුමාලි කීවේය.‘කාලකණ්ණි ජුමාලි මාමා...! කාලකණ්ණියා’හිටි හැටියේ මුළු ලෝකය ම සසල වුණි. උස් ගස් පේළිය, පුංචි කන්ද, ගිනිදලු, උදුන කැරකෙන්නට පටන් ගත්තේය. ඔහුට ඔක්කාරය සැදුණි.ඔහුට කලන්තය සෑදුණි. ‘ජුමාලි... ජුමාලි මාමේ..’‘උඹට මහන්සි ද මුස්තාපා..?’ ජුමාලිගේ ඔතෑනි කටහඬ ඇසෙන්නට සෑහෙන වෙලාවක් ගත විය.පිළිතුරක් නැත. උදුන නිවී ඇති සැටි දුටු ඔහු වහා එතැනට පැන කොලුවාට තදින් පා පහරක් එල්ල කළේය.‘තෝ මාව කෑවා. බැල්ලිගේ කොල්ලා! දැන් ඉතින් මේ මුළු ග‍ෙඩාල් පෝරණුවට ම මගේ අතින් ගෙවන්නයි වෙන්නෙ.’ඔහු කවුළුවට එබුණේ ය. එතුළ වූ කුඩා ගිනි දලු ඔහු තුළ බලාපොරොත්තු ඇති කළේය. අලුයම ළඟා වෙද්දී මුස්තාපා කඩිනම් විය. උදුනේ ගින්දරෙන් දිලිසුණ ජුමාලිගේ කෙස් සහිත නිරුවත් උඩුකය දුටු විට මුස්තාපා වෙව්ලන්නට පටන් ගත්තේය.‘ජුමාලි මාමේ... සහතිකයි මම එහෙම හිතුවෙ නෑ’ ඔහු වෙව්ලමින් කීවේය.ජුමාලි කෝපයෙන් පිටුපස හැරී ඔහු දෙස බැලුවේය.‘වහගනින් කට. බැල්ලිගෙ පුතා. තෝ මෙතනින් මකබෑ වෙයන්!’ මුස්තාපා දුකෙන් හිස පහතට නැඹුරු කරගත්වනම සිටියේය. ඉර කඳු මුදුනෙන් පායා හිනැහුණි. කොලුවාට එම ඉරියව්වෙන් ම නින්ද ගියේය.ගඩොල් පෝරණුවක් ළිඳක ගොඩනැඟූ දාගැබක් තරම් විශාලය. ගින්දර දැමූ විට මුලින්ම ගඩොල් ඊයම් පැහැ ගනී. දෙවෙනි දවසේ කළුපාට හැරෙයි. එහෙත් තුන්වෙනි දවසේ ගිනි රත් පැහැයට හැරෙයි. මුස්තාපා හදවතේ මතුවූ බියෙන් අවදි විය. හිරු මුදුන් වී තිබූ අතර හසන් බේ උදුන ළඟ සිටියේය. ගඩොල් රතුපාටින් දිලිසුණි.‘අ..හ්හා..’ හසන් බේ සිනාසුණි.’ උඹ මෙහාට ආව් බුදියා ගන්ඩ!’‘මම දිවුරන්නම්... හැමදාම රෑ...’ජුමාලි ඔහු දෙස රවා බැලුවේය. ඉතිරි ටික කියන්නට ඔහු බිය වූයේය.ඔවුහු උදුනේ කවුළුව වෙත ගියහ.සපතේරුවාට ඝන ඇස්බැමි සහ රවුලක් විය. ඔහුගේ කොන්ද තරමක් වකුටුය. මේසය දූවිල්ලෙන් හා මකුළු දැල්වලින් වැසී තිබූ අතර එක පිට එක එක දමා තිබූ හම්වලින් දුගඳක් වහනය විය. හසන් බේගෙන් තොරතුරක් නො ලැබ සතියක් ගෙවී ගියේය. මුස්තාපාගේ සිතේ දුක දැඩි වූ මුත් ඔහු කිසිවක් නො කීවේය. දිනක් හසන් බේ කඩය ඉස්සරහින් ගියේය.‘හසන්...’ සපතේරුවා කතා කළේය. ‘කවද්ද ඔහේ මේ කොලුවාට ගෙවන්නේ?’හසන් බේට දෙගිඩියාවක් ඇති විය. ඔහු ලීරා එකකුත් සත පනහක් මේසය මතට දැම්මේය.‘මෙන්න උඹේ ගාණ’සපතේරුවා කාසි දෙස බැලුවේ ය. ‘ඒත් මෙතන තියෙන්නේ ලීරා එක හමාරක්. කොලුවා දවස් තුනක් වැඩ කළා.’‘කොල්ලා කළේ නිදා ගන්න එක’ මම මුගේ කොටසත් ජුමාලිට දුන්නා. මේ ටික වුණත් දෙන්නේ තමුසෙ ගැන හිතලා’ කියමින් හසන් බේ මගට බැස්සේ ය.‘ඒත් මම දිවුරලා කියන්නම්. හැමදාම රෑ..’ මුස්තාපා කියන්නට තැතනුවේය. එහෙත් වචන උගුරේ පැටලැවිණි. ඔහුගේ හිස බිමට නැඹුරු විණි.දිගු නිහැඬියාවක් පැතිරිණි.‘අහගනින් මුස්තාපා’ සපතේරුවා අවසන කීවේය. ‘උඹට දැන් ටිකක් වැඩ තේරෙනවා. උඹට අද ඉඳලා සතියකට මම ලීරා එකක් ගෙවනවා.’මුස්තාපාගේ හිස යම්තමින් එසවුණි. ඔහුගේ දෑසේ කඳුළු පිරී තිබිණි.‘මේ ලීරා පහ ගනින්. වයිස් ටේලර් හම්බවෙලා කියාපන් තියෙන හොඳම රෙද්දෙන් සුදු කලිසමක් මහන්ඩ කියලා. ඉතුරු සල්ලිවලින් සපත්තු දෙකක් ගනින්. මම හසන්ගෙ මේ සල්ලි ගන්නම්. එතකොට උඹ මට ණය සුමාන තුන හමාරක පඩිය.’දිව එල්ලාගෙන කෑගසන ව්‍යාඝ්‍රයාගේ පින්තූරය සහිත නිල්පාට ලීරා පහේ කොළය අතට ගත් මුස්තාපාගේ මුව පුරා සතුට පැතිර ගි‍ෙය්ය.පරිවර්තනය ප්‍රියංවදා ඇම්. බන්දුවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=cr1408174</link>
    <topic>80 වැනි වියේදී සත්මහල තරණය කර ලේඛකයකු වූ පියදාස වත්තේගම</topic>
    <author>පීටර් කැනියුට් පෙරේරා ඡායාරූප - විමල් කරුණාරත්න</author>
    <content>80 වැනි වියේදී සත්මහල තරණය කර ලේඛකයකු වූ පියදාස වත්තේගමසම්පූර්ණයෙන් කළු වූ හිස කෙස් අතර එකම එක ධවල වර්ණ වූ හිස කෙසක් දුටු පමණින් ජීවිතයේ නිස්සාරත්වය වටහාගෙන රජ සැප හැරදා බවුන් වැඩීමට වනයට ගිය මඛාදේව රජ වගේ නොවූවත් අපේ බොහෝ දෙනා සිතන්නේ ජීවිතයේ බොහෝ ක්‍රියාවන්ට නැවතීමේ තිත එසේ තැනිනම් අඩු වශයෙන් කොමාවක්වත් යෙදිය යුතු බවය.එලෙස අපේ බොහෝ අය වයස අවුරුදු හැටයනු හොට බිම ඇනෙන කාලය ලෙස සැලකූවත් බොහෝ බටහිර ජාතිකයින් වයස අවුරුදු හැට සලකන්නේ ජීවිතය අලුතෙන් ආරම්භ කළ යුතු කාල වකවානුවක් ලෙසය.වයස අවුරුදු හැට ජීවිතය අලුතෙන් ආරම්භ කරන වකවානුවක් ලෙස බටහිර ජාතිකයින් සැලකූවත් වයස අවුරුදු හැත්තෑව අසූවේදී අලුතෙන් ම සාහිත්‍යකරණයට පිවිසුන පුද්ගලයින් ගැන අන්තර්ජාලය පුරා සැරිසැරුවත් සොයා ගැනීමට ලැබෙන්නේ නැත.අන්තර්ජාලයෙන් සොයා ගැනීමට හැකිවූ පරිදි අලුතෙන් ම සාහිත්‍යකරණයට බට වයස්ගතම පුද්ගලයා වයස අවුරුදු හැට හයක අයෙකි. ඔහු Frank Mcourtw. 1930 දී අයර්ලන්තයේ මුඩුක්කුවක උපත ලද ඔහු වයස අවුරුදු දහතුනේදී පාසැලෙන් අස්කළ පසු ඔහු හොරෙක් සහ අතට අසුවූ ඕනෑම රැකියාවක් කළ අයෙකු විය.වයස අවුරුදු දහනවයේදී නිව්යෝර්ක් නගරයට පැමිණි ඔහු අවිධිමත් ප්‍රාථමික අධ්‍යාපනයක් ලැබූවත් නිව්යෝර්ක් විශ්ව විද්‍යාලයට ඇතුළුවිය. ගුරු වෘත්තීයෙන් විශ්‍රාම ගිය ඔහු ඔහුගේ ප්‍රථම කෘතිය ලියන්නේ 1996 දීය.ඒ ඔහු වයස අවුරුදු හැටහයේදීය. Angela's Ashes ඔහුගේ එම කෘතිය ඔහු ලියන්නේ ඔහුගේ බිරිඳගේ ඉල්ලීම නිසාය. එම කෘතියට පුලිට්සර් ත්‍යාගය හිමිවිය. ෆ්‍රෑන්ක් මැක්කොට් පසුව තවත් පොත් දෙකක් ලියා ඇත.අපගේ පියදාස වත්තේගම වඩාත් සුවිශේෂ වන්නේ ලෝක සාහිත්‍යයේ එවන් තත්වයක් යටතේය.ඔහු සාහිත්‍යකරණයට පිවිසෙන්නේ වයස අවුරුදු අසූවක් ඉක්මවූ පසුවය. රත්නපුරේ ඇහැලියගොඩ උපත ලබන පියදාස වත්තේගම මූලික අධ්‍යාපනය ලබන්නේ රත්නපුරේ සීවලී විද්‍යාලයෙනි. ඒ ජ්‍යෙෂ්ඨ පංතිය දක්වාය.“පස්සෙ මම කොළඹ ඇලෙක්සැන්ඩ්‍රා විද්‍යාලයෙන් උසස් පෙළ කරල එක්දහස් නවසිය පනස් දෙකේදි කොළඹ විශ්ව විද්‍යාලයට ඇතුල් වෙනවා. පසුව විශ්ව විද්‍යාලයේ පේරාදෙනියට ගෙනියනවා.” පියදාස වත්තේගම පවසන ලෙස පේරාදෙනිය විශ්ව විද්‍යාලයට ගිය ප්‍රථම කණ්ඩායමට ඔහු ද ඇතුළත්ය.උපාධිය අවසන් කර ඔහු කෙළින්ම එන්නේ කොළඹ මහ බෝධි විද්‍යාලයේ ගුරුවරයකු ලෙසය.“ඒ කාලෙ උපාධිය පරීක්ෂණයට ලියල ඉවරවෙලා කෙළින්ම මැලේ වීදියට ගිහිල්ල ගුරු පත්වීමෙ ලියුමත් අරන් තමයි ගෙදර යන්නෙ.” පියදාස වත්තේගම පවසන්නේ එක්තරා යුගයක කලා උපාධිය හැදෑරුවෙකුට වුවද තිබූ රැකියාවේ සුරක්ෂිත භාවය පිළිබඳවය.මහාබෝධී විද්‍යාලයේ ගුරුවරයකු වශයෙන් වසර දෙකක් සේවය කරන ඔහුට පැල්මඩුල්ල ගංකන්ද විදුහලේ වැඩබලන විදුහල්පති තනතුරට පත්වෙයි.“මම ලන්ඩන් බී.ඒ. කරන්නෙ ඔය කාලෙ. එක්දහස් නවසිය හැට එක වෙනකම් මම ගන්කන්ද ඉස්කෝලෙ වැඩ කරනවා. පස්සෙ මට හිතෙනව පරිපාලන සේවාවට එකතු වෙන්න ඕනය කියල” ඒ අනුව ඔහු එක්දහස් නවසිය හැට එකේදී පොල් මණ්ඩලයේ ලේකම් ලෙස පත්වීම ලබයි. ඊළඟ අවුරුද්දේ පියදාස වත්තේගම සේවය කරන්නේ ආනයන අපනයන දෙපාර්තමේන්තුවේ; සහකාර ආනයන අපනයන පාලකවරයකු ලෙසය.වයස අවුරුදු තිස්තුනේදී; එනම් එක්දහස් නවසිය හැටතුනේ ජනවාරි මාසයේදී පියදාස වත්තේගමට ශ්‍රී ලංකා මහා බැංකුවේ මාණ්ඩලික පත්වීමක් ලැබෙයි.“එක්දහස් නවසිය හැටේදි මම පශ්චාත් උපාධියට ඉගෙනීම ආරම්භ කළා. මගෙ උපාධියෙදි පාලි සමත්වෙලයි හිටියෙ. ඒක නිසා බෞද්ධ අධ්‍යයන වලින් ශ්‍රාස්ත්‍රපති උපාධියට පෙනී සිටින්න හිතුවා. ඒ නිසා මම කැළණිය විශ්ව විද්‍යාලයේ බෞද්ධ අධ්‍යයන පශ්චාත් උපාධි ආයතනයට සම්බන්ධ වුණා. මට ශාස්ත්‍රපති උපාධිය ලැබුණේ එහෙමයි” කැළණිය විශ්ව විද්‍යාලයෙන් එලෙස ශාස්ත්‍රපති උපාධිය ලබන ඔහු, එම විෂයෙන් ම බෞද්ධ හා පාළි විශ්ව විද්‍යාලයේ ශාස්ත්‍රපති විභාගය සමත් වෙයි.ශ්‍රී ලංකා මහා බැංකුවේ වසර විසිඅටක සේවා කාලයෙන් පසුව, 1991 දී ඔහු එයින් විශ්‍රාම ලබන්නේ එහි විධායක අධ්‍යක්ෂවරයකු වශයෙන් සේවය කරද්දීය.“ජාත්‍යන්තර පාසල් පටන්ගත් මුල්කාලයෙ, ඒවායෙ ඉංග්‍රීසියෙන් අධ්‍යාපනය ලබන බෞද්ධ දරුවන්ට, ඉංග්‍රීසි භාෂාවෙන් උගන්වන දහම් පාසල් තිබුණේ නැහැ. ඒ අඩුව පුරවන්න බම්බලපිටිය වජිරාරාමයේ පියදස්සී හාමුදුරුවො වජිරා රාමයේ ඉංග්‍රීසි දහම් පාසලක් ආරම්භ කළා.”යනුවෙන් පවසන පියදාස වත්තේගම වජිරාරාමයේ ඉංග්‍රීසි දහම් පාසලේ මුලින්ම එකතුවී අදත් සිටිනා ස්වෙච්ඡා ගුරුවරයෙකි. එයට අමතරව ඔහු සෙනසුරාදා සවස බත්තරමුල්ල සුදර්ශනාරාමයේ ඉංග්‍රීසි දහම් පාසලේ ද; ඉරිදා ජයන්තිපුර බෞද්ධ සංගම් සිංහල දහම් පාසලේ ද ගුරුවරයකු වශයෙන් සේවය කරයි.“රංජිත් ධර්මකීර්ති කියන්නෙ හොඳ පරිවර්තකයෙක් හොඳ ස්වතන්ත්‍ර රචකයෙක්. ඔහු පරිවර්තනය කළ චෙරි උයන, හිරු නැති ලොව, ආඩි රැළේ නාඩගම, අන්ගාර ගඟ ගලා බසී කියන නාට්‍යවලින් සමහරකට රාජ්‍ය සම්මාන පවා හිමිවුණා.රංජිත් වැඩකළේ ශ්‍රී ලංකා මහබැංකුවේ ඒක නිසා මම රංජිත්ගෙ අප්‍රමාණ රසිකයකු වුණා.” පියදාස වත්තේගම උත්සහ කරන්නේ අසූවෙනි වියේදී ජීවිතයේ ප්‍රථම වතාවට සාහිත්‍ය ක්ෂේත්‍රයට එළඹුන MANSION කෘතියේ අක්මුල් විහිදී ගිය ආකාරය විස්තර කිරීමටය. MANSION රංජිත් ධර්මකීර්තිගේ “සත් මහල” සිංහල නවකථාවේ ඉංග්‍රීසි පරිවර්තනය වෙයි.මේ වන විට සිංහල නවකථා ඉංග්‍රීසියට පරිවර්තනය වීමේ අලුත් ප්‍රවනතාවක් ද ශ්‍රී ලංකාව තුළ බිහි වෙමින් තිබුණි. පරිවර්තන ක්ෂේත්‍රයට ඇතුළුවීමට පියදාස වත්තේගම තුළ තිබූ ඇල්ම පෝෂණය කිරීමට එය ද හේතුවක් විය.රන්ජිත් ධර්මකීර්තිගේ “සත්මහල” නවකථාව සතිස්චන්ද්‍ර එදිරිසිංහගේ නිර්මාණයක් ලෙස කොටස් වශයෙන් ප්‍රචාරය වූ රූපවාහිනී නාට්‍යයක් ද විය.“හැටේ දසකයෙ මෙරට සිදුවූ සමාජ ආර්ථික හා සංස්කෘතික පෙරළිය, ශ්‍රී ලංකාව බස්නාහිර, දකුණ, උතුරු මැද සහ නිරිත දිගට බලපෑ අන්දම විස්තර කෙරෙන සිංහල නවකථා බොහොමයක් තිබුණා. නමුත් එම පෙරළිය කන්ද උඩරට රදල පැලැන්තිය වගේ ම ප්‍රවේණි දාසයන්ගේ ජීවිත කෙරෙහිත් බලපෑ අන්දම ගැන ලියවුණ නවකථා තිබුණෙ නැහැ. රංජිත්ගෙ සත්මහල නවකථාවෙන් එය සිදුවෙනවා” පියදාස වත්තේගම රංජිත් ධර්මකීර්තිගේ සත්මහළ සිත්බැදුනේ එනිසාය.උඩරට වංශක්කාර පවුලක සාම්ප්‍රදායික ජීවිත රටාව පනස් හයේදී සිදුවූ දේශපාලන පෙරැළිය හා සමාජ පරිණාමය හේතුවෙන් දෙදැරුම්කයි. ප්‍රවේණි දාසයන් ලෙස ජීවත් වූ දුප්පත් ගැමියන් එකතකින් වතු ආර්ථිකයේ ග්‍රහණයට හසුවීම නිසා වැඩවසම් සමාජය ඉරිතලා යයි.වාණිජ සමාජයේ යාන්ත්‍රණය විසින් ඔවුන් කෙමෙන් ගිල ගනු ලබයි. අමිශ්‍ර සංස්කෘතියක් ආරක්ෂාකර ගනිමින් පව්වක් මත පිහිටි වලව්වකට වී එම සමාජ ආර්ථික හා සංස්කෘතික විපර්යාසයන්ගෙන් මිදී ජීවත්වීමට අසාර්ථක උත්සහයක යෙදෙන අමුණුගොඩ වලව්වේ ලොකු නිලමේ කේන්ද්‍රකරගෙන “සත් මහල” නවකථාව නිර්මාණය වී ඇත.“එතැනදි තට්ටු තුනකට අයත් චරිත ඒ කියන්නෙ ලොකු නිලමේ, විජේසුන්දර හා කෝලිත; විවාහ සංස්ථාව හා සංස්කෘතිය පිළිබඳව ඔවුන් දක්වන ආකල්ප පාදක කරගෙන, ඒ සමාජ පරිවර්තනයන් පුද්ගල ජීවිත කෙරෙහි බලපාන අන්දම රංජිත් සත් මහල නවකථාවෙ හොඳ අපූරුවට විස්තර කරනවා” පියදාස වත්තේගමගේ ඒ තක්සේරුව සත්මහල නවකථාව පිළිබඳවය.වයස අවුරුදු අසූව සපුරා සිටියේදී සාහිත්‍ය නිර්මාණයහි දැවැන්ත කාර්යකට මුල පිරුවේය. ඒ රංජිත් ධර්මකීර්තිගේ සත්මහල නවකථාව ඉංග්‍රීසි භාෂාවට පරිවර්තනය කිරීමය.“නවකථාවෙ මුල් පරිච්ඡේද දෙකක් පරිවර්තනය කරල මම රංජිත්ට දුන්න ඔහුගේ අදහස් දැනගන්න. රංජිත් ඒක ආරියවංශ රණවීරට දීල තිබුණ” ඒ පියදාස වත්තේගම තමන්ගේ නිර්මාණය තක්සේරුකරගත් ආකාරයය.“ලේඛන ශෛලය හොඳයි. භාෂා දෙකම පිළිබඳව ඔහුගේ දැනුම ඔහුගේ අභියෝගය ජයගැනීමට උපකාරී වී ඇත. කියවීමට කැමැති ශෛලියකින් ලියා ඇත.” ආරියවංශ රණවීර MANSION නවකථාවට නියත වියරණ සැපයූවේ එසේය.සත්මහල නවකථාව මම ඉස්සරවෙලා එක පාරක් සම්පූර්ණයෙන් කියෙව්වා. දෙවනිවර කියවමින් පරිවර්තනය කළා. ඒ මුලින් ලියපු දෙය තුන් හතර පාරක් කියවලා හරිගැස්සුවා.” පරිවර්තකයා තම කාර්යය ඉටුකළේ එසේය.“ආර්.කේ. නාරායන්, කුෂ්වාන් සිංගෙ නිර්මාණ පරිවර්තනය කරද්දි ඕනෑම කෙනෙකුට මුහුණ පාන්න වෙන ගැටලුවක් තමයි ඔවුන් භාවිතා කරන සමහර හින්දි වචනවලට නිශ්චිතම ඉංග්‍රීසි වචන නැතිවීම; මටත් සත්මහල පරිවර්තනයෙහි ඒ ප්‍රශ්නයට මුහුණ දෙන්නට වුණා.” එහිදී ඔහු සිදුකළේ එම සිංහල වචනය ම ඉංග්‍රීසි පරිවර්තනයේදී ද භාවිතා කර නවකථාව අවසානයේ එම සිංහල වචනවල තේරුම ඉංග්‍රීසියෙන් සටහන් කිරීමය.වියපත්වූවත් ඉගැනීමේ ආශාව අත් නොහරින පියදාස වත්තේගම 2001 දී විවෘත විශ්ව විද්‍යාලයේ නීති උපාධිය ලබා 2003 දි නීති විද්‍යාලයට ඇතුළත්වෙයි. ඔහු මේ සියල්ලම කරන්නේ තවත් වෘත්තීයකට අවශ්‍ය සහතික පත් රැස්කර ගැනීමට නොව ඔහුට ඇති අසීමිත දැනුමේ සාපිපාසාව සංසිඳවා ගැනීම සඳහාය.මෑතක ලන්ඩන් ඩේලි මේල් පුවත්පතහි පළවූ නවීන පර්යේෂණ වාර්තාවකින් කියැවුණේ අවුරුදු අසූ ගණන් ජීවිතයක ප්‍රීතිමත්ම අවදිය බවය. පියදාස වත්තේගම ගැන කිවහැක්කේ මේ ඔහුගේ ප්‍රීතිමත් පමණක් නොව, බුද්ධිමත් සහ පලදායීම කාලය බවය.පීටර් කැනියුට් පෙරේරා ඡායාරූප - විමල් කරුණාරත්න කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=cr1408175</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ,මොහාන් රාජ් මඩවල* ඔබේ ප්‍රියතම ප්‍රබන්ධ කෘතිය...සද්ධර්ම රත්නාවලිය. හුඟදෙනකුට එය බණ පොතක් වුවත් මට අනුව නම්, මා විස්මයට පත් කළ හොඳම ප්‍රබන්ධ කෘතියයි.* ප්‍රබන්ධ නොවන කෘතිය...මගේ ප්‍රියතම විෂය ජනශ්‍රැතිය. ආචාර්ය විභාවි විජය ශ්‍රී වර්ධන කියන්නේ පේරාදෙණිය විශ්වවිද්‍යාලයේ හිටපු, ජනශ්‍රැතිය පිළිබඳ දැවැන්ත පර්යේෂණයන් සිදු කළ, පර්යේෂණ නිබන්ධන ගණනාවක් රචනා කළ විශිෂ්ට ජනශ්‍රැති පර්යේෂකයෙක්.ඒත් ඔහු වයස හතළිස් ගණන්වලදී මිය ගියා. ඒත් ඒ කෙටි ජීවිත කාලය තුළ ඔහු විසින් විරචිත මදනයක් පුවත, ලංකාවේ ප්‍රාදේශීය දෙවිවරු, ඇතුළු ඒ සියලුම ජනශ්‍රැති පර්යේෂණ ග්‍රන්ථවලට මා අතිශය ප්‍රියයි.* මේ දිනවල ඔබ කියවන්නේ...හරුකි මුරුකමි කියන ජපන් ලේඛකයාගේ මුල් කෘතියෙන් ගාමිණී වියන්ගොඩ පරිවර්තනය කළ ‘කෆ්කා මුහුදු වෙරළේ’ කෘතිය.* කෙනකුට කියවන්න යැයි ඔබ නිර්දේශ කරන කෘතින් තුනක්...සද්ධර්මරත්නාවලිය - මොකද, කවුරු කොහොම කීවත් ඉන්ද්‍රජාලික භාවිතාව ඉතා හොඳින් පාවිච්චි කළ කෙනෙක් තමයි ධර්මසේන හිමි.බව තරණය - විරාගය හෝ ගම්පෙරළියටත් වඩා මාර්ටින් වික්‍රමසිංහ කියන දාර්ශනිකයා, ලේඛකයා සහ විද්වතා හඳුනාගන්නට හැකි විශිෂ්ටම කෘතිය එයයි.තුන්වැනියට පොත් දෙකක් මා කියනවා. කලාව විඳීමට නම් කලාව භාවිතා කරනවා නම් ලෝක සාහිත්‍ය භාවිතාව තිබිය යුතුමයි. ඒ සඳහා පූර්ව හඳුනාගැනීමක් ඇති කරගැනීමට ගාමිණී වියන්ගොඩගේ ‘රාගරිද්ම’ කෙටිකතා එකතුව කියැවීම වැදගත්.අනෙක් පොත තමයි, රුවිනි තල්පාවිල පරිවර්තනය කළ, පවුලෝ කොයියෝ ගේ “මිනිත්තු එකොළහේ කතාව”.* පොතක ඔබ වඩා වැදගත්කොට සලකන්නේ රචනා ශෛලියද... අන්තර්ගතය ද නැතිනම් අවසානය ද...මේ කාරණා තුනම. ඒත් ඒකට තව යමක් කිව යුතුයි. පොතක හෝ ඕනෑම නිර්මාණයක් තල කිහිපයකින් සමන්විතය. ඒ තුළ දේශපාලනමය, සාමාජීය හෝ මානුෂීය හෝ වෙනත් අර්ථ ද වෙනවා.ඕනෑම නිර්මාණයකින් ඒ අර්ථයයි සූරාගත යුතු වන්නේ. ඒ සඳහා ඒ ඒ තල තුළ විවිධ ඉඟි සපයන්න අවශ්‍යයයි. කිසිවිටෙකත් එහි අර්ථ අමු අමුවේ තිබිය යුතු නැහැ. ආකෘතිය තුළයි මේ සියල්ල සිදුවන්නේ. ඒ නිසා ආකෘතිය ප්‍රමුඛව ‍ෙම් කාරණා තුනම සාර්ථක පොතක් වෙන්න සපුරාලිය යුතුයි.* ඔබ ළමා කාලයේ කියැවූ හොඳම පොත...‍තේරෙන නව යෞවනයේ මා කම්පනයට පත් කළ කෘතිය විදියට එක්වරම මගේ මතකයට නැඟෙන්නේ හෙන්රි ජයසේනයන්ගේ හුණුවටයේ කතාවයි.* ඔබ කියැවීමට කැමැති විශේෂ වර්ගයක පොත් තිබෙනවාද...ඔව්. ජනශ්‍රැතිය පිළිබඳ ලියැවුණු පොත්. සංකීර්ණ මනුෂ්‍ය චරිත හඳුනාගැනීම හෝ ස්වභාවයෙන්ම ගුප්ත මනුෂ්‍යයා තේරුම් ගැනීම කවදාවත් කරලා ඉවර කරන්න පුළුවන් කාරණාවක් නෙවෙයි.* මෙතෙක් කියැවූ පොත්වලින් ජීවිතයට ලැබුණු දේ...ජීවිතය තේරුම් ගැනීමට උත්සාහ කිරීම. ඒ සඳහා ලොකු පෙලැඹවීමක් ඇතිවීම.* ඔබට අනුව පොතකින් තැනුණු හොඳම චිත්‍රපටය...2004 මාකේස් ලියූ අන්තිම නවකතාව වන, ‘Memories of my melancholy whores’ පොතින් හෙනින් කාල්සන් නම් ඩෙන්මාර්ක් චිත්‍රපට අධ්‍යක්ෂවරයා ඒ නමින්ම කළ චිත්‍රපටය.1927 ඉපදුණු මාකේස් හා කාල්සන් දෙදෙනාම මිය යන්නේත් එකම වසරක. ඒ 2014 වසරේ. දෙදෙනාගේම අසූවිය ආසන්නයේ, අනූවියැති මිනිසකුට ආදරය දැනෙන හැටි කතා කළ ඒ පොතත් ඒ‍ පොතින් කළ චිත්‍රපටයත් ඉතාම සාර්ථකයි.* ඔබ ඉහළින්ම අගයන කතුවරයා...සද්ධර්ම රත්නාවලිය ලියූ ධර්මසේන හිමි.* ඔබේ ප්‍රියතම සම්භාව්‍ය කෘතිය...පැරැණි සාහිත්‍යයෙන් සම්භාවනාවට පාත්‍ර වූ කියන අර්ථයෙන් නම් සද්ධර්ම රත්නාවලියට. හැබැයි ඒ කියන කතාවෙන්ම ප්‍රතිවිරෝධයක් පැනනැඟෙනවා. ඒ, සම්භාව්‍ය යන අර්ථ කථනයේ එන සැඟවුණු අතීතය හෝ අදට වලංගු නැහැ කියන කාරණාව නිසා. ඒ නිසා ඔය සම්භාව්‍ය කියන අර්ථකථනයට මං කැමැති නැහැ.* ඔබේ ප්‍රියතම පරිවර්තන කෘතිය...අදටත් මුල් කෘතිය හොයා කියවා සංසන්දනය කරන්නට හිතෙන්නේ නැති තරමට, භාෂාවෙන් හා ඉදිරිපත් කර ඇති විලාශයෙන් මා අතිශය කම්පනයට පත් කළ, සුගතපාල ද සිල්වා සූරීන්ගේ ‘ඇට මැස්සා’ (Glad fly) රසවින්දනයෙන් පොහොසත් පරිවර්තනයක්.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=cr1408176</link>
    <topic>දොස් නිදොස්</topic>
    <author/>
    <content>දොස් නිදොස්ඩී. එ‍ෆ්. කාරියකරවනපැහැර ගත් දරුවාපසුගිය ටිකේ ප්‍රවෘත්ති ලෝකයේ මහත් ආන්දෝලනයක් ඇති කළේ දෙමවුපියන්ගෙන් පැහැරගෙන යනු ලැබූ කුඩා දරුවා ය. වාසනාවකට මෙන් අතුරු අනතුරු කිසිවක් නැතිව දරුවා ලැබිණි.සොයා ගන්නා ලද දරුවා වෛද්‍යවරුන්ගේ පරීක්ෂාවට ද ලක් වූයේ ය.‍ ඒ පිළිබඳ පුවතක් පුවත්පතක පළවූයේ මෙසේ ය.“දරුවා වෛද්‍යවරු පරීක්ෂා කරයි”දරුවා එහෙම පරීක්ෂාවක් කළේ ඇයි? එහෙම එකක් ඇත්ත වශයෙන් ම කැරිණි නම් වියරණ නො මරා එය ලිය යුතුව තුබුණි. ‘වෛද්‍යවරු යන්න වෙනුවට ‘වෛද්‍යවරුන්’ යන අනුක්ත පදය සමඟ ය.ඇත්ත වශයෙන් ම සිදුවී ඇත්තේ දරුවා විසින් වෛද්‍යවරුන් පරීක්ෂා කරනු ලැබීමක් නොව වෛද්‍යවරුන් විසින් ඒ දරුවා පරීක්ෂා කරනු ලැබීම ය. ‍එහෙයින් එය ලිය යුතුව තිබුණේ “වෛද්‍යවරු දරුවා පරීක්ෂා කරති” යනුවෙනි.මියයෑමතව පත්‍රයෙක පළවූ ලොකු සිරසක් මෙසේ විය.‍“වෛරසයෙන් 729 මිය යයි”ඒ‍ වෛරසයෙන් මිය ගොස් ඇත්තේ ‘729’ යන ඉලක්කම් තුන ය.ඒ සිරස යෙදූ තැනැත්තාට කියන්නට ‍ඕනෑ වන්නට ඇත්තේ “..... වෛරසයෙන් 729 දෙනෙක් මිය යති” යන්න විය හැකි ය.ඩබල් ඇක්ටින්‘ඩබල් ඇක්ටින්’ යන්න ද තව පත්තරයක දකින්නට ලැබිණි. මේ සිංහල ද?පණ්ඩිතයෙක්“පණ්ඩිතයෙක් වෙන්න තියෙන ලේසිම ක්‍රමය” යන්න ද තව පත්‍රයෙක දකින්නට ලැබිණි. ‘පණ්ඩිතයෙක්’ උක්ත රූපයකි‍.මෙහි එවදන උක්ත නොවන බැවින් එය ‘පණ්ඩිතයකු’ යනුවෙන් නිවැරැදි විය යුතු ය.සමහරු“සමහරු කරන්නේ ‍තත්ත්වයට වින කටින එකය” යන්නෙහි ඇත්තේ ද එබඳුම දොසෙකි.මෙහි ‘සමහරු’ උක්ත නොවන හෙයින් ‘සමහරුන්’ යනුවෙන් නිවැරැදි විය යුතු ය‍.ලස්සන‍අලංකාරය යන අදහස දෙන්නට පවසන ලස්සන යන්න සමහරුන් ලියන්නේ ලක්ෂණ යනුවෙනි. එය වැරැදි ය.ලක්ෂණ යනු ලකුණු ය. ආකාරය යන අදහස ද එහි ඇත.හෙලුව‘අතින් හෙළුව වසාගෙන’ යන්නක් ද සති අන්ත පත්‍රයෙක දකින්නට ලැබිණි.‘හෙළුව’ යනු හෙළ බස ය. එය අතින් වසා ගන්නට බැරි ය.හෙලුව නම් ශරීරයේ රහස් ප්‍රදේශය නො වසා හිදීම ය. මේ හෙලුව හෙලුවැල්ල නමින් ද යෙදේ.හෙලුවට හෙළුව යන්න යෙදීම වැරැදි ය.කස්තිරම“දොස්තරවරු ඇල්ලූ කස්තිරම මෙන්න” යන්න ද තව පත්‍රයෙක දකින්නට ලැබිණි.කස්තිරම යනු අඩව්වට පෙර නටන සුළු නැටුමෙකි.එදා දොස්තරවරුන් නැටුවේ එහෙම සුළු නැටුමක් ද? පුටුවලින් පවා ගසාගෙන ඇති බව සැළවිණි.විගඩම් නාඩගම් ආදිය ද කස්තිරම වේ.2. ‘දොස්තරවරු’ යන්න ද දොස්තරවරුන් යනුවෙන් අනුක්ත විය යුතු ය.වසංගතයඅමු අමුවේ බස නැසීමේ වසංගතය දැන් දැන් තව තවත් පත්තරවලට පැතිර යන බව පෙනේ‍.ගිය ඉරිදා ‘කැMATHIද’ යන්න පළවූයේ ඒ පත්තරේ නො වේ. වෙනත් පත්තරයක ය.දැන්වීමෙක ය, දැන්වීම් පිටු වෙත ය කියා බස විනාශ කළ හැකි නොවේ.දැන්වීම්වල බස හා වියරණය උසස් ම තත්ත්වයෙන් නොවුවාට කමක් නැත යන්න වැරැදි නිගමනයකි. සිංහල දැන්වීමෙක ඉංගිරිසි වදන් ඉංගිරිසි වදන් ඉංගිරිසි අකුරෙන් පමණක් නොව සිංහල අකුරෙන් වුව ආවාට ගියාට යෙදීම ‍වරදෙකි.ඇරස්ට්“අනුරව ඇරස්ට් කරන්න ෆොන්සේකාගෙන් යෝජනාවක්”මෙය ද ගිය ඉරිදා පත්‍රයෙක සිරසෙකි.මෙහි වැරැදි දෙකකි. එකක් නම් ‘අනුරව’ යන්නයි. මෙහි ‘ව’ යන්න ග්‍රාම්‍යයි. එය ලියන බසට නොසුදුසු ය.‘ඇරස්ට්’ ඉංගිරිසි වදනෙකි. සිංහල සිරසකට නො සුදුසු ය.ඉංගිරිසියෙන්සිංහලයටඉංගිරිසියෙන් කෙළින් ම ගන්නා වූත් ඉංගිරිසියෙන් සිංහලයට වාත්තු කැර ගත්තාවූත් වචන රාශියක් අද වහරේ පවතී. ඒවා පහත දැක්වේ.අක්කරය - Acreඅල්පෙනෙත්ති - pinඅල්තාරය - altarඅල්මාරිය - Almirahඅයිස්ක්‍රීම් - ice creamකට්ලිස් - cutletsපැටිස් - pattiesරෝල්ස් - Rollsපුඩිං - puddingචීස් - cheeseවිස්කෝතු - Biscuitsබටර් - Butterචොකලට් - chocolateටොෆි - Toffeeකේක් - cakeබනිස් - Bunsජෑම් - Jamසොසේජස් - Sausagesසෝස් - Sauceසැමන් - Salmonසාඩිං - Sardinහැම් - Hamබේකන් - Baconටොනික් - Tonicකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=cr1408177</link>
    <topic>විශ්ව ඥාන දායාදයෙන් සුපෝෂිත වූ මහසමයම</topic>
    <author>කසුනි නදීකා</author>
    <content>විශ්ව ඥාන දායාදයෙන් සුපෝෂිත වූ මහසමයමෙහළයේ අනභිභවනීය දෘශ්‍ය කාව්‍ය “මහසමයම” පිළිබඳ මා චිත්ත අභ්‍යන්තරයෙහි පෙරළි කරනා චිත්තාවලි සමුදාය මම මෙසේ පන්හි‍ඳෙන් ගෙත්තම් කරමි.මහසෝන් උප්පත්ති කතාව විවිධ පුරාවෘත්තයන් තුළ අන්තර්ගත වන්නේ විවිධාකාරයෙන් බව මහැදුරු අරියරුවන් ඇතුගලයන් විසින් සොයා ගෙන ඒ පිළිබඳ දැනුම ලොවට දායාද කළ මහ සමයම වනාහි අති උත්කෘෂ්ට නිර්මාණයක් බව පළමුව සඳහන් කරනු කැමැත්තෙමි. වර්තමානයේ සිංහල නාට්‍ය කලාවෙන් ඔබ්බට හෙළ වේදිකාව විවර කළ නවතම වේදිකා පෙරළිය මහ සමයම බව මා හැඟි විශ්වාසයයි.හට ගැනීම, පැවැත්ම, විනාශය ලොව පවතින අනිත්‍ය චක්‍රයකි. එය එකින් එක පසුපසින් නොනැවතී ගමන් කරමින් පවතී. එහි අවසානයේ දැක ගත නොහැකිය. විනාශ වී ගොස් නැවත එය හට ගනී. ඒ තුළින් යළිත් පරිණාමය වී විනාශයට පත් වී යළිත් හට ගන්නේ තෘෂ්ණාවයි.ලොව සෑම දෙයකටම හේතුව, මූල බීජය තෘෂ්ණාවයි. මිනිසා වටා බැඳ තිබෙන තිමිර පටල තෘෂ්ණාවයි. තෘෂ්ණාව තුළින් පුද්ගලයා විනාශ වෙමින් ඒ තුළින් සමස්ත සමාජයක් ද විනාශ මුඛයට පත් කරනු ලබයි.බ්‍රහ්ම ලෙසින් ලොව හට ගැනීම ද විෂ්ණු ලෙසින් ලොවෙහි පැවැත්ම ද ඊශ්වර ලෙසින් ලොවෙහි විනාශය ද සංකේතාර්ථවත් කරමින් පුරාවෘත්තයක් සහෘදයන් වෙත “මහසමයම” තුළින් ගෙන හැර පෑ බව සැබෑය. බස්මා අසුරයන්ගේ අළු ගොඩින් මහසෝනා ඉපදී යැයි සැලකෙන පුරාවෘත්තය මෙහි අන්තර්ගත වූ බව සැබෑය. එනමුත් මතුපිට ගලායන කතන්දර ඉක්මවා සැඟව පවතින යටි අදහස විදග්ධය.මහ සමයම වේදිකාව මත විශ්වීය දැනුම් සාගරයක් ගලා ගිය බව දැක ගත හැකි විය. මහසෝන් සමයම යනු, සාම්ප්‍රදායික ජන සමාජය තුළ පවතින පුරාවෘත්තාන්තයකි. එබැවින් සාම්ප්‍රදායික සංස්කෘතිකාංග වේදිකාව මත බහුලව යොදා ගෙන තිබූ බව දැක ගත හැකි විය.සාම්ප්‍රදායික සංස්කෘතිය ජන විඥානයට සමීප ය. ඒ තුළින් දැවැන්ත දාර්ශනික නිර්මාණයක් වුවද, ග්‍රාහක ගත කිරීම පහසුය. ජන කතා, ජන ගී, ජන කවි, ජන ක්‍රීඩා ආදිය වූ නොයෙක් ජන සංස්කෘතිකාංග මෙම දෘශ්‍ය කාව්‍යය පුරා පිරී පැවතුණි.ඒ තුළින් “මහසමයම” නිර්මාණයෙන් සහෘදයා වෙතට ඉදිරිපත් කරන්නට සිතූ අදහස් සමුදාය පණිවුඩය සහෘද ගත කිරීමට පහසු වූ බව මාහැඟි විශ්වාසයයි.සාම්ප්‍රදායික මාධ්‍ය තුළ සිර නොවී සිට ලොව බොහෝ විෂය පථයන් මෙන්ම නව නිර්මාණ අංග ද වේදිකාව තුළ දිගහැරුණු බව ප්‍රේක්ෂකයින්ගේ දෙනෙතට දැකගත හැකිවිය. එසේ යොදාගත් සෑම නිර්මාණ අංගයක් ම යොදා ගනු ලැබුවේ කිසියම් යථාර්ථයක් ඔස්සේ ය. හේතුවක් පදනම් කර ගෙනය. ඇතුගලයන් මහසෝන් පුරාවෘත්තය වේදිකාව මත ගෙන ආ ආකාරය පිළිබඳ ව මම මගේ සිතුවිලි මෙසේ අවදි කරමි.තිරය විවර කොට දෘශ්‍ය කාව්‍ය වේදිකාව මත දිග හැරෙන්නට පටන් ගත් සැනින් මා දෑස පමණක් නොව මා මනස ද නිර්මාණය හා බැඳුණි. රංග වින්‍යාසය, රංග වස්ත්‍රාභරණ, වේදිකා පසුබිම, වේදිකා ආලෝකකරණය දෑස් වශීකෘත කරන්නට සමත් විය. සාම්ප්‍රදායික පොතේ ගුරු චරිතයෙන් වෙනස් වූ නව්‍ය හැඩයක පොතේගුරු චරිතය අප දෙනෙත් ඉදිරිපිට විද්‍යාමාන විය.ඉන්දීය දේව කතා පුරාවෘත්තයක් පාදක කරගත් බැවින් ඉන්දියානු ආරෙක දේව මණ්ඩලයක් අප ඉදිරියේ වේදිකාව මත දිග හැරෙයි යැයි මා සිතා සිටිය ද නමුදු තිරය විවර වූ සැණින් එය ඉන්දියානු ස්වරූපයෙන් ඔබ්බට ගොස් නොසිතූ ආකාරයේ දේව මණ්ඩලයක් මා දෑස් අබියස විකාශනය වන්නට විය.සුරූපී උමයංගනාවන් හා තම බල පරාක්‍රමයෙන් මත්ව ලෞකිකත්වයෙන් උන්මාදයට පත්ව සුරාපානයෙන් මත්ව රඟනා ඊශ්වරයන්, සහෘදයන් වේදිකාව මතම රඳවා ගන්නට සමත් විය.සිත් ප්‍රබෝධයට පත් කරවන ප්‍රේමයක් සොයන උමයංගනාව බස්ම අසුර හා ප්‍රේමයෙන් වෙලී සිටින අයුරු මැනවින් විදහාපාන ලදී. අග්නි ජාලා වායු ධාරා රංග වින්‍යාසයන් තුළින් සංකේතාර්ථව ඉදිරිපත් කළ ආකාරය විශිෂ්ටය.ඉන්දීය දේව මණ්ඩලයෙන් ඇතුගලයන් නැවතත් ජන විඥානය හා සමීප වීමට උත්සාහ දරනුයේ ජනතාව හුරුපුරුදු ගුරුන්නාන්සේ හා ඇදුරා චරිත පාදක කර ගනිමිනි. ජන විඥානයට ඉතාමත් සමීප චරිත දෙකකි ඒ. ශාන්තිකර්මයෙන්හි ගුරුන්නාන්සේ ගේ උඩු යටිකුරු කරමින් මහා සමයමේ ගලා යෑම දැක ගත හැකිය.ප්‍රහර්ෂය මතු කරමින් වෘත්තාන්තය ඉදිරියට සිදුවන්නේ කුමක්ද යන්න ප්‍රේක්ෂකාගාරයට ඉදිරිපත් කළ ආකාරය අද්විතීයයි.බස්ම අසුර උමයංගනාවන්ගේ ආධාරයෙන් ඊශ්වර දැහැන ලබා ගත් පසු ඊශ්වර දෙවිඳුන් දවා අළු කර දමන්නට තැත් කරයි. එවිට ඊශ්වර දෙවිඳුන්ට පිහිට ආරක්ෂාව ලබා දෙන්නේ විෂ්ණු දෙවිඳුය. බස්ම අසුර හා ගැටෙනුයේ විෂ්ණු දෙවිඳුය. ඒ ස්ත්‍රී ලාලිත්‍යයක් ආරෝපණය කර ගනිමිනි. ඒ සා බලවත් වූ බස්මා අසුර දවා අළු කරන්නට තරම් විෂ්ණු දෙවිඳු ප්‍රබල විය යුතුය. එනමුත් වේදිකාව තුළ විෂ්ණු දෙවිඳුගේ භූමිකාව වේදිකාව හරහා ක්ෂණික ගමනක් පමණක් මම දුටුවෙමි.“මහසමයම” තුළ අන්තර්ගත වන්නේ මහසෝන් උත්පත්ති කතා පුවත බැවින් විෂ්ණු පිළිබඳ ව අවධානය අඩු විය යුතු යැයි සිතුණි. එම නිසා විෂ්ණු චරිතය වේදිකාව මත ක්ෂණික ව නිරූපණය කළේ ද යන්න මසිත කුකුසකි.එසේම විෂ්ණුගේ ස්ත්‍රී මායමෙන් ප්‍රේක්ෂකයන් උන්මාදයට පත් කළ යුතු වුවද ඇගේ රංගනයන් තුළින් මම කිසිදු ප්‍රාණවත් භාවයක් නොදුටුවෙමි. රූමත් බවින් කිසිදු අඩුවක් ඇය තුළ වූයේ නැත.නමුත් එම චරිතය තුළ සහෘදයන් ඇඳ බැඳ තබා ගන්නට තරම් ප්‍රාණවත් බවක් නොවීය. සිත් අසතුටින් වුවද එය කිව යුතුමය. එසේම විෂ්ණු නම් වූ තේ‍ජෝ බල පරාක්‍රමයන්ගෙන් යුතු චරිතය ජව සම්පන්නව සුළු මොහොතක් හෝ ඉදිරිපත් කළේ නම් අගනේ බව මා හැඟි විශ්වාසයයි. එනමුත් එය නිර්මාණයට කිසිදු අයුරකින් බාධාවක් වූ බව මම නොදකිමි. මහසමයම නිර්මාණය අතිශය සාර්ථකයි.බස්ම අසුර අග්නිජාලා මැදින් දැවි අළු වී යන ආකාරය සිත් ඇඳගන්නා සුලුය. ඇල්පෙනෙති තුඩක් රංග ශාලාව මත පතිත වුවද සවනට වැකන තරමටම ප්‍රේක්ෂකාගාරය නිසොල්මන් වී එම රංගනයන් වෙත දෑස් දල්වා බලා සිටි බව අවිශ්වාසයෙන් තොර ව කිව හැකිය. එය ප්‍රේක්ෂකාගාරය තුළ සිටි මා හට තදින් දැනෙන්නට වූ අවස්ථාවකි. රවිබන්ධු විද්‍යාපතියන්ගේ රංගනයන් එතරම්ම උත්කෘෂ්ටය.එසේම ගෝඩිම්බර ළමා කාලය වේදිකාව මත සිත්තම් කළ ආකාරය මා මෙ‍ෙතක් කල් දුටු සොඳුරුතම අතීතාවර්ජනයකි. ඡායා ප්‍රතිබිම්බයක් යොදා ගනිමින් ලී කෙළි නර්තනයේ යොදන නළුවන් වේදිකාවට නව මුහුණුවරක් එක් කළ බව නොරහසකි.වේදිකාව මතට පහතරට වෙස් මුහුණු කලාව ගෙන එමින් මහ සොහොන් උත්පත්තියත්, භීතියත් ඒක නින්නාද කරමින් අඳුරු බලවේගයන් හිස ඔසවන ආකාරය රසික චින්තනයන් තුළ භාව ප්‍රකම්පනය කරන්නට සමත් විය. එම අංගයන් හා බැ‍ඳෙමින් පසුබිම් ගායනා භීතිය තව තවත් තීව්‍ර කරන්නට සමත්කම් දැක්වීය. වේදිකාව පසුබිම් නිර්මාණය පුරා පැතිර ගියේ ද තෘෂ්ණාවේ බියකරු ගිනි දැල්ය.සොඳුරු ස්ත්‍රී ලාලිත්‍යය, සුකුමාල බව, සියුමැලි බව විදහා දක්වමින් සෝණ දේවියගේ දිය කෙළි රංගනයන් රසික නෙත් සිත් වශීකෘත කර වූ බව නොකියාම බැරිය. සිසිල් ජලයේ කිමිදෙමින් ඒ සිහිලස විඳ ගන්නා ආකාරය සෝණ දේවිය මඟින් නිරූපණය විය.කිසිදා නොදුටු රත්පැහැ බියකරු දෑස් සහිත රුධිරයෙන් තෙත් වූ විසල් තොල් සහිත අතිභයංකර යකෙකු හා ප්‍රේමයෙන් බැ‍ඳෙන්නට කවර නම් ස්ත්‍රියන් පෙලඹේද? සිතට එකඟව කැමතිවේද? ජීවිතයේ යථාර්ථය දකිමින් සැබෑ මනුෂ්‍යත්වය හඳුනමින් ගෙන්දගම් පොළොවේ පය ගසා ජීවත් වන හා මිථ්‍යාවට, අසාධාරණයට, අයුක්තියට, අයහපතට පහර දෙමින් තේජෝ බල පරාක්‍රමයෙන් වැජඹෙන ගෝඩිම්බර නම් වූ ස්වාමියෙක් ලද සෝණ දේවිය මහසෝනා නම් වූ යක්ෂයා හා ප්‍රේමයෙන් මත් විය හැකිද? එවන් වූ තමන් අකමැති යකෙකු හා ඇය ප්‍රේමයෙන් බැඳීමට දක්වන අකැමැත්ත මෙන්ම මහසෝන් යකු දුටු සැනින් මඳ සුළඟටත් සසැලි දලුවක් විලස, බියෙන් තැතිගත් මුවැත්තියක සේ සසැලෙනා ආකාරය සෝණ දේවිය තුළින්, මාදනී මල්වත්තගේ නම් ප්‍රවීණ රංගන ශිල්පිණිය සහෘද, අප සැම ඇය වෙතටම ආකර්ෂණය කරගත් බව සත්‍යයයි.ඒ චරිතය තුළ ඒ මොහොතේ මා ජීවත් වූ බව සත්‍යයයි. සෝණ දේවිය එලෙස රංගනයෙන් සකල ස්ත්‍රී චිත්ත සන්තානයටම ආමන්ත්‍රණය කළ බව මාහැඟි විශ්වාසයයි. මහසෝන් යකු ඇයව වශී කර ගන්නා ආකාරයත්, ඇය එම බන්ධනයේ පැටලෙන ආකාරයත් ඉන් පරල වෙන ආකාරයත් වේදිකාව මත නිරූපණය කළ අයුරු දැනුදු මසිත තුළ නොමැකී පවතින සිතුවම් පෙළක් සේ රැඳී පවතී.එනමුදු මාහට කුකුසක් පවතී. ඒ අන් කවර දෙයක් වත් පිළිබඳ නොවේ. ඒ අවසන් ජවනිකාවක් වන මහ‍සෝන් - ගෝඩිම්බර සටනේදී සෝණ දේවිය සැරසී පැමිණෙන රංග වස්ත්‍රාභරණ පිළිබඳවය. බටහිරකරණය වේදිකාව මත නිරූපණය වන ආකාරයෙන් ඇය සැරසී සිටින්නේය. එසේ එම රංග වස්ත්‍රාභරණ ඇතුගලයන් විසින් යොදා ගන්නා ලද්දේ කිසියම් හේතුවක් මුල් කරගෙන බව මම දනිමි. එනමුත් ඒ කවර හේතුවක් නිසා දැයි නොදනිමි. දුටුගැමුණු යුගය තුළ ජීවත් වූ චරිතයක් බටහිර ආරයේ රංග වස්ත්‍රාභරණයෙන් සැරසුණේ මන්ද? එය මා සිත තුළ ඒ මොහොතේ පටන් පෙරළි කරන්නට විය.මහ සමයම සම්ප්‍රදායෙන් ඔබ්බට ගොස් වන පරිකල්පනයන් ඉස්මතු කළ නිර්මාණයක් බව දනිමි. දුටුගැමුණු යුගය තුළ කාන්තාවන් රෙදි හැට්ට ඇඳි බව කාගේත් පිළිගැනීමය. රාජ්‍ය තාන්ත්‍රික ප්‍රභූ ස්ත්‍රීන් හැරුණු කල සාමාන්‍ය ගැමි ලියකගේ ඇදුම් පැලඳුම් රෙදි හැට්ට විය. ගෝඩිම්බර කතා පුවත ආරම්භයේ දී සෝණ දේවිය ඉතාමත් අලංකාර කබාපොරොත්තුවකින් සැරසී පැමිණියාය. එනමුත් ගෝඩිම්බර - මහසෝන් හටනේදී ඇය පැමිණෙන්නේ බටහිර පන්නයේ රංග වස්ත්‍රාභරණයෙන් සැරසීය. එයට බලපාන ලද හේතු කවරේද යන්න පිළිබඳ ව මම විවිධ නිගමනවලට එළඹුණෙමි. ඒ මෙසේය.අතීත යුගයේදී ප්‍රාදේශීය නායකයා ඇතැම් විට පිටත් වී ඇත්තේ එම ප්‍රදේශයේ රජු වශයෙනි. එසේ දුටුගැමුණු යුගයේදී ගෝඩිම්බර තම බල ප්‍රදේශයේ ජීවත් වන්නට ඇත. එම රාජකීයත්වය මූර්තිමත් කරන්නට සෝණ දේවිය එවැනි රංගවස්ත්‍රාභරණ යොදා ගත්තේ දැයි සිතුවෙමි. එසේ එකල එළාරගේ ආක්‍රමණයත් සමඟ ලාංකික සමාජය යම්තාක් දුරකට සංස්කෘතිකමය වෙනසකට භාජනය වී පැවති බව ඓතිහාසික මූලාශ්‍ර පවසයි. එම සමාජ වටපිටාව නිරූපණය කරන්නට එම රංග වස්ත්‍රාභරණ යොදාගත්තේ දැයි නොදනිමි.තවත් විටෙක මසිත පැවසුවේ “මහ සමයම” තුළින් ජීවිතයේ පරිණාමය දක්වන බැවින් කාන්තාවන්ගේ ද පරිණාමය සිදුවෙමින් පවතින බව දක්වන්නටය. සංකේතානුසාරයෙන් ඉදිරිපත් කරන්න‍ට එකී රංග වස්ත්‍රාභරණ යොදා ගත්තාද යන්නයි. එදා සිටි කාන්තාව වර්තමානය තුළ දැක ගත නොහැකිය. ඇයද ඇයගේ සිතුම් පැතුම්ද, හැසිරීම් රටාවන්ද පරිණාමය වී ඇත. හෙළකුල ඇඳුමට සීමා වී සිටි ඇය දැන් බටහිර ඇඳුම් ආයිත්තම් හා බද්ධ වී සිටින්නීය.ඒ පිළිබඳ මහැදුරුවන් වේදිකාව මත ගෙන හැර පාන්නට ගත් උත්සාහයක් දෝ යැයි සිතුණු වාර අපමණයි. එසේම ඇතුගලයන් “මහසමයම” හා එපික් නාට්‍ය කෘතිය තුළ අන්තර්ගතව ඇති එක් කරුණකි යටත් විජිතකරණයේ බලපෑම අධ්‍යාත්මය වෙනස් කිරීමට බල පෑ බව. එබැවින් ශ්‍රී ලංකාව තුළ ඇති වූ යටත් විජිතකරණයේ බලපෑම ප්‍රතිඵලය ගෙන හැර පෑමට මහැදුරුවන් මෙම රංග වස්ත්‍රාභරණ යොදාගන්නා ලද බව යැයි සිතුවෙමි.එකී රංගවස්ත්‍රාභරණ භාවිත කිරීම නිසා රංගනයට හෝ නිර්මාණයට හෝ කිසියම් අඩුපාඩුවක් වූ බව නොකියමි. සෝණ දේවිය සිත් ප්‍රකම්පනය කරමින් ඇයට හුරු පුරුදු වේදිකාව එකලු කරමින් චරිතය ගෙන හැර පෑ බව කිව යුතුමය. එනමුත් රංග වස්ත්‍රාභරණ එසේ යොදා ගත්තේ ඇයි දැයි මසිත නිතර විමසයි.මහසොන් චරිතය පිළිඳ ව පුන පුනා කිව හැකි එකම දෙය නම් අතිඋත්කෘෂ්ට රංගනයක් බවමය. ජැක්සන් ඇන්තනී රංගවේදියාණන් වේදිකාව තම පරම ශුද්ධ භූමිය කර ගනිමින් ඒ මත භීතිය, ත්‍රාසය, රාගය විදහා දක්වන්නට සමත් විය. මනුෂ්‍යයෙකු සේ රංගනය ඉදිරිපත් කිරීම පහසු විය හැකි නමුත් මනුෂ්‍යයෙකුට යක්ෂයෙකු සේ රඟ දැක්වීම පහසු ව් යැයි මා හට නොසිතේ. එම අභියෝගය රංගවේදියාණන් ජයගත් බව හෘදයාංගම ව පවසමි.අවසන් ජවනිකාවේ ගෝඩිම්බර විසින් සහෘද ප්‍රේක්ෂකයන් වෙත ඉදිරිපත් කළ වියත් දෘෂ්ටිය මා මනස තුළ දැනුදු රාව ප්‍රතිරාව නංවයි.“මේ අප වෙසෙන්නේ විශ්වයේ තවත්එක් සමයකමේ නැගී සිටින්නේ අපගේමආධ්‍යාත්මය දැයි බලන්නමෙය අපගේම ආධ්‍යාත්මයනොවේ නම් වෙනයම් බලයක්ද?මෙය වටහා ගත යුතු නොවන්නේද?”අකුරු අමුණන්නට තරම් නොහැකි ලෙස එම ප්‍රකාශය මනස පුරා පැතිර ඇති තිමිර පටලයන් තියුණු හීසර පහරක් ලෙසින් පසාරු කර ගොස් ලොව විනිවිද දකින්නට ඉඩකඩ විවර කළේය. සිතන්නට බොහෝ දේ ඉතිරි කළේය. නැවත නැවතත් සිතමින් ජීවිතයේ යථාර්ථය දකින්නට මනස විවර කරන්නට තරම් ප්‍රබල විය.සැබවින්ම මේ අපගේ අධ්‍යාත්මය නොවන්නේද? තව තවත් සිතා බැලිය යුත්තකි. ඉන්දීය පුරාවෘත්තයකින් පටන් ගෙන සාම්ප්‍රදායික අංග ඔස්සේ අවසානයේ බුදුන්ගේ බුදු වදනින් නිර්මාණය නිමාව දකින බව දුටුවෙමි. අවසන් සත්‍යය බුදු හිමි දුටු සත්‍ය බව ඉන් විද්‍යාමාන කළ බව මම විශ්වාස කරමි.අවසන් වරට මා මෙසේ පවසමි. හෙළ වේදිකාවට අභියෝගයක් එල්ල කළ පෘථුල නිර්මාණය මහ සමයම යි. මහාචාර්ය ආරියරත්න ඇතුගලයන් නම් ප්‍රාඥයාගේ පරිකල්පනය ඉතා සියුමැලිය. තියුණුය. එසේම එම පෘථුල නිර්මාණය වේදිකාව මත යථාර්ථයක් කළ රංග වින්‍යාසය විශිෂ්ටය. පසුතලය, සංගීතය, ආලෝකකරණය ද එසේ මය. රංග වස්ත්‍රාභරණයන් ඉතාමත් අලංකාරයි. යොදා ඇති වර්ණ සංකලනය අද්විතීයයි. මා මෙතෙක් දුටු සුන්දරම ආහාර්ය අභිනය අන්තර්ගත වූ සුවිශේෂි ම නිර්මාණය ද මෙය ම වේ.සමස්ත පානදුර බාලිකාවන් වෙනුවෙන් මම මගේ සිතුවිලි වැල් මෙසේ ඔබ වෙත ගෙත්තම් කෙරුවෙමි. එය කෙතෙක් දුරට සාර්ථක වූවා දැයි නොදනිමි. ඇතැම් විට මා දුටු දෘෂ්ටිය වැරදි විය හැකිය. එහි අඩුපාඩු පැවතිය හැකිය. එනමුදු එයට කමා කරනු මැනවි. ඒ මන්ද යත් මා මෙවර අ.පො.ස උසස් පෙළ විභාගයට මුහුණ දෙන ශිෂ්‍යාවක වන බැවිනි. ජීවිතය පිළිබඳ හෙමි හෙමින් හඳුනා ගන්නට මුල පිරුවා පමණි. මහ සමයමෙන් දැක් වූ පෘථුල දර්ශනය ජීවිතයට උකහා ගත්තෙමි.තවද මෙම අනර්ඝ නිර්මාණය පාසල් දරු දැරියන් වෙනුවෙන් ඉදිරිපත් කරන්නට පෙලඹවීම පිළිබඳව මහැදුරන්ට දහස් වරක් කෘතඥ වෙමි. මෙම නිර්මාණය දැක ගැනීමට මා ද පින් කර තිබුණි. අවම මුදලක් යටතේ මෙම නිර්මාණය වේදිකා ගත කිරීම පවා ප්‍රශංසා කළ යුතු වටිනා කර්තව්‍යයකි. එසේම මෙම නිර්මාණය දැක බලා ගන්නට නොහැකි වූ බාලිකාවන් නෙත් දල්වා නොඉවසිලිමත්ව බලා සිටිනුයේ නැවතත් මෙම නිර්මාණය වේදිකා ගත කරන තුරු ය. එම නිසා ඔබට හැකි නම් නැවත වරක් වේදිකා ගත කරන මෙන් කාරුණිකව ඉල්ලා සිටිමි.කසුනි නදීකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=cr1408178</link>
    <topic>මේ ලේඛකයන් අමතක කරන්න එපා</topic>
    <author>පරගොඩ සිරි</author>
    <content>මේ ලේඛකයන් අමතක කරන්න එපාපීටර් කැනියුට් පෙරේරාගේ ලිපියට ඌන පූරණයක්සිළුමිණ ශාස්ත්‍රීය අතිරේකයට ඉකුත් සතියක (2014/07/20) මෙරට පළවූ ධනාත්මක චින්තනය පිළිබඳව ග්‍රන්ථවල අතීතය සොයා බලන්ට පීටර් කැනියුට් පෙරේරා ලේඛකයාණන් ගත් උත්සාහය ගැන සතුටු වන අතර ඊට ඌන පූරණයක් එක් කරන්ට මෙම සටහන යොමු කරමි.ධනාත්මක චින්තනය පිළිබඳව පළමු සිංහල ග්‍රන්ථය කේ. ඇම්. සිරිසේනයන්ගේ “භාග්‍යය” වන අතර එහි ප්‍රථම මුද්‍රණය 1950 වර්ෂයේ දී නිකුත් කර ඇත. එහි දෙවැනි මුද්‍රණය 1953 වර්ෂයේ දී නිකුත් කර ඇත. ප්‍රකාශයට පත්කර ඇත්තේ මැකලම් පොත්හල මඟින්ය. එහි තෙවැනි මුද්‍රණය සිදුකර ඇත්තේ 1999 දීය. ඒ ගම්පහ මිරිස්වත්තේ ‘නුවණ ප්‍රකාශන’ වෙතින්ය. ඒ පිටුපස සිටි ක්‍රියාකාරිකයා දිවංගත ප්‍රවීණ පුවත්පත් කතුවර කිත්සිරි නිමල්ශාන්තය.“බලාපොරොත්තු කඩවීම් හා තාවකාලික පරාජයන් නැමැති ප්‍රපාතවල වැටි වැටී අප්‍රතිහත ධෛර්යයෙන් යළි නැඟී සිට ජීවිතය පිළිබඳව දුර්ග මාර්ග ඔස්සේ භාග්‍යයේ ගිරි මුදුන කරා නොපසුබට උත්සාහයෙන් පා නඟන ජනකාය වෙත මේ පොත ආදරයෙන් පිරිනමනු ලැබේ” යනුවෙන් කේ.ඇම්.සිරිසේනයන් පොත පිළිගන්වා තිබේ.කියවන්නාට පුදුමාකාර ශක්තියක් ලබා දෙන “භාග්‍යය” අද ද පාඨකයා අතට පත්වන්නේ නම් භාග්‍යයකි. කොටස් හතරකින් එය නිකුත් කිරීම කතුවරයාගේ අරමුණ වී ඇත. ‘හිත්ගැනීම’ ඔහුගේ දෙවැනි තැනයි.මේ වර්ගයේ පොත් ලියූ අය අතර ජගත් කුමාරසිංහ, සුමනදාස සමරසිංහ ලේඛක දෙපළ සිහිපත් කර දීමට පීටර් කැනියුට් පෙරේරා ලේඛකයාණන් ගෙන තිබූ උත්සාහය තවදුරටත් වර්ධනය වූවා නම් වැදගත්ය. මන්ද ධනාත්මක ලේඛනයේ යෙදුණු තවත් පැරණි ලේඛක තෙපළක් (3) අපට හමුවෙති. ඔවුහු නමින් ධර්ම ශ්‍රී රණවක, ඩබ්ලිව්.ඩී.සේනාධීර, ආනන්ද විජය වීරයෝ වෙති.ධර්ම ශ්‍රී රණවකයන් රජයේ කලා ආයතනයේ ගුරු වෘත්තියේ යෙදුණෙකි. ඔහු ‘සැපත’ නමින් ලියූ ග්‍රන්ථය මුද්‍රණය කර ඇත්තේ 1952 වර්ෂයේදී ගල්කිස්සේ අභය ප්‍රකාශකයෝ මඟිනි. එහි දෙවැනි මුද්‍රණය 1959 නිකුත් කර ඇත. එයට සටහනක් තබන හෙළ‍යේ මහ නවකතාකරු ඩබ්ලිව්.ඒ.සිල්වා සූරීහු මෙසේ කියා සිටිති.” ‘සැපත’ මම ඉතා සතුටින් කියවීමි. මෙහි කතුවර ධර්ම ශ්‍රී රණවක මහතා තවමත් තුරුණු වියේ සිටින්නෙකි. එසේ ද වුව මේ නිබන්ධනය කියවන විට මේ කතුවරයා පැසුණු නුවණකින් ලෝකය දෙස බලා කරුණු සිතට ගත් වියතකු බව පෙනේ.”‘ලංකාදීප’ පත්‍රයේ ජයදේව නම් ලේඛකයා දක්වා ඇති අදහස් මෙසේය.“තමාට මුහුණ දීමට වන දුෂ්කරතාවයන් සැපත සොයා යාමේ නව පියවර ‍ලෙස සලකා කටයුතු කිරීමෙන් ජීවිතය සාර්ථක කරගැනීමට හැකිවෙයි. දුෂ්කරතාවයන්ට මුහුණ දීමට නොසිදුවූ හෝ සිදු නොවන හෝ කෙනෙක් නැත. එවැනි අවස්ථාවලදී ආත්ම පරාජයට පත්ව ජීවිතයේ කලකිරුණු ස්වභාවයෙන් කල් ගෙවන්නෝ අප අතර වෙති. එහෙත් ඒ දුෂ්කරතාවයන්ට සාර්ථක ලෙස මුහුණ පා සමාජයේ උසස් තත්ත්වයට පත්වූවන්ද අප අතර හිඟ නැත. කරදර කම්කටුලු තුළින් රිංගා ගිය අය ලෝකයේ උසස් තත්ත්වයට පත්වී සිටිති.පිටු 176කට වැඩි මේ ග්‍රන්ථය ධනාත්මක චින්තනය පිළිබඳව ලියැවුණු දෙවැනි සිංහල ග්‍රන්ථය වශයෙන් සැලකිය හැකිය.1962 වර්ෂයේ දී ආනන්ද විජයවීර නම් ලේඛකයා “සැනසිල්ල” නමින් ධනාත්මක චින්තනය වර්ධනය කිරීම සඳහා පිටු 182 වැඩි ග්‍රන්ථයක් පළකර තිබේ. නීතිපති දෙපාර්තමේන්තුවේ සේවය කරමින් දීර්ඝ කාලයක් ලේඛන කලාවේ යෙදුණු විජයවීර ලේඛකයා ග්‍රන්ථ රාශියක කතුවරයෙකි. ඔහුගේ ‘සැනසිල්ල’ ග්‍රන්ථය පිළිබඳව අතිපූජ්‍ය මඩිහේ පඤ්ඤාසීහ හිමි, ආචාර්ය එච්.ඒ.මිරැන්ඩෝ මහතා සහ ජනතා, ලංකාදීප, ‘සිලෝන් ඔබ්සර්වර්’ පත්‍ර මඟින් ද අගැයුමට ලක්කර තිබේ.ඩී.ඩබ්ලිව්.සේනාධීරයන් ගේ ‘වාසනාව’ ග්‍රන්ථය ප්‍රසිද්ධ කර ඇත්තේ 1968 දීය. පිටු 352 වැඩි මෙම ග්‍රන්ථය ප්‍රකාශනය කර ඇත්තේ කොළඹ සන්රයිස් මුද්‍රණාලය මඟිනි. ප්‍රවීණ පුවත්පත් කලාවේදියකු වන සේනාධීරයන් ග්‍රන්ථ රාශියකම කතුවරයෙකි.බෞද්ධ දර්ශනය පිළිබඳව මහත් ප්‍රසිද්ධියක් ඉසිලූ මහාචාර්ය ඩබ්ලිව්.එස්.කරුණාරත්න මහතාගේ දීර්ඝ පෙරවදනක් ද සහිතව පළකර ඇති ‘වාසනාව’ ආර්ථික මෙන්ම ආධ්‍යාත්මිකව ද සාර්ථකව ජීවිතය ජයගන්නා අයුරු පැහැදිලි කර ඇත.ඉහත සඳහන් ග්‍රන්ථ තුනම එකල පාඨකයා අතර මහත් සේ ජනප්‍රියව පැවැති බව පෙනී යයි. එහි අන්තර්ගත කරුණු වත්මන් සමාජ‍යට ද ඉතා වැදගත්ය.සුමනදාස සමරසිංහ මහතාගේ ‘මිනිස් සිතේ හාස්කම්’ ග්‍රන්ථ මාලාව මුලින්ම පළවූයේ දවස නිවසින් නිකුත් වූ ‘ඉරණම’ නමැති ජ්‍යෝතිෂ පුවත්පතේය. ‘ඉරණම’ පත්‍රයේ කතුවරයා වූයේ ද සුමනදාස සමරසිංහ මහතාය. ඉරණම පුවත්පත විශාල වශයෙන් ජනප්‍රිය වීමට ‘මිනිස් සිතේ හාස්කම්’ ලිපි පෙළ විශාල වශයෙන් බලපෑවේය.එය කෙතරම් බලවත් වීද සමරසිංහ මහතාගේ ජීවිතයේ පෙරළි රැසක්ම ඇතිවීමට බලපෑවේය. ඔහු පසුකලෙක ‘මිනිස් සිතේ හාස්කම්’ ග්‍රන්ථ පෙළක් හැටියට නිකුත් කළ අතර එම ග්‍රන්ථ ඉතාම ජනප්‍රිය විය. එපමණක් නොව ඔහු ‘චිත්ත ධර්ම විද්‍යා’ සංගමයක් ද අරඹා එම නමින්ම පුවත්පතක් ද පළ කළේය. එසේම රටපුරා ඔහුගේ දෙසුම් හා වැඩමුළු ද පැවැත්විණි. ඒ හරහා බිහිවූ ගෝල බාලයන් රැසක් ද අද කීර්තිමත් දේශකයන් බවට පත්ව සිටිති.මනෝ විද්‍යාව නිවැරැදි ලෙස භාවිතා කිරීම ධනාත්මක චින්තනය ලෙස හැඳින්වෙන අතර මෑත කාලීනව බොහෝ දෙනෙක් මේ විෂය උපයෝගී කරගෙන කටයුතු කරන බව දක්නට ලැබෙන සත්‍යයයි. එහි ලාංකික පුරෝගාමියා හැටියට කේ.ඇම්.සිරිසේනයන්ට නිසි ගෞරවය හිමිවී තිබේද යන්න විමසා බැලිය යුතු කාරණයකි.එසේම ධනාත්මක චින්තනය මෙරට ව්‍යාප්ත කිරීමට ඇප කැප වූ ධර්ම ශ්‍රී රණවක, ආනන්ද විජයවීර, ඩී.ඩබ්ලිව්.සේනාධීර යන ලේඛකයන් අමතක කිරීම ද සුදුසු නැත. පීටර් කැනියුට් පෙරේරා ලේඛකයාගේ ලිපියට ඌන පූරණයක් එකතු කිරීමට මා කල්පනා කළේ එනිසයි. මේ වන විට මෙම විෂය පිළිබඳව පවත්වාගෙන ව්‍යාපෘති ගණනාවක්ම දක්නට ලැබේ. ව්‍යාපෘති පවත්වාගනු ලබන්නේ ද ආචාර්ය මහාචාර්යවරු වීම ද විශේෂයකි.පරගොඩ සිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=cr1408179</link>
    <topic>කව් සිළුමිණ</topic>
    <author>වැහි දියෙන් නොසේදෙන</author>
    <content>කව් සිළුමිණ සංස්කරණය - රත්න ශ්‍රී විජේසිංහලෙලි තලා දිවි රකින මවකගේ ජීවිතය නිරූපණය කරනු පිණිස, යනුෂා මේ රචනයේදී යොදාගන්නා රූපකාර්ථ රැසක් ම නිර්මාණය වී ඇත්තේ පොල් ගසේ විවිධ නිෂ්පාදන ඇසුරිනි‍. සිය ප්‍රධාන අනුභූතිය විසිර යා නොදී ඒකීය අරමුණකට යොමු කරන්නේ එමගිනි. ‘උඹයි මගෙ කප්රුක’ යන්නෙන් එය කුළු ගැන්වෙයි. අවසන් විවරණය නොවී නම් වඩාත් මැනවි.වැහි දියෙන් නොසේදෙනමඩ සිහින කරපිට රැදුණ හදිස්සියෙ ගෙට එබෙන ඉරත් ගිනි ගෙන දැවෙන කඳුළු දහදිය හෙළන හිතේ කොහු නැති ඇනෙන දිවියෙ දුක ලෙලි අරින ලෙලි මතින් එළි හොයන බැඳි සෙ‍නෙහෙ කරටිය බිඳුණඅතීතෙක සිට දලුලන පල් ගඳ ගහන ලෙලි මෙන ජීවිත, පිරුණු කඳුළින ළපටි පොල්මල් රෑනනෙක රටා අහසට වියන සඳ බඳා හැඬූ තරු ලෙසින ළසෝ ගිනි නිවා දමන ලෙලි ගිය හිතින් හඬනමගෙ හිතට දිය ඉහින සෙනෙහසින් මුව දොඩන ලොව දුක්බර ම වදන “උඹයි මගෙ කප්රුකසිතු පැතුම් ලැබ දෙන” අකුරට නොගිය කිසි දින ගොක් කොළෙන් දුක ලියන සුසුමක තෙලෙන් දැල්වෙන අඳුරු ලොව මිණි පහනයනූෂා ලක්මාලි  නිවි නිවි දිළෙන පැතිකඩ තුළ සතර අත විහිදන කිරණ වැද ගිනි කන වැටුණි සිත අබිමානවත් ලෙස වැජඹුණ සිරස මත රන් මිනි කිරුළ අහිමිව ගිය ලකුණු ඇතඔද තෙද විකුම් බල මහිමය විජිතයෙහී බලවත් වී තිබුණි තෙදවත් කමට එහී අද අසරණව ඇත ඔද බිඳි හැඟුම ළෙහී ඉටු දේවතා විය සිරසින් බිමට බහීදැලි ග‍ෑ පෙළපතෙහි හිමි නැති කිරීටය තෙත් විය රුදිරයෙන් සිදුරුව කපාටය‍ වැඳ වැඳ පල නොමැත බිම ඇන ලලාටය හිස රැඳි කිරුළෙහි ද අයිතිය වටේටයජයන්ති වික්‍රමආරච්චි  කෑම ද බීම බැහැ ගන්නට රුචිය නැත තේ හැන්දකින් දුන්නා ඇය මතක ඇත පිබිදෙනු පිණිස මනසේ මගෙ හොඳට හිත දයිවය ඉඩ නොදේ කරුමය අනුව කැතදිව රැය දෙක ම මතුවෙන රුදු කැරකිල්ල දුටුවෙමි එලොව පොල් නැත කිසි සැලකිල්ල සැලකුව බැවින් නෑපෙළ හිතවත් ගොල්ල සම්පත - සතුට බිඳුවක් ලද මවුපල්ලමීවද පැදි ද තවමත් මතුවෙනු ඇත්තේ එනිසා පෑන සුරතට මා අරගත්තේ වැටි වැටි නැගිට ගෙවු කාලය ඇත චිත්තේ කාගේත් උපකාර මට අමතක නැත්තේසෝමතිලක රාජදාස  මගේ තුඩ'ගින් කුස පුරා ගත් තවත් පරපුටුවෙකු නොවේ කුරුලු පැටියෝ තුරුල්ලේ උන් පියාපත් සවිමත් නුඹේනිනව්වක ඉම අහිමි මේ නුඹ සරන්නට අයිතිය තිබේ වළා පෙත්තක පුළුන් රොත්තක පහස හිත් වදිනව තමයිවැහි වළාවත් එතැන මයි තරු තියෙන්නේ රස විඳින්නට එපා! අහසට අත පොවන්නට ඉන්ද්‍රජාලික යක වැටෙයිහැම තුරක අග රැඳි මිහිරි පල දිවට රස දෙනවා තමයි විස පලත් ඒ වාගෙමයි හිරුට නතුවුණ වියළි ගහ කොළහති අරිනවා මේ දවස් වල සතුන් විසකුරු අතු අගිස් වල හිතට දුක දෙන බැඳුණු දරු පෙම නෙතින් මිරිකා පිය හරිමි මමඉතින් අවසර කුරුලු පැටියෝ නුඹෙයි ළා නිල් අහස ඔක්කොම...ජයන්ත නිමල්සිරි ප්‍රේමයේ ආගම හදපිරි බැතින් අදහන භක්තිවන්ත ප්‍රේමවන්තයා වෙම්!ප්‍රේමයේ නාමයෙන් තෙල් - මල් - සුවඳ දුම්පූජා නොකරන බෝධි පූජා නොකරන!!එහෙත් හතර පෝයටම මතු නොව! ජීවිත කාලයටම ඔබ නමින් ‘සිල් රකින'! බණ - භාවනා කරන නිබද ‘දන් - පින්’ කරන ඔබේ සෙවනේ ‘කුටුම්බාරාමයේ’ ප්‍රේමයෙන්... භාවනානුයෝගීව වෙසෙන මම! කුමට ‘පන්සල්’ යන්නද?පියංකාරගේ බන්දුල ජයවීර  මොරසූරන මහ වැස්සේතුහින වැටෙන මොහොතක වෙන්කුඩබාගෙක තෙරපීගෙන මුමුන මුමුන නෙක පෙම්බස් නැවුම් සුවඳ විඳගනිමින්මැයි ගස් යට - මල් පෙති මත පිය මං කළ සටහන් මැද.. මොදුව එන අඩ අඳුරේ තනිකම දසතින් වටකොට බස් නැවතුම සිටිනා විට - “ඔබ යනවා ඔහු” සමඟින් රිය අසූනේ ඉදිරි පසින් දොඩමළු වී ඉවතබලා - මොරසූන මහ වැස්සේ යටගියාව සෝදා හැර..ගාමිණී චන්ද්‍රසේන  උදා තුරැහිස නිදන විදාපෙති මතු දිනෙක නොලබනා වගට සොඳ මල්වරේ මුදා හරිනා ලෙසිනසදා ස්වර්ණෙන් පුදන දසකයක මතක සින්නක්කරේ දොළක් වී නම් ගලන බිතක් නොමවී හැපෙනසැඩදියත් කර සෙනේ උපමා සිලක් වූ සඳ දැවෙන ඕළිස බෙදනා බැවින දුරැලෙන්නට නොවෙමි නොපමායුගත් යුග යුග බැ‍ඳෙන බැඳුම් නොබි‍ඳෙන ලෙසින මහත් ගිරිසිකර මත හැරේවා! වසත් සඳකට නිලනඅහස කැල්මෙන් දුලන තාරුකාවකට ඉඩ නොවේවා! නොකළ හෝ ඉසි සිතෙක දුබල හැඟුමක මිසෙකවිතක රිදුමකට ඉඩ නැතියෙනි අපට අහසක අඬන කඳුළු නවතනු හැකිද වැහිවලා නෙතක් හිමි හිමියෙනීධනුෂ්කා නිෂාදි කුලරත්න  වැටෙයි පිනිකැට සීතලට‍ බොන්ඩිලි ගල කන්ද පාමුලට ඉකි බිඳිමින් ගලන බදුලු ඔය අසබඩතාත්තා නිදන අලුත් සොහොනට හඳ එළිය සුදු ඇඳගෙන ඇවිත් වී පෑලට තිස් හතළිස් වසරකට පෙරතාත්තා කොළ මැඬපු කමතේ දහදිය පුසුඹ විඳිනවද ජාතික ඇඳුමෙන් කිරි කොක් සුදට වෙල් නියර දිග මා කැටුවකොරවක් කූජනා මැද ගමේ පාසලට ශිල්ප බෙදන්නට ගිය තාත්තා මගේ ‘දිසාප‍ාමොක්’ විය මාසික පඩිපතේ සකසුරුවම්කමටජීවිතේ කිසිදාක ණය නොගත් මරණ පෙට්ටියේ බර පැණත් දරුවනට නොදෙම්මැ’ යි සිතා අවසාන කැමති පත, මාඅත තබා ගිය තාත්තා “මගෙ පුතේ ලියන්නේ ඇයි කවි පිටුවලට දුක් කවිම? ආයිමත් අහන් නෑ නේද මගෙ තාත්තා!මේධා දර්ශනී මානවඩු  කර්තෘ - ගොංගිතොට සරත්ප්‍රකාශනය - දයාවංශ ජයකොඩි ප්‍රකාශනයකිකලක් තිස්සේ විවිධ පුවත්පත් කවි පිටු සැරසූ ගොංගිතොට සරත් ‘රාත්‍රිය නොගැඹුරුයි’ නමින් එළිදක්වන්නේ ඔහුගේ පළමු වන කවි සරණියයි.වනන්තරේ තුරු වදුලට දෙණි පෙතට නිරන්තරේ පිනි වැටෙනව සීතලට කතන්දරේ එය නම් මට නෑ සතුට සිහින් සැරේ දුක පැතිරෙනවා සිතටසොබාදහමේ ප්‍රතිචාර ඇසුරින් සිතේ පිරෙන කාංසා සහගත හැඟීම් මේ අයුරින් කවියකට ගොනු කර ගත හැක්කේ ප්‍රතිභාවන්තයකුට ය. ජනකවියා සපයා දුන් සම්පත් ඇසුරේ ගොංගිතො‍ට සරත් සිය නූතන දුක රූපණය කරන්නේ එලෙසිනි.‍ ‘කරුම’ හිසින් ඔහු ‍ඒ රචනය නම් කළත් එය මනුෂ්‍යයෝ විඳින්නට හුරුවීමේ කරුමය මිස අනෙකක් නොවේ.ථෙර ගාථා පාලියෙහි එන වංගිස තෙරුන්ගේ උදානය සිහිගන්වන ධනිය ගෝපාල සූත්‍රයේ හරය සිහිකරන, සරත්ගේ කදිම රචනයකි, ‘එක්තරා පියකුගේ ප්‍රීති වාක්‍යය'. ථෙරගාථාවේ තානය ද එහි වේ.සැදෑ කල එළැඹිණ සියොතුන් නොදිස්විණ පිපි තඹුරු නොසෙල්විණ සිත සල්ලවුක විණ මම මිදුල ඇමදීමි ගෙයි බිම පිස දැමිමි දොර කවුළු ද වැසුයෙමි පහන් තිර දැල්වීමි සුවසේ නිදන්නෙමිඍජු කථන රීතියත්, වාර්තාමය ගුණත්, අසංක්ෂිප්තතාවත් සරත්ගේ කවිය වඩාත් ප්‍රශස්ත කිරීමේ මං අසුරයි. ඒ පිළිබඳව සැලකිලිමත් වීම වඩාත් ගුණාත්මක කවියක් උදෙසා අවශ්‍ය වේ.අභිනව ගුප්ත  මග නොමඟ පෙන්වා දෙමින් හැම විටකදිම දොවමින් ඔවා පිනට දහමට යොමු කළා දරු පරපුරක් යහ මග යවා කිසිදු වරදක් නුදුටුවෙමි මට කෙදිනකදි සිහිනෙන් පවා සසර කතරේ පසුපසින් එමි ගව් ගණන් මග දුර ගෙවාකුසුමා පාලමුරේ  “No digais que agotado su tesoro, de asuntos falta, enmudecio la liraපවසන්ට නම් එපා වස්තු නිම වූ බවක් වීණා ගොළු බවක්, තේමා නිමි බවක් කිවිහු නො සිටීවි ඒ නමුදු සැමදා ම නිසැකව ම බිහි වේවි කවිය කවි සිතක් තුළආලෝක කිරණ වැද හාදුවක් දිලෙන විට හිරු කුමරු වලා මත රන් පැහැය අඳින විට වාතලයෙ උකුළ මත මාධුර්යය රඟන විට ලෝකයට වසන්තය උදා වී ඇති විටෙකනිසැකව ම බිහි වේවි කවිය කවි සිතක් තුළ! දොතොල මත නැති සිනා ආත්මයෙ ඇති විටෙක කඳුළු බිඳු නෙතැ නැති ව අයෙකු වැලැපෙන විටෙක හදවතත් සිතත් දෙක කලහ කරනා විටකනිසැකව ම බිහි වේවි කවිය කවි සිතක් තුළ! නෙතක ඡායාව තව නෙතක් මත වැටෙන විට සුසුම් පිරි තොලක සුව තව තොලක් ලබන විට හාදු වැස්සෙන් සිතක් උද්දාම වූ විටෙක නිසැකවම බිහි වේවි කවිය කවි සිතක් තුළගුස්තාවෝ අඩොල්ෆෝ බෙකෙර්(GUSTAVO ADOLFO BECQUER (1836 - 1870)ගුස්තාවෝ අඩොල්ෆෝ බෙකෙර් ස්පාඤ්ඤ සාහිත්‍යයේ හොඳම නූතන රොමෑන්තික පද රචනා බිහි කළ මහා කවියා ලෙස කීර්තියට පත් වූවෙකි.කාව්‍ය ශාස්ත්‍රය, ආදරය, මරණය ආදිය තේමා කොට ඔහු විසින් සම්පාදනය කරන ලද ගද්‍ය හා පද්‍ය කාව්‍ය විශ්ව සාහිත්‍යයේ ඉතා උසස් නිර්මාණ ලෙස පිළිගැනේ.පරිවර්තනය - ඉන්ද්‍රානි රත්නසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=cr14081710</link>
    <topic>පොත් පුවත්</topic>
    <author/>
    <content>පොත් පුවත්චාමින්ද සෙනෙවිරත්න ලියූ ‘ජගත් දේශාටකයෝ’ ග්‍රන්ථයේ නවතම මුද්‍රණය මේ මස 19 වැනිදා අඟහරුවාදා උදේ 10.00 ට කොළඹ මරදානේ, පූජ්‍ය දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.දේශාටනය ලෝක ඉතිහාසය වෙනස් කිරීමටත් වෙනස් වීමටත් මග පෑදූ බව ඉතිහාසඥයන්ගේ පිළිගැනීමයි. මුල් සියවස්වල සාමකාමී අරමුණු සමඟ බැඳි පැවතුණ දේශාටනය පාළොස්වන දහසයවන සියවස් වන විට දේශපාලන ආර්ථික හා ආගමික අරමුණු සමඟ තදින් බද්ධවීමත් සමඟ එය අතිශය දරුණු ප්‍රචණ්ඩකාරී ස්වරූපයකට පරිවර්තනය විය.අධික රන් (ධනය) පිපාසය මෙම තත්ත්වය තවත් තීව්‍ර කිරීමට හේතු විය. ‘ජගත් දේශාටකයෝ’ කෘතියෙන්‍ දේශාටකයන්ගේ ජීවන තොරතුරු සමකාලීන ඉතිහාසය මෙන්ම අතිශය විසිතුරු එමෙන්ම ඛේදනීය සිදුවීම් ද විවේචනාත්මකව විමසා ඇත.  ජනක මල්ලිමාරච්චි විසින් රචිත රතු අඟුරු, Illustrated History of Postage stamps” Srilanka හා මහපාරේ සිටුවරයෝ (දෙවන මුද්‍රණය) යන කෘතීන් ජනගත කිරීමේ උලෙළ අද (17) දා සවස 3.30 ට කොළඹ 7 නිදහස් චතුරස්‍ර මාවතේ 100/9/F/ ජාතික ඔලිම්පික් නිවහනේදී පැවැත්වේ.මුලසුන ඇමැති ජීවන් කුමාරතුංග උසුලයි. ඇමැති වාසුදේව නානායක්කාර, හේමසිරි ප්‍රනාන්දු, රවීන්ද්‍ර රන්දෙණිය, සිඩ්නි චන්ද්‍රසේකර සහ අජිත් ගලප්පත්ති යන අය දෙසුම් පවත්වති.  කර්තෘ - ධර්මසේන එදිරිසිංහමිල - රු. 350ප්‍රකාශනය - ඈපා පොත්හල සහ මුද්‍රණ සමාගමආදරය කරන, ආදරය ලබන ඔබ අප හැම කෙනෙක් ම ආදරයේ උත්තරීතර බව හඳුනති. ශාන්තිනී, පියුමී සහ චතුරිකා ද එම ආදරය හඳුනාගත් අයයි. ඔවුන් තිදෙනාම සජිත්ගේ ආදරයට මැදිව දුක වේදනාව සතුට විඳිති.ආදරය පිළිබඳව මිහිර හා අමිහිර අත්විඳිය හැකි කෘතියකි.  කර්තෘ - ගුණසේන විතානමිල - රු. 350ප්‍රකාශකයෝ - කුරුලු පොත් ප්‍රකාශකයෝධාතුසේන හා කාශ්‍යප රාජාවලි‍යේ සිද්ධීන් රැසක් සෞන්දර්යාත්මක රිද්මයකින් විචිත්‍රණය වූ විවාදාත්මක පෙරළිකාර නවකතාවකි. රජරට ඇත්තන්ට වෙළෙඳ පොළක් හඳුන්වා සීගිරියේ කලා පුරයක් ඉඳිකළ කසුළු නැමැති රසවතා සිය පියා නොමැරූ බවට ඉඟිකරන නවමු අදහසින් යුක්තය.  මිල - රු. 200ප්‍රකාශනය - සන්ථව ප්‍රකාශනවීදි පුරා සරණ මිනිසුන්ගේ දුක් විඳින මුට්ට කර ගහන්නන්ගේ, සෙබළ බිරියන්ගේ දුක් වේදනා හා අ‍‍‍ඳෝනාවන් ඉතා සියුමැලි කවියට නඟා ඇති අයුරු මේ කෘතියෙන් පෙනේ. කවියාගේ දර්ශන පථයට හසුවී ඇත්තේ වෙනත් බොහෝ කවියන්ට හසුනොවන සමාජ පැතිකඩය.කර්තෘ - සෝමචන්ද්‍ර දුල්වලමිල - රු. 200ප්‍රකාශනය - සන්ථව ප්‍රකාශනකවියාගේ ප්‍රථම පද්‍ය සංග්‍රහයයි. කවියා ලැබූ ග්‍රාමීය අව්‍යාජ අත්දැකීම් අපූර්වාකාරයෙන් කාව්‍යයට නඟා ඇත. ගමේ ඇළේ දොළේ සුන්දර ජීවිතය ගැමි වහර උපයෝගී කරගෙන සඳැස් හා නිසඳැස් කවියෙන් විසිතුරු ලෙස විවරණය කෙරේ. ලියුම් බෙදන්නා, අලිබන්ඩේ වැනි කාව්‍ය නිර්මාණ අපූරුය.  කර්තෘ - සංජීව මහේෂ් පෙරේරාමිල - රු. 390ප්‍රකාශනය - සකී පබ්ලිකේෂන්තාරු‍ණ්‍ය‍ෙය් රියැලිටි සිහිනය නමින් රියැලිටි වැඩසටහන් වලට සහභාගී වූ තරු පිළිබඳ ආදර කතාවකි. ගීතයත් සංගීත ලෝකයත් නවකතාවට එක් කිරීමකි. බොළඳ වුවද රසවත් ලෙස ලියැවුණු කෘතියකි. බොළඳ ප්‍රේමය කතාවට තේමාවී ඇත.  කර්තෘ - ටිම්රාන් කීර්තිමිල - රු. 200ප්‍රකාශනය - කර්තෘ ප්‍රකාශනයකිජීවිතයේ ඇතුල් පැත්ත හා විසිරුණු ජීවිත පිළිබඳ ලියැවුණු කාව්‍ය නිර්මාණ ඇතුළත් කෘතියකි. ඔහුගේ කාව්‍ය නිර්මාණවලට ද හසුවී ඇත්තේ බොහෝ කවියන් නොදකින පුද්ගලයන්ගේ ජීවිතවල ඇතුල් පැත්තයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=ay1408171</link>
    <topic>අපරාධකරුවකුට දෙන්න පුළුවන් හොඳම දඬුවම දිවි ඇති තෙක් හිරේ දැමීමයි</topic>
    <author>සුනිල් මිහිඳුකුල</author>
    <content>ගෙවන හැම තප්පරයක්ම විඳවනවා මරණයට වඩා එය වේදනාකාරියි  නීතිඥ හේමන්ත වර්ණකුලසූරියඔබේ සම්පූර්ණ නමහේමන්ත වර්ණකුලසූරිය. හැබැයි උප්පැන්න සහතිකේ තියෙන්නේ ‘හේමන්ත’ කියලා නෙමේ. ‘හේමට්’ කියලා. ඒක වැරදිලා වෙච්ච දෙයක්.උපන්නේමට උපන් දිනත් දෙකක් තියෙනවා. එකක් ඇත්තටම ඉපදුණු දවස. ඒ 1943 සැප්තැම්බර් 24. අනෙක උප්පැන්නේ ලියාපදිංචි කරපු දවස. ඒ 1944 ජනවාරි 20.ගම කොහේ ද?තංගල්ල කොටුවේගොඩ.ඔබේ පියාවර්ණකුලසූරිය පටබැඳිගේ අර්නෝලිස් අප්පුහාමි. වෘත්තියෙන් සුළු ව්‍යාපාරිකයෙක්. අපේ තාත්තා මාළු වෙළෙඳාම කළේ. තාත්තා තංගල්ලේ ඉඳන් බෙලිඅත්තට පෙට්ටියක් කරේ තියන් ගිහින් තියෙනවා මාළු විකුණන්න. පස්සේ තාත්තා ටික ටික දියුණු වුණා. අන්තිමේට ලංකාවේ ලොකුම ලොරි හිමියෙක් බවට පත් වුණා. අන්තිම කාලේ ලොරි 100 ක් විතර තාත්තට තිබුණා. ඒක බොහෝ ම ධෛර්යයෙන් ආපු ගමනක්.එතකොට අම්මා?මරක්කල මානගේ ජේන්නෝනා වර්ණකුලසූරිය. මරක්කල කියන්නේ මුහුදු රස්සා කරන්නන්ගේ ලොක්කට. ඇත්තටම අම්මා තමයි මගේ ජීවිතයේ සාර්ථකත්වයට ප්‍රධානම හේතුව. අඩු උගත්කමක් තිබ්බත් මහා බුද්ධියක් ඇයට තිබ්බා.පවුලේ කීදෙනා ද?මාත් එක්ක සහෝදර සහෝදරියෝ හත් දෙනයි.පාසල් ගියේ?ටික කාලයකට තංගල්ලේ ‘ලිට්ල් ෆ්ලවර්’ කොන්වන්ට් එකට ගියා. අපේ අම්මා කොහෙන් හරි අහලා තියෙනවා, කොළඹ රාජකීය විද්‍යාලය කියලා එකක් ගැන. අම්මා තාත්තට කියලා තියෙනවා, පුතාව ‘රෝයල් කොලිජියට’ දාන්න ඕනෑ කියලා. ඒ අනුව මාව රාජකීය විද්‍යාලයට දැම්මා. නිකං නෙමෙයි තරග විභාගයකට පෙනී ඉඳලා.කොළඹට ඇවිත් ඔබ කොහෙද හිටියේ? පාසල් බෝඩිමේද?නැහැ. රාජකීය විද්‍යාලයේ ප්‍රාථමික අංශයේ මුල් ගුරුවරයා තමයි ඒ.ඇම්. දිසා බණ්ඩාරනායක මහත්තයා. එතුමාගේ නිල නිවාසයේ තමයි මං හිටියේ. නිදහස් අධ්‍යාපනයේ පියා සී.ඩබ්ලිව්. ඩබ්ලිව්. කන්නන්ගර මහත්තයාගේ නංගිව තමයි එතුමා කසාද බැඳලා හිටියේ. කන්නන්ගර මහත්තයා මාත් එක්ක කතා කරලත් තියෙනවා.රාජකීය විද්‍යාලය කියන්නේ බමුණු කුලේ පාසලක්. ඉතිං ගමේ ගොඩයෙක් වුණු ඔබ එහිදී කොන් වුණේ නැද්ද?මොකද නොවුණේ? කොන්වුණා. ඉස්කෝලෙට එද්දි මට එක ඉංග්‍රීසි වචනයක් බැහැ‍. ඉස්කෝලේ හිටියේ ගෙදරත් ඉංග්‍රීසි කතා කරපු ළමයි‍. ඔවුන් මට හිනා වුණා. කාට හරි හිනාවෙන එක සිංහල අපේ කැත ගතියක්නේ.කවුද ඔබේ සමකාලීනයෝ.සිංගර් අයිතිකාරයා හේමක අමරසූරිය, පී.එම්.ඩබ්ලිව්.‍ අයිතිකාරයා අජිත් සොයිසා, නාරි හා ප්‍රසව වෛද්‍ය නාරද වර්ණසූරිය, ලෝකයේ ලොකුම බැංකු හිමියකු වන රංජිත් ද ද අල්විස් සිරිසේන‍. දේශපාලනඥ ඉන්දික ගුණවර්ධනඇයි ඔබ විශ්ව විද්‍යාලයට නොගියේ?අපේ තාත්තා හදිසියේ නැතිවුණා. ඒත් එක්කම ව්‍යාපාර වැටුණා‍. මොකද තාත්තා අපිට බිස්නස්වලට යොමු කරලා තිබුණෙත් නැහැ. තිබුණත් ඒ ව්‍යාපාරික ඥානය හා කැපවීම අපි ළඟ තිබුණේ නැහැ. ඒ නිසා අම්මයි මමයි අතරමං වුණා. අධ්‍යාපනයත් එහෙමම නැවතුණා.ඇයි ඔබ නීතිඥ වෘත්තිය තෝරාගත්තේ?දිසා බණ්ඩාරනායක මහත්තයලගෙ ගෙදර එක පුතෙක් නීතිඥ විභාගයට පාඩම් කර කර හිටියා. දවසක් කන්නන්ගර මහත්තයා මගේ ඔළුව අත ගාලා කිව්වා, ඔයත් පුළුවන් නම් අර අයියා වගේ නීතිඥවරයෙක් වෙන්න කියලා. ඒක මට ලොකු ආශිර්වාදයක් වුණා. ඒ එක කාරණයක්. අනෙක මගේ විවාහය. මට පෙම්වතියක් හිටියා. දැන් අපි බඳින්න ඕනෑ. අපේ අම්මා කියලා තිබුණු දෙයක් තමයි “උඹලට භාර්යාවන් හොයලා දෙන්නෙ මම. ජාතියට, ආගමට, කුලයට, තත්ත්වයට ගැළපෙන කෙනෙක් තමයි උඹලා බඳින්න ඕනෑ. නැතිනම් පවුලෙන් නෙරපනවා කියන එක. ඉතිං මගෙ කැමැත්තට විවාහයක් කරගත්තොත් මං කොහොමද ජීවත්වෙන්නේ? දැන් මට රස්සාවක් කරන්න වෙනවා. මගේ පෙම්වතියගෙ නංගි කිව්වා “අයියා ඇයි ලෝ කොලේජ් යන්නෙ නැත්තේ” කියලා. ඉතිං ඒක මගෙ හිතට වැදුණා. ඒ විදියට තමයි මං නීතිඥ වෘත්තියට යොමුවුණේ.කවුද ඔබේ පෙම්වතිය, කවුද ඔබ විවාහ කරගත්තේ?අයිරංගනී වර්ණකුලසූරිය. ජනකාන්ත ගායක එච්. ආර්. ජෝතිපාලගෙ නංගි. මං එයාට කියපු දෙයක් තමයි කසාද බඳින්නේ මං නීති විභාගය පාස් වුණාට පස්සේ කියන එක. 1972 දී පාස් වුණා. ඒ අවුරුද්දේ දීම අපි බැන්දා.ඔබේ මව විරුද්ධ වුණේ නැද්ද මේ කසාදෙට?අම්මා අයිරාංගනීගේ කේන්දරේ බලලා තිබුණා. ඇයට තේරුණා මට ගැළපෙන්නේ එයාම තමයි කියලා. අම්මා කොයිතරම් පැහැදුණා ද කිව්වොත් ලොකු නංගි නමට තිබුණ මේ ගේ අයිතිය වෙනස් කරලා මට ලියලා දුන්නා.ඔබ සුගතපාල ද සිල්වා ප්‍රමුඛ අපේ කට්ටියේ සාමාජිකයෙක්.‍ කොහොමද ඔබ ඒකට සම්බන්ධ වුණේ?ඒ කාලේ මං වේදිකා නාට්‍ය බලන්න යනවා‍. මං ‘මනමෙ’ නාට්‍යයත් බලලා තියෙනවා. මට නං ‘මනමෙ’ ඇල්ලුවෙ නැහැ. කිසිම පැහැදීමක් ඇති වුණේ නැහැ. විද්වතුන් කියන ගැඹුරු සංකල්ප මේ නාට්‍යයේ තියෙනවද කියන කුතුහලය මට ඇති වුණා. නැටුම්, ගැයුම්, වැයුම් චිත්‍රපටවලට හොඳ නැත්නම් නාට්‍යවලට හොඳ වෙන්නෙ කොහොමද කියලා මට හිතුණා. ඒ වගේ ම රජවරුන්, බෝධි සත්වයන් නැතුව සින්දු, නැටුම් නැතුව නාට්‍යයක් කරන්න බැරිද කියල මට දැනගන්න ඕනෑ කළා. ඔය අතරෙ තමයි මම සුගතපාල ද සිල්වාගේ ‘තට්ටු ගෙවල්’ නාට්‍යය දැක්කේ. මාව විස්මයෙන් ඇළලී ගියා. මේ වගෙ අදහස් තියෙන මේ වගෙ දෙබස් ලියන්න පුළුවන් මිනිස්සු ලංකාවේ ඉන්වාද කියලා මට හිතුණා. මට ඕනෑ කළා සුගත්ව හඳුනාගන්න. මම ටෝනි රණසිංහත් එක්ක සුගත් හම්බු වෙන්න ගියා. ඔහු හිටියේ දෙහිවල හන්දියේ ‘ගමගේ හෝටලයේ’ පිටුපස කාමරයක.ඇත්තටම නීති විද්‍යාලයට යනකල් මගේ විශ්ව විද්‍යාලය බවට පත් වුණේ සුගත් ගේ කාමරය‍. එහිදී මට තවත් ශ්‍රේෂ්ඨ පුද්ගලයෙක් හඳුනාගන්න ලැබුණා. ඔහු මහාචාර්ය ඩග්ලස් අමරසේකර. ඔහු කොළඹ විශ්වවිද්‍යාලයේ ගණිතය පිළිබඳ මහාචාර්යවරයා. ඔහු ‘තට්ටු ගෙවල්’ ගැන ලියලා තිබුණා, මෙතෙක් මිනිසකු විසින් ලියන ලද විශිෂ්ටතම නාට්‍යය එය බව. ‘බෝඩිංකාරයෝ’, ‘තට්ටු ගෙවල්’ ඉංග්‍රීසියට පරිවර්තනය කළයුතු බවත් අපට ඉංග්‍රීසින්ට දිය හැකි හොඳම දායාදය ‘තට්ටු ගෙවල්’ බවත් ඔහුගේ අදහස වුණා. සිරිල් බී. පෙරේරා, ජී. ඩබ්ලිව්. සුරේන්ද්‍ර, ඔගස්ටස් විනයාගරත්නම්, රැලෙක්ස් රණසිංහ, ධර්මසිරි වික්‍රමරත්න, න‍ාමෙල් වීරමුනි, මාලිනී වීරමුනි, වික්‍රම බෝගොඩ යන අය මට හඳුනාගන්න ලැබුණේ ‘අපේ කට්ටියෙන්'. මමත් ඉබේම එහි යාවජීව සාමාජිකයෙක් වුණා.ඔබ සුගතපාලත් එක්ක එක්කහු වෙලා චිත්‍රපටයකුත් කරන්න ගියා නේද?ඔව්. ‘සමනලයෝ'. මට ඕනෑ වුණා චිත්‍රපටයක් කරන්න. අධ්‍යක්ෂණයට තෝරා ගත්තේ සුගතපාල ද සිල්වා. මම ‘භක්ති’ වාර්තා චිත්‍රපටය බලලා තිබුණා. ඒ අනුව එය නිර්මාණය ක‍ළ ඩී.බී. නිහාල්සිංහ කැමරාකරණය සඳහා තෝරාගත්තා. නළු නිළියන් වශයෙන් ගත්තේ ටෝනි, විජිත මල්ලිකා, ප්‍රේමා ගනේගොඩ යන අය. දවසක් රන්ජිත් ධර්මකීර්තිගේ ‘නැංගුරම්’ වේදිකා නාට්‍යය බලන්න ගියාම මං දැක්කා එහි එක්තරා නිළියක් ඉතාම දක්ෂ විදියට රඟපානවා. ඇය එච්.ආර්. ‍අයිරාංගනී. ඇය චිත්‍රපටයක රඟපාන්න කැමැති වුණෙම නැහැ. පසුව අපේ බලවත් ඉල්ලීම මත උප ප්‍රධාන චරිතයක් රඟපාන්න ඉදිරිපත් වුණා. පසුව මගේ බිරිය වුණේ මේ අයිරාංගනියි.‘ඇයි සමනලයෝ’ චිත්‍රපටය නො ආවේ?නුවරඑළියේ ෂූටිං කරද්දී නවාතැන් පිළිබඳ ප්‍රශ්නයකට නළු නිළියන් පිරිසක් රඟපෑම වර්ජනය කරලා කොළඹ ආවා. මුදල් වියදම් කරපු අනෙක් නිෂ්පාදකවරයා තවදුරටත් කැමැති වුණේ නැහැ, ඉතිරි ටිකට වියදම් දරන්න. ඕකයි ප්‍රශ්නය වුණේ. එතැනින්ම චිත්‍රපටය නැවතුණා.මේ චිත්‍රපටයට ජෝතිපාලත් ගීත ගැයුවා නේද?ඔව්. මේක සංගීතමය චිත්‍රපටයක්. චිත්‍රපටයට සංගීතය සැපයූවේ විජයසිරිවර්ධන පොලොන්ඕවිට. ගීත පටිගත කරන අවස්ථාවේ ප්‍රවීණ ගායකයකුට එක් ගීයක් හරියට ගායනා කරගන්න බැරිව ගියා. ඊට පස්සෙ එතැන හිටපු ටී. එෆ්. ලතිෆ් යෝජනා කළා මේක ජෝතිපාල ලවා ගායනා කරවමු කියලා. මං හැරුණු කොට සියලු දෙනාම විරුද්ධ වුණා, ජෝතිපාල ගන්නවට. මං කිව්වා අපි ඔහුට අවස්ථාවක් දීලා බලමු කියලා. ජෝති සින්දුව කිව්වා. අපි පුදුම වුණා. ඔහු ඒ තරම්ම විශිෂ්ට ආකාරයට ගීතය ගායනා කළා. සිරිල් බී. පෙරේරා පැනලා ජෝතිව බදාගත්තා. මොකද, සිරිල් තමයි ජෝතිට මේ සින්දුව දෙනවාට මුලදි වඩාත්ම විරුද්ධ වුණේ.පසුව ජෝතිපාල ඔබේ මස්සිනා බවට පත්වුණා.ගීතය පටිගත කරන වෙලාවේ මං අයිරාංගනි හඳුනගෙන හිටියේ නැහැ. ඊට පස්සෙ දවසකයි මං ‘නැංගුරම්’ නාට්‍යය බලන්න ගියේ.ඔබ පෞද්ගලිකව දන්නා ජෝති කොයි වගෙ කෙනෙක් ද?ජෝතිපාල කියන්නේ මගේ ජීවිතයේ මට හමුවුණු විරලම ගණයේ මිනිහෙක්. ඔහුගේ ගතිගුණ ගැන මට හිතාගන්න බැහැ. ඔහු කිසිම දවසක කිසිම කෙනෙක්ව පාච්චල් කරලා කතා කළේ නැහැ. ‘සමනලයෝ’ චිත්‍රපටයට ජෝතියි එක් ප්‍රබුද්ධ ගායිකාවකුයි යුග ගීතයකට තෝරාගෙන තිබුණා. අර ගායිකාව කැමැති වුණේ නැහැ ජෝතිත් එක්ක සින්දුව කියන්න. අඩුම ගාණේ මිල්ටන් පෙරේරාව වත් යොදාගන්න බැරිදැයි ඇය අපෙන් විමසුවා. අපි මේක ජෝතිට කිව්වම ජෝතිගේ ඇස්වලට කඳුළු ආවා. ‘කමක් නැහැ එයා ඉහළ තත්ත්වයේ ඉන්න ගායිකාවක්නේ.’ කියලා ජෝති ඒක දරාගත්තා. ඕක අහගෙන හිටපු ජෝතිගේ තවත් නංගි කෙනෙක් වන ට්‍රික්සි කිව්වා ඔය ගායිකාව ආධුනික කාලේ ජෝති තමයිලු සංගීතඥ මොහොමඩ් සාලි ළඟට එක්කගෙන ගිහින් තියෙන්නේ ඇයට අවස්ථාවක් අරන් දෙන්න.අපි දැන් ඔබේ නීතිඥ වෘත්තියේ අත්දැකීම් ගැන කතා කරමු ද?අපේ ජාතියේ ලොකුම ව්‍යාධියක්නේ බොරු කියන එක. ඒක මං හොඳට අත්දැක්කේ උසාවිවල. සත්‍ය සාක්කි දීලා වැරදිකාරයො වෙච්ච එකම එක නඩුවක්වත් මං දැකල නැහැ. කවුරුත් කියන්නෙ බොරු. අපි බොරුවෙන්ම ජීවත්වන ජාතියක්නේ.අපේ රටේ අපරාධ වැඩිවෙන්න හේතු වශයෙන් ඔබ දකින දේ මොනව ද?සමාජ විපර්යාස එක හේතුවක්. ඒත් විවෘත ආර්ථිකය එන්නත් කලින් කොටින්ම 1956 ටත් පෙර ඉඳන් ලෝකයේ වැඩිම අපරාධ තිබුණු රටක් තමයි ලංකාව. ඇමෙරිකාව අංක එකට තිබුණා. විශේෂයෙන් චිකාගෝ නුවර. ඊළඟට ලංකාව.එල්ලුම් ගහ නැවත ක්‍රියාත්මක කළොත් මේ තියෙන අපරාධ අඩුවෙයි ද?මමත් ඉස්සර එහෙම තමයි හිතුවේ. නමුත් මම අද හිතන්නෙ නැහැ එල්ලුම් ගහ ක්‍රියාත්මක කළොත් අපරාධ අඩුවෙයි කියලා. අනෙක නිර්දෝෂි අය කී දෙනෙක් නිකරුණේ මැරෙන්න පුළුවන් ද බොරු සාක්කිවලින්. ගෙල කපලා මරලා දාන නිසා සවුදි අරාබියේ මිනිමැරුම් අඩුයි කියනවා. ඒත් රිසානා වගේ අයත් මැරුණේ නැද්ද? සවුදියේ තියෙන්නේ ම්ලේච්ඡ නීතියක්. අපරාධකාරයන්ට ජීවිතාන්තය දක්වාම සිර දඬුවම් දෙන එක තමයි හොඳම දඬුවම. ඔවුන් ගතකරන හැම තත්පරයකම පශ්චාත්තාප වෙනවා. ඒක මරණ දඬුවමට වඩා වේදනාකාරියි. ඔවුන් හිතින් විඳවලානේ මැරෙන්නේ.පවතින නීති ක්‍රමය අපිට ගැළපෙනවයි කියල ඔබ හිතනව ද?අපිට අතීතයේ නීති ක්‍රමයක් තිබුණේ නැහැනේ. කැකිල්ලේ නීතියක්නේ තිබුණේ. මේ තියෙන නීති ගැළපෙන්නෙ නැත්නම් ඒවා වෙනස් කරන්න ඕනැ. ඒකයි කළ යුත්තේ.නීතිය නොදැන සිටීම නිදහසට කාරණයක් නොවේ යැයි කිව්වත් අපේ පොදු ජනතාව සාමාන්‍යයෙන් නීතිය දන්නෙ නැහැනේ?ඔව් දන්නේ නැහැ. ඒක සම්පූර්ණ ඇත්ත. අපි පත්තරවලට ලිපි ලියලා, විද්යුත් මාධ්‍යවලට සහභාගි වෙලා නීතිය ගැන දැනුවත් කරනවා. වැඩමුළු පවත්වලා දැනුවත් කරනවා. ඒත් කවුරුත් අපේ ලිපි කියවන්නෙත් නැහැ; වැඩමුළුවලට එන්නෙත් නැහැ. මේකත් ලෙඩ රෝග ගැන දැනුවත් කරනවා වගෙ තමයි.ඔබ හිතන විදියට කවුද අපේ රටේ එදා මෙදා තුර බිහිවුණු විශිෂ්ටතම නීතිවේදියා?මට තුන්දෙනෙක් නම් කරන්න පුළුවන්. එක් කෙනෙක් ආචාර්ය කොල්වින් ආර්. ද සිල්වා, අනෙක් කෙනා ජී. ජී. පොන්නම්බලම්. තුන්වැන්නා එච්. ශ්‍රී නිශ්ශංඛ. කොල්වින්ගේ ව්‍යක්තභාවය මට හිතාගන්නවත් බැහැ. පුදුම චතුර කථිකත්වයක් ඔහුට තිබුණා. මං හිතන්නේ ඒ වගේ දක්ෂ නීතිඥයෙක් අපේ රටේ නෙමෙයි ලෝකෙවත් නැහැ කියලයි.ඔබ මෑතදී ඉතාලියේ ශ්‍රී ලංකා තානාපති ධුරයත් දැරුවා.මං පහුගිය ජනාධිපතිවරණයේදී මහින්ද රාජපක්ෂ මැතිතුමාට වැඩ කළා. ඒ අපේ යාළුකමට. සමහරු එපා කියද්දියි මං ස්වේච්ඡාවෙන් වැඩ කළේ. පස්සෙ දවසක මට එන්න කියලා මේ තානාපතිකම භාර දුන්නා. ඒ කෘතවේදීත්වය ගැන මට හිතාගන්නවත් බැහැ. මං කිසිවක් ඉල්ලන්නෙවත් නැතුවයි එතුමා මේක මට දුන්නේ. ඉතාලියේදි මං කරපු සේවය ගැන මට කිසිවක් කියන්න බැහැ. ඔබ වත්තල ඉඳන් හලාවත වෙනකල් ගිහින් අහන්න ඉතාලියේ හිටපු ඕනැ කෙනෙකුගෙන් ඒ අය කියයි මං මොනව ද කළේ කියලා. ඉතාලි රජයෙන් මට හොඳම තානාපතිවරයා ලෙස සම්මානයක් පවා ලැබුණා. ඒ දෙරට අතර මිත්‍රත්වය තහවුරු කිරීම හා අන්‍යොන්‍ය සම්බන්ධතාව ගොඩනැඟීම වෙනුවෙන්. මීට ඉහත එබඳු සම්මානයක් ලැබිලා තියෙන්නේ ඉතාලියේ හිටපු ඕස්ට්‍රේලියානු තානාපතිවරියකට පමණයි.ඔබේ බිරියගේ නම අපි දන්නවනේ. ඇය ගැන විශේෂ යමක් ඔබට කියන්න පුළුවන් ද?මාව මුළුමනින්ම වෙනස් කළේ මගේ බිරියයි. මම සාමාන්‍යයෙන් ආත්මාර්ථකාමි, අනුන් ගැන නොහිතන, තදින් තරහ යන, මිනිසුන්ට තද වචනවලින් බැණ වදින කෙනෙක් වගෙ තමයි හිටියේ. ඒ ගතිගුණ සම්පූර්ණයෙන්ම වෙනස් කළේ බිරිය අයිරාංගනී.ඔබේ දරුවන්?අපිට දුවයි පුතයි. පුතා ඇමෙරිකාවේ ව්‍යාපාරයක් කරනවා. දුව කසාද බැඳලා ඉන්නේ බුද්ධික පතිරණ මන්ත්‍රීවරයාව. මං දැන් සීයා කෙනෙක්.විනෝදෙට ඔබ මොකද කරන්නෙ?කියවන එකයි, ලියන එකයි තමයි කරන්නේ. මුදල් ගැන මගේ කිසිම තැකීමක් නැහැ. කවුරුහරි මගේ ලිපියක්, කොලම් එකක් කියවලා කතා කළොත් එයින් ලබන සතුට, ප්‍රීතිය නිමක් නැහැ. මං ක්‍රිකට්වලටත් ආසයි. ඔයාලා අද එනවා කිව්වට ගෙදර හිටිය මිසක් නැත්නම් මං ගාල්ලේ යන්න හිටියේ මැච් එක බලන්න.ඔබ සූර ලේඛකයෙක්. ඇයි ඔබ ඔබේ අත්දැකීම් පොතකට ලියන්නෙ නැත්තෙ?මං ඇත්ත ලියන කෙනෙක්. ඒ නිසා හුඟ දෙනකුට රිදෙන්න පුළුවන්. ජීවිත කතාව ලියනව කියලා සමහරු බොරුනේ ලියන්නේ. අනෙක තමන්ගෙ පුරාජේරුව. මට ඕවා ලියන්න බැහැනේ.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=ay1408172</link>
    <topic>සිංහරාජය මගේ ජීවිතයයි</topic>
    <author>අරුණි මුතුමලී</author>
    <content>දෙරලියන වසම්පුරගේ මාටින් විජේසිංහ ලෙස හඳුන්වනවාට වඩා ඔහු ර‍ට හඳුනන්නේ සිංහරාජේ මාටින් අය්යා කී විටය. කුඩව හා කරවිට පාසල්වලින් අධ්‍යාපනය ලැබූ ඔහුට එය ඉදිරියට ගෙන යාමට ආර්ථිකය හරස් විය.එහෙත් සැම නෑ කමටම වඩා වටින ඕනෑකම නිසා ඔහු ප්‍රායෝගික අධ්‍යයනයන්ට යොමු වීමෙන් දැනුම ලබා ගත්තේය. සිංහරාජයේ ගහ කොළ සතා සීපාවා අතරින් සියයට අනූවකට වඩා විද්‍යාත්මක නාම සහ සිංහල නම්ගම් කීමට ඔහු ඉගෙන ගත්තේ එසේය. එනිසා ඔහුට ඉල්ලුම්පතක් නොමැතිව වන සංරක්ෂණ දෙපාර්තමේන්තුවේ රැකියාවක් ද ලැබිණි‍.මේ වන විට රටේ පාසල් බොහොමයක සිංහරාජය හා පරිසර සංරක්ෂණය පිළිබඳ දේශන පවත්වා ඇති ඔහු ගුරුවරුන්ටද පරිසරය පිළිබඳ පාඩම් කියා දෙන්නේය.මොරටුව විශ්ව විද්‍යාලයෙන් මෙන්ම තවත් බොහෝ පරිසර සංවිධානවලින් ඔහුට සමරු සිහිවටන පිරිනමා ඇත්තේ ඒ සේවය වෙනුවෙනි. පරිසර සංරක්ෂණයට ඔහු දැක්වූ දායකත්වය වෙනුවෙන් ඔහු ශ්‍රී ලංකා තිලක සම්මානයෙන්ද පිදුම් ලැබීය. සිංහරාජයට අමතරව මෙරට වනපෙත් හතළිහක පමණ අධ්‍යයනය මෙන්ම සංචාරය කර ඇති මාටින් විජේසිංහ මහතා දුටු ලස්සනම තැන ගැන පවසන්නේ මෙසේය.“පොඩි කාලේ ඉඳන්ම මට තිබුණා පුරුද්දක් මේ ගහේ නම මොකක්ද? මේ කුරුල්ලට කියන්නේ මොකා කියලද? වගේ දේවල් දන්න කියන අයගෙන් අහලා දැන ගන්න. ඒ නිසා මම වැඩිහිටියෙක් වෙද්දි ගහ කොළවලට සතා සීපාවුන්ට කියන සිංහල නම්ගම් හොඳට පුරුදු වෙලා හිටියා‍. මේ දැනුම මට වාසියක් වුණා.”“මම රූණකන්ද, දෙල්ගොඩ වගේ කැලෑ හතළිහක විතර ඇවිදලා තිබෙනවා. අවුරුදු පහාමාරක් පර්යේෂණ කණ්ඩායමකට සහය වන්න මට බාර වුණා. ඒ වන සංරක්ෂණ නිලධාරියෙක් හැටියට. සත්ත්ව ශාක අඳුනා ගැනීමේ IUCN ව්‍යාපෘතියකට තමයි සහය වුණේ.”මාටින් අය්යාට වෘත්තීය අත්දැකීමට වඩා සිය ජීවිතයේ වැඩි කාලයක් වැඩි අත්දැකීම් සමූහයක් ගෙන දුන් තමන්ගේ සරසවිය බඳු ලෝක උරුම වනාන්තරයක් වන ලස්සනම තැන ගැන කියන්නට වූයේ ඉන් පසුවය.“අවුරුදු හතළිහක් මම සිංහරාජය ඇතුළේ ඇවිදලා, ගැවසිලා, ජීවත් වෙලා තිබෙනවා. ඒ වනාන්තරේ සත්තු ගස් කොළන් හොඳට අඳුනනවා. හෙක්ටයාර 11187 ක් පුරා මම කරක් ගෑව තරම නිසා සිංහරාජයේ හැම වියතක්ම මට විශේෂයි.”“1972 සිංහ රාජේ දැව කැපීමට කට්ටියක් ලෑස්ති වුණා. ඊට කලින් ඉඳන් මම වන සංරක්ෂණ නිලධාරීන් අඳුනාගෙන හිටිය නිසා ඒ වැටලීම් ආදියේ දීත් මගේ සහය නිලධාරීන්ට දීලා මේ වනාන්තරේ රැක ගන්න දායක වන්න අවස්ථාව මට ලැබුණා. මේ දේවල් නිසා වන සංරක්ෂණ දෙපාර්තමේන්තුවට මාව බඳවා ගත්තේ ඉල්ලුම්පත්‍රයක්වත් නොදායි‍. ස්ථිර සේවකයකු හැටියට මට දෙපාර්තමේන්තුවෙන් රාජකාරී පැවරුවෙත් සිංහරාජයේමයි. විශ්‍රාම යනකල්මත් මම සේවය කළේ මේ වනාන්තරයට.”“රැකියාවට 1981 බැඳුණට පස්සේ මට තවත් ඉගෙන ගන්න අවස්ථාව ලැබුණා. මොකද විශ්ව විද්‍යාල ආචාර්ය, මහාචාර්යවරු ඇවිත් පර්යේෂණ මධ්‍යස්ථානය මට බාර කළා. ඒ අයත් සමඟ වැඩ කරන්න මමත් හුරු වුණා. දැන් විශ්‍රාම ගිහින් අවුරුදු දහයක් දොළහක් විතර නිසා සිංහරාජේ එක්ක සම්බන්ධයක් නැති වුණත් කැලේ ඉන්න සතා සීපාවුන් වගේම ගහකොළවල නම්වලින් සියයට අනූවක් විතර මට කියන්න පුළුවන්.”ඔහු යළිත් මනසින් වනයේ ඇවිදින්නට වූයේය‍.“අලියා, කොටියා, ගෝනා, ඌරා, මීමින්නා, දඬු ලේනා, පුළුටු ලේනා, දියබල්ලා, නරියා වගේ සිවුපාවෝ, නයි පො‍ළොංගු, කුණ කටුවෝ, පළා පොළොංගු, ලංකා කරවලා, ඉන්දියානු කරවලා, පොල්මල් කරවලා, හාල් දණ්ඩා, ඇහැටුල්ලා වගේ සර්පයෝ කොයි තරම් නම් ගැවසෙනවද? ඒත් කවදාවත් මට නම් අණතුරක් වෙලා නෑ.”එසේ කියූ ඔහු අණතුරක් නොවන්නට කාරණයද පැහැදිලි කළේය.“මම දවසක් පර්යේෂණ මධ්‍යස්ථානයෙන් තරමක් ඈත මං පෙතේ ඉඳන් කුරුල්ලෝ බලබල හිටියා උදේ නවයට විතර. බයිනොකියුලස් දෙකෙන් එහා මෙහා බලද්දි අමුතු ඡායාවක් පෙනුණා. ඒ පාර හැරිලා බැලුවාම මෙන්න ඉන්නවා කොටි දෙනක් පාර මැදට වෙලා අව්ව තැපතැප. හරියටම ම‍ට අඩි අටක් දහයක් ඈතින් ඇති. එකපාරට දැක්කාම හිත ගැස්සුණත් බයක් දැනුණේ නැහැ. මමත් එහෙමම හිටියා. මෙයත් මා දිහා බලාගෙන ඉඳලා අනේ ටිකකින් යන්න ගියා. මම එයාව අල්ලා ගනී කියලා හිතුවද දන්නෙත් නෑ. සත්තුන්ට අපෙන් අනතුරක් නෑ කියලා දැනුණොත් ඒ අය අපට හානි කරන්නෙත් නෑ.”කැලේ සර්පයින්ගෙන් අණතුරක් නොවුණද මාටින් අය්යාගේ ඇඟිලි දෙවරක් සර්ප දෂ්ඨයට හසු වී තිබේ.“කැලේදි නම් පිහියෙන් අනින්න පවා ආව මිනිසුන්ගෙන් ඇරෙන්න වනේ වන සතුන්ගෙන් කවදාවත් මට හිරිහැරයක් වෙලා නැහැ. ඒත් මම ළමයින්ට සර්පයින් ගැන කියා දෙන්න වැඩසටහන්වලට ගියාම ඒ ළමයි සර්පයාව තදින් අල්ලගෙන ඉද්දි මම බුරුලට අල්ලුවාම ඒ අය මට දෂ්ඨ කරලා තිබෙනවා දෙසැරයක්ම.”ඉන් පසු ඔහු සිංහරාජයේ දියපාරවල් ඔස්සේ සිය මතකයන් සමඟ ගමන් කරන්නට විය.“තල් කොස්සා, ගල්පාඬියා, මගුරා, ආඳා, තිත්තයා, අයිරාවා, හල්මල්දණ්ඩියා, බුලත් හපයා, හඳනළලයා, හොර පොළයා වගේ අපටම ආවේනික මත්ස්‍ය වර්ග රාශියක් සිංහ රාජේ සීතල දියපාරවල් ලස්සන කරනවා. ඒ ගොල්ලෝ දිහා බලන් හිටියත් හිතට සුවයක් දැනෙනවා. ඒ සැනසීම මිලමුදල්වලින් කවදාවත් ගන්න පුළුවන් වෙයි කියලා මම නම් හිතන්නේ නෑ.”“රෑට ලුමිනස් පාට දිලිසෙන හතු පිපෙනවා. ඒ වගේම දිලිසෙන කොළ වර්ග මම දැකලා තිබෙනවා.අකුණු හතු කියලා ජාතියක් තිබෙනවා ඒවා ගමේ අය ගෙනිහින් විකුණන්නේ කිලෝව රුපියල් 800ට. පස් දිරලා දිරලා කොළත් එක්ක මිශ්‍ර වෙලා මෙට්ටයක් වගේ හැදෙනවා ඝනකම් තට්ටුවක් හැටියට. වැහි කාලෙට විදුලි අකුණු සැර එක්ක නයිට්‍රජන් පොළොවට එකතු වුණාම මේ අකුණු හතු පිපෙනවා ආප්ප වගේ ලොකුවට, රතු දුඹුරු පාටට. වාරයක් අකුණු එක්ක වැස්සක් ආවේ නෑ. ඒ වාරේ මේ හතු පිපුණෙත් නෑ. තව ඉඳලෝලු, ඕලුවැලිය හතු, කඳන් හතු, වැලි හතු, හමුබුලු හතු, රිට්ටා හතු, ‍කොස් ලී පාට කොස් හතු, ලේන හතු මේ වගේ බොහොමයක් දේවල් සිංහරාජ කැලේ දකින්න පුළුවන්.”සමස්ත සිංහරාජයටම එහි පෙනෙන නොපෙනෙන සෑම ජීවියකුටම එක සේ ආදරය කළ ද මාටින් අය්යා වැඩිපුරම ගැවසෙන්නට කැමති එක් ස්ථානයක් තිබේ.“හෙක්ටයාර ගානම එක වගේ ලස්සනයි. ආකර්ශනීයයි. ඒකෙ දෙකක් නෑ. ඒත් මම නිතර ඉන්න ආසා ඇල්ලේ වළේ. මොකද කීන, බෙරලිය, යකාලුදුන්,තිණියදුන්,උබ්බේරිය, දවට, වල් සාදික්කා, මලබොඩ, වගේ උසට උස ගස් යායක් තබෙන හරියක් තමයි ඇල්ලේවළ. ඒ ගස්වල එතුණු පුස්වැල්, වේවැල් වගේ වැල් වර්ග, යටි වගාව අඩු නිසා රබර් වත්තක් වගේ පෙනුම මේ හැම දේටම මම හරිම ප්‍රියයි. එතැනට ඇල්ලේවළ කියලා නම් හැදිලා තියෙන්නේ ලොකු ගඟකින් එන දිය ඇල්ල රවුමක හැඩේ අඩි හතළිහක පනහක විතර වළකට වැටෙන නිසා. මෙතැන වැලි ගතිය අඩුයි. ඉර එලිය හොඳට වැටෙනවා.අපි ඒ දිය වළේ පීනනවා. කොර‍පොලයින්, හීත මස්සන් වගේම අනිත් මාලුත් ඒ වතුරේ අපි එක්ක හරි හරියට පීනනවා.”සිංහරාජය ගැන ඇති ඇතැම් කතා මාටින් අය්යා විශ්වාස කරන්නේ නැත.“සමහරු කියනවා හොල්මන් ඉන්නවා කියලා. මම හරි ආසයි එහෙම කෙනෙක් ඉන්නවා නම් දකින්න. ඒවා ‍බොරු කතා. අනෙක හේවිසි හඬ ඇහෙනවාය කියනවා. ඒක නම් ඇත්ත මොකද ගම් විසි එකක් විතර වටේට තියෙනවානේ. ඒවායේ පෝය දවසට හේවිසි ගහද්දි ඒ හඬ කැලේටත් ඇහෙනවා. අනෙක තොවිලයක් පවිලයක් ශානතිකර්මයක් තිබුණොත් ඒවායේ හඬත් ඇහෙනවා. තවත් කතාවක් තමයි මංමුලා වැල් පෑගෙනවාය කියන එක. ඒකත් අමූලික බොරුවක්. ලෝකේ කොහේවත් මංමුලා වැල් කියලා ජාතියක් නෑ. සිද්ද වෙන්නේ කැලේට ගියාම අපි ඔහේ ඉස්සරහ බලාගෙන යනවා. එතකොට ආපහු එන්න පාර මතක නෑ. එහෙම නෙවෙයි මම නම් කැලේ මීටර පනහක් විතර ඉදිරියට ගිහින් ආපස්ස හැරිලා බලනවා. එතකොට ඒ ගස්, මංකඩවල් වගේ සලකුණු මතක හිටිනවා. එද්දි පාර හොයා ගන්න ‍ලේසියි.”“යමක් ඉගෙන ගන්න ආයතනයකටම යන්න ඕනය, ඒකට වයසක් තිබෙනවාය කියලා මම හිතන්නේ නෑ‍. මම නම් අදටත් දේවල් ඉගෙන ගන්නවා. ප්‍රායෝගිකව අත්විඳලා දැකලා ළඟට ගිහින් බලලා ඉගෙන ගන්න දේවල් සමහර විට කවුරු හරි කියපු දේකට වඩා නිවැරැදිව තේරුම්ගන්න පුළුවන්. හොඳම උදාහරණය තමයි බාඳුරා මලට කෘමියෙක් වැහුවාම ඒකේ කෙණ්ඩිය වැහෙන බවට අපිත් ඉස්කෝලෙදි ඉගෙන ගත්තා. විභාගෙටත් ලකුණු දුන්නේ ඒ උත්තරේට. නමුත් ඒක වැරැදියි. එහෙම කෙණ්ඩිය වැහෙන්නේ නෑ කියලා අපි මම කීවා. දැන් එය ඔප්පු වෙලා, පිළිගන්නවා.”සිංහරාජය ඔහුට හැම දේටම වඩා වටනා බව කියන්නට ඔහු පැකිලෙන්නේ නැත.“සිංහරාජයට ගියාම මට දැනෙන්නේ අමුතුම ලෝකෙකට ගියා වගෙයි. හිත එතනින් පිට ඇදෙන්නේ නෑ. ඉඩකඩම්, මිල මුදල්, දරු මල්ලන් මේ කිසි දෙයක් ගැන හිතෙන්නේ නැති ගානට හිත බැඳෙනවා. තනිකමක් දැනෙන්නේ නෑ. බයක් හැ‍ඟෙන්නනේ නෑ. ගස්වලටත් යමක් තේරෙනවා.බොරුවට මම ගස් කපන්නේ නෑ කියලා වචනෙන් කීවට හිතේ තියෙන්නේ මොකක්ද කියලා ගස් දන්නවා. මට නම් සිංහරාජේ දි ගස් මා එක්ක කතා කරනවා වගේ දැනෙන්නේ. ඒ කියන්නේ වචන ඇහෙනවා නෙවෙයි, ගහ කොළට ඇත්තටම ආදරය කරන කෙනෙක් දැක්කොත් ගස් ඒ අයට හිතවත් වෙනවා. ඒ නිසා ගස්වල ළෙංගතු හැසිරීම අපටත් දැනෙන් ගන්නවා. එතකොට නොදැනුවත්වම අපි ගස් එක්ක කතා බහක යෙදෙනවා. ඕකේ අනෙක් පැත්තත් එහෙමයි.”මෙසේ කියූ මාටින් අය්යා අපට සිතන්නට යමක්ද ඉතිරි කළේය. එය වත්මන් මිනිසුන් වෙනුවෙන් පමණක් නොව අනාගතේ බිහිවන්නට සිටින සියලු ප්‍රාණීන් වෙනුවෙන් අප සතු වගකීමකි.“මට මේ කැලේ හිතින් අතාරින්න බෑ. මේ කැලේ විතරක් නෙවෙයි, ඕනම ගහක් කොළක් අපට වටිනවා. මොකද අපි හුස්ම ගන්න මේ ඔකිසිජන් ටික නැති වුණොත් මේ හැම දේම විනාසයි. ඒ ඔක්සිජන් ටික අපට දෙන්නේ මේ ගහ කොළ. ඒ නිසා සෑම ගහක් කොළක් ම අපි ආරක්ෂා කරන්න ඕනේ. සත්තු කියන්නේත් අපි වගේම කොටසක්. අපිත් සත්තු. අපි ඒ සත්තුන්ගේ අවසාන පුරුක. එයාලට අපට වඩා මේ භූමියේ අයිතියක් තිබෙනවා. මිනිස්සුන්ගේ මතු පැවැත්මට නම් ගහ කොළ වගේම සතා සීපාවාත් ඉන්න ඕනේ. ඒ නිසා ඒ ටික රැක ගත්තේ නැත්නම් අපටත් රැකෙන්න බෑ.”අරුණි මුතුමලීaruni@silumina.lkඡායාරූප - විමුක්ති වීරතුංග නදීක හපුආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=ay1408174</link>
    <topic>ඇත් අතුරු සෙවණේ අරුත ගෙනාවේත් අරුත වැනසුවේත් මිගාරයි</topic>
    <author>අරුණි මුතුමලී</author>
    <content>යමක් කරන්නට පෙර එයට එල්ලවන බාධකවලින් නොසැලී සිටීමට යමෙකුට හැකි නම් එය ඔහුගේ ජයග්‍රහණයට හේතු වෙයි. ලෝකයම විරුද්ධ වද්දී පවා තමන් නිවැරුදි යමක් තර්කානුකූලව අවබෝධ කරගෙන ඒ වෙනුවෙන් පෙනී සිටින විට ද එය සාර්ථක වන්නට තිබෙන ඉඩ කඩ වැඩි වෙයි. යමක් එසේ කළ විට සාර්ථක වුවහොත් මල් ද අසාර්ථක වුවහොත් ගල් ද සමාජයෙන් එල්ල වන බව අපි ඕනෑ තරම් දැක අැත්තෙමු. අලි ඇතුන් නිදහස් කිරීමද එවැනි වූ නිවැරැදි ඒකායන තීරණයක් මල්ඵල ගැන් වූ ප්‍රතිඵලයකි. එය සාර්ථක වූ පසු හිටපු වන ජීවී නියෝජ්‍ය අධ්‍යක්ෂ වෛද්‍ය නන්දන අතපත්තු මහතාට මල් මාලා ලැබුණා පමණක් නොව එය ලොව පුරා අහිංසක අලි පැටවුන්ගේ ජීවිත රැසක් බේරා ගැනීමට හේතුවක් ද විය.“විවාදයට තුඩුදුන්නු අතින් කිරි පොවා ඇති දැඩි කළ අලි පැටවුන් නැවත කැලයට නිදහස් කිරීමේ මංගල සමය එළැඹුණා.”වෛද්‍ය අතපත්තු කීවේ බොහෝ උනන්දුවෙනි.“පළමුවැනි සම්මුඛ පරීක්ෂණයෙන් තේරුණු අලි පැටවුන් හතර දෙනෙක් නිදහස් කරන්න මම තීරණය කළේ, ඒ අය ටික කාලෙකදීම නාහෙට නාහන දඩබ්බරයින් වීමට සූදානමක් පෙන්වපු නිසයි. ඒ පරීක්ෂණයෙන් සමත් වූවන් අතර කොමලීත් හිටියා. කොමලී කියන්නේ ඇත් අතුරු සෙවණේ පළමුවැනි සාමාජිකාව. මා එක්කම කන්තෝරුවට එමින් යමින් හැදී වැඩුණු මගේ දුව. පුතෙක් විතරක් හිටපු මගේ දුව වුණේ, කොක් මොටෙන් හමුවුණු ‍හුරතල් කොමලී අලි පැටික්කි තමයි.”වෛද්‍ය අතපත්තුගේ මුහුණේ කොමලී දුව වෙනුවෙන් උපන් හුරතල් හැඟිම අදද රැඳී තිබුණි‍‍.“කොමලී කොයි තරම් මට හුරු වෙලා හිටියද කීවොත්, එයා ඇත් අතුරු සෙවණේ නවත්තලා ගියාට පස්සේ මම ගිය හැම වතාවකම මගේ වාහනේ හැතැප්මක් එහා එද්දී මෙයා ගේට්ටුව අයිනට එන්න පුරුදු වෙලා තිබුණා. ඒක එතැන සේවකයින්ටත් මගේ පැමිණිම දැනුම්දෙන ඉඟියක් බවට පත් වුණා. කොමලී ගේට්ටුව ළඟට දුවද්දී ඒ අය විගහනින් අස්පස් කරලා මාව පිළිගන්න ලක ලෑස්ති වෙන්න හුරු වුණා.”“මෙහෙම මාස තුන හතරක් යද්දි තමයි අපට මිගාර හමබවුණේ.” වෛද්‍ය අතපත්තු මෙතෙක් සිටි උද්‍යොගය මදකට අඩු වූවා සේය.“අපි හලාවත ගම්වැදුණු මිනීමරු අලියකු ඇල්ලීමේ මෙහෙයුමක ඉද්දි පුද්ගලයෙක් ඇවිත් කීවා පණ අදින අලි පැටවෙක් ඉන්නවා කියලා. අපි එතැනට දුවගෙන යද්දි අඹ ගහක් යට චූටි අලි පැටියෙක් වැතිරිලා ඉන්නවා. ගල්වළකින් හමුවෙලා තිබෙන්නේ. රංචුව ළඟ නැති නිසා පැටවා බේරගෙන ආවත් විජලනය වෙලා නිසා අමාරු අඩියක හිටියේ. සේලයින් බෝතල හය හතක් දෙනකොට පැටියා පණ ගහලා ආවා. ඒත් මෙයාව ඇත් අතුරු සෙවණට යවන්න විදිහක් නෑ එතැන කාර්ය මණ්ඩලයක් හරි විදිහට නෑ. අනෙක වෛද්‍ය පහසුකම් දෙන්න දැනුම්වත් කෙනෙක් නෑ. ඒ නිසා අපි පැටියාව කඳවුරේ තියාගත්තා. ඒ කාලේ නිවාඩු නිසා අපි කඳවුරු ගැහුවේ ඉස්කෝලෙක. කවදාවත් අලියෙක් දැකලා නොතිබුණු ඒ පැත්තේ අය මේ අමුත්තාව බලන්න ආවේ තෑගි බෝග අරගෙන. ඒ නිසා අපටත් කෙසෙල් කැන්, කිරිපිටි ආදියෙන් අඩුවක් තිබුණේ නෑ. මොකද මේ පැටියාට දෙන්නේ ළමා කිරිපිටිනේ? අපට හමුබවුණේ සාමාන්‍ය කිරිපිටි.”“සතියක් දෙකක් යද්දි මිගලෑවෙන් හමුබුණු මිගාර හොඳට පුෂ්ටිමත් වෙලා ලස්සන වෙලා ආවා. ඒත් එක්කම මෙයාගේ වෛද්‍ය පරීක්ෂණයක් කළ මට සුබ ලකුණකුත් අසුබ ලකුණකුත් ලැබුණා. ඒ තමයි මේ අලි පැටියාගේ එක ඇහැක් සමපූර්ණයෙන්මත් අනෙක බාගෙටත් නොපෙනෙන බව. සුබාරංචිය තමයි මෙයා දළ ඇතෙක් බව. ඇස් අන්ධ බව පිළිගත්තත් දළ ඇතෙක් කියන එක මේ තරම් චූටි පැටියෙක් ගැන කීවාම කවුරුත් මට මුවින් නොබැන හිටියට පිලිගන්න කැමැති වුණේ නැහැ.”“පස්සේ එකින් එක ඇස් ශල්‍ය කර්මවලින් සුව කරන්න පුළුවන් වුණා. එත් අර හොඬ දෙපැත්තේ හිල්වලින් දළ පොඩි දෙක එනකල් මට ඉවසුමක් නෑ. මාස පහක් හයක් යද්දි මෙන්න අඟල් තුන හතරක දළ එළියට ආවා. ඇත් අතුරු සෙවණේ ඇත් යන තේරුමට අරුතක් එක් කළේ මේ දළ ඇත් පැටවායි. ඒත් ඒකම තමයි මිගාර එක් රාත්‍රියක අතරුදන් වී ඇත් අතුරු සෙවණේ අර්ථය සුන් කරන්න හේතුව වුණේ.”“මටත් හොරෙන් මිගාර ගෙන ගිහින් තිබුණා. දැන් එයා වෙන නමකින් අවුරුදු විස්සක විතර වයස ඇත් රජෙක් හැටියට ඉන්නවා. මට තිබෙන එකම සැනසීම මේ සතා මොන නමකින් හරි ජීවතුන් අතර ඉන්න එකයි, කවදා හරි කරඬුව ගෙන යන්න තරම් වාසනාවන්ත වෙයි කියන බලාපොරොත්තුවයි විතරයි. ”මිගාර අහිමි වූ වෛද්‍ය අතපත්තුට තමන්ගේ අලි දියණිය වූ කොමලි ගේ සුරතල් ගති මෙන්ම යහපත් ගතිගුණ ද ඇය තවත් තවත් ළං කළේය.“සම්මුඛ පරීක්ෂණයෙන් පළමුවැනි වටයෙන්ම සමත් වුණත් මට කොමලී කැලේට යවන්න පුළුවන් කමක් තිබුණේ නැහැ. ඒ මගේ ආදරේ නිසාම නෙවෙයි. කොමලී ඇත් අතුරු සෙවණේ කිරි අම්ම‍ා වුණ නිසා. කොමලී විතරක් නෙවෙයි. සඳමාලී කියන අලි පැටික්කිත් තමන්ගේ වයසට වඩා රාජකාරියක් ඇත් අතුරු සෙවණට ඉටු කළා.”“අලු‍තෙන් අලි පැටවෙක් ඇත් අතුරු සෙවණට ආවොත් පිළිගැනීමේ නිලධාරිනිය වගේ ඒ අයව ඉඹලා කරලා පිළිගන්නේ කොමලී. තමන්ට වඩා ලොකු පැටවෙක් ආවත් පොඩි පැටවෙක් ආවත් කොමලී ඒ අයව ඉව කරලා 'හ කමක් නෑ මෙහෙ ඉන්න' කියන්නා වගේ අමුතු විදිහට බලනවා. පුංචිම පැටවෙක් ගෙනාවොත් එයා පැත්ත දාලා ඉව කරලා හොයා බලන නිසා අන්තිමට චූටි පැටව් හිතුවේ කොමලී තමයි එයාලගේ අම්මා කියලා. මේ නිසා කොමලිට අවුරුද්දක් වෙද්දි ඊට වඩා පුංචි පැටව් එයාගෙන් කිරි බොන්න හැදුවා. මේක දැක්කම අපි හිතා ගත්තා කරන්න ඕන දේ. අපි කිරි හදලා බටේකුත් දාලා තියාගෙන ඉන්නවා. පොඩි පැටව් කොමලි අම්මා කියලා හිතාගෙන එයාගේ කුක්කු බොන්න හදලා ඒ හරියට ඔළුවෙන් ඇන ඇන එද්දි අපි අනෙක් පැත්තෙන් ඇවිත් කිරි බෝතලේ බටේ ඒ හරියට කිට්ටු කරනවා. ඉතින් කිරි බොන්න පුරුදු නැති පැටවුන් ට පවා ලේසියෙන් මේ විදිහට කිරි පොවාගන්න පුළුවන් වුණා.”ටික කලක් යද්දී කොමලීට සහයට තවත් කිරි අම්මා කෙනකු ඉදිරිලත් විය. ඇය හඳපානාගලින් ආ සඳමලීය.“සඳමලී කොමලිට වඩා ටිකක් වැඩිමල්. ඒත් ඇත් අතරු සෙවණට ආවේ පස්සේ. කොමලී මේ කිරි අම්මා වැඩේ කරගෙන යද්දි හිමින් හිමින්සඳමාලිත් එක පැත්තකින් ඇවිත් මමත් උදව් වෙන්නද කියන්නා වගේ බලා ඉන්නවා. ඊට පස්සේ ටික ටික කොමලිට හේත්තු වෙලා එයත් වැඩේට හවුල් වුණා.”මේ නිසාම පළමුවැනි මුදා හැරීමේ දී කොමලී සේම සඳමාලි ද කැලයට යැවීම වෛද්‍ය අතපත්තුලාට ගැටලුවක් විය. මේ නිසා ආරම්භයේදීම වෛද්‍ය අතපත්තු යෝජනා කළේ මේ දෙදෙනා ටික කලකට නිදහස් නොකිරීමටය. අලුතෙන් කිරි මව්වරුන් බිහිවන විට මේ තීරණය වෙනස් කිරීමට හැකිවනු ඇති බව ඔවුන්ගේ හැඟිම විය.“මේ අත‍ර අපට අලි පැටවුන්ගේ අපූරු හැසිරීමක් දකින්න ලැබුණා. ඒ කල්ලි වාදය. මේක අලින්ගේ අසම්මත කල්ලි වගේ එකක් නෙවෙයි. එක තට්ටේ කුරුල්ලෝ එක අත්තේ වහනවා කියලා අපි වුණත් කියන්නේ එක අදහස් තිබෙන අය එකටම ඉන්න ගත්තාමනේ. ඒ වගේ ගැහැනු පිරිමි භේදයකින් තොරව ආපු ප්‍ර‍දේශය පිළිබඳ වෙනසකින් තොරව මේ අය හතර පස්දෙනා එකට යන්න එන්න කන්න බොන්න දඟ වැඩ කරන්න පටන්ගත්තා. හැබැයි ඒ හැම කල්ලියක්ම කිරි අම්මට වෙනවෙනම එකතුයි. මේක අපට සුබ ලකුණක් මොකද අලි පැටවුන් නිදහස් කරද්දි මේ කල්ලි පිටින් තෝරාගෙන යැව්වොත් එ් අයට එකට ජීවත්වෙන්න ශක්තියක් තිබෙනවනා.”උස අඩි හතරට වැඩි හයට අඩු එනම් වයස අවුරුදු හතට අඩු පැටවුන් ලිංගික පරිණතියට ආසන්න බැවින් මෙසේ නිදහස් කිරීමට තීරණය කෙරිණි. මේ ආරංචිය ද පෙර විරුද්ධවාදීන්ට හොඳ මාතෘකාවක් විය.“ඒ අය කියන්න පටන්ගත්තා හොඳට හැදුණු පැටවුන් කැලේට යවලා මරාගන්න හදනවා කියලා. ඊට වඩා හොඳයි හදාගන්න පුළුවන් සල්ලි තිබන කෙනෙකුට දීලා දාන්න කියලා ඒ අය විවිධ යෝජනා ගෙනාවා. ඒත් මම හිත දැඩි කරගත්තා. හරිගියත් වැරදුණත් මෙය කරනවා කියන මතයේ මම තදින් හිටියා.”වෛද්‍ය නන්දන අතපත්තුගේ සිහිනය සැබෑ වීමට ඇත්තේ තවත් දින කීපයක් පමණි. ඒය කෙතරම් දුරට සාර්ථක වේද?අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=ay1408173</link>
    <topic>පුරහඳ</topic>
    <author/>
    <content>නෙතු පියාගන්න පුරහඳ ඔය තරු එළිය නිවා මට බලා ඉන්න බෑ නෙත් දෙක තෙමයි වේදනා.. නෙත් පුරා හෙලන කැල්මන් මැද දෙනෙත් සඟවලා මම ඉන්නේ හිතුවේ මේ හදවත දැවෙනා හින්දාපදලංගලකේ.බී.ඒ.සුදීප් බංඩාර  හිරිකඩට තෙමුණ වත අද හරිම සීතලයි පදික වේදිකාවම උරුම අප හට එහෙත් අද සෙනඟය වෙනදට වැඩිය නැති බැරි කමටයි සිඟමන් යදින්නේ පොල්කටුව ඉතිරී යයි කාසිවලිනි එනමුදු නැත සතුට අපහට නිරතුරුව අපේ උරුමය අපි ගෙවන්නේ සිතට සරණක් හිසට වහලක් පුතුට පියෙකුත් මට සැමියකුත් නොමැති මේ පාළු කතරේ අපේ උරුමය අපි ගෙවන්නේ යදිමින් සිඟමන් ගෙවමින් දහදුක් විඳිමින් නොසරුප් කෙසේ මියයන් අපේ උරුමය අපි ‍ෙගවන්නේවැලිගමඑල්.එල්.බුද්ධිකා ප්‍රියදර්ශනී  පිල්කඩ උඩ දිය හිරිකඩ මම නිදි නෑ අප්පච්චී.... සෙල්ලම් ගෙයි බෝනික්කා අද තනියම අප්පච්චී.... දෑතේ කරගැට හිනැහෙයි තව වැඩ හුරු නැතිවෙච්චී.... සිහිනෙන් කිරි සුවඳ දැනෙයි තවමත් මට අප්පච්චී.... පුංචි බේබි වගේ වෙන්න කළ පින් මට මදි වෙච්චී.... වලව්වකට මං දුන්නට තරහක් නෑ අප්පච්චී....  රුහුණු විශ්වවිද්‍යාලයේසාගරිකා සුදාරි වීරසේන  තරු රැසින් බැබළෙන අහස යට කොලොම් ගහයට ඇන තියාගෙන පරතෙරක් නොපෙනෙන වන තීරය දෙස ඇසිපිය නොහෙළා බලාගෙන ඔබ කුමක් සිතනවද? අප්පච්චි..... ඔබේ දරුවන් ඔබව අත්හැර කුලගෙට යන හින්දාද හද රිදුම්... ඔබේ හුස්ම පොද රැඳෙන මායිමේ තබාගන්නට බැරි නිසාවද? මේ තරම් දුක අප්පච්චි.....බෙලිඅත්තඅමිලා සෙව්වන්දි පුංචිහේවාආදරය හදට දැනුණු විට සොය සොයා යයි හැම විට ‍ෙලාවේ හැම දේ කැප කරන විට සුන්දර නැද්ද ආදරය හැම විට ආදරයෙන් ලොව දිනන සතුටු වෙයි සැම දින බිඳුණු විට සැම දින පැරදුණා යැයි සිතෙයි ඒ දිනඅම්පාරප්‍රියංකරමගෙම විතරක් කියූ ඔබ.. අද වෙන කාගෙදෝ වෙලා... දෑත් බැඳ අපි ඇවිද ගිය ඒ මාවතේ.. ඔබ අද ඇගේ අත ගෙන යනවා... ඔබේ ඔය මුහුණෙ තිබෙන... සිනාව දැකලා... මගෙ ඇස්වලට ඉනූ කඳුළු... ඔබේ සතුට වෙනුවෙන් සඟවගන්න තරමටම... ඔබට ඇති ආදරෙන්... මා අද අසරණ වෙලාඅංගොඩකේ.ඒ.දිනුෂිකා ගංගානිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj1408171</link>
    <topic>ජගත් මට්ටමේ සෞඛ්‍ය සේවාවට ඩර්ඩන්ස් රෝහලට ඇමෙරිකාවෙන් සහතිකයක්</topic>
    <author/>
    <content>ජගත් මට්ටමේ සෞඛ්‍ය සේවාවට ඩර්ඩන්ස් රෝහලට ඇමෙරිකාවෙන් සහතිකයක්පාරිභෝගිකයාට අවශ්‍ය සේවය, ආරක්ෂාකාරීව මෙන්ම, උසස් තත්ත්වයෙන් හා සුහදත්වයෙන් යුතුව ලබාදීමේ වැදගත්කම අගයන, ලොව ප්‍රමුඛ සෞඛ්‍ය සේවා ආයතන අතරට එක්වීමට ඩර්ඩන්ස් රෝහලට හැකි විය. දශක 7 ක් පමණ කාලයක් සෞඛ්‍ය සේවාවේ උසස්ම ප්‍රමිතිය පවත්වාගෙන ගිය ඩර්ඩන්ස් ආරෝග්‍ය ශාලාව, මෙම ගෞරවය තම කැපවීම අගය කිරීමකි.“අපේ අරමුණ සෞඛ්‍යය සේවාවේ පිළිගත් ආයතනය ලෙස පාරිභෝගිකයාට අවශ්‍ය උපරීම සේවාව ලබාදීමයි. අප වෛද්‍ය සේවාවේ තත්ත්ව පාලනය සෑම අවස්ථාවකම පැවතුණේ උසස්ම මට්ටමකයි. එය අපේ පැවැත්මේ අංගයක් ලෙස අපි සැලකුවා. අප ලැබු මෙම අනුමැතිය එය තහවුරු කිරීමක්. අප මේ ගෞරවයට පාත්‍ර වුණේ, සෞඛ්‍ය සේවාවේ, තත්ත්ව පාලනයට ලොවම පිළිගත් ආයතනයක් වන Joint Commission International වෙතින්, ඔවුන් පිරිනමන ‘The Gold Seal of Approval’ ලබා ගැනීමට හැකි වන්නේ ජාත්‍යන්තර තත්ත්වයෙන් සෞඛ්‍ය සේවාව පවත්වාගෙන යාමට හැකි ආයතනයකට පමණි. අප ලංකාවේ මෙම ගෞරවයට පාත්‍ර වූ ප්‍රථම සෞඛ්‍ය සේවා ආයතනය වීමේ භාග්‍යය ලැබුවෙමු. අද අප සේවය අගයන්නේ ලොව උසස්ම සෞඛ්‍යය සේවා ආයතනයන්ට සාපේක්ෂවයි. මෙය අපේ සේවාව පතන සැමට ලැබෙන තවත් සහතිකයකි. අප ආයතනයේ සාමාජිකයන්ට මෙම ගෞරවය, අප සේවයේ ආරක්ෂාව සහ ප්‍රමිතිය තහවුරු කරන තවත් මිම්මකි” විධායක සභාපති අජිත් තුඩාවේ මහතා පවසා සිටියේය.“අපේ පාරිභෝගිකයා අපෙන් බලාපොරොත්තු වන්නේ ආරක්ෂාව මෙන්ම, ප්‍රතිඵල සහිත සේවයක්. ඒ නිසාම ඩර්ඩන්ස් ආරෝග්‍ය ශාලාවේ අපි අපේ සේවාවේ ක්‍රමවේද සටහන් කරමින්, ධනාත්මක සේවයක් ලබාදීමට කැපවීමෙන් මෙම අනුමැතිය ලබාගත්තා. නිරන්තරයෙන්ම අපගේ කාර්යයන් වැඩි දියුණු කිරීමට අපට ඇති හැකියාව තුළින්, අනාගතයේදී ප්‍රමිතිය හා ආරක්ෂාව පිළිබඳව කිසිම අඩුපාඩුවක් නොවන ආකාරයට කටයුතු සකස් කිරීමට අපි කැප වෙමු. මේ තුළින් උපරීම කාර්යක්ෂමතාවක් ලබාගනිමින් අපගේ එදිනෙදා කටයුතු ඉතා සාර්ථකව ක්‍රියාත්මක කිරීමට හැකියාව ලැබී ඇත. ජාත්‍යන්තර ප්‍රමිතියට ළඟාවූ පළමුවන රෝහල වන ගෞරවය අපි සතුටෙන් පිළිගන්නවා.වෛද්‍ය සේවා අධ්‍යක්ෂ, වෛද්‍ය විමල් ජයන්ත, විධායක උප සභාපති / අධ්‍යක්ෂ උපුල් තුඩාවේ, සභාපති අජිත් ඊ. තුඩාවේ, ජ්‍යෙෂ්ඨ වෛද්‍ය උප සභාපති වෛද්‍ය ප්‍රීතිරාජ් ඒ. විජේගුණවර්ධන, වෛද්‍ය සේවා කළමනාකාර වෛද්‍ය ජිතේන්ද්‍රි පෙරේරා මහත්ම මහත්මීන් සහතිකය අතැතිව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj1408172</link>
    <topic>ශිෂ්‍යත්ව සාපෙළ උසස් පෙළ විශිෂ්ටයන්ට ශ්‍රී ලංකා ඉන්ෂුවරන්ස් සුබපැතුම් ශිෂ්‍යත්ව</topic>
    <author/>
    <content>ශිෂ්‍යත්ව සාපෙළ උසස් පෙළ විශිෂ්ටයන්ට ශ්‍රී ලංකා ඉන්ෂුවරන්ස් සුබපැතුම් ශිෂ්‍යත්වපනස් දෙවසරක් පුර‍ා ජාතික අධ්‍යාපනික හා සංස්කෘතික සේවාවන්හි දී පෙරමුණ ගෙන ක්‍රියා කළ ශ්‍රී ලාංකීය රක්ෂණ ක්ෂේත්‍රයේ ප්‍රමුඛයා මෙන් ම දේශයේ ප්‍රධාන රැකවලා වන ශ්‍රී ලංකා ඉන්ෂුවරන්ස් මෙවර ලක් දූ පුතුන් ගේ අධ්‍යාපනික විශිෂ්ටත්වය වැඩි දියුණු කිරීමේලා ඔවුන් දිරිමත් කිරීම පිණිස දැවැන්ත මූල්‍යමය ශිෂ්‍යත්වයක් පිරිනමයි.2013 පහ වසර ශිෂ්‍යත්ව, 2013 අ.පො.ස. (සා.පෙළ) සහ 2013 අ.පො.ස. (උ.පෙළ) සමත් විශිෂ්ටයන් බවට පත්වූ ශිෂ්‍ය ශිෂ්‍යාවන් 314 දෙනෙකුට මේ 12 වැනි දින බණ්ඩාරනායක ජාත්‍යන්තර සම්මන්ත්‍රණ ශාලාවේදී මෙම සුබපැතුම් ශිෂ්‍යත්ව ප්‍රදානය සිදු කෙරිණි.5 වසර සමත් තෝරා ගන්නා ලද ශිෂ්‍ය ශිෂ්‍යාවන් 111 දෙනෙකුට රු. 20,000 බැගින් ද, අ‍.පො.ස. (සා.පෙළ) සමත් ශිෂ්‍ය ශිෂ්‍යාවන් 103 දෙනෙකුට රු. 40,000 බැගින් ද අ.පො.ස. (උ. පෙළ) ශිෂ්‍ය ශිෂ්‍යාවන් 100 දෙනෙකුට රු. 50,000 බැගින් ද වසරක මූල්‍යමය ශිෂ්‍යත්වයක් ප්‍රදානය කෙරිණි. මේ රටේ රක්ෂණ ක්ෂේත්‍රය මගින් අධ්‍යාපනය හදාරන ශිෂ්‍ය ශිෂ්‍යාවන්ට පිරිනමන විශාලතම මූල්‍ය ශිෂ්‍යත්වය මෙය වශයෙන් හැඳින්විය හැකි ය.ශ්‍රී ලංකා ඉන්ෂුවරන්ස් සුබපැතුම් ශිෂ්‍යත්ව ප්‍රදානයේ සු‍විශේෂත්වය වන්නේ ජිවිත රක්ෂණයක් හෝ වෙනත් රක්ෂණ ඔප්පුවක් නැති අයටත් ශිෂ්‍යත්ව සඳහා අයදුම් කළ හැකිවීමයි. එහෙත් මවට? පියාට? භාරකරුට ශ්‍රී ලංකා ඉන්ෂුවරන්ස් ජීවිත රක්ෂණ ඔප්පුවක් තිබේ නම් ශිෂ්‍යත්ව කාලසීමාව දීර්ඝ කෙරේ.ශිෂ්‍යත්ව ප්‍රදානය කිරීම සඳහා 5 වසර, අ.පො.ස. (සා.පෙළ), අ.පො.ස. (උ.පෙළ) සමත් ශිෂ්‍ය ශිෂ්‍යාවන් ශ්‍රී ලංකා ඉන්ෂුවරන්ස් වෙත යොමු කරන ලද අයදුම්පත් අතුරින් එක් දිස්ත්‍රික්කයකින් 5 වසර ශිෂ්‍යත්වය සහ අ.පො.ස. (සා.පෙළ) සඳහා තෝරා ගන්නා ලද විශිෂ්ට ශිෂ්‍ය ශිෂ්‍යාවන් සතර දෙනෙකු බැගින් ද (උ.පෙළ) සඳහා ජාතික මට්ටම අනුව සිසු සිසුවියන් 100 දෙනෙකු තෝරා ගැනිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj1408173</link>
    <topic>HDFC බැංකුවෙන් කිරි නිෂ්පාදන ආශ්‍රිත ව්‍යාපාර සඳහා ණය යෝජනා ක්‍රමයක්</topic>
    <author/>
    <content>HDFC බැංකුවෙන් කිරි නිෂ්පාදන ආශ්‍රිත ව්‍යාපාර සඳහා ණය යෝජනා ක්‍රමයක්ශ්‍රී ලංකා නිවාස සංවර්ධන මූල්‍ය සංස්ථා බැංකුව (HDFC බැංකුව) ශ්‍රී ලංකා මහ බැංකුව සමඟ පසුගියදා විශේෂිත ණය වැඩසටහනක් හඳුන්වාදීම සඳහා වන අවබෝධතා ගිවිසුමකට එළඹුණි. මහා පරිමාණ කිරි නිෂ්පාදන සංවර්ධන ණය යෝජනා ක්‍රමය යටතේ සහනදායි පොලී අනුපාතයකට සුළු හා මධ්‍ය පරිමාණ කිරි නිෂ්පාදනය ආශ්‍රිත ව්‍යවසායකයින්ට ණය ලබා දීම මේ යටතේ සිදුවේ.දේශීය කිරි නිෂ්පාදනය යැපුම් මට්ටම අභිබවා වාණිජ මට්ටමේ ඉතා දියුණු කර්මාන්තයක් බවට පත්කර, වාර්ෂිකව අප රටින් විදේශ කරා විනිමය ගලායෑම අවම කරමින් දේශීය කිරි ගොවියා නඟා සිටුවීම හා ඒ ආශ්‍රිත නිෂ්පාදනය ඇති කිරීම මෙම ණය යෝජනා ක්‍රමයේ අරමුණ වේ.නිවාස බැංකුවක් ලෙස පිහිටුවූ ශ්‍රී ලංකා නිවාස සංවර්ධන මූල්‍ය සංස්ථා බැංකුව වසර ගණනාවක් පුරා දිවයින පුරා විසිරී ශාඛා ජාලය හරහා තම ගනුදෙනුකාර භවතුන් වෙත ලබාදුන් කඩිනම් හා සුහදශීලී සේවාව මගින් නිවාස ණය ක්ෂේත්‍රයේ ප්‍රමුඛයා ලෙස කීර්තිමත් නාමයක් දිනාගෙන ඇත. මෙම ගනුදෙනුකාර සත්කාරය තව තවත් පුළුල් කිරීමේ හා දේශීය ආර්ථිකය නඟා සිටුවීම සඳහා දායකවීමේ අරමුණින් තම ණය කළඹ විවිධාංගීකරණයට ලක් කරමින් ක්ෂුද්‍ර මූල්‍ය ණය, අධ්‍යාපන ණය, ලීසිං හා කල්බදු පහසුකම් වැනි සංවර්ධන ණය යෝජනා ක්‍රම රැසක් මේ වනවිට ශ්‍රී ලංකා නිවාස සංවර්ධන මූල්‍ය සංස්ථා බැංකුව විසින් මූල්‍ය ක්ෂේත්‍රයට හඳුන්වා දී ඇත.මහ බැංකුවේ ප්‍රාදේශීය සංවර්ධන දෙපාර්තමේන්තුවේ අධ්‍යක්ෂ ශ්‍රීනාත් අබේසිංහ සහ HDFC බැංකුවේ සාමාන්‍යාධිකාරි හා ප්‍රධාන විධායක නිලධාරි නිමල් ජේ.බී. මාමඩුව මහත්වරුන් අදාළ ගිවිසුම හුවමාරු කරගන්නා අවස්ථාවයි.  ශ්‍රී ලංකා මහ බැංකුවේ ප්‍රාදේශීය සංවර්ධන දෙපාර්තමේන්තුවේ නියෝජ්‍ය අධ්‍යක්ෂක අශෝක සේනානායක, ජ්‍යෙෂ්ඨ සහකාර අධ්‍යක්ෂ කීර්ති දුනුතිලක, සහකාර අධ්‍යක්ෂක එම්.එම්. තසීම්, HDFC බැංකුවේ ණය අංශයේ ප්‍රධාන කළමනාකාර මංජුල දිසානායක සහ ක්ෂුද්‍ර මූල්‍ය ණය අංශයේ කළමනාකාර අනුර දිසානායක මහත්වරු ද සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj1408174</link>
    <topic>පරිසර දූෂණය හා සංරක්ෂණය චිත්‍ර තරගයේ ජයග්‍රාහකයෝ</topic>
    <author/>
    <content>පරිසර දූෂණය හා සංරක්ෂණය චිත්‍ර තරගයේ ජයග්‍රාහකයෝපරිසර සංරක්ෂණය පිළිබඳ දැනුම වර්ධනය කිරීම සඳහා තරුණ ප්‍රජාව ඵලදායී ලෙස යොදා ගැනීමේ අරමුණින් චයිනා මැෂීනරි එන්ජිනියරින් සමාගම පවත්වන ලද චිත්‍ර තරගයේ ත්‍යාග ප්‍රදානෝත්සවය බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී ජනාධිපති ආර්යා ශිරන්ති රාජපක්ෂ මහත්මියගේ ප්‍රධානත්වයෙන් සිදු කෙරිණි.ප්‍රථම ස්ථානය හිමිකර ගනු ලැබුවේ මියුසියස් විද්‍යාලයේ විජෙයි සුලක්ෂනා ජයසිංහ ශිෂ්‍යාවයි. ගම්පහ සිද්ධාර්ථ කුමාර විද්‍යාලයේ දුලන්සා දිනාදි ශිෂ්‍යාවට දෙවන ස්ථානය හිමි විය. තෙවන ස්ථානයට තේරී පත්වුණේ ඉසිපතන විද්‍යාලයේ දිනිත් එදිරිසිංහ ශිෂ්‍යාවයි.එම අවස්ථාවට චයිනා මැෂිනරි එන්ජිනියරින් සමාගමේ අධ්‍යක්ෂ ජනරාල් වොන් ලූඩොන් මහතා සහ ශ්‍රී ලංකාවේ චීන තානාපති බිරිය ඩිංග් යූ මහත්මිය ද සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj1408175</link>
    <topic>ශ්‍රී ලන්කන් සභාපති APOT සභාපති ධූරයට</topic>
    <author/>
    <content>ශ්‍රී ලන්කන් සභාපති APOT සභාපති ධූරයටශ්‍රී ලන්කන් ගුවන් සමාගමේ සභාපති නිශාන්ත වික්‍රමසිංහ මහතා Asia Pacific On board Travel සංවිධානයේ සභාපති ධූරයට පත්ව ඇත. එම තනතුර සඳහා පත්වන ප්‍රථම ශ්‍රී ලාංකිකයා ද වන්නේ ඒ මහතා වීම විශේෂත්වයකි. නව සංචාරක කලාප බොහොමයක් ආකර්ෂණය කර ගැනීම අරමුණු කර ගනිමින් නව උපාය මාර්ගික ක්‍රමවේදයන් හඳුන්වා දෙන ගෝලීය සංවිධානයක් ලෙසින් APOT සංවිධානය හඳුන්වා දිය හැක. එහි ගුවන් සේවාවන් හි අභ්‍යන්තර නිෂ්පාදන සහ සේවා සපයන්නන්, ගුවන් සේවා ආහාර පාන සපයන්නන්, ආහාර ද්‍රව්‍ය සැපයුම් කරුවන්, ගුවන් සේවා කළමනාකරුවන්, සත්කාරක පාර්ශවකරුවන් සහ මාධ්‍ය සංවිධාන යනාදිය එහි සාමාජිකත්ව ජාලයට ඇතුළත් වේ.APOT සංවිධානය කලාපයේ සංචාරක ප්‍රවර්ධනය සඳහා විවිධ පාර්ශවකරුවන් දායක කර ගනිමින් සංචාරක ආකර්ෂණීය ස්ථාන පිළිබඳව දැනුවත් කරමින් ව්‍යාපාර හා ආයෝජන අවස්ථා වර්ධනය කිරීමට ද කටයුතු කරන සංවිධානයකි. මෙමගින් නව සංචාරක අභිවෘද්ධිය සඳහා වන මූලික අදහස් හා දැනුම හුවමාරු කර ගන්නා අතර ඒ පිළිබඳව සාකච්ඡා පවත්වමින් සංචාරක පැමිණීම් සංඛ්‍යාව වර්ධනය කිරීම සඳහා කටයුතු කරනු ලබයි.ශ්‍රී ලංකාවේ ජාතික ගුවන් සේවය වන ශ්‍රී ලන්කන් ගුවන් සමාගමේ සහ ශ්‍රී ලන්කන් කේටරින්ස් හි සභාපති ධූරයට නිශාන්ත වික්‍රමසිංහ මහතා 2009 වසරේ දී පත්වූ අතර එතැන් පටන් ගුවන් සමාගම ඉදිරියට ගෙනයාම සඳහා වැඩසටහන් රාශියක් ක්‍රියාත්මක කරන ලදී. එහිදී ශ්‍රී ලංකාවේ වර්තමාන රජයේ දැක්මට අනුව ගුවන් සමාගම සංචාරක සංවර්ධන වැඩසටහන් සමඟ ඉදිරියට ගෙන‍ යාමටත් ගුවන් සේවා මෙහෙයුම් ව්‍යාප්ත කරමින් හා සැලසුම් වැඩි දියුණු කිරීම ඔහුගේ වගකීම හා කාර්යභාරය විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj1408176</link>
    <topic>නෙවිල් ප්‍රනාන්දු රෝහලෙන් සමෘද්ධි ලාභින්ට නොමිලේ ප්‍රතිකාර</topic>
    <author/>
    <content>නෙවිල් ප්‍රනාන්දු රෝහලෙන් සමෘද්ධි ලාභින්ට නොමිලේ ප්‍රතිකාරවෛද්‍ය නෙවිල් ප්‍රනාන්දු රෝහලේ ප්‍රජා සත්කාරයන් අතරට අඩු ආදායම්ලාභි සමෘද්ධි ලියාපදිංචි පවුල් 1200 ක සාමාජික / සාමාජිකාවන් 4000 කට නොමිලේ නේවාසිකව ප්‍රතිකාර ලබා ගැනීම සඳහා කාඩ්පත් ලබා දීමට යයි. වෛද්‍ය නෙවිල් ප්‍රනාන්දු මහතාගේ එම අදහස අනුව රෝහලේ අධ්‍යක්ෂ වෛද්‍ය සමීර සේනාරත්න මහතා ප්‍රදේශයේ ප්‍රාදේශීය සභා මන්ත්‍රීවරු සහ ග්‍රාම සේවා නිලධාරී මහත්වරුන්ගේ සහයෝගය ඇතුව ඒ වැඩපිළිවෙළ සංවිධානය කර ඇත.සෞඛ්‍ය අමාත්‍ය මෛත්‍රිපාල ‍සිරිසේන, නියෝජ්‍ය සෞඛ්‍ය අමාත්‍ය ලලිත් දිසානායක, කඩුවෙල නගරාධිපති ජී. එච්. බුද්ධදාස, සෞඛය අමාත්‍යාංශයේ ලේකම් සුධර්මා කරුණාරත්න, අතිරේක ලේකම් සෞඛ්‍ය සේවා වෛද්‍ය අමල් හර්ෂ ද සිල්වා, දකුණු ආසියානු තාක්ෂණික සහ වෛද්‍ය විද්‍යාලය හා වෛද්‍ය නෙවිල් ප්‍රනාන්දු ශ්‍රී ලංකා රුසියානු මිත්‍රත්ව ශික්ෂණ රෝහලේ අධ්‍යක්ෂ වෛද්‍ය සමීර සේනාරත්න, වෛද්‍ය නෙවිල් ප්‍රනාන්දු ශික්ෂණ රෝහලේ වෛද්‍ය අධ්‍යක්ෂ මහාචාර්ය දීපාල් වීරසේකර, දකුණු ආසියානු තාක්ෂණික වෛද්‍ය විද්‍යාලයේ උපකුලපතිනිය මහාචාර්ය මල්කාන්ති චන්ද්‍රසේකර, පීඨාධිපතිනිය මහාචාර්ය ශාන්ති ගුණවර්ධන මහත්ම මහත්මීන්ගේ සහභාගිත්වයෙන් සමෘද්ධි ලාභීන් වෙත නොමිලේ ප්‍රතිකාර ලබා ගැනීම සඳහා කාඩ්පත් බෙදාදීමේ උත්සවය පැවැත්විණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj1408177</link>
    <topic>ජනශක්ති මාලදිවයිනේ සෙන්ටාරා රිසෝට්ස් වෙත රැකවරණය සලසයි</topic>
    <author/>
    <content>ජනශක්ති මාලදිවයිනේ සෙන්ටාරා රිසෝට්ස් වෙත රැකවරණය සලසයිජනශක්ති ඉන්ෂුවරන්ස් විසින් මාලදිවයිනේ සුප්‍රකට සංචාරක හෝටලයක් වන සෙන්ටාරා රිසෝට්ස් හි ඇතිවූ ගින්නක් හේතුවෙන් විනාශ වූ එක් ගොඩනැඟිල්ලක් වෙනුවෙන් රක්ෂණ වන්දි ලෙස ඇමෙරිකානු ඩොලර් මිලියන 0.9ක රක්ෂණ හිමිකම් මුදලක් පසුගියදා ගෙවීමට කටයුතු කරන ලදී.මෙම සංචාරක හෝටලය ජනශක්ති ඉන්ෂුවරන්ස් ගිනි සහ සියලු අවදානම් ආවරණය වන රක්ෂණ ආවරණයකින් රැකවරණය ලද බැවින් මෙම සිදුවීම සැලවූ වහාම මෙම ප්‍රදේශය වෙත තාක්ෂණික කණ්ඩායමක් පිටත් කර හැරීමට ජනශක්ති රක්ෂණ සමාගම පියවර ගත් අතර එම කණ්ඩායමේ කාර්යශූරත්වය මත ඉතා කෙටි කලකින් තක්සේරු ගත රැකවරණ හිමිකම ලබා දීමට ජනශක්ති රක්ෂණ සමාගමට හැකිවිය.“ව්‍යාපාරික ලෝකය තුළ ඕනෑම අවස්ථාවක ඕනෑම දෙයක් සිදුවිය හැකියි. මේ සියලු අවස්ථා වශයෙන් ආවරණය කෙරෙන අපගේ සාමාන්‍ය රක්ෂණ සේවාවන් මඟින් ගිනි උවදුරක් හෝ සොර සතුරු ආපදාවක් හෝ ව්‍යාපාරයකට ඇතිවිය හැකි ගැටලු රැසකට රැකවරණය සලසයි. සෙන්ටාරා අප කෙරෙහි තැබූ අචල විශ්වාසය එලෙසම රැකගනිමින් ඔවුන්ට අවැසි අවස්ථාවකදී ඔවුන් ළඟින් සිටින්නට අපට හැකි වුණා” යනුවෙන් ජනශක්ති රක්ෂණ සමාගමේ සාමාන්‍ය රක්ෂණ අංශයේ සාමාන්‍යාධිකාරී ශානි රණසිංහ පැවසුවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj1408178</link>
    <topic>TVS King නාම තානාපති සංගා</topic>
    <author/>
    <content>TVS King නාම තානාපති සංගාසිය නිෂ්පාදිතයන්ගේ නව්‍යතාව ඉහළ ක්‍රියාකාරිත්වය, අපූරු විලාසිතාව සහ කාර්යක්ෂමතාව ප්‍රවර්ධනය කිරීම සඳහා මෑතකදී TVS King ක්‍රිකට් ලොවේ කිරුළු පැලඳි කුමාර සංගක්කාර සමඟ ගිවිසුමක් අස්සන් කරනු ලැබීය.මෙම අවස්ථාව පිළිබඳව අදහස් පළ කරමින් TVS ලංකා හි ප්‍රධාන විධායක නිලධාරී රවී ලියනගේ මහතා පවසා සිටියේ, “ශ්‍රී ලංකාවේ ත්‍රී රෝද රථ ක්ෂේත්‍රයට දශක තුනක පමණ ඉතිහාසයක් පවතින අතර මේ වන විට ත්‍රීරෝද රථ 700,000 ක් පමණ ධාවනය වෙනවා. මෙය මේ වන විට දිවයිනේ වඩාත් ප්‍රචලිත ප්‍රවාහන මාධ්‍යයක් බවට පත්ව තිබෙනවා. මෙම අංශයට නවීන, ඉහළ තාක්ෂණයකින් යුත්, ඉන්ධන කාර්යක්ෂමතාව සහිත, හොඳින් ඉඩ පහසුකම් ඇති, ආරක්ෂාකාරී ත්‍රී රෝද රථ සැපයීමට බලාපොරොත්තු වෙනවා” යනුවෙනි. ත්‍රී රෝද රථ ක්ෂේත්‍රය තුළ TVS King ශීඝ්‍ර පිළිගැනීමක් ලබා ඇති අතර වෙළෙඳපොළේ විශාල වපසරියක් ආවරණය කරමින් ශ්‍රී ලංකාවේ සෑම පළාතකටම ව්‍යාප්ත කිරීමට ද හැකි වී ඇත. මෙම දැක්මෙන් යුතුව TVS King හි නාමය තව තවත් ව්‍යාප්ත කිරීමට ප්‍රබල පාරිභෝගික වැඩසටහනක් දියත් කර ඇත.අලෙවි ප්‍රධානී හෂාන් හපුතන්ත්‍රි මහතා පවසා සිටියේ, “අපගේ සංවර්ධිත මාර්ග පද්ධතියට උචිතම ත්‍රී රෝද රථය වන්නේ TVS King ත්‍රී රෝද රථයයි. අපේ පාරිභෝගිකයින්ට අවශ්‍ය වන්නේ ආරක්ෂිත ප්‍රවාහනයක්. ඔවුන් අවධානය දක්වන්නේ තත්ත්වය, ආරක්ෂාව සහ සුව පහසුව පිළිබඳවයි. TVS King යනු එම අවශ්‍යතාවයන්ට කදිම වාහනයක්” යනුවෙනි.තත්ත්ව නාම තානාපති කුමාර සංගක්කාර TVS ලංකා ප්‍රධාන විධායක නිලධාරී රවී ලියනගේ ව්‍යාපාර ප්‍රධානී සුනිල් බණ්ඩාරවත්ත සහ අලෙවි ප්‍රධානී හෂාන් හපුතන්ත්‍රි මහත්වරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj1408179</link>
    <topic>සමපෝෂ රෙඩිමික්ස්  වෙළෙඳපොළට</topic>
    <author/>
    <content>සමපෝෂ රෙඩිමික්ස්  වෙළෙඳපොළටඉරිඟු, සහල්, සෝයා, මුං ඇට සිවු වැදෑරුම් පෝෂණ ගුණ බලය එකට කැටි කරගත් සමපෝෂ රෙඩිමික්ස් ලෙසින් සිය නවතම නිෂ්පාදනය එළිදක්වයි. සමපෝෂ තුළ අන්තර්ගත පෝෂණය හා ආවේණික රසය එලෙසින්ම රැක ගනිමින් වර්තමානයේ අවශ්‍යතාවන්ට ගැළපෙන පරිදි ප්ලෙන්ටි ෆුඩ්ස් සමාගම විසින් මෙම නව නිෂ්පාදනය වෙළෙඳපොළට හඳුන්වා දෙන ලදී.සමපෝෂ රෙඩිමික්ස් තුළ සිවු වැදෑරුම් ගුණ බලය කැටිකර ගත් සමපෝෂවලට අමතරව දිසිඳි පොල් හා සීනි ද අන්තර්ගතව පවතින හෙයින් ඕනෑම මොහොතක, ඕනෑම ස්ථානයක සිට පහසුවෙන් ආහාරයට ගැනීමේ හැකියාව ඇත.අග්ගලා, පොල් ටොෆි ඇතුළු රසකැවිලි වර්ග රැසක් ද එමඟින් සකස් කිරීමට හැකි අතර සාමාන්‍ය පරිදි කිරි මිශ්‍ර කර ආහාරයට ගැනීම ද හැකියාව තිබේ. දරුවන්ගේ අමතර ආහාර වේලක් ලෙස මෙන්ම කාර්යාලයේ දී හෝ විනෝද චාරිකාවකදී හෝ වෙනත් ඕනෑම අවස්ථාවකදී පහසුවෙන් ආහාරයට ගැනීමට හැකි ලෙසින් සකස් වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj14081711</link>
    <topic>වටවල වැවිලි සමාගමෙන් ආබාධිතයන්ට වෘත්තිය පුහුණුව</topic>
    <author/>
    <content>වටවල වැවිලි සමාගමෙන් ආබාධිතයන්ට වෘත්තිය පුහුණුවවටවල වැවිලි සමාගමට අයත් “කෙනිල් වර්ත්” වතු යායේ හා ඒ අවට පදිංචි වතු සේවකයන්ගේ පවුල්වල ආබාධිත පුද්ගලයන්ගේ ජීවන තත්ත්වය නංවාලීම සඳහා එම සමාගම විසින් වෘත්තිය පුහුණු මධ්‍යස්ථානයක් ආරම්භ කර ඇත.වටවල වැවිලි සමාගමේ සාමාන්‍යාධිකාරී බිනේෂ් පනන්වල මහතා සඳහන් කළේ වතු ‍ක්ෂේත්‍රයේ සිටින ආබාධිත පුද්ගලයන්ට සහ ඔවුන්ගේ භාරකරුවන්ට වතු පරිසරය තුළ ජීවත්වීමට සුදුසු පරිසරයක් නිර්මාණය කරදීම එම වැඩපිළිවෙළේ ප්‍රධාන අරමුණ බවයි.එම වෘත්තිය පුහුණු මධ්‍යස්ථානය තුළදී ලියුම් කවර, පරිසර හිතකාමි කඩදාසි කවර, තේ නියැදි ඇසුරුම්, කර්මාන්ත ශාලා තේ ඇසුරුම්, සහ සුබ පැතුම් පත් නිෂ්පාදනයට ආබාධිතයන් සඳහා පුහුණුවක් ලබා දී නිෂ්පාදන අලෙවි කර දීමේ වැඩපිළිවෙළක් ද ක්‍රියාත්මක කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj14081712</link>
    <topic>කොමර්ෂල් පරිගණක මධ්‍යස්ථාන 20 ක විද්‍යා - ගණිත විෂයන් අන්තර්ජාලයෙන්</topic>
    <author/>
    <content>කොමර්ෂල් පරිගණක මධ්‍යස්ථාන 20 ක විද්‍යා - ගණිත විෂයන් අන්තර්ජාලයෙන්කොමර්ෂල් බැංකුව අන්තර්ජාලය ආශ්‍රිත නව අධ්‍යාපන වැඩසටහනක් ආරම්භ කර ඇත.ආයතනයේ සමාජ වගකීම් භාරය රට පුරා පාසල් 140 කට පරිගණක මධ්‍යස්ථාන පරිත්‍යාග කර ඇති අතර ඒ අතරින් පාසල් 20 ක සිසුන් 20,000 කට වැඩි පිරිසක් විශේෂයෙන් නිර්මාණය කරන ලද වෙබ් අඩවියකට ප්‍රවේශ වී ගණිතය හා විද්‍යාව විෂයන්ට අදාළව සැලකිල්ලෙන් තෝරාගත් පාඩම් හැදෑරීමේ කටයුතුවල මේ වන විට නිරත ව සිටිති.6 වසරේ සිට අ.පො.ස. උසස් පෙළ පන්තිවල සිසුන්ට කොළඹ විශ්ව විද්‍යාලයේ උපාධි අපේක්ෂකයන් හත් දෙනෙකු සහ තොරතුරු තාක්ෂණ, ගණිතය, විද්‍යා විෂය ගුරුවරුන්ගේ සක්‍රීය දායකත්වය සමඟ මෙම අධ්‍යාපන වැඩසටහන ක්‍රියාත්මක කරයි.මෙම ව්‍යාපෘතිය යටතේ ආවරණය වන පාසල් සමාජයේ පුළුල් කොටසක් නියෝජනය කරන අතර කොළඹ හා ගම්පහ දිස්ත්‍රික්කයන්ට අමතරව කිලිනොච්චි, පදවි ශ්‍රී පුර, ගොඩකවෙල, බැද්දෙගම, කොග්ගල, පැරෑලිය සහ මාරවිල ප්‍රදේශවල පාසල් ද වැඩසටහනට සහභාගි වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj14081713</link>
    <topic>වේගවත්ම ස්මාර්ට් ජංගම දුරකථනය E-tel ‘Curiosity 09’ මෙරටට එයි</topic>
    <author/>
    <content>වේගවත්ම ස්මාර්ට් ජංගම දුරකථනය E-tel ‘Curiosity 09’ මෙරටට එයිශ්‍රී ලංකාවේ ස්මාර්ට් ජංගම දුරකථන වෙළෙඳපොළේ අලෙවි වන වඩාත්ම වේගවත් දුරකථනය ලෙස E-tel විසින් Curiosity 09 දුරකථනය මෙරටට හඳුන්වා දී ඇත. මෙම දුරකථනය ශ්‍රී ලංකාවේ අලෙවි කරන පළමු Octa Core ස්මාර්ට් ජංගම දුරකථනයයි.E-tel සන්නාමය ලංකාව තුළ ප්‍රවර්ධනය කරන බ්‍රෑන්ටෙල් සමාගම පවසන්නේ Curiosity 09 ලංකාව තුළ අලෙවි කරන වේගවත්ම දුරකථනය වනු ඇති බවත් මෙරට තෙවැනියට වැඩියෙන්ම අලෙවි වන ස්මාර්ට් ජංගම දුරකථන සන්නාමය ලෙසින් E-tel සතුව තිබෙන තත්ත්වය එමඟින් තව තවත් ශක්තිමත් වන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj14081714</link>
    <topic>CDB ලීසිං හරිත ලොවක් වෙනුවෙන් කැපවෙයි</topic>
    <author/>
    <content>CDB ලීසිං හරිත ලොවක් වෙනුවෙන් කැපවෙයිසිටිසන්ස් ඩිවලොප්මන්ට් බිස්නස් ෆිනෑන්ස් හයිබ්‍රිඩ් මෝටර් රථ වෙළෙඳපොළට පිවිසෙමින් වඩාත් නව්‍ය සහ සහනදායි පොලී අනුපාත යටතේ ලීසිං විසඳුම් හඳුන්වා දී ඇත.“ධාවනයේදී පරිසරයට එක් කෙරෙන විෂ දුම් ප්‍රමාණය වෙනත් මෝටර් රථයකට සාපේක්ෂව බෙහෙවින් අවම මට්ටමක පවතින නිසා හයිබ්‍රිඩ් මෝටර් රථ හිමිකරුවන් සහ ධාවකයින්ගෙන් සමාජයට සිදුවන්නේ විශාල යහපතක්.මේ සමාජ මෙහෙවර අපි ඇගැයුමට ලක්කරමින් හයිබ්‍රිඩ් මෝටර් රථ මිලදී ගැනීමට අපේක්ෂා කරන පාරිභෝගිකයින් වෙනුවෙන් ‘ඉතිරිය ඔබට සහනය මුළු ලොවට’ යන තේමාව යටතේ සුවිශේෂ ලීසිං ක්‍රමයක් හඳුන්වා දීමට අපට හැකි වුණා” CDB හි අධ්‍යක්ෂ සහ ප්‍රධාන ණය නිලධාරී ශෂින්ද්‍ර මුණසිංහ මහතා පැවැසීය.මීට අමතරව දීප ව්‍යාප්ත පැළ සිටුවීමේ ප්‍රජා ව්‍යාපෘතියක් ක්‍රියාවට නැංවීමට ද සමාගම කටයුතු කරන අතර ගෙයින් ගෙට ගොස් මෙම ලීසිං සැලසුම පිළිබඳව දැනුම්වත් කරන අතරතුර පරිසරය ආරක්ෂා කිරීම උදෙසා රුක් රෝපණයේ වැදගත්කම පිළිබඳව ජනතාව දැනුම්වත් කිරීමට ද සමාගම පියවර ගෙන ඇත.CDB මේ වන විටත් සහනදායී පොලී අනුපාතයක් සමඟ නම්‍යශීලී යළි ගෙවීමේ සැලසුමක් ප්‍රධාන පෙළේ සියලුම හයිබ්‍රිඩ් මෝටර් රථ නිෂ්පාදනයන් වන ටොයෝටා ඇක්වා, ටොයෝටා ප්‍රියස්, හොන්ඩා ෆිට් සහ ඇක්සියෝ හයිබ්‍රිඩ් වාහන සඳහා ලීසිං පහසුකම් හඳුන්වා දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aj14081710</link>
    <topic>බ්‍රවුන්ස් ඉන්වෙස්ට්මන්ට් විශේෂ කොටස් නිකුතුවක්</topic>
    <author/>
    <content>බ්‍රවුන්ස් ඉන්වෙස්ට්මන්ට් විශේෂ කොටස් නිකුතුවක්සතිය ආරම්භයේදී වෙළෙඳ පොළ ගනුදෙනු සුළු වශයෙන් අඩු විය. ආරම්භක සඳුදා වූ 11 වැනිදා ගනුදෙනු සංඛ්‍යාව දැක්වුණේ 11338 ක් ලෙසිනි. පෙර සතියේ සිකුරාදා ගනුදෙනු සංඛ්‍යාව දැක්වුණේ 11790 ක් ලෙසිනි.එදින සමාගම් 13 ක කොටස් මිලියනය ඉක්මවා අලෙවි වූ අතර එම සමාගම් අතර ඇක්සස් ඉංජිනියරින් (1497848), බ්ලූ ඩයමන්ඩ් - ඡන්ද බලය රහිත (1730107), ඩයලොග් (1415116), එස් එම් බී ලීසිං (1420547), සොෆ්ට්ලොජික් (2227970), ටෙක්ස්ටර්ඩ් ජර්සි (1479341), බේරුවල රිසෝට්ස් (1090613), බ්‍රවුන්ස් ඉන්වෙස්ට්මන්ට් (3584984), ඔරියන්ට් ෆිනෑන්ස් (1833373), සොෆ්ට්ලොජික් කැපිටල් (1057695), සී අයි එෆ් එල් (3982364), එෆ් එල් සී හෝල්ඩින්ග්ස් (1211221) සමාගම් විය.දිනයේ මිල ඉහළ ගිය සමාගම් අතර සී.ටී. හෝල්ඩින්ග්ස් (11.40), මොරිසන්ස් (10.00), සමාගම් කැපී පෙනුණි. ලංකා අශෝක් ලේලන්ඩ් සමාගමේ කොටසක මිල රුපියල් 193.10 කින් ඉහළ ගියද අලෙවි වූයේ සමාගමේ කොටස් 3 ක් පමණි. දිනයේ මිල පහළ ගිය සමාගම් අතර කළම්ඹු සිටි (22.10), ලයන් බෘවරී (14.00), ඒ එම් එෆ් කම්පැණි ලිමිටඩ් (28.30) සමාගම් දැක්වුණි.පසු දින එනම් 12 වැනිදා අඟහරුවාදා ගනුදෙනු සංඛ්‍යාව 10736 ක් පමණි. මිලියනය ඉක්මවා ගනුදෙනු සිදු වූ සමාගම් සංඛ්‍යාවෙහිද අඩුවක් පෙන්නුම් කෙරිණි. එම සමාගම් ගණන දැක්වුණේ 9 ක් ලෙසිනි. එම සමාගම් අතර ලංකා අයි ඕ සී (2936751), මල්වත්ත (2317527), නේෂන් ලංකා (1867714), නේෂන් ට්‍රස්ට් (1448272), ටෙස් ඇග්‍රෝ ( ඡන්ද බලය රහිත) -1056582), ලකී ලංකා (ඡන්ද බලය රහිත) -1194769, බේරුවල රිසෝට්ස් (1133118), යුනියන් බෑන්ක් (1251854), සොෆ්ට්ලොජික් (1660856) සමාගම් විය.දිනයේ මිල ඉහළ ගිය සමාගම් අතර සෙලින්කෝ ඉන්ෂුවරන්ස් (20.00), සිලෝන් ටුබැකෝ (47.70), සමාගම් කැපී පෙනුණි. ඒ එම් එෆ් සමාගමේ කොටසක මිල රුපියල් 43.70 කින් ඉහළ ගියද අලෙවි වූයේ සමාගමේ එක් කොටසක් පමණි. දිනයේ මිල පහළ ගිය සමාගම් අතර එතරම් සැලකිය යුතු අයුරක් පෙන්නුම් නොකළ අතර කළම්ෂෝ සමාගමේ කොටසක මිල රුපියල් 107.10 කින් පහළ ගියද අලෙවි වූයේ සමාගමේ කොටස් 12 ක් පමණි.පසු දින එනම් 13 වැනිදා බදාදා ගනුදෙනු 13417 ක් වාර්තා වූ නමුත් කොටස් 100 ට වඩා අලෙවි වූ සමාගම්හි කැපී පෙනෙන වෙනසක් පෙන්නුම් කෙළේ නැත. කළම්ෂෝ සමාගමේ කොටසක මිල රුපියල් 107.10 කින් මිල ඉහළ ගියද අලෙවි වූයේ සමාගමේ කොටස් 6 ක් පමණි. දිනයේ මිල පහළ ගිය සමාගම් අතර සෙලින්කෝ ඉන්ෂුවරන්ස් (24.80), සිලෝන් ටුබැකෝ (43.90), පාර්ම් ගාඩ්න් හොටෙල් (21.90), ඒ එම් එෆ් කම්පැණි (44.00), ආසිරි සෙන්ට්‍රල් (35.00), කැපී පෙනුණි. දිනයේ මිලියනය ඉක්මවා කොටස් අලෙවි වු සමාගම් අතර ඇක්සස් ඉංජිනියරින් (16568702), එක්ස්පෝ ලංකා (2250006), ඩයලොග් (1421820), ලංකා සෙන්චුවරි( 5372673), නේෂන් ලංකා (1463935), පෑන් ඒෂියන් පවර් (1442887), සී අයි එෆ් එල් (1318950), චිලව් ෆිනෑන්ස් (6611501), බ්‍රවුන්ස් ඉන්වෙස්ට්මන්ට් (5194539 ඒසියා සියාකා (1565719), ඇලුමෙක්ස් (1675316), යුනියන් බෑන්ක් 1677699, ටෙක්ස්ටර්ඩ් ජර්සි 53350918 පිරමල් ග්ලාස් (705938) කැපි පෙනුණි.බ්‍රවුන්ස් ඉන්වෙස්ට්මන්ට් සමාගම විසින් තම සමාගමේ කොටසක් රුපියල් 1.25 ක් බැගින් කොටස් හිමියන්ට ලබා දිමට කටයුතු කර තිබීම සතියේ වැදගත් සිදුවීම විය. සමාගමේ කොටස් හිමි ආයෝජකයන්ට තමන්ට හිමි කොටස් ගණනට සමාන කොටස් ගණනක් ලබා දීමට සමාගම විසින් තීරණය කර ඇත.මේ සඳහා ඉල්ලුම් කළ හැකි අවසන් දිනය ලෙස මේ මස 25 වැනිදා දක්වා ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>17</day>
    </date>
    <link>http://www.silumina.lk/2014/08/17/_art.asp?fn=aw140817</link>
    <topic>කිරි අම්මාගේ ආදරය නිසා මිනිබිරී ලෙඩ වී</topic>
    <author>මතුගම මහින්ද විජේතිලක</author>
    <content>“අනේ මගේ අම්මේ! මට පෙනෙනවා. මට පෙනෙනවා. පාට පාට ලෝකයක් මට පෙනෙනවා, මට හරිම සතුටුයි, අම්මේ සතුට දරා ගන්න බෑ... ඉහි... ඉහි...” යි අවුරුදු විසි පහක් තිස්සේ දෑස් අන්ධව සිටි තරුණියක් සතුටු කඳුළු හෙළමින් සිය මෑණියන් බදාගෙන හඬන්නට වූවාය. ඇගේ මව ද සතුට දරා ගත නොහැකිව දියණිය තුරුලු කර ගෙන හඬන්නට වූවාය.අමනුෂ්‍ය ලෝකයේ කර්මානුරූපව කිසිවක් කැර කියා ගත නොහැකි අසරණයෝ ද සිටිති. විවිධ හැකියාවන් ඇති අය ද සිටිති. ඔවුන්ගේ විවිධ ක්‍රියාකාරකම් නිසා මිනිසුනට ද විවිධ අපහසුතා සිදු වේ.සංගීතා සුරූපී තරුණියකි. විසි හය හැවිරිදි ඇය මව සමඟ තනිව ජීවත් වූයේ ඇය කුඩා කලම පියා මිය ගිය බැවිනි. ඇය කොයි තරම් ප්‍රසන්න වුවද වයස අවුරුද්දේ දී පමණ කිසිම හේතුවක් නැතිව දෑස ම අන්ධ වූවාය, බටහිර හා දේශීය වෛද්‍යවරුන් ගණනාවකගෙන් ප්‍රතිකාර ලබා දුන්න ද ඇගේ දෑස සුවපත් කළ නොහැකි විය. මොළයේ ලේ කැටියක් හිරවීම නිසා ඇගේ දෑස් නොපෙනෙන තත්ත්වයට පත්ව ඇතැයි බටහිර වෛද්‍යවරු පවසා ඇත. මේ දෑස් නොපෙනී යෑමත් සමඟ හිටි හැටියේ සිහිසුන්ව මුවින් සෙම දමා ගෙන වැටෙන්නට ද වූවාය. අසරණ මව කෙසේ හෝ දරු සෙනෙහසින්ම ඇය හදා වඩා ගත්තාය. මාසයකට කිහිප විටක් සිහි නැතිව වැටීම අපස්මාරය යැයි වෛද්‍යවරු නිගමනය කළහ. කෙසේ නමුත් මේ දිරිය දියණිය ද වයසින් වැඩෙත්ම බ්‍රේල් ක්‍රමයෙන් ඉගෙනුම ලබා අ.පො.ස. උසස් පෙළ ද සමත් වූවාය. දැන් ඇගේ වයස අවුරුදු විසිහයකි.දැන් දැන් ඇගේ සිහිසුන්ව වැටීම දිනපතා සිදු වෙන්නට විය. ශරීරය කෙට්ටු වෙන්නට විය. සිහිනෙන් බිය වෙන්නට විය. ‘සිළුමිණ’ පත්‍රය කියවන ඥාතියකු ‘පියවි ඇසින් ඔබ්බට’ විශේෂාංගයේ සඳහන් ගුප්ත ගවේෂණ මධ්‍යස්ථානය පිළිබඳ සංගීතාගේ මව දැනුම්වත් කිරීම නිසා ඔවුන්ගේ අවධානය ඊට යොමු විය.දිනක් මේ මෑණියෝ දියණිය කැටුව ගුප්ත ගවේෂණ මධ්‍යස්ථානය කරා පැමිණියාය. ආධ්‍යාත්මීය උපදේශකවරයා සමඟ දියණියගේ රෝගාබාධ පිළිබඳ විස්තර කළාය.පළමු දින ගවේෂණයේ දී සංගීතා සිහිසුන්ව වැටුණාය. ඇය ශාරීරිකව ද මානසිකව ද දුර්වලව සිටින බැවින් පෝෂ්‍යදායක ආහාර පාන ගැනීමටත්, දින විසි එකක් ගමේ පන්සලේ බෝධි පූජා පවත්වා නැවත පැමිණෙන ලෙසත් නියම කළේය.ඊළඟට පැමිණි දිනයේ සංගීතා ප්‍රලය වූවාය. අඬන්නට වූවාය. ගවේෂකවරයා ප්‍රශ්න කිරීම් ආරම්භ කළේය.“කවුද මේ ශරීරයට ඇතුළු වෙලා අඬන්නෙ?”“මම මේ දුවගේ කිරි අම්මා”“ඇයි අඬන්නෙ?”“මාව මේ කෙළීගෙ ඇ‍ඟෙන් ඉවත් කරන්න එපා. මම මේ දුවට ආදරෙයි. මේ දැරිවි ඉපදිලා අවුරුද්දෙන් මම මළා. ඒ අවුරුද්ද ඇතුළත මම මේ දැරිවිව අතගගා හුරතල් කළා. මගේ ඇස් අන්ධ වෙලා හිටපු නිසා අත ගගා හුරතල් කළා. අනේ මහත්තයා මාව පන්නන්න එපා.”“කිරි අම්මා මේ ළමයාට ආදරේ ද?”“නැතුව. නැතුව. ආදරේ නිසා නේන්නම් ළඟටම වෙලා ඉන්නෙ.”“ඒක පුදුම ආදරයක්. කිරි අම්මගෙ ආදරේ නිසා මේ ළමයා ලෙඩෙක් වෙලා දුක් විඳිනවා. මෙයා දැන් තරුණියක්. ජීවිතේම අන්ධකාර වෙලා. කිරි අම්මා කරන්නේ මහා අපරාධයක්, කරුණාකරලා මේ ශරීරයෙන් ඉවත් වෙන්න.”“බෑ... බෑ... මම යන්නේ නෑ.”ගවේෂකවරයා සංගීතාගේ ස්වධිෂ්ඨාන චක්‍රය අවදි කොට කිරි අම්මාගේ භූතාත්මය එළියට ඇද දැම්මේය. ඒ සමඟම “අනේ අම්මේ මට පෙනෙනවා, පෙනෙනවා. හොඳට පෙනෙනවා. මුළු ලෝකෙම පෙනෙනවා මට හරි සතුටුයි. මට ඒ සතුට දරා ගන්න බෑ” යි මෑණියන් බදාගෙන සංගීතා අඬන්නට වූවාය. ඇගේ මව ද සතුටු කඳුළු හෙළුවාය.“මිනිසුන්ගේ ශරීරය වටා ශක්ති ශරීරයක් (ඕරා) තියෙනවා. ඒ ශක්ති ශරීරය දුර්වල වුණාම අමනුෂ්‍යයෝ ශරීරයට රිංගනවා. ඒ නිසා ආධ්‍යාත්මීය කටයුතුවලින් ශක්ති ශරීරය තවත් ශක්තිමත් කර ගන්න ඕනෑ. දැන් දවසක් හැර දවසක් මාස එක හමාරක් බෝධි පූජා තියන්න. දිනපතා ගෙදර උදේ හවස තුන් සූත්‍රය කියන්න. දස දිසා පිරිත කියන්න. පන්සිල් ආරක්ෂා කරන්න. මේ ටික නොවරදවාම ඉෂ්ට කර නැවත එන්නැයි උපදෙස් දුන්නේය.මාස එකහමාරකට පසු මේ අම්මා නැවතත් සංගීතාගේ කණවැල අල්ලා ගෙන ගුප්ත ගවේෂණ මධ්‍යස්ථානය කරා පැමිණියාය. ඔවුන් දුටු හැටියේ “මොකද? හරියට පිළිවෙත් ටික කළේ නෑ නේදැ?” යි ගවේෂකවරයා ඇසීය.“අනේ මහත්තයා මම මේ හැම දෙ‍යක් ම කරන්නේ බොහොම අමාරුවෙන් කිරි කපලා. ඒ වගේ ම පහුගිය ටිකේ ම හවසට වැස්ස. බෝධි පූජාව හරියට තියා ගන්න බැරි වුණා” යි සංගීතාගේ මව කීවාය.“මේ හැම දෙයක් ම සිද්ධ වෙන්නේ පෙර අකුසල කර්මවල විපාක වශයෙන්. රෝගීන් සුවපත් කරන්න දෙවියන්ටවත් මටවත් බැහැ. මට පුළුවන් මඟ පෙන්වන්න විතරයි. තමන්ගෙ කර්ම විපාක තමන් ම ගෙවන්න ඕනැ. සල්ලි දීලා ගෙවන්නත් බෑ. අකුසල විපාක මර්දනය වෙන්න කුසල කර්මවල යෙදෙන්න ඕනැ. මේක මහා බරපතළ අකුසල විපාකයක්. අවුරුදු විසි පහක් තිස්සේ නොපෙනුණ දෑස් පෙනුණා. ආයෙත් දෑස අන්ධ වුණා. ජීවත්වීමේ දී අමාරුකම් ඇති වෙනවා. ඒවා දරාගෙන පිළිවෙත් කරන්න ඕනැ. මේ ළමයගෙ දෑස පෙනෙන්න ගත්තා කියන්නේ පොඩි දෙයක් ද? කම්මැලි වෙන්නත් බෑ. නියම කරනා පිළිවෙත් ටික හරියට කරන්න.” යැයි අවවාද කළ ගවේෂකවරයා නැවතත් සංගීතා දිෂ්ටි ගැන්වීය.“ඇයි මේ ළමයාට ආයෙත් හිරිහැර කරන්නෙ?” යි ගවේෂකවරයා ඇසීය.“අනේ මහත්තයා මම දැරිවිට ආදරෙයි. හරිම ආදරෙයි. දැරිවි ගැන හිතපු ගමන් ඇඟ ඇතුළට ඇදිලා යනවා” යි භූතාත්මය කීවාය.“මේ අප ජීවත්වන පරිසරය තුළ හැම තැනම අමනුෂ්‍යයෝ පිරිලා. අනන්තයි, අනන්ත වූ කල්ප කාලාන්තරයක් ආශාවන්ගෙන්, තරහ අමනාපකම්වලින් මැරුණු හැම කෙනෙක්ම අප අවට සැරිසරනවා. අපි ශක්තිමත් නූනොත් ඒ අය අපේ ශරීරවලට රිංගනවා. ආගමික වතාවත්වල යෙදෙන්න ඕනෑ. සද්ධාවෙන්, සීලයෙන්, සතියෙන්, සමාධියෙන්, අන්තිමට විදර්ශනාවෙන් ශක්තිමත් වෙන්න ඕනෑ. අපි ආධ්‍යාත්මීය වශයෙන් ශක්තිමත් වෙන කොට අපේ ශරීරය වටා පවතින ශක්ති වළල්ල ඕරා එක බලවත් වෙනවා. එතකොට අමනුෂ්‍යයන්ට රිංගන්න බෑ. මේ කිරි අම්මාත් දුවට තියෙන දැඩි ආදරය නිසා ඇදී එනවා. ඇලීම, ආදරය, ආශාව නිසා එහෙම වෙනවා. ඒ කිරි අම්මාට වෛර කරන්න එපා. මෛත්‍රීයෙන් කරුණාවෙන් පින් අනුමෝදන් කර එයාව හොඳ තැනකට යවමු. ඒ අතර සංගීතාට මම කලින් නියම කරපු පිරිත් සූත්‍ර සජ්ඣායනය කර ශක්ති වළල්ල තවත් ශක්තිමත් කැර ගන්න” යැයි ද තවත් දින දහහතරක් බෝධි පූජා පවත්වා, නිවසේ පිරිත් සූත්‍ර සජ්ඣායනය කර නැවත එන ලෙස ද උපදෙස් දුන්නේය. ඒ පැමිණෙන විට සුදු නෙළුම්වල් වට්ටියක් ද රැගෙන අනුරාධපුරයට යෑමට සූදානම්ව එන ලෙස ද කීවේය.මෙවර නියම කළ පිළිවෙත් අකුරට ම ඉටු කළ මවත් දියණියත්, මාමා කෙනෙකු සමඟ ත්‍රිරෝද රියකින් ඊළග දිනයේ පැමිණියහ. එදින ද ගවේෂකවරයා ශක්ති කිරණ එල්ල කරන විට සංගීතා ප්‍රලය වූවාය.“කවුද මේ?” ගවේෂකවරයා ඇසීය.“මම මේ දැරිවිගෙ කිරි අම්මා”“කොහොම ද පහුගිය දවස්වල?”“පහුගිය දවස්වල මමත් දූලා එක්ක බෝධි පූජාවලට ගියා.”“ඉතින් මොකද වුණෙ?”“මට ගේට්ටුවෙන් බෝමළුවට ඇතුළුවෙන්න දුන්නෙ නෑ.”“කවුද?”“එතන ඉන්න මම වගේ ම, ඒත් මට වඩා බලවත් අය මාව පැන්නුවා. පලයං... පලයං... පව්කාරි... පෙරේතයා කියලා.”“ඉතින්?”“ඒ වුණාට තාප්පයෙන් පිට ඉඳගෙන මම බෝධිය වැන්දා. ඊට සුමානෙකට විතර පස්සෙ මට බෝ මළුවට ඇතුළු වෙන්න අවසර ලැබුණා.”“ඔව් ඒ කිරි අම්මා තුළ ඇති වුණ ශ්‍රද්ධාව නිසා. කිරි අම්මාට දෙවියන් අතරටත් යන්න පුළුවන්. ඔය ගඳ ගහන ප්‍රේතාත්මය වෙනුවට දිව්‍යාංගනාවක් වෙලා දිව්‍ය සැප ලබන්නත් පුළුවන්.”“ඒ කොහොම ද?”“අනුන්ට කරදරයක්, පාඩුවක්, අපහාසයක් නොවන විදිහට කටයුතු කරන කොට එහෙම ඉහළට යන්න පුළුවන්.”“ඉතින් මම කාටවත් එහෙම නරකක් කරන්නේ නැහැනෙ”“ඇයි නැත්තෙ? මේ සංගීතා දුවගෙ මුළු ජීවිතයම අදුරු වෙලා තියෙන්නෙ. කිරි අම්මා එයාගෙ ඇඟට රිංගන නිසා”“අනේ... මහත්තයා, එහෙනම් මම ඒ වරද නොකර ඉන්නම්, මට ඉන්න හොඳ තැනක් හොයා දෙන්න.”“නරක ද අනුරාධපුරය පැත්තට ගියොත්?”“අනුරාධපුරේ? අනේ සාදු... සාදු... ජයසිරි මහ බෝ හාමුදුරුවන් වැඳගන්න ඇත්නම්, මහා සෑය වැඳගන්න ඇත්නම් කොයි තරම් වාසනාවක් ද?”“කලින් අනුරාධපුරේ ගිහින් තියෙනව ද?”“හුඟාක් ඉස්සර ගිහින් තියෙනවා”“එහෙම නම් ජයසිරි මහා බෝධීන් වහන්සේ ගැන සිහිපත් කරන්න”“හොඳයි හොඳයි සාදු... සාදු...” භූතාත්මය වැඳගෙන කීවාය.සංගීතා ගෙන ආ සුදු නෙළුම් මල් වට්ටියට කිරි අම්මාගේ ප්‍රාණකාරයා සම්බන්ධ කළේය. සංගීතාටත්, මවටත්, මාමාටත් ආරක්ෂා නූල් දැම්මේය. ඒ සමඟ ම යළිත් සංගීතාගේ දෑස් පෙනෙන්නට විය.දෑස් පෙනුණා යැයි මෙතෙක් නිවසේ සිදු කළ උදේ හවස ආගමික චාරිත්‍ර නොකඩවා කැර ගෙන යන ලෙස ද නැවත ඒවා අත් හළොත් යළිත් භූත උවදුරු පැමිණිය හැකි බවට ද අවවාද කොට සුදු නෙළුම් මල් වට්ටිය සමඟ ඔවුන් අනුරාධපුරයට යැවීය. සුදු නෙළුම් මල් වට්ටිය පූජා කරන අයුරු ද පැහැදිලි කැර දුන්නේය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa1408241</link>
    <topic>විපක්ෂ නායකගේ කතා පදනම් විරහිතයි</topic>
    <author>තාරක වික්‍රමසේකර</author>
    <content> - බුද්ධ ශාසන ලේකම්තාරක වික්‍රමසේකරවිහාර හා දේවාලගම් පනතේ සංශෝධනයන් සිදු කිරීමට කටයුතු කර ඇත්තේ මහ නාහිමිවරුන්ගේ පූර්ණ අධීක්ෂණය හා අනුමැතිය යටතේ බවත් යෝජිත විහාර හා දේවාලගම් පනතේ සංශෝධන මඟින් සිදු කරනුයේ බුද්ධ ශාසන කොමිසම් සභා වාර්තාවේ කරුණු ස්ථාපිත කිරීමක් පමණක් බවත් බුද්ධ ශාසන හා ආගමික කටයුතු අමාත්‍යාංශ ලේකම් එම්.කේ.බී. දිසානායක මහතා පවසයි.යෝජිත විහාර හා දේවාලගම් පනතේ සංශෝධන යටතේ ආණ්ඩුව ශාසනය අඩපණ කර විනාශ කිරීමේ වැඩපිළිවෙළක යෙදී සිටින බවට විපක්ෂ නායක රනිල් වික්‍රමසිංහ මහතා කර ඇති ප්‍රකාශය පිළිබඳ විමසූ අවස්ථාවේ ලේකම්වරයා මේ ප්‍රකාශය කළේය.විහාරස්ථාන ලියාපදිංචි කිරීම දැනටත් සිදු කරනු ලබන බවත් මහ නාහිමිවරුන් විසින් හෝ ඒ ඒ නිකායේ නාහිමිවරුන් විසින් විහාරාධිපති හිමියන් පත් කර එවනු ලැබූ විට අමාත්‍යාංශය මඟින් අංකයක් යොදා විහාරස්ථාන ලියාපදිංචි කිරීම පමණක් සිදු කරනු ලබන බවත් යෝජිත කෙටුම්පතින් සිදු කරනුයේ එයට අදාළ නීතිමය රැකවරණය ලබාදීම පමණක් බවත් දිසානායක මහතා පෙන්වා දෙයි.එසේ සිදු කළ යුතු බවට 2002 බුද්ධ ශාසන කොමිස‍ම් සභා වාර්තාවේ පැහැදිලිව දැක්වෙන බවත් ඊට අදාළ සියලු කටයුතු මහ නාහිමිවරුන් සමඟ සාකච්ඡා කර පසුව නීති කෙටුම්පත් සකස් කර යළිත් මහ නාහිමිවරුන්ගේ අධීක්ෂණයට යොමු කළ බවත් මහා සංඝරත්නයේ පූර්ණ අනුමැතියෙන් සංශෝධනයට යොමු කළ කෙටුම්පතක් මෙසේ ලඝු කර දැක්වීමට ඇතැම් පුද්ගලයන් කටයුතු කිරීම කනගාටුවට කරුණක් බවත් පෙන්වා දෙන ලේකම්වරයා මේ කෙටුම්පත නීතිපතිවරයාට, අමාත්‍ය මණ්ඩලයට හා අවසානයේ පාර්ලිමේන්තුවට යොමු කිරීමට කටයුතු කරන බව ද පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa1408242</link>
    <topic>විදේශ අතපෙවීම් ගැන ඉන්දියාවේ නොසතුට</topic>
    <author>ටී. චන්ද්‍රසේකර</author>
    <content>ටී. චන්ද්‍රසේකරඋතුරේ ජනවාර්ගික අර්බුදය සම්බන්ධයෙන් ඉන්දීය රජය බුද්ධිමත් ලෙසත් අපක්ෂපාතීවත් කටයුතු කරනු ඇති බව විදේශ කටයුතු අමාත්‍ය සුස්මා ස්වරාජ් මහත්මිය දෙමළ ජාතික සන්ධානයේ නියෝජිතයන්ට දැනුම් දී තිබේ.මේ ගැටලුව සම්බන්ධයෙන් ඉන්දීය භාරතීය පක්ෂ රජය කිසිදු බලපෑමකට යට නොවී කටයුතු කරන බව ද ඇය සිකුරාදා දෙමළ ජාතික සන්ධානයේ නියෝජිතයන් හමුවූ අවස්ථාවේ අවධාරණය කර තිබේ.ශ්‍රී ලංකාවේ අර්බුදය අභ්‍යන්තර ගැටලුවක් නිසා ඊට අන්තර්ජාතික මැදිහත්වීම ඉන්දීය රජය අනුමත නොකරන බවත් මේ අර්බුදය දේශීය වශයෙන් විසඳා ගැනීමට කටයුතු කළ යුතු බවත් කියා සිටි ඉන්දීය විදේශ අමාත්‍යවරිය ඒ සඳහා පූර්ණ අනුග්‍රහය දැක්වීමට ඉන්දියාව සූදානම්ව සිටින බවත් කීවා ය.දෙමළ ජාතික සන්ධානයේ නායක ආර්. සම්බන්ධන් ඇතුළු නියෝජිත කණ්ඩායම විසින් උතුරේ හමුදා බලපෑම් ඇති බවත් 13 වැනි ආණ්ඩු ක්‍රම ව්‍යවස්ථා සංශෝධනය පිළිබඳව දෙන ලද පොරොන්දු ඉටු නොකරන බවත් කියා සිටියහ. මේ සාකච්ඡාවට ඉන්දීය ආරක්ෂක උපදේශක අනිස් ඩෝවල්, විදේශ කටයුතු ලේකම් සුජාතා සිං යන මහත්ම මහත්මීහු ද සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa1408243</link>
    <topic>ජනපතිගේ තොරතුරු තාක්ෂණ වැඩ පිළිවෙළ අගය කරයි</topic>
    <author/>
    <content>ලොව ධනවත්ම පුද්ගලයාශ්‍රී ලංකාවේ අඩු වරප්‍රසාදිත ජනතාවට ආර්ථික සහ සමාජ සංවර්ධන අවස්ථා පුළුල් කිරීමට තොරතුරු තාක්ෂණය යොදා ගැනීම පිණිස මහින්ද රාජපක්ෂ ජනාධිපතිතුමා ක්‍රමෝපායිකව මැදිහත් වීම තමා අගය කරන බව ලොව ධනවත්ම පුද්ගලයා වන මයික්‍රොසොෆ්ට් ආයතනයේ නිර්මාතෘ බිල් ගේට්ස් මහතා පවසයි.බිල් ගේට්ස් මහතා තව දුරටත් පවසන්නේ ශ්‍රී ලංකාවේ තොරතුරු හා සන්නිවේදන තාක්ෂණයෙන් ජනතාව ‘සවිබල ගැන්වීමට හා ආර්ථික දියුණුවක් රට තුළ බිහි කිරීමට මහින්ද රාජපක්ෂ ජනාධිපතිතුමා ගෙන ඇති ක්‍රියා මාර්ග ලෝකයේ සෙසු නායකයන්ට ආදර්ශයක් බවය.ශ්‍රී ලංකාවේ ජනාධිපති මහින්ද රාජපක්ෂ ජනාධිපතිතුමා විශ්වාස කරන ලෙසට ප්‍රජාව සංවර්ධනය කිරීමට තොරතුරු තාක්ෂණය ඉතා වැදගත් කාර්ය භාරයක් ඉටු කරන බව තමා ද විශ්වාස කරන බව ද බිල් ගේට්ස් මහතා ප්‍රකාශ කළේ ලොව විශිෂ්ටතම තොරතුරු තාක්ෂණ සම්මානය ශ්‍රී ලංකාවේ ‘නැණසල’ ව්‍යාපෘතියට පිරිනමමිනි.සංවර්ධනය වෙනුවෙන් තොරතුරු තාක්ෂණය භාවිත කිරීමේ දී දුෂ්කරතා සහ අභියෝග රැසක් මතුවන බවත් එම අභියෝග ජය ගනිමින් සියලු දෙනාට තොරතුරු තාක්ෂණය සඳහා අවස්ථා ලබාදීමට ශ්‍රී ලංකාවේ මහින්ද රාජපක්ෂ ජනාධිපතිතුමා ගෙන ඇති පියවර ද ඔහු අගය කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa1408244</link>
    <topic>මුහුදු පැළෑටි ව්‍යාපෘතියෙන් රැකියා 25000ක්</topic>
    <author>සුභද්‍රා දේශප්‍රිය</author>
    <content>සුභද්‍රා දේශප්‍රියඋතුරේ සාර්ථකව ක්‍රියාත්මක මුහුදු පැළෑටි වගා ව්‍යාපෘතිය ඇතුළු ධීවර ක්ෂේත්‍රයේ විවිධාංගීකරණ ව්‍යාපෘතිය යටතේ රැකියා විසිදහසක් ලබා දීමට පියවර ගෙන ඇතැයි ධීවර හා ජලජ සම්පත් සංවර්ධන ඇමැති දොස්තර රාජිත ‍ෙස්නාරත්න මහතා පවසයි. මුහුදු පැළෑටි අපනයනය කිරීම තුළින් විශාල විදේශ විනිමය ඉපැයිය හැකි අතර එහි පළමු අදියර යටතේ මුහුදු පැළෑටි ශාක මෙට්‍රික් ටොන් විසිදහසකට ආසන්න ප්‍රමාණයක් ජපානයට අපනයන කෙරිණි.අධික ප්‍රෝටීන් බහුල ආහාරයක් වන මෙම මුහුදු පැළෑටි ශාක සඳහා විදේශ රටවල හොඳ ඉල්ලුමක් ද පවතින නිසා උතුරේ පමණක් නොව දිවයිනේ සුදුසු ප්‍රදේශවල මෙම ව්‍යාපෘතිය ඇරැඹීමට ද පියවර ගෙන ඇතැයි ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa1408245</link>
    <topic>බෙල්ලන්විල රන්දෝලි පෙරහර 30 දා</topic>
    <author/>
    <content>බෙල්ලන්විල රජමහා විහාරස්ථානයේ 64 වන වාර්ෂික ඇසළ පුණ්‍යෝත්සවයේ රන්දෝලි පෙරහර 30 වන දින රාත්‍රී විථි සංචාරය කෙරේ. 31 වන දින  දිය කැපීමේ මංගල්‍යය හා දෙවියන්ගේ දානය පූජා කිරීමෙන් පෙරහර මංගල්‍යය අවසන් කෙරේ.අද (24) සිට 27 දක්වා මල් පෙරහර ද, 28 පාවාඩ පෙරහර ද, 29 රන් සිවි පෙරහර ද පැවැත්වේ‍.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa1408246</link>
    <topic>ඌවේ දෙමළ ඡන්ද අපටයි</topic>
    <author>සුනිල් දයා අල්විස්</author>
    <content> - සන්ධාන මහලේකම්සුනිල් දයා අල්විස්ඌව පළාත් සභා මැතිවරණයේ ලියාපදිංචි වී සිටින දෙමළ ඡන්ද 1,28,000 සන්ධානයට හිමිවන බව එක්සත් ජනතා නිදහස් සන්ධානයේ මහලේකම් ඇමැති සුසිල් ප්‍රේමජයන්ත මහතා පවසයි. ලංකා කම්කරු කොංග්‍රසයේ අපේක්ෂකයන් තිදෙනකු ද කඳුරට ජනතා පෙරමුණ දිගම්බරම් මහතාගේ පක්ෂයෙන් සහ එජනිස එක් අපේක්ෂකයකු බැගින් සන්ධානයේ අපේක්ෂකයන් ලෙස ඌව පළාත් සභා මැතිවරණයට තරග කරති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa1408247</link>
    <topic>ස්වර්ණ පුස්තකයට නිර්දේශිත කෘති</topic>
    <author/>
    <content>ශ්‍රී ලංකා ග්‍රන්ථ ප්‍රකාශකයින්ගේ සංගමය මගින් වසරේ හොඳම නවකතා වට පිරිනමනු ලබන “ස්වර්ණ පුස්තක” සම්මානයේ අවසන් වටය සඳහා තෝරා ගත් කෘතින් පහ මේ බ්‍රහස්පතින්දා නිවේදනය කරනු ලැබීය. ඒ අනුව පහත සඳහන් පොත් විනිශ්චය මණ්ඩලය විසින් ඒ සඳහා තෝරාගෙන තිබේ.කුරුළු හදවත - ලියනගේ අමරකීර්ති (ෆාස්ට් පබ්ලිෂින්)පාද යාත්‍රා - එරික් ඉලයප්පාරච්චි - (සීමාසහිත ගොඩගේ සහ සහෝදරයෝ)මරියා සිලෝනිකා වස්තුව - පී.බී. රාජපක්ෂ (විදර්ශන)තාරා මගේ දෙව් දුව - නිශ්ශංක විජේමාන්න (විදර්ශන)මගේ ආදරණීය යක්ෂණී - මංජුල වෙඩිවර්ධන (සම ප්‍රකාශන)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa1408248</link>
    <topic>අධි වේගයෙන් ලංගමට සරුයි</topic>
    <author/>
    <content>අධිවේගී මාර්ගයන්හි ධාවනය වන ලංගම බස් රථවලින් දිනකට රුපියල් තිස් දෙලක්ෂ විසිහයදාස් පන්සිය පනස් හයක ආදායමක් ලබන බව ප්‍රවාහන නියෝජ්‍ය ඇමැති රෝහණ දිසානායක මහතා පවසයි.දක්ෂිණ අධිවේගී මාර්ගයේ හා කොළඹ - කටුනායක මාර්ගයේ ධාවනය වන බස් රථ 23කින් ද අධි සුඛෝපභෝගී බස් රථ 44කින් ද ඇතුළුව බස් රථ 67කින් මෙලෙස ලක්ෂ 32කට අධික ආදායමක් ලබන බවත් ලංගම ඉතිහාසයේ ප්‍රථම වරට ඉන්ධන පිරිවැය සියයට 30ක් පමණ දක්වා මෙමඟින් අඩුකර ගැනීමට හැකිවී ඇති බවත් කීය.සාමාන්‍යයෙන් බස් ‍රථයක ආදායමෙන් සියයට පනහක පමණ මුදලක් ඉන්ධන සඳහා වැය වුවත් අධිවේගී මාර්ගයේ ධාවනය වන බස් රථ වායුසමීකරණය යටතේ වුවත් සියයට තිහක පමණ පිරිවැයක් (දිනකට රුපියල් 1172248/-) බස් රථ පවත්වාගෙන යාමට හැකිව ඇතැයි ඒ මහතා පෙන්වා දෙයි.මසකට ලක්ෂ තුනක වාරිකයක්‍ මෙම බස් රථ සඳහා ගෙවිය යුතු අතර බස් රථයකින් මසකට ලක්ෂ 15ක පමණ ආදායමක් ලැබෙන බව ද ඇමැතිවරයා පෙන්වා දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa1408249</link>
    <topic>උමා ඔය ව්‍යාපෘතියේ වැඩ 40% ක් අවසන්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඌව පළාතේ වැල්ලවාය - තණමල්විල ප්‍රදේශවල අලුත් වැව් 100 ක් පෝෂණය කරන 30000 කට පානීය ජලය දෙන මෙගා වොට් 120 ක විදුලි බලයක් ලබා දෙන ඌව පළාතේ   පුද්ගලයන් ලක්ෂ 3 කට පමණ වාරි ජලය දෙන උමා ඔය බහුකාර්ය ව්‍යාපෘතියේ වැඩ කටයුතු දැනට සියයට 40% ක් පමණ අවසන් වී ඇතැයි ව්‍යාපෘති අධ්‍යක්ෂ ආචාර්ය සුනිල් ද සිල්වා පවසයි.වැලිමඩ මහ ජලාශ දෙකක් සදා උමා ඔයේ ජලය වැල්ලවාය තණමල්විල කුඩා ඔය හම්බන්තොට තිස්සමහාරාමය වැනි ප්‍රදේශවලට පානීය හා වාරි ජලය දෙන උමාඔය ව්‍යාපෘතියේ වැඩ කටයුතු මහින්ද රාජපක්ෂ ජනාධිපතිතුමාගේ උපදෙස් පරිදි දැන් වේගවත්ව සිදු කෙරේ. මහවැලි සංවර්ධන ව්‍යාපෘතිය යටතේ පසුගිය ආණ්ඩුවලදී සිදු නොකළ මේ බහුකාර්ය ව්‍යාපෘතිය ඇරැඹුණේ මහින්ද චින්තනය යටතේය. මේ සඳහා සම්පූර්ණ වියදම රුපියල් කෝටි 7500 කි.ශ්‍රී ලංකාවේ දිගම උමඟ ලෙස කිලෝමීටර් 23 ක් දිගට උමඟක් ඉදිවන මෙම උමා ඔය ව්‍යාපෘතිය යටතේ ඉදිවන ප්‍රධාන වේලි දෙකෙක් එකක් වන ඩයිරබා වේල්ලේ සියයට 30 ක් පමණ දැනට ඉදිවී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa14082410</link>
    <topic>උමා ඔය ව්‍යාපෘතියේ වැඩ 40% ක් අවසන්</topic>
    <author>ෙස්යාරුව - දුෂ්මන්ත මායාදුන්ෙන්</author>
    <content>ශ්‍රී ලංකා ඉංජිනේරු ආයතනය සංවිධානය කළ ඉංජිනේරු විශිෂ්ටතා සම්මාන උලෙළ 2014 පසුගියදා පැවති අවස්ථාවේදී එහි සුවිශේෂී සම්මානයක් වන ඉංජිනේරු විශිෂ්ටතා ජනමාධ්‍ය සම්මානය දිනා ගැනීමට සිළුමිණ පුවත්පතේ සම කර්තෘ නිහාල් පී. අබේසිංහ මහතා සමත් විය.ශ්‍රී ලංකා ඉංජිනේරු ආයතනයේ සභාපති ඉංජිනේරු ශවින්ද්‍රනාත් ප්‍රනාන්දු මහතා සහ ශ්‍රී ලංකා ඉංජිනේරු ආයතනයේ ලබන වසරේ යෝජිත සභාපති එස්.බී. විජේකෝන් මහතා එම සම්මානය හා අදාළ සහතිකය අබේසිංහ මහතාට පිරිනැමූ අවස්ථාවයි මේ‍.මෙම සම්මාන උලෙළේදී ජනමාධ්‍ය වෙනුවෙන් පිරිනැමූ එකම සම්මානය වූයේ ද අබේසිංහ මහතා හිමිකරගත් මෙම සම්මානයයි. මෙම සම්මානය ඒ මහතාට ලැබුණු දෙවැනි අවස්ථාව මෙයයි. එම උත්සවයේ ප්‍රධාන අමුත්තා ලෙස සහභාගි වූයේ ජ්‍යෙෂ්ඨ අමාත්‍ය මහාචාර්ය තිස්ස විතාරණ මහතා යි.මෙරට ඉංජිනේරුමය කටයුතු හා දක්ෂතා පිළිබඳව සරල බසින් පසුගිය වසරවල ‘සිළුමිණ’ පුවත්පතට ලියූ විශේෂාංග හා ප්‍රවෘත්ති අගය කරමින් මෙරට ඉංජිනේරුමය කටයුතු පිළිබඳව විශිෂ්ට ලෙස ජනමාධ්‍ය මඟින් හෙළිකළ විශිෂ්ටතම මාධ්‍යවේදියා ලෙස ප්‍රවීණ විද්වත් මණ්ඩලයක තීරණයට අනුව අබේසිංහ මහතාට මෙම සම්මානය පිරිනමා ඇත.පරිසර සන්නිවේදනය පිළිබඳ ජනාධිපති සම්මානය සමඟ කර්තෘ සංසද මාධ්‍ය සම්මාන 4 ක් විද්‍යා ව්‍යාප්ති සම්මාන 3 ක්, ආපදා සන්නිවේදන මාධ්‍ය සම්මාන 2 ක් ලබාගෙන ඇති නිහාල් පී. අබේසිංහ මහතා ශ්‍රී ලංකා පරිසර සන්නිවේදන සංගමයේ ලේකම් හා ශ්‍රී ලංකා විද්‍යා සන්නිවේදන සංගමයේ සභාපති ලෙස කටයුතු කරයි.ෙස්යාරුව - දුෂ්මන්ත මායාදුන්ෙන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa14082411</link>
    <topic>යාපනය සංවර්ධනයට රු. දසලක්ෂ 106802 ක්</topic>
    <author/>
    <content>යාපනය දිස්ත්‍රික්කයේ සංවර්ධනය සඳහා 2009 සිට 2014 දක්වා රුපියල් මිලියන 106802 ප්‍රතිපාදන වෙන් කර දී ඇති බව යාපනය දිස්ත්‍රික් ලේකම් සුන්දරම් අරුමයිනායගම් පැවැසීය.ඒ මහතා මෙසේ කීවේ ප්‍රවෘත්ති දෙපාර්තමේන්තුව විසින් යාපන දිස්ත්‍රික්කයේ ක්‍රියාත්මක වන සංවර්ධනය පිළිබඳව මාධ්‍යවේදීන් දැනුම්වත් කිරීමට සංවිධානය කළ සම්මන්ත්‍රණයේදීය.යාපනය ප්‍රාදේශීය ලේකම් කොට්ඨාස 15 කි. ජනගහනය 612136 කි. මෙහි ප්‍රතිපාදන මඟින් මේ වන විට ක්‍රියාත්මක කර ඇති ව්‍යාපෘති ගණන 11,424 කි. එම ව්‍යාපෘතීන් කෘෂිකර්ම, කර්මාන්ත හා සංචාරක, නැවත පදිංචි කිරීම්, ප්‍රවාහන, සමාජ සුබසාධක හා පරිපාලනමය කාර්යයන් වැනි විෂය ක්ෂේත්‍රයන් යටතේ ක්‍රියාත්මක වෙයි.යාපනය දිස්ත්‍රික්කයේ නිවාස ගැටලුව විසඳීම සඳහා නිවාස 25282 ක් ඉදිකිරීමට පියවර ගෙන තිබෙන බව ද මෙහිදී හෙළි විය.එමෙන්ම යාපනයේ 90% ක් පමණ ප්‍රදේශයක් ආවරණය කරමින් විදුලි බලය ලබාදීමට රජය සමත් වී තිබේ.සම්මන්ත්‍රණය ට එක්වූ විශේෂ ආරාධිතයෝපානීය ජල සම්පාදනය හා සනීපාරක්ෂක පහසුකම් ලබාදීම ද මේ වන විට අවසන් කරන ලද ජල ව්‍යාපෘති තුනක් ගැන ද දිස්ත්‍රික් ලේකම්වරයා සඳහන් කළේය. ඒ පේදුරු තුඩුව වී වී ටි හා මුරුතන්කන්නි ජල ව්‍යාපෘතින්ය. මේ මඟින් ලක්ෂ තුනක් පමණ පිරිසකට ප්‍රතිලාභ ලැබීමට අපේක්ෂිතය.යාපනය සංවර්ධනය පිළිබඳව සැලකීමේදී උතුර - දකුණ යා කරන දුම්රිය මාර්ගය මේ වසරේ දෙසැම්බර් මාසය වන විට අවසන් කිරීමට කටයුතු යොදා ඇති අතර මෙය අවසන් වූ පසු දකුණේ සිට යාපනය සඳහා පහසු ප්‍රවාහන මාධ්‍යයන් ජනතාවට විවෘත වෙයි.මෙහිදී කතා කළ රජයේ ප්‍රවෘත්ති අධ්‍යක්ෂ ජනරාල් මහාචාර්ය ආරියරත්න ඇතුගල මහතා කියා සිටියේ යාපනයේ සිදුවන සංවර්ධනය කොළඹට නොදෙවැනි වන බවයි. එම සංවර්ධනය විචාරශීලීව දකින රටේ දියුණුවට හා සමාජ සංහිඳියාවට ඉවහල් වන මාධ්‍ය භූමිකාවන් අවශ්‍ය බව ද ඒ මහතා අවධාරණය කළේය.කොළඹ මාධ්‍යවේදීන් යාපනය සංවර්ධනය හමුවේ දැනුම්වත් කළ මේ සම්මන්ත්‍රණය පැවැත්වූයේ සාම්ප්‍රදායික හා කුඩා ව්‍යවසාය සංවර්ධන ඇමැති ඩග්ලස් දේවානන්දා මහතාගේ ප්‍රධානත්වයෙනි.මේ සම්මන්ත්‍රණය අමතා උතුරු පළාත් ආණ්ඩුකාර මේජර් ජෙනරාල් ජී. ඒ. චන්ද්‍රසිරි, රජයේ ප්‍රවෘත්ති දෙපාර්තමේන්තුවේ අධ්‍යක්ෂ වසන්තප්‍රිය රාමනායක, ජනමාධ්‍ය හා ප්‍රවෘත්ති අමාත්‍යාංශයේ අධීක්ෂණ මන්ත්‍රී ඒ. එච්. එම්. අස්වර්, නැ‍ඟෙනහිර විශ්ව විද්‍යාලයේ ත්‍රිකුණාමල මණ්ඩපයේ කථිකාචාර්ය එස්. රගුරාම් නියෝජ්‍ය ප්‍රවෘත්ති අධ්‍යක්ෂ ඒ. හිල්මි මොහමඩ් යන මහත්වරු ද කතා කළහ. අවසානයේ කොළඹ මාධ්‍යවේදීන්ට යාපනය දිස්ත්‍රික්කයේ සංවර්ධනය විමසා බැලීම සඳහා නිරීක්ෂණ චාරිකාවක් ද සංවිධානය කොට තිබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa14082412</link>
    <topic>ඌවේ තැපැල් ඡන්දෙට දැඩි නීති</topic>
    <author>සුනිල් දයා අල්විස්</author>
    <content>සුනිල් දයා අල්විස්ඌව පළාත් සභා ඡන්ද විමසීමේ තැපැල් ඡන්දය විමසන ලබන සැප්තැම්බර් 4 - 5 දෙදින තුළ එම තැපැල් ඡන්ද පවත්වන මධ්‍යස්ථාන තුළ මෙන්ම එම මධ්‍යස්ථානවල සිට මීටර් 500 ක් දුරට ඡන්දය ආයාචනය කරන කිසිඳු ප්‍රචාරක කටයුත්තක් සිදුකිරීම සපුරා තහනම් කර ඇත.මෙවැනි ප්‍රචාරක කටයුතු සම්පූර්ණයෙන්ම නීති විරෝධි ක්‍රියා ලෙස සලකා ඒවා වැළැක්වීමට අදාළ පත්‍රිකා හා පෝස්ටර් වෙතොත් ඒවා ඉවත් කිරීමට පොලීසිය ක්‍රියා කරනු ඇත. එසේම තැපැල් ඡන්ද මධ්‍යස්ථාන තුළ ඡායාරූප ගැනීම වීඩියෝ කිරීම ජංගම දුරකථන භාවිතය ද සපුරා තහනම් බව මැතිවරණ කොමසාරිස් දෙපාර්තමේන්තුව පවසයි. තැපැලෙන් ඡන්දය දීමේ මධ්‍යස්ථානය ද සාමාන්‍ය ඡන්ද මධ්‍යස්ථානයක් ආකාරයෙන්ම පැවැත්විය යුතු අතර ඡන්දදායකයාට කිසිඳු බලපෑමකින් තොරව හා බියකින් තොරව රහස්‍ය ලෙස ස්වකීය ඡන්දය පාවිච්චි කිරීමට අවකාශ සලසා තිබිය යුතු බව ද මැතිවරණ කොමසාරිස් දෙපාර්තමේන්තුව දැඩිව අවධාරණය කරයි.එ‍සේම තැපෑලෙන් ඡන්දය දීමේ කටයුතු නිරීක්ෂණය කිරීම සඳහා දේශපාලන පක්ෂ හෝ ස්වාධීන කණ්ඩායමක නියෝජිතයන් ලෙස ක්‍රියා කිරීමට අදාළ ආයතනයේ සේවයේ නියුතු කිසිවකුට ද අවසර දෙනු නොලැබේ. මෙම ඡන්දය සඳහා ඌවේ ඡන්දදායකයන්ගේ ඡන්දය හිමි නිල ඡන්ද කාඩ්පත බෙදා හැරීම ලබන 27 වැනිදා සිට සිදු කිරීමට ද පියවර ගෙන තිබේ.මේ නිල ඡන්ද පත්‍රිකා ඡන්දය හිමි සියලුම ලියාපදිංචි ඡන්දදායකයන්ට තැපෑලෙන් බෙදා දීම ලබන 27 වැනිදා සිට සිදු කෙරෙනු ඇත.මෙම නිල ඡන්ද කාඩ්පත් තැපැල් දෙපාර්තමේන්තුව වෙත බාරදීම හෙට (25) සිදු කෙරෙන අතර ලබන 27 වැනිදා සිට සැප්තැම්බර් 12 දක්වා මේවා තැපෑලෙන් බෙදා හැරීම සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa14082413</link>
    <topic>කොස්වාඩියේ සංගීත හපනුන් ඇගයීමේ උලෙළ අද</topic>
    <author>ජයසිරි මුණසිංහ</author>
    <content>ජයසිරි මුණසිංහඉන්දියාවේ, ලක්නව් භාත්ඛණ්ඩ විද්‍යා පීඨයෙන් සංගීත විශාරද I හා II සමත් කොස්වාඩිය චන්ද්‍රෝදා කලා නිකේතනයේ ඉගෙනුම ලබන දක්ෂ දරුවන් හතර දෙනකු ඇගැයීමේ ප්‍රණාම පූජා මහෝත්සවයක් අද (24) සවස 2.30 ට එම නිකේතනයේදී පැවැත්වේ.නාත්තන්ඩිය ධම්මිස්සර ජාතික පාසලේ 10 වසරේ ඉගෙනුම ලබන කේ. පී. යොහාන් ලක්ෂිත, එම විදුහලේම 9 වසරේ ඉගෙනුම ලබන එච්. පී. පමුදි කාවින්ද්‍යා ශ්‍රී කාන්ති, එම්. පී. ගවිෂ්කා සේමිණි මාරසිංහ, සහ ශුද්ධ වූ පවුලේ කන්‍යාරාම බාලිකා විදුහලේ ඩබ්ලිව්. එම්. සසිරිනි සචිත්‍රා කාවින්දි ප්‍රනාන්දු යන දරු දැරියෝ සංගීත විශාරද උපාධිය සමත්ව මෙහිදී ඇගයීම් ලබති.මාදම්පේ සේනානායක ජාතික පාසලේ වසර 8 ක් විදුහල්පතිවරයාව සේවය කරමින් සිට විශ්‍රාම ලැබු සංගීත විශාරද, වාද්‍ය විශාරද ආර්. පී. සෝමරත්න මහතා යටතේ මොවුන් සංගීතය, ගායනය හා වාදනය ඉගෙන ගෙන ඇත. මිල මුදල් ගැන නොසිතා සංගීතය උගන්වන චන්ද්‍රෝදා කලා නිකේතනයේ මඟපෙන්වීම නිසා තමන්ට අඩු වයසින් සංගීත විශාරද උපාධිය ලබා ගැනීමට හැකිවීම ගැන මේ දරුවෝ තම ප්‍රසාදය පළකර සිටිති.කළුගම, වැල්ලරාව ශ්‍රී රතනාලෝක මහා පිරිවෙනේ විහාරාධිකාරි ප්‍රවීණ ගීත රචක මහගම සෝමරතන නාහිමි ප්‍රධාන මහා සංඝ රත්නය ද රාජ්‍ය සම්පත් හා ව්‍යවසාය සංවර්ධන ඇමැති දයාශ්‍රීත ‍තිසේරා, පොල් සංවර්ධන හා ජනතා වතු සංවර්ධන නියෝජ්‍ය ඇමැති බී. වික්ටර් ඇන්තනි, වයඹ පළාත් සභාවේ කෘෂිකර්ම ඇමැති සනත් නිශාන්ත, සමාජ සේවා සුබසාධන ඇමැති සන්ධ්‍යා කුමාරි රාජපක්ෂ ඇතුළු සම්භාවනීය පිරිසක් මේ උත්සවයට සහභාගි වීමට නියමිතය.එච්. පී. පමුදි කාවින්ද්‍යා ශ්‍රී කාන්ති දැරිය 9 වසර ඉගෙනුම ලබන්නීය. ඇය ද පළමු පෙළ ගායනය, වාදනය සමත්ව ඇත. මේ දරු දැරියන් සිවුදෙනාගේ හපන්කම් ඇගැයීමට මුළු කොස්වාඩිය ම සූදානම්ව සිටියි. මේ සංගීත ආශ්‍රමයෙන් දැනුම, ඥානය සංගීත කුසලතා වැඩිදියුණු කරගත් ඇගැයීමට පාත්‍ර වන දරුවෝ එහි ඉගෙනුම ලබන පුර්ණිමා අත්තනායක දැරිය ඇතුළු සියලු දෙනා හෙට මෙරට සංගීත ක්ෂේත්‍රය බබළවන හිරු සඳු තාරකා වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aa14082414</link>
    <topic>ඌවේ විදුලි සැපයීම දෙගුණ වෙයි ඌව උදානයෙන් නව විදුලි සබඳතා 26000 ක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහපසුගිය වසර 10 ඇතුළත ඌවට ලබා දෙන විදුලිය දෙගුණ වී ඇතැයි විදුලිබල හා බලශක්ති අමාත්‍යාංශය පවසයි.මේ අනුව පසුගිය වසර දෙක ඇතුළත ක්‍රියාත්මක කළ ඌව උදානය යටතේ රුපියල් දසලක්ෂ 4700 ක වියදමින් නව විදුලි ව්‍යාපෘති 250 ක් ක්‍රියාත්මක කර ඇත.ඌව උදානය යටතේ අලුත් විදුලි ට්‍රාන්ස්ෆෝමර් 250 ක් වැඩි සැර විදුලි වයර් මාර්ග කිලෝ මීටර් 550 ක් හා අඩු සැර විදුලි මාර්ග කිලෝමීටර් 2250 ක් ඇද ඇතැයි විදුලිබල මණ්ඩලයේ ඌව පළාත් සභා කාර්යාලය පවසයි.මේ අනුව ඌව උදානය යටතේ පමණක් නව ගොඩනැඟිලි 26000 කට නව විදුලි සම්බන්ධතා ලබා දී ඇත. මීට අමතරව දෙවන අදියර යටතේ තවත් ගොඩනැඟිලි 30000 කට නව විදුලි සම්බන්ධතා ලබා දෙන බව ද විදුලිබල මණ්ඩලය පවසයි.මීට අමතරව මේ යටතේ මොනරාගල හා මහියංගණය යන ප්‍රදේශවල මහා පරිමාණයේ ග්‍රිඩ් උපපොළ දෙකක් පිහිටුවීමට ද පියවර ගෙන තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=ab1408241</link>
    <topic>පලස්තීන අරගලය වෙනුවෙන් ජනපතිගේ පරිත්‍යාගය අගය කළ යුතුයි</topic>
    <author>සංවාද සටහන</author>
    <content>මහාචාර්ය නලින් ද සිල්වාමේසතිය තුළ රටවල් ගණනාවක් සම්බන්ධ කරගනිමින් රාජ්‍යාරක්ෂක අමාත්‍යාංශය පැවැත්වූ ආරක්ෂක සමුළුව සාර්ථකව නිමාවට පත්වුණා. මේ සමුළුව යුද්ධය නිමා වුණායින් පසු මේ රටේ පැවැත්වූ හතරවැනි අවස්ථාවයි.මෙහිදී විවිධ අදහස් පළ වුණා. ඒ අදහස් මේ රටේ ආරක්ෂාව සඳහා ඉතා වැදගත් යැයි මා කල්පනා කරනවා. මේ අදහස් ආණ්ඩුව පැත්තෙන් ව‍ගේම හමුදාවටත් වැදගත්.කවුරු මොන විදියට තර්ක කළත් ආණ්ඩුවකට පැවරෙන ප්‍රධානම කර්තව්‍යය තමයි ඒ රටේ ආරක්ෂාව තහවුරු කිරීම. අධ්‍යාපනය සෞඛ්‍යය වගේ අවශ්‍යතා ඉටුකර ගැනීම එන්නේ ආරක්ෂාවට පස්සේ. මේ ආරක්ෂාව තහවුරු කර ගැනීමේ වැදගත්කම පසුගිය අවුරුදු 30 ක කාලයක් ත්‍රස්තවාදයෙන් බැට කෑ රටක් විදියට අපි අත්දැක තියෙනවා. ආරක්ෂාව නැතිනම් අපි මොනව කළත් නිෂ්ඵල තත්ත්වයකට පත් වෙනවා. එතකොට රටේ ආරක්ෂාව තිබුණොත් තමයි ඒ රටේ ‍ස්වෛරීභාවය ආරක්ෂා වෙන්නේ.මේ රටේ පඬිවරු වගයක් ඉන්නව ප්‍රයිඩේ ෆෝරම් නැතිනම් සිකුරාදා සංවිධානය කියලා. මේ සිකුරාදා සංවිධානය කියා තිබෙනවා රටක ස්වෛරීභාවය සීමිතයි කියලා. කවුරුත් දන්නවා රොබින්සන් කෲසෝ පොතේ සිකුරා ඉන්නවා. ඒ සිකුරා සේවය කරන්නේ කෲසෝට වගේ මේ පඬි සිකුරාලත් සේවය කරන්නේ බටහිර කෲසෝලට කියන එක අමතක කරන්න එපා.සිකුරල දෙගොල්ලගේම වෙනසක් නෑ. රටක ස්වෛරීභාවය සීමිතයි කියල මේ අය කියන්නේ යම් රටක් ජාත්‍යන්තර ගිවිසුම්වලට අස්සන් කරන නිසා කියල මේ අය කියනවා. ඇත්ත කතාව ඒක නෙවේනේ. අන්තර්ජාතික ගිවිසුම් අස්සන් කළා කියල ඔය ඇමෙරිකාවේ ස්වෛරීභාවය සීමා වෙනවා කියල ඔය පඬිවරු කියනව ද? නැහැ. ඇමෙරිකාවේ කළු ජාතික දෙදෙනකු මැරීම ගැන මෑතක ඒ රටේ උද්ඝෝෂණ තිබුණා. එතකොට එක්සත් ජාතීන්ගේ සංවිධානයේ මහලේකම් ඇමෙරිකාවට කිව්ව ද සංහිඳියා කොමිසමක් පත් කරන්න කියලා නැත්නම් අන්තර්ජාතික පරීක්ෂණයක් කරනවා කියලා.එතකොට පේනවා එක එක රටට විවිධ ශ්‍රේණියේ විවිධ මට්ටමේ ස්වෛරීභාවයන් තියෙනවා කියලා. ඇමෙරිකාව පළමු ශ්‍රේණියේ ‍ස්වෛරීභාවය තියන රටක්. අපිව ඒ අය ස්වෛරීභාවයේ මොන ශ්‍රේණියට දානව ද දන්නේ නැහැ. දහය නැත්නම් පහළොව තැනට දානව ද දන්නේ නැහැ.කැමරන් බ්‍රිතාන්‍ය අගමැතිවරයා මේ රටට ආ වේලාවේ යාපනේත් ගිහින් විවිධ විදියේ ප්‍රකාශ කළා. මේ රටට හානිකර විදියට. අපේ ජනාධිපතිතුමාට පුළුවන් ද එංගලන්තයේ ස්කොට්ලන්තයට ගිහින් ස්කොට්ලන්තයට තමන්ගේ ස්වාධීනත්වය දෙන්න කියල කියන්න.එතකොට පේනවා අපේ ස්වෛරීභාවයේ පැහැදිලි අඩුවක්. ලංකාවට සීමිත ස්වෛරීභාවයක් තියෙනව කියන සිකුරාදා සංවිධානයේ අය බ්‍රිතාන්‍යයට නැත්නම් ඇමෙරිකාව පූර්ණ ස්වෛරීභාවය හිමි රටවල් ලෙස පිළිගන්නවා විය යුතුයි.ආරක්ෂක සමුළුවට සහභාගි වීමට පැමිණි ඉන්දියාවේ පාලක පක්ෂය වූ භාරතීය ජනතා පක්ෂයේ ප්‍රධානියකු වන ආචාර්ය සුබ්‍රමනියම් ස්වාමි කළ ප්‍රකාශය ද ඉතා වැදගත්. ඔහු කිව්වා මේ රටේ ජනවාර්ගික ප්‍රශ්නයක් නැතැයි කියලා. අනෙක් පැත්තෙන් ඔහු කිව්වා 13 වැනි සංශෝධනයෙන් සියයට අනූවක්ම ශ්‍රී ලංකාව ක්‍රියාත්මක කරල තියනව ය කියලත්. පොලිස් ඉඩම් බලතල ක්‍රියාත්මක කරන්න නැවත හිතල බලන්න ඕන කියලත් ඔහු කියනවා. මේ අවස්ථාවේ මේක ක්‍රියාත්මක කරන්න බැරි බවත් ඉන්දියාවත් දිල්ලි ප්‍රාන්තය වැනි තැන්වල මෙසේ ක්‍රියා කර තිබෙන බවත් ඔහු කිව්වා.මේ කතාවෙන් ඔහු කිව්වේ දැන් 13 සංශෝධනය ක්‍රියාත්මක කොට ඉවරයි කියන එකයි.ඔහුම කියන ලෙස ඉතුරුව තියෙන්නේ කරන්න බැරි දේවල්. දෙමළ පක්ෂ මේ සුබ්‍රමනියම් ස්වාමි මහතා කියන දේ පිළිගන්න ඕන. දැන් 13 වැඩ ඉවරයි. ඒ කියන්නේ අපි කියන විදියට පාංශකූලෙ දෙන්න විතරයි තියෙන්නේ. ඉන්දියාව මෙතනින් එහාට 13 ‍සංශෝධනය ගැන කතා කරන්නේ නැහැ කියන එක තමා මේ කියන්නේ.උතුරේ ප්‍රශ්නය ජනවාර්ගික ප්‍රශ්නයක් නෙවේ මේක භාෂා ප්‍රශ්නයක් කියලා සුබ්‍රමනියම් ස්වාමි කියලා තිබුණා. මේක 1956 සිංහල රාජ්‍ය භාෂාව කිරීම නිසා ඇතිවුණ ප්‍රශ්නයක් නොවන බව පිළිගන්න ඕන. ඊට ඉස්සෙල්ල 1948 දියි චෙල්වනායගම් මහතා ඉලන්ගෙයි තමිල් අරුසු කච්චි පක්ෂය නැතිනම් ලංකා දෙමළ රාජ්‍ය පක්ෂය පිහිටෙව්වේ.ශ්‍රී ලංකා නිදහස් පක්ෂය පිහිටුවන්නත් ඉස්සෙල්ලයි මෙය සිදුවුණේ. එතකොට බණ්ඩාරනායක මහත්තය 1948 එජාප ආණ්ඩුවේ ඇමැතිවරයෙක්. ශ්‍රී ලංකා නිදහස් පක්ෂය පිහිටෙව්වේ 1951 දියි. එතකොට පේනව මේක ශ්‍රී ලංකා නිදහස් පක්ෂය කළ වැරැද්දක් නෙවෙයි ඊට ඉස්සෙල්ල සිට තියෙන ප්‍රශ්නයක් කියලා. මේක රාජ්‍ය මන්ත්‍රණ සභා කාලේ නැත්නම් ඊට එහා ඉඳල ආ එකක්.අර චෙල්වනායගම්ගේ ඉලංගෙයි තමිල් අරිසු කච්චි පක්ෂයේ භාණ්ඩාගාරිකව සිටි ශ්‍රී ලංකාවේ පළමු පාර්ලිමේන්තුවේ මන්ත්‍රීවරයකුව සිටි ඊ. එම්. බී. නාගනාදන් කිව්වා දැන් ඉතින් සිංහල මිනිස්සු නිදහස දිනා ගත්තා දෙමළ මිනිස්සුන්ට තියෙන්නේ සිංහලයන් ගෙන් නිදහස් වෙන එක කියලා. මේ කතාවලින් පේනව මේක භාෂා ප්‍රශ්නයකුත් නොවන බව.මේ දෙමළ ජාතිවාදී ප්‍රශ්නය ඇත්තටම ඇතිවුණේ 19 වැනි ශත වර්ෂයේ. මේක සුද්දෝ මේ රටේ ඇති කරපු ප්‍රශ්නයක්. මේ ඇත්ත තත්ත්වය ඉන්දියාවට අපි ටිකින් ටික වටහා දෙන්න ඕනැ. පත්තරවල සඟරාවල ලිපි පළ කිරීම මාර්ගයෙන් සම්මන්ත්‍රණ සමුළු සංවිධාන කිරීම මාර්ගයෙන් මේක කරන්න ඕන.සුබ්‍රමනියම් ස්වාමි මහතා තවත් වැදගත් දෙයක් කිව්වා. ඒ මේ ලංකාවේ ප්‍රශ්නය ජාත්‍යන්තරකරණය කරන්න බැහැ කියල ඔහු කිව්වා. ලංකාවේ තියෙන්නේ ඡන්දයෙන් තේරී පත්වන ප්‍රජාතන්ත්‍රවාදී ආණ්ඩුවක් කියන එකත්. මේ විදියට ඉන්දියාව ඇතුළු ප්‍රධාන රටවල් කීපයක්ම පිළිගන්නවා මේක ජනවාර්ගික ප්‍රශ්නයක් නෙවේ කියලා. 13 වැඩ ඉවරයි කියල පිළිගන්නව වගේ මේ ආණ්ඩුව දෙමළ අයට අසාධාරණයක් නොකරන බවත් පිළිගන්නවා.ඉන්දියාව දිගටම කියන්නේ දෙමළ ජාතික සන්ධානය පාර්ලිමේන්තු තේරීම් කාරක සභාවට ගිහිල්ලා ඉතිරිව තියන ප්‍රශ්න විසඳා ගත යුතු බවයි.ආචාර්ය සුබ්‍රමනියම් ස්වාමි කියපු තව දෙයක් තමයි ලංකාව එල් ටී ටී ඊ ය පරාද කිරීම ඉන්දියාවේ ආරක්ෂාවටත් වැදගත් වෙනවා කියන එක. එල් ටී ටී ඊ ය තිබුණනම් ඒක ඉන්දියාවේ ආරක්ෂාවටත් තර්ජනයක් කියල ඔහු පිළිගන්නවා. මේක සාධනීය තත්ත්වයක්. භාරතීය ජනතා පක්ෂයේ ප්‍රධානියකු වන සුබ්‍රමනියම් ස්වාමි කියන දේ සෑහෙන දුරට එම පක්ෂය තුළ බලපානවා.ඔහු දෙමළ මනුෂ්‍යයෙක්. දෙමළ විදියට කතා කරන හුඟ දෙනෙක් දෙමළ නොවේ ය ඔවුන් තෙලිඟු ය මමනම් දෙමළ මනුෂ්‍යයෙක් කියල ඔහු කියනවා.මේ ප්‍රශ්නයේ සෑහෙන ප්‍රමාණයක් ලංකාවට වාසිදායක වන විදියට විසඳිගෙන එන බව පේනවා. දැන් ලංකාවට තියෙන එකම තර්ජන ඇමෙරිකාව හා එංගලන්තය නවිපිල්ලේ පාවිච්චි කරමින් ජගත් මානව හිමිකම් කවුන්සලය තුළ ගෙනයන ව්‍යාපාරය. ඇය මේ මස විශ්‍රාම ගියත් ලංකාවට විරුද්ධ ව්‍යාපාරය ඇමෙරිකාව බ්‍රිතාන්‍ය එකතුව දිගටම ගෙන යන බව පැහැදිලියි.1815 ලංකාව යටත් කරගෙන වර්ෂ 2015 දී එයට අවුරුදු 200 ක් පිරෙන මොහොතෙත් ලංකාවේ ආරක්ෂාවට තර්ජනය එංගලන්තය බව පේනවා. ඇමෙරිකාව කියන්නේ එංගලන්තයෙන්ම මිනිස්සු ගිහිල්ල හැදුණ රටක්නේ. අයිය මොකද මල්ලි මොකද.මේ අය ඒ රටවල ඉන්න ‘දෙමළ විසුරුණු ජනතාව’ පාවිච්චි කරනවා ලංකාවට තර්ජනයක් වන විදියට. මේ යන විදියට දෙමළ ජාතික සන්ධානයට වෙන පිහිටක් නැහැ. එංගලන්තය ඇමෙරිකාව හා ජයලලිතාගේ පිහිට ඇරෙන්නට.ආචාර්ය සුබ්‍රමනියම් ස්වාමි කියනවා ජයලලිතාගේ පක්ෂය බ්‍රහ්මණ විරෝධී පක්ෂයක්. නමුත් ජයලලිතා බ්‍රහ්මණ වංශිකයකු වන නිසා අන් අයටත් වඩා ජයලලිතාට බ්‍රහ්මණ විරෝධී බව පෙන්වන්න සිදුවෙලා තියනවා ය කියලා ඔහු කියනවා ඒක ප්‍රශ්නයේ එක මුලක්.අපිට දැන් තියන තර්ජනය ආයෙත් සැප්තැම්බර් මාසෙ මේ ප්‍රශ්නය ජිනීවා සමුළුවේදී කතාබහ වෙනවා. හැබැයි පසුගිය මාර්තුවලට වඩා අපට වඩා වාසිදායක තත්ත්වයක් මේ වෙනකොට ඇතිවෙලා තියෙන්නේ. අපි තවදුරටත් එංගලන්තය ඇමෙරිකාව අසාධාරණ ලෙස අපට විරුද්ධව ගෙන යන ව්‍යාපාරය ලෝකයටම හෙළිදරව් කළ යුතුයි.දැන් ආණ්ඩුව කල්පනා කළ යුත්තේ අපේ තානාපති සේවා හා අනෙකුත් අංශ යොදාගන්න ප්‍රශ්නයේ මුලට යන්න. මේක එංගලන්තය සිංහල - මිනිස්සුන්ට විරුද්ධව දෙමළ මිනිස්සු යොදා ගැනීම නිසා ඒ අය ඇති කරපු ප්‍රශ්නයක්.බලන්න දැන් සිංහල මිනිසුන්ට විරුද්ධව මුස්ලිම් මිනිස්සු යොදාගන්න බලනවා. ලංකාවේ එහෙම කරන අතර පලස්තීනයේ මුස්ලිම් මිනිස්සු ඝාතනය කරනවා. මේව හෙළිදරව් කරන්න ඕන.ජනාධිපතිතුමා පලස්තීනයට ඩොලර් මිලියනයක ප්‍රදානයක් කිරීම අගය කළ යුතු ක්‍රියාවක්. පලස්තීනයේ සාධාරණ අරගලය මේ පරිත්‍යාගයෙන් අගය කිරීමට ලක් වෙනවා. ඒකෙ ලංකාවේ ස්ථාවරයට හොඳ දෙයක්. හිටපු අගවිනිසුරු සරත් සිල්වා මහත්මය මෙහෙම ප්‍රදානයක් කරන්න බැරි ය එය නීති විරෝධී ය කියල තිබුණා. මේව ගණන් ගත යුතු කතා නෙවෙයි.මේක හදිසියේ කරපු පරිත්‍යාගයක්. ආණ්ඩුවේ ප්‍රධානියා රටේ ප්‍රධානියා ලෙස ජනාධිපතිවරයාට පැවරුණ බලතල අනුව මේ පරිත්‍යාගය කරල තියෙන්නේ.වියදම පළමුව දරල අතිරේක පරිපූරක වැය ඇස්තමේන්තු පාර්ලිමේන්තුවට ගෙනාපු අවස්ථා ඕනතරම් තියෙනවා.සරත් සිල්වා මහත්මය කියන්නේ මේ රටේ හිටපු අගවිනිසුරුවරයෙක් වන රටේ එක නීතිඥයෙක් විතරයි. මේ රටේ හිටපු තව අගවිනිසුරුවරුන් ඉන්නවා. එයාට දැන් ඇති බලයක් නැහැ. මේ රටේ හරි ලෝකෙ හරි නීතිඥයෝ දෙන්නෙක් ගත්තොත් එක මතයක් නැහැ. නීතිඥයෝ 10 ගත්තොත් මත විස්සක් තියෙන්න පුළුවන්. ශ්‍රේෂ්ඨාධිකරණයේ වුණත් තුන, පහ, නමය ඔය විදියටනේ තීන්දු ගන්නේ.අවසානයේ සරත් සිල්වා කඩේ යන්නේ රනිල්ටනේ. ඔහු අද රනිල්ට කඩේ යනවා හෙට වෙන කාටහරි කඩේ යනවා. ඔහුව ගණන් ගත යුතු නැහැ. රට ගැන හිතල ගන්න පියවරට කිසිවකට කිසිවකුට බිය විය යුතු නැහැ.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=ab1408243</link>
    <topic>ජනාධිපතිතුමා දක්ෂ නායකයෙක් අපි අභියෝග කරන්නේ නෑ</topic>
    <author>චන්දන බණ්ඩාර</author>
    <content>ජෝන් අමරතුංග ඇමැතිවරුන්ට කියයිපාර්ලිමේන්තුවේ උපදේශක කාරක සභා රැස්වීම් සඳහා සහභාගී වීම සඳහා ගිය සතියේදී ජනාධිපතිතුමා පාර්ලිමේන්තුවට පැමිණියේය. පාර්ලිමේන්තුවේ ජනාධිපති කාර්යාලයට පැමිණි ජනාධිපතිතුමා මුලින්ම එහි බුදු මැදුරට ගොස් ආගමික වතාවත්වල නිරත වුණේය. ඉන් අනතුරුව ජනාධිපතිතුමා විමසා බැලුයේ ආණ්ඩු පක්ෂයේ මන්ත්‍රීවරුන් කොපමණ සංඛ්‍යාවක් පාර්ලිමේන්තුවට පැමිණ සිටීද යන්නය. " සර් ඌව පළාත් සභා මැතිවරණය නිසා දෙපැත්තෙන්ම ටික දෙනෙක් ඒ පැත්තේ ගිහින්. " ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ ජනාධිපතිතුමාට කීවේය.මගේ උපදේශක කාරක සභාවලට විපක්ෂයේ අය වැඩියෙන් සහභාගී වෙනවා නම් හොඳයි. ඒ අය පදනමක් නැතිව කථා කරන චෝදනාවලට මටත් උත්තර දෙන්ඩ පුළුවන්." ජනාධිපතිතුමා කීය. මේ අතරතුර ජනාධිපතිතුමා පාර්ලිමේන්තුවට පැමිණ සිටින බවට වු අරංචිය නිසා මැති ඇමැතිවරු රැසක්ම පාර්ලිමේන්තුවේ ජනාධිපති කාර්යාලයට පැමිණියහ.අගමැති දි.මු ජයරත්න, ඇමැතිවරුන් වෙන අනුර ප්‍රියදර්ශන යාපා, එස්.බී දිසානායක , ජොන්ස්ටන් ප්‍රනාන්දු , මහින්දානන්ද අලුත්ගමගේ , විමල් වීරවංශ, ඇමැතිවරුන් ඒ අතර වුහ. නියෝජ්‍ය කථානායක චන්දිම විරක්කොඩි එතැනට පැමිණියේ " සර් පාර්ලිමේන්තුවට පැමිණෙන එක අපට ලොකු සතුටක්" කියමිනි.එදින සවස 1.45 ට පමණ ආරම්භ වු උපදේශක කාරක සභා හතරේම රැස්වීම් පවත්වා අවසන් වෙන විට සවස 6.30 පමණ වී තිබිණි. විධායක ජනාධිපතිවරයෙකු උපදේශක කාරක සභාවලට පැමිණ මෙතරම් වේලාවක් රැදී සිටී ඉතිහාසයේ පළමු වතාව මෙය බව සදහන් කළ පාර්ලිමේන්තු මන්ත්‍රී තිලංග සුමතිපාල නැගිට කළ ප්‍රකාශය එතැන සිටි සියළු දෙනාම පිළිගත්හ. ඒ ගැන ජනාධිපතිතුමාට ගෞරවනීය ස්තුතිය හිමි වෙන බවද පාර්ලිමේන්තු මන්ත්‍රී තිලංග සුමතිපාල කියා සිටියේය.වරාය , මාහාමාර්ග , නීතිය හා සාමය , ආරක්ෂාව , මුදල් යන අමාත්‍යාංශ හතරක උපදේශක කාරක සභා මේ ආකාරයට එක දිගටම කරගෙන යාම ගැන විපක්ෂයේ මන්ත්‍රීවරුද කථා කළහ.මේ අතරතුර පාර්ලිමේන්තුව පසුගිය 20 වෙනිදා රැස්වු පසුව නීතීඥ නාමල් රාජපක්ෂ මන්ත්‍රීවරයා පාර්ලිමේන්තුවේ ජනාධිපති කාර්යාලයට පැමිණියේය. එහි පැමිණ නාමල් රාජපක්ෂ මන්ත්‍රීවරයා ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේගේ කාර්යාලයට පැමිණියේ සාගර විශ්වවිද්‍යාලය පිහිටුවීමේ පනතේ විවාදයට සිය අදහස් දැක්වීමේන් අනතරුවය.ඒ වෙන විට ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේගේ කාර්යාලයේ එරික් වීරවර්ධන, ෂෙහාන් සේමසිංහ, තාරනාත් බස්නායක, නිමල් විජේසිංහ ඇතුළු පාර්ලිමේන්තු මන්ත්‍රීවරුන් රැසක් එක්ව සිටියහ. ඒ වෙන විට ඔවුන්ගේ කථා බහට ලක්ව තිබුණේ ඉදිරි මැතිවරණ කටයුතු ගැනය.මේ අතරතුර එතැන සිටි පාර්ලිමේන්තු මන්ත්‍රීවරුන් නීතීඥ නාමල් රාජපක්ෂ පාර්ලිමේන්තු මන්ත්‍රීවරයාගෙන් විමසා සිටියේ " මන්ත්‍රීතුමා මොකක්ද මේ ඔබතුමා ස්කෝලයකට ගිහින් සිද්ද වුණා කියන කථාව. " තාරානාත් බස්නායක පාර්ලිමේන්තු මන්ත්‍රීවරයා නාමල් රාජපක්ෂ මන්ත්‍රීවරයාගෙන් විමසා සිටියේය." ඒ පාසැලේදී නම් ඔය කියන විදියේ කථාවක් නම් වුණේ නැහැ. ඔය කථා මඩ. සමහර වෙබ් අඩවිවල තියෙන ඒවා දැක්කාම පුදුම හිතෙනවා‍. මං ඕවට සැලෙන්නේ නෑ. ඔය වගේ මඩ වලට මං දැන් ඔරොත්තු දෙනවා. පසුගිය දවස්වල ඉරිදා ලංකාදීපයට දුන්න සම්මුඛ සාකච්ඡාවේදී මගේ විවාහය කවදාද කියලා ඒ මාධ්‍යවේදීයා මගෙන් ඇහුවා. මං එයාට දුන්න උත්තරය තමයි අම්මගේයි තාත්තාගේයි කැමැත්ත අනුව තීරණයක් ගන්නවා කියලායි. ඒ ගැනත් සමහර වෙබ් අඩවිවල විවේචනය කරලා තිබුණා. මට ගර්ල් ෆ්රෙන්ඩ් කෙනෙක් ඉන්නවා කියලා කිව්වානම් මට කොහොම ගහයිද? " නාමල් රාජපක්ෂ මන්ත්‍රීවරයා කියා සිටියේය.ඒ සමගම එතැන සිටි පාර්ලිමේන්තු මන්ත්‍රීවරුන් කියා සිටියේ " ඒකනේ අපි කියන්නේ අපි වගේ ඉක්මනින්ම කසාදයක් බැඳ ගන්ඩ කියලා. අපි මේ ගැන ජනාධිපතිතුමාටත් කියන්නම් " තරුණ පාර්ලිමේන්තු මන්ත්‍රීවරු කී කථාවට නාමල් රාජපක්ෂ මන්ත්‍රීවරයා පිළිතුරු දුන්නේ සිනහවකින් පමණි.මේ අතරතුර ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේගේ කාර්යාලය අසළින් එ.ජා.ප පාර්ලිමේන්තු මන්ත්‍රී සහ විපක්ෂයේ ප්‍රධාන සංවිධායක ජෝන් අමරතුංග මන්ත්‍රීවරයා යමින් සිටියේය. " ආ අනාගත විපක්ෂ නායකතුමා කොහොමද ? කොහේද මේ වේගයෙන් යන්නේ. " හෙට්ටිගේ ලේකම්වරයා විමසා සිටියේය." අපිට දැන් වැඩ ගොඩක් තියෙනවා." ජෝන් අමරතුංග මන්ත්‍රීවරයා කියා සිටියේය." කොච්චර වැඩ කළත් වැඩක් නෑ. ජනාධිපතිතුමාට අභියෝග කරන්ඩ කෙනෙක් නැහැ. අපි එක්ක එකතුවෙලා වැඩ කරමු " ගුණරත්න වීරකෝන් ඇමැතිවරයා කියා සිටියේය." ජනාධිපතිතුමා දක්ෂ නායකයෙක් තමයි. ඒ ගැන අපි වාද කරන්ඩ යන්නේ නෑ. ඒ නිසා අපි අපේ වගකීම විපක්ෂයේ වගකීම යුතුකම ඉටු කරන්ඩ එපායැ. " එසේ කියමින් එ.ජා.ප පාර්ලිමේන්තු මන්ත්‍රී ජෝන් අමරතුංග මන්ත්‍රීවරයා එතැනින් පිටව ගියේය.ගිය සතියේ ජනාධිපතිතුමා නුවරඑළිය දිස්ත්‍රික්කයේ වලපනේ සද්ධාතිස්ස ද්විතික පාසැලේ උත්සවයකට සහභාගී වුණේය. මේ උත්සවයට පැමිණීමට ජනාධිපතිතුමා හෙළිකොප්ටරයෙන් පැමිණියේ වලපනේ නිල්දණ්ඩාහිණ්න ක්‍රිඩාංගනයටය. ඒ වෙන විට නිල්දණ්ඩාහින්න ක්‍රිඩාංගනය ජනතාවගෙන් පිරී ඉතිරී ගොස් තිබිණි. එම ක්‍රිඩාංගනයට පැමිණි ජනාධිපතිතුමා පැමිණ සිටි පිරිස දුටු විට විමසා සිටි‍යේ " මේ රැස්විම තියෙන්නේ මෙහේද "කියාය." නෑ . සර් මෙතැනට ඉඳලා තවත් කිලෝමීට භාගයක් විතර දුර යන්ඩ තියෙනවා." ඇමැති සී.බී රත්නායක ජනාධිපතිතුමාට කීවේය. " නෑ මේ සෙනග දැක්කාම මං හිතුවේ මේ මීටින් එක තියෙන්නේ මෙතැන කියලා." ජනාධිපතිතුමා ඇමැති සී.බී ට කිව්වේ ජනතාවට අචාර කරන ගමන්ය." ඔබතුමා තමයි අපේ රජ්ජුරුවෝ. ඔබතුමා අපිත් එක්ක පා ගමනින් යන්ඩ එනවා නම් අපිට ඒක ලොකු ශක්තියක්. " එහි සිටි වයසක කාන්තාවක ජනාධිපතිතුමාට කීවේ මහ හයියෙනි." මේ වගේ දුරක් නෙමෙයි. මට පේදුරුතුඩුවේ ඉදලා දෙවුන්දර තුඩුව දක්වා වුණත් පයින් යන්ඩ පුළුවන්. මාත් මෙතැනට එන්ඩ ඒ ව‍ගේ ලොකු කැපවීමක් කළා. " ජනාධිපතිතුමා එම කාන්තාවට කිවේ ඇගේ ඉල්ලීමට එකඟ වෙමිනි.ඉතා දුෂ්කර මාර්ගයක පයින් ගමන් කරන්න්නට ජනාධිපතිතුමාට සිදු වීය. ‍ඒ යන අතරතුර අවට පරිසරයේ තිබු ගල් ගුහා සහ පරිසරය පෙන්වමින් ඇමැති සී‍.බී රත්නායක ජනාධිපතිතුමාට විවිධ තොරතුරු කීවේය. " සර් මේ ප්‍රදේශය එදා රජවරුන්ට ආරක්ෂාව සැපයු ප්‍රදේශයක් කියලා ඉතිහාසයේ සදහන් වෙනවා. සර් අර තියෙන ගල්ගුහාව බලන්ඩ. ඒක අධිරාජ්‍යවාදී සමයේ ඌව වෙල්ලස්සේ ජනතාව කැරළි ගහනකොට සිරකරලා මරලා දාලා තියෙන්නේ මේ ගල්ගුහාවේ කියලා කියවෙනවා." ඇමැති සී.බී රත්නායක ජනාධිපතිතුමාට පැහැදිලි කළේය.ගිය සතියේදී එ.ජා.ප පාර්ලිමේන්තු කණ්ඩායම් රැස්වීම පාර්ලිමේන්තුවේදී පැවැත්විණි. ඊට එ.ජා.ප නායක රනිල් වික්‍රමසිංහ , එ.ජා.ප නායකත්ව මණ්ඩල සභාපති කරු ජයසුරිය , එ.ජා.ප මහ ලේකම් තිස්ස අත්තනායක ඇතුළු එ.ජා.ප යේ නායකත්ව මණ්ඩලයේ නායකයෝ සහ එ.ජා.ප පාර්ලිමේන්තු මන්ත්‍රීවරු එක්ව සිටියහ.එහිදී සාකච්ඡාවට ලක් වුයේ ඉදිරි ඌව පළාත් සභා මැතිවරණයේදී එ.ජා.ප ය කටයුතු කළ යුතු ආකාරය ගැනය. මෙවර ඌව පළාත් සභා මැතිවරණයේ එ‍.ජා‍‍‍.ප යේ මැතිවරණ කටයුතු සම්බන්ධීකරණය කිරීමේ කටයුතු පවරා ඇත්තේ එ.ජා.ප උප නායක ජෝශප් මයිකල් පෙරේරා වෙතය.මේ නිසා මෙවර එ.ජා.ප කණ්ඩායම් රැස්වීමේදී එ.ජා.ප උප නායක ජෝශප් මයිකල් පෙරේරා එ.ජා.ප නායක රනිල් වික්‍රමසිංහගෙන් විමසා සිටියේ ඌව පළාතේ සෑම ආසනයකම එ.ජා.ප කාර්යාල පිහිටුවා තිබෙනවාද යන්නය.කෙසේ වෙතත් ඒ වෙන විටද එ.ජා.ප නායකයාට ඒ ගැන හරි හැටි අවබොධයක් තිබුණේ නැත. මේ නිසාම එ.ජා.ප නායකයා එක් වරම එහි සිටි එ.ජා.ප නායකත්ව මණ්ඩලයේ සභාපති පාර්ලිමේන්තු මන්ත්‍රී කරු ජයසුරියගෙන් විමසා සිටියේ " කරු ඌව පළාතේ හැම ආසනයකම අපේ කාර්යාල පිහිටුවලා තියෙනවාද කියාය.නමුත් කරු ජයසුරිය එ.ජා.ප නායකත්ව මණ්ඩල සභාපතිවරයාද ඒ ගැන යළිත් විමසා සිටියේ එ.ජා.ප මහ ලේකම් තිස්ස අත්තනායකගෙනි. ඒ සමගම එ.ජා.ප මහ ලේකම්වරයා ජෝශප් මයිකල් පෙරේරා උප නායකයාට උත්තර දුන්නේ උපහාසාත්මකවය. " ඉතින් ජෝශප් ඔයා ඌව පළාතට ගිහින්ම හැම ආසනයකම අපේ කාර්යාල තියෙනවාද කියලා බලන්ඩකෝ. ඔයා නේද අපේ ඌව පළාතේ මැතිවරණ සම්බන්ධීකරණයට පත් කරලා තියෙන්නේ. " එ.ජා.ප මහ ලේකම් තිස්ස අත්තනායක එ.ජා.ප උප නායක ජෝශප් මයිකල් පෙරේරාට කීවේය." නෑ. නෑ මං මේ බැලුවේ මං ඒ පැත්තට යනකොට මොකක්ද සිටුවේෂන් එක කියලා දැනගෙන යන්ඩ එපායැ. ඒකයි" එ.ජා.ප උප නායක ජෝශප් මයිකල් පෙරේරා එලෙස පිළිතුරු දී ප්‍රශ්නයෙන් ගැලවුණේය.ඌව පළාත් සභා මැතිවරණයෙන් එක්සත් ජාතික පක්ෂය ජයග්‍රහණය කරවා ගැනීම සඳහා වන කටයුතු රැසක් මෙහෙයවීමේ කාර්යයෙහි කරු ජයසූරියට ගෙවී ගිය සතිය තුළ දී නිරත වුයේය. එහිදී ඔහු දිස්ත්‍රික් කළමනාකරුවන් හා ආසන කළමනාකරුවන් හමු වී අවශ්‍ය උපදෙස් ලබාදීම කල අතර මේ මැතිවරණ කටයුතුවල යෙදී සිටින එ.ජා.ප අපේක්ෂකයින් හා ක්‍රියාකාරීන් සමග නිරන්තරයෙන් සාකච්ඡා කිරිමට පියවර ගෙන තිබිණි. මේ මැතිවරණයෙදි අක්‍රමිකතා සිදුවීම වලකා ගැනීමට හා අක්‍රමිකතාවන්ට එරෙහිව ක්‍රියාත්මක වීම සදහා විශේෂ ඒකකයක් ස්ථාපිත කරන ලදී.එම ඒකකයත් සිරිකොත සහ බදුල්ල, මොණරාගල දිස්ත්‍රික් කාර්යාල අතර සම්බන්ධීකරණය විධිමත් කිරිම සදහා ද පියවර ගැනින. පසුගිය සති සතියේ මහියංගනයේ දී බදුලු දිස්ත්‍රික්කයේ එජාප අපේක්ෂකයන් හා ක්‍රියාකාරිකයන් හමුවුන අතර, ඉදිරි මැතිවරණ කටයුතු වෙනුවෙන් පැවැති රැස්වීමට ජාතික නායක රනිල් වික්‍රමසිංහ සමඟ කරු ජයසූරිය, මහලේකම්, ජාතික සංවිධායක ඇතුළු ක්‍රියාකාරීන් රැසක් ඊට සහභාගීවිය.ගිය සතියට එ.ජා.ප පාර්ලිමේන්තු මන්ත්‍රී ගයන්ත කරුණාතිලකගේ උපන් දිනය යෙදී තිබිණි. එදින උදෑසන 5.30 පමණ ගයන්ත කරුණාතිලක එ.ජා.ප මන්ත්‍රීවරයාගේ දුරකථනයට ජනාධිපති ලේකම් කාර්යාලයෙන් ඇමැතුමක් ලැබිණි. එම දුරකථන ඇමැතුමේ කෙලවරේ සිටියේ ජනාධිපතිතුමාය. " සුබ උපන්දිනයක් ගයන්ත ඔයාට." ජනාධිපතිතුමා එ.ජා.ප මන්ත්‍රීවරයාට සුභ පැතුවේය." බොහොම ස්තුතියි සර්. ඔබතුමා විපක්ෂ නායක කාලයේ ඉඳලාම මට මුලින්ම උපන්දින සුබ පැතුම් පිරිනමන්නේ ඔබතුමා. ඒ ගැන මං ඔබතුමාට බොහොම ගරු කරනවා. " මන්ත්‍රි ගයන්ත කිවේ සතුටිනි." කොහොමද ගයන්ත මේ දවස්වල මොනවද කරන්නේ." ජනාධිපතිතුමා විමසා සිටියේය." ඔව් සර්. එ.ජා.ප යේ මන්ත්‍රීවරු සියළු දෙනාම වගේ දැන් ඌව පළාතට අනියුක්ත කරලා තියෙන්නේ. අපි ලබන සතියේ ඉදලා ඌව පළාතේ මැතිවරණ ප්‍රචාරක කටයතු ආරම්භ කරනවා. " මන්ත්‍රී ගයන්ත ජනාධිපතිතුමාට කියා සිටියේය.රට රකින නිල් පවුර සුරකිමු වම්බිම තේමාව යටතේ මහින්ද රාජපක්ෂ ජනාධිපතිතුමාගේ මග පෙන්වීම මත ශ්‍රිලංකා නිදහස් පක්ෂය විසින් ආසන මට්ටමින් පවත්වනු ලැබු සම්මන්ත්‍රණ මාලාව යටතේ මේ වෙන විට ශ්‍රී.ල.නි.ප අසන බලමණ්ඩල සම්මේලන , කාන්තා සහ තරුණ සමුළු 334 ක් පසුගිය සතිය වෙන විට අවසන් කොට තිබේ.ශ්‍රීලංකා නිදහස් පක්ෂයේ ඉදිරි ගමන්මග සහ රටත් ජනතාවත් සමීප කරුණු රැසක් පිළිබදව සාකච්ඡාවට ලක් කළ මේ වැඩසටහන යටතේ ආසන නියෝජිත සම්මේලන 104 ක් , කාන්තා නියෝජිත සම්මේලන ආසන 84 කද, තරුන සම්මේලන 146 ක් අසන 20 කටද පවත්මවා අවසන් කොට තිබේ. ශ්‍රිලංකා නිදහස් පක්ෂ ඉතිහාසයේ වඩාත් ආකර්ෂණීය සහ අති විශාල සමාජික සහභාගිත්වයක්න් යුතු මේ නියෝජිත සමුළු පක්ෂය අපේක්ෂිත සංඛ්‍යාවටත් වඩා විශාල ජන සහභාගීත්වයකින් යුතුව අවසන් වීය.අසන සම්මේලන සහ කාන්තා නියෝජිත සම්මේලන සදහා එක් එක් රැස්වීමට 3000 කට ආසන්න පරිසක් සහභාගී වී ඇති අතර මැතිවරණ කොට්ඨාශ 104 කම එම සම්මේලන සදහා සහභාගී වු සංඛ්‍යාව 218300 කි. කාන්තා නියෝජිත සමුළු 84 ක් සදහා සහභාගී වු සංඛ්‍යාව 179990 කි. ආසන 20 ක තරුණ සමුළු සදහා සහභාගී වු සංඛ්‍යාව 124540 කි. ශ්‍රී.ල.නි.ප ප්‍රධාන අනු සංවිධාන වන කාන්තා සහ තරුණ සංවිධානවලට අමරතව පැවදි , ගිහි , නිතීඥ , ගුරු , ගොවි, ආයුර්වේද වෛද්‍ය , ඇතුළු සංවිධාන ද මේ වැඩසටහන යටතේ ප්‍රතිසංවිධානය කර තිබේ.ශ්‍රී.ල.නි.ප සමාජිකයන් බදවා ගැනීමේ නිල් රැල්ල වැඩසටහන යටතේ ඉකුත් වසරේදී එහි ජාතික සංවිධානය බැසිල් රාජපක්ෂ මහතා‍ගේ මෙහෙයවීමෙන් පැවැති අතර එහිදී ද ලක්ෂ 23 ක් පමණ ශ්‍රී.ල.නි.ප යට නව සමාජිකයන් ලෙස බදවාගෙන තිබිණි. එය නිල් රැල්ල වැඩසටහන යටතේ අපේක්ෂිත ඉලක්කය මෙන් දෙගුණයකි.දැනට පැවැත්වු නියෝජිත සම්මේලන මාලාවේ පක්ෂය වෙනුවෙන් මුලසුන හොබවන ලද කණ්ඩායමේ නායකයින් ලෙස ඇමැතිවරුන් වෙන මෛත්‍රීපාල සිරිසේන , නිමල් සිරිපාලද සිල්වා , සුසිල් ප්‍රේමජයන්ත, සහ ඩලස් අලහප්පෙරුම යන ශ්‍රී‍.ල.නි.ප නායකයන් කටයතු කොට තිබේ.මේ සමුළු සදහා ශ්‍රී.ල.නි.ප ය වෙනුවෙන් සහභාගී වු පක්ෂයේ නිලධාරී කණ්ඩායම වශයෙන් ඇමැතිවරුන් වෙන මහීපාල හේරත් , විජිත් විජිතමුණි සොයිසා, ජෝන් සෙනෙවිරත්න, අනුර යාපා, පවිත්‍රා වන්නිආරච්චි , රංජිත් සියඹලාපිටිය. සී.බී රත්නායක සහ ජගත් පුෂ්පකුමාර යන මැති ඇමැතිවරුන් කටයුතු කොට තිබේ. මේ නියෝජිත සමුළු 104 හි සම්බන්ධීකාරකවරුන් ලෙස මැති ඇමැතිවරු 18 දෙනෙකු කටයතු කළහ.නියෝජිත සම්මේලන 104 සදහා පක්ෂය වෙනුවෙන් කථිකයින් ලෙස ඇමැතිවරුන් වෙන එස් බී දිසානායක, ටී‍.බී. ඒකනායක , මහින්දානන්ද අලුත්ගමගේ , ඩිලාන් පෙරේරා , ෆීලික්ස් පෙරේරා, මහින්ද අමරවීර , සාලින්ද දිසානායක, ජයරත්න හේරත් , රෝහිත අබේගුණවර්ධන, ජොන්ස්ටන් ප්‍රනාන්දු එක් වුහ.එමෙන්ම ප්‍රධාන ඇමැතිවරුන් වෙන ශාන් විජයලාල්ද සිල්වා , දයාසිරි ජයසේකර එක් වුහ. එමෙන්ම නියෝජ්‍ය කථානායක චන්දිම විරක්කොඩි සහ නියෝජ්‍ය ඇමැතිවරුන් ලෙස නින්දිමිත්‍ර ඒකනායක, ලලිත් දිස9ානායක, එච්.ආර් මිත්‍රපාල, එක්වු අතර පාර්ලිමේන්තු මන්ත්‍රීවරුන් ලෙස ශාන්ත බණ්ඩාර , රංජිත් සොයිසා, , සුදර්ශනී ප්‍රනාන්දුපුල්ලේ, , ජානක වක්කුඹුර , ජානක බණ්ඩාර, අරුන්දික ප්‍රනාන්දු ,මනුෂ නානායක්කාර , ෂෙහාන් සේමසිංහ , එරික් වීරවර්ධන, ඇතුළු පිරිසක් එක්ව සිටියහ.මේ මැති ඇමැතිවරුන්ට අමරතරව විද්වතුන් ලෙස විශ්වවිද්‍යාල මහාචාර්යවරුන් , අචාර්යවරුන් , ජ්‍යෙෂ්ඨ කථිකාචාර්යවරුන් , නීතීඥවරුන් ඇතුළු වෘත්තීය වේදීන් රැසක් මේ සමුළු සදහා එක්ව සිටියහ. ශ්‍රී.ල.නි.ප කාන්තා අසන නියෝජිත සම්මේලන 84 සදහා සම්බන්දීකාරකවරියන් ලෙස පාර්ලිමේන්තුව නියෝජනය කරන කාන්තා මැති ඇමැතිවරු රැසක් සහභාගී වුහ.එම කාන්තා සමුළුවල දේශකවරියන් ලෙස පවිත්‍රා වන්නිආරච්චි , සුමේධා ජී.ජයසේන, නිරූපමා රාජපක්ෂ, සුදර්ශනී ප්‍රනාන්දුපුල්ලේ, කමලා රණතුංග, ‍මාලිනී ෆොන්සේකා, උපේක්ෂා ස්වර්ණමාලි යන මැති ඇමැති කාන්තාවෝ එක්ව සිටියහ. දැනට පැවැත්වීමට ඉතිරිව තිබෙන උතුරු නැ‍ඟෙනහිර මැතිවරණ ආසනවල ශ්‍රී.ල.නි.ප ආසන සම්මේලන සහ කාන්තා නියෝජිත සම්මේලන පැවැත්වීම ඌව පළාත්සභා මැතිවරණයෙන් පසුව සිදු කිරීමට නියමිතය.මේ අතරතුර ශ්‍රීලංකා නිදහස් පක්ෂයේ කණ්ඩායම් රැස්වීම ගිය සතියේ සඳුදා දිනයේ ජනාධිපතිතුමාගේ ප්‍රධානත්වයෙන් අරලියගහ මන්දිරයේදී පැවැත්විණි. මේ දිනවල රටපුරා පැවැත්වෙන රට නගන නිල් රැල්ල ශ්‍රී‍.ල.නි.ප පක්ෂ සම්මේලන පැවැත්වෙන අතර ශ්‍රී.ල.නි.ප සියළුම සංවිධායකවරු සිය ශක්තිය පෙන්වමින් කටයුතු කළහ. මේ අතරතුර පසුගිය සතියේ පැවැති අගලවත්ත ශ්‍රී.ල.නි.ප සම්මේලනය ඉතා සාර්ථකව පැවැති බව අගලවත්ත ශ්‍රී.ල.නි.ප සංවිධායක ඇමැති මහින්ද සමරසිංහ වෙත මේ සමුළුවේ මුලසුන හෙබවු ආර්ථික සංවර්ධන ඇමැති බැසිල් රාජපක්ෂ මහතා කියා සිටියේය.වෘත්තීයවේදීන්ගේ සංගම් සංවිධානය මෙරට විවිධ ක්ෂේත්‍රයන්ට අදාළ වෘත්තික සංගම් 54කින් සැදුම්ලත් සංවිධානයකි. මේ සංවිධානය විසින් සංවිධානය කෙරෙන සුවිශේෂ රැස්වීමක් වන්නේ “Meet the Minister’’ යන්නයි.කොළඹ ස්ටැන්ලි විජේසුන්දර මාවතේ පිහිටි මේ සංවිධානයේ ප්‍රධාන ශාලාවේදී පවත්වනු ලබන මේ රැස්වීමට ඇතැම් ආණ්ඩු පක්‍ෂ දේශපාලනඥයන් සහභාගී වීම මග හරිනුයේ එහිදී වෘත්තිකයන් විසින් විමසනු ලබන තියුණු ප්‍රශ්නවලට මුහුණ දීම ඉමහත් දුෂ්කර හෙයිනි. ඇතමුන් එය හඳුන්වන්නේ ‘4වැනි තට්ටුවට’ කැඳවීමක් ලෙසය.මෙවර “Meet the Minister’’ සඳහා ඇරයුම්කර තිබුණේ ජාතික නිදහස් පෙරමුණේ නායක ඇමැති විමල් වීරවංශටය. ඇමැති විමල් වීරවංශ ගේ දේශනයේ මාතෘකාව වී තිබුණේ ‘ජාතික නිවාස ප්‍රතිපත්තිය සහ එහි ඉදිරිය’ යන්නයි.‘‘දේශනයට අදාළව හෝ වෙනත් කරුණක් සම්බන්ධව පමණක් නොවෙයි මා සම්බන්ධයෙන් හෝ ඔබට ඇති ඕනෑම ප්‍රශ්නයක් මගෙන් අහන්න’’ විමල් වීරවංශ අමාත්‍යවරයා සිය දේශනය ඇරඹීමට පෙර කීය. ශ්‍රී ලංකාවට ජාතික නිවාස ප්‍රතිපත්තියක් අවශ්‍ය වන්නේ කුමන හේතු මතදැයි පැහැදිළි කළ අමාත්‍යවරයා මෙතෙක් පැවැති ආණ්ඩු විසින් ගෙන ගිය නිවාස සංවර්ධන වැඩපිළිවෙළ පිළිබඳවත් ඒවායේ අඩුපාඩු පිළිබඳවත් මනාසේ පැහැදිළි කළේය.මහල් නිවාස පිළිබඳවත් ඒවායේ නඩත්තු භාරව තිබූ පොදු පහසුකම් මණ්ඩලය අහෝසි කරමින් සහාධිපත්‍ය කළමනාකරණ අධිකාරිය පිහිටුවීමට එවකට පැවති එක්සත් ජාතික පක්‍ෂ ආණ්ඩුව ගත් පියවර පිළිබඳවත් විමල් වීරවංශ ඇමැතිවරයා එහිදී මෙසේ අදහස් දැක්වීය.‘‘නව නිවාස ව්‍යාපෘති ඇරඹීමේදී දේශීය හා විදේශීය ආයෝජකයන්ට ලබාදී ඇති පහසුකම් මොනවාද?’’ යනුවෙන් විද්වත් සභාවෙන් මතු වූ ප්‍රශ්නයට පිළිතුරු දීමෙන් අනතුරුව ඇමතිවරයාගෙන් ප්‍රබල ප්‍රශ්න කිරීමක් සිදු නොවීය.‘‘බොහෝ අමාත්‍යවරුන් ප්‍රශ්නවලින් මග හරින්නයි බලන්නේ. නිවාස ප්‍රතිපත්තිය පිළිබඳ ඔබගේ දීර්ඝ පැහැදිලි කිරීම් හමුවේ අපට තිබූ බොහෝ ප්‍රශ්නවලට පැහැදිළි පිළිතුරු ලැබුණා. නැවත ප්‍රශ්න කිරීමට උවමනා වූයේ නැහැ. ඔබට චතුර කථිකත්වයක් පමණක් නොවෙයි ඒ හා සමානව පුළුල් දැනුමක් ද තිබෙන බවයි අපට පැහැදිළි වුණේ.’’ මේ රැස්වීම නිම වීමෙන් අනතුරුව විමල් වීරවංශ අමාත්‍යවරයාට සුබ පතමින් බොහෝ වෘත්තික පිරිස් පවසා සිටියහ.ගිය සතියේදී එ.ජා.ප යේන් දකුණු පළාත නියෝජනය කරන පාර්ලිමේන්තු සහ පළාත් සභා මන්ත්‍රීවරු කොළඹට කැදවා තිබිණි. ඒ සිරි‍කොත එ.ජා.ප පක්ෂ මුලස්ථානයටය. මේ කැදවීම කර තිබුණේ එ.ජා.ප යේ දකුණු පළාතේ එ.ජා.ප සංවිධාන කටයතුවල ප්‍රගති සමාලෝචනයක නිරත වීමටය. මේ අවස්ථාවට එ.ජා.ප නායකයා , එ.ජා.ප නායකත්ව මණ්ඩල සභාපති කරු ජයසුරිය සහ මංගල සමරවිර ඇතුළු එ.ජා.ප නායකත්ව මණ්ඩලයේ සමාජිකයෝ එක්ව සිටියහ.සේ ප්‍රගති සමාලෝචන රැස්වීමට පෙර එ.ජා.ප නායකයා විසින් කේක් ගෙඩියක් එහි ගෙන්වා තිබිණි. ඒ පාර්ලිමේන්තු මන්ත්‍රී ගයන්ත කරුණාතිලකගේ උපන්දිනයට සුබ පැතීම සදහාය. ගයන්ත කරුණාතිලක මන්ත්‍රීවරයා සමග කේක් කපා උපන්දිනයට සුබ පතා කේක් කෑමෙන් පසුව දකුණු පළාත් එ.ජා.ප ප්‍රගති සමාලෝචන කටයතු ඇරැඹිණි.මේ අතරතුර ඉදිරි ජනාධිපතිවරණයට පෙර එ.ජා.ප පාර්ලිමේන්තු මන්ත්‍රී සජිත් ප්‍රේමදාස මහතාට එ.ජා.ප නියෝජ්‍ය නායක ධුරය ලබා දීමට එ.ජා.ප නායකයා තීන්දු කොට ඇතැයි එ.ජා.ප‍යේ දේශපාලන ආරංචි මාර්ග අනාවරණය කරයි. එමෙන්ම ඉදිරි ජනාධිපතිවරණයේදී එ.ජා.ප නායක රනිල් වික්‍රමසිංහ ජනාධිපතිවරණ අපේක්ෂකයා ලෙස ඉදිරිපත් වුවහොත් සජිත් ප්‍රේමදාස මන්ත්‍රීවරයා විපක්ෂ නායක ධුරයට පත් කොට ඉදිරි ජනාධිපතිවරණයට තරඟ කිරිටම එ.ජා.ප නායකයා සැලසුම් කොට තිබෙන බවද එ.ජා.ප අභ්‍යන්තර දේශපාලන ආරංචි මාර්ග අනාවරණය කළේය.කෙසේ වෙතත් මේ සදහා එ.ජා.ප කොළඹ දිසා ප්‍රබල පාර්ලිමේන්තු මන්ත්‍රීවරයකු විසින් එ.ජා.ප නායකයා වෙත සිය විරෝධය දක්වා ඇතැයි වාර්තා වෙයි.ශ්‍රීලනිප තරුණ සංවිධාන ප්‍රතිසංවිධාන කටයුතු මේ දිනවල දිවයින පුරා මැතිවරණ කොට්ඨාශ මට්ටමින් සිදු කෙරේ.ඊට නායකත්වය දෙනු ලබන්නෙ නිල් බලකාය නිර්මාතෘ හම්බන්තොට දිස්ත්‍රික් පාර්ලිමේන්තු මන්ත්‍රී නීතීඥ නාමල් රාජපක්ෂය.එක් මැතිවරණ කොට්ඨාශයක් තුළ කලාපීය තුරුණූ හමු ගණනාවක් සංවිධානය කිරීම මේ වැඩපිළිවෙළේ එක් අංගයකි.ඒ අනුව රඹූක්කන මැතිවරණ කොට්ඨාශයේ පමණක් පසුගිය 17 වන දා මෙවන් තරුණ හමු 06ක් සංවිධානය කර තිබුණේ කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත් විසිනි.රඹුක්කන ආසනයේ නිල් බලකායේ පළමු රැස්වීමේ පැවැතියේ රඹුක්කන වහව ප්‍රදේශයේය. කිරිවල්ලාපිටිය, කඩිගමුව,කොටගම, හිරිවඩුන්න සහ සූරියපුර ඉන් අනතුරුව නිල් බලකායේ රැස්වීම් පැවැත්විණි.මේ රැස්වීම් හයටම සහභාගී වූ පිරිස දොළොස් දහසක් පමණ වෙතැයි සංවිධායකවරු පවසා තිබිණී. සෑම රැස්වීමක ම නාමල් රාජපක්ෂ මන්ත්‍රීවරයා තරුණ තරුණියන් ඇමතීමට මත්තෙන් එක දිගට රතිඤ්ඥා හඩ ගිගුම් දෙන්නට වූ අතර අවසන රැස්වීමක පැවති රඹුක්කන සූරියපුර ප්‍රදේශයේ නාමල් රාජපක්ෂ මන්ත්‍රීවරයා වෙනුවෙන් මල්වෙඩි සංදර්ශනයක්ද තරුණ පිරිස සූදානම් කර තිබිණි.අකුණූ ගසන්නාක් මෙන රැස්වීමෙන් රැස්වීම පැවති රතිඤ්ඤා හඩ සිහිපත් කරමින් නාමල් රාජපක්ෂ මන්ත්‍රීවරයා විහිළුවට මෙන් කීවේ රටේ වෙන කාටවත් රතිඤ්ඤා ඉතිරි නොකර මුළු රටේම රතිඤ්ඤා තොගය රඹූක්කනට ගෙනාවාදැයි කියාය. "එක හදගැස්මක්" යන තේමාව යටතේ සංවිධානය කර තිබූ මේ රැස්වීම හයේ සාර්ථකත්වය පිළිබදව නාමල් රාජපක්ෂ මන්ත්‍රීවරයා එම රැස්වීම් සංවිධානය කළ පාර්ලිමේන්තු මන්තී කනක හේරත් හට සුභ පැතුවේය."මේ රැස්වීම් 06 ම හරිම සාර්ථකයි.ඒ අතුරිනුත් මේ අවසන් රැස්වීමට තමයි වැඩිම පිරිසක් සහභාගී වූණේ" එකිනෙකා අභිබවමින් මේ රැස්වීම් 06 සංවිධානය කළ සංවිධායකයින් අතුරින් සූරියපුර සංවිධායකයෝ නාමල් රාජපක්ෂ මන්ත්‍රීවරයා දුන් එම සහතිකයට ප්‍රතිචාර දැක්වූයේ විනාඩි ගණනක් එකලෙස අත්පොලසන් දෙමිනි.චන්දන බණ්ඩාරchandananewspolitic@gmail.com කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=ab1408246</link>
    <topic>ඌවේ එජාප අභ්‍යන්තර ගැටුම් උග්‍රවෙයි</topic>
    <author>ටී. චන්ද්‍රසේකර</author>
    <content>හරීන් ප්‍රනාන්දුරවීන්ද්‍ර සමරවීරඌව පළාත් සභා මැතිවරණයට නාම යෝජනා භාර දුන් මොහොතේ විපක්ෂයේ තිබු දේශපාලන පක්ෂවල උනන්දුව පසුගිය සතිය වන විට පහව ගොස් තිබුණ ද එක්සත් ජනතා නිදහස් සන්ධානයේ අපේක්ෂකයින් මහත් උනන්දුවෙන් ගමින් ගමට ගෙයින් ගෙට ගොස් ඡන්ද ප්‍රචාරක කටයුතුවල නිරත වන ‍බවත් දක්නට ලැබිණි.එක්සත් ජාතික පක්ෂය හා ජනතා විමුක්ති පෙරමුණ ගම් මට්ටමින් ප්‍රචාරක කටයුතුවල නිරත වුවත් මනාප පොරය උග්‍ර ලෙස හටගෙන ඇත්තේ එක්සත් ජාතික පක්ෂය අතරේය.එක්සත් ජනතා නිදහස් සන්ධාන අපේක්ෂකයින් තමන් පසුගිය පළාත් සභා පාලන සමයේ සිදුකළ සංවර්ධන ව්‍යාපෘතියන්, පොදු සේවාවන්, ජනතා ප්‍රශ්නවලට මැදිහත්ව සිදුකළ සේවාවන් පිළිබඳව කියාපාමින් ඡන්දය ඉල්ලා සිටියත් එක්සත් ජාතික පක්ෂයට හා ජනතා විමුක්ති පෙරමුණට කියන්නට දෙයක් නොමැති වී ඇත්තේ ඔවුන් පසුගිය කාලයේ ජනතාවට කිසිවක් නොකළ නිසාය.එක්සත් ජනතා නිදහස් සන්ධානය කණ්ඩායමට නායකත්වය ලබා දෙමින් මහ ඇමැති ධුරය සඳහා මොනරාගල දිස්ත්‍රික්කයෙන් තරග වදින ශෂින්ද්‍ර රාජපක්ෂ මහතාට අද රැස්වීම්වලදී කළ දේවල් සිහිකර දෙන්නට බැරි තරම්ය.එදා කිසිඳු ප්‍රතිලාභයක් අත් නොවී විදුලිය නොමැතිව මාර්ග පහසුකම් නොමැතිව පානීය ජලය නොමැතිව එපමණක් නොව අධ්‍යාපන, සෞඛ්‍ය, අංශවලින් ද විශාල වශයෙන් පසුබෑමට ලක්ව තිබුණු මොනරාගල දිස්ත්‍රික්කය අද අනෙකුත් දිස්ත්‍රික්ක හා සමාන මට්ටමට දියුණු වී ඇත.මොනරාගල දිස්ත්‍රික්කයට හිමි වූ මේ දියුණුව හමුවේ ජනතාව අද එක්සත් ජනතා නිදහස් සන්ධානය තවදුරටත් ශක්තිමත් කළ යුතුයි යැයි ඒකරාශි වෙමින් සිටින මොහොතක සෙසු දේශපාලන පක්ෂවල අපේක්ෂකයින් අසරණ වී ඇති බවක් පෙනෙන්නට ඇත.බදුල්ල දිස්ත්‍රික්කයේ එක්සත් ජනතා නිදහස් සන්ධාන කණ්ඩායමට හිටපු ප්‍රධාන අමාත්‍යවරයකු වූ ඒ. එම්. බුද්ධදාස නායකත්වය දෙන අතර ඊට එරෙහිව කටයුතු කිරීමට කිසිවකු ඉදිරිපත් වී නොමැත.එක්සත් ජාතික පක්ෂයේ මහ ඇමැති ධුර අපේක්ෂකයා වන්නේ හරින් ප්‍රනාන්දුය. එහෙත් එහි කණ්ඩායම් නායකයා වන්නේ රවින්ද්‍ර සමරවීරය. ඒ තුළින්ම අභ්‍යන්තර ගැටුමක් හටගෙන තිබේ. හරින් ප්‍රනාන්දු ඌව පළාත් සභා මැතිවරණයට එක්වූයේ පාර්ලිමේන්තු මන්ත්‍රි ධුරය පවා පරිත්‍යාග කරමින්. මේ අයුරින් හරින් පාර්ලිමේන්තු මන්ත්‍රි ධුරයෙන් ඉවත්ව මහ ඇමැති ධුර අපේක්ෂකයා වීම පිළිබඳව සමරවීරලා විරුද්ධය.මෙය සමරවීරලාගේ පැත්තෙන් දකින්නේ එක්සත් ජාතික පක්ෂ නායකත්වය තමන් ගැන අවතක්සේරුවක් කරමින් සමරවීරලාව හෑල්ලුවට ලක්කරමින් හරින්ව මහ ඇමැති ධුර අපේක්ෂක ලෙස ඉදිරිපත් කර ඇති බවය. සමරවීරලා යනු ඌව පළාත් සභාවේ හිටපු පළමු ප්‍රධාන අමාත්‍ය පර්සි සමරවීරගේ පරපුරය, සමරවීරලා පැවත එන්නේ වැලිමඩින්ය.එසේ නම් වැලිමඩට හිටි සමරවීරලාට අයිති එක්සත් ජාතික පක්ෂ නායකත්වය හරින්ට පරිත්‍යාග කරන්නේ ද යන්නය. මේ අනුව හරින් කණ්ඩායම හා සමරවීර කණ්ඩායම් අතර ගැටුමක් මේ වන විට පැන නැගී තිබෙන බව ඌව පළාත් සභාවේ හිටපු සභාපති මානෙල් රත්නායක කීවේය. මෙවැනිම ගැටුමක් ඌව වතුකරයෙන් ද මතුව තිබේ. එක්සත් ජාතික පක්ෂයේ පස්සර සංවිධායක කේ. වේලායුදම් පාර්ලිමේන්තුවට තේරී පත්වූයේ හරින් ප්‍රනාන්දුගේ පුරප්පාඩුව පිරවීමටය. එහිදී ඔහුගෙන් හිස්වන ඌව පළාත් සභා අපේක්ෂක පුරප්පාඩුව තවකෙකුට යාමට ඉඩ නොදී ඔහු ලබා දුන්නේ තම පුතාටය.එම පුරප්පාඩුව පිරවීමට තම පුතාට වඩා පැරැණි අත්දැකීම් ඇති අපේක්ෂකයින් නැද්දැයි මේ අසාධාරණයට ලක්වූ පළාත් පාලන නියෝජිතයින් ප්‍රශ්න කරති. පස්සර ප්‍රදේශයේ මුස්ලිම් බහුතරයක් අපේක්ෂා කළේ ඌව පළාත් සභා අපේක්ෂක වශයෙන් පස්සර ප්‍රාදේශීය සභාවේ සභාපති අබ්දුල් කාදර්ව පත්කරාවි කියාය. දෙමළ පාර්ශ්ව පැත්තෙන් හිටපු උප සභාපති සෙල්ලයියා පද්මනාදන් හෝ ඉපැරැණි මන්ත්‍රීවරයකුව පත්කරාවි කියාය. එය ඉටු නොවීම නිසා කෝප වූ එම ඡන්දදායකයන් අද තම සහයෝගය ලබාදීමට ඉදිරිපත්ව සිටින්නේ පස්සර ශ්‍රී ලංකා නිදහස් පක්ෂ සංවිධායක වඩිවේලි සුරේෂ්ටය.මේ ආකාරයෙන් එක්සත් ජාතික පක්ෂයේ පරාජය පෙනි පෙනී තිබෙන මොහොතක හිටපු හමුදාපති සරත් ෆොන්සේකාගේ ප්‍රජාතන්ත්‍රවාදි පක්ෂයේ පෝස්ටරයක් දකින්නට ලැබෙන්නේ ද කලාතුරෙකිනි. එමෙන්ම ශ්‍රී ලංකා මුස්ලිම් කොංග්‍රසය තවත් දේශපාලන පක්ෂ දෙකක් හා එක්ව තරග කළ ද ඔවුනට පවා වැඩි ජන ප්‍රසාදයක් ඇති බවක් පෙනෙන්නට නැත.උඩරට වතුකරයේ දෙමළ ජනතාව නියෝජනය කරමින් දෙමළ අපේක්ෂකයින් 67 දෙනකු තරග කරන අතර එහි ප්‍රධානම අපේක්ෂකයින් ප්‍රමාණයක් තරග කරන්නේ එක්සත් ජනතා නිදහස් සන්ධානය යටතේය. එක්සත් ජනතා නිදහස් සන්ධානය යටතේ ලංකා කම්කරු කොංග්‍රසය, ජාතික කම්කරු සංගමය, කඳුරට ජනතා පෙරමුණ නියෝජනය වන පරිදි අපේක්ෂකයින් හය දෙනකු ඉදිරිපත් කර තිබිණි.එහෙත් එක්සත් ජනතා නිදහස් සන්ධානය තම අපේක්ෂක ලැයිස්තුවෙන් මුස්ලිම් ජාතිකයකුට අවස්ථාවක් ලබා නොදුන්නේ යැයි විපක්ෂය විවිධ ප්‍රචාරයන් සිදු කළත් ශ්‍රී ලංකා නිදහස් පක්ෂ මුස්ලිම් ශාඛා සභාපති එස්. එම්. ෆාරුක් කියා සිටින්නේ මේ මැතිවරණයට මුස්ලිම් අපේක්ෂකයෝ ඉදිරිපත් කළත් නැතත් පක්ෂයක් විදිහට පක්ෂයේ බදුල්ල දිස්ත්‍රික් නායකයා විදිහට වාරිමාර්ග හා ජල කළමනාකරණ අමාත්‍ය නිමල් සිරිපාල ද සිල්වා මහතා මුස්ලිම් ජනතාව වෙනුවෙන් සිදුකර ඇති සේවාව මුස්ලිම් මන්ත්‍රීවරයකුට හෝ ඇමැතිවරයකුට සිදුකළ නොහැකි බවය.මුස්ලිම් අපේක්ෂකයෙක් ඉදිරිපත් නොකළේ ය යන සිද්ධිය පදනම් කරගෙන විපක්ෂය මුස්ලිම් ඡන්ද ලබා ගැනීමට දරන උත්සාහය මුළුමනින් සිහිනයක් පමණක් බවත් මුස්ලිම් අපේක්ෂකයින් ඉල්ලුවත් සිංහල අපේක්ෂකයින්ට ඡන්දය දෙන මට්ටමක මුස්ලිම් ජනතාව සිටින බවත් එම ෆාරුක් මහතා කියා සිටියේය.එක්සත් ජාතික පක්ෂයට බහුතර සිංහල ඡන්ද නොලැබෙන නිසා මුස්ලිම් අපේක්ෂකයින් දෙදෙනකු හා දෙමළ අපේක්ෂකයින් සිව් දෙනකුත් ඉදිරිපත් කර සුළු ජාතික ඡන්ද උදුරා ගැනීමට භාවිත කරන හෙයින් එයට ගොදුරු නොවන්නැයි තමන් ඉල්ලා සිටින බවත් ෆාරුක් මහතා වැඩිදුරටත් කීවේය.ටී. චන්ද්‍රසේකරඌවේ සංචාරයකින් පසුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=af1408241</link>
    <topic>ඌවත් ළඟදීම වැව් බැඳි රාජ්‍යයක් වේවි</topic>
    <author>ඌවේ සංචාරයකින් පසු</author>
    <content>මොණරාගල - බුත්තල පානීය ජල සම්පාදන යෝජනා ක්‍රමය කථානායක චමල් රාජපක්ෂ ජල සම්පාදන ඇමැති දිනේෂ් ගුණවර්ධන හිටපු ප්‍රධාන ඇමැති ශෂින්ද්‍ර රාජපක්ෂ යන මහත්වරුන්ගේ සහභාගීත්වයෙන් ආරම්භවූ අවස්ථාව.ඌව වෙල්ලස්සේ ජල ගැටලුවක් පිළිබඳව මේ දිනවල සමහර ජනමාධ්‍ය විවිධ තොරතුරු හෙළි කරති. නමුත් පසුගිය වසර කීපය තිස්සේ ඌවට ඇති තරම් වාරි ජලය හා පානීය ජලය ලබාදීමට විවිධ ජල ව්‍යාපෘති ක්‍රියාවට නංවමින් තිබේ.ඒ අනුව ඌව පළාත වැව් බැඳි රාජ්‍යයක් කිරීමට වාරිමාර්ග හා ජල කළමනාකරණ අමාත්‍යාංශය පියවර ගෙන ඇත. උමා ඔය බහුකාර්ය ව්‍යාපෘතිය මොරාණ ව්‍යාපෘතිය ඒ අතර ප්‍රමුඛ ව්‍යාපෘති ලෙස පෙන්වා දිය හැකිය. උමා ඔය ව්‍යාපෘතිය මඟින් පමණක් වැල්ලවාය තණමල්විල ප්‍රදේශවල තිබෙන වැව් 100 කට පමණ අලුත් දියවර සපයනු ලැබේ.මීට අමතරව වාරිමාර්ග අමාත්‍යාංශය බදුල්ල දිස්ත්‍රික්කයේ කුඩා වැව් 500 ක් සම්පූර්ණ ලෙස අලුත්වැඩියා කර ප්‍රතිසංස්කරණය කිරීමට කටයුතු යොදා ඇත. නව නළ ළිං 100 ක් හැරීමටත් තිබෙන ජල සම්පත සුරැකීම පිණිස ඉහළ ජලාධාර සංරක්ෂණයටත් ඉක්මන් පියවර ගැනීමට රජය සූදානම් වෙයි.මේ සියලු කටයුතු අවසන් වූ විට ඌවේ අලුත් ගොඩ මඩ ඉඩම් අක්කර 50000 ක්වත් යල මහ අලුතින් වගා කිරීමට අවස්ථාව ලැබේ.අපේ රටේ පානීය ජල ගැටලුව විසඳීමට දැන් ඌවට නෙමේ මුළු රටටම පිරිසුදු පානීය ජලය දෙන නව ව්‍යාපෘති සිය ගණනක් ආරම්භ කිරීමට මහින්ද රාජපක්ෂ ජනාධිපතිතුමා ජල සම්පාදන ඇමැති දිනේෂ් ගුණවර්ධන මහතාට උපදෙස් දී තිබේ.ඒ අනුව ඉදිරි වසර 2 ඇතුළත රටපුරා නව මහා පරිමාණයේ පානීය ජල ව්‍යාපෘති සිය ගණනක් ඇරැඹීමට නියමිතය. මේ යටතේ දිනකට නව ජල සම්බන්ධතා 1700 ක් පමණ ලබාදෙන බව ජාතික ජල සම්පාදන මණ්ඩලයේ සාමාන්‍යාධිකාරී රංජිත් ජයතිලක මහතා පවසයි.මේ තත්ත්වය අනුව ශ්‍රී ලංකාවේ ජනතාවට පිරිසුදු ජලය ලබාදීමේ කාර්යක්ෂම වැඩ සටහන් රැසක් ක්‍රියාවට නංවා තිබේ. ඒ යටතේ ඌව පළාතට ද මෙරට ඉතිහාසයේ වැඩිම ජල ව්‍යාපෘති ගණනක් ක්‍රියාවට නංවා ඇත්තේ 2010 න් පසුවය.ජාතික ජල සම්පාදන හා ජලාප්‍රවාහන මණ්ඩලයේ ඌව පළාත බාර නියෝජ්‍ය අධ්‍යක්ෂ ඉංජිනේරු එම්. අයි. ඒ. ලතිෆ් මහතා පවසන පරිදි ඉදිරි වසර දෙක ඇතුළත ඌවේ පවුල් ලක්ෂ 5 කට නව ජල සම්බන්ධතා ලබාදීමට අවශ්‍ය කටයුතු කරනු ලැබේ.මේ සඳහා වැයවන මුදල රුපියල් කෝටි 3600 කට අධිකය.මේ යටතේ මහා පරිමාණ ජල යෝජනා ක්‍රම 14 ක් දැන් ඉදිකිරීමට පියවර ගෙන ඇත. ලතිෆ් මහතා පවසන පරිදි මේ තරම් ජල ව්‍යාපෘති ගණනක් ඌවට ලැබී ඇත්තේ ඉතිහාසයේ ප්‍රථම වරටය. විපක්ෂය මොන තරම් කෑගැහුවත් ඌවේ සියයට 90 කට 2016 වන විට පිරිසුදු පානීය ජලය වසරේ දින 365 පුරාම ලබාදීමට අවශ්‍ය ව්‍යාපෘති ක්‍රියාවට නංවමින් තිබේ.මේ පිළිබඳව අපට කරුණු පැහැදිලි කළ හිටපු ඌව ප්‍රධාන අමාත්‍ය ශෂින්ද්‍ර රාජපක්ෂ මහතා පවසන්නේ ඉදිරි වසර ඇතුළත ඌවේ හැමටම ලයිට් ලැබෙන බවත් ඉදිරි වසර දෙක ඇතුළත ඌවේ 90% කට පිරිසුදු පානීය ජලය ලබා දෙන බවත්ය.මේ යටතේ ඉදිකරනු ලබන මහා පරිමාණ ප්‍රධාන ව්‍යාපෘතිය වන්නේ බදුල්ල - හාලිඇල ජල ව්‍යාපෘතියයි. පසුගිය දා ඇමැති දිනේෂ් ගුණවර්ධන මහතා මෙම ව්‍යාපෘතියේ වැඩ කටයුතු ආරම්භ කළේය. මේ යටතේ පවුල් 11000 කට නව ජල සම්බන්ධතා ලැබේ. වියදම රුපියල් දසලක්ෂ 11800 කි.වැලිමඩ ජල යෝජනා ක්‍රමය; මොරාණ ජලාශයේ ඉදිකිරීම්මේ මඟින් බදුල්ල නගරයේ සිට හාලිඇල නගරය දක්වා හා ඒ අවට අයට පිරිසුදු පානීය ජලය වසරේ දින 365 පුරාම ලැබෙන බව ලතිෆ් මහතා පවසයි.බුදුරජාණන් වහන්සේ ප්‍රථම වරට ශ්‍රී ලංකාවට වැඩමවා වදාළ මහියංගණයට ද දැන් නව පානීය ජල ව්‍යාපෘතියක් ක්‍රියාවට නංවා ඇත. එහි ප්‍රතිලාභි පවුල් ගණන 50000 කි. රුපියල් දස ලක්ෂ 2743 ක් ඒ සඳහා වැය කිරීමට ජල සම්පාදන අමාත්‍යාංශය පියවර ගෙන තිබේ.මෙම ජල ව්‍යාපෘතියෙන් රිදිමාලියැද්ද හා ගිරාඳුරුකෝට්ටේ යන ප්‍රදේශවලට ද ජලය ලැබේ.මොනරාගල - බුත්තල - මඩුල්ල ප්‍රදේශවලට ජලය ලබා දෙන නව ජල යෝජනා ක්‍රමයක් දැන් ඉදිකරමින් පවතී. එහි ප්‍රතිලාභි පවුල් ගණන 89500 කි. වියදම රුපියල් දස ලක්ෂ 4340 කි.අද කතරගම පූජා නගරයේ ඇති හෝටල්, තානායම්, විශ්‍රාම ශාලා, සංචාරක බංගලා ආදියේ අපද්‍රව්‍ය නගරයේ පරිසරයට ප්‍රබල ප්‍රශ්නයක් වී තිබේ. ඒ අනුව එම අපද්‍රව්‍ය හා අපජලය බැහැර කිරීම පිණිස පසුගිය දා නව අපවහන පද්ධතියක් සහිත ව්‍යාපෘතියක් විවෘත විය.ඒ මඟින් නගරයේ ජනතාවට හා කතරගම වන්දනාවේ එන ජනතාවට නිදහසේ හුස්ම ගැනීමට සුපිරිසුදු පරිසරයක් ලැබේ. පරිසර සංරක්ෂණයට ද මහ මෙහෙයක් වන මේ ව්‍යාපෘතින්ට රුපියල් දස ලක්ෂ 2454 ක් වැය කර තිබේ.මහින්ද චින්තනය යටතේ බදුල්ල ඇටැම්පිටිය ප්‍රදේශයේ නව පානීය ජල ව්‍යාපෘතියක් ක්‍රියාවට නැංවේ. එහි ප්‍රතිලාභි පවුල් ගණන 17660 ක් වන අතර රුපියල් දස ලක්ෂ 1344 ක් ඒ සඳහා වැය වේ.ඒ සමඟම කන්දකැටිය ප්‍රදේශයේ ද පවුල් 17600 කට ප්‍රතිලාභ ලැබේ. නව ජල ව්‍යාපෘතියක් ක්‍රියාවට නැංවීමට පියවර ගෙන ඇත. ඒ සඳහා රුපියල් දස ලක්ෂ 1344 ක් වැය වන බව ජල සම්පාදන මණ්ඩලය පවසයි.වේලි ඔය ව්‍යාපෘතිය යටතේ දැන් කල්තොට හම්බෙගමුව වැවට ජලය ලැබී ඇත. ඒ අනුව හම්බෙගමුව වැව මඟින් ප්‍රදේශයේ පවුල් 20000 කට ජලය දෙන නව පානීය ජල ව්‍යාපෘතියක් ක්‍රියාවට නංවා ඇත. එයට යන වියදම රුපියල් දස ලක්ෂ 1600 කි.මීට අමතරව බදුල්ල මොනරාගල ප්‍රදේශවල ග්‍රාමීය ජල යෝජනා ක්‍රම 100 ක් පමණ ක්‍රියාවට නංවා තිබේ.ඔහිය වැලිමඩ ජල සම්පාදන යෝජනා ක්‍රමය ද දැන් ක්‍රියාවට නංවමින් තිබේ. රුපියල් දස ලක්ෂ 264.7 ක වියදමින් ඉදිවන මේ ව්‍යාපෘතිය මඟින් පවුල් 2000 කට ප්‍රතිලාභ ලැබේ.බදුල්ල අඹගස්දෝව ජල යෝජනා ක්‍රමය පසුගිය දා ජනතා අයිතියට පැවරිණි. ඉන් පවුල් 1100 කට ජලය ලබා දෙයි. වියදම රුපියල් දස ලක්ෂ 382 කි.උමා ඔය ව්‍යාපෘතිය මඟින් වැල්ලවාය කුඩා ඔය ප්‍රදේශයේ නව ජලාශ‍යක් පිහිටුවූ පසු තවත් පවුල් 1000 කට පානීය ජලය ලබාදීම පිණිස නව ජල ව්‍යාපෘතියක් ක්‍රියාවට නංවනු ලැබේ.මීට අමතරව දැනට ජලය නැතිව දුක් පීඩා විඳින බණ්ඩාරවෙල, දියතලාව, හපුතලේ ජනතාවට රුපියල් දස ලක්ෂ 8200 ක වියදමින් නව පානීය ජල ව්‍යාපෘතියක් ක්‍රියාවට නැංවීමට ජල සම්පාදන මණ්ඩලය පියවර ගෙන තිබේ. ඉන් පවුල් 142257 කට පිරිසුදු ජලය ලැබෙන බව ඌව පළාත නියෝජ්‍ය අධ්‍යක්ෂ ඉංජිනේරු ලතිෆ් මහතා පවසයි.අද ඌවේ වැල්ලවාය තණමල්විල කුඩාඔය ආදි ප්‍රදේශවල ජනතාවට වකුගඩු රෝගය බලපෑම් එල්ල කිරීම අරඹා ඇත. ඊට මුහුණ දීම් පිණිස එම ප්‍රදේශවලට පිරිසුදු පානීය ජලය වෙනත් ප්‍රදේශවලින් ලබාදීමට කටයුතු කර තිබේ. ඒ අනුව බවුසර 4 ක් මඟින් ඒ ප්‍රදේශවලට ජලය ලබා දෙයි.මේ දිනවල පවතින අධික පානීය ජල හිඟයට පිළියමක් ලෙස ඌව පළාත පුරා අලුත් බවුසර් 50 කට අධික ප්‍රමාණයක් යොදා ගනිමින් පානීය ජලය ලබා දෙනු ලැබේ. ගම්මානවලට ජල ටැංකි ද ලබා දී ඇත.ගවරම්මන, කැප්පෙටිපොළ, බෝගහකුඹුර, සිල්වියාපුර පානීය ජල යෝජනා ක්‍රමය ද දැන් ඇරැඹි ඇත. ඉන් ප්‍රතිලාභි පවුල් 30000 කට සෙත සලසනු ලැබේ. ඒ සඳහා වියදම රුපියල් දස ලක්ෂ 1000 කි.වාරිමාර්ග හා ජලසම්පත් කළමනාකරණ අමාත්‍යාංශය බදුල්ල දිස්ත්‍රික්කයට හිමි වීමත් සමඟ බදුලු දිස්ත්‍රික් වාරි ශිෂ්ටාචාරයේ නව පිටුවක් පෙරළීමට එහි නියමු වාරිමාර්ග හා ජලසම්පත් කළමනාකරණ අමාත්‍ය නිමල් සිරිපාල ද සිල්වා මහතා විසින් පියවර ගණනාවක් මේ වන විට ආරම්භ කර ඇත.මේ අවස්ථාව දිස්ත්‍රික්කයේ ගොවි ජනතාව බලාපොරොත්තු වූවා පමණක් නොව මෙම තත්ත්වය මනා ලෙස තේරුම් ගත් මෙම අමාත්‍යවරයා ජල පෝෂක ප්‍රදේශවල ජල ධාරිතාව වැඩි කරගැනීම සඳහා සැලසුම් කෙටුම්පත් එකින් එක සලසන ලදී.අමාත්‍යාංශය යටතේ ඇති මහා වාරි ව්‍යාපාර පෝෂණය කරන්නා වූ කඳුකරයේ ජල පෝෂක ප්‍රදේශ ආශ්‍රිතව ඇති නටබුන් වූ කුඩා වැව් 500කට අධික ප්‍රමාණයක් ‍මේ වන විට හඳුනාගෙන ඇති අතර, ඒවා ප්‍රතිසංස්කරණය කිරීම මඟින් ජල පෝෂක ප්‍රදේශ සංරක්ෂණය වීම අනිවාර්යයෙන් සිදු වන කරුණකි. මෙසේ පිළිසකර වන කුඩා වැවෙන් සුළු වාරිමාර්ග ගොවියාට ජලය ලබා ගැනීම සිදුවනවා සේම පහතට ගලා යන පහත් දිය මහා වාරිමාර්ග ජලාශ පිරවීමට සමත් වනු ඇත.පස්සර පුහුල්වත්ත වැවමහියංගණය විල්ලුව වැවමේ අනුව ඉහළ ඌව ජල සංරක්ෂණ වැඩසටහන නමින් බදුල්ල දිස්ත්‍රික්කයේ සෑම මැතිවරණ කොට්ඨාසයකටම එක වැව බැගින් නව ඉදිකිරීම් හා පිළිසකර කිරීම් ආරම්භ කරන ලදී. ඌවපරණගම වෑ කුඹුර වැව, වැලිමඩ පහළ කිරින්ද වැව, බණ්ඩාරවෙල මකුල් ඇල්ල වැව, හපුතලේ තෙබු ආරවැව, හාලිඇල මාලිගාතැන්න වැව, බදුල්ල පුස්වැල්ලගොල්ල වැව, වියළුව බෝගහකුඹුර වැව, පස්සර පුහුල්වත්ත වැව, මහියංගණ විලකණ්ඩිය වැව එලෙස ප්‍රතිසංස්කරණය කළ වැව් අතර වේ. මින් වැඩි ප්‍රමාණයක් මේ වන විට වැඩ නිම වී ජනතා අයිතියට පත් කර ඇති අතර, මේ එක් වැවකින් ගොවි පවුල් 1500ක පමණ අක්කර 500කට වැඩි ප්‍රමාණයක් ආවරණය වනු ඇත.මෙහි දෙවැනි අදියර වශයෙන් 2012 වසර තුළ ඉන් ඔබ්බට හඳුනාගත් ප්‍රමුඛතාවට ලක් කළ තවත් වැව් කිහිපයක වැඩ ආරම්භ විය. මෙහිදී විශේෂයෙන්ම වාරිමාර්ග හා ජල සම්පත් කළමනාකරණ අමාත්‍යාංශය යටතේ ඇති මහා වාරි ව්‍යාපාරවල ප්‍රධාන ජලාශ ශක්තිමත් කිරීමට පියවර ගැනීම වශයෙන් වේලි ආරක්ෂණ ව්‍යාපෘතිය යටතේ සොරබොර වැව, අබේවෙල වැව, කන්දේ ඇළ, මීපිලිමානවැව යන වැව්වල ප්‍රතිසංස්කරණයන් කරන ලදී.උමා ඔයෙන් පෝෂණය වන බත්මැඩිල්ල ව්‍යාපාරය සඳහා තල්පිටිගල නම් විශාල ජලාශයක් ඉදිකිරීමට කටයුතු කෙරේ. බදුලු ඔය ව්‍යාපාරය ශක්තිමත් කිරීමට රණල්ල ජලාශය ඉදිකිරීමට සැලසුම් සකස් කර ඇති අතර කෝමාරිකා ව්‍යාපාරය දීර්ඝ කිරීමට වැව්පිටිය නම් තවත් කුඩා වැවක් ඉදිවෙමින් පවතී.තල්දෙන ඇළ ව්‍යාපාරයේ ප්‍රධාන ඇළ මුළුමනින්ම ප්‍රතිසංස්කරණයට ලක් වූයේ කෝටි 05කට අධික මුදල් ප්‍රමාණයක් වැය කරමිනි. මාතැටිල්ල ව්‍යාපාරයේ ප්‍රධාන වාරි පද්ධතිය පුළුල් ලෙස සමීක්ෂණයට ලක් වී ඇති අතර අදියර කිහිපයකින් එහි ප්‍රතිසංස්කරණයන් කිරීමට සැලසුම් කර ඇත.උමා ඇළ ව්‍යාපාරය මඟින් බෝඹුරු ඇල්ල ජලාශයේ ජල ධාරිතාවය වැඩි කිරීම ආරම්භ කර ඇත. අමාත්‍යතුමන් විසින් දිස්ත්‍රික්කයේ කුඩා වැව් පද්ධතිය ශක්තිමත් කිරීමේ වැඩ පිළිවෙළ උමා ඔය ව්‍යාපෘතිය හරහා ක්‍රියාවට කිරීම මේ වන විට පුළුල් වැඩසටහනක් මඟින් ක්‍රියාවට නංවා ඇත.උමා ඔය ධාරා ප්‍රදේශ සංරක්ෂණ වැඩසටහන නමින් ක්‍රියාවට නැංවෙන මෙම වැඩසටහන මඟින් ඌවපරණගම, වැලිමඩ, බණ්ඩාරවෙල, හාලිඇල මැතිවරණ කොට්ඨාසවල කුඩා වැව් 100කට ආසන්න ප්‍රමාණයක් හඳුනාගෙන ඇති අතර ඉන් වැව් 32ක ප්‍රමාණයක් නව ඉදිකිරීම් හා ප්‍රතිසංස්කරණයන් අවසන් කරමින් තිබේ.ඌවපරණගම කොට්ඨාසයේ - අලගොල්ල වැව, බලගල වැව, බුස්දුල්ල මැටිහක්ක වැව, අඟුරුබැද්ද වැව ඇතුළු වැව් 08ක් ද, වැලිමඩ කොට්ඨාසයේ - දික්කාපිටිය වැව, හවරියමල්වල වැව ඇතුළු වැව් 06ක් ද, බණ්ඩාරවෙල කොට්ඨාසයේ - කේෂන් වැව, කිරිඔරුව කොලතැන්න වැව හා හාලිඇල පනංගල වැව, කිරින්ද ගලගොඩ පතන වැව ඇතුළු වැව් 03ක් ද වැඩ ආරම්භ කර ඇති අතර ඉන් කිහිපයක වැඩ මේ වන විටත් නිමවෙමින් පවතී. පස්සර පුහුල්වත්ත ජලාශය දැන් පස්සර ප්‍රදේශය් ඉදිකර තිබේ. ඉන් පස්සර නගරයට පානීය ජලය සපයනු ලැබේ.වාරිමාර්ග හා ජල කළමනාකරණ අමාත්‍යාංශය මෙහෙයවන ඌව වාරි සංවර්ධන වැඩසටහන යටතේ දැනට ඉදිවෙමින් පවතින ප්‍රධාන වාරි ව්‍යාපෘතියක් ලෙස මහියංගනය රිදීමාලියැද්ද ‍මොරාණ ජලාශ ව්‍යාපෘතිය හඳුන්වා දීමට පුළුවන.මොරාණ ව්‍යාපෘතියේ අධ්‍යක්ෂ ඉංජිනේරු නෙල්සන් පුෂ්පකුමාර ජයතිලක මහතා පවසන පරිදි මේ ව්‍යාපෘතියේ දී ප්‍රධාන ලෙස රිදීමාලියද්දේ දී ජලය අක්කර අඩි 25000ක් දරාගත හැකි ජලාශයක් මොරාණ ජලාශය නමින් ඉදිකෙරේ.මෙම ‍ජලාශයේ බැම්ම කිලෝමීටර් 1.3 දිග වන අතර වේල්ලේ උස අඩි 80ක් පමණ වේ. මෙම ජලාශයෙන් වම් ඉවුර ඇළට හා දකුණු ඉවුර ඇළට ජලය ලැබේ. වම් ඉවුර ඇළ කිලෝමීටර් 14ක් දුරට විහිදේ. දකුණු ඉවුර ඇළේ දිග කි‍ලෝමීටර් 6කි.මේ ව්‍යාපෘතිය රිදීමාලියැද්ද මහියංගණය ප්‍රදේශයේ මහින්ද චින්තනය යටතේ ක්‍රියාත්මක ප්‍රධානම ව්‍යාපෘතිය ලෙස හැඳින්වීමට පුළුවන. මේ සඳහා වියදම රුපියල් දස ලක්ෂ 1700කි.රිදීමාලියද්ද ප්‍රාදේශීය ලේකම් කොට්ඨාසය තුළ එනම් මාපාකඩවැව වාරිමාර්ග ඉංජිනේරු කොට්ඨාසය තුළ මොරාණ නම් ග්‍රාමයේ ඉදිකරනු ලැබ ඇති මාපාකඩවැව වාරිමාර්ග ඉංජිනේරු කොට්ඨාසයට අයත් නාගදීප වැව ව්‍යාපාරයේ පවතින උග්‍ර ජල හිඟයට පිළියමක් ලෙස යෝජිත මොරාණ ජලාශය ඉදිකෙ‍ෙර්.නාගදීප ව්‍යාපාරයේ යල කන්නයට ජලය ප්‍රමාණවත් නොවීම මෙයට ප්‍රධාන හේතුවයි. මොරාණ ජලාශය මඟින් අලුතින් කුඹුරු අක්කර 1000ක් සහ නාගදීප ව්‍යාපාරයේ ඇති කුඩා වැවක් වන රොටවැව යටතේ වූ කුඹුරු අක්කර 1500ක් සඳහා ජලය ලබා දෙනු ඇත. එවිට යල/ මහ දෙකන්නයම වගා කිරීමට ජලය ලබා දිය හැක.මොරාණ ජලාශයේ වම් ඉවුර ඇළ ඉදිකරමින්රිදීමාලියද්ද ප්‍රාදේශීය ලේකම් කොට්ඨාසයට දිළිඳුකම අතින් 2 වැනි ප්‍රා.ලේ. කොට්ඨාසය වූ අතර, පදිංචිකරුවන්ගේ ප්‍රධාන ජීවනෝපාය වන්නේ ගොවිතැනයි. වාරි ජලය ලබාගත නොහැකි කුඹුරු ඉඩම් මහ කන්නයට පමණක් වී වගාව කරනු ලබයි. යල කන්නයේ වී වගාව කරගත නොහැකි අතර, අතිරේක බෝග වගා කිරීමට ගොවි ජනතාව පුරුදු වී සිටිති.මෙවැනි ව්‍යාපාරයක් වූ නාගදීප ව්‍යාපාරයට යල කන්නයේ ජල හිඟයට ස්ථිර විසඳුමක් ලබාදීමේ අරමුණින් වාරිමාර්ග හා ජල කළමනාකරණ අමාත්‍ය නිමල් සිරිපාල ද සිල්වා මහතාගේ අප්‍රතිහත මැදිහත්වීම මත මොරාණ ජලාශ ව්‍යාපෘතිය ආරම්භ කරන ලදී.2014 වසරේ ජනවාරි මස වැඩ ආරම්භ කරන ලද මෙම ව්‍යාපෘතියේ කටයුතු 2015 වසර අවසාන වන විට නිම කිරීමට යෝජිත බව ව්‍යාපෘති අධ්‍යක්ෂ ඉංජිනේරු එන්.පී.ජයතිලක මහතා කියයි.යෝජිත මොරාණ වැව සිට වම් ඇළ දිගේ කි.මී. 14ක් දුරින් පිහිටි රොටවැවට ජලය මුදාහරිනු ලබයි. නාගදීප වැව මොරාණ හා සම මට්ටමේ බැවින් නාගදීප වැවට ජලය ලබා දිය නොහැකි වුවත් ඊට පහළින් වූ රොටවැව පෝෂණය කර එයින් පහළ අක්කර 1500ක් සඳහා ජලය ලබා දෙනු ඇත.වම් ඇළ මඟින් නව ඉඩම් අක්කර 500ක් සහ දකුණු ඇළ මඟින් නව ඉඩම් 1000ක් පමණ අස්වැද්දීමට නියමිත බවද ව්‍යාපෘති අධ්‍යක්ෂවරයා පෙන්වා දුන්නේය.මේ අනුව ඉදිරි වසර දෙක තුන ඇතුළත ඌව පළාත වැව් බැඳි රාජ්‍යයක් මෙන් ජලය විශාල ප්‍රමාණයක් රඳවා ගත හැකි වැව් රැසකින් සමන්විත වනු ඇත.එවිට ඌවේ වතුර නැහැ යයි කාටවත් කීමට අවස්ථාවක් උදා වන්නේ නැත.මේ සියලු වැඩසටහන් පිටුපස ‘මහින්ද චින්තනය’ හා මහින්ද චින්තන ඉදිරි දැක්ම යන මූලික සංවර්ධන වැඩ පිළිවෙළ ඇති බව අමතක නොකළ යුතුය.ඌවේ සංචාරයකින් පසුනිහාල් පී.අබේසිංහසේයාරූ - සමන්ත වීරසිරි    කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=af1408242</link>
    <topic>මුලින් වේගපන්දු යවන්නෙක්</topic>
    <author> ඉඳුනිල් වීරරත්න</author>
    <content>පසුගියදා අවසන් වූ පාකිස්තාන් ටෙස්ට් තරගාවලියේ තරග ජයග්‍රහණ දෙක පිළිබඳව කතා කරද්දී ඔහු ලබා දුන් දායකත්වය නොවන්නට අවසානය මෙලෙස සටහන් කරන්නට අවස්ථාවක් නොලැබෙන්නට ඉඩ තිබිණි.ඔහුගේ කැපවීම, දක්ෂතාව සමඟ ටෙස්ට් පිටියෙන් සමුගන්නා අති විශිෂ්ට ක්‍රිකට් සගයාට ලබා දෙන්නට හැකි ඉහළම ගෞරවය පුද කරන්නට ඇති අවශ්‍යතාව අවසානයේ ඔහුගේ නම ක්‍රිකට් ලෝක වාර්තා පොතට ද එක් කළේය.රංගන හේරත් නම් මේ වමත් දඟපන්දු යවන්නා මහේල සමුගත් අවසන් තරගයේ වීරයා වූ අතර තරගාවලියේ වීරයා සම්මානයෙන් ද පිදුම් ලැබීය.‍එසේම ටෙස්ට් ඉනිමක කඩුලු 9ක් ලබාගත් වමත් පන්දු යවන්නන් අතර ලොව පළමුවැනියා ලෙස වාර්තා පොතට එක්වුණු ඔහු ශ්‍රී ලංකාව වෙනුවෙන් ටෙස්ට් කඩුලු 250ක් දවාගත් තෙවැන්නා ලෙස ද ඉතිහාසයට එක්විය. නවතම ලෝක ශ්‍රේණිගත කිරීමට අනුව ටෙස්ට් පන්දු යවන්නන් අතර 3 වැනි ස්ථානයේ පසුවන රංගන පාකිස්ථාන් එක් දින තරගාවලි ආරම්භයට පෙර සිළුමිණ සමඟ කළ සාකච්ඡාවයි මේ.අපි කණ්ඩායමක් හැටියට මහේලට දෙන්න තිබුණු හොඳම තෑග්ග ලබා දුන්නා. අපිට ඒ සඳහා ලොකු වුවමනාවක් තිබුණා. අපේ රටේ ක්‍රිකට් ක්‍රීඩාව වෙනුවෙන් මහේල කළ සේවයට අපට කරන්න පුළුවන් ඉහළම ගෞරවය මේ තරග දෙකම ජයග්‍රහණය කිරීම බව අපි දැනගෙන හිටියා.ඒ සඳහා අපි කතාබහ කළා. අපේ උපරිමයෙන් අපි ක්‍රීඩා කළා. අවසානයේ අපි කණ්ඩායම ජයග්‍රහණය කළා. රට ජයග්‍රහණය කළා විතරක් නෙමේ මහේලට අපේ තිබෙන ඉහළම ආදර ගෞරවය ලබා දුන්නා.ඇත්තෙන්ම, මම ක්‍රීඩා කළේ වාර්තා ගැන හිතමින් නොවේ. කවදත් මම තරගයක් ක්‍රීඩා කරන්නේ රට වෙනුවෙන් කණ්ඩායම වෙනුවෙන් මිසක් ම‍ගේ පෞද්ගලිකත්වය ගැන හිතල නෙමේ. මට අවශ්‍ය වුණේ හොඳින් ක්‍රීඩා කරල මේ තරග ජයග්‍රහණය කරන්නයි. මොකද මට ලොකු වුවමනාවක් තිබුණා මහේල වෙනුවෙන් මේ තරග ජයගන්න ඕන කියන එක. ඒත් අවසානයේ මම කඩුලු ලබාගැනීම ලෝක වාර්තාවක් බවට පත්වුණා.* ඒ වාර්තාව ගැනත් කියන්න.ලෝකයේ වමත් පන්දු යවන්නෙක් එක් ඉනිමක ලැබූ වැඩිම කඩුලු සංඛ්‍යාවේ වාර්තාව තමයි මම තිබ්බේ. ඒ නිමාවුණු පාකිස්ථාන් දෙවැනි ටෙස්ට් තරගයේ දී එය තරගයේ පළමු ඉනිමේ 94 වැනි ඕවරය. මම යැවූ 34 වැනි ඕවරය. එහි පළමු පන්දුවේදී සහීඩ් අජ්මාල් දැවී ගියා. මම ලකුණු 127කට කඩුලු 9ක් ලබාගත්තා. ඒක තමයි වාර්තාව.එම තරගයේ දෙවැනි ඉනිමේදී පාකිස්ථාන් නායක මිස්බා උල්හක් මගේ ටෙස්ට් ක්‍රිකට් දිවියේ 250 වැනි කඩුල්ල ලෙසින් දැවී ගියා. ශ්‍රී ලංකාව වෙනුවෙන් ටෙස්ට් කඩුලු 250ක් දවාගත් තුන්වැන්නා ලෙසින් තමයි මම වාර්තා පොතට එක්වුණේ. මට පෙර ඉන්නේ චමින්ද වාස් (කඩුලු 355) සහ මුත්තයියා මුරලිදරන් (කඩුලු 800) දෙදෙනායි.ඇත්තෙන්ම මුරලිදරන් කියන්නෙ ලෝකයේ සිටින අති දක්ෂම අති විශිෂ්ටම දඟපන්දු යවන්නා. ඔහු ශ්‍රී ලාංකිකයෙක් වීම අප හැමෝටම ආඩම්බරයක්. ඔහු ටෙස්ට් තරග 133කදී කඩුලු 800ක් සහ එක් දින තරග 350ක දී කඩුලු 534ක් දවාගත් ලොව අංක එකේ පන්දු යවන්නා. ඔබ මුලින්ම ටෙස්ට් පිටියට එන්නෙ 1999 දී, සංගක්කාරටත් කලින්. ඒත් ඔබ දක්ෂතා දක්වන්නේ පහුවෙලා.මුරලිගේ දක්ෂතා නිසා ඔබේ දක්ෂතා යට ගියා කියල කිව්වොත්.එහෙම දෙයක් නෑ. මම ටෙස්ට් වරම් ලබාගත්තේ 1999 සැප්තැම්බර් 22 වැනිදා ඕස්ට්‍රේලියාවට එරෙහිව ගාල්ලේ දී. ඕස්ට්‍රේලියාවේ ශ්‍රී ලංකා සංචාරයේ දෙවැනි තරගය. එය මගේ මංගල තරගය. පළමු තරගය ශ්‍රී ලංකාව ජයග්‍රහණය කරල තිබුණා. සනත් ජයසූරියගේ නායකත්වයෙන් යුතුව අපි ක්‍රීඩා කළා.එහිදී මට මුරලි සමඟ ක්‍රීඩා කිරීමේ අවස්ථාව ලැබුණා. අපට එක ඉනිමයි පන්දු යවන්න ලැබුණේ. එහිදී මුරලි ඕවර 38ක් යවලා ලකුණු 71කට කඩුලු 5ක් දවාගත්තා. මම ඕවර 34 පන්දු 3ක් යවලා ලකුණු 97කට කඩුලු 4ක් දවාගත්තා. ඕස‍්ට්‍රේලියානු ඉනිමේ මුල් කඩුලු 4ම මුරලිගත්තේ.මම ම‍ෙග් මංගල කඩුල්ල ලෙස ඕස්ට්‍රේලියානු නායක ස්ටීව් වෝගේ කඩුල්ල දවාගත්තා ලකුණු 19කට. කළුවිතාරණ තමයි උඩ පන්දුව රැක ගත්තේ. ඊට පස්සෙ රිකී පොන්ටින්, ෂේන් වෝන් සහ ඩේවිඩ් ෆ්ලෙමිං යන ක්‍රීඩකයන්ගේ කඩුලු 3 මම ලබා ගත්තා.ඒ තරගයේ දී මට සනත්, මාවන්, රසල්, අර්ජුන, අරවින්ද, කළුවිතාරණ, චමින්ද වාස්, නුවන් සොයිසා, මුරලි සහ මහේල ජයවර්ධන කියන ප්‍රවීණයන් සමඟ ක්‍රීඩා කිරීමේ අවස්ථාව ලැබුණා.මම ක්‍රීඩා කළ තුන්වැනි තරගය 2000 ජූනි 21 පාකිස්ථානයට එරෙහිව මට එක කඩුල්ලක් වත් ලබාගන්න බැරිවුණා. ඒ නිසා මාව කණ්ඩායමෙන් ඉවත් කෙරුණු බව ඇත්ත. යළිත් මම තරගයක් ක්‍රීඩා කළේ 2004 මාර්තු ඕස්ට්‍රේලියාවට එරෙහිව.ඇත්තෙන්ම ඒක මගේ වාසනාවක්. මගේ මංගල තරගයේ සිට මුරලි සමුගත් තරගය වූ 2010 ජූනි 18 සිට 22 දක්වා ගාල්ලේ පැවැත්වූ ටෙස්ට් තරගය තෙක් මම ඔහු සමඟ එකට ක්‍රීඩා කළා. එසේ එකට ක්‍රීඩා කිරීමෙන් මා ඔහුගෙන් ලබාගත් දේ බොහොමයක් තිබෙනවා.ඔහු හරිම නිහතමානී ක්‍රීඩකයෙක්. ඔහු හැම වෙලාවෙම ඒ ඒ අවස්ථාවන්ට අනුව පන්දු යවන්න ඕන කොහොමද කියන එක මට කියා දුන්නා. ඔහු එක අන්තයකින් පන්දු යවමින් ප්‍රතිවාදීන් පිතිකරුවන්ට පීඩනයක් එල්ල කරද්දී අනෙක් අන්තයෙන් පන්දු යැවීම මට පහසුවක් වුණා.ඔහු ඔහුගේ පළපුරුද්ද අනුව පීඩනකාරී අවස්ථාවන්ට මුහුණ දුන් ආකාරය දැකල ඒ තුළින් යමක් ඉගෙන ගන්න ලැබීම මගේ භාග්‍යයක්.99 සෙල්ලම් කරද්දී මට වයස 21යි. මම ඒ දවස්වල දස්කම් දක්වලා තියෙනවා. ඒත් යම් යම් අවස්ථාවලදී දක්ෂතා දක්වන්න බැරි වුණා. ඒ නිසා කණ්ඩායමේ ස්ථානය අහිමි වූ අවස්ථා තිබුණා. ඒත්, මට මා ගැන ‍ෙලාකු විශ්වාසයක් තිබුණා.කඩුලු ලබාගන්න බැරි වුණු අවස්ථාවලදී මම කල්පනා කරනවා ඇයි මට බැරිවුණේ. කොහොමද මම මෙයින් ගොඩඑන්නෙ කියලා.ඒ වගේම සුපුරුදු දක්ෂතා අතරට කොහොම හරි යළිත් එනවා කියන අධිෂ්ඨානය තිබුණා. මට යම් කිසි දෙයක් කළ හැකියි කියන විශ්වාසය මා තුළ තිබුණා. ඒ අධිෂ්ඨානය විශ්වාසය සහ කැපවීම තමයි මෙහි රහස.මට හරිම සතුටුයි ඒ ගැන. දිල්රුවන් වැනි නවක, දක්ෂ ක්‍රීඩකයෙක් අපේ කණ්ඩායමට එක්වීම ගැන. මොකද අපෙන් පස්සෙ ක්‍රිකට් ක්‍රීඩාව තියෙන්නේ අලුත් ක්‍රීඩකයන් අතේ. ඉතින් ඔවුන්ට බය නැතුව තරග කරල ඉදිරියේ දී අපේ ක්‍රිකට් ක්‍රීඩාව ජයග්‍රාහීව ඉදිරියට ගෙනයන්න ඒක හරිම වැදගත් වෙනවා.දිල්රුවන් මුලින්ම තරග වැදුණේ පසුගිය ජූලි 24-28 දක්වා දකුණු අප්‍රිකාවට එරෙහි තරගයේදී. එහි පළමු ඉනිමේදී මම කඩුලු 4ක් ලබාගන්නා විට ඔහු කඩුලු 5ක් දවාගත්තා. දෙවැනි ඉනිමේ මම කඩුලු 5ක් ලබා ගන්නා විට ඔහු කඩුලු 3ක් ලබා ගත්තා.ඒ වගේම පසුගියදා නිමාවුණු පාකිස්ථාන් ටෙස්ට් තරගයේ දීත් ඔහු ඉතාම හොඳින් පන්දු යවමින් දක්ෂතා පෙන්නුවා.මෙය අපේ රටේ ක්‍රිකට් ක්‍රීඩාවේ ඉදිරි දියුණුව හොඳ බව පෙන්වන්නක්.ඔව්. මගේ ගම පොල්ගහවෙල, වඩුවාව. තාත්තා පුංචිබණ්ඩාර හේරත්. දැන් වයස අවුරුදු 80ක් වෙනවා. CTB එ‍ෙක් රැකියාව කළේ. අම්මා රන්මැණිකේ හේරත්. ඇය ජීවතුන් අතර නැහැ. මගේ අයියා රුවන් හේරත්. අක්කා වජිරා හේරත්. ඇයත් ජීවතුන් අතර නැහැ.මගේ අයියා පාසලේ ක්‍රිකට් ක්‍රීඩා කළා. ඒ නිසා මටත් ආසාවක් තිබුණා ක්‍රිකට් ක්‍රීඩා කරන්න. ඒ එක්කම මුරලි බෝල් කරනවා බලන්නත් ආසයි. අරවින්ද සනත් අර්ජුන මේ අය බැට් කරනවා බලන්න ආසයි. ඒ ආසාව තමයි මාව ක්‍රිකට් ක්‍රීඩකයෙක් කළේ.මම මුලින්ම ගියේ පොල්ගහවෙල ශාන්ත බර්නදෙත් කනිෂ්ඨ විදුහලට. ඉන්පස්සෙ නාරම්මල මයුරපාද විදුහලට. එතැනින් කුරුණෑගල මලියදේව විදුහලට ගියා.මම මුලින්ම ක්‍රිකට් ක්‍රීඩා කළේ මයුරපාද විද්‍යාලයේදී. ඒ 88-89 වසරවල. 89 වසරේදී මම කුරුණෑගල මලියදේවයට ගියා. මට ඒ අවස්ථාව හිමිවුණේ ක්‍රිකට් නිසා.මම මයුරපාදයේ සෙල්ලම් කළේ 13න් පහළ කණ්ඩායමේ. එහිදී මලියදේව පාසලේ පුහුණුකරු රොහාන් වීරසූරිය මහතා මගේ හැකියාවන් දැකල මා ගැන හොයල තිබුණා. මයුරපාද විදුහලේ හිටපු විදුහල්පති සෙනෙවිරත්න මහත්මා, ක්‍රීඩා භාර ආචාර්ය තිලකරත්න මහත්මා මගේ අම්මා, තාත්තා සමඟ කතා කරල තිබුණා. ඔවුන් සියලු දෙනාගේම එකමුතුවක් නිසා තමයි මට මලියදේවයට යන්න අවස්ථාව ලැබෙන්නේ. ඒ එහි 15න් පහළ කණ්ඩායමට ක්‍රීඩා කරන්න.මම මුලින්ම වේගපන්දු යැවීම කළේ. ඒත් රොහාන් වීරසූරිය මහතා බලල මට කිව්වා දඟපන්දු යැවීම තමයි හරියන්නෙ කියලා. දඟපන්දු යැව්වොත් කවදා හරි සාර්ථක වෙන්න පුළුවන් කිව්වා. ඔහු එදා කියූ දේ හරියටම හරි කියලා අද මට තේරෙනවා.පාසල් ක්‍රීඩාවලදී දැක්වූ දස්කම් නිසා මට 17න් පහළ ජාතික පාසල් කණ්ඩායමට ඇතුළත් වෙන්න පුළුවන් වුණා. ඒ අනුව 1994 දී 17න් පහළ කණ්ඩායම සමඟ මැලේසියාවේ සංචාරයට යන්න මට අවස්ථාව ලැබුණා.ඉන් පස්සෙ වසර 4ක් පමණ පාසල් කණ්ඩායමේ ක්‍රීඩා කළා. 96, 97 වසරවල පාසල් කණ්ඩායමේ නායකත්වය දැරුවා. ඉන්පස්සෙ මම වයස 17, 18 දී පමණ කුරුණෑගල ක්‍රීඩා සමාජයටත් කුරුණෑගල තරුණ ක්‍රීඩා සමාජයටත් සම්බන්ධ වුණා. 23න් පහළ තමයි ක්‍රීඩා කළේ.රන්ජිත් මදුරසිංහ සහ අජිත් ඒකනායක මහත්වරු මට හුඟක් උපකාර කළා. පසුව කොළඹ කෝල්ට්ස්, එන්.සී.සී. ක්‍රීඩා සමාජවලට සම්බන්ධ වුණා. 1999 දී මුවර්ස් ක්‍රීඩා සමාජයට බැඳුණා. චන්දික හතුරුසිංහ තමයි එහි නායකයා වුණේ. එහිදී මම හුඟක් දේ ඉගෙන ගත්තා. එහි වසර 11ක් පමණ ක්‍රීඩා කරල දැන් ටැමිල් යූනියන් ක්‍රීඩා සමාජයට ක්‍රීඩා කරනවා.මගේ බිරිය සේනානි හේරත්. පුතා රනුග. එයාට වයස අවුරුදු 2යි. සේනානි හඳුනාගත්තෙ නෑදෑයකුගේ මාර්ගයෙන්. ඒක යෝජනාවක්. ඉන්පස්සෙ අපි ඇසුරු කළා. අවබෝධයෙන් විවාහ වුණා. ඒ නිසා ‍යෝජනාවකින් සිදුවුණු ආදර විවාහයක් කිව්වොත් හරි.මම ගෙදරට ආවාම හුඟක් ගෙදර දේ තමයි බලන්නෙ. මොකද ගෙදර ඉන්න, පුතා එක්ක බිරිය එක්ක ඉන්න තියෙන අවස්ථා අඩු නිසා.ඒත් ටීවී එකේ මැච් බලනවා. විශේෂයෙන් මගේ ක්‍රිකට් ජීවිතයට අවශ්‍ය නිදහස් පරිසරයක් නිර්මාණය කරන්න බිරිය ලොකු කැපකිරීමක් කරනවා. ඒකට ඇගේ දෙමවුපියන්ගෙනුත් විශාල සහයෝගයක් ලැබෙනවා.ඒ අතින් මම හරිම සතුටුයි. මම හරිම වාසනාවන්තයි.ඒ වගේම මම ක්‍රිකට් ක්‍රීඩාව ආරම්භ කරපු කාලෙ අපට හුඟක් අමාරුකම් තිබුණා. ඒත් අම්මයි තාත්තයි කොයි වෙලාවකවත් මට ක්‍රිකට් ක්‍රීඩාවේදී අඩුපාඩු තැබුවෙ නෑ. ඒ අමාරුකම් මට නොදැනෙන්න මගේ ක්‍රිකට් ක්‍රීඩාවට අවශ්‍ය හැම පහසුකමක්ම සලසා හොඳ මානසිකත්වයකින් යුතු වාතාවරණයක් සලසලා දුන්නා. අද මම මෙවැනි දුර ගමනක් ආවේ ඒ නිසා.මම මුලින්ම ඊස්ට් වෙස්ට් මාකටින් ආයතනයේ රැකියාව කළේ. එහි මතිවානන් මහතා ක්‍රීඩාවට හුඟක් අත දීලා තිබෙනවා. ඉන්පස්සෙ ජෝන් කීල්ස් ආයතනයේ සේවය කරල 2000 වසරේ සම්පත් බැංකුවේ රැකියාවට බැඳුණා. සම්පත් බැංකුවෙන් මගේ ක්‍රීඩාවට විශාල සහයෝගයක් ලබා දෙනවා. ඔවුන් මට අවශ්‍ය විදිහට පුහුණුවීම් වලට යන්න නිදහස දීලා තිබෙනවා. කිසිම බලපෑමක් නැති නිසා එය මට මානසික සහනයක්.ඒ වගේම T 20 ලෝක කුසලානය ජයග්‍රහණයෙන් පසුව මට උසස්වීමක් ලබා දුන්නා. දැන් මම සම්පත් බැංකුවේ ව්‍යාපාර සංවර්ධන කළමනාකරු තනතුර දරනවා.මුලින්ම කියන්න ඕන ක්‍රිකට්වලින් සමුගත්තට පස්සෙ පූර්ණකාලීනව සම්පත් බැංකුවේ රැකියාව කිරීමට කැපවෙනවා. ඒ අතර මගේ දැනුමෙන් රටේ ක්‍රිකට් ක්‍රීඩ‍ාවේ දියුණුවට කළ හැකි දේ කරන්න අවස්ථාවක් ලැබුණොත් කටයුතු කරනවා.මට හරිම සතුටුයි නායක ඇන්ජලෝ මා ගැන විශ්වාසය තැබීම ගැන. තරගාවලියකට පෙර ඔහු හොඳ සැලැස්මකින් ඊට මුහුණ දෙන්න සූදානම් වෙනවා. කණ්ඩායමේ ජ්‍යෙෂ්ඨයන්ගේත්, නවකයන්ගේත් හැකියා දක්ෂතා අනුව එය සැලසුම් කරමින් ඔහු අපූරුවට කණ්ඩායම මෙහෙයවනවා.ඔහු හොඳ නායකයෙක්. ඔහුට කණ්ඩායමේ හැමකෙනාගේම සහයෝගය ලැබෙනවා. එය රටකට, කණ්ඩායමකට හරිම වටිනවා.මම එක පාරක් ඇන්ජිගේ වාහනය අරගෙන පදවාගෙන ගිහින් තියෙනවා. ඔහු වාහනය විකුණනවා කියල තිබුණ නිසා මම ඒක බලන්න පොඩි ට්‍රයල් එකක් ගියා. ඒ සිදුවීම තමයි මම ඇන්ජිගේ කාර් එක ඉල්ලගෙන යනවා කියල පැතිරිලා තියෙන්නෙ.මීනඔව්. මම ජ්‍යොතිෂය විශ්වාස කරනවා. ඒත් එහි එල්ලී ඉන්නෙ නැහැ. ජීවිතයේ යම් සුබ කටයුත්තක් කරන කොට හොඳ වෙලාවක් බලා ජ්‍යොතිෂයට අනුව කටයුතු කරනවා.එහෙම කියලා තිබුණෙ නෑ. ඒත් මගේ වෙලාව බලවපු වෙලාවෙ මම කවදා හරි ක්‍රීඩාවෙන් හෝ ඉගෙනීමෙන් යම්කිසි විශිෂ්ට ජයග්‍රහණ ලබාගන්නා බව කිව්වා කියල අම්මා මට කියා තිබුණා. ඉඳුනිල් වීරරත්න කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=af1408243</link>
    <topic>බෙල්ලන්විල පෙරහර මංගල්‍යය ඇරැඹේ රන්දෝලි පෙරහර 30 වැනිදා</topic>
    <author>ආරිය රූබසිංහ</author>
    <content>බෙල්ලන්විල රජමහා විහාරස්ථානයේ 64 වන වාර්ෂික ඇසළ පුණ්‍යෝත්සවය හා පෙරහර මංගල්‍යය මෙවර අගෝස්තු මස 14 වන දිනෙන් ආරම්භව අගෝස්තු මස 30 වන දින රන්දෝලි පෙරහර ද අගෝස්තු මස 31 වන දින දිය කැපීමේ මංගල්‍යය හා දෙවියන්ගේ දානය පූජා කිරීමෙන් අවසන් වීමට නියමිතව ඇත.බෙල්ලන්විල රජමහා විහාරස්ථානය බොහෝ විහාරස්ථානයන්ට වඩා ඓතිහාසික වටිනාකමක් හිමි රාජ්‍ය අනුග්‍රහය ලැබූ විහාරස්ථානයකි. එසේම මෑත භාගයේ බිහිවූ උගත්, ධර්මධර, විනයධර, සංඝ පරපුරකට හිමිකම් කියන විහාරස්ථානයකි. “නම් පොතෙහි” ද සඳහන් වන තරමට බෙල්ලන්විල ග්‍රාමයට ද දීර්ඝ ඉතිහාසයක් හිමි වේ.බෙල්ලන්විල රාජමහා විහාරස්ථානයේ ප්‍රවර්ධනය, ප්‍රධාන වශයෙන් ඓතිහාසික යුගය, මධ්‍යතන යුගය හා නූතන යුගය වශයෙන් කාල පරිච්ඡේද තුනකට වෙන් කර දැක්විය හැකිය.බෙල්ලන්විල රාජමහා විහාරය අනුරාධපුර යුගයේ දේවානම්පියතිස්ස රජු හා සම්බන්ධ එතුමාගේ ද ගෞරවයට පාත්‍ර වූ විහාරස්ථානයක් බව සඳහන් කළ යුතුය.අනුරාධපුර යුගයේ දේවානම්පියතිස්ස රජතුමා විසින් ධර්මාශෝක රජතුමාගේ සහාය ද ඇතිව සඟමිත් තෙරණිය විසින් වැඩම කරවනු ලැබූ ශ්‍රී මහා බෝධින් වහන්සේ මහමෙවුනාවේ රෝපණය කිරීමෙන් අනතුරුව බෝ අංකුර සතළිසක් පැන නැඟුණු බවත්, ඒවා ලංකාවේ සතළිස් ප්‍රදේශයකට බෙදා හැර රෝපණය කළ බවත් කුරුණෑගල යුගයේ පැරකුම් රජුගේ ආරාධනයෙන් විල්ගම්මුල මහ තෙරුන් ලියූ බෝධි වංශය දක්වයි.එම බෝධි අංකුර සතළිසෙන් තිස්වන බෝධි අංකුරය රෝපණය කරනු ලැබූයේ බෙල්ලන්විල වන බව ද තවදුරටත් බෝධි වංශය සඳහන් කරයි. එය ශ්‍රී මහා බෝධින් වහන්සේගේ සිවුවන ඵලයෙන් හටගත් අංකුරයක් වන බව ද එහි ප්‍රකාශ වී තිබේ.පෘතුගීසි ආක්‍රමණයෙන් සිංහල රාජධානිය මහනුවර පිහිටුවීමත් සමඟ බෙල්ලන්විල විහාරස්ථානයේ ශ්‍රී විභූතිය විනාශ වී ගිය අතර එසේ ගතවූ අවුරුදු 200 කට අධික කාලසීමාව තුළ එම විහාරස්ථානය වල් බිහිවී තිබූ බව ද ප්‍රකාශ වේ.බෙල්ලන්විල රාජමහා විහාරයේ දෙවන යුගය ආරම්භ වනුයේ 19 වන සියවසේ මුල් භාගයේදීය. දීර්ඝ කාලයක් අප්‍රකටව පැවැතීමෙන් පසුව එය නැවත සොයා ගත් බව ද ජනප්‍රවාදයේ සඳහන් වේ. එම පුවත පූජ්‍ය පණ්ඩිත රද්දැල්ලේ පඤ්ඤාලෝක අනුනායක ස්වාමීන්ද්‍රයන් වහන්සේ විසින් බෙල්ලන්විල ලිපි සංග්‍රහය මඟින් ප්‍රකාශයට පත් කළ අතර එම ලිපියේ මෙසේ සඳහන්ව ඇත.“බෙල්ලන්විල සොයා ගැනීමේ කථා පුවත ද ආශ්චර්යමත්ය. දිනක් තෙන්ගොඩ ගෙදර ස්වාමින්ද්‍රයන් වහන්සේ පැපිලියානේ සුනේත්‍රාදේවී පිරිවෙණට එකල පැවැති ගමන් මාර්ගය වූ කටු ඇළ දිගේ ඔරුවකින් වඩිද්දී බෝධි රජයාණන් වහන්සේ පිහිටි වන ලැහැබ දෙසින් හේවිසි නාදයක් ඇසුණ බවත්, උන්වහන්සේ එතනට වැඩම කොට පිරික්සා බලන විට ඝන වන රොදින් වැසී දීප්තිමත්ව බබළන බෝධි රාජයාණන් වහන්සේ දක්නට ලැබුණ බවත් ඒ අනුව කාරණය තේරුම් ගෙන පූජනීය ස්ථානයක් බවට පත් කළ බවත් ජනප්‍රවාදයේ එයි.මේ පුවතේ සත්‍යතාව අද ද බෝධීන් වහන්සේගේ පවත්නා තෙද බල මහිමය ප්‍රකට කරයි. මේ අසිරිමත් හමුවීම දෙවියන්ගේ මෙහෙයවීමෙන් සිදු වූ බවත්, ඒ දේව බැල්ම දිනෙන් දින වඩ වඩාත් මෙම ස්ථානය කලඑළි කරන බවත්, බොහෝ දෙනාගේ විශ්වාසයයි.”බෙල්ලන්විල රාජමහා විහාරයේ නූතන යුගයේ සමාරම්භකයන් වහන්සේ ලෙස හැඳින්විය හැක්කේ සයවන විහාරාධිපතින් වහන්සේ වශයෙන් පත්වූ බෙල්ලන්විල ශ්‍රී සෝමරතන නායක ස්වාමින්ද්‍රයන් වහන්සේය.අති විශිෂ්ට නිර්මාණ ශක්තියක් උපතින් උරුම කරගෙන සිටි උන් වහන්සේ විසින් ඉදිකරවන ලද බුද්ධ මන්දිරය, දෙමහල් ධර්ම ශාලා මන්දිරය, ධාතු මන්දිරය, වාහල්කඩ ආදි නිර්මාණ සිංහල බෞද්ධයාගේ ප්‍රෞඪත්වය සංකේතවත් කරයි.බෙල්ලන්විලට පමණක් නොව මුළු මහත් ශ්‍රී ලංකාවටම අභිමානයක් වූ මෙම වාර්ෂික ඇසළ මහා පෙරහර 1950 වර්ෂයේ ආරම්භ කරනු ලැබූයේ ද ශ්‍රී සෝමරතන නායක ස්වාමින්ද්‍රයන් වහන්සේ විසිනි. උන් වහන්සේගේ සංවිධාන ශක්තිය හා අප්‍රතිහත ධෛර්යය හේතුකොට ගෙන කෙටි කලක් තුළ මෙම ඇසළ පෙරහර මහනුවර දළදා පෙරහරට පමණක් දෙවැනි වන පෙරහර බවට පත් විය.විහාරස්ථානයක පූජනීයත්වය මෙන්ම පොදු ජනයාගේ ආකර්ෂණීයත්වය ලබා ගැනීම සඳහා බුද්ධ මන්දිරය අතිශයින් වැදගත් වන බවට ජන විශ්වාසයක් පවතී. ඒ අනුව නාහිමිපාණන් වහන්සේ විසින් නිර්මාණය කරන ලද අතිශයින්ම කලාත්මක වූද, ගාම්භීර වූද, පූජනීය මහා බුද්ධ මන්දිරය බෙල්ලන්විල රාජමහා විහාරස්ථානය පොදු ජන ආකර්ෂණයෙහිලා විශේෂ බලපෑමක් ඇති කරන්නට හේතු වූ බව සිතිය හැකිය.මෙම බුද්ධ මන්දිරය ඉදිකිරීමේදී උන් වහන්සේ පොලොන්නරුවේ ජේතවනාරාමයෙහි සැලැස්ම කෙරෙහි විශේෂ අවධානයක් යොමු කළ බවට තහවුරු වී ඇත. තව ද උන්වහන්සේ 1969 දී භාරත දේශයට වන්දනාවේ වැඩම කළ අවස්ථාවේදී බුද්ධගයා විහාරය හා ඉසිපතනයේ මූලගන්ධකුටි විහාරය වැනි ශ්‍රේෂ්ඨ ස්ථානවලින් ලද ඉන්දියානු බෞද්ධ කලාව පිළිබඳ ආභාසය එක්තරා ප්‍රමාණයකට යොදා ගත් බව විහාරස්ථානයේ කරවා ඇති කැටයම් හා චිත්‍ර නිර්මාණ මඟින් පැහැදිලි වේ.ශ්‍රී සෝමරතන නායක ස්වාමින්ද්‍රයන් වහන්සේගෙන් අනතුරුව විහාරස්ථානයේ වර්තමාන යුගය ආරම්භ වූයේ උන්වහන්සේ විසින් පැවිදි කරන ලද ශිෂ්‍ය ස්වාමින්ද්‍රයන් වහන්සේලා වන, විහාරාධිපති බෙල්ලන්විල ධම්මරතන සිංගප්පූරුවේ ප්‍රධාන සංඝනායක හිමිපාණන් වහන්සේ, අති පූජ්‍ය මහාචාර්ය බෙල්ලන්විල විමලරතන අනුනායක ස්වාමින්ද්‍රයන් වහන්සේ හා ශාස්ත්‍රපති බොරලැස්ගමුවේ පේමරතන ස්වාමින්ද්‍රයන් වහන්සේ යන යතිවරයාණන් වහන්සේලා ගෙනි.බෙල්ලන්විල විමලරතන අනුනායක ස්වාමින්ද්‍රයන් වහන්සේ ලන්ඩන් විශ්ව විද්‍යාලයෙන් ආචාර්ය උපාධිය ලබා ආපසු විහාරස්ථානයට වැඩම කළ අවස්ථාවෙහි පැවැති පිළිගැනීමේ උත්සවයේදී ශ්‍රී සෝමරතන නායක ස්වාමින්ද්‍රයන් වහන්සේ ප්‍රකාශ කර ඇත්තේ “අද සිට මෙම විහාරස්ථානයේ සියලු කටයුතු ඔබ වහන්සේ භාර ගන්නා ලෙසත් දැන් මට කවර මොහොතක මිය ගියත් කම් නැතැයි” ද යනුවෙන්ය. ඒ ප්‍රකාශය මඟින් උන්වහන්සේ සිය ශිෂ්‍ය පුත්‍රයන් වහන්සේ පිළිබඳව කවර බලාපොරොත්තුවක්, විශ්වාසයක් තබා සිටියේ ද යන්න වටහා ගත හැකිය.විහාරාධිකාරී බෙල්ලන්විල විමලරතන අනුනාහිමිවිහාරාධිපති බෙල්ලන්විල ධම්මරතන හිමිගුරුදේවයන් වහන්සේ තමන් වහන්සේ කෙරෙහි තිබූ බලාපොරොත්තු සිතුවාටත් වඩා ඉහළින් මුදුන් පත්කරමින් මහාචාර්ය බෙල්ලන්විල විමලරතන අනුනායක ස්වාමින්ද්‍රයන් වහන්සේ, මේ වන විට ජාතික හා ජාත්‍යන්තර වශයෙන් සුවිශාල ආගමික හා සාමාජික මෙහෙවරක යෙදෙති. උන් වහන්සේ ලෝක සංඝ සම්මේලනයේ ලේඛකාධිකාරී තනතුර හොබවන අතර විවිධ ජාත්‍යන්තර බෞද්ධ සමුළු සම්මේලනයන්හි අප රට නියෝජනය කරමින් පුළුල් සේවයක් කරති.අද බෙල්ලන්විල රාජමහා විහාරස්ථානයේ ශ්‍රී විභූතිය පෙන්නුම් කරන සියලු ඉදිකිරීම්, අලංකාර පරිසරය ඇතුළු සියලුම නිර්මාණ විමලරතන ස්වාමින්ද්‍රයන් වහන්සේගේ සේවාවන් බවට සඳහන් කළ යුතුය.බාල පරපුර දහම් දැනුමෙන් සපිරි ආචාර සම්පන්න පිරිසක් බවට පත් කිරීමේ අරමුණින් උන්වහන්සේ දහම් පාසල කෙරෙහි විශේෂ අවධානයක් යොමු කර ඇත. ඒ අනුව දහම් පාසල සඳහා දෙමහල් ගොඩනැඟිලි දෙකක් ඉදිකර ඒ සඳහා අවශ්‍ය සියලු භාණ්ඩ සපයා ඇති අතර දහම් පාසලේ දරුවන්ට අවශ්‍ය ඇඳුම් පැලඳුම්, පොත් පත් ආදිය ද පරිත්‍යාග කරති.එසේම බෙල්ලන්විල ගමෙහි සියලු සිසු දරුවන්ට ද පොත්පත් ලිපි ද්‍රව්‍ය, පාසල් බෑග් ආදිය සෑම වර්ෂයකම පිරිනමන අතර, උසස් අධ්‍යාපනය ලබන අඩු ආදායම්ලාභි දරුවන්ට මාසික ශිෂ්‍යත්වය ද පිරිනැමේ.මෙම ප්‍රජා සේවය හා ආගමික සේවය පවත්වාගෙන යාම සඳහා නව දායක සභාව, ශ්‍රී බෝධිරාජ කුළඟන සමිතිය, තරුණ බෞද්ධ සංවිධානය, තරුණ බෞද්ධ සංසදය, ප්‍රජා සංවර්ධන පදනම යන මේ සියලු සංවිධාන ගෞරවනීය අනු නායක ස්වාමින්ද්‍රයන් වහන්සේ විසින් පිහිටුවන ලදී.මෙම සියලු සංවිධානයන් ගෙන් උන්වහන්සේ සිය සේවාව යොමු කර තිබෙනුයේ ගමෙන් විහාරස්ථානයට නොව විහාරස්ථානයෙන් ගමට යන උදාර සංකල්පය පදනම් කොට ගෙනය. එම සංකල්පය වඩාත් ප්‍රායෝගිකව ක්‍රියාවට නංවන අයුරු උන්වහන්සේ විසින් පිහිටුවන ලද නව දායක සභාව විසින් ගත වූ දස වසර පුරා සිදුකරන ලද බව ඉදිරියේදී ප්‍රකාශ වන සේවාව මඟින් ඔබට මැනවින් වටහාගත හැකි වනු ඇත.මේ සියලු ප්‍රජා සත්කාර සේවා මෙන්ම වාර්ෂිකව පවත්වනු ලබන පෙරහර මංගල්‍යය ඉතා සාර්ථකව පැවැත්වීම ප්‍රශංසා කටයුතුය.බෙල්ලන්විලටම විශේෂිත වූ සම්ප්‍රදායක් අනුගමනය කිරීම මඟින් පෙරහරේ ප්‍රෞඩත්වය ආරක්ෂා කර ගැනීමට කටයුතු යොදා ඇත්තේ ගරුතර විමලරතන අනුනායක හිමිපාණන් විසින් පත්කරන ලද ඉතා ක්‍රියාශීලී ඇසළ පෙරහර කමිටුව මඟිනි.බෙල්ලන්විල විමලරතන මහා යතිවරයාණන්ගේ ඥානාන්විත මඟ පෙන්වීම මත විහාරස්ථානයෙන් සිදුකරන සියලු කටයුතු, ඔබගෙන් පන්සලට නොව පන්සලෙන් ඔබට යන තේමාව යටතේ බව කිව යුතුය. මේ සඳහා විහාරස්ථානයේ දායක සභාව ද මහා පරිත්‍යාගයකින් යුතුව කටයුතු කරමින් ගරුතර නායක හිමිපාණන්ට සහාය වේ.විවිධාකාර ප්‍රජා සත්කාර සේවා බෙල්ලන්විල විහාරස්ථානය මඟින් සිදු කරනු ලබන්නේ හුදෙක් ජන සුබ සාධනය සඳහාම මිස කිසිඳු සම්මාදමක් හෝ මුදල් ඉපයීමේ අරමුණින් නොවේ.බෙල්ලන්විල ඇසළ මහා පුණ්‍යෝත්සවය හා පෙරහර මංගල්‍යය මෙවර ද චිරාගත සම්ප්‍රදානුකූලව අති උත්කර්ෂවත්ව පැවැත්වීමට ගරුතර බෙල්ලන්විල විමලරතන හිමිපාණන්ගේ මඟපෙන්වීම මත හා කම්කරු සබඳතා අමාත්‍ය ගාමිණි ලොකුගේ මහතාගේ අනුශාසකත්වයෙන් යුතු පෙරහර කමිටුව මඟින් සියලු කටයුතු සූදානම් කර ඇත.ඒ අනුව අගෝස්තු 24 - 27 මල් පෙරහර ද, 28 පාවාඩ පෙරහර ද, 29 රන් සිවිල් පෙරහර ද, 30 රන්දෝලි මහා පෙරහර ද, 31 දිය කැපීම හා දේව දානය ද පැවැත්වෙනු ඇත.ආරිය රූබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=af1408244</link>
    <topic>විද්වත් වෘත්තිකයන් හතළිස් හත් දෙනෙක් හමුදාවට</topic>
    <author>දයා ඩී. ෆොන්සේකා</author>
    <content>ශ්‍රී ලංකා ස්වේච්ඡා බළසේනාවේ සේනා විධායක මේජර් ජෙනරාල් ලලිත් දවුලගලජූලි මස 21 වෙනිදා යුද හමුදා ස්වේච්ඡා බළසේනාවට විශේෂ දවසක් විය. ඒ වසර ගණනාවකට පසුව එකම මානුෂීය මෙහෙයුම ජයගෙන ත්‍රස්තවාදය මුළුමනින් ම පරාජය කිරීමෙන් අනතුරුව පළමුවරට ශ්‍රී ලංකාවේ විද්වත් වෘත්තිකයන් ස්වේච්ඡා බළසේනාවට බඳවා ගෙන පුහුණුව ඇරැඹීමයි‍.ඇත්තටම ශ්‍රී ලංකා යුද හමුදාව මුලින් ම පටන් ගන්නා ලද්දේ එවකට රටේ සිටි විවිධ වෘත්තිකයන් හමුදාවට බඳවා ගැනීමෙනි.එකල රටේ යුද්ධයක් නොපැවති නිසා ස්ථිර යුද හමුදාවක සේවයක් රටට අවශ්‍ය නොවුණි. ඒ නිසා එවකට ශ්‍රී ලංකාවේ පළමුවන අගමැති මහාමාන්‍ය ඩී.එස්. සේනානායක, අගමැති ජෙනරාල් ශ්‍රීමත් ජෝන් කොතලාවල, ජෙනරාල් අනුරුද්ධ රත්වත්තේ, මේජර් ඊ.ඒ. නුගවෙල කර්නල් සී.ඒ. ධර්මපාල, මේජර් මොන්ටේගු ජයවික්‍රම ප්‍රධාන කොට ඇති බොහෝ වැවිලිකරුවෝ ස්වේච්ඡා බළසේනාවේ විවිධ තනතුරු දරමින් රටට සේවය කළහ.ඔවුන් සිවිල් කටයුතු එසේ ම සිදු කරමින් සිටිය දී තම දැනුමෙන් හා අත්දැකීමෙන් යුද හමුදාව පෝෂණය කළ අතර අවශ්‍ය විටෙක දී යුද හමුදාවට සිය දායකත්වය සැපයූහ.එහෙත් සියල්ල වෙනස් වූයේ ප්‍රභාකරන්ගේ කුරිරු ත්‍රස්තවාදය රට වෙලා ගැනීමට පටන් ගැනීමත් සමඟ ය.” 1983 න් පසුව මේ සියල්ල වෙනස් වුණා. සියලුම යුද හමුදා සාමාජිකයන් සක්‍රීයව යුද හමුදාවට එක්වීමේ අවශ්‍යතාවය මතු වුණා‍. ඒ නිසා යුද හමුදාව හමුවේ ඇති අභියෝගය වැඩි වුණා. ස්වේච්ඡා සේවය අතහැරි සියලු දෙනා ම සතුරා පරාජය කිරීමට එක් වුණා.වසර ‍තිහක් යුද්ධ කොට ත්‍රස්තවාදය පරාජය කළ පසුව යුද හමුදාව ඉදිරියේ පැන නැංගේ වෙනස් අභියෝගයක්. ඒ සංවර්ධන සංග්‍රාමය. හමුදාවට වැවිලි කර්මාන්තය, ගොඩනැඟිලි නිර්මාණය, මාර්ග සංවර්ධනය වැනි නොයෙකුත් කටයුතු භාර වුණා.ඒ සඳහා අපට විවිධ වෘත්තිකයන් අවශ්‍ය ය. ඒ නිසා ආරක්ෂක ලේකම් ගෝඨාභය රාජපක්ෂ මහතාගේ සංකල්පයක් අනුව යුද හමුදාපති ලුතිනන් ජෙනරාල් දයා රත්නායක මහතාගේ උපදෙස් පරිදි යළිත් ශ්‍රී ලංකා ස්වේච්ඡා බළසේනාව පුළුල් කරන්නට සිදුවුණා.අප දිවයිනේ විවිධ වෘත්තීන් හි නිපුණතාවයක් ඇති වෘත්තිකයන් ගෙන් යුද හමුදා ස්වේච්ඡා බළසේනාවට අයදුම්පත් කැඳවූවා. ලද අයදුම්පත් 500 කින් තෝරාගත් හතළිස් හත් දෙනෙකුට අප දැන් පුහුණුවීම් දෙනවා.”ඒ කණ්ඩායමේ විශේෂඥ වෛද්‍යවරුන්, ඉංජිනේරුවරුන්, කෘෂි කාර්මික නිලධාරීන්, රේගු නිලධාරීන්, නීතිවේදීන්, අධ්‍යාපනවේදීන්, ගෘහ නිර්මාණ ශිල්පීන්, ආයුර්වේද වෛද්‍යවරුන්, වැවිලිකරුවන්, ගණකාධිකාරිවරුන්, මාධ්‍යකරුවන්, ගුවන් ප්‍රවාහන නිලධාරීන් පිරිසක් ඉන්නවා. අප මේ වනවිට ඔවුන් සියලු දෙනා ම දියතලාවේ පුහුණු කරගෙන යනවා.”අපට මේ තොරතුරු ප්‍රකාශ කළේ ශ්‍රී ලංකා ස්වේච්ඡා බළසේනාවේ සේනා විධායක මේජර් ජෙනරාල් ලලිත් දවුලගල මහතා ය.“අපට මේ වෘත්තීයවේදීන් ර‍ෙට් සංවර්ධනය සඳහා දැන් ඍජුව දායක කරගත හැකියි. ඔවුන් අතර ඉන්නා දක්ෂ ඉංජිනේරුවරුන් ගෘහ නිර්මාණ ශිල්පීන් මෙන් ම වෛද්‍ය වෘත්තිකයන්, නීතිවේදීන් රටේ සංවර්ධනයට හා ඉදිරි ගමනට දායක කර ගැනීම පහසු ය. හේතුව ඔවුන් දැන් යුද හමුදා සාමාජිකයන්.අප ඔවුන්ට මසක පුහුණුවක් ලබාදුන්නා. එහිදී ඔවුන් විවිධ වයස් මට්ටමේ ඉන්නා නිසා ඔවුන්ට දැඩි පුහුණුවක් මෙන් ම විවිධ ආයුධ හැසිරවීම පිළිබඳ පුහුණුවක් දෙන්නේ නැහැ. යුද හමුදාවත්, යුද හමුදාවේ ක්‍රියාකාරිත්වයත් පිළිබඳ සාමාන්‍ය දැනීමක් හැදිනීමක් ඔවුන්ට ලබා දෙනවා.ඒ මගින් ඔවුන්ට යුද හමුදාවත් සමඟ කටයුතු කිරීම පහසු වෙනවා. ඔවුන්ගේ උපදේශනය අපි හොඳින් අගය කරනවා. ඒ විශේෂඥ වෛද්‍යවරුන්, දන්ත වෛද්‍යවරුන් හා වෙනත් වෛද්‍යවරුන් අපට යුද හමුදාවේ සේවා සඳහා ලබාගත හැකියි. යුද හමුදා රෝහලේ කටයුතු වලට දායක කරගත හැකියි.වතු පාලකයන් යුද හමුදාව විසින් කරගෙන යන වැවිලි ක්ෂේත්‍රයට සම්බන්ධ කරගත හැකියි. අප තෝරා ගත් පළමු කණ්ඩායම අපට අවශ්‍ය විවිධ වෘත්තිකයන්ගෙන් තෝරාගත්තේ ඒ නිසයි. අපට දැන් රට ගොඩනැඟීමේ මහත් සංග්‍රාමයකට යොමුවන්නට තියෙනවා. මේ වෘත්තිකයන් එයට සහාය දේවි.”මේජර් ජෙනරාල් ලලිත් දවුලගල මහතා යළිත් අවධාරණය කෙළේ ය.“ඇත්තටම වෘත්තිකයන් යුද හමුදා ස්වේච්ඡා බළකායට පිහිටුවීම යුද හමුදාවට අමතර ශක්තියකි. එහිදී අපට පෙනී ගිය විශේෂ කරුණක් වූයේ මේ ‍බඳවාගත් පළමු වන 47 දෙනා අතර සියලු ම ජාතීන් නියෝජනය කරන විද්වත් වෘත්තිකයන් මෙන් ම සමාජයේ ප්‍රධාන වෘත්තීන්ට අයත් වෘත්තිකයන් සිටින බවයි.මේ වෘත්තිකයන් අතරින් අපට හමුදා ජාතික විෂ තොරතුරු මධ්‍යස්ථානයේ ප්‍රධානී දියවැඩියා හා කායික රෝග විශේෂඥ වෛද්‍ය වරුණ ගුණතිලක මහතා පැවසුයේ මෙවැනි අදහසකි.“මා වසර 20 ක පමණ සිට වෛද්‍ය වෘත්තියේ නියැළෙති. මේ යුද හමුදා ස්වේච්ඡා බළසේනාවට බැඳී රටට සේවය කරන්නට ලැබුණු අවස්ථාව මා අගය කොට සළකනවා. අප ලැබූ කුසලතාව රට වෙනුවෙන් යුද හමුදාව වෙනුවෙන් කැප කිරීමට මා කැමැතිය. අප සමඟ සිටින වෘත්තිකයන් ගේ හැකියාවන් විවිධයි. ඔවුන්ගේ හැකියාවන් රටේ යහපත වෙනුවෙන් ලබාගැනීම වැදගත්.අපට මේ පුහුණුව හරියට වටිනවා. යුද හමුදාව යනු කුමක්දැයි වටහා ගැනීමට අපට එයින් අවස්ථාව ලැබුණා. අප ඉතා සතුටින් මේ පුහුණුව සිදු කරන්නේ. ප්‍රධානම වටිනාකම තමයි යුද හමුදා කාර්යයන් පිළිබඳව අවබෝධයක් ලබා ගැනීම. මං ම‍ගේ වෛද්‍ය වෘත්තියට අමතරව යුද හමුදා සේවයටත් සතුටින් කැපවෙනවා. විශේෂඥ වෛද්‍ය වරුණ ගුණතිලක මා සමඟ කීය.මේ වැඩ සටහන හඳුන්වන්නේ ‘අපි ආමි’ යනුවෙනි. ‘අපි ආමි’ වැඩසටහන යටතේ ස්වේච්ඡා බළසේනාවට බඳවා ගත් පළමු කණ්ඩායමක් ලද ‍අත්දැකීම් මීළඟ කණ්ඩායම බඳවා ගැනීමේදී ප්‍රයෝජනවත් වනු ඇතැයි අප සමඟ කීයේ දැනට දියතලාවේ පුහුණු වන ශ්‍රී ලංකා රේගුවේ මධ්‍යම විමර්ශන අංශයේ රේගු අධිකාරි නීතිඥ පීටර් ගුණවර්ධන මහතා ය.“මා ලද නීතිමය දැනුම පසුබිම තුළින් ශ්‍රී ලංකා යුද හමුදාවට යම් සේවයක් කරන්නයි මා ශ්‍රී ලංකා ස්වේච්ඡා බළසේනාවට බැ‍ඳෙන්නට අදහස් කළේ. මා ශ්‍රී ලංකා රේගුවේ නීතිවේදියෙකු ලෙසත් සේවය කොට තිබෙනවා. යුද හමුදාව මානුෂීය මෙහෙයුම අවසන් ‍කළ පසු ඔවුන්ට සිවිල් කටයුතු සඳහා බොහෝ අභියෝගවලට මුහුණ දෙන්නට සිදුවුණා.ගොඩනැඟිලි නිර්මාණය ප්‍රවාහනය ගොවිතැන වගේ සිවිල් කටයුතුවල යෙදෙන කොට හමුදාවට විවිධ වෘත්තිකයන්ගේ සේවය අවශ්‍යයි. ඒ සඳහා සහාය වීමටයි විවිධ වෘත්තිකයන් ගෙන් සැදුම් ලත් අප කණ්ඩායම සූදානම් වන්නේ. ඒ වගේ ම ත්‍රිවිධ හමුදාව අප වෙනුවෙන් බොහෝ කැපකිරීම් සිදුකළා. ඒ නිසා අප ඒවාට ප්‍රතිඋපකාර කළ යුතුයි. අප ඒ තත්ත්වය වටහා ගෙන ඉන්නවා‍. ඒ නිසා අපේ වෘත්තීය අත්දැකීම් හමුදාව වෙනුවෙන් කැප කරනවා.මෙය මගේ පමණක් නොවෙයි. මෙයට සහභාගිවූ වෘත්තිකයන් සියලු දෙනාගේ ම අදහසයි.”රේගු අධිකාරි පීටර් ගුණවර්ධන මහතා කීය. මෙවර යුද හමුදා පුහුණුව පිළිබඳව කතා කළ ඒ මහතා කීයේ මෙය සියයට සියයක් ම යුද හමුදා පුහුණුවක් නොවන බවයි.“මෙය පළමුවන වැඩසටහන නිසා ටිකක් අඩුපාඩුකම් තිබුණට ඒවා ද හදාගෙන ඉදිරි පුහුණු වැඩසටහන් තවත් වඩාත් හොඳින් සිදු කළ හැකිවේවි.මේ පුහුණුව අවතක්සේරු කරන්නට බැහැ. මෙහිදී පුද්ගලයාගේ දේශපාලන මතය අභිබවා පොදු මතය ඉස්මතු වෙනවා. වෘත්තිකයන් වශයෙන් අපටත් අප වෙනුවෙන් ජීවිත පූජා කරමින් රට ආරක්ෂා කළ යුද හමුදාව ගැන අදහසක් ලබා ගැනීමට මේ පුහුණුව ප්‍රමාණවත් වුණා.ස්වේච්ඡා බළසේනාවට බැඳි රටට සේවය කරන්නට සැදී පැහැදී පුහුණුව ලබන තවත් අයෙකු වුණේ නාරා ආයතනයේ විද්‍යාඥයකු වන ඇම්. ඈපාසිංහ මහතාය. ඒ මහතා තමා ලද විද්‍යා දැනුමෙන් ශ්‍රී ලංකා යුද හමුදාවේ ස්වේච්ඡා බළසේනාව හරහා රටට සේවයක් කිරීම තම අරමුණ බව කීය.“මගේ ක්ෂේත්‍රය විශේෂයෙන් ම කෘෂිකර්මය. අද කෘෂිකර්මය හරහා රටට විදේශ විනිමය ලැබෙනවා. ශ්‍රී ලංකා යුද හමුදාව ද දැන් වගා සංග්‍රාමයක යෙදී සිටිනවා. විශේෂයෙන් ම නැ‍ඟෙනහිර පළාත පසුබිම් කොට කෙරෙන ඒ ගොවිතැන් කටයුතු වලටත් ‍රටේ ධීවර සම්පත නඟා සිටුවීමටත් මගේ දැනුම ලබා දෙන්නට මා බලාපොරොත්තු වෙනවා.” ඈපාසිංහ මහතා කීය. මංජුල කාරියප්පෙරුම මහතා හොරණ වැවිලි සමාගමේ ප්‍රධාන පරිපාලන නිලධාරියාය. ඔහු දැන් රටේ සංවර්ධනයට අතහිත දීම් වස් ස්වේච්ඡා බළසේනාවට බැඳී පුහුණුව ලබා සිටී.“වැවිලි ක්ෂේත්‍රයේ මගේ 31 වසරක දැනුම හරහා යුද හමුදාවට ශක්තියක් ලබාදීම මගේ අරමුණය. යුද හමුදාවට බැඳීමට මට කුඩා කල සිටම ආශාවක් තිබුණා. ඒත් මට යුද හමුදාවට තරුණ වයසේදී බැ‍ඳෙන්නට බැරි වුණා. මට අද ඒ අවස්ථාව උදාවුණා. මට සතුටුයි.”මංජුල කාරියප්පෙරුම මහතා කීය.මහනුවර ප්‍රාදේශීය මාර්ග සංවර්ධන අධිකාරියේ නියෝජ්‍ය සාමාන්‍යාධිකාරි ඩබ්.ඇම්.අයි.එස්.කේ. විජේකෝන් මහතා සිවිල් ඉංජිනේරුවරයෙකි. ඔහු අද යුද හමුදා ස්වේච්ඡා බළසේනාවට බැඳී සිටී.“අද යුද හමුදාව බොහෝ ගොඩනැගිලි හා මාර්ග ඉඳිකිරීම්වල යෙදී සිටිනවා. 30 අවුරුදු යුද්ධය අවස්ථාවේදී අපට හමුදාවට උදව් කරන්න ලැබුණේ නැහැ. දැන් ඒ අවස්ථාව ලැබී තියෙනවා.”ස්වේච්ඡා බළසේනාවට බැඳී පුහුණුව ලැබූ අය ඇම්.කේ.පී. ඉලංගසිංහ මහතා අධ්‍යාපන අමාත්‍යාංශයේ අධ්‍යක්ෂක වරයෙකි.“මං නීතිඥයෙක්. මට පුළුවන් යුද හමුදාවට නීතිමය කටයුතු අතින් උදව් කරන්න. මා යුද හමුදා පුහුණුව ලැබුවේ සතුටින්.” ඒ මහතා කීය.මේ සියලු වෘත්තිකයන් අතර යුද හමුදාවට එක්වූ මාධ්‍යවේදී හුද කීපදෙනෙක් සිටී. ස්වාධීන රූපවාහිනියේ වැඩසටහන් නිෂ්පාදක සරත් කුමාර පෙරේරා ද ඒ අතරින් එක් අයෙකි.“රජය විසින් ගෙනයන සංවර්ධන ක්‍රියා පිළිවෙත විශිෂ්ටය. මං හිතනවා යුද හමුදාවට බැඳිමෙන් මට ම‍ගේ අත්දැකීම් මඟින් රටට විශාල සේවයක් කළ හැකි වෙයි කියා. මේ අවස්ථාව ලැබුණම මට සතුටුයි.” සරත් කුමාර මහතා කීය.ආයුරේවේද වෛද්‍යවරයකු වන ගාල්ලෙ දමිත ප්‍රවීන් උයන්ගොඩ මහතා ද ශ්‍රී ලංකා යුද හමුදාවේ ස්වේච්ඡා බළසේනාවට බැඳී ඇත්තේ ඉතා සතුටිනි.“මෙය රටට සේවය කරන්නට ලැබුණු මහඟු අවස්ථාවක්. අප සමඟ බොහෝ හොඳ වැදගත් වෘත්තිකයන් එකතුවී සිටිනවා. රටට ආඩම්බර‍යක් ගෙන දුන් බොහෝ විශිෂ්ටයන් ඉස්සර ස්වේච්ඡා බළසේනාවේ හිටියා. එහි සාමාජිකයකු වීම මට ආඩම්බරයක්.”අප සමඟ කතා කළ සෑම වෘත්තිකයකුම කතා කළේ ස්වේච්ඡා බළසේනාවට බැඳීම පිළිබඳව ගෞරවය මුසු සතුටකිනි.ස්වේච්ඡා බළසේනාවට බැඳුණු පළමු කණ්ඩායමේ හතලිස් හත්දෙනා අතර තවත් අපට කතා කළ නොහැකිවූ බොහෝ වැදගත් වෘත්තිකයෝ වූහ.ඔවුන් සියලු දෙනා සමඟම අපට නොකළ නොහැකි වුවත් ඔවුන් සියලු දෙනාම ස්වේච්ඡා බළසේනාවට බැඳී ඇත්තේ රටට ජාතියට ඇති ආදරය නිසාය. ඔවුන් සියලු දෙනාම යුද හමුදාවට කැමතිය.බොහෝ දෙනාගේ මතය වූයේ මේ පුහුණුව ඉතා වටිනා එකක් බවය. ක්‍රමානුකූලව වැඩ කිරීම මෙන් ම විනය ද මේ පුහුණුවේ වැදගත්ම අංගයකි.“ඇත්තටම අපට හොඳ පුහුණු වෘත්තිකයන් අවශ්‍යය. මේ පුහුණුව මඟින් ඔවුන් හමුදාවටත් රටටත් සේවයක් කරාවි. අපට අවශ්‍ය මේ වෘත්තිකයන් ගේ දැනුම හා අත්දැකීම් මඟින් ඔවුන් සංවර්ධන සංග්‍රාමයටත් දායක කර ගැනීමයි. සිය රටට ජාතියට සේවය කිරීම මේ කොයි කාගේත් බලාපොරොත්තුවයි.අපට යළිත් අවධාරණය කළේ ශ්‍රී ලංකා යුද හමුදාවේ ස්වේච්ඡා බළ සේනාවේ සේනා විධායක මේජ් ජෙනරාල් ලලිත් දවුලගලය.මේ ස්වේච්ඡා හමුදාවේ වෘත්තියවේදීන්ට යුද හමුදාවෙන් ස්ථිර පඩියක් නොගෙවන අතර ඔවුන්ට සක්‍රීය සේවයක් කිරීමට අවස්ථාවක් ලදහොත් ඒ සඳහා විශේෂ දීමනාවක් පමණක් ගෙවන බැවින් මොවුන් බඳවා ගැනීමේදී යුද හමුදාවට අතිරේක වියදමක් ද වැය නොවීම තවත් විශේෂයකි. ජාතියේ අවශ්‍යතාවය අනුව ඔවුන් සේවයට කැ‍පවෙනු ඇත.මොවුන් සියලු දෙනා ඊයේ සිය පුහුණුව නිමා කොට පිටව යන්නට නියමිතව තිබිණ.දයා ඩී. ෆොන්සේකාඡායාරූප - යුද හමුදා ස්වේච්ඡා බළසේනා මාධ්‍ය අංශයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=af1408245</link>
    <topic>සිව දෙවියො අපේ රටේ</topic>
    <author>නුවන් ගන්කන්ද</author>
    <content>මෑතක් වන තුරු සැලකුණේ මෙරට වැදි ජනතාව සිටින්නේ ඌව පළාතේ ගම්මාන කිහිපයක පමණක් බවටය. එහෙත් මීට වසර කිහිපයකට පෙර මඩකලපුව හා ත්‍රිකුණාමලය යන දිස්ත්‍රික්ක වලින් මුහුදු වැදි ජනතාව හඳුනා‍ගැනීමත් සමඟ එම මතය වෙනස් විය. සිළුමිණ පුවත්පත පසුගියදා මෙරට ආදිවාසී අධ්‍යයන ඉතිහාසයේ ප්‍රථම වරට වන්නි පළාතේ වැදි ජනතාව සිටින්නේ දැයි ග‍ෙව්ෂණයක යෙදුණේය. ඉකුත් සතියේ දී අප හෙළි කළේ වන්නියේ වැද්දන් වෙනුවෙන් පෙනී සිටින ඒ.එන්.ජී. දේවවිනයාගම් නම් සමාජ ක්‍රියාකාරිකයකු පිළිබඳවය. මෙවර ඔහු පසුගිය ලිපියේ දී පළ කළ අදහස් කිහිපයක් පිළිබඳව වැඩිදුරටත් සාකච්ඡා කරනු ලැබේ.වන්නියේ ආදිවාසීන් වෙනුවෙන් දේශපාලන පක්ෂයක් හදන්නට ගොස් කොටි ත්‍රස්තවාදීන්ගේ උදහසට ලක්වූ ඒ.එන්.ජී.දේවවිනයාගම්ට සිංහල නොහැකිය. එහෙත් ඉංග්‍රීසි යම් දුරකට භාවිත කළ හැකිය. ඔහු ඉකුත් සතියේ දී පළ කළ අදහස් හා තොරතුරු අතර සිංහල අප සම්මතව පිළිගන්නා සමහර මතවලට වෙනස් අර්ථකථන ද වේ.උදාහරණයක් ලෙස ඔහු බිහිවූ වන්නියේ ජනශ්‍රැතියට අනුව කුවේණියගේ රාජධානිය තිබී ඇත්තේ වර්තමාන පේදුරුතුඩුව ආශ්‍රිතවය. අප පිළිගන්නා පරිදි තම්මැන්නාවේ (වර්තමාන පුත්තලම දිස්ත්‍රික්කයේ කුදිරමලේ තුඩුව ආශ්‍රිතව) නො‍ෙව්. විජය ගොඩ බැස ඇත්තේ ද තම්මැන්නාවට නොව පේදුරුතුඩුවටය. කුවේණියගේ මාලිගාව පිහිටා තිබී ඇත්තේ පේදුරුතුඩුව ආශ්‍රිතව ‘මායක්කායි’ නම් ස්ථානයකය.මේ තොරතුරු විමසන විට මා හට මතක් වූයේ වරක් වෘත්තීය සගයින් දෙදෙනකු වන දැනට ඉරුදින පුවත්පතේ සේවය කරන ප්‍රවීණ මාධ්‍යවේදී ක්‍රිෂ්ණ විජේබණ්ඩාර හා දැනට දිවයින පුවත්පතේ සේවය කරන ප්‍රවීණ මාධ්‍යවේදී ජානක ලියනාරච්චි ලබා දුන් තොරතුරකි.යාපනයේ කන්දරෝඩෙයි (කදුරුගොඩ විහාරය) පුරාවිද්‍යා භූමියේ සිදු කළ පුරාවිද්‍යා කැනීම් බිමක් මීට වසර කිහිපයකට පෙර ආචාර්ය ශිරාන් දැරණියගල, පුරාවිද්‍යා දෙපාර්තමේන්තුවේ නිලධාරීන් පිරිසක් හා යාපනය විශ්වවිද්‍යාලයේ ඉතිහාසය හා ‍පුරාවිද්‍යා අංශයේ ජ්‍යෙෂ්ඨ ආචාර්යවරු පිරිසක් එක්ව නිරීක්ෂණය කළහ. මේ අවස්ථාවට ක්‍රිෂ්ණ හා ජානක ඇතුළු මාධ්‍යවේදීහු පිරිසක් ද එක්ව සිටියහ.මේ නිරීක්ෂණය අතරතුරදී යාපනය විශ්වවිද්‍යාලයේ ආචාර්යවරු දෙදෙනකු ප්‍රකාශ කර ඇත්තේ ආදි මානවයකු වන හෝමෝ ඉරෙක්ටස් මානවයා යාපනයේ වාසය කළ බවට සාධක තිබෙන බවය.මේ තොරතුර හෙළි කර ඇත‍්තේ මහාචාර්ය ක්‍රිෂ්ණරාජා හා මහාචාර්ය පුෂ්පරත්නම්ය. එය ඇසීමෙන් ආචාර්ය ශිරාන් දැරණියගල හා පුරාවිද්‍යා දෙපාර්තමේන්තුවේ නිලධාරීහු පුදුමයට පත්ව ඇත.ඊට හේතුව හෝමෝ ඉරෙක්ටස් ආදි මානවයා ශ්‍රී ලංකාවේ වාසය කළ බවට එතෙක් සාධක නොතිබූ බැවිනි. එබැවින් ඔවුන්ගේ ඉල්ලීම පරිදි යාපනය විශ්වවිද්‍යාලයේ ආචාර්යවරු ඔවුන්ව එම සාධක හමුවූ බව කියන ස්ථානයට කැඳවාගෙන ගොස් ඇත. එය පේදුරුතුඩුවේ ‘මායක්කායි’ නම් ගම්මානයයි. දේවවිනයාගම් ජනශ්‍රැතියට අනුව කුවේණිය හෙවත් මවුයකින්න වාසය කළ බව පැවසුවේ මෙහිය.එපමණක් නොවේ යාපනය විශ්වවිද්‍යාලයේ ආචාර්යවරු මායික්කායි ගමේ හෝමෝ ඉරෙක්ටස්ගේ සාධක හමුවූ ස්ථානය වෙත යන අතරතුර ඒ අසලම නිවාස සමූහයක් පෙන්වා ප්‍රකාශ කර ඇත්තේ එහි ජීවත්වන ජනතාව ඉපැරැණි ආදිවාසී සම්භවයක් සහිත පිරිසක් බවය.හුණු ගල් ගුහාවහේමෝ ඉරෙක්ටස්ගේ සාධක හමුවූ බව කියන ස්ථානයවර්තමානයේ ඔවුන් කුල හීනයන් ලෙස කොන්වූ ජීවිතයක් ගෙවන බව ද ඔවුන් දෙදෙනා ප්‍රකාශ කර තිබුණි. දේවවිනයාගම් ද මායක්කායි හි ජීවත්වන මේ ජන කොටස පිළිබඳව අප සමඟ පැවසුවේ මීට දසවසරකට පෙරය.පසුගිය දිනෙක යාපනය නාගදීප රජමහා විහාරාධිපති පූජ්‍ය නවඳගල පදුමකිත්ති හිමියන් සමඟ අපි මායක්කායි සොයා ගොස් හෝමෝ ඉ‍ෙරක්ටස් මානවයාගේ සාධක හමුවූ බව පැවසෙන ස්ථානය වෙත ගියෙමු. තැනිතලා භූමි දර්ශනයක් වන යාපනය අර්ධද්වීපයේ අතිශය දුර්ලභ භූ පිහිටීමක් වන කුඩා කඳුගැටයක් එහි පිහිටා තිබිණි. එහි හිරිගලින් සැදුණු ගුහා කිහිපයක් ද වේ. හෝමෝ ඉරෙක්ටස් පිළිබඳ සාක්ෂි හමුවූවා යැයි කියන්නේ ඒවා තුළ තිබීය.අප මායක්කායි වෙත ගියේ දහවල් කාලයේදීය. ඒ වන විට අවට ජීවත්වන බොහෝ දෙනෙක් තමන්ගේ එදිනෙදා කටයුතු වෙනුවෙන් නික්ම ගොස් තිබුණි. එබැවින් ඔවුන් පිළිබඳ වැඩිදුර තොරතුරු සොයා බැලීමට නොහැකි විය. කෙසේ නමුත් දේවවිනයාගම් ගේ තොරතුරුවල සත්‍යතාවක් ඇති බව තහවුරු කරගත හැකි විය.දේවවිනයාගම් ප්‍රකාශ කළ තවත් කාරණාවක් වූයේ “රාවණා” යනු තමන්ගේ ඉපැරැණි රජෙක් බවය. එසේම ඔවුන්ගේ ඉපැරැණි බස ‘එළු’ බවය.දකුණේ සිංහල මතයට අනුව ‘එළු’ යනු සිංහලමය. අමිශ්‍ර සිංහල, ශුද්ධ සිංහල හා හෙළ බසට ද ‘එළු’ ම කියන බව හරිශ්චන්ද්‍ර සිංහල ශබ්දකෝෂයේ සඳහන්ය. මේ අනුව දෙමළ සමාජයේ හැදුණු වැඩුණු සිංහල වචනයක්වත් නොදත් දේවවිනයාගම් පවසන්නේ උතුරේ ආදි ජනයා හා සිංහලයින් අතර ඉපැරණි සහසම්බන්ධයක් පිළිබඳව බව පෙනේ.දේවවිනයාගම් පළ කළ තවත් මතයක් වූයේ සිව දෙවියන් තම පරපුරට අයත් බවය. සිව යනු ඊශ්වරය. ඔහු හින්දු දර්ශනයේ පදනම වන ලෝකයේ නිර්මාණය, ලෝකයේ පැවැත්ම හා ලෝකයේ විනාශය පිළිබඳ අදහස අයත් ත්‍රීමූර්තියේ එක් චරිතයකි.සෙසු චරිත දෙක වන්නේ බ්‍රහ්ම හා විෂ්ණුය. මුළු හින්දු දර්ශනයේම බර දරා සිටින ත්‍රීමූර්තියට අයත් ඊශ්වර හෙවත් සිව දෙවියන් තමන්ගේ කෙනකු බව දේවවිනයාගම්ගේ අදහසයි.ඔහු සිය උතුරේ ආදිවාසී වර්ගයා වෙනුවෙන් බිහි කිරීමට උත්සාහ කළ දේශපාලන පක්ෂයේ ලකුණ ලෙස ‍තෝරාගත්තේ ‘බෙලි’ කොළයයි.ඊට හේතුව සිව දෙවියන් බෙලි ගසක් පාමුල වැඩ සිටි බැවිනි. මේ තොරතුරුවලින් හැඟෙන්නේ සිව දෙවියන් දේශීය (ශ්‍රී ලාංකීය) සම්භවයක් ඇති බවය.අප වන්නියේ වැද්දන් පිළිබඳ ලිපි පෙළ ආරම්භ කළේ ඔඩ්ඩුසුඩාන්හි තාන්තෝන්ඩ්‍රි ඊශ්වරා කෝවිලේ වේට්ටෙයි (වේදර්) තිරුවෙලා හෙවත් වැද්දන්ගේ දඩයම් ප්‍රජාව පිළිබඳ ලිපියකිනි. මේ ප්‍රජාවේදී පිදුම් ලබන්නේ ද සිව දෙවියන්ය.එම ප්‍රදේශයේ ජනතාවගේ විශ්වාසය ඔඩ්ඩුසුඩාන්වලට නුදුරින් පිහිටා ඇති පාවට්ටිමලෙයි කන්දේ සිව දෙවියන් සිය බිරිය පාර්වතිය සමඟ වාසය කළ බවය.“ඒ කන්දෙ දෙවියො හිටි තැන තවම ගල් නටබුන් තියෙනවා. සිව දෙවියොයි අම්මාලුයි (පාර්වතිය) පුල්ලෙයාර් (ගණ) දෙවියොයි තුන්දෙනාම ඉඳල තියෙන්නෙ. ඔය කන්දෙ තිබිල තමයි වැදි අයට නිධානයක් හම්බවුණේ. ඒ සල්ලිවලින් වැදි අය කෝවිල් තුනක් හැදුවා.සිව දෙවියො වෙනුවෙන් හැදුවෙ මේ කෝවිල. පාර්වති‍ය වෙනුවෙන් පනින්ඩ්‍රාන් ගමේ අම්මාල් ‍කෝවිල හැදුව. පුතා පුල්ලෙයාර් වෙනුවෙන් සමලංකුලම් ගමේ පුල්ලෙයාර් කෝවිල හැදුවා. මේ කෝවිල නගරයේ නිසා හොඳට දියුණු වුණා. අනෙක් කෝවිල් දෙක පොඩි දෙකක්” කෝවිලේ සභාපති නිමලබාලගුරු කීවේය.දේවනායගම්ඔහුගේ අදහසේ හැටියට සිව දෙවියන් වාසය කර ඇත්තේ ඔඩ්ඩුසුඩාන්හි පාවට්ටිමලේ කන්දේය. කෝවිල් සභාපතිවරයා පාවට්ටිමලේ කන්දේ සිව දෙවියන් වැඩ සිටි තැන පෙන්වීමට අප සමග පැමිණි නමුත් මාර්ග අවහිරවීමක් නිසා අදාළ ස්ථානයට යාමට අපට හැකි වූයේ නැත.ඔඩ්ඩුසුඩාන්හි වැද්දන් සිවගේ භාර්යාව පාර්වතී හා පුත්‍රයා වන පුල්ලෙයාර් වෙනුවෙන් ඉදි කළ කෝවිල් දෙක බැලීමට ද අපි ගියෙමු. ඒවා ප්‍රධාන මාර්ගයෙන් තරමක් අභ්‍යන්තරයේ වනගතව පිහිටා ඇත. පනින්ඩ්‍රාන් ගමේ පාර්වතිය වෙනුවෙන් ගොඩ නඟා ඇති කෝවිලේ තල්ගසක කොටසකට ද පූජනීයත්වයෙන් සලකනු දැකිය හැකි විය.අප දන්නා පරිදි වැදි ජනතාවගේ ඥාතියා කතරගම දෙවියන්ය. ඒ වැදි පරපුරේ වල්ලිඅම්මාව සරණ කරගත් බැවිනි. රට මැද වැදි ජනතාව හා සිව දෙවියන් අතර තද නෑකමක් කියවෙන්නේ නැත. එසේම නැඟෙනහිර ආදිවාසීන්ගෙන් ද එවැන්නක් කියවෙන්නේ නැත.ඇතැම් විට වන්නියේ ආදිවාසීන් හා සිව දෙවියන් අතර මේ සම්බන්ධය ප්‍රාදේශීය දෙවියකු පිළිබඳ අදහසක් හින්දු සමයේ සිව මත ආරෝපණය වීම නිසා සිදුවූවක් විය හැකිය. දකුණේ දේශීය දෙවියෙක් වන උපුල්වන් හින්දු සමයේ බලපෑම මත විෂ්ණු බවට පත්වීම ඊට උදාහරණයක්.එසේම ප්‍රාදේශීය දෙවියෙකු වන කතරගම දෙවියන් හින්දු බලපෑමෙන් පරමේශ්වර පුත්‍ර ස්කන්ධ කුමාරයන් බවට පත්ව තිබේ. ඇතැම් විට වන්නියේ දී සිවට එවැන්නක් වූවා විය හැකිය. ඒ කෙසේ වෙතත් හින්දු සමයට අනුව ලෝකයේ අසමසම බලය නිරූපණය කරන ත්‍රීමූර්තියට අයත් සිව හෙවත් ඊශ්වර අපේ රටේ කෙනෙක් බවට ඇති මේ මතයනම් යහපත්ය.නුවන් ගන්කන්දඑස්.ප්‍රියන්ත කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=af1408246</link>
    <topic>මොණරාගල පන්සල් 200කට සෙත සදන තලගල ගිරි භණ්ඩ පූජාව</topic>
    <author/>
    <content>ගිරි භණ්ඩ පූජාව යනු ලෝකයේ වෙනත් කිසිම රටක සිදු නොකරන, ශ්‍රී ලංකාවටම ආවේණික වූ ද ඓතිහාසික වූ ද අන් කිසිම පින්කමකට සමාන නොවන්නා වූ ද ඉතා ගරු ගාම්භීර වූ විශිෂ්ටතම ආමිස පූජා පින්කමකි.මහා වංශය ආදී මූලාශ්‍රයන්හි සඳහන් අන්දමට සුපින්වත් මහා දාඨික මහානාග රජතුමා විසින් ක්‍රි.ව. 21 දී නිර්මාණය කරන ලද මෙම පින්කම මුළු මහත් ශ්‍රී ලංකාවම ආවරණය වන පරිදි සිදු වූ එකම පින්කමයි.මුළු දිවයින වටේ මහ මුහුදේ ඔරු පාරු මත පහන් පූජා පවත්වා, තොරණ, ධජ, පතාක ආදියෙන් අගනුවරම අලංකාරවත් ලෙස සරසා, බන්ධනාගාර ගතව දුක් විඳි සියල්ලන් නිදහස් කර, කරණවෑමියන් ලවා ජනතාවගේ කෙස් රැවුල් බාවා, බතින් බුලතින් ජනතාවට සංග්‍රහ කර පින්කමට සහභාගි වන සැදැහැවතුන්ගේ පවා පා දෝවනය කර ගෙන ඉතාමත් පිරිසිදුව පාවාඩ මතින් පැමිණ පින්කමට සහභාගි වීමට සියලු පහසුකම් සලසා තිබුණි.ගිරි භණ්ඩ පූජාවේ ප්‍රධාන අංගය වූයේ විනයානුකූල කැප සරුප් පූජා භාණ්ඩ කන්දක් පිළියෙල කර 20 දහසක් මහා සංඝරත්නය වෙත පූජා කිරීමය.නෘත්‍ය පූජා, ගීත පූජා ආදියෙන් තුණුරුවන්ට උපහාර දක්වමින් සැදැහැවතුන්ගේ සිත් සතන් දැහැමි සංකල්පනාවන්ගෙන් ප්‍රබෝධවත් කරවා මිහින්තලේ මහ සෑය අසල පැවැත්වූ අසිරිමත් ගිරි භණ්ඩ පූජාව දැක බලාගෙන සම්බන්ධ වී පින් සිදු කර ගැනීමට සැදැහැවත්හු පැමිණියහ.පින්කම අවසානයේ රජතුමා, දේවිය, කුමර කුමරියන් ඇතුළු රජ පවුලම ශාසනයට පූජා විය. පසුව තුලාහාර දාන (තමන්ගේ බරට සමාන වස්තුව) පූජා කර සසුනෙන් නිදහස් විය.මහා දාඨික මහානාග රජතුමාට පසුව කිසිම අවස්ථාවක මෙම පින්කම සිදු කළ බවට ඓතිහාසික වාර්තා නැත. එතැන් සිට වසර 1982කට පසුව 2003 වසරේ ශ්‍රී සිද්ධාර්ථ පදනම පළමු වරට තලගල ගිරි භණ්ඩ පූජාව ආරම්භ කරන ලදී.ශ්‍රී ලංකාවේ දුෂ්කර ප්‍රදේශවල විවිධ දුෂ්කරතා විඳදරාගෙන මවුබිමත් සම්බුදු සසුනත් මහ ජනතාවත් වෙනුවෙන් අමිල මෙහෙවරක යෙදෙන උදාර බුද්ධ පුත්‍රයන් වහන්සේලා‍ෙග් උදාර මෙහෙවරට උපහාරයක් සහ උපකාරයක් වශයෙන් විහාරස්ථානවලට අවශ්‍ය පුද පූජා භාණ්ඩ පූජා කරමින් ශ්‍රී සිද්ධාර්ථ පදනම 2003 වසරේ තන්තිරිමලේ රජමහා විහාරයේ දී තලගල ගිරි භණ්ඩ පූජාව ප්‍රථම වතාවට පවත්වන ලදී.නැවත වරක් ගිරි භණ්ඩ පූජාව ආරම්භ කිරීම් තවත් පරමාර්ථයක් වූයේ ජන සමාජයට මෙම පූජාව පිළිබඳ අවබෝධයක් ලබා දීම සහ සැදැහැවතුන්ට මෙම මහානුභාව සම්පන්න වූ දුර්ලභ පින්කමට සහභාගි වී පින්සිදු කර ගැනීමට අවස්ථාව උදාකර දීමටය.ඒ අනුව මේ වන විට අනුරාධපුරය, ත්‍රිකුණාමලය, පොලොන්නරුව, අම්පාර සහ බදුල්ල යන දිස්ත්‍රික්කවල 600ක් පමණ වූ දුෂ්කර විහාරස්ථාන අරමුණු කරගෙන ගිරි භණ්ඩ පූජා පින්කම් 05ක් පවත්වා ඇතැයි තලගල ශ්‍රී සිද්ධාර්ථ පදනමේ අධ්‍යක්ෂ ජනරාල් තලගල සුමනරතන හිමියෝ පවසති.ෙමානරාගල දිස්ත්‍රික්කයේ ප්‍රාදේශීය ශාසනාරක්ෂක මණ්ඩල - දිසාපති කාර්යාල සහ උප දිසාපති කාර්යාල මඟින් නිර්දේශ කර තෝරාගන්නා ලද වඩාත් දුෂ්කර විහාරස්ථාන 200ක් මුල්කරගෙන මෙවර ගිරි භණ්ඩ පූජාව පැවැත්වීමට අපේක්ෂා කෙරෙයි.මෙතෙක් පැවැත් වූ ගිරි භණ්ඩ පූජා හොරණ තලගල මංගලාරාම විහාරස්ථානයේ පැවැත්වූ නිසා මෙම පින්කම දැක බලාගෙන සහභාගි වීමට හැකියාව ලැබුණේ සීමිත පිරිසකට පමණි. එම නිසා බොහෝ දෙනාගේ ඉල්ලීම පරිදි වැඩි පිරිසකට දැක බලාගැනීමට, සහභාගි වීමට හැකි ආකාරයට කොළඹට ආසන්නව මහරගම නාවින්න ආපිකෝ ප්‍රදර්ශනාගාරය ඉදිරිපිට නගර සභා පිටියේ දී මෙවර පින්කම පැවැත්වීමට කටයුතු සංවිධානය කර ඇත. මෙම පින්කමේ දී එක විහාරස්ථානයකට රුපියල් පනස් දහසකට (රැ.50,000.00) වඩා වටිනා වර්ග සියයකට අධික පූජා භාණ්ඩ පූජා කිරීමට අපේක්ෂිතය.මෙවර ගිරි භණ්ඩ පූජාව සැප්තැම්බර් 7 සිට 19 දක්වා දිනවලදී මහරගම නාවින්න නගර සභා පිටියේ දී පැවැත්වෙන බව තලගල සුමනරතන හිමියෝ පවසති.මේ සඳහා රටවටාම පිහිටි විහාරස්ථාන, පාසල්, විවිධ ආයතන, ගම් හා නගර ආශ්‍රිතව පිණ්ඩපාත චාරිකා ආදී විවිධ වැඩසටහන් මඟින් (රුපියල් කෝටියකට අධික වටිනාකමක් ඇති ලොරි 12ක් පමණ) පූජා භාණ්ඩ රැස්කිරීම, මේ දිනවල සිදු කෙරේ. පූජා මණ්ඩපය විවෘත කිරීම, උපහාර සමරු ඵලක සහ උපහාර ග්‍රන්ථය පිළිගැන්වීම, ගිරි භණ්ඩ පූජාව මහා සංඝ රත්නය වෙත පූජා කිරීම හා මහා සාංඝික දානය, ගිරිභණ්ඩ පූජා පින්කමට සහභාගිවන පිරිස් වෙනුවෙන් දන්සල් පැවැත්වීම, ආදිය ද මෙහිදී සිදු කෙරේ.පූජාවට සම්බන්ධ වීම පිළිබඳ වැඩි විස්තර තලගල සුමනරතන නායක ස්ථවිර, (අධ්‍යක්ෂ ජනරාල්), ශ්‍රී සිද්ධාර්ථ පදනම, මංගලාරාමය, තලගල, ගෝනපොල හන්දිය යන ලිපිනයෙන් හෝ 034-2254334, 034-2253414, 077-3700628, 0774567506 යන දුරකථන අංකවලින් දැනගත හැකිය.  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=af1408247</link>
    <topic>යළිත් තේ කඩේක රස්සාවට</topic>
    <author>සේමාලි කැල්ලපත</author>
    <content>විසි හැවිරිදි නරේන්ද්‍ර ඒ වෙද්දී වෙනස්ම පුද්ගලයෙක්ව සිටියේය. පවුලේ අයට ද ඔහුගේ මේ වෙනස හොඳින් දැනිණ. බාහිර වශයෙන් මෙන් ම ඇතුළාන්තයෙන් ද සිතිවිලිවලින් ද ඔහු වෙනස් පුද්ගලයකු බව පවුලේ අය හොඳින් වටහා ගෙන සිටියහ. දෙවසරක් තිස්සේ අතුරුදන්ව සිට යළි නිවෙසට පැමිණි ඔහු පවුලේ අයට සනාථ කළේ තමාට යළිත් නිවෙසට පා නොතබා වුව සිටිය හැකි බවකි.වාද්නගර් හි ගාන්චි කුලයේ ඇත්තන් වාසය කළේ එකිනෙකට යාබද නිවෙස්වලය. එසේම ඔවුහු අසල ගම්වල ගාන්චි කුලයේ ඇත්තන් සමඟ ඉතා සමීප සබඳතා පැවැත්වූහ. නරේන්ද්‍ර සිය විවාහ බැම්ම සිඳ දමා යන්නට යෑමත් සමඟ ඔවුන් ඉතා පැහැදිලිව තේරුම් ගත් සත්‍යය වූයේ මේ පුත්‍රයාට කුටුම්බයක් යනු එතරම් වැදගත් දෙයක් නොවන බවය.මෝදි පවුලේ පියා සහ පුත්‍රයා අතර වූ පෙර පැවැති ශක්තිමත් බැඳීම වුව දැන් ලිහිල් වී ඇත්තේය. නරේන්ද්‍ර සිය කාලයෙන් වැඩි කොටසක් ආර්.එස්.එස්. කාර්යාලයේ ගත කරද්දී දමෝදරාස්ට දැනුණේ තම පුත්‍රයා දැන් තමාට අකීකරු වන්නේය යනුවෙනි.එක්තරා දීපවාලි දිනයකදී දමෝදරාස් බලා සිටියේ පවුලේ සැවොම එකට එකතුවනතුරුය. එහෙත් ආර්.එස්.එස්. කාර්යාලයට ‍ගොස් සිටි න‍ෙර්න්ද්‍ර එවර දීපවාලි සැමරීම සඳහා පවුලේ අය හා එක් වූයේ නැත.“අද දීපවාලී දිනය පවුලේ ඔක්කොම ඉන්නවා. ඒත් කෝ නරේන්ද්‍ර?” පියා විමසීය.“පුතා ටවුමට ගියා. එයි.” මව පිළිතුරු දුන්නේ පුතා එතැයි යන බලාපොරොත්තුවෙනි.රාත්‍රිය බබළවමින් පවුලේ අය එකට එක්වී පහන් දල්වද්දී නරේන්ද්‍ර පුතු නොමැති අඩුව වැඩිපුර දැනුණේ මව හීරාබෙන්ටය. එහෙත්, ඇය හිත හදාගත්තේ දෙවසරක් නිවෙසින් පිටමංව ගොස් පැමිණි පුත්‍රයාගේ ගතිසොබා හොඳින් තේරුම් ගෙන සිටි හෙයිනි.න‍රේන්ද්‍ර මෙවරද නිවෙසින් පිටවූයේ පෙරදී ගියාක් මෙන් අතේ සතයකුදු නොමැතිව රැකියා විරහිතයකු ලෙසිනි. ඔහු ගියේ අහමදාබාද් කරාය. ගුජරාටය ලෙසින් ඉන්දියාවට අලුත් ප්‍රාන්තයක් බිහිවූ පසු එහි අගනුවර වූයේ අහමදාබාදය යි.නරේන්ද්‍ර අහමදාබාදයට පා තබන ඒ වකවානුවේ අහමදාබාදයෙන් එහි අගනුවර යන නාමය ගිලිහී ගුජරාටයේ නව අගනුවර ගාන්ධිනගර් ලෙසින් වෙනස් කිරීමට ඔන්න මෙන්න කියා තිබිණ. මේ නගර දෙකම පිහිටියේ එකිනෙකට ආසන්නවය.අහමදාබාදයට පා තැබූ නරේන්ද්‍රට අවශ්‍ය වූයේ ආර්.එස්.එස්. හි සේවය කරමින් කිසියම් ආකාරයකින් දේශපාලන කටයුතුවල නියැළීමය.මේ අවදියේ නරේන්ද්‍රගේ මාමා කෙනකු වූ බාබුභායි රාජ්‍ය ප්‍රවාහන කාර්යාලය ආසන්න තැනක ආපන ශාලාවක් පවත්වා ගෙන ගියේය. අහමදාබාද් කරා ගිය නරේන්ද්‍ර කෙළින්ම ගියේ මාමණ්ඩය වෙතය.“ආ.. ඉලංදාරියා ආපහු ආවද?” ආපනශාලාවේ කවුන්ටරය ළඟ වාඩිවී සිටි බාබුභායි විමසුවේ නරේන්ද්‍ර කලක් නිවෙසින් අතුරුදන්ව සිටි බව දැන සිටි හෙයිනි.නරේන්ද්‍ර මාමාට පිළිතුරු දුන්නේ මද සිනාවකිනි.“කොහෙද මෙච්චර කල් ගිහින් හිටියේ?” මාමා වෙතින් දෙවැනි ප්‍රශ්නය ද නැගිණි.“මං හිමාලය පැත්තේ ඇවිදින්න ගියා.” ‍“කවද්ද ආපහු ආවේ?”බාබුභායි මාමා වෙතින් තොරක් නැතිව නැගුණු ප්‍රශ්නවලට නරේන්ද්‍ර දුන්නේ කෙටි පිළිතුරුය.“ඉතිං මොකද මේ පැත්තේ?” අවසානයේ ඔහු නරේන්ද්‍ර මෙතෙක් බලා සිටි ප්‍රශ්නය ඇසීය.“මං රස්සාවක් හොයා ගෙන ආවා.”“රස්සාවක්.... මං කොහෙන් රස්සා හොයන්නද?”“මාමා ළඟ වුණත් කමක් නැහැ.”“හොඳයි බලමුකෝ. මගේ මේ කැන්ටිම බලාගෙන ඉන්න පුළුවන්නේ.”බාබුභායි ගේ මුවින් පිටවූ ඒ වදන්ම නරේන්ද්‍රට සෑහිණ. ඔහු අපේක්ෂා කළේ ද එයය.“නරේන්ද්‍රට මං ළඟම නවතින්න පුළුවන්නේ.”බාබුභායි සමඟම නැවතුණු නරේන්ද්‍ර ඔහුගේ ආපනශාලාවේ වැඩ කටයුතුවලට සහාය වන්නට වූයේය. මාමා වෙතින් ලද සුළු මුදල නරේන්ද්‍රගේ එදිනෙදා වියදම් සඳහා ඕනෑවටත් වඩා සෑහිණ. මේ සියල්ලටත් වඩා නරේන්ද්‍රගේ උවමනාව වූයේ බාබුභායි මාමාගේ ආපනශාලාව ආසන්නයේ ම පිහිටි ආර්.එස්.එස්. මූලස්ථානයට නිතර දෙවේලේ යෑම ඒමය.ආර්.එස්.එස්. මූලස්ථානය වන හෙජ්වෝභවන් පිහිටා තිබුණේ අහමදාබාද්හිය. නරේන්ද්‍ර අහමදාබාද් කරා ඇදී ඒමට එය ද හේතුවක් විය. වරින් වර දේශන සඳහා වාද්නගර් කරා යන වකීල් සාහෙබ් සිටියේ ද හෙජ්වෝ භවන්හිය.මාමා ළඟ සේවය කළ ද නරේන්ද්‍ර ඉස්පාසුවක් ලද හැමවිටම කාලය ගත කළේ හෙජ්වෝ භවන්හිය. එනිසා ඔහුට වකිල් සාහෙබ් හා දැන හැඳුනුම්කම් අලුත් කර ගැනීමටත් පසුව ඔහු හා ළඟ ඇසුරකටත් ඉඩකඩ සැලසිණ.1917 දී ඉන්දියාවේ පූනේ නගරයට කිලෝමීටර් 130 ක් ඔබ්බෙන් වූ කාතාබ් ගමේ උපන් වකීල් සාහෙබ් ගේ සැබෑ නම ලක්ෂ්මන්රාඕ ඉනාබ්දාර් ය. නරේන්ද්‍රගේ අනාගතය හැඩ ගැන්වීම සඳහා මුල්වූ පුද්ගලයා ලෙස සැලකෙන ඔහු ඉන්දීය නිදහස් අරගලයට ද දායක වූවෙකි.වකීීල් සාහෙබ් සමඟ නරේන්ද්‍රකයිලාෂ් වනාන්තරයේ ගිය දඩයම් චාරිකාවකදී තරුණ නරේන්ද්‍ර මිතුරන් සමඟමහත්මා ගාන්ධිතුමාගේ අනුගාමිකයකු ද වූ වකීල් සාහෙබ් ආර්.එස්.එස්. සංගමය හා එක්වූයේ 1943 වසරේදීය. හයිද්‍රාබාදයේ එකල මහරාජා වූ හයිද්‍රාබාදයේ නිසාම් ගේ පාලනයට එරෙහිව උද්ඝෝෂණ මෙහෙය වූ වකීල් සාහෙබ් තරුණ වියේ සිටි නරේන්ද්‍රගේ බෙහෙවින් සිත් ඇද ගැනීමට හේතු ගණනාවක් වූයේය.වකීල් සාහෙබ්ගේ ඇඳුම වූයේ සුදේ සුදු දෝතිය හා කුර්තාවය. කොහේ ගියත් ඔහු නිතර අතේ රැගෙන ගිය භාණ්ඩයක් විය. ඒ ට්‍රාන්සිස්ටර් ගුවන් විදුලි යන්ත්‍රයකි. එහි මීටරය කරකවමින් බී.බී.සී. ලෝක සේවයට සවන්දීම ඔහුගේ පුරුද්දක් විය.වකීල් සාහෙබ් නරේන්ද්‍ර ගේ සිත් ගැනීමට තවත් හේතුවක් වූයේ ඔහු හොඳ ක්‍රීඩකයකු වීමය. නරේන්ද්‍ර ද ප්‍රිය කරන කබඩි හා කෝ කෝ ක්‍රීඩකයකු වූ වකීල් සාහෙබ් පසු කාලයේදී භාවනාවල යෙදෙමින් ඉතා නිරෝගී සරල හා සැහැල්ලු දිවි පෙවෙතක් ගත කළේය.නරේන්ද්‍ර මුලින්ම වකීල් සාහෙබ් දුටුවේ වයස අවුරුදු 10 ක් තරම් කුඩා වියේදීය. එදා සිටම ඔහු නරේන්ද්‍රගේ වීරයෙක් වූයේය. ඉන්දීය හමුදාවට බැඳීමට නරේන්ද්‍ර ගත් උත්සාහය පියා විසින් වළක්වනු ලබද්දී ඔහුගේ සිතට බාල්ස්වායම් සේවක් හෙවත් කනිෂ්ඨ කැඩෙට්වරයකු ලෙස බැඳීම සඳහා ගුරුහරුකම් දුන්නේ ද වකීල් සාහෙබ්ය.1943 දී ආර්.එස්.එස්. සංගමයට බැඳණු පසු එහි ගුජරාටයේ දෙවැනියා ලෙස පත්වූ වකීල් සාහෙබ් ප්‍රාන්තය පුරා ඇවිදිමින් තැනින් තැන දේශනාවන්හි නිරත වූයේය. ඔහු ව්‍යක්ත දේශකයෙකි. වරක් ඔහු වාද්නගර් කරා ද පැමිණියේය.“නරේන්ද්‍ර අද වකීල් සාහෙබ් වාද්නගර් එනවා. අපිත් යමුද?” මිතුරෙකු නරේන්ද්‍රට යෝජනා කළේ ඒ දිනවල තරුණයන් අතර වකීල් සාහෙබ් වීරයකු වී සිටි නිසාය.“යමු. මාත් එනවා.”ඔවුන් එදා නගරයට යද්දී වකීල් සාහෙබ් ගුජරාටි බසින් රැස්වීමක් අමතමින් සිටියේය. ඔහුගේ හඬට වශීවූ තරුණයෝ ඔහු නිසාම ආර්.එස්.එස්. සංවිධානයට ආකර්ෂණය වූහ.“ෂහ්! මරු එකට ගුජරාටි කතා කරනවානේ.” නරේන්ද්‍රගේ මිතුරා එදා පැවසුවේ රැස්වීම හමාරවීත් රංචු ගැසී වකීල් සාහෙබ් පසුපසින් යන තරුණ පිරිසට එකතු වෙමිනි. වකීල් තරුණ වියට එළැඹෙමින් සිටි නරේන්ද්‍රගේ ද සිත් ඇද බැඳ ගත්තේය.අහමදාබාද් පැමිණ මාමාගේ ආපන ශාලාවේ වැඩ කළ නරේන්ද්‍රට බො‍හෝවිට පැවරුණේ සිය පියා ළඟ සිටියදී මෙන් තේ පැන් සෑදීමය. මේ කාලය සැබවින් ම ඔහු ගත කළ දුෂ්කර කාලවලින් එකක් විය. ජීවිතයේ සැබෑ දුක ඔහු අත්වින්දේ මේ කාල වකවානුවේය.ඒ සමඟම ඒ දුක ඔස්සේ ම ඔහු දැඩි අධීෂ්ඨානශීලී වූයේය. මොනතරම් දුෂ්කර දිවියක් ගත කළ ද මේ කාලයේ දී නිතර නිතර වකීල් සාහෙබ් ඇසුරු කිරීමට ලැබීම නරේන්ගේ අදහස් මුදුන් පමුණුවා ගැනීමට හැකිවීමක් විය. ඔහු ඉන් බොහෝ සතුටට පත්විය.සේමාලි කැල්ලපත කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=af1408248</link>
    <topic>වසර 112 වියැති බතලේගල මාතාව</topic>
    <author>සටහන හා ඡායාරූප</author>
    <content>කවපෙත්ත විසි කිරීමට පුහුණුව ලබමින්අම්බුළුවා කන්ද පාමුල ජීවත්වූ උක්කු අම්මා මාතාව මේ වසරේ පෙබරවාරි හය වැනිදා මෙලොව හැර ගියාය. 1897 වසරේ උපන් බව පවසන ඇය වියෝ වූයේ “ලෝකයේ වයස්ගතම පුද්ගලයා හෝ ලෝකයේ වයස්ගතම කාන්තාව” ලෙසින් හඳුනා ගැනීමට පෙරය. 1897 ඔක්තෝබර් 22 වැනිදා උපන් ඇයට තම උපත පිළිබඳව තිබු හොඳම සාක්ෂිය පුද්ගලයන් ලියාපදිංචි කිරීමේ කොමසාරිස් විසින් නිකුත් කර තිබු ජාතික හැඳුනුම්පතයි.වසර 117 ක් ජීවත්වූ උක්කු අම්මා එලෙසින් මෙලොව හැර යද්දි, අම්බුළුවාවට යාබද බතලේගල කඳු පාමුලින් වසර 112 ක ආයු කාලයකට හිමිකම් කියන මාතාවක් අපට හමුවිය. ඇය දැනට ලංකාවේ ජීවත්වන වයස්ගතම කාන්තාව වීමට ද හැකිය.මාවනැල්ල ප්‍රාදේශීය ලේකම් කොට්ඨාසයේ ගැවිලිපිටිය වසමේ පදිංචි ඇගේ ජාතික හැඳුනුම්පත අප අතට පත්ව ඇත. 1902 වර්ෂයේ ජුනි 04 වැනි දින ඇයගේ උපන් දිනය ලෙසින් එහි සඳහන්ය.සිංහල ජෙඩිගේ අනුලාවතී ලෙසින් එහි නම සඳහන් ඇය හමුවන්නට අපි ඇගේ නිවසට ගියෙමු. ඇයගේ කන ඇසීම තරමක් දුර්වල වුවද ගත මෙන්ම සිත ද තවමත් සවිමත් යැයි සිතේ.“අපි ආවේ කිරිඅම්මාගේ තොරතුරු පත්තරේට ලියන්න, අපිට විස්තර ටිකක් කියනවා ද?” මම විමසුවෙමි.“විස්තර ටිකක් මොකට ද? මතක ඔක්කොම කියන්නම්. මහත්තයාලා ලියාගන්ඩකෝ” කියමින් ඇය තම අතීත තොරතුරු අප හමුවේ ගෙනහැර පෑවාය. වක්කඩකින් වතුර ගලා එන්නාක් මෙන් ඇය මතකයේ රැඳුණු සියල්ල අප හමුවේ පවසයි.“මහත්තයලට කියන්න මගේ මුල් නම ‘කිරි උක්කු'. තාත්තාගේ නම සේතු. අම්මාගේ නම සිරියා. අම්මාගේ ඔළුවට ගහකින් පොල් ගෙඩියක් වැටිලා අම්මා අන්ත්‍රා වුණා. අපේ පවුලේ දහදෙනයි. ඒ අය මට වැඩිමහල් අයියලා. බංගලාවල වැඩට ගිහින් ඒ අය ලේසි නම් තියාගත්තා.මම තරුණ කාලේ කෑගල්ලේ රාජපක්ෂ කියලා මහත්තයෙක් ඩිස්පැන්සරියක් කළා. ඒකේ වැඩට ගියාට පස්සේ මගේ නම හොඳ නැහැ කියලා කිරි උක්කු වෙනුවට අනුලාවතී කියලා නම වෙනස් කළා. මේ ඩිස්පැන්සරියට එන ලෙඩ්ඩුන්ට ඇප උපස්ථාන කරන්න තමයි මට තිබුණේ. රෝගින්ගේ කැතකුණු අදින්නත් සමහර වෙලාවට සිදු වෙනවා. මාසයක්ම වැඩ කළාම රුපියල් දහයක් හම්බ වෙනවා. ඒ කාලේ හැටියට ඒක ලොකු මුදලක්.මම ඉපදුණේ දෙවනගල. තල්ගමුවේ ආගමික මිශ්‍ර පාසලට ගියා. මම ගියේ තුනේ පන්තියට යනකල් විතරයි. ඒක දෙවනගල කුඩාගල කියලා කැලෑව අයිනේ හදලා තිබුණ ඉස්කෝලයක්. ආගම්කාර මහත්තුරු කෝට් ඇඳලා එතකොට ඉස්කෝලේ හාමිනේලා අපිට ඉගැන්වූවා.තව ළමයි සීයක් විතර හිටියා. ආගමේ මහත්තයෙක් සතියකට දවසක් ඇවිල්ලා ආගම කියලා දෙනවා. හැමදාම උදේට පස්වැනි ජෝර්ජ් මහරජාණන් සිහි කළා. “ස්වර්ගයේ වැඩ සිටින අපගේ පියාණෙනි...” යාඥාව කීවා. ඒවා තවමත් මතකයි. ඒ අතර ඇය කවියක් ද ගයයි.හෙල්ල විසි කිරීමට සූදානම්ව සතුන්ට ගල් මුල් නොසයා - පාරේ පැත්තකට වෙලායමු අපි අද පාසල වෙත - පාසල වෙත පාසල වෙතමාතර පැත්තේ මහත්තුරු තමයි අපිට ඉගැන්වූවේ. පොඩි පොඩි ආගමේ පොත් දෙනවා. ඒවා ගෙදර ගේනවාට තාත්තා කැමැති වුණේ නැහැ. අපි ඒ පොත් පාරවල්වල දමලා එනවා. ඉස්කෝලෙදි පැය දෙක බැගින් සැටින් ගෙතුවා. බීරළු ගෙතුවා. පරීක්ෂක මහත්තුරු ආවාම අපිට කොට්ට උර, ලේන්සු තෑගි හම්බ වුණා. අපිට අකුරු කියලා දුන්න උත්තමයන්ට පින්සිදු වෙන්න පොත් කියවූවා. තාත්තා ගිහි පිරිත් කියන්න ගෙවල්වලට ගියා. අපිටත් පිරිත් පොත කියන්න කටපාඩම් වෙලා වගේ තිබුණා.ඒ කාලේ අද වගේ නෙවේ. හාල් සේරුවක්ම සත අටයි. ලුණු රාත්තලක් සත හතරයි. ලාම්පු තෙල් බෝතලයක් සත හයයි. පාන් ගෙඩියක් සත දොළහයි. හුණ්ඩු බනිස් ගෙඩියක් සත තුනයි. ආප්පයක් තුට්ටුවයි. පොල් ගෙඩියක් සත දෙකයි.අපි නුවර පෙරහර බලන්න කෝච්චියේ යනවා. ඒ කඩුගන්නාවට ගිහිල්ලා. කඩුගන්නාවේ ඉඳලා නුවරට සත විස්සයි. කොළඹට සත අසූවයි. ඒ කාලේ තිබුණේ බස් කොම්පැණි. වත්තේ මහත්තයාට අශ්ව ගාලක් තිබුණා. නුවරට රජ්ජුරුවන්ගේ සිංහාසනය ගෙනාව දවසේ බලන්න අපිත් ගියා. එදා නුවරට පුදුම සෙනඟක් ඇවිත් හිටියා. පිපාසෙට වතුර බීවේ නුවර වැවෙන්.මම පුංචි කාලේ තාත්තාගේ පුංචි අම්මා කෙනෙක් ළඟ ටික කාලයක් හිටියා. එයා ළඟින් පැනලා ගිහින් නුවර ඉස්ටේසමේ ඉන්න කොට ඒ මහත්තුරු මාව අල්ලාගෙන පේරාදෙණියේ අද්වකාත් මහත්තයෙක් ළඟට එක්ක ගියා. මම ඒ ගෙදර වැඩ පළ කරගෙන හිටියා.කිරි උක්කු මාතාවඒ අය මට ‘ලුසී’ කියලා නම තිබ්බා. ඒ ගෙදර නෝනා සුමනා කියලා මහත, සැර නෝනා කෙනෙක්. එයා ළඟ අවුරුදු පහක් විතර ඉඳලා මම ආපසු ගෙදර ආවා. ඒ අද්වකාත් මහත්තයාලාගේ මල්ලි කෙනෙක් හිටියා මීගමුවේ.ඒ මහත්තයා කැලෑ ඒජන්ත කෙනෙක්, මාව ඒ බංගලාවේ වැඩට එක්ක ගියා. ඒ මහත්තයා මිනිස්සුත් එක්ක කැලේ ගිහින් දඩයම් කරනවා. මුව අං, ගෝන අං වගේම මුව හම් ගෙදර තිබුණා. ඊට පස්සේ මීගමුවේ තවත් බංගලාවක අවුරුදු හතරක් වැඩ කළා.ඊට පස්සේ ගමට ඇවිත් ගැවිලිපිටියේ මේ දරුවන්ගේ තාත්තා කරකාර බැන්දා. එයාගේ නම සේතුවා. අපිට දරුවෝ හතරක් වුණාට පස්සේ බෙහෙතක් විසවෙලා එයා මැරුණා. පොල් ගෙඩිවලින්, දොඩම් ගෙඩිවලින් මල්වෙඩි හදන්න එයා බොහෝම දස්සයි.ගමේ ගොඩේ උත්සවවලට මල්වෙඩි හැදුවාම පට ලේන්සු, පට සරම් තෑගි ලැබුණා. කෝච්චිය එනකොට හූ කියනවා වගේ “හූ බබ්බු” කියලා මල් වෙඩිල්ලක් හැදුවා. එයාට රබන් ගහන්න හොඳට පුළුවන්. රබන් කවිත් හැදුවා.” ඇය දෙපාවලට දෑතින් තට්ටු කරමින් රබන් පද ගායනා කරයි.අපි ඉස්කෝලෙදි වම - දකුණ කීවා. වී කොටන හැටි, ඉර පායන හැටි වටේට රවුමට ඉඳගෙන අත් දෙක ඔසවලා තාලෙට කළා. අදටත් මට එහෙමට කියලා ලෙඩක් නැහැ දෙවියන්ගේ පිහිටෙන්. ඉඳලා හිටලා හැදෙන අත් කකුල් කැක්කුමක් විතරයි. මේ පාර වැඩිහිටි අයගේ ක්‍රීඩා උත්සවයක් කෑගල්ලේ තියෙනවා කියලා මටත් එන්න කීවා. මීට කලින් මම ක්‍රීඩා තරගවලට ඉඳලා නැහැ.”වියපත් මේ මව ප්‍රවීණයන්ගේ මලල ක්‍රීඩා උලෙළට එක්වන්නට සූදානම්ය. එහිදී ඇය හෙල්ලය හා කවපෙත්ත විසි කිරීමේ ඉසව් සඳහා ඉදිරිපත් වීමට නියමිතය. මේ ලිපිය ලියන මොහොතේදී ඊට සූදානම් වන ඇය ඔබ මෙම ලිපිය කියවන විට එහිදී ජයග්‍රහණය ලැබීමට ද ඉඩ ඇත. ඒ මෙම ප්‍රවීණයන්ගේ මලල ක්‍රීඩා උලෙළ 23 හා 24 (අද) දෙදින කෑගල්ලේ දී පැවැත්වෙන බැවිනි.එම තරග ජයගන්නට පමණක් නොව ලෝකයේම වයස්ගත කාන්තාව වීමේ ගෞරවය ද මේ මවුබිමට ගෙන ඒමට ඇයට වාසනාව ලැබේවායි අපි ප්‍රාර්ථනා කරමු.සටහන හා ඡායාරූපරඹුක්කන විශේෂඔස්වල්ඩ් ගොඩකුඹුර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=af1408249</link>
    <topic>පනාමුරේ ඇතාට මහත්තයා මැරෙනකම් ම ඒ ගැන දුක් වුණා</topic>
    <author>උපාලි සමරසිංහ</author>
    <content>සෑම් කදිරගාමර්ගේ බිරිය සරෝජනී කියයිපනාමුරේ ඇත් රාජා තම වරිගයා වෙනුවෙන් දිවි දී දැන් වසර 64 කි. 1950 අගෝස්තු 9 වැනිදා මේ ඇත් වීරයා ප්‍රැන්සිස් මොළමුරේ ලංකාවේ ප්‍රථම කතානායකවරයාට හිමිව තිබූ පනාමුරේ ඒ ඇත් ගාලේදි අවසන් හුස්ම හෙළුවේ බලා සිටියවුන්ගේ දෑසට කඳුළක් නඟමිනි. මා ලියන්නට යන්නේ ඒ අතීත කතාව නම් නොවේ. එදා ඒ සිද්ධිය දෑසින් දුටු දැනට දිවමන්ව සිටින කීප දෙනා හා සිද්ධියට සම්බන්ධ විවිධ පාර්ශ්වයන් විමසීමෙන් අලුත් කතාවකි.එදා මේ ඇත් ගාලේ අට්ටාලවල සිට ඇතුන් දඟ දමන අයුරු නැරැඹු සුද්දන් දැන් මෙහි නැත. කටපිල් ද නැත. කතානායක මොලමුරේ ද නැත. මඩුවන්වෙල දිසාවේ පරපුරෙන් පැමිණි එදා ඒ ශෝචනීය සිද්ධිය දුටු ජේ. ඒ. ඩබ්ලිව්. මඩුවන්වෙල කෝරලේ මහත්මයා ද අද ජීවතුන් අතර නැත.ඇතාට වෙඩි තැබු සැමුවෙල් කදිරගාමර් අධිනීතිඥවරයා ද අද නැත. මේ සිද්ධියට විශේෂයෙන් ඇත් ගාලට සම්බන්ධව සිටි බොහෝ දෙනා දැන් අප අතැර ගොසිනි. ඒත් ඒ ඇත් ගාලේ ඇතුන් මේච්චල් කැර උන් නෑවූ, කැවු, පෙවු වල් අලින් හීලෑ කරන්නට වෙහෙස වූ එක්තරා මිනිසෙක් අදත් හිඳී.ඒ ඇත් ගාලේ ඇතුන් බලන්නා ලෙස වැඩ කළ හේවාගම ආරච්චිගේ පැන්ටිස් ය. ඒ සිද්ධිය වන විට පැන්ටිස්ට අවුරුදු 22 ක් පමණ විය. අද ඔහුට වයස අවුරුදු 86 කි. ඇඹිලිපිටිය කොළොන්න ගමේ පදිංචි පැන්ටිස් දැන් මා අබිමුව හිඳී.මට අද ඊයේ වගේ මතකයි මහත්තයෝ, ඒ සද්දන්තයා වෙඩි කාලා වැටෙද්දි මහ පොළව දෙදරුම් කෑවා. පැත්තම දූවිල්ලෙන් වැසී ගියා, මිනිස්සු ඇඬුවා. මම බොහොම තැන්වල හයිරන්කාර ඇත්තු ගොඩක් බලාගත්තු මිනිහෙක්. මොලමුරේ මහත්තයලට අයිති ඉඩම විතරක් අක්කර 90000 ක්.පනාමුරේ ඉඳන් කෑගල්ල දක්වාම එදා මහ කැලේ. ඒ කැලේ තිබුණු ගහකොළ විතරක් නෙමේ ඒකේ හිටපු වන සිවුපාවුන් අලි ඇත්තු පවා අයිති ඒ හාමුදුරුවන්ට. 1928 ඉඳන් ඇත් ගාලක් පටන්ගෙන උන්නාන්සේ මේ මහ වනයේ අලි ඇතුන් අල්ලලා විකිණුවා. මම පනාමුරේ ගමට ආවේ මේ ඇත් ගාලෙදි අල්ලන අලි නාවන්න.කවන්න පොවන්න බලා ගන්න. එදා මෙහේ අලි අල්ලන්න ආපු පනික්කියෝ ගොඩක්ම හිටියේ කෑගලු දිසාවේ අය. මේ මහ කැලේ හාමුදුරුවන්ගෙන් අවසර ගත් අහිංසක ගැමියන් පැල් අටවාගෙන ජීවත් වුණා. ඒ අයත් මේ විදිහට අලි අල්ලන්න සහභාගි වුණා. ආණ්ඩුකාර උන්නාන්සෙත් (සෝල්බරි සාමි) නිතරම මෙහි ආවා ගියා.ඒ ආවේ අලි අල්ලනවා බලන්න. විලියම් ගොපල්ලව උන්නාන්සේ එදා පනාමුරේ ඇත් රජාගේ සිද්ධියේ දී හිටියේ කන්තිරිප්පුවේ. මේ ඇත්ගාල නිසා එදා මේ ගම දියුණු වෙලා තිබුණා. කඩපිල් විතරක් නෙමේ තැබෑරුම් පවා ඇතිවෙලා තිබුණා. සුද්දෝ ගමේ කොල්ලන්ට විසි කළේ ඩොලර් කොළ.ඒගොල්ලෝ හරි ආසයි අල්ලාගෙන ආ අලි හිලෑ කරනවා බලන්න. ශක්තිමත් දැව යොදලා බුරුත, තේක්ක, පලු, වීර කඳන් දාලා මේ අලි වැට හා අට්ටාල යෝධයකුටත් පෙරළන්න බැරි තරමට ශක්තිමත්ව හදලා තිබුණා.ඔය කියන ඇත් රජා නම එහෙම කීවත් මෙයා ඇතෙක් නොව දැවැන්ත අලියෙක්. අඩි 09 ක් උසයි. අඩි 13 ක් දිගයි ශරීරය. ඒ වතාවේ ඔක්කොම අලි 18 ක් එක්ක මෙයත් ගාලට වට කළේ අලි නෑම්බියොත් මේ අතර හිටියා. හීලෑ අලින් දාලා මේ අය හීලෑ කරන ක්‍රමයටත් මෙයා කැමැති වුණේ නෑ.මෙයා කුංචනාද දිදී ඇත්ගාලේ දූවිලි අවුස්සමින් කලබල කළා. දවස් 7 ක් විතර එකම සෙල්ලම. සුද්දන්ට නම් හරිම විනෝදයි. ඒත් මෙයා හටන් කරන්නේ අනෙක් කට්ටියත් අරන් ගාලෙන් පනින්න. කලබලය දිගටම තිබ්බා. අනිත් අලි ළඟටවත් කිට්ටු වෙන්න මෙයා ඉඩ දුන්නෙම නෑ.අන්තිමේ මොලමුරේ හාමුදුරුවො දළ ඇතෙක් ලවා ඌ මට්ටු කරගන්ඩ බැලුවා. ශරීරය දිහා බැලුවාම මුකුත් කරන්ඩ ලෝබයි. සාමාන්‍යයෙන් අලියා ඇතා දැක්කාම තරමක් බය වෙනවා. ඒත් මෙයා බය වුණේම නෑ. ගැහුවා ගැහිල්ලක් ඇතාට. දළ ඇතා කරණම් ගහලා විසි වෙලා අට්ටාලය ළඟටම ගිහින් වැටුණා.බලා හිටියවුන් විස්මයට පත්වුණා. ඔක්කොම කීවේ “අප්පෙ මෙයාට දළ තිබුණානම් ඔක්කොම මරලා දාවි” කියලයි. අලි පනික්කියෝ නොයෙක් සෙල්ලම් දාලා ඇතා මේ ගාලේ තවත් පුංචි ගාලකට කොටු කරන්ඩ බැලුවා. කොහොම හරි කොටු කළා.ටික වෙලාවයි ගියේ ගැහුවේ නැතෑ අර පුංචි ගාලෙ මහ බුරුත කොට හතරඅත විසි වෙන්න. කුංචනාදය කරලා එලෝ මෙලෝ සිහියක් නැතිව පිඹගෙන එනවා ගහන්ඩ. මිනිස්සු අට්ටාලෙන් බිමට පැන දුවන්න ගත්තා.ඒ වෙලාවේ සෝල්බරි සාමි තුමයි, ඇලපාත දිසාවෙයි, මොලමුරේ මහත්තයයි ඒ වගේ තවත් එතන හිටපු ප්‍රභුවරුයි සාකච්ඡාවක් කරන්න ගත්තා මහ කලබලය මැද්දේ මේ ගොල්ලෝ කතා කරන දේ අහන් හිටිය ගැමියෝ පස්සේ මට මෙහෙම කිව්වා.වෙඩි පහර වැදුණු ඇත් රජා  බිම වැටෙන අන්දම‘අලියා එතෙක් අල්ල ගන්න උත්සාහ කරපු පනික්කියෝ වයිරොක් කම්බිවලින් මදු ගහලා ඒ කම්බියකට පනාමුරේ ඇතාගේ ඉදිරිපස කකුලක් හෑරෙන්න කැපිලා තිබුණේ. ඒ වේදනාවට ඌ තවත් වියරු වැටිලයි හිටියේ. තමන්ගේ ඇතාටත් බිම වැටෙන්න ගහපු තරහත් එක්ක මොලමුරේ මහත්තයට මේ ඇතා මරා දමන්න ඕනි වුණා.එයා කථා කළේ මරන්න. ඒත් සෝල්බරි සාමි තුමා යෝජනා කරලා තියෙනවා ඇත් ගාලෙන් එයාව පලවා හරින්න. බොහෝ ප්‍රභුවරු කියලා තියෙනවා එහෙම අතෑරියොත් මෙයා ගෙවල් කඩලා මිනිසුන් මරයි කියලා.ඒ නිසා ආණ්ඩුකාර සොල්බරි සාමි තුමා ඇතා මරන්න මොලමුරේ අණ දුන්නොත් ඇත් ගාල් ක්‍රමය ලංකාවේ තහනම් කරනවා කියලා තියෙනවා. නිදහස ලැබිලා තිබුණු මොහොත නිසා මොලමුරේ මහත්තයා ක්‍රියාත්මක වුණා. එයා අණ දුන්නා ලන්සි මහත්තයකුට ඇතා මරන්න. එක වෙඩිල්ලයි නළලට වැදුණේ එතන තමයි මර්මස්ථානය. මහ පොළව දෙදරවමින් ඇතා වැටුණා.පැන්ටිස් සංවේදීව බොහෝ දේ කථා කරයි. ඒත් ඒ සියල්ල ලියන්නට බැරිය. මට තවත් පාර්ශ්ව හමුවීමට තිබේ.මම පනාමුරේ ඇත් රජාට වෙඩි තැබු සැමුවෙල් ජෝගිනාදන් කදිරගාමර්ගේ බිරිය සරෝජනි කදිරගාමර් (88) හමුවීමි. සුරතලයට කවුරුත් ඔහු ඇමතුවේ සෑම් යන කෙටි නමිනි.“මගේ මහත්තයා අධිනීතිඥවරයෙක්. එයා විනෝදයට දඩයම් ආදියත් කළා. ඉලක්කයට වෙඩි තියන්න දක්ෂයි. ලක්ෂ්මන් කදිරගාමර් හිටපු ඇමැතිතුමාගේ අයියා මගේ මහත්තයා. පනාමුරේ ඇත්ගාල හදලා තිබුණේ විශේෂම දිය බුබුලක් මැදි කරගෙන.කවරදාවත් මොනම නියඟයකටවත් හි‍ඳෙන්නේ නැති මේ දිය දහරට වතුර බොන්න කැලේ ඉන්න අලි ඇත්තු රංචු එනවා. මගේ පියා ද සොයිසා කාන්තා රෝහලේ (ලයිනින් හෝම්) ප්‍රධානයා. ඒ කාලේ මං කදිරගාමර් පවුලට එකතු වෙන්න කථා කරලයි තිබුණේ.ඒ නිසා පවුලේ කට්ටියත් එක්ක මාත් එදා ඇත් ගාලේ හිටියා. මේ අතර තවත් අතුරු කථාවක් තියෙනවා. ඒ කාලේ දඩයම් කරන්න අපේ මහත්තයත් එක්ක බාන්ස් රත්වත්තේ (සිරිමාවෝ බණ්ඩාරනායක අගමැතිනියගේ මල්ලි) හා ආතර් මොලමුරේ වගේ කට්ටිය යනවා.මේ සිදුවීම වෙන කාලේ ඒ අය යාල පැත්තේ දඩයමේ ගිහින් තිබුණා. මගේ මහත්තයා ඒ වෙලාවේ හිටියේ පනාමුරේ. එහෙම දඩයමේ යනකොට බාන්ස් රත්වත්තේට කැලේදි උණක් හැදුණා. එයාව ළඟම තිබුණු ඇලපාත දිසාවගේ ගොඩකවෙල වලව්වට ගෙන ගියා.ඒ අයට ආවතේව කටයුතු කළේ ඇලපාත කුමාරි හාමිගේ සේවකකාරකාදීන්. පනාමුරේ ඉඳලා ගොඩකවෙල පැත්තටත් කැලෑව විහිදුණා. අලි එලවන්න ආපු පනික්කියන්ට කැලෑවේ ලඟින්න හාල් කරෝල වට්ටක්කා ආදිය දෙන්නෙත් කුමාරි හාමි. රටපුරා කැලෑවල කූඩාරම් අටවාගෙන දඩයමේ යන මේ කට්ටියට සෑම් නැතිව බෑ.සෑම් කදිරගාමර්සනීප වුණු රත්වත්තේ ඉක්මනට එන්නැයි සෑම්ට පනාමුරේ ඇත් ගාලට පණිවුඩ පිට පණිවුඩ එව්වා. මේ කලබලය මැද්දේ තමයි මොලමුරේ මහත්තයා පනාමුරේ ඇතාට වෙඩි තියන්න අණ කළේ.ඒ වෙලාවේ පොලීසියට මුලින් මේ ගැන කියන්න ගියත් මොලමුරේ මහත්තයා සතාගේ එහෙට මෙහෙට වෙඩි වැදිලා ඌට තවත් කරදර වෙයි කියලා මානසික අවුලක හිටියේ. ඒ නිසා දක්ෂ වෙඩික්කාරයෙක් වන මගේ මහත්තයාට එක පහරින් මරන්න යැයි ඉල්ලීමක් කළා.මහත්තයා වියරු වැටුණු සද්දන්තයා ඉදිරිපිටට ගිහින් එක වෙඩිල්ලෙන්ම ඒ සතාව මරා දැම්මා. ඌ විලාප දීගෙන වැටුණා. ඒ වෙලාවේ මොලමුරේ මහත්තයා මඩුවන්වෙල දිසාව ආදින් අසා තිබුණා ඔබට මේ අලියාගේ වලිගේ කෙස් අවශ්‍ය ද? නැත්නම් කකුල් හතර පුලුන් පුරෝලා ගන්න, එහෙම නැතිනම් විසිතුරු ටීපෝවක පාදවලට යොදා ගන්න, අලියාගේ කකුල් අවශ්‍ය ද කියලා ඇසුවා.මහත්තයා (එතකොට මහත්තයා නොවේ) ඒ එකක්වත් එපා කියලා යාළුවන්ගේ ඉල්ලීමට ගොඩකවෙල යන්න සූදානම් වුණා. එයා කවරදාවත් මේ සිදුවීම ගැන කථා කරනවට කැමැති වුණේම නෑ. මිනිස්සු නොසෑහෙන විදිහට එයාට බැණලා ගෙදරටම ලියුම් එව්වා. පනාමුරේ ඇතා ගැන ලියැවුණු ගීතය ගුවන් විදුලියෙන් ඇසෙද්දි එයා ඒක නෑසෙන දුරකට පලා ගියා.මම හිතන්නේ මහත්තයා 90 දී මැරෙනකම්ම සතා මරා දැම්ම එක ගැන දුක් වුණා. ඒත් එයා කළේ මොලමුරේ මහත්තයාගේ ඉල්ලීමට කන් දීම. මේ ඇතාට වෙඩි තබපු පතරොම් කාටීජය එයා විසි කරලා තිබුණා. වෙඩි තැබු රයිෆලය නිතර පෙනෙනවට එයා අකැමැති වුණා. පස්සේ බලන කොට එයා ඒක කාටදෝ ලාභයට විකුණා දමලා.එදා මහත්තයා ඒ සතාට වෙඩි තිබ්බේ නැත්නම් එයා ගම් වැදිලා ගෙවල් කඩනවා. මිනිස්සු මරනවා. කකුල හාරාගෙන ගිය වයිරොක් කම්බියෙන් ද එයාගේ නියපොත්තක් ගැලවිලා තිබුණේ. තමන්ගේ කට්ටිය අල්ලනකොට විරුද්ධ මෙයා ගම් වැදුණොත් මහ විනාශයක් වේවි කියලා මහත්තයාටත් හිතෙන්න ඇති. මහත්තයට බණින දෙස් දෙවොල් තියන කාටත් මට කියන්න තියෙන්නේ මෙච්චරයි.සරෝජනී කදිරගාමර් මැතිනිය අපට සමු දෙමින් කීවාය. ඒත් මේ ලිපියට සමු දීමට මට බැරිය. මම සිංගප්පුලි ලියනගේ අප්පුහාමි (88) සොයා යන්නෙමි. ඔහු පදිංචිව සිටින්නේ වළල්ගොඩය.උපන්තේකට මං ඒ වගේ සිද්ධියක් දෑහින් දැකලා නෑ මහත්තයෝ. මේ ගමේ පුංචි රාළහාමි එක්ක මාත් ඇත් ගාලේ නොයෙක් වැඩ කළා. අලි අල්ලන්න, එළවන්න ගියා. කැලේ ඉන්න අලි හේවිසි ගහලා දිය බුබුල පැත්තට එළවීමයි අපි කළේ. වයිරොක් කම්බියට කකුලක් කැපිලා ඌ වේදනාවෙන් වියරු වැටිලා හිටියේ.එයා එක්ක හිටපු අනිත් නාම්බෝ නෑම්බියෝ ඒ වෙලාවේ අපි කොහොමහරි බැඳ ගත්තා. එහෙත් මෙයා මෙල්ල කරන්න බැරි වුණා. එයාව මෙල්ල කරන්න මොලමුරේ හාන්දුරුවෝ දාපු ඇතාටත් මෙයා පහර දුන්නේ තුන්මුණින් වැටෙන්න. මා හිතන්නේ අන්තිම දවස්වල දවස් 04 ක් විතර අපි දුන්න කෑම බීමත් මෙයා ප්‍රතික්ෂේප කළා.ඒ කාලේ ඇත් ගාලේ වැට උඩට නැංග සුද්දෙක් බිම වැටුණු සද්දන්තයාව කලබලේම ඡායාරූප ගත කරන්න හදන කොට මොලමුරේ හාන්දුරුවෝ සුද්දට කනට ගැහුවා මතකයි. මට ඇත් ගාලේ වැඩ එපා වුණා ඇතා මරපු සිද්ධියත් එක්ක.පනාමුරේ ගම දැන් යළිත් අලුත් විදිහට හැඩවන්නට පටන්ගෙන තිබේ. මේ සිද්ධියෙන් පසු අභාවයට ගිය ඒ ඇත්ගාලේ කලකට පෙර ඉතිරිව තිබුණේ එකම එක බුරුත ලී කණුවක් පමණි. පුරාවිද්‍යා ස්මාරකයක් බව හඟවන පුරාවිද්‍යා නාම පුවරුවක් ද තිබිණ. එහෙත් අද එහි නව පුනර්ජීවනයක් පෙනේ. එහි මූලාරම්භකයා පනාමුරේ ඇතාට බෙහෙවින් පෙම් කරන හැටන් පොලිස් අධිකාරී සමන් රත්නායක මහතාය. මම ඔහු සොයා ‍හැටන් පොලිස් අධිකාරී කාර්යාලයට ද ගියෙමි.මම සතා සිවුපාවා කාටත් ආදරෙයි. ඒත් පියසේන කහඳගමගේ ලියු පනාමුරේ ඇත් රාජා පොත කියෙව්වයින් පස්සේ මට හිතුණා එතනට යන්න. සතා ගැන සොයා බැලුවම එයා තම වරිගය වෙනුවෙන් සටන් කළ හැටි දැනගත්තම මට හිතුණා ඇයි ඒ ඇතා මියගිය තැන මුකුත්ම හදලා නැත්තේ කියලා.ඒ නිසා මම වගකිව යුතු තැන්වල අවසරය අරන් ඒ භූමියේ නැවතත් එදා තිබු අට්ටාල බුරුත ලී කඳන්වලින් නැවත හැදෙව්වා. ඇතා මියගිය තැන එයාගේ උසටම ප්‍රතිමාවක් නිර්මාණය කළා. පරිසරවේදීන්ට පාසල් දරුවන්ට හා වෙනත් පර්යේෂකයන්ට අවශ්‍ය තොරතුරු රැස් කරලා කෞතුකාගාරයක් හදන්න වැඩ පටන් ගත්තා.දිය බුබුල හා ඒ පරිසරය නැවත් සෝබාමත් කළා. එදා ඇතා මැරුණාම කෑලිවලට කපලා අනෙක් ඇතුන් ලවා ඒ කෑලි අද්දවා පුච්චපු තැන තිබිලා මට පනාමුරේ ඇතාගේ හිස්කබලේ කොටසක් හම්බ වුණා. තවත් බොහෝ වැඩ තියනවා. ඒවත් කරගන්න ඕන. පරිසරවේදීන්ගේ ආධාර ලැබුණොත් භාර ගන්නවා.මේ ඇත්ගාල ලංකාවේ අන්තිම ඇත්ගාලය. මේ සිද්ධියෙන් පසු ලංකාවේ ඇත්ගාල් ක්‍රමය තහනම් කරන්නම ලැබිණි. ඒ අනුව ඇතුන් අල්ලා වෙන්දේසි කිරීම ද නැවතිණි. දැන් කිසියම් පුද්ගලයෙක් මේ ඇත්ගාලට අයිති භූමියට හිමිකම් කියන හෙයින් එයම නඩු නිමිත්තක් වී ඉදිකිරීම් නැවතී ඇත.පනාමුර හස්තිරාජ පදනමේ ලේකම් පියදාස මහතාට ද මේ පිළිබඳව යමක් කීමට තිබේ.මෙතැන ජරාවාස වෙලා තිබුණේ. සමන් මහත්මයා මෙතැන යළිත් එළි පෙහෙළි කළා. අපේ ඉතිහාසේ තම ජාතිය වෙනුවෙන් මෙහෙම දිවි පිදු සතෙක් තවත් නෑ. මේ බුරුත තේක්ක ලී කඳන්වලින් එදා තිබුණු ඇත් ගාලේ අට්ටාලේ හදන්ඩ.මෙහි එන විද්‍යාර්ථිනට අවශ්‍ය තොරතුරු ගබඩා කරන කෞතුකාගාර හදන්ඩ, පිළිමය නෙළන්ඩ මහත්තයාට රුපියල් ලක්ෂ 30 ක් විතර වියදම් වුණා. මෙහි ඇති දිය බුබුල විශේෂයි. එදා හිටි ගැමියො මේ දිය බුබුල දිහා ඇඟිල්ල දිගු කරලා කතා කළේ නෑ.මහ විශාල ජල දහරාවක් මතුවෙලා මෙතැන් හිට ගලා යන්නෙ. කතා කරනකොට සද්ද කරනකොට මෙහි ජල දහරාව වැඩි වෙනවා. (ඔහු එලෙස ශබ්ද කරන විට ජල දහරාව බුබුළු දමමින් වැඩිවන බව අපට ද පෙනෙයි.) අලි ඇතුන් දිය බොන්ඩ මෙතැනට ආවා. ඒකත් ඇත්ගාල මෙතැන හැදීමට හේතුවක්.මෙච්චර අමාරුවෙන් හදපු ඇතාගෙ පිළිමයට කවුදෝ හානි කරලා. නැට්ට කඩලා, එක් දළයක් කඩලා කනක පැත්තකට හානි කරලා. මොන තරම් නින්දිත මිනිස්සු ද? මේක බලන්ඩ මිනිස්සු ආවොත්, මේ ගම දියුණු වෙනවා. අනෙක පරිසරයට ආදරය කරන අයට, පාසල් දරුවන්ට මේ ඉතිහාසය ගොනු කැර තැබීම කොතරම් වටිනාකමක් ද?ඔහු මගෙන් අසයි. කාලය විසින් සියල්ල විසඳනු ඇතැයි මම සිතමි.සෑම් කදිරගාමර් මහතා එදා පනාමුරේ ඇත් රජාට වෙඩි තැබු බව ඇත්තකි. එහෙත් මියෙන තෙක්ම ඒ පිළිබඳ පශ්චාත්තාපයෙන් පෙළුණු බව කදිරගාමර්ගේ බිරිය සරෝජනී මහත්මිය අපට කීවාය.ඒ අතර එදා ඇත් ගාලේ රාජකාරි කළ අදත් දිවමන්ව සිටින පොලිස් නිලධරයකු ද ඇතැයි මේ ගවේෂණයේදී මට හෙළි විය. මම ඔහු සොයා ගිනිගත්හේන නගරයට ද ගියෙමි. මේ ඔහුගේ කතාවය. ඔහු දයාරත්න රාළහාමිය. වයස අවුරුදු 86 කි.එදා රාජකාරි කළාට වඩා නොකළානම් හොඳයි කියලා හිතෙනවා. ඒ තරම් සංවේදී දෙයක් එදා වුණේ. මේ ඇත් ගාලට එදා කොහොම හරි අලි 17 - 18 ක් පන්නාගෙන තිබුණා. අලි පනික්කියො හා ඇත් ගාලෙ ගොව්වො එකතු වෙලා කොහොම හරි අලි 17 ක් බැන්දා.මෙයා තනියා. අල්ලන්ඩම බෑ. එයා පිඹගෙන එනකොට මිනිස්සු කලබල වෙනවා. මාත් පුළුවන්තරම් ඒ අය සන්සුන් කරවනවා. පොලීසියට මුලින් ඕඩර් එක ආවානම් සතා මරන්ඩ වෙන්නෙ පොලීසියට.ඒත් දක්ෂ වෙඩික්කාරයෙක් වූ ඒ වගේම අධිනීතිඥවරයකු වූ සෑම් කදිරගාමර් මහත්මයාට කියලා වෙඩි තබන්ටයි මොලමුරේ උන්නාන්සෙට ඕනෑ වෙලා තිබුණෙ.එයා එක වෙඩිල්ලෙන්ම පනාමුරේ ඇතාව වැට්ටුවා. මං පොලීසියට බැඳුණේ කොස්තාපල් කෙනෙක් විදියට. අවුරුදු 35 කට පස්සෙ පැන්ෂන් ගියෙත් කොස්තාපල් කෙනෙක් විදියට. ඒ ගැන මට දුකක් නෑ. සුද්දගෙ කාලෙදි ඒ අයට ගැතිකම් කරන අයට විතරයි සැලකුවෙ.මං එදත් අදත් කෙළින් මිනිහෙක්. ඒ නිසා මං කොස්තාපල්මයි. මේ සිද්ධියෙදිත් මං කෙළින්ම කිව්වොත් මේ ජරා ඇත් ගාල් ක්‍රමය තහනම් කළ යුතුයි කියන මතයේ එදත් මං හිටියෙ. මේ සතා ඒ ක්‍රමය තහනම් කළේ ජීවිත පූජාවෙන්.ඒ නිසා එයා වෙනුවෙන් ජාතියක් වශයෙන් අප නමස්කාර කළ යුතුයි. මං මියයන තුරුම එදා එතැන හිටපු වේදනාව මගේ හිතේ රැව් දෙයි. මේ වගේ විපතක් දකින්ඩ කිසිම කෙනෙකුට ලැබෙන්ඩ නම් එපා. මං පතන්නෙ ඒ ටිකයි.වියපත් වුවද ඒ දෑසෙහි ගුලි වන කඳුළක් මට පෙනෙයි. මේ සිද්ධිය අදත් සිහිපත් කැරුම මෙතරම් ම සංවේදී නම් එදා මොන තරම් ජනතාව දුක්වන්නට ඇත්දැයි සිතා ගැනීම අපහසු නැත.උපාලි සමරසිංහඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=af14082410</link>
    <topic>ගාන්ධි පවුල කළ වැරැදි මෝදි කරන්නෙ නෑ</topic>
    <author>සකස් කළේ</author>
    <content>ආචාර්ය සුබ්‍රමනියම් ස්වාමි ආරක්ෂක සමුළුව අමතමින්-ආචාර්ය සුබ්‍රමනියම් ස්වාමිපසුගිය සඳුදා සිට දින තුනක් පුරා පැවැති සිවුවැනි ආරක්ෂක සමුළුවේ දී ශ්‍රී ලංකාව හා එහි දේශපාලන වාතාවරණයත් ජාතියක් වශයෙන් නැඟී සිටීමේ දී ශ්‍රී ලංකාව හමුවේ ඇති අභියෝග පිළිබඳව ප්‍රකාශිත අදහස් අතරින් ඉන්දීය භාරතීය ජනතා පක්ෂයේ නායක හා හිටපු ඉන්දීය ඇමැතිවරයකු වූ ආචාර්ය සුබ්‍රමනියම් ස්වාමි ‍ෙග් කතාව කාගේත් අවධානයට ලක්විය. ඉන්දියානු රජයේ විදේශ ප්‍රතිපත්තිය විය යුත්තේ සිය අසල්වැසි රටවලට හැකි හොඳම අයුරින් සැලකීම බවත් එමෙන්ම ඉන්දියාව ශ්‍රී ලංකාව සමඟ කිසිම ප්‍රශ්නයක් නැති බවත් එනිසාම ශ්‍රී ලංකාවට කිසිදු විදේශීය අතපෙවීමක් ඉන්දියාව අනුමත නොකරන බවත් ඒ මහතා පැවසීය. මේ ඔහුගේ කතාවේදී පළවූ අදහස් ඇසුරින් සකස් කැරුණකි.ඉන්දියානු ශ්‍රී ලංකා සබඳතා යන මැයෙන් කතා කළ ආචාර්ය සුබ්‍රමනියම් ස්වාමි ශ්‍රී ලංකාවේ ඇත්තේ භාෂා පිළිබඳ ප්‍රශ්නයක් මිස වර්ගවාදයක් නොවන බව ද කීය.“ජනාධිපතිතුමා ඉන්දියානු අගමැතිතුමාට සුබ පැතීමට තමා සමඟ යාමට උතුරේ මහ ඇමැතිට ආරාධනා කළා. ඔහු කිසිදු හේතුවක් නැතිව එය ප්‍රතික්ෂේප කළා”මට ‍ෙත්රුම් ගන්න බැහැ දෙමළ ජනතාවගේ සමූහ ඝාතනයක් ගැන කතා කළ ඒ පුද්ගලයන්ම මහින්ද රාජපක්ෂ ජනාධිපතිතුමාට එරෙහිව හිටපු යුද හමුදාපති සරත් ෆොන්සේකාට ඡන්දය දුන්නේ ඇයි කියා පසුගිය ජනාධිපතිවරණයේ දී. දෙමළ ජනතාවගේ කුමන ප්‍රතිපත්තියත් මට තේරුම් ගන්න බැහැ. සමහර විට එය වෙනම රාජ්‍ය සංකල්පයක් මත නිර්මාණය වෙන්න ඇති.ඉන්දියානු ප්‍රතිපත්තියට පදනම් වී ඇත්තේ එහෙම නොවෙයි. එය අපේ අගයන් මතයි පදනම් ව ඇත්තේ. හේතුව සිංහල හා දෙමළ දෙකොටසම අපට එකයි. ඒ දෙකොටසම එකම ඩී.ඇන්.ඒ. සහිත අය නිසා. ඒ සඳහා කෑගහන්නේ දකුණු ඉන්දියාවෙ දේශපාලන නායකයන් කොටසක් විතරයි.ඉන්දියානු විදේශ ප්‍රතිපත්තිය ඉතා පැහැදිලියි. අපි කිසිම විදේශීය බලවේගයකට ශ්‍රී ලංකාවේ අභ්‍යන්තර ප්‍රශ්නවලට ඇඟිලි ‍ගහන්න ඉඩදෙන්නේ නැහැ. ඒ වගේම එවැනි කලාපයේ ඇඟිලි ගැසීම්වලටත් අපි විරුද්ධයි. ඉන්දියාවේ ‘ජාතික වුවමනාවන්ටයි’ අපි ප්‍රමුඛතාව දෙන්නේ.එකම වර්ගවාදී කොටසකට පමණක් අපි උදව් කරන්නට පෙලඹෙන්නේ නැහැ. ඉන්දියානු ජනතාව අතරේ ඉතා සුළු අන්තවාදී කොටස් කීපයක් හැර අනෙක් සියලු දෙනාම ඡන්දය දුන්නේ ත්‍රස්තවාදයට එරෙහිවයි.එයට පසුගිය ඉන්දියානු මැතිවරණය සාක්ෂි දරනවා ඇති. එවැනි අන්තවාදී සුළු කොටසකගේ පීඩනයෙන් තොරව අපට පැහැදිලි බහුතරයත් සහිත ශක්තිමත් රජයක් ගොඩනඟාගන්නට හැකිවුණා. මිනිස්සු අපේ ප්‍රතිපත්ති පිළිගත්තා. අන්තර් ප්‍රාන්ත අපට සහයෝගය දුන්නා.සමහර රාජ්‍ය නොවන සංවිධාන ශ්‍රී ලංකාවේ සමූහ ඝාතන සිදුවූවා යැයි කීවත් වැඩි ජනතාවක් එවැන්නක් සිදුවූවා නම් රාජපක්ෂයන්ට මැතිවරණවලදි ඡන්දය ‍දුන්නේ කොහොමද?එලෙසින්ම ඔහු හිටපු ඉන්දීය අගමැතිනිය ඉන්දිරා ගාන්ධි ගත් තීරණයක් ද වැරැදි බව ප්‍රකාශ කළේය.“ඉන්දිරා ගාන්ධි අගමැතිනියගේ පුත් ඝාතනය වූ ඉන්දීය අගමැති රජීව් ගාන්ධි මගේ හොඳ මිතුරෙක්. එතුමා මා සමඟ වරක් කියා සිටියා ඉන්දිරා ගාන්ධි මැතිනිය එල්ටීටීඊයට ආයුධ පුහුණුව ලබාදීමට ගත් තීරණය ඓතිහාසික වරදක් කියා. ඒ වරද නිසා පසුක‍ලක රජීව් ගාන්ධිත් එල්ටීටීඊය අතින් ඝාතනය වෙනවා. එම තීරණය ඉන්දිරා ගාන්ධි ගත්තේ හිටපු ජනාධිපති ජේ.ආර්.ජයවර්ධන මහතා සිරිමාවෝ බණ්ඩාරනායක මැතිනියට කළ කෙණෙහිලිකම්වලට රිදවීමක් වශයෙනුයි.ඒ වගේම ජේ.ආර්.ජයවර්ධන මහතා මෙරටට ගෙන්වූ ඉන්දීය හමුදාව පළවා හැරීමට රණසිංහ ප්‍රේමදාස හිටපු ජනාධිපතිතුමා එල්ටීටීඊයට ආයුධ ලබාදුන්නා. පසුව එම ආයුධ වලින්ම ප්‍රේමදාස මහතාත් ඝාතනය වුණා.“ඒ වගේම යාපනයේ සිටින මගේ සමීපතම ඥාතීන් පවා පිළිගන්නවා අද උතුරු ප්‍රදේශවල යටිතල පහසුකම් හා සංවර්ධන කටයුතු ශීඝ්‍රයෙන් දියුණු වීගෙන යන බව.ඉස්සර සිය සැමියන් දරුවන් උදෑසන රැකියාවට හා පාසලට ගියොත් හවසට එන එක ගැන සැකයෙන් සිටි බවත් දැන් තම සැමියන් දරුවන් උදේට ගොස් හවසට ගෙදර එන බව විශ්වාසයි යන බවත් මට යාපනයේ බොහෝ මවුවරුන් කීවා. අද උතුරු පළාත්වල ගොඩනැඟී ඇති විශ්වාසය එයයි.”ශ්‍රී ලංකාව චීනය සමඟ ද සමීප සබඳතාවක් පවත්වන්නේ යැයි සමහරු කළ චෝදනාවන්ට ද හෙතෙම කදිම පිළිතුරක් දුන්නේය.“එම වරද සිදු කළේ ඉන්දියාව විසින්මයි. මුලදී මහින්ද රාජපක්ෂ ජනාධිපතිතුමා හම්බන්තොට වරායේ ඉදිකිරීම් සඳහා ආරාධනා කළේ ඉන්දියාවටයි. ඒත් ඉන්දියාව තමිල්නාඩු බලපෑම් නිසා එම ඉල්ලීම බාරගත්තේ නැහැ. දැන් චීනය නවීන පහසුකම් සහිත විශාල වරායක් හම්බන්තොට ගොඩනඟනවා. අනික ශ්‍රී ලංකාව චීනය පමණක් නොව කුමන රටක් සමඟ සබඳකම් පැවැත්වූවත් අපට කමක් නැහැ. එය රාජ්‍යතාන්ත්‍රික අයිතියක්.ඒ වගේම ආසියාවේ රටවල අනාගත සුබසිද්ධිය සඳහා අත දෙන්න සාර්ක් සංවිධානයේ හා ආසියන් සංවිධානයේ රටවල එකමුතු විය යුතුයි.ඒ වගේම අනාගතයේ දී සාර්ක් කලාපයේ රටවල ආරක්ෂාව පිළිබඳව ද මෙම සමුළුවේදී කතා කළ යුතුයි.ශ්‍රී ලංකාව හා ඉන්දියාව අපේ ධීවර ප්‍රශ්නය හරහා ඇතැම් කණ්ඩායම් දෙරට අතර ප්‍රශ්න ඇති කිරීමට උත්සාහ දරනවා. අත්අඩංගුවේ සිටි සියලුම ඉන්දීය ධීවරයන් නිදහස් කිරීමට මහින්ද රාජපක්ෂ ජනාධිපතිතුමා පියවර ගත්තා.ඒත් නවීන පහසුකම් සහිත ඔවුන්ගේ බෝට්ටු නම් නිදහස් කළේ නැහැ. ඒවා අයිති ඉන්දියාවේ ධනවත් ධීවර ව්‍යාපාරිකයන්ට. තමිල්නාඩුව කතා කරන්නේ ඔවුන් වෙනුවෙන්. ඉන්දීය ධනවත් ධීවර ව්‍යාපාරිකයන් ශ්‍රී ලංකා මුහුදු තීරයට එන්නේ ඔවුන්ගේ මුහුදේ මසුන් හිඟ නිසයි. මෙය දුප්පත් ඉන්දීය ධීවරයන්ගේ ප්‍රශ්නයක් නොවෙයි.” ආරක්ෂක ලේකම්තුමා, හමුදාපතිවරුන් ඇතුළු පිරිස සමුළුවට සහභාගිවෙමින්“මෙය උතුරේ දෙමළ ජනතාවටත් හොඳ අවස්ථාවක් ඔවුන් රටේ සංවර්ධනය සඳහා රජයන් සමඟ එකතුව ක්‍රියා කළ යුතුයි. ඉන්දියාවේ සිටින විවිධ ජාතීන් විවිධ සංස්කෘතින් එකට එකතුව කටයුතු කරනවා. හින්දු ආගමිකයන් ඉන්දියාවේ බහුතරයක් සියයට අසූපහක්.”සිය විදේශ ප්‍රතිපත්තිය සඳහා ඇති ශ්‍රී ලංකාවේ ස්වාධිපත්‍යයට අපි ගරු කරනවා. අපේ සමාජයට මූලික වී ඇත්තේ සංස්කෘතික අගයන් හා අපේ ජාතීන් අතර ඇති සමාජ අගයයන්. එය බටහිර හෝ වෙනත් රටවලට වඩා වෙනස්. ඒ වගේම චීනයත් ඔවුන්ගේ ජාතික අනන්‍යතාවයන් හා අගයයන් මත පදනම් වී ඇත්තේ. අපේ සාමූහිකත්වය ගොඩනඟාගත හැක්කේ ඒ මතයි.ඉන්දියාවේ නව අගමැති මෝදි මහතාගේ රජය පසුගිය ඉන්දියානු දේශපාලනය පිළිබඳ සලකන්නේ නැහැ. ඒ නිසා මේ රජය එක්සත් සහෝදර ජාතියක් ලෙස ශ්‍රී ලංකාවට ආදරෙයි. එහි එක්සත් බව සහතික කරනවා.ශ්‍රී ලංකාවේ හා තමිල්නාඩ‍ුවේ අන්තවාදී නායකයන් ගැන ඔබ කලබල විය යුතු නැහැ. අපි ඉන්දියානුවෝ නිතරම ශ්‍රී ලංකාව සමඟයි. ත්‍රස්තවාදී කණ්ඩායම් පිටුදකිනවා. එවැනි අප්‍රසන්න ත්‍රස්තවාදී කටයුතු යළිත් සිදුවීම අපි අනුමත කරන්නේ නැහැ.නරේන්ද්‍ර මෝදි රජය ශ්‍රී ලංකාව සමඟ කටයුතු කරන්නේ නව සැලසුමකට අනුවයි. ඉන්දියාව සිය සාර්ක් අසල්වැසියන්ට ගරු කරනවා. ශ්‍රී ලංකාව ඇතුළු ඒ වගේම ශ්‍රී ලංකාවේ විශේෂ අභ්‍යන්තර කටයුතුවලට අපි සහාය දෙනවා. අවශ්‍ය වුවහොත් ශ්‍රී ලංකාව සමඟ ද්විපාර්ශ්වික සබඳතා ශක්තිමත් කිරීමට ඉන්දියාව බැඳී සිටිනවා.ඒ වගේම ඉන්දියාව ශ්‍රී ලංකාවට එරෙහිව මානව හිමිකම් කඩකිරීමේ චෝදනා ඇතුළු කිසිම අධිකාරි පත්‍රයකට සහයෝගය දෙන්නේ නැහැ. ශ්‍රී ලංකා රජය මහජන ඡන්දයෙන් පත්වූ ප්‍රජාතන්ත්‍රවාදී රජයක්.ඉන්දියාව නිතරම ක්‍රියාකරන්නේ තමන්ගේ ජාතික අවශ්‍යතාවයන් මතයි. අභ්‍යන්තරික පළාත් පාලන ආයතන හා ආගමික ඉල්ලීම් මත ඉන්දියාව සිය විදේශ ප්‍රතිපත්තිය සකස් කරන්නේ නැහැ.ඉන්දියාව සාර්ක් කලාපයේ අසල්වැසියන්ට එරෙහිව එන ඕනෑම ත්‍රස්තවාදයකට එරෙහිව අවශ්‍ය නම් සහාය දෙනවා. ඉන්දියාව නැඟෙනහිර ආසියාවේ සියලු රටවල් සමඟ සහයෝගයෙන් කටයුතු කරනවා.ඉන්දියාව කිසිම රටක ස්වෛරීත්වයට බාධා කරන්නේ නැහැ. සංස්කෘතික වශයෙන් ද ඉන්දියාව ශ්‍රී ලංකාව එකට බැඳී සිටිනවා දෙරට අතර ඉතිහාසයේ බැඳීම වර්ධනය කරගත යුතුයි. ඉන්දියා‍වටත් ශ්‍රී ලංකාවටත් සාකච්ඡා කොට විසඳාගත නොහැකි කිසිම ප්‍රශ්නයක් නැහැ.ආචාර්ය සුබ්‍රමනියම් ස්වාමිගේ කතාව ශ්‍රී ලංකාවේ මෙන්ම විදේශික නියෝජිතයන්ගේ ද දැඩි අවධානයට පාත්‍රවූ එකක් විය.සකස් කළේදයා ඩි. ෆොන්සේකා කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=af14082413</link>
    <topic>ලංකාවටම එකයි කොළඹ පාවෙන වෙළෙඳ පොළ</topic>
    <author>වාසනා ආරියසේන</author>
    <content>කොළඹ නගරය ආසියාවේ නැඟී එන නගරය බවට පත් කරමින් ක්‍රියාත්මක නව සංවර්ධන වැඩපිළිවෙළේ තවත් දැවැන්ත සංවර්ධන ව්‍යාපෘතියක් ලෙස ඉදිවූ කොළඹ කොටුව බැස්ටියන් මාවත, දියමත පාවෙන වෙළෙඳපොළ (Floating Market) පසුගිය සිකුරාදා උත්සවශ්‍රීයෙන් විවෘත විය. මහින්ද රාජපක්ෂ ජනාධිපතිතුමාගේ උපදෙස් හා මූලිකත්වය යටතේ රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ මෙහෙයවීම මත ඉදිකළ මේ පාවෙන වෙළෙඳපොළ නාගරික සංවර්ධන අධිකාරිය මඟින් ක්‍රියාත්මක කළ තවත් නිර්මාණශීලී ව්‍යාපෘතියකි.සියවස් ගණනාවක ඉතිහාසයකට හිමිකම් කියන කොළඹ නගරයේ ඓතිහාසික ස්ථාන හා ජනතා ආකර්ෂණීය ස්ථාන පැවතියත්, කිසිදු ප්‍රයෝජනයක් නොගෙන අතහැර දමා තිබුණි. ඒ හේතුවෙන් නගරය පුරා අවිධිමත් වර්ධනයක් පසුගිය දශක කිහිපය පුරා සිදුවිය. බැලූ බැලූ අත වාහන තදබදය, අනවසර ගොඩනැඟිලි, තැන තැන ගොඩ ගැසුණු කුණු කඳු, කොළඹ නගරය රටේ අවිධිමත් ස්ථානය බවට පත්කොට තිබිණ.දිනූ නිදහසත් සමඟ මෙරට නාගරික පද්ධතිය විධිමත් සංවර්ධන මාවතකට අවතීර්ණ විය. සීමිත වූ භූමි ප්‍රමාණය උපරිම ප්‍රයෝජනය ලබා ගත හැකි ලෙස, නිවැරදි ආයෝජනයන් ද සමඟින් කොළඹ නගරය නවීන හා ජනතාවගේ සිත් ඇඳ බැඳ තබා ගන්නා වෙනස් ම වූ නාගරික පරිසරයක් බවට පත් වී ඇත. නිර්මාණශීලි ව්‍යාපෘති රැසක් මෙහි ක්‍රියාත්මකයි. කොළඹ නගරය පුරා දිවෙන ඇළ මාර්ග පද්ධතියක් ඇතත්, මිනිස් ක්‍රියාකාරකම් හේතුවෙන් ඒවා දූෂණය වී තිබිණ. තවද ඓතිහාසික ගොඩනැඟිලි රැසක් ගරා වැටී තිබුණු මොහොතක මහින්ද රාජපක්ෂ ජනාධිපතිතුමාගේ හා රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ මඟ පෙන්වීම හා උපදෙස් මත නවමු මුහුණුවරක් යටතේ සංවර්ධන කටයුතු ආරම්භ විය. නාගරික සංවර්ධන අධිකාරිය මෙහි ප්‍රධාන මෙහෙයුම්කරුවා විය.කොටුව, පිටකොටුව, ප්‍රධාන දුම්රියපළ හා මධ්‍යම බස් නැවතුම්පළ ආශ්‍රිත ප්‍රදේශ කේන්ද්‍ර කර ගනිමින් මෙම නව වෙළෙඳපළ ඉදිකර ඇත. කොළඹ නගර මධ්‍යයේ මහජන ප්‍රවාහන සේවා ආරම්භ වන ස්ථාන පිහිටා ඇති හෙයින් දිනකට විශාල පිරිසක් නගරයේ මෙම ප්‍රදේශයට පැමිණෙති. එම තත්ත්වය ද සැලකිල්ලට ගනිමින් ජනතාව ඉතා නිදහසේ විචිත්‍රවත් පරිසරයක සිට තම අවශ්‍යතා සපුරාගත හැකි වන අයුරින් මේ සාප්පු සංකීර්ණය නිර්මාණය කොට ඇත. තවද ගිමන් නිවන හරිත යායක් හා සුපිරි අවන්හලක් ද මෙහි ස්ථාපිත ය. කඩ කාමර 92 හා සුපිරි අවන්හලක් ද ඇතුළත් වන අතර අපේ රටේ ජනතාවට තවත් සුවිශේෂී අත්දැකීමක් එක් කරමින් දියමත පාවෙන වෙළෙඳසල් කිහිපයක් ද නිර්මාණය කර ඇත.පිටකොටුව ප්‍රධාන බස් නැවතුම්පළ තදාසන්නව කිසිදු පහසුකමක් නොමැතිව පවත්වාගෙන ගිය ව්‍යාපාරික ප්‍රජාවට ඉතාමත් සුන්දර පරිසරයක් යටතේ නවීන පහසුකම් සහිත නව ව්‍යාපාරික ස්ථාන කොළඹ දියමත පාවෙන වෙළෙඳපළ ඉදිවීමත් සමඟ ඔවුන්ට ලැබී ඇත. මේ අනුව සුන්දරත්වය හා පිරිසිදුකම හේතුවෙන් කොළඹ නගරයට අවැසි ගාම්භීරත්වය නැවත උද්දීපනය කරමින් දෙස් විදෙස් සංචාරක කර්මාන්තයේ උන්නතිය වෙනුවෙන් මෙවැනි ව්‍යාපෘති ක්‍රියාත්මක කිරීම ඉවහල් වනු ඇත.මහින්ද චින්තන ඉදිරි දැක්ම ජාතික සංවර්ධන වැඩසටහන දේශයේ හෙට දවස වෙනුවෙන් ක්‍රියාත්මක වී ඇත. එය මේ රට සංවර්ධනයේ දිශානතිය අන් කවරදාටත් වඩා සුවිශේෂ ස්ථානයකට යොමු කර ඇත. එසේ ම මන්දගාමී ලෙස ක්‍රියාත්මක වූ මෙරට නාගරික සංවර්ධන ක්‍රියාවලිය අද නව ජවයකින් ආරම්භ වී තිබේ. ගතානුගතික තීරණවලින් මිදී නව ලොව සඳහා ගැළපෙන නව සැලසුම සහිත සංවර්ධන වැඩපිළිවෙළක් ක්‍රියාත්මක වේ.රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ උපදෙස් හා මඟපෙන්වීම යටතේ නාගරික සංවර්ධන අධිකාරියේ මූල්‍ය හා වාස්තු විද්‍යාත්මක උපදේශනයන් ද සමඟින් අධිකාරියේ සභාපති නිමල් පෙරේරා,ථ අධ්‍යක්ෂ ජනරාල් හර්ෂාන් ද සිල්වා, අතිරේක අධ්‍යක්ෂ ජනරාල් බ්‍රිගේඩියර් සමන්ත ජයසුන්දර යන මහත්වරුන්ගේ නිරන්තර අධීක්ෂණයෙන්, වරලත් වාස්තු විද්‍යාඥ තුෂාරි කාරියවසම් මහත්මිය, නිර්මාණ ව්‍යාපෘති කළමනාකරණ සහ උපදේශකත්වයෙන්, ශ්‍රී ලංකා යුධ හමුදාව හා නාවික හමුදාවේ දැඩි කැපවීමෙන් මෙම සංවර්ධන කාර්යය මල් ඵල ගැන්වීමට හැකියාව ලැබී ඇත.වාසනා ආරියසේනසන්දීපා කොඩිතුවක්කුඡායාරුප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=af14082414</link>
    <topic>ඔබ හඳුනා නොගත් දෙවිවරු රැසක්</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිඅයහපත් සමාජයීය බලපෑමෙන්, දරුවෙක් අකාලයෙහි මියැදීම දරුදුක දන්නා සමාජය කිසිසේත් ම අනුමත නොකරයි. ඒ මරණය මවුපියන්ට සේ ම දන්නා නොදන්නා සැමට වේදනාවකි. එහෙත් ඇතැම්විට මෙවැනි සිදුවීම් පිටුපස දේව බලපෑමක් ඇති බව, එසේත් නැතිනම් මෙසේ මියයන ඇතැම් දරුවන් මනුෂ්‍ය දරුවන් නොව දෙවියන් බව පසුගිය සතියේ උදාහරණ සහිතව විස්තර විය.එහෙත් එය නොදන්නා සමාජය සිතන්නේ එසේ කුඩා දරුවෙක් මිය යාම අසුබ ලකුණක් ලෙසටය. එහෙත් සිදුවී ඇත්තේ අසුබ දෙයක් නොව ඒ දේව දරුවාගේ බලාපොරොත්තු මල්ඵල ගැන්වීමය. ඔහු එය අවස්ථාවක් කර ගන්නේ මවුපිය ආදරය, සෙනෙහස අපමණව විඳ අවසන් හි දිව්‍ය ලෝකයට යාම සඳහා ය.මෙහි පුදුමය වන්නේ අප මනුෂ්‍ය දරුවෙක් ලෙස හදාවඩාගෙන ඇත්තේ, යහළුවෙක් යැයි ඇසුරු කර ඇත්තේ, දායක දරුවෙක් යැයි සිතා සිටියේ දෙවියෙක් වීම ය. එහෙත් ඔහු අප අතර ජීවත් වූයේ ඉතා පිරිසුදු ලෙසටය.එක්තරා අවස්ථාවක තවත් කුඩා දරුවෙක් මිය ගියේය. ඔහු නිවුන් දරුවෙකි. දෙව්ලොව සිටම මේ දෙදෙනා එකම මවුකුසක එකම මොහොතේ උපදින්නටත්, එක් අයෙක් පමණක් ටික කාලයක් මවුපිය සෙනෙහස විඳ නැවත දෙව්ලොව ඒමටත් කතිකා කරගත්හ. අනෙක් දරුවා තවත් කාලයක් මවුපියන් සමඟ හිඳින්නට තීරණය කළේය. එක්තරා අවස්ථාවක රූපවාහිනියේ දුටු වීර චරිතයක් අනුකරණය කළ ඉහත කී දරුවා ජනේලයෙහි ලණුවක් ගැටගසා කරන්නට ගිය වික්‍රමයක දී ගෙල සිරවී ගියේය. වහාම රෝහලට ගෙන ගියද පසුදා අලුයම තුනට පමණ ඔහු මෙලොව හැර ගියේය. මේ අවස්ථාවේ ඒ මොහොතේ ම අනෙක් දරුවා ගේ ද උගුරේ සෙම හිරවෙන ස්වභාවයක්, හුස්ම ගැනීමට අපහසු බවක් පෙන්නුම් කෙරුණි. මේ දරුවන් ගේ වයස අවුරුදු අටක් හෝ නවයක් හෝ පමණ වන්නට ඇත. මිය ගිය දරුවා මවුපියන් සමඟ ඊට වසරකට පමණ පෙර ශ්‍රී පාදස්ථානය වැඳ පුදා ගන්නට ගොස් තිබේ.එහි දී හමුවන සෑම වැඩිහිටියෙක් ම පාහේ මේ දරුවා සමඟ සුහද විය. නිවෙස කරා ගියද ඔවුහු ලිපි එවමින් නිරන්තරයෙන් දරුවා ගේ සුව දුක් විමසූහ. දරුවා ගේ කාමරය පිරික්සූ විට එහි දක්නට ලැබුණේ බොහෝ දේව රූපය. එසේ නම් මේ දරුවා කවරෙක් ද? ඒ එක් ස්වරූපයකින් අප ඉදිරියේ පෙනී සිටි දේවතාවෙකි.මේ ලෙස සමාජයට ආදර්ශයක් දීමට, දුරාචාරයේ යෙදෙන අකුසල් කරන මනුෂ්‍යයකුට පාඩමක් ඉගැන්වීමට, මවුපියන් සකස් කිරීමට ආදී විවිධ අවශ්‍යතාවයන් සඳහා දෙවිවරු අප ඉදි‍රියේ පෙනී සිටිති.උපකාරයට එන මිතුරකු ලෙස දර්ශනය වීම තවත් එවැනි අවස්ථාවකි. ගැටලුව වන්නේ මේ දෙවියෙක් ද යන්න ඒ මොහොතේ දී හඳුනා නොගැනීම ය. එහෙත් පසුව “අනේ මේ උපකාරය නම් කරන්නට ඇත්තේ මිනිස් වේශයෙන් ආ දෙවියෙක් ම වෙන්ට ඕනෑ” යි සිතේ.සමහර ආගමික සිද්ධස්ථාන හා දෙවියන් අතර අපූර්ව සම්බන්ධතාවයක් තිබේ. දඹදිව කුසිනාරා නුවර මල්ලව රජ දරුවන් ගේ උපවර්ථන නම් මල් උයනෙහි ඇති, අප තථාගතයන් වහන්සේගේ පිරිනිවන් මඤ්චකය ගැන සිහිපත් කරන්න. එය නිමැවූයේ මනුෂ්‍යයෙක් බව කියැවේ. එහෙත් ඒ නිර්මාණය කළ පසු ඒ ශිල්පියා පිළිබඳව කිසිදු තොරතුරක් අසන්නට හෝ දකින්නට නොලැබුණි. එහෙත් ජීවමාන වූ මනුෂ්‍යයෙක් මිය පරලොව යන්නේ කෙසේ ද, ඒ හැඩතල අනුව පරිනිර්වාණ මඤ්චකයේ බුදු සිරුර නිර්මාණය කොට තිබේ.මේ ආකාරයට අපට බොහෝ විට දෙවියන් හමුවේ. ඔබගේ ස්වාමි පුරුෂයා දෙවියෙක් වන බව, ස්වාමි දියණිය දේවතාවියක බව, මනුෂ්‍ය ‍දියණියක නොවන බව ඔබ නොදන්නවා විය හැකිය. ඔබගේ ඇනුම් බැනුම් මධ්‍යයේ කීකරු ස්වාමි දියණියක ලෙස ඔබට ගෞරවයෙන්, ආදරය කරමින්, ඇය නිවෙසින් පලවා හරින්නට උත්සාහ කරන අතරේත් නිවස තුළම රැ‍ඳෙමින් ආහාර ටික උයා පිහා දෙමින් ඔබ රැක ගන්නා බිරිය සැබෑ දෙවඟනකි. එහෙත් ඒ දෙවඟන ඔබ හඳුනාගෙන නැත. ඔබ දකින්නේ ඇය මනුෂ්‍ය කාන්තාවක පමණක් වන බවය.කාන්තාවන් ද එලෙසය. තමන් ගේ සැමියා දෙවියෙක් බව ඇය හඳුනාගෙන නැත. ගුණ යහපත් අයකු දුටු විට, අත්‍යවශ්‍යම මොහොතක ඇප උපකාරයක් කළ අයකු සිහිපත් වූ විට මිනිසෙක් දෙවියෙක් ලෙස පෙනී සිටියා යැයි ඔබ කියනු ඇත. එහෙත් වඩාත් සුදුසු වන්නේ හඳුනා ගැනීමේ නොහැකියාව මත දෙවියන් හමු වන්නේ නෑ කියනවාට වඩා හමුවන තැනැත්තා දෙවියෙක් ලෙස සලකා කටයුතු කිරීම ය. එවිට සැබෑ ලෙසම ඔය අතරේ ඔබට දෙවියන් හමුවේ.ශ්‍රියා කාන්තාව ගේ බැල්ම තිබෙනවා නම්, නිවසට කිරි උතුරනවා සේ ධන ධාන්‍යයෙන් ආඪ්‍ය වන බව බොහෝ දෙනාගේ පිළිගැනීමය. ශ්‍රියා කාන්තාව එලෙස යස ඉසුරු මවන අතරේ මූ දේවිය නිවෙසේ පරිසරය මෙන් ම එහි ජීවත්වන්නන් ද දුක්ඛිත බවට පත් කරන බව තවත් පිළිගැනීමකි. එනම් ඇය යස ඉසුරු වනසන්නියකි. සැබැවින් ම මෙවැනි දේව චරිත අප නිවෙස් ආශ්‍රිතව සිටිනවාද? අප ගේ දියුණුවට හෝ පරිහානියට ඔවුන් ගේ සුවිශේෂී බලපෑමක් තිබෙනවා ද? මෙම ලිපි මාලාව කියවන බොහෝ දෙනකුට ඇතිවන ගැටලුවකි මේ.මෙය බෞද්ධ සංස්කෘතියේ නොව හින්දු සංස්කෘතියේ එන සංකල්පයකි. ‘ශ්‍රී දේවිය යන්නෙන් යහපත යන්න අර්ථවත් වේ. මෙහිදී සිදුව ඇත්තේ යස ඉසුරු බවට හා යස ඉසුරු වැනසී යන තැනට කරුණු යෙදී ඇති විට ඒවාට දිව්‍ය කාන්තාවන් ආරූඪ කිරීමය. ඒ හැර යස ඉසුරු ගෙන එන ශ්‍රියා කාන්තාවක් නැත. මෙහිදී වැදගත් වන්නේ මෙවැනි දිව්‍ය කාන්තාවන් සිටීද නැද්ද යන්න සොයා බලනවාට වඩා ධෛර්යවන්තව කටයුතු කිරීමය. මූ දේවියගේ ගති ලක්ෂණ ලෙස සැලකෙන කම්මැලිකම, අපිරිසුදුකම, ඕපාදූප සෙවීමට කාලය මිඩංගු කිරීම ආදී ගති ලක්ෂණවලින් අත මිදී ප්‍රගතිශීලී මංගල කරුණුවලට යොමු වීමය. එවිට නිසැකවම ශ්‍රී ‍ෙද්විය රඳවා ගත හැකිය. කෙසේ වෙතත් මේ සංකල්ප ගොඩනැඟී ඇත්තේ ධනයට, බව බෝගවලට ඇති දැඩි ආශාව අතෘප්තිකර බව තුළය. වැඩි තණ්හාව ඊට මුල්වේ. බෞද්ධ ධර්මානුකූලව අපි සෙවිය යුතු වන්නේ ශ්‍රී දේවියට වඩා ගුණ ධර්ම දේවියයි. මූ දේවියට වඩා පාපී දෙවඟන කවුද යන්න විමසා බැලීමයි.පාපී දෙවඟනගෙන් මිදී, අකුසල් දෙවඟනගෙන් මිදී හොඳ ගුණ ධර්මවලින් යුතු, පුණ්‍යවන්ත දෙවඟනක සොයා ගෙන ගියේ නම් අපට ආධ්‍යාත්මිකව ලෞකික ජීවිතය වඩාත් සාර්ථක කරගත හැකිය.මෙහිදී කෙනෙකුට යම් අපහසුතාවක් පැන නැඟීමට පුළුවන. එනම් ‘මේ තාක් මගෙන් පාපී දේ සිදු වී තිබෙනවා. මා සමඟ ඇසුරු කරන්නන්ට අකටයුතුකම් වී තිබෙනවා. ඉඳින් මා යහපත් කාන්තාවක හෝ ගුණධර්මයන්ගෙන් පිරිපුන් පිරිමියකු හෝ වන්නේ, කෙසේද?’ යන්නය. ඔබට නිවැරැදි වන්නට අද පටන්, මේ මොහොත පටන් පුළුවන. ඒ සඳහා අප කළ යුතු වන්නේ ගුණ ධර්මයන්ට අදළ ක්‍රියාකාරකම්වල නියැළීමය. එසේ නොමැතිව අප කරන කිසිදු දෙයක සාර්ථකත්වයක් ලැබිය නොහැකිය.බුද්ධ දේශනාවේ අන්තර්ගත කරුණක් වන්නේ පින මතම ඉන්නා පුද්ගලයා වගේම, පිනෙන් තොරව සිටි කෙනා (කාලයක් පවින් සිටි කෙනා) පිනට නැඹුරු වූවා යනු ඊටත් වඩා කැපී පෙනෙන පුද්ගලයකු වන බවය. බුදුරජාණන් වහන්සේ පෙන්වා දෙන්නේ වළාවන්ගෙන් වැසී තිබූ සඳ, ඉන් මිදුණු දාට වඩාත් වැඩියෙන් බබළන බවය.දෙවියන් හා සම්බන්ධ කරගත් දේවාලයන් හි කපුවන් වැරැදි වැඩ කරනවා නම් ඔවුන්ට තවදුරටත් එහි රැ‍ඳෙන්නට ඉඩ දෙන්නේ ඇයි ද යන්න ද මේ ලිපි පෙළ කියවන පාඨකයන් බොහෝ පිරිසකට ඇති වූ ප්‍රශ්නයකි. ඇතැම් දේවාලයන්හි ආවතේව කරන ඇතැම් කපුමහතුන් මත් වතුරට ගිජු වූවෝ වෙති. පංච දුශ්චරිතයෙහි ම නියැළෙන්නෝ වෙති. පැහැදිලිව නොපෙණුන ද ඔවුන්ට දේව දඬුවම් ලැබේ. දෙවියන් මිනිසුන් ප්‍රතික්ෂේප කරන්නේ වෙනස් ලෙසකිනි. මනුෂ්‍යයන්ට සමීප වී ඔවුන් ප්‍රතික්ෂේප කරන ක්‍රමයක් එහි නොවේ. රක්ෂාවෙන් අයින් කරන ක්‍රියාකාරකම්වලට යොමු නොවේ.සැබැවින්ම දුශ්චරිතයෙහි ම නියැළෙන ඇතැම් කපුමහතුන් පිළිබඳව අපි දනිමු. කෙනෙක් ප්‍රාණඝාතයෙහි යෙදෙති. සොරකමෙහි, කාමය වරදවා හැසිරීමෙහි, බොරු කේළාම් කීමෙහි නිරත වෙති. සාමාන්‍ය ශාස්ත්‍ර කියන අය ගේ පටන් අංජනම් එළි යවන අය දක්වා, කුඩා දෙවොලක පටන් සුවිසල් දෙවොලක කපුකම දක්වා මේ දුශ්චරිත කරන අය එක් අයෙක් හෝ සිටීමට පුළුවන. මොවුන්ට නිසැකවම දේව දඬුවම් ලැබේ. එය ඉතා පැහැදිලි දෙයකි. මේ බව දන්නා කපු මහත්වරු හැකිතාක් දුරට පංච ශීලය ආරක්ෂා කරන්නේ ඒ හේතුවෙනි.වැරැදි කරන කපුවන්ට ලැබෙන දේව දඬුවම් මොනවා ද? එක්කෝ කරදර විය හැකි චරිතයක් ඒ පවුලට එක් කරයි. උදාහරණ ලෙස මන්ද බුද්ධික දරුවෙක් වැනි චරිතය. මෙහිදී කපු මහතාට පමණක් වගකීම නොපැවරේ. ඔහු විවාහ වී සිටින කාන්තාව ද දෙවියන්ට ලැබෙන දෙයින් කොටසක් අනුභව කරයි. ඇයගේ පුරුෂයා විසින් නිවෙසට ගෙන යනු ලබන්නේ ඒවා වන බැවිනි. ඇය ද දෙවියන් ගේ දේ පරිහරණය කරනවා නම් ඊට ගැළපෙන ලෙස දේව භක්තියෙන් සිටිය යුතුය. ඇය දුරාචාරයට ගියේ නම් විපාක විය හැකි දේ ස්වභාවිකව ම ලබාදේ.එමෙන් ම යම් දෙවොලක අදාළ කපු මහතුන් දේවාශිර්වාදය ලැබෙන ලෙස කටයුතු නොකළේ නම් ඔහුට කිසිම දිනෙක ගෙවැද්දීමට සුදුසු දරුවෙක් ලබා දෙන්නේ නැත. පරම්පරාවට ම එවිට කපුකම අහිමිය. කපු පරම්පරාව දිගින් දිගටම පවත්වාගෙන යාමට නම් පිරිමි දරුවෙක් ඇවැසිය. කපුමහතා යම් හෙයකින් වරදෙහි බැ‍ඳෙනවා නම් කිසිම ලෙසකින් ඔහුට පිරිමි දරුවකු නොලැබේ. ලැබුණ ද ඒ දරුවා බුද්ධිමත් නොවේ. එවිට කපු තනතුර පිටට යයි. මේ ප්‍රතික්ෂේප කිරීම පොඩි දඬුවමක් නොවේ. පරම්පරාවටම දෙන දඬුවමකි.ලබන සතියේ: ඇස්වහ කටවහ දෝෂ දුරලන්නේ කෙසේ ද?රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=as1408241</link>
    <topic>රටේ වැඩියෙන්ම වැහි වැටෙන දිය ඇලිවලින් වටවූ මාලිබොඩ ගම්මානය</topic>
    <author>ඉනෝකා සමරවික්‍රම</author>
    <content>රටේ වැඩියෙන්ම වැහි වැටෙන දිය ඇලිවලින් වටවූ මාලිබොඩ ගම්මානයවටවල පට්ටිපොල කලකට පෙර අපේ රටේ වැඩියෙන්ම වර්ෂාපතනය ලැබෙන ගම්මාන විය. එහෙත් දැන් කාලගුණ විද්‍යා දෙපාර්ත මේන්තුව සඳහන් කරන්නේ වැඩිම වර්ෂාපනය ඇත්තේ මාලිබොඩ ගම්මානයේ කියාය.අපි මීට මාස හයකට පෙර මාලිබොඩට ගියෙමු. ඒ වැඩිම වැස්ස බැලීමටය.එහෙත් කට්ට පෑවිල්ලට හසුව තිබූ ගම්මානයේ සියළු ගංගා සිඳී තිබිණි."ඔන්න ආයෙමත් වහිනවා"ගමෙන් ලැබුනු ආරංචියට අපි ආයෙමත්මාලිබොඩට ගියෙමු. කතාව ඇත්තය.රැයක් දවාලක් නිශ්චිත වෙලාවක් නැත.මාලිබොඩ අහස කොයි මොහොතේ හඬයිද කියන්නට ගම්මු දන්නේ නැත.කෙසේ වෙතත් , දෙහිකඩ ඇල්ල,බඹරගලින් ගලන ඇලි හත,පුවක්මල් ඇල්ල පමණක් නොව දැන් මාලිබොඩ ගමේ හැම කන්දකින්ම වාගේදිය ඇල්ලක් ගලන්නේය.“අප්‍රේල් මාසේ අන්තිම වගේ ඉඳලා කඩින් කඩ වහින්න ගත්තා. ඒත් ඒ වැස්ස හරියටම වහින්න පටන් අරගෙන දැන් මාසයක් දෙකක් විතර ඇති. දැන් නම් අපිට එපා වෙන තරමට මේ පැත්තට වැස්ස. රෙද්දක් වේලගන්න නැහැ. තේ දලු කඩන්න බැහැ. කොටින් ම කිව්වොත් දවස හමාර එළියට බහින්න බැරිවෙන තරමට වැස්ස. ඇවිල්ලම බලන්නකෝ.”මාලිබොඩ පොත්දෙනිකන්ද ගමේ රංජනී බෝකන්ද ඉකුත් දිනෙක අපට දුරකථනයෙන් පැවසුවා ය. ඒ අනුව අපි මහ වැස්සේ ම මාලිබොඩ යන්නට ඉටා ගත්තෙමු.නියං සමයේ මාලිබොඩ ගොස් කට්ට පෑවිල්ලට හසුව සිඳී ගිය දිය ඇලි දැක බලා පැමිණි අපි මහ වැසි වැටෙන සමයට මාලිබොඩ කෙබඳු දැයි බැලීමට ඉකුත් දිනෙක යළි එහි ගියෙමු.මෙවර අප දැරණියගල නගරයට ගියේ සපුමල්කන්ද හරහා ය. ඒ අනෙක් මාර්ගය අබලන් බැවිනි. ගමනේදී මුලින් ම අපට එක්වූයේ වෛද්‍ය ජගත් වික්‍රමසිංහ හා දැරණියගල පොලිසියේ ආරක්ෂක නිලධාරි ගාමිණී පියසිරි ය. ඔවුහු මාලිබොඩ ගම ගැන හොඳින් දනිති.“අද උදේ ඉඳලම වැස්සා. දැන් නම් වැස්ස ටික තුරල් කරලා. බලමුකෝ ගමට ගිහිල්ලම. වැස්සට හේදිච්ච පාරවල්වල යන්න පුළුවන් ද දන්නේ නැහැ.”දැරණියගල නගරයේ සිට අපි මාලිබොඩට යන්නට පිටත්වීමු. බරලන්තොට පාලමට පෙර හමුවන්නේ සුද්දාගේ කාලයේ සැදූ යකඩ පාලම ය. ඉන්පසුව හමුවන්නේ බරලන්තොට පාලමයි‍. බැලූ බැල්මට අනාරක්ෂිතයයි සිතෙන මේ පාලම මැදින් යන ගමන මහ වැස්සට පිරුණු ජලයෙන් ඊට යටින් ගලන ගඟ පිරී ඉතිරී යන්නේ ය. නියං සමයේ මතුව තිබූ ගල් තලා සඟවාගෙන මේ මහ ජලකඳ පහලට ගලන්නේ මහහඬ නංවමිනි. බරලන්තොට පාලම පසුකර අපට යාමට හැකි වූයේ කිලෝමීටර් තුන හතරක් පමණි.“අන්න දිය ඇල්ලක්.”ඡායාරූප ශිල්පී විමල් කඩි මුඩියේ වාහනයෙන් බැස ගත්තේ ය.නමක් නැති ඒ දිය ඇල්ල කඳු අතරින් ගලා හැළෙන්නේ සිලි සිලි හඬ නංවමිනි. දිය ඇල්ලෙන් විසිරෙන ජලය ගලා බසින්නේ පටු තාර පාර හරහා ය.අපි යළිත් ගමන ඇරඹුවෙමු. පාර අබලන් ය. රියදුරු සොයුරා පාර දෙස බලන්නේ බැරෑරුම්ව ය.“යන්න බෑ”වැසි ජලයට මෙන් ම කඳු අතරින් ගලා හැළෙන දිය පහරවලට සේදී ගිය පාරේ මතුවී ඇති ගල් දකින විට ගමනේ අසීරු බව වඩාත් සිතට දැනේ.පෑවිල්ල සමයේ සිහින් රේඛාවක් ලෙස බදුල්ලකැටියේ සිට බලන විට දිස්වූ දෙහිකඩ ඇල්ල දැන් ජලයෙන් පිරී ගොසිනි. දෙහිකඩ ඇල්ල පසුකර ඉදිරියට ‍යන විට ඈතින් ‍වලාකුළු අතර සැඟවෙමින්, මතුවෙමින් පෙනෙන්නේ බඹරගලින් ගලන ඇලි හත ඇති ඉසව්වයි. ඈත මීදුමට වැසී ගිය කඳු යායේ දැන් ඇලි හත ම පෙනෙන්නේ නැත. පෙනේනනේ දියඇලි හයක් පමණි.“වැස්ස වැටෙනවත් එක්කම තේ කප්පාදු කළා. ඊට පස්සේ තමයි මේ ලස්සනට දලු දාලා ලියලලා එන්නේ. දැන් තේ පැළ ඉන්දන කාලේ. ඒ වගේ ම සමහර තේ තවාන් දානවා. ආන් බලන්න අර අලුතෙන් ඉන්දුව රබර්.”අතර මගකදී හමුවූ ගැමි ගැහැනියක පවසන්නේ සතුටිනි. වැස්ස විටෙක ඔවුන්ට කරදරයක් වුව ද ඔවුන් වැස්ස සලකන්නේ තමන්ට ආශිර්වාදයක් ලෙස ය.“මහ හිමේට වහින්නේ කොයි මොහොතෙද කියලා කියන්න බැහැ‍. පේනවා නේද පරිසරයේ අඳුරු ගතිය. මේක සමන් දෙවියන්ගේ අඩවිය. අපේ ගම් පළාතේ ගම්බාර දෙවියන්ව හඳුන්වන්නේ ඉරුගල් බණ්ඩාර දෙවියෝ කියලා. අපිට සමන් දෙවියන්ගෙන්, ඉරුගල්බණ්ඩාර දෙවියන්ගේ ඇල්ම බැල්ම තියෙනවා. ඉස්සර මේ ගමේ ඈයෝ කිතුල්මල් කැපුවා, හකුරු හැදුවා. දැන් නම් කිතුල් කර්මාන්තය කෙරෙනවා අඩුයි. ඒ වුණත් ගම්බිරිස්, තේ, වැනිලා, රබර් ආදිය වහා කරනවා. ඒවා තමයි අපට තියෙන ආර්ථික බෝග.ම‍ාලිබොඩ කුඩා නගරය පසුකරමින් යන අතරේ රංජනී පවසන්නීය.මාලිබොඩ කුඩා නගරය තවමත් අලුත් වී නැත. දිනකට දෙතුන් වරක් දැරණියගල නගරයට යන බස් රථය හැරෙන්නට මේ ගමට වෙනත් ප්‍රවාහන සේවා නැත. ඇත්තේ තේ දලු අදින ලොරි ය‍. කලාතුරකින් නිවෙසක ත්‍රිරෝද රථයක් දෙකක් ඇත්තේ ය‍.පල්ලේ පන්සිය සපත්තු පාලම සුද්දාගේ කාලයේ හැදූවකි. මේ සපත්තු පාලම හමුවන්නේ මාලිබොඩ නගරය පසුකර උඩමාලිබොඩට යන ගමනේ දීය. පල්ලෙපන්සිය පාලම අනතුරුවලට අත වනන ස්ථානයක් බඳු ය‍. මීට පෙර එහි වාහන කිහිපයක් ම ගසා ගෙන ගොස් ඇත්තේ ය. අහිමි වූ ජීවිත සංඛ්‍යාව දහයකට වැඩි ය. ධාරානිපාත වැස්සට මේ පාලමෙන් එගොඩ මෙගොඩ මාරක ගමනකි. සීත හිමයේ සිට ගලන සීත ගඟුලේ අතු ගංගාවක් වන පල්ලේපන්සිය පාලම යටින් ගලන වතුර පාර ධාරානිපාත වර්ෂාවට සපත්තු පාලමත් යටකරගෙන ගලන්නේ ය. සිඳී ගිය මේ ගඟ දැන් ජලය පිරී ඉතිරී ගලා බසී. පාලම පසුකර අපි පුවක්මල් ඇල්ල බලන්නට ගියෙමු. එහෙත් ඒ යන මඟ දුෂ්කර ය. උඩමාලිබොඩ, මැදගෙදර වත්තෙන් හැරී ශ්‍රී දේවගිරි ආරණ්‍ය සේනාසනය මැදින් ඇති මඟ පුවක්මල් ඇල්ලට ඇති කෙටිම මඟයි.“දිගු පෑවිල්ලකට පස්සේ තමයි මේ වහින්නේ‍. මේ පළාත හරිම දුෂ්කරයි. දැන් වස්කාලේ. ඒ නිසා බදාදා හවසට බෝධි පූජාව පැවැත්වෙනවා. භාවනානුයෝගීව ඉන්න මේ ස්ථානය හොඳයි. නමුත් අසනීපයක් වුණාම නගරයට යන්න අමාරුයි. හරි හමන් ප්‍රවාහන පහසුකම් නැති නිසා. බස් එකට යන්නත් මෙතැන ඉඳන් රුපියල් හයසියයක් දීලා ත්‍රීවිල් එකක යන්න ඕන. දායකයෝ ඇවිත් සුවදුක් බලලා ඒ අවශ්‍ය දේ කරලා යනවා.”රැහැයි නදින් පිරුණ ගහකොළ වලින් ගහන දහවලේත් අඳුර රජයන දේවගිර ආරණ්‍ය සේනාසනයේ වැඩ වෙසෙන නැව්ගල විමල හිමි පවසන්නේ උපේක්ෂාවෙනි.මාස ගණනක් පුරා කඩින් කඩ ඇද හැළුන වැස්සට මහපොළව තෙත බරිතය. වියළී ගිය කොළ රොඩු අතරින් හිස ඔසවන කූඩැල්ලන් පාවල එල්ලෙන්නේ අනුදැනුමකින් තොරවය. පෙර දවස දිය සිඳී ගිය පුවක්මල් ඇල්ල දැන් සුන්දරය. එදවස තිබූ වියැළි පෙනුම දැන් එහි නැත. මඳ අඳුරු පරිසරය තුළ සුදු පැහැයෙන් ගලන මේ ජල කඳ ගල් අතරින් පතර වැදීමෙන් විසිරෙන ජල බින්දු අමුතු අපූරු බවක් පරිසරයට එක්කරන්නේය.අප එහි යන විට මහා හයියෙන් අහස හඬා නොවැටුණ ද වැහි බීරුම් ගතිය ද සීතල ද ඉඳහිට වැටෙන වැහිපොද ද මේ ප්‍රදේශයේ ඇති කාලගුණ තත්ත්වය වඩාත් අපට පසක් කර දුන්නේය.වර්ෂාපතනය මනින වැසිමානය සවිකර ඇත්තේ මාලිබොඩ රජයේ තේ ඉස්ටෝරුවේය. තේ ඉස්ටෝරුව පසුකර එන විට හමුවන්නේ මාලිබොඩ දෙමළ විද්‍යාලයයි. මේ පාසල් නිවාඩු කාලය නිසා එහි සිසුන් නැත. එහෙත් පාසලේ විදුහල්පතිනිය ජේ.වී. නිර්මලා මහත්මිය මුණගැසිණ.“මගේ ගම කොළඹ. මං මේ ඉස්කෝලෙට ඇවිල්ලා අවුරුදු විසිපහක් වෙනවා. නතර වෙලා ඉන්නේ ගුරු නේවාසිකාගාරයේ.අපේ පාසලේ ගුරුවරු ඉන්නේ හය දෙනයි. ළමයි ඉන්නේ එකසිය පනස් දෙකයි. ගුරුවරු මදියි. ගුරුවරු ආවත් මේ පාසලේ රැ‍ඳෙන්නේ නැහැ. ආව ගමන් කොහොම හරි යනවා. ඉන්න බලාගෙන ආවත් ගුරුවරුන්ට නතර වෙන්න තැනක් නැහැ. මේ ගම හොඳයි. ඒත් ගංවතුර ගලනවා. නාය යනවා. එහෙම වුණාම වැස්ස කාලෙට ළමයි ඉස්කෝලේ එන්නේ නැහැ. මිනිස්සුන්ට තේ වතුවල වැඩකරගන්න බැහැ.” ඇය පවසන්නේ කනගාටුවෙනි.දැඩි පෑවිල්ලට හසුවූ සමයේ ගම්මු වැස්ස වැටෙන තුරු බලා සිටියේ නොඉවසිල්ලෙනි. දැන් මහ වස්ස ඇද හැළෙන්නේය. එය ඔවුන්ට විටෙක හිරිහැරයකි. ඒ දෛනික වැඩකටයුතුවලට බාධා ගෙන එන බැවිනි. එහෙත් ඔවුහු වැස්සට දොස් නගන්නේ නැත.“අපි බොහෝම අමාරුවෙන් ජීවත් වුණ අය. අපි තේ හිටෙව්වා. අපි දන්න විදිහට හොඳම තේ තියෙන්නේ මෙහෙ. දැන් අපේ පවුලේ දුෂ්කර කාලේ ඉවරයි. මේ ගම කොච්චර දුෂ්කර වුණත් ගමේ ජීවිතය අපිට සැපක්.”වැස්සට පෙර අඩිය ඉක්මන් කර ගෙදර යන අතරමඟදී හමුවූ සෝමක්කා අපට පැවැසුවේ හිනැහෙමිනි.මාලිබොඩ ගමේ ගහකොළ නව පණ ලබා ඇත්තේය. ඈත හිමයේ සිට ගලා එන ගංගා පහළට ඇද හැළෙන්නේ සුදු පෙණ නංවමිනි. ඇතැම් තැනකදි හමුවන්නේ බොර පැහැ දිය පහරය.“ඔය උඩට වහිනවා ඒකයි.” මඟ පෙන්වන්නට ගිය ගාමිණි පවසයි.නම් ගම් ඇති දිය ඇලි දහයක් යැයි ගැමියන් කියුවද ගම වටා ඇති සෑම කන්දකින් ම වාගේ පහළට හැඩකාර ලෙස දිය ඇලි ගලන්නේය. නම් ගම් නැත ද මේ ගලන ජල පාරවල් සුන්දරය. කාලයක් නැත ද ඕනෑම කාලයක මල් පිපෙන පරගස් මේ දිනවලදී කහපැහැ මලින් පිරී ගොසිනි. මේ ගඩු ගුඩා වාරයයි.ඔබ ගඩුගුඩා කෑව ද ගස් දැක නොතිබෙන්නට පුළුවන. මාලිබොඩ නම් මැංගුස් පමණක් නොව ගඩු ගුඩා ගෙඩි රැහැන් පිරුණ රූස්ස ගඩුගුඩා ගස් ද දැකිය හැකිය. මේ සියලු සොඳුරු දසුන් දැකීමට ඇත්තේ මාලිබොඩ දී නම් පමණක් වනු ඇත.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=as1408242</link>
    <topic>විලාසිතා ලොවේ පෙරැළියක් කළ මෝදිගේ ජොද්පූර්</topic>
    <author>රෝහණ ආර්යරත්න</author>
    <content>විලාසිතා ලොවේ පෙරැළියක් කළ මෝදිගේ ජොද්පූර්ඉන්දීය අගමැති නරේන්ද්‍ර මෝදි දැන් අලුත් විලාසිතා ඉදිරිපත් කරන්නෙක් වී ඇත්තේය. පසුගිය දා ඉන්දියාවේ රතු බලකොටුවේ පැවැති ඉන්දියානු ජාතික උලෙළේ දී භාෂා 18 කින් තම මංගල දේශනය පැවැත්වූ ඉන්දීය අගමැතිවරයා එතෙක් කාගේවත් අවධානයට විශේෂයෙන් ලක් නොවූ විලාසිතාවක් විලාසිතා කරළියට ගෙන ඒමට සමත් වූයේය. නොයෙකුත් ඇඳුම් ආයිත්තම් විලාසිතා ජනප්‍රියතාවයට පත් කිරීම නිසා විලාසිතා ක්ෂේත්‍රයේ කැපී පෙනෙන චරිතයක් බවට පත්ව සිටින මෝදි අගමැතිවරයා මෙදින ඇඳ සිටි කහ පාටට හුරු සුදු පැහැති කුර්තාවට ගැළපෙන පරිදි රතු හා කොළ වර්ණයෙන් යුතු ජෝද්පූර් බන්දේජ් සාෆා ජටාව එතැන සිටි දහස් ගණන් වූ ජනතාවගේ විශේෂ අවධානයට යොමු විය.කාන්තාර සහිත රාජාස්ථාන ප්‍රදේශයේ රාජ්පුත් වංශිකයන් වැඩි වශයෙන් වෙසෙන මේවාද් ප්‍රදේශයේ සහ ගුජරාට් ප්‍රාන්තයේ ප්‍රදේශ කිහිපයක බෙහෙවින් දක්නට ලැබෙන ජෝද්පුර් සාෆා ජටාව නිර්භීතකමේ හා ගෞරවනීය භාවයේ සංකේතයක් ලෙස සැලැකේ. මෙය බොහෝ විට රාජකීයයන් විසින් මංගල උත්සව හා වෙනත් වැදගත් උත්සවවලදී පලඳිනු ලබන ජටාවක් බව ද කියැවේ.මීට පෙර දී මෝදි ගුජරාට් මහ ඇමැතිවරයා ලෙස ජාතික දින උලෙළට සහභාගි වූයේ සාමාන්‍ය ජනතාව පලඳින ආකාරයේ කියානි පග්දි ජටාවෙන් සැරැසීය. ඒ වෙනුවට මෙදා ඔහු ජෝද්පුර් සාෆා ජටාව පැලඳීමෙන් රාජකීය පෙනුමක් ආරූඪ වූ බව බොහෝ දෙනාගේ මතය විය.මෝදි අගමැතිවරයා උත්සවවලට සහභාගි වන විට බොහෝ විට ජටාවක් පැලඳීමට මහත් සේ ප්‍රිය කරන බව භාරතීය ජනතා පක්ෂයේ සාමාජිකයන් පවසන අතර මෙවර පැලඳීම සඳහා ජෝද්පූර් සාෆා ජටා 5 ක් මෝදි අගමැතිවරයා වෙත යවනු ලැබූ බවත් ඒවා අතුරෙන් ඉතාම දර්ශනීය මේ ජටාව මෝදි අගමැතිවරයා විසින් මේ උලෙළ සඳහා තෝරා ගනු ලැබු බවත් පැවැසේ.මෝදි සඳහා ජටා මිලදී ගනු ලැබු සාප්පුවේ අයිතිකරු තමා අලෙවි කළ ජටාව මෝදි අගමැතිවරයා පැලඳ සිටිනු දැක මහත් උද්දාමයට පත්විය. මින්පසු තමා සියලුම ජටා “මෝදි ජටා” ලෙස නම් කර අලෙවි කරන බව ද ඔහු පවසා තිබිණ.ජෝද්පූර් සාෆා ජටාව රාජස්ථාන් ප්‍රදේශයේ අභිමානයේ සංකේතයක් බව පවසන භාරතීය ජනතා පක්ෂයේ ප්‍රකාශක කයිලාෂ් නාත් පවසන අන්දමට මෝදි අගමැතිවරයා මේ ජෝද්පුර් සාෆා ජටාව පැලඳීමෙන් රාජස්ථානයේ විශේෂයෙන්ම එහි තරුණයින් තුළ සතුටක් හා ආඩම්බරයක් ජනිත කර ඇත්තේය.රාජස්ථාන් ප්‍රදේශයට ආවේණික වූ මේ ජටා සංස්කෘතික උරුමයක් ලෙසට යුනෙස්කෝ සංවිධානය මඟින් නම් කරනු ඇතැයි ඉන්දියානුවන් මහත් බලාපොරොත්තුවකින් පසුවන බව ද වාර්තා වේ. ඉන්දීය සංස්කෘතික අමාත්‍යාංශය උදුයිපුර් නගරයේ පිහිටි බටහිර ප්‍රාදේශීය සංස්කෘතික මධ්‍යස්ථානය මඟින් රාජස්ථාන් ජටා පිළිබඳව කරනු ලැබු පුළුල් පර්යේෂණවලින් අනතුරුව මේ රාජස්ථාන් ජටා සංස්කෘතික උරුමයක් ලෙස නම් කරන ලෙස යුනෙස්කෝ සංවිධානයෙන් ඉල්ලා ඇත්තේය.පසුගිය දා නිමාව දුටු පොදු රාජ්‍ය මණ්ඩල ක්‍රීඩා උලෙළේ ආරම්භක උත්සව අවස්ථාවේදී ඉන්දියානු ක්‍රීඩකයින් ජෝද්පූර් සාෆා ජටාව පැලඳ සිටීම මඟින් එහි ජනප්‍රියතාවය මහත් සේ පැතිර ගිය බව ද කියැවේ.එසේම ජටා පමණක් සඳහා වෙන් කෙරුණු කෞතුකාගාරයක් උදුයිපුර් නගරයේ තිබෙන බව ද පැවැසේ.ජෝද්පූර් ප්‍රදේශය රාජකීයයන් හා සටන්කාමී වීරවරයින් සිටි නගරයක් වන අතර සංස්කෘතික, ආගමික, කලා ශිල්ප, සංගීතය, නර්තනය, කාන්තාර, වැලි, ගල්, විල්, මාලිගා, බලකොටු, වන සතුන් සහ කුරුල්ලන් සමඟ ඉතාම මිත්‍රශීලී ජනතාවක් ජීවත්වූ ඓතිහාසික භූමියක් ලෙස ද හැඳින්වේ.‍නරේන්ද්‍ර මෝදි අගමැතිවරයා ජෝද්පූර් සාෆා ජටාවට ප්‍රමුඛ ස්ථානයක් ලබාදීම රාජස්ථාන් ඉතිහාසයට එක්වූ තවත් එක් වටිනා අවස්ථාවක් ලෙස ද සැලකිය හැකිය.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=as1408243</link>
    <topic>මියගිය සුෂාන්ත්ගෙන් හත්දෙනකුට ජීවිතය</topic>
    <author>සේමාලි</author>
    <content>මියගිය සුෂාන්ත්ගෙන් හත්දෙනකුට ජීවිතයසුෂාන්ත් කවුෂාල් කඩවසම් දක්ෂ තරුණයෙක්. විසි හැවිරිදි ඔහු පදිංචිව සිටියේ මධ්‍යම දිල්ලියේ පැරැණි රාජින්දර් නගර ප්‍රදේශයේ. ඔහු සමඟ පියා සංතෝෂ්, මව සහ සහෝදරියනුත් සිටියා. සුෂාන්ත් ඉගෙන ගත්තේ දිල්ලි විද්‍යාලයේ පරිගණක ඉංජිනේරු අංශයේ තෙවැනි වසරේයි. දක්ෂ සිසුවකු වූ ඔහුගේ කාලය ගෙවුණේ පාසලත් ගෙදරත් අතරයි.මන්දි ඔහුගේ ළඟම මිතුරෙක්. හිමාචාල් ප්‍රාන්තයෙන් පැමිණියත් ඔහුත් සුෂාන්ත් ඉන්න පළාතෙමයි පදිංචිව සිටියේ. සුෂාන්ත් මන්දි සහ තවත් මිතුරන් සිවුදෙනෙක් ඒ දිනවල පැවැත්වෙන විභාගයට පාඩම් කළෙත් එකටමයි. මේ දෛවෝපගත දිනයේත් මේ යාළුවො ටික මහ මඟට බැස්සේ පාඩම් කරන්න යන්නය. ඒත් වේගයෙන් ආ වෙනත් වාහනයක් නිසා සුෂාන්ත්ගේ දිවි ගමන එතැනින් නතර වුණා.මන්දි ඇතුළු මිතුරන් වහාම සුෂාන්ත් ඇතුළත් කළේ සර් ගංගාරාම් රෝහලටයි. ඊට හේතු වුණේ මන්දිගේ පියා එහි ගිලන් රථ සේවය බාරව සිටීමයි. එපමණක් නොවෙයි සුෂාන්ත්ගේ පියා සන්තෝෂ් වැඩ කළෙත් එම රෝහලේමයි. රෝහලේ වෛද්‍යවරුන් කෙතෙක් උත්සාහ කළත් සුෂාන්ත්ගේ දිවි ගලවා ගැනීමට හැකිවූයේ නැහැ.අවසානයේ සුෂාන්ත් ට සිදුවුණේ තමන් උපන් රෝහලේදීම අවසන් ගමන් යෑමටයි. මේ තරුණයා මිය ගිය විගස රෝහල් බලධාරීන් ඔහුගේ දෙමවුපියන්ගෙන් ඉල්ලීමක් කළා.“මේ දරුවා තරුණයි. නිරෝගීයි. ඔහුගේ අවයව දන්දෙන්න.”සුෂාන්ත්ගේ පවුලේ උදවිය ඒ ඉල්ලීමට කැමැත්ත දුන්නේ එකපයින්.එසේ වුවත් මේ තරුණයාගේ අවයව ලබා ගැනීම ලෙහෙසි පහසු කටයුත්තක් නොවී එය නීතිය හා වෛද්‍යවරුන් අතර ප්‍රශ්නයක් බවට පත්වුණා. රාජේන්ද්‍රනගර් පොලිසිය සහ මවුලානා අසාඩ් වෛද්‍ය විද්‍යාලයේ අධිකරණ වෛද්‍ය නිලධාරීන් මැදිහත්වී දුරදිග නොයාමෙහි නීතිමය බාධා ලිහිල් කළා.අවසානයේ සුෂාන්ත්ගෙන් ලබාගත් අවයව නිසා සත්දෙනකු ජීවත්වීමේ වරම් ලැබුවා. ඉන් අයෙක් සුෂාන්ත් මෙන් ම තරුණ ඉංජිනේරුවෙක්. ඔහුට ඉතාම විරල ආකාරයේ මහ අන්ත්‍ර බද්ධ කිරීමේ සැත්කමක් මගින් සුෂාන්ත් ගේ අවයව බද්ධ කෙරුණා.සුෂාන්ත් ගේ වකුගඩු, අක්මාව, හෘදය, ඇසේ සුදු ඉංගිරියාව සහ කුඩා බඩවැල් තවත් අයට බද්ධ කළා. ඔහුගේ හෘදය ලැබුණේත් ඔහු වැනිම තරුණයෙකුටයි.තම පුතාගේ අවයව දන්දෙන්න තීරණය කළ පියා පුතා නැති ශෝකය දරා ගත්තේ ඔහුගේ අවයව මගින් තවත් සත්දෙනකු ජීවත් කරවීමේ තීරණයත් සමඟයි.“මගේ පුතා හැම අවස්ථාවකදීම මුලට ආවා. ඒ වගේම එයා මට පෙර ලෝකයෙන් ගියා. ඒත් අද මගේ පුතා හත් දෙනකුගේ ජීවිත තුළ ජීවත් වෙනවා.” යැයි සුෂාන්ත් ගේ පියා පවසනවා.සේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=as1408244</link>
    <topic> දැවැන්ත දෙබරා හීලෑ කළ ජපනා</topic>
    <author/>
    <content> දැවැන්ත දෙබරා හීලෑ කළ ජපනාජපන් රටේ පමණක් වෙසෙන දැවැන්ත වගේ ම ආක්‍රමණශීලී දෙබරා ප්‍රමාණයෙන් අඟල් 2 ක් පමණ විශාලය. උගේ තුඩ පමණක් අඟල් කාලක් පමණ වේ. පැයට සැතපුම් 25 ක පමණ වේගයෙන් පියාඹන අතර ඉතාම දරුණු විෂ සහිතය. එම ජපන් දෙබරා දෂ්ඨ කිරීම නිසා දැනට ජපානයේ 40 දෙනෙකු පමණ ජීවිතක්ෂයට පත්ව ඇති බවක් වාර්තා වේ. එවැනි විසකුරු කෘමියෙකු හීලෑ කොට නූලකින් බැඳ තබාගත් පුද්ගලයකු පිළිබඳ පසුගියදා මාධ්‍ය වාර්තා කළේය.ඔහු මේ යෝද දෙබරා අල්ලාගෙන නූලකින් බැඳ තබා ඇති ආකාරය ඔහුගේ ට්විටර් ජාලයට ඇතුළු කොට ඇත. සමනලයින් අල්ලා ගනු ලබන දැලක් යොදාගෙන මෙම දෙබරා අල්ලාගෙන උ‍ගේ විස ඉවත් කර ගත් බවත් ඔහුගේ බඳ ශක්තිමත් නූලකින් බැඳගෙන යද්දී තමා යනයන තැන ඌ ද පියඹා එන බවත් ඔහු සිය ට්විටර් ජාලය හරහා පවසයි.එහෙත් ඔහු ගේ මේ ඡායාරූප ඇත්ත ඒවා නොවන බව බොහෝ දෙනා විසින් ප්‍රතික්ෂේප කරන්නේ මෙම යෝධ බඹරා මෙල්ල කළ නොහැකි කෘමියෙකු නිසා ය. එසේම එම දෙබරාගේ හැඩයට තනා ගනු ලැබූ දෙබරෙකුගේ රුවක් බවත් තවත් සමහරුන් ටුවිටර් ජාලය තුළින් ප්‍රකාශ කර ඇත. එහෙත් මේ ඡායාරූප දෙස බලන විට එහි සත්‍ය වශයෙන් ම ඇත්තේ දෙබරෙකු බව කිව හැකිය. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=as1408245</link>
    <topic>හුරේ දාන රොබෝලා</topic>
    <author/>
    <content>හුරේ දාන රොබෝලාඔල්වරසන් දෙමින් ක්‍රීඩකයින් දිරි ගැන්වීම අත්‍යවශ්‍ය කරුණකි. ඒ සඳහා එම ක්‍රීඩා පිලට හිතවත් රසිකයින් සාමාන්‍යයෙන් යොදා ගනු ලබයි. එහෙත් අමාරුවෙන් නැගී සිටීමට තැත් කරන කොරියානු බේස් බෝල් ක්‍රීඩා පිලක් පසුගියදා තම ක්‍රීඩකයන් දිරිගැන්වීම සඳහා රොබෝවරුන් යොදා ගනු ලැබීය.හන්වා ඊගල්ස් නම් වූ මෙම දකුණු කොරියානු බේස් බෝල් පිලට විශාල ප්‍රේක්ෂක සංඛ්‍යාවක් සිටින නමුත් ඔවුන්ගෙන් බොහෝ දෙනෙකු එක්කෝ තරගය රූපවාහිනියෙන් නැරඹීමත් ගුවන් විදුලියෙන් ඇසීමත් විනා ප්‍රේක්ෂකාගාරවලට නොපැමිණෙති. ක්‍රීඩකයින්ට අවශ්‍ය දිරි ගැන්වීමක් සිදු නොවන බැවින් මේ රොබෝ‍ ප්‍රේක්ෂකයින් යොදා ගනු ලැබූ බව එම රොබෝ ප්‍රේක්ෂකයින් පිළිබඳ වීඩායෝ පටයේ ප්‍රකාශකයා පවසයි.ප්‍රේක්ෂක දිරිමත් කිරීම් නැති නිසා ක්‍රීඩකයින් දිරිමත් කිරීම සඳහා කෑමෝර දීමටත් ඔල්වර සන් නැඟීමටත් රොබෝවරුන් යොදාගෙන ඇත.“ෆැන්බොට්” යනුවෙන් හඳුන්වනු වනු ලබන මේ රොබෝ ප්‍රේක්ෂකයෝ ක්‍රීඩකයින් දිරිමත් කිරීම සඳහා කළ හැකි සැමදේම ඉටු කරයි. පිටිය ආක්‍රමණය කිරීම ඔවුන් අතින් සිදු නොවන බවද පැවසේ. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=as1408246</link>
    <topic>වීරයකු වූ වඳුරු මිනිසා</topic>
    <author/>
    <content>වීරයකු වූ වඳුරු මිනිසාඔහුගේ ජීවිතය අතිශයින් කටුක දායක එකක් විය. සියලු දෙයින් ඔහුට ඉතිරි වූයේ අසහනය පමණි. ඔහුට ඒ ගැලවීමට ඇති එකම මඟ වූයේ සියදිවි හානිකර ගැනීමයි. ඒ සඳහා ඔහු තෝරා ගත්තේ දැවැන්ත පර්වතයකි. පර්වතයෙන් පහළට පැන සියදිවි හානි කර ගැනීම ඔහුගේ අරමුණ විය. එහෙත් මේ පර්වතයට නැගීම එතරම් පහසු දෙයක් නොවිය. ඔහු වඳුරන් පර්වතයට නැගගන්නා ආකාරය අනුගමනය කරමින් ඉතා අමාරුවෙන් පර්වත මුදුනට නැංගේය.පර්වතය මුදුනටම නැග පහළ බැලු ඔහු දුටුවේ එහි පාමුල සිට ඔල්වරසන් හඬ නඟන දහස් සංඛ්‍යාත ජනතාවකි. පුදුමයෙන් ඒ දෙස බලා සිටි ඔහුගේ සියදිවි නසා ගැනීමේ සිතුවිල්ල ද පහව ගියේය. කිසිවකුත් විසින් මෙතෙක් තරණය නොකරන ලද ඒ පර්වතය මුදුනට නැගි මේ පුද්ගලයා දෙස පහළ සිට බලා සිටි ජනතාව ඒ වෙද්දී සතුටින් අත්පොළසන් නගමින් සිටියහ.සියදිවි හානිකර ගැනීමට ගිය තරුණ ජොතිරාජ් වීරයකු බවට පත්වූයේ ඒ අයුරිනි. ඉන්පසු සියදිවි හානිකර ගැනීමේ අදහස අත්හැරිය මුත් මරණය සමඟ පොර බදින වීර ක්‍රියා රැසක් ඔහු අතින් සිදුවීම නිසා “වඳුරු මිනිසා” යන අන්වර්ථ නාමය ඔහුට පට බැඳිණ.“ලෝකයේ උස නැඟීමට ඉතාම දක්ෂ සතා වඳුරායි. මිනිසා පැවත ආයේ වඳුරාගෙනි. මම එම ක්‍රියාවලිය පිටුපසට හරවනවා. ඒ කියන්නේ මිනිසකුගෙන් පැවත එන වඳුරකු බවට මා පත්වෙනවා” යි ජොතිරාජ් පැවසුවේ සිනහවක් මුවට නංවමිනි.ජොතිරාජ්ගේ කථාව ඉතාම දුක්කම්කටොලුවලින් පිරී ශෝචනීය එකකි. ඔහු තමිල්නාඩුවේ දුප්පත් පවුලක උපත ලැබු අතර ඔහුගේ ඇතැම් ක්‍රියා සම්බන්ධයෙන් දඬුවම් ලැබේ ය යන බිය නිසා වයස 7 දී ඔහු නිවසින් පැන ගොස් අසල පිහිටි කර්නාටක ප්‍රාන්තයේ පදිංචි විය.කර්නාටකයේ ජීවිතය ද ඉතාම කර්කශ එසේම කෲරකම් හා කෙණෙහිලිකම්වලට භාජන වූ එකක් විය. “මාව හදාවඩා ගත්ත මිනිහා හරි නපුරු දුෂ්ට කෙනෙක්. ඔහු මට හරියට කරදර කළා ‘උඹ ජීවත්වෙන්නෙ මොකට ද? උඹ විගහට මැරියන්’ කියල හුඟක් අවස්ථාවලදී මට අවලාද නැඟුවා. මට එහෙම කියන කොට හරියට දුක හිතෙනවා. ඇයි මම මේව අහගෙන මේ ලෝකේ ජීවත්වෙන්නෙ කියා හිතුණු වාර ගණන අනන්තයි” ජොතිරාජ් පවසයි.නගරයේ ඇතැම් කඩ සාප්පුවල සුළු සුළු රැකියා කළ ජෝතිරාජ් චිත්‍රදුර්ගා නගරයේ නිවෙසක වැඩ කිරීමට ගියේය. එසේ සිටියදී මුදල් සොරකම් කළේ ය යන අභූත චෝදනාව නගමින් එතැනින් ඉවත් කරද්දී ඔහුගේ ඊළඟ පියවර වූයේ සියදිවි හානි කර ගැනීමයි.“ඒ නගරයේ තිබුණ යෝධ පර්වතයක්. මගේ අරමුණ වූයේ ඒ පර්වතය මුදුනට නැඟ එතැනින් පැන සියදිවි හානිකර ගැනීමයි. ඒත් ඒ පර්වතයට නඟින්න කිසිම ක්‍රමයක් තිබුණේ නෑ. මම නැඟිය හැකි මඟක් සොයමින් සිටියදී එතැනට පැමිණි වඳුරකු කිසිඳු කරදරයක් නැතිව පර්වතයේ මුදුනටම ක්ෂණයෙන් නැංගා. මමත් ඌ නැංග විදියටම අමාරුවෙන් පර්වතයේ මුදුනටම නැංගා. මම එහෙම නගිනවා විදේශික සංචාරකයින් පිරිසක් පුදුමයෙන් බලා සිටිනවා මං දැක්කෙ නෑ. මම මුදුනට නැංගා විතරයි ඔවුන් අත්පුඩි ගසමින් ඔල්වරසන් දෙන්න පටන් ගත්තා” යි ජෝතිරාජ් තමාගේ අතීතය අවදි කරමින් පැවැසීය.එසේ ප්‍රීති ඝෝෂා පැවැත්වූ විදේශීය සංචාරකයින් ඔහුව දිරිමත් කළ අතර ඒ අයුරින් පර්වත තරණය කළ කිසිම කෙනෙකු මීට පෙර දැක නැති බව ද ඔවුහු පැවැසූහ. පසුව එතැනට තවත් ජනතාව එක්වූහ.“ඒ කථාවෙන් මම තේරුම් ගත්තේ ත්‍රාසජනක ක්‍රියා නිසා අනුන්ගේ සිත් දිනාගෙන ජනප්‍රිය විය හැකි යන්නයි. ඊට පස්සේ වඳුරන් සමඟ යාළුකම් පවත්වා ඔවුන්ගේ සෙල්ලම් අනුගමනය කරන්න පටන් ගත්තා” යි ජෝතිරාජ් පවසයි. ක්‍රමයෙන් ජෝතිරාජ් විශේෂයෙන්ම විදේශීය සංචාරකයින් අතරේ මහත් ජනප්‍රිය චරිතයක් බවට පත්විය. ඔහු ඉතාම උස ගොඩනැඟිලි කිසිඳු ආධාරයක් නොමැතිව තරණය කරන ආකාරය වීඩියෝ කරගත් ඔවුන් එය ‘යූ ටියුබ්’ ජාලයට නිකුත් කිරීම නිසා ඔහු ‘තොතිරාජු’ නොහොත් ‘වඳුරු රජා’ යනුවෙන් ලෝ පුරා ප්‍රසිද්ධියට පත්විය.“වඳුරන්‍ වගේ උස් තැන්වලට නගිනවා කියන එක ලේසි පහසු වැඩක් නොවේ” යැයි පවසන ජෝතිරාජ් වසර කිහිපයක් වඳුරන්ගේ නැගීමේ ක්‍රියාවලිය පුරුදු පුහුණු වූ බව ද පැවැසීය.“නගින්න පුරුදු වෙන කොට අනන්ත වාරයක් මට තුවාල වුණා. මගේ කකුල් දෙකත්, අත් දෙකත් කැඩිල බිඳිල තියෙනවා. ඒ වගේම මගේ පිටකොන්දටත් ඔළුවටත් දරුණු තුවාල සිදුවී තිබෙනවා. ඒ මොනවා වුණත් මගේ කටයුත්ත අත්හැරියේ නෑ. එදා වගේ නොවෙයි හැමෝම මට ආදරෙයි. මා ජීවත්වන ගමේ සියලු දෙනාම මට ඒ අයගේ පුතකුට වගේ සලකනවා.”ඔහුගේ මෙම විස්මයජනක ශක්තිය හා දක්ෂතාවය සමාජ සේවාවක් ලෙසටත් යොදා ගත් අවස්ථා ඇත. දියඇලි මතට නැඟ සියදිවි හානි කරගත් අයගේ මළසිරුරු පහතට ගෙන ඒම ද ඔහු අතින් සිදුවී ඇති අතර කුඩා දරුවන්ට පර්වත හා කඳු නැගීම පුරුදු පුහුණු කිරීමට ද සිදු කරයි.“මගේ ජීවිතය වැඩි කලක් පවතින එකක් නෑ. ඒත් මගේ නාමය සදාකාලිකව පවතීවි. ඒ හින්ද තමයි මට කිසිම තත්ත්වයක් දැනෙන්නේ නැත්තේ. මගේ නම අවුරුදු දහස් ගණනක් පවතීවි” යනුවෙන් මඳ සිනාවක් පාමින් ජෝතිරාජ් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=as1408247</link>
    <topic>ඔයා බඳිනකම් මං බඳින්නේ නෑ</topic>
    <author/>
    <content>ඔයා බඳිනකම් මං බඳින්නේ නෑගීත්ට උපකාර කිරීම සඳහා මඩුවට පිවිසි ‍කෝසලා වටපිට බැලුවාය. ඇය සොයා ආවේ මැටි කළයක් වුව ද වට පිළෙහි වූ ඇඳ දක්නට නොලැබීමෙන් පුදුමයට පත් වූවාය.“මල්ලීÓයි හඬ නැඟූ ඇය ඒ හා ම ඔහු විමසීම මඳකට කල් තැබුවාය. පළමුව මැටි භාණ්ඩ මිලදී ගැනීමට පැමිණි පාරිභෝගිකයා පිටත් කර යැවිය යුතු බව තීරණය කළාය.“මං හන්දියෙ කඩෙත් බැලුවා. මුදලාලි කීවා බඩු ඉවරයි කියල. පණිවුඩ කීපෙකුත් එව්වලු. මැටි නැතුව ඇති කියල තමා මුදලාලි නං කිව්වෙ...”අත්‍යවශ්‍ය වූ කළයක් ද අතළයක් ද නෑබිලියක් ද මිලදී ගත් ගැහැනිය සතුටු සිනාවක් පෑවාය. ගීත් මඩුව තුළට වැදු‍ණේ පිළිතුරු සිනාවක් නඟන්නට පවා නොවෙහෙසෙමිනි.“අදවත් බඩු ටිකක් යවන්න ඕන කඩේට..”පාරිභෝගිකයා පිටව යන තුරු කෝසලා බලා සිටි‍යේ නොසන්සුන් සිතිනි.“මල්ලි”මඩුව තුළ වැතිරී හුන් ගීත් ‍දෑස වසාගත්තේය. ඇගේ ඉක්මන් පියවර හඬ නැවතිණ.“මං ඒත් බැලුවා ඇඳ කෝ කියල. ඒකත් මේකා ඇතුළට දාගෙන මේ ගිනිමද්දහනේ හොඳට නිදි...”ඇය ඔහු වෙත නැඹුරු වූයේ නෝක්කාඩු බැල්මකුත් එක්කමය.“ඇයි මල්ලි? මොකද ඔයාට වෙලා තියෙන්නෙ? අසනීපයක් නම් කියන්නකෝ..”ඔහු දෑස තදින් වසා ගත්තේය. පොල් අතු වහලයේ සිදුරු තුළින් ගලා එන හිරු කිරණ ඔහුගේ සිරුර මත ආලෝක ලප මවයි. කොට බිත්ති නිසා හැන්දෑවක පවා මෙහි ඒ හැටි අඳුරක් නැත.“මේ දැන්නෙ ඔයා මෙතෙන්ට ආවෙ. මේ ඩිංගට නින්ද ගියා? මට බොරු කරන්න එපා මල්ලි...”කෝසලා කතා කළේ සිත් වේදනාවෙනි. ඇය ඇඳේ කොනක හිඳගත්තාය.“ඔයා හරියකට කන්නෙ නෑ. රෑට නිදාගන්නවත් ගෙට එන්නෙ නෑ.. මං ඊයෙ රෑත් දැක්ක ඔයා පිලේ ඉඳගෙන ඔහේ බලා ඉන්නවා. මොනවද ඔච්චර කල්පනා කරන්නෙ..?”ඇගේ සෝබර හඬ ඔහුට ඉවසිය නොහැක.“අනේ අක්කේ මෙතනින් යන්න. ඔය කතාව නවත්තලා යන්න. මට මගේ පාඩුවේ ඉන්න දෙන්න..Óයි ඉල්ලා සිටින්නට ඔහුට උවමනා විය.“ලොකු අම්ම හඳහනත් බැලෙව්වා.. ඔයාට අපලලු මේ දවස්වල අද ඉඳන් දවස් හතක් බෝධි පූජා තියන්නයි ලොකු අම්මා හදන්නේ.. ඕං හැන්දෑ වෙනකොට නාලා හෙම ලෑස්ති වෙන්න ඕන හොඳද..?”දෑස විවර කළ ගීත් උඩුකය කෙළින් කළේය. දෑත සලමින් තමාට පන්සලට යා නොහැකි බව පළ කළේය.“ඇයි බැරි? හාමුදුරුවොත් ඇහුවා ඔයාව. ඒ පැත්තෙ ගියේ නෑලු මාස ගාණකින්..”ඔහු දෑත ද මුහුණ ද උපයෝගී කරගනිමින් සිය විරුද්ධතාවය දැඩිව පෑවේය.“බඩුත් ඉවරයි... කඩේට බඩු ටිකක් දාන්නත් ඕන. ඔයා මුළු දවසම මේක අස්සට රිංගාගෙන ඉන්නවා. මොකක්ද මේකෙ තේරුම..?”ඔහු දෙපා පහළට දමා දෑතින් හිස අල්වා ගත්තේය.“බෙහෙත් ටික බොන්නෙත් නෑ හරියකට.. අතුල සර් කොච්චර මහන්සි වුණා ද... මඟුල් ගේත් ළඟ හින්ද මට කියාගන්න විදියක් නෑ ඒ දෙන්නට ඔයා ගැන.”සොහොයුරා පසුවන ඉරියව්ව ඇගේ සිත සසළ කරවයි.“ඔයාට සනීප වෙයි මල්ලි.. ඔයා බයවෙන්න එපා.. ඩොක්ට කියල නෑනෙ ඔයාව සනීප කරන්න බෑ කියලා.. මේ බේත් ටික බීලා ආයෙමත් යන එකනෙ තියෙන්නෙ..” ඇය කරුණාවෙන් කතා කළාය.“මට ඉන්නෙ ඔයා විතරනෙ මල්ලි... ‍ෙලාකු අම්මත් නැති දවසක අපි දෙන්නට අපි දෙන්න විතරයි.”හිස එසවූ තරුණයා හස්ත මුද්‍රාවෙන් පවසා සිටියේ ඇය විවාහ විය යුතු බවය. කෝල සිනාවක් සමඟ ඇය ඔහුට නොරිදෙන්නට පහරක් ගැහුවාය.“මං කවදහරි බඳින්නෙ ඔයා බැන්දට පස්සෙ..” එවර ඔහුගේ මුහුණ අඳුරු විය.“ඇත්තටම මල්ලි විහිළු නෙමේ.. අපි හොඳ ගුණ යහපත් ගෑනු ළමයෙක් ගේමු. දුප්පත් වුණාට කමක් නෑ.. අපිත් ඉතිං දුප්පත් මිනිස්සුනේ..”ඔහුගේ අඳුරු දෙනයන අබියස හිනැහුණේ ඇයයි. නාන කාමරයෙන් පිටතට පැමිණෙන තෙක් ඇය මඟ අහුරාගෙන බලා හිඳින බවක් ඔහු කොහෙත්ම නොසිතුවේය.“සුවඳයි..” යි ඔහු වෙත ළං වෙමින් කී ඇය හිනැහුණාය.“ඉස්සරවෙලා නං ගඳම ගඳයි...”නැහැය හකුළා ගනිමින් ඇය ඔහුගේ නිරුවත් ළයට මිටි කළ දෑතින් පහර දුන්නාය.“හරි නරකයි.. ඇයි බිව්වේ? ඇයි එච්චරම බිව්වේ..?”ඔහු ඇගේ දෑතින් අල්ලා ගත්තේය.“ඔයා දැං මට දෙපාරක්ම ගහල තියෙනවා නෝන මහත්තයා.. මං මේවයෙ වාඩුව ගන්නංකො කවදහරි..Óයි සිතමින් ඔහු ඇය පසෙකට තල්ලු කළේය. එහෙත් “නපුරාÓයි දොස් කියමින් ඇය ඔහුගේ ළය මඬලෙහි හිස හොවාගත්තාය.“එපා.. සුදු ආච්චි එයි.. අතුල සර්ටත් ටිකක් සැකයි වගේÓයි කියාගත නොහැකිව ඔහු අසරණ විය.“මට සමාවෙන්න ගීත්.. මං හිතුවෙ නෑ කොණ්ඩෙ කපල තියෙන බව දැක්කම ඔයාට ඔය තරම් දුක හිතෙයි කියලා.. ආයෙ කවදාවත් ඔයාගෙ හිත රිද්දන්නෑ මං...”ඇගේ උණුසුම් පහසට ලොබ වුවද ඔහු වෑයම් කළේ වහා පිටව යාමටය.“මං දන්නවා ගීත්.. ඔයා මට ආදරෙයි.. ඔය ඇස් දෙකේ ආදරේ පිරිලා..”ඇගේ අඩවන් දෙනෙත් ඉල්ලා සිටින්නේ ප්‍රේමණීය හාද්දකි. ඒ බව දැක දැකත් ඔහු නිසලව පසුවිය.“මට හොඳටම විශ්වාසයි ඔයාට කතාකරන්න පුළුවන් වෙයි කියලා.. ඔයා සනීප වෙනව ගීත්.. ඒක එහෙමම වෙන්න ඕන. එහෙම නොවුණත් ඔයා මොන වගේ තත්ත්වෙක හිටියත් මං ඔයාගෙ ළඟින් ඉන්නවා හැමදාම..”ප්‍රේමයෙන් මන්මත් වූ යුවතියකගේ පොරොන්දු ඇදහිය හැකිදැයි ඔහු කණස්සල්ලෙන් කල්පනා කළේය. සුජිත් සම්බන්ධයෙන් ද ඇය තුළ වූයේ ආදරයක් නොව ආකර්ෂණයක් බව ඇය පිළිගත්තාය. ඉදින් එසේ වී නම් තමාට මුළු හදින්ම ආදරය කරන බව දිවුරා කීව ද මෙය ද ආකර්ෂණයකට වඩා වැඩි යමක් විය නොහැකිය. ඇතැම් විට එයට ඊට වඩා ඉවහල් විය හැක්කේ අනුකම්පාවයි. ඒ හැඟීමෙන් ඒ අවබෝධයෙන් ඔහු බෙහෙවින් කැලඹුණේය. තමාගේ ආබාධිත බව නිසා කෙනෙකු තුළ හටගන්නා අනුකම්පාව තරම් තමා නොරුස්සන තවත් දෙයක් ඇත්දැයි ඔහු කල්පනා කළේය.“මම ඔයාට ඇත්තටම ආදරේ නං මම කරන්න ඕන ඔයාගෙන් ඈත් වෙන එක. ඔයාට ලස්සන අනාගතයක් ප්‍රාර්ථනා කරල සදහටම ඔයාගෙන් සමුගන්න එක. මාත් එක්ක ඔයාට අනාගතයක් නෑ නදී.. මගේ දුප්පත් පැලේ අර මැටි පස් ලී එක්ක ඔයාගෙ ජීවිතේ දුකට වැටෙන හැටි මම බලා ඉන්නෙ කොහොමද..?”ඒ වදන් ඇය ඇසිය යුතුම වූවාය. එහෙත් ඇගේ කනට වැටෙන්නට නම් ඒ වදන් ඔහුගේ මුවින් පිට විය යුතුය. සුපුරුදු පරිදි ඔහු‍ෙග් දෙතොල සැළුණා පමණි. අදහස් ප්‍රකාශ කිරීමේ හැකියාව තමා වෙත නොමැති බව ද එහෙයින්ම තමා අර්ධ මනුෂ්‍යයෙකු බව ද ඔහුට පසක් විය. තම හිස මත පතිත ව තිබෙන්නේ කොතරම් රුදුරු ඉරණමක්දැයි සිතූ තරුණයා වෙව්ලා ගියේය. ඔහු ඇගේ දෙවුරින් අල්වා ඇය තමා වෙතින් මඳක් ඈත් කළේය.ඇය සොඳුරු සිනාවක් මුවඟ නංවාගෙන ප්‍රථම හාද්ද අපේක්ෂා කළාය.ඔහු ඇගේ දෙවුර මතින් දෑත ඉවතට ගත්තේය. කවදත් ඇය අබියස මුහුණ ද දෑත ද උපයෝගී කර ගනිමින් අදහස් ප්‍රකාශ කිරීමට මැලි වූ හෙතෙම ඒ කටයුත්ත ඇරඹුවේය.ඇගේ දෙතොල් මත වූ සිනාව වියැකී ගියේය. ඔහු පිරිහෙන්නා වූ ධෛර්යය එක්රැස් කරගනිමින් සිය කාර්යය නොකඩවා කරගෙන ගියේය.“බ්..බා..”හස්ත මුද්‍රාවෙන් ද මුහුණේ මුව හැරුණු කොට දෑස දෙකම්මුල් පවා උපයෝගී කර ගනිමින් ද ඔහු පවසා සිටියේ තමා අමතක කොට ඇය වෙනත් තරුණයකු සමඟ ජීවිතය බෙදාගත යුතු බවය. ඒ කිසිවක් නොවැටහුණ ද ඇගේ දෑසට කඳුළු නැඟිණි.තමා මුළු හදින්ම පෙම් බැඳ සිටින්නේ ආබාධිතයෙකුට. ඔව් ගොළුවෙකුට බව පසක් වූයෙන් ඇයට පළමුව සිතුණේ මහ හඬින් වැළපෙන්නටය. අතකින් මුව වසාගත් ඇය ඔහුට පිටුපා සිය කාමරය වෙත දිව ගියාය.කතාව හමාර කළ ගීත් ශෝකය මැඬගන්නට තැත්කළේය. ඔහු අපේක්ෂා කළ පරිදිම ඇය බියට පත්වූවා නේද?“ඔන්න ඉතිං ආයෙමත් කල්පනාව... අනේ ඇයි මල්ලි මේ..?”කෝසලාගේ ශෝකී හඬ ඔහු ඒ රැයින් ‍ෙම් දහවලට කැන්දාගෙන එයි. සුසුමක් හෙළූ තරුණයා නැඟී සිටියේය.ලබන සතියේ තව කොටසක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=as1408248</link>
    <topic>චමින්දගේ විහිළුවෙන් චමිලා දිවියෙන් සමුගනී</topic>
    <author>ලීලානන්ද ඉහළගමගේ</author>
    <content>චමින්දගේ විහිළුවෙන් චමිලා දිවියෙන් සමුගනීචමිලා වීරසිංහ ගේ හදිසි මරණය තමන්ට සැක සහිත බව පවසන චමින්ද නමැති ඇගේ නීත්‍යානුකූල ස්වාමිපුරුෂයා, ඒ පිළිබඳව ස්වාධීන පරීක්ෂණයක් පවත්වා සාධාරණයක් ඉටු කරන ලෙස ජනාධිපතිතුමන් වෙත ඉදිරිපත් කරන ලද ලිපියක් විදේශ කටයුතු අමාත්‍යාංශයේ ලේකම්වරයා විසින් ලෙබනනයේ එවකට තානාපතිව සිටි ෆාරුක් මහතා වෙත එවා තිබුණි. එහෙත් ලිපිය ලැබෙන විටත් තානාපති කාර්යාලය විසින් දෙවැනි වතාවටත් චමිලාගේ මරණය පිළිබඳව පශ්චාත් මරණ පරීක්ෂණයක් පැවැත්වීමට අදාළ වෛද්‍යවරුන්ට උපදෙස් දී තිබුණි.චමිලා මිය යෑමට ප්‍රථම සේවය කරමින් සිටියේ ජබල් නමින් හඳුන්වන ප්‍රදේශයක දෙමහල් නිවසකය. ඈත කඳුකර ප්‍රදේශයක් වූ එහි වැඩිපුර තිබුණේ ඇපල් සහ මිදි වගාවන්ය.බදුල්ල දිස්ත්‍රික්කයේ ‍ෙගාවි පවුලකට දාව උපන් චමිලා පවුලේ තුන්වැනියාය. ඇගේ වයස අවුරුදු 30ක් වූ අතර, වයස අවුරුදු හතක පුතෙක් සිටී. ස්වාමිපුරුෂයා මේසන් වැඩ කරමින් පවුල නඩත්තු කළේය. නමින් චමින්ද වූ ඔහු විනෝදයට බර පුද්ගලයෙකි. හැඩට වැඩට ඇඳුම් අඳින චමින්ද, චමිලාටත් තම එකම පුතුටත් බෙහෙවින් ආදරය කළ, මත්පැන් හෝ දුම්වැටියක් පානය නොකළ පුද්ගලයෙකි.චමිලා ‍සේවය කළ ජබල් ප්‍රදේශයේ නිවසට ගිය මා ඇය මිය යාමට හේතුව පිළිබඳව නිවැසියන්ගෙන් විමසූ විට ඔවුන් පවසා සිටියේ චමිලා සිය දිවි නසාගෙන තිබෙන බවකි. එවැනි අවස්ථාවල ඔවුන්ගේ එකී ප්‍රකාශ පිළිබඳව එතරම් විශ්වාස නොකරන ගතියක් මා තුළ තිබූ බැවින්, තානාපතිවරයාගේ අවසරය මත දෙවැනි මරණ පරීක්ෂණයක් පවත්වා වාර්තාවක් ලබාගැනීමට කටයුතු කළෙමි. එය තානාපති කාර්යාලයේ විනිවිද භාවය රැකගැනීමට ප්‍රයෝජනවත් විය.අදාළ නිවසට මා යන විටත් චමිලාගේ මෘත දේහය එහි තිබුණේ නැත. එය ආරෝග්‍යශාලාවට රැගෙන ගොස් තිබුණි. නිවැසියන් පැවසූ අන්දමට චමිලා දිවි හානි කරගෙන තිබුණේ කුස්සියට යාබද විශාල සාලයක කොන්ක්‍රීට් පරාලයක නයිලෝන් ලණුවක් ගැටගසා, ඉණිමඟක ආධාරයෙන් එහි නැඟ, ඉන් පහළට පැනීමෙනි. අඩි 12ක් පමණ උසින් පිහිටි කොන්ක්‍රීට් පරාලයේ තවමත් හරි අඩක් කැඩී වෙන්වුණු නයිලෝන් ලණුවක කොටසක් තිබුණි. එහි ඡායාරූප ලබාගත් මම නිවැසියන්ගෙන් කට උත්තර ලබාගෙන එම ප්‍රදේශයේ පොලිසිය වෙත ගොස් පරීක්ෂණ පැවැත්වූ පොලිස් නිලධාරියා මුණගැසී ඔහුගෙන් ද වාර්තාවක් ලබා ගතිමි.පොලිස් නිලධාරියා මෙය සිය දිවි නසාගැනීමක් බවත්, දිවි නසා ගන්නට පෙර චමිලා ඇයගේ ස්වාමිපුරුෂයා සමඟ දුරකථනයෙන් උණුසුම් කතාබහක් පවත්වා තිබෙන බවත්, එයම මේ මරණයට හේතුව බවත් ප්‍රකාශ කළ අතර, මම ඔහුගේ ප්‍රකාශය පිළිගත නොහැකි බව සඳහන් කළෙමි.යළිත් චමිලා සේවය කළ නිවසට ගිය මම ඇගේ කාමරය පරීක්ෂා කළෙමි. එම කාමරය දුටු විට මට සිතුණේ එකී නිවසේ ඇය ඉතා සතුටින් කාලය ගත කර ඇති බවෙකි. සාමාන්‍යයෙන් එවැනි සැප පහසු කාමර අරාබි රටවල සේවය කරන සෑම ගෘහ සේවිකාවකටම ලැබෙන්නේ නැත. චමිලාගේ යහන මත ගිටාරයක් තිබුණි. ඇගේ කාමරයේ බිත්තියේ ඇය ගිටාරයක් වයන විශාල පින්තූරයක් තිබුණි. ඇය නිදාගත් යහන ද සුව පහසු යහනකි. එසේ නම් චමිලා දිවි නසා ගත්තේ ඇයි?එම නිවසේ වයස අවුරුදු 35ක පමණ තරුණයෙකුගේ හැසිරීම පිළිබඳව සැක සිතූ මම ඔහු පිළිබඳව විපරම් කළෙමි. ඔහුගේ දෙනෙතට කඳුළු පිරී තිබෙනු දුටු මා ඒ පිළිබඳව විමසූ විට ඔහු කිසිවක් කීවේ නැත.එම නිවැසියන් මට උණුසුම් කෝපි කෝප්පයකින් සංග්‍රහ කළ අතර, ඊට යාබද නිවසේ ශ්‍රී ලාංකික තරුණියක් මා දෙස විපරමින් බලා සිටිනු දැක ඇය කවුදැයි නිවැසියන්ගෙන් විමසූ මම, ඇය සමඟ කතා කිරීමට අවස්ථාව සලසා දෙන ලෙස ඉල්ලා සිටියෙමි.මේ අතරතුර පෙර කී තරුණයා නිවසේ තිබූ වාහනයකට නැඟ යන්නට ගියේය. ඔහු කවුදැයි නිවෙස් හිමියාගෙන් විමසූ විට, ඔහු ප්‍රකාශ කර සිටියේ ඒ තම බිරියගේ සහෝදරියකගේ පුතෙකු බවය. ඔහු සමඟ කතා කිරීමට අවශ්‍ය බව මා දැන්වූ විට, නිවෙස් හිමියා ඔහුට දුරකථන ඇමතුමක් දී වහාම නිවසට එන ලෙස දැන්වීය.“ඔබ මගේ ගෙදර අය සැක කරනවාදැÓයි නිවෙස් හිමියා මගෙන් එක්වරම ඇසුවේය.“නැහැ.... මම කරන්නේ මගේ රාජකාරිය” යනුවෙන් මම පැවසීමි. යළිත් මා දෙස බැලූ ඔහු “පොඩ්ඩක් ඉන්න” යනුවෙන් පවසා චමිලා සිටි කාමරය ඇතුළට ගොස් යළිත් එළියට පැමිණ මා අත යමක් තැබීය.“බලන්න මොකක්ද කියලා...” ඒ රන් මුදුවක් සහ කරාබු යුවළකි. “චමිලාගේ උපන් දින උත්සවය තිබුණේ ගිය සතියේ. ඔය තෑගි මගේ බිරිය එයාට අරන් දීපුවා. ඒත් එයා ඒවා දාලා යන්න ගියා” ඉතා හැඟීම්බරව කතා කළ ඔහු හඬනවා මම දිටිමි.අපි හැමදාමත් අපගේ සාරධර්ම පිළිබඳව පමණක් කතාබහ කළාට, ලෝකයේ වෙනත් රටවල මිනිසුන් තුළ ද මිනිස්කම ඇත. යහපත් සිරිත් විරිත් ඇත. සමහර විට අපටත් වඩා සදාචාරාත්මක හිත් උණුවන අවංක මිනිසුන් මට ඕනෑතරම් මුණගැසී ඇත. යාබද නිවසේ ශ්‍රී ලංකික තරුණිය මා හමුවීමට ආවාය. ඇගෙන් මා කළ විමසීම්වලට මෙසේ පිළිතුරු දුන්නාය.“මම අනුලා.. මේ ගෙදර වැඩට ඇවිල්ලා අවුරුදු 2ක් වෙනවා. චමිලා මගෙත් එක්ක හුඟාක් හිතවත්. එයා හරි අහිංසකයි. පුංචි දේටත් හිත වාවන්නැතුව යනවා. එහෙම හිත රිදුන දවස්වලට ගොඩක් වෙලා අඬනවා. අපේ ගෙදරයි - මේ ගෙදරයි අයිතිකාරයො හරි හොඳයි. චමිලයි මායි වැඩ ඉවර වුණහම අර තියෙන ගල් පඩි පෙළ ළඟින් ඉඳගෙන කතා බහ කරනවා. චමිලාගේ හැම රහසක්ම මට කියනවා. එයා හරි විනෝදෙන් තමයි හිටියෙ.”මේ අතරතුර එම නිවසේ මා මුලින් සඳහන් කළ තරුණයා වාහනය මිදුලේ නතර කොට මා ළඟට පැමිණ, මා සමඟ කතා කරන්නට විය. ඔහු තවමත් සිටිනුයේ සිත කලබල වූ පුද්ගලයෙකු මෙන්ය. ඉංග්‍රීසි භාෂාව හොඳින් කතා කරන ඔහු සමඟ කළ කතාබහේදී මට එක් දෙයක් වැටහුණි. එනම් ඔහු චමිලාට සහෝදරියකට මෙන් ආදරය කළ බවෙකි.“චමිලාට ගිටාර් වාදනය පුරුදු කළේ මමයි. එයාට මේ ගෙදර අය සැලකුවේ අපේ පවුලේ කෙනෙකුට වගෙයි. අපි දන්නවා, ලංකාව හරි ලස්සන රටක්. චමිලා ලංකාවට ගියාම අපි එයාලගේ‍ ගෙදර එනවා කියලා පොරොන්දු වුණා. එයා අපට කීවා කොළඹ ඉඳල කෝච්චියේ එනකොට හරි ලස්සනයි කියලා..” වැඩි යමක් කතා නොකළ ඔහුගේ දෑසට කඳුළු පිරෙනවා මම දුටිමි. මේ කතාබහ අතරතුර අසල ආරෝග්‍යශාලාවෙන් මට ඇමතුමක් ලැබුණි. චමිලාගේ දෙවැනි මරණ පරීක්ෂණය කිරීම සඳහා සියල්ල සූදානම් බව වෛද්‍යවරයා සඳහන් කළ නිසා මම එතැන සිට කිලෝ මීටර 3ක් ඈතින් පිහිටි ආරෝග්‍යශාලාවට ගියෙමි.චමිලාගේ නිසල දේහය මරණ පරීක්ෂණයට සූදානම්ය. නිල්පාට දිගු වරලසක් ඇති තලෙළු පාට චමිලාගේ දෙනෙත් විවර වී තිබේ. ඇය සිටිනුයේ පණපිටින්දැයි මට සිතුණි. පූර්ණ මරණ පරික්ෂණයක් සිදු කළ අතර, කිසිදු සැක සහිත සලකුණු ඇගේ ශරීරයේ තිබුණේ නැත. එකම සලකුණ නයිලෝන් ලණුවට කැඩී ගිය උගුරු දණ්ඩය. එසේ නම් චමිලා සිය දිවි නසා ගත්තේ ඇයි? එවැනි තීරණයක් ගැනීමට පාදක වූ හේතු කව‍ෙර්ද? එවැන්නකට ඇය හදිසියේම පෙලඹුණේ ඇයි? ඇය කා සමඟ හෝ අනියම් ප්‍රේම සම්බන්ධයක් පවත්වාගෙන ගියාද?”මරණ පරීක්ෂණ වාර්තාවට අස්සන් තැබූ මම යළිත් ඇය සේවය කළ නිවසට පැමිණ යාබද නිවසේ තරුණිය සමඟ කතාබහ කළෙමි. ඒ චමිලාගේ මරණය පිළිබඳව කිසියම් හෝඩුවාවක් ලබාගැනීමටය.“සර්... චමිලාට මේ ගෙදර අය හරිම ආදරෙයි. මැඩම් ගේ නංගිගේ පුතා හරි ආදරෙයි. එයා හරි දුකෙන් ඉන්නේ. චමිලා දිවි නසාගත් දවසේ මැඩම් කෑගහලා මට කතා කළා. ඒ මැඩම් මහත්තයත් එක්ක උදේට ඇවිදින්න යනවා. එහෙම ගිහිල්ලා ආපු දවසක තමයි චමිලා මේ වැඩේ කරගෙන තියෙන්නේ. ඊට කලින්දා රෑ තමයි චමිලා මහත්තයාට ටෙලිපෝන් ‍එකෙන් පැයක් විතර කතාකරලා තියෙන්නෙ. එදා චමිලා ගොඩාක් අඬලා තියෙනවා. හැම දේම මට කියන චමිලා, යමක් හංගනවා වගේ මට තේරුණා. ඒත් මට කිව්වේ නැහැ” චමිලා කා සමඟවත් අනිසි සම්බන්ධයක් නොතිබුණ බවත් ස්වාමිපුරුෂයා සමඟ මෑතක සිට සිත් අමනාපයෙන් සිටින බවටත් ඉඟියක් කර තිබුණි.සැමගෙන් සමුගත් මම කාර්යාලයට පැමිණ තානාපති වරයාට අදාළ වාර්තාව භාර දුනිමි. චමිලාගේ ස්වාමිපුරුෂයා තම බිරියගේ මරණය සැක සහිත බව ජනාධිපතිතුමන්ට දන්වා සාධාරණ පරීක්ෂණයක් ඉල්ලා සිටි අතරතුර, තවත් හදිසි පණිවුඩයක් කොළඹින් ලැබුණි. චමිලාගේ ස්වාමිපුරුෂයා විසින් ඉදිරිපත් කරන ලද එම ලිපියෙහි චමිලාගේ මෘත ශරීරය හැකි ඉක්මනට ලංකාවට එවන ලෙස දන්වා තිබුණි. යළිත් මරණ පරීක්ෂණයක් අවශ්‍ය නොවන බව ද දන්වා තිබුණි.කෙසේ වුවද, චමිලාගේ ස්වාමිපුරුෂයාගේ මෙම හදිසි වෙනස්වීම පිළිබඳව සැක සිතුණ බැවින්, බදුල්ලේ චමින්ද පදිංචි ප්‍රදේශයේ ‍අදාළ පොලිස් ස්ථානයට කතා කොට චමින්ද පිළිබඳව විමසා කට උත්තරයක් ලබා ගන්නා ලෙස ඉල්ලීමක් කළෙමි.ඒ අනුව ඊට පසු දින අදාළ පොලිස් ස්ථානයේ ස්ථානාධිපති වරයාගෙන් අපට දුරකථන ඇමතුමක් ලැබුණි. එනම් චමිලාගේ සිය දිවි නසාගැනීම සහ ඊට පාදක වූ සැඟවුණු කතාවයි.චමිලා සේවය කරන අතරතුර ඇයට හැකි ඉක්මනින් ලංකාවට එන ලෙස ඇයගේ සැමියා නිතර නිතර දුරකථනයෙන් කරදර කර තිබේ. එහෙත් ඇයගේ සේවා කාලය අවසන් වනතුරු ඉවසන ලෙස ඇය කොතෙක් කීවද, චමින්ද එය පිළිගත්තේ නැත. ඉවසා ගන්නට බැරිම තැන චමින්ද, චමිලා දිවි නසා ගැනීමට පෙර දින තමන් වෙනත් කාන්තාවක් සමඟ දැනට සති කිහිපයක සිට ජීවත්වන බවත්, ඔහුට දැන් චමිලාගෙන් පලක් නැති බවත්, ඇය සදහටම තම සිතින් අමතක කළ බවත් පවසා ඇත. මේ චමින්ද චමිලාව ඉක්මනින් ගෙන්වා ගැනීමට සිතා මතා කරන ලද ප්‍රකාශයකි.“චමිලාගේ සිත රිදවන්නට මම බොරුවක් කීවා. මම කවදාවත් වෙනත් ගැහැනියක් එක්ක සිටියේ නැහැ. මම චමිලාට පණ වගේ ආදරෙයි. මට එයා දකින්නැතිව බැහැ... ඒත් ඒ කතාව ඒ තරම් දුර දිග යයි කියලා මම හිතුවේ නැහැ.... මට මගේ රත්තරං චමිලා නැති වුණා. පුතයි මායි තනිවුණා. මට ලෝකයාගෙන් චෝදනා අපවාද එන නිසයි මම එයාගේ මරණය සැකයි කියලා ලියලා යැව්වේ...” ඒ චමින්ද පොලිසියට කළ ප්‍රකාශයයි.චමිලාට චමින්ද එසේ අසීමිතව ආදරය කළා නම් චමිලා ද එසේම බව ඔහු දැන සිටිය යුතුය. වෙනත් ගැහැනියක් සමඟ තමන් දැන් ජීවත්වෙන බවට කළ ප්‍රකාශය විහිළුවක් වන්නේ කෙසේද? කෙසේ නමුත් දුර දිග නොබලා චමින්ද කළ ප්‍රකාශයෙන් තම ජීවිතයෙන් වන්දි ගෙවන්නට සිදුවූයේ අහිංසක ගැහැනියකට සහ හය හතර නොදත් පුංචි දරුවකුටය.ලීලානන්ද ඉහළගමගේ(විදේශ සේවාවේ නිරතව සිටියදී ලත් සත්‍ය අත්දැකීමකි)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=as1408249</link>
    <topic>නෙළුම්විල</topic>
    <author/>
    <content>නෙළුම්විලඑදින ග්‍රාම නිලධාරිනිය සිය රාජකාරි ස්ථානයට ආවේ බසයෙනි. එහෙයින් තරමක් පමා විය. වෙන දා නම් ඇගේ සැමියා සිය මෝටර් රථයෙන් හෝ යතුරු පැදියෙන් ඇය රාජකාරි ස්ථානයට ඇරලවයි.ඇය උදේ පහට පිබිදී මාතර සිට කිලෝ මීටර් තිස් ගණනක් එන බවත්, ඉතා සතුටින් ද නිහතමානිව ද සේවය ඉටු කරන බවත් ගැමියන් පවසනු ඇසිණි.මම ඇය හා කතා කළෙමි.“මම බෙරලපනාතර.” ඇය කීවා ය.“මගෙ ඉඩම් අක්කර 30 ක් කැටවල ඉහත්තාවෙ තියනව. අප්පච්චි දීපුව. ඒව හරිම සරුසාර බිම්. පැත්තක පනිල්කන්ද. අනිත් පැත්තෙ ඉලුක්තැන්න. මගෙ ඉඩම සහමුලින්ම රක්ෂිතයක් වගේ. කැටවල කුඹුරුවලට වතුර දෙන දොළ එන්නෙ මගෙ ඉඩමෙන්.”මම නිහඬව සවන් දුනිමි.‘ඔය ඉඩම එළි කරල තේ දැම්ම නං මටත් ෆැක්ටරියක් එහෙම දාගෙන සැපට ඉන්න තිබුණ. එහෙම කළොත් තෙතමනේ නැතිවෙලා ගම වේළෙනව. ගම වේළෙන්න ඇරල කම්කරු පිරිසකගේ ස්වාමි දුව වෙලා ඉන්නවට වැඩිය මට මේ දුක හොඳා.’මට ඈ පැසසීමට වදන් නොවී ය.‘මේ පරිත්‍යාගය කරන්න මාව දිරිමත් කෙරුවෙ මගෙ උගත්කමනේ. මං නූගත් වුණා නං ජීවත් වෙන්න මගෙ ඉඩමෙ තේ වවනවනේ.’රත්තරං මහ පොළොවක් රටට පූජා කළ මේ උතුම් මහිලාව කෙරෙහි මසිත මහත් ගෞරවයක් ඇති විය.ඇය අගය කරන ලෙස පරිසරවේදීන් ගෙන් ඉල්ලමි.මොරගල, කිරිළිපන ග්‍රාම නිලධාරිනියනි මම ඔබට යහපත පතමි.මොරගල, කිරිළිපනේ පියදාස මුණසිංහ මහතා විසින් යොමු කරන ලද ලිපියක් ඇසුරින්.අපේ සගයෝ එකා දෙන්නා යුග දිවියට එළඹෙමින් සිටියහ. අප අතරින් ආර්ථික වශයෙන් ඉහළ පවුල් පසුබිමක සිටි මිතුරා ව්‍යාපෘති කාර්යාලයට සම්බන්ධ ලොකු-කුඩා කාටත් මඟුල කීවේය. ඒ ඔහු විධායක නිලධාරියකු වුවද කා සමඟත් හිත-මිතුරුකමින් සිටි නිසාය.කාර්යාලයටත්, ක්ෂේත්‍රයටත් සම්බන්ධ විසිපහක් තිහක්වූ අපි නියමිත දින මිතුරු මනාලයාගේ මාදම්පේ සුවිසල් නිවෙසට ගියෙමු. එහිදී ටික වේලාවකින් පිළිගැනීමේ මෘදු පානය ලැබුණි.ඊට ටික වේලාවකට පසු අප කණ්ඩායම සඳහා ‘උණුසුම් පානය’ සූදානම් විය. එයට ගිජු අයත් ‘උත්සවවලදී පමණක්’ ප්‍රතිපත්තියෙහි සිටි අයත් අදාළ කළමනා වෙත ළංවූහ. ඒ සමඟම අපේ මුළු පිරිස ස්ත්‍රී - පුරුෂ වශයෙන් වෙන්වූහ. මම සුළු වේලාවක් මා සගයින් සමඟ සිට එහි ක්‍රියාත්මක වන විෂයය මට අදාළ නොවන හෙයින් කාන්තා පාර්ශ්වය කරා ගොස් ඔවුන්ගේ සතුටු සාමීචියට එක්වූයෙමි.එසේ ටික වේලාවක් ගතවෙද්දී අපට හුරු වූ ‘උණුසුම් පාන සංවිධායක තරුණයා’ පැමිණ “මිස්ල බියර් චුට්ටක් ගම්මු නේද?Óයි විචාළේය. එවේලෙහි අපේ මිතුරියන්ගෙන් සමහර අය මඳ සිනා පා මුහුණෙන් මුහුණ බලා ගොළුවත රැක්කහ.එකෙණෙහිම සංවිධායක තරුණයා ආපසු ගියේය. ප්‍රමාදයකින් තොරවම යළිත් ආවේය. ඒ තනිවම ද නොවේ. තවත් සගයකු ද සමඟ අවශ්‍ය සම්පත් සතර අත්හි රඳවා ගෙනය. ගෙන ආ මඳ සැර දියරය අප ඉදිරියේදීම උස වීදුරුවලට වක්කර බන්දේසියක තබා පිළිගන්වමින් ගියේය. යළිත් මුවගට මඳ සිනහ නගාගත් මිතුරියෝ සියලු දෙනාම පිරුණු වීදුරු පිළිගෙන හෙමින් හෙමින් රස බැලූහ. ඔය අතර “මදෑ මං බොන්නැති කට්ටිය ළඟට ආවාÓයි මට කියවුණේ ඉබේටමය.තවත් සිතිවිලි ගොන්නක් ද මසිතෙහි මතුවිය. ඒවා අතර “බීල බලන්න ආශාවක් ඇතිවෙන්න ඇති, නොමිලේ ලැබුණු නිසා බොනවා වෙන්න ඇති, මනාල මිතුරා තරහවෙයි කියලා බොනව ඇති, නිකම්ම ඉන්න නිසා බොනවා ඇති, නොබී හිටියොත් ගොඩේ අය කියල අනෙක් අය හිතයි - ඒ නිසා බොනව ඇති, යකෝ! මේ ගමේ ගෑනුන්ට වෙච්ච දේ” යනාදිය ප්‍රධාන විය.කෙසේ වුවද ‘උණුසුම් පානයෙහි’ හොඳටම ගිලී සිටි අපේ විහිළුකාර මිතුරන් දෙතුන් දෙනකුට මේ දසුන අලුත්ම මැජික් එකක් විය. එහෙයින්ම ඔවුහු හනික පැමිණ අපේ සමහර තරුණ මිතුරියන්ට උසුළු - විසුළු ද කළහ. පසුව තමන් සිටි තැනට නැවත යාමට සූදානම් වූ ඔවුහු “උඹ ඉතින් ඔහේ නිකම්ම ඉන්නව... බලපංකො අපේ නෝනලගෙ බීමÓයි කියා මගේ පිටට තට්ටුවක් ද දැම්මෝය.මෙම සංසිද්ධියත් සමඟම එදාම හෝ පසුව හෝ මා නැති තැනක මගේ මිතුරු කැළ මා ගැන ද යම් සමාලෝචනයක යෙදෙන්නට ඇතැයි මම සිතමි. එම විග්‍රහය තුළ මෙවැනි අන්තර්ගතයක් තිබෙන්නට ඇතැයි මට සිතේ. එනම් “අරූනං ගෑනියෙකුටත් අන්තයි, බොන තැනක තමන් නොබී ඉන්න ලොකු ආත්ම ශක්තියක් ඕනෑ, ඔහොම නොකා නොබී ඉඳල ඇයි? ඉන්නකං හැම දේම කරන්ඩ ඕනෑ, කොහොම උනත් ප්‍රතිපත්තිගරුක එකෙක්” යනාදියයි.අද මේ ගැන මෙනෙහි කරන විට සිතෙනුයේ මෙම පාඨයන් අතරින් යමක් මට ස්ථිර ලෙසම පටබැඳීම, එය කරනු ලබන්නාගේ ආකල්ප-චර්යා සහ චරිත ලක්ෂණ මත තීරණය වනු ඇති බවය.බළන්ගොඩ චන්ද්‍රපාල ලේකම්ගේ මහතා විසින් යොමු කරන ලද ලිපියක් ඇසුරිනි.ඒ තිදරු මව තම නෑ සොයුරාණන් මුණ ගැසී සිය හද දවන දුක් ගින්න නිවාලන්නැයි අයැද සිටියා ය.‘අනේ අයියෙ, අපේ එක්කෙනා මාසෙකට සැරයයි ගෙදර එන්නෙ. ඒ ඇවිල්ල මාසෙ පඩිය මගෙ අතට දීල, පහුවදා පාන්දර ම ගියා ම ආයෙ එන්නෙ ඊළඟ මාසෙ පඩි සල්ලි ටික දීල යන්ඩ. දැන් ලොකු එකිත් දීග දෙන වයසෙ. මද්දුමී ළමිස්සි. පොඩි එකී පොඩොස්සි. අනේ, මට බයයි අයියෙ! බැරිද අපේ මනුස්සය ගැන ඩිංගක් හොයල බලන්ඩ!’නෑ සොයුරාගේ හිත මෙළෙක් විය.‘මං ගොහිං මස්සිනාව හම්බ වෙන්නංකො නංගියෙ’ ඔහු පොරොන්දු වුණේ ය.ගමන් මග අසා දැන ගත් හෙතෙමේ පසු දා උදයේ ම ගමන පිටත් වූයේ මස්සිනාට ඉස්පාසුවක් වන්නට හාල් සේරු කිහිපයක් ද මල්ලේ ලා ගෙන ය. ඒ මදියි මග දී සිතුණෙන් කඩයකට ගොඩ වී තවත් යමක් මිල දී ගත් ඔහු අනතුරු ව මස්සිනාට කියවන්නට පත්තරයක් ද අරගත්තේ ය.දහය වන්නට පෙර මස්සිනා ගේ රාජකාරි ස්ථානයට ළඟා වන්නට ඔහුට හැකි විය.ඒ වූකලි පහසුකම් මඳ පළාතක රජයේ රෝහලකි.ඔහු මුලින් ම දුටුවේ දිගු පෝලිමකි. පෝලිමේ මුලට කිට්ටු කළ හේ බේත් කවුළුවෙන් ඇතුළට දෑස යැව්වේ ය. බැලින්නං බේත් දෙන්නේ මස්සිනා ය! ආ හැටියේ ම මස්සිනා දැක ගන්නනට ලැබීමෙන් සතුටට පත් ඔහු ගේ මුහුණට හිනාවක් නැඟුණේ ය.ඔහු මස්සිනා දෙස මොහොතක් බලා සිටියේ කතා කරම්දෝ නොකරම්දෝයි හිතා නොගත හැකි ව ය. මස්සිනා බේත් නිකුත් කරමින් සිටියේ දැඩි අවධානයකිනි. එය මහා වගකීමක් ඇති රාජකාරියකැයි ද මස්සිනා ගේ අවධානය බිඳීම පාපයකැයි ද ඔහු සිතුවේ ය. ඒ තබා, ඉන් මස්සිනා අපහසුවට පත් වෙනවා මෙන් ම තමා ද රෝගීන් ගේ පිළිකුලට ලක්විය හැකි ය. එහෙයින් ඔහු ටික වේලාවක් නිහඬ ව ම සිටියේ ය.මස්සිනා බේත් තුණ්ඩු අතට ගෙන කියවන්නේ පරිස්සමිනි. ඒ ගමන්ම ඔහු ගේ අතක් බේත් බඳුනකට යයි. එයින් ගත් බේත් පෙති ගණන් කර කොළ කැබැල්ලක් මතට දමන හේ එය හනික නවා පුංචි පාර්සලයක් සේ හදා ඒ මත යමක් ලියයි. බේත් පෙති සියල්ල මෙසේ වෙන වෙන ම පාර්සල් කරන හේ ඒවා රෝගියාට දෙන්නේ බේත් බොන පිළිවෙළ ද කියා දෙමිනි. එසැණ ඊළඟ රෝගියාගේ තුණ්ඩුව ඔහු අතට එයි.මස්සිනා වැඩ කරන්නේ එක්තරා රිද්මයකට ය. ඒ රිද්මය ඔහුට වැටහෙයි. රාජකාරියට ඇති බැඳීම ද, රෝගියා කෙරෙහි ඇති දයාව ද රෝගියා ගේ නූගත්කම, අනවබෝධය ඉවසීම ද, රෝගියා ලබන අස්වැසිල්ල විඳීම ද ඒ රිද්මයට ඇතුළත් ය.කලකට පෙර, තමා විදුහල් බලධාරියකුව සිටිය දී එහි සේවාව ඉටු කළේ මෙබඳු ම කැපවීමකින් නොවේ දැයි ඔහුට සිතිණ. දැන් ඒ දරුවෝ සමාජයේ වගකිවයුත්තන් වී සිටිති. ඔහු සිත සතුටින් පිරී ගියේ ය.මේ සා දිගු පෝලිමක් අවසන් වීමට සෑහෙන වේලාවක් ගත වන බව පැහැදිලි හෙයින් ඔහු කොරිඩෝව අයිනේ පුටුවකට බර දී පත්තරය අතට ගත්තේ ය.වුවමනා නූවමනා හැම දෙයක් ම කියවා අවසන් වන විට සෑහෙන වෙලාවක් ගතවී තිබිණ. පත්තරය පසෙක තැබූ හේ හොඳ හිරියක් ඇරියේ ය.ඔහු ඉදිරියේ හිනා කටක් පා ගෙන සිටියේ ඖෂධවේදී මස්සිනා ය.‘අයිය කොයි වෙලේ ද ආවෙ? දකින්ඩත් සන්තෝසයි. අද මට කන්ඩ ඕනත් නෑ!’දෙදෙනා මොහොතක් නෑ සුව වින්දහ.‘අයිය ඔහොම්මම පොඩ්ඩක් ඉන්ඩ! මං කිරි පැකට්ටෙකක් අරං ටග්ගාල එන්නං’නික්ම ගිය ඖෂධවේදියා වහා ආපසු පැමිණ ඥාතියා සිය කුටියට කැඳවාගෙන ගියේ ය.එය රෝහලේ ම කුඩා කොටසකි. එතුළ ඇඳක් ද, පිළිවැලක් ද විය. යාබද කුඩා කුස්සියේ ගිනි නිවී ගිය ළිපෙහි කුඩා මුට්ටියක් විය. වැස්ම අයින් කළ විට එහි වූ බතින් පිළුණු ගඳක් නැඟිණ. අනෙක් ළිපෙහි වූයේ පරිප්පු හොද්දකි.දෙදෙනා කිරි තේ දෙකක් බොමින් ඉදිරිය ගැන කතා කළහ.‘ඉතිං මල්ලියෙ දැන් විශ්‍රාම යන්නත් ළඟයිනේ. දැංවත් ගෙවල් පැත්තට මාරුවක් හදා ගත්තොත් නරක ද? දරුවොත් ලොකුයිනේ. ඒ අයගෙ අනාගතේ ගැන හිතන්නත් එපායැ.’‘මාත් හැම තිස්සෙම ඒ ගැන තමයි හිතන්නෙ. පත්වීම මෙහාට ලැබුණු දවස්වල ගම පැත්තට මාරුවක් හදා ගන්ඩ හුඟක් දැඟලුව. වැඩක් වුණේ නැති හින්ද අල්ලල දැම්ම, ඉන් පස්සේ මෙහෙම හිටිය. ඒකට ලොකු දොස්තර මහත්තයත් හේතුවක් වුණා.’‘ඒ කිව්වෙ?’‘මේ පළාතෙ මිනිස්සු හරිම දුප්පත්. ඒ අය අසරණයි. ඒ අයට අපේ රාජකාරිය ඉහළින්ම කෙරෙන්ඩ ඕනැ. ලොකු දොස්තර මහත්තය නිතරම අපිට කියන්නෙ ඔය කතාව තමයි. අනිත් එක අයියෙ, අපි ජීවත්වෙන්නෙ මේ ජනතාව නිසා ලැබිල තියන රස්සාවෙ පඩියෙන්නේ. ඒකට ණයගැතියෙක් වෙන්ඩ බෑනේ. මේ මිනිස්සුන්ගෙ ප්‍රශ්න ගැන හිතෙන කොට මගෙ ප්‍රශ්න ප්‍රශ්න ද කියල හිතෙනව අයියෙ.’ලොකු මස්සිනා පොඩි මස්සිනා දෙස බලා සිටියේ මහා ගෞරවයකිනි. මේ උතුම් මිනිසා බදා වැලඳ ගන්නට ඔහුට සිතිණ.‘ඒ කොහොම වුණත් මල්ලියෙ අපි අපේ දරුවො ගැනත් හිතන්ඩ එපැයැ. උන්ට අපි නැත්තං කවුද ඉන්නෙ?’‘මං ඒ ගැන හිතන්නං අයියෙ’දෙදෙන සමු ගත්හ.සිය නෑ සොයුරිය සොයා ගිය සොයුරා තතු නොවලහා සැල කළේ ය. ඊට සවන් දුන් ඇය සිය දෑතේ දෙඅත්ල ම ළයට තද කරගෙන දිගු සැනසුම් සුසුමක් හෙළුවා ය.සෞඛ්‍ය ක්ෂේත්‍රයේ මහත්වරුනි, කිතුල්ගල රෝහලේ මේ උතුම් ඖෂධ සංයෝජකයා ගැන ඔබේ අවධානය යොමු කරනු මැනව!මිල්ලවාන, වෙලේමුල්ලේ, විශ්‍රාමික නි. විදුහල්පති, සාම විනිසුරු අයි. ජී. එස්. හරිශ්චන්ද්‍ර මහතා විසින් යොමු කරන ලද ලිපියක් ඇසුරිනි.නෙළුම්විල, සිළුමිණලේක්හවුස්, කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=as14082410</link>
    <topic>ගුරු සේවයේ රසකතා</topic>
    <author/>
    <content>ගුරු සේවයේ රසකතා පඩි මල්ලඌවේ ප්‍රධාන අනගරයෙන් ඈත එපිට දුෂ්කර පාසලකි. ගුරු මණ්ඩලය විදුහල්පති ද සමඟ දස දෙනෙක් වූහ. එකල ගුරුවරුන්ගේ මාසික වැටුප බැංකු මඟින් මුදලින් පමණක් ගෙවූ අතර, විදුහල්පතිවරුන්ට මාසයේ 20 දින, බදුල්ලේ මහජන බැංකුවට හෝ ලංකා බැංකුවට පැමිණීමට සිදුවිය. විදුහල්පතිවරුන් බොහෝ විට තමන් සමඟ ගුරුවරයකු හෝ දෙදෙනෙකු කැඳවාගෙන ආ අතර, කුඩා පාසල්වල විදුහල්පතිතුමා පමණක් බැංකුවට පැමිණ මුදල් ගෙන ගියේය. මෙකල මෙන් චෙක්පත් හෝ ඒ ටී එම් කාඩ්පත් නොවු එකල, බැංකුවෙන් නිසි ලෙස මුදල් ගැණ බලා රැගෙන නිරුපද්‍රිතව පාසල කරා ඒම, මාසයේ ‘දුෂ්කරම කාර්ය’ ලෙස විදුහල්පතිවරු සැලකූහ.ඉහත සඳහන් පාසලේ විදුහල්පතිතුමා සුපුරුදු පරිදි මාසයේ 20 වැනි දින, මහජන බැංකුවෙන් වැටුප් මුදල් රැගෙන, කුඩා කවරයකට දා තවත් බඩු මල්ලක් තුළට දා ගත්තේය.බස් නැවතුමේ බසයක් එනතුරු බොහෝ වෙලාවක් රැඳී සිටි විදුහල්පතිතුමාගේ බඩ ‘ගොර ගොර’ ගාන්න වූයේ පෙරදා රාත්‍රියේ ආහාරයට ගත් මස් වෑංජනයක දෝෂයක් නිසාය. තත්ත්වය බරපතළ වූයෙන් එතුමාට වැසිකිළි යෑමේ හදිසි අවශ්‍යතාවයක් ඇතිවිය. එතුමා තම අත වූ බෑගය විශ්වාසවන්ත අයෙකුට බාරදීම සඳහා වටපිට බැලීය. පාසල අසල වෙළෙඳසලක මුදලාලි කෙනෙකු බසය එනතුරු සිටිනු දුටු එතුමා, තමා වැසිකිළියට ගොස් එනතුරු බලා ගන්නැ'යි බඩු මල්ල ඔහු අතට දී, වැසිකිළිය සොයා දිව ගියේය.ඒ අතරතුරේදී ප්‍රමාද වී බස් නැවතුමට ආ බසය මගීන් නැගගත් සැණින් පිටත්ව ගියේය. විදුහල්පතිතුමා ‘කාරිය නිමාකර’ පැමිණෙන විට බස් රථය පිටත්ව ගොසින්ය. එතුමාට තුන්මුණින්ම දාඩිය දැම්මේය. ඊළඟ බසය ඇත්තේ තවත් පැයකට පසුවයි. විදුහල්පතිතුමා ‘උමතු වූවෙකු සේ’ ඊළඟ බසය එනතුරු බස් නැවතුමේ එහාට මෙහාට ඇවිදිමින් සිටියේය.පැයකට පමණ පසු පැමිණි බසයෙන් විදුහල්පතිතුමා පාසල අසලට ළඟා විය. කඩිනමින් පාසල අසල වෙළෙඳසැලට දිව ගියේය. මුදලාලි කඩේ නැත. පුතා කවුන්ටරය අසල වාඩිවී සිටියේය.“පුතා... තාත්තා බඩු මල්ලක් එහෙම අරන් තිබ්බ ද?” විදුහල්පතිතුමා නොඉවසිල්ලෙන් ඇසීය.“බඩු මල්ලක් නම් දුන්නා සර්... ඒත් ඒකෙ තිබුණු දේවල් හළලා වෙන මල්ලකට දාලා... තාත්තා ඒ මල්ල අරන් ගියා...”විදුහල්පතිතුමාට දෙලොව රත්විය. කඩ බක්කිය යටට අත දැමු මුදලාලිගෙ පුතා ‘කිලිටි ගැහුණු මල්ලක්’ විදුහල්පති අතට දුන්නේය. මල්ල අත පත ගා පඩි කවරය එහි ඇති බව දුටු විදුහල්පතිතුමාට “යම්තම් ඇති ඔයින් බේරුණා” කියැවිණි.ආනන්ද සරත් ගුණසේනකන්දෙගෙදර - හාලිඇල හරහාවෙසක් පෝය නිමිති කරගෙන නගරාසන්නයේ පිහිටි ප්‍රාථමික විද්‍යාලයක ශීල සමාදාන පිංකමක් පවත්වනු ලැබීය. පාසලේ සියලුම දූ දරුවන් ද ආචාර්ය මණ්ඩලයේ කීප දෙනෙක් ද සිල් සමාදන් වූහ. මේ කාලය තුළ පාසලේ බොහෝ ආගමික කටයුතු සංවිධානය කෙරිණි.මෙදින අවසන් ධර්ම දේශනාව සඳහා වැඩම කරන ලද්දේ පාසල පිහිටි ගමේ පන්සලේ ලොකු හාමුදුරුවන් වහන්සේය. ධර්ම ශ්‍රවණය සඳහා කුඩා දූ දරුවන් පිරිසක් තමන් ඉදිරියේ සිටිනා බැවින් ඔවුන්ගේ අවධානය යොමු කර ගැනීමේ අටියෙන් උන්වහන්සේ ආලවක දමනය පිළිබඳ කතා පුවත දරුවන් හට පැහැදිලි කළහ. මෙය යක්ෂයෙකුගේ කතාවක් බැවින් දරුවන් ඉතා ඕනෑ කමින් හා සන්සුන් ඉරියව්වෙන් සිටිනා බවක් පෙනුණි.ධර්ම දේශනාව අවසන් කිරීමට පළමු හාමුදුරුවෝ දරුවන් ගෙන් බණ දේශනාවට අදාළ ප්‍රශ්න කීපයක් ද විමසූහ.“දරුවනේ... මම අපේ දරුවන්ට දේශනා කළේ කුමන යකාගේ කතාව ද?”එක් වරම නැගී සිටි ළමයෙක් මහහඬින් “ග්‍රීස් යකාගේ කතාව” යැයි පිළිතුරු දුන්නේය.මේ අනපේක්ෂිත පිළිතුරින් ගුරුවරුන්ට හිනාව නවතා ගැනීමට නොහැකි වූ අතර හාමුදුරුවන් ද සිය හිනාව මැඬ පවත්වා ගනු ලැබුවේ මහත් වූ ආයාසයකිනි.සමන් චන්දන කුමාරසිංහසිරිදාස ඉස්කෝලෙ මහත්තයා ගමේ කාගේත් සිත් දිනාගෙන සිටියේ ඔහුගේ උගත්කමට වඩා ඔහු ළඟ තිබු සිරියාව සහ දක්ෂකම නිසාමය. ගමේ පාසලේ දරුවන්ට උගන්වමින් සැම පොදු වැඩකටම උදව් දෙමින් ජනාදරයට පත්වූ අයෙකු බැවින් ගම්මුන් තම නැකතට අකුරු කියවීමට වැඩිපුරම දරුවන් ගෙන ආවේ ඔහු වෙතටය.බුලත් අතක් සහ ගුරු පඬුරු ද ඇතුව නැකතට අකුරු කියවීමට එකල වැඩිපුරම රැගෙන ආවේ “විජය හෝඩිය” නමැති හෝඩි පොතයි. එහි ආ, ආ, ඇ, ඈ, ඉ, ඊ වශයෙන් දරුවන්ට අකුරු කියවීම ඉතා පහසු කටයුත්තක් විය. නමුත් කාලයාගේ ඇවෑමෙන් ප්‍රථම වරට “සිංහල මුල් පොත” හඳුන්වා දීමත් සමඟ එම සම්ප්‍රදාය වෙනස් වී “අම්මා” “මාමා” “සාමා” “අමර” වැනි වචන එකතු වන්නට විය.දිනක් සිංහල මුල් පොත සමඟ සිරිදාස ගුරුතුමාගෙන් නැකතට අකුරු කියවා ගැනීම සඳහා දරුවකු සමඟ ආ මවක් නැකත් පත්‍රය ඔහු අතට දුන්නේය.කෙමෙන් නැකත් වේලාව පැමිණි හෙයින් ගුරුතුමා තමාට සහ දරුවාට නුපුරුදු “සිංහල මුල්පොත” මේසය උඩ තබා දරුවා ද ළංකරගෙන අකුරු කියවීම සඳහා ඉඳ ගත්තේය. හරියටම නැකතට ‘ස්වස්ථි සිද්දම්’ කියා දරුවාගේ ඇඟිල්ල අල්ලා ගෙන “අයන්න අල්මයන්න මායන්න - අම්මා” යනුවෙන් ගුරුතුමා දරුවා ලවා ‘අම්මා’ කියවීමට උත්සාහ කෙරුව ද ඒ එක් උත්සාහයක් හෝ හරියන බවක් නොපෙනිණ. දැන් නැකැත් වේලාව ද පසුවීමට එයි. ගුරුතුමාගේ කෝපය ද නැග එයි.තැනට සුදුසු නුවණ පහළ කරගත් ගුරුතුමා වටපිට බලා එක්වරම මේසය යටින් දරුවාගේ කකුලක් හයියෙන් පෑගීය. වේදනාව හා බියවීම නිසා දරුවා එවිට මහ හඬින් “අම්මා” යනුවෙන් කෑගැසුවේය. මුවඟට සිනාවක් නඟා ගත් සිරිදාස ගුරුතුමා,“හොඳ පුතා, වේලාවට අකුරු කිව්වා ජය වේවා!” යැයි පවසමින් යළිත් දරුවාගේ කකුල පෑගීය.එවිට දරුවා යළිත් වරක් “අම්මා” යැයි මහ හඬින් සිය මවට කෑ ගැසුවේය.මෙලෙස දරුවාට අකුරු කියවූ ගුරුතුමා දරුවාගේ හිස අත ගා දක්ෂ දරුවෙක් යැයි පවසා මව සහ දරුවා පිටත් කර හැරියේය.දරුවා සහ මව පිටත්ව යනු බලා සිට ඔහු “මේ කෙහෙල්මල් අලුත් පොත් නිසා දරුවොත් අමාරුවේ. අපිත් අමාරුවේ” යැයි පැවැසීය.හෙට්ටියාවල හේ. ක. සෝමපාලමිරිහාන නුගේගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av1408242</link>
    <topic>මහේලගේ සමුගැනීම ගැන කලා ලෝකයේ අදහස්</topic>
    <author>නුවන්ති උදටියාවල</author>
    <content>මහේලගේ සමුගැනීම ගැන කලා ලෝකයේ අදහස්ශ්‍රී ලංකා ක්‍රිකට් පිලට මහේල ජයවර්ධනගෙන් ඉටුවූ සේවය සුළුපටු නොවේ. විටෙක මහේල සුපිරි දකුණත් පිතිකරුවකු ලෙස තාක්ෂණයෙන් පිරුණු පිතිකරණයක නියැළෙයි.තවත් වරෙක ඔහු පිටියේ අතිදක්ෂ පන්දු රකින්නෙක් විය. තවත් විටෙක ඔහු කණ්ඩායමේ නායකයා ලෙස කරනු ලැබූ භූමිකාව තුළ ජයග්‍රහණයේ මාවත විවර කරගනු ලැබීය. මේ සියල්ලටම වඩා ඔහු ක්‍රීඩකයින් අතර සුහද මිතුරෙක් විය.වසර 17 ක් අඛණ්ඩව ජාතික පිල නියෝජනය කළ මහේල පසුගිය දා එස් එස් සී පිටියේදී පැවැති ශ්‍රී ලංකා - පාකිස්ථාන දෙවන ක්‍රිකට් තරගයේදී ටෙස්ට් පිටියට සමු දුන්නේ ශ්‍රී ලංකා ක්‍රිකට් කණ්ඩායමට දක්ෂ ක්‍රීඩකයකුගේ හිඩැසක් තබමිනි.ටෙස්ට් පිටියට මහේලගේ සමුදීම පිළිබඳ කලා ලොවේ ක්‍රිකට් ලෝලීන් ‘රසඳුන'ට අදහස් දැක්වූවේ මේ ආකාරයටයි.- ගීතා කුමාරසිංහමහේල කියන්නෙ වචනයේ පරිසමාප්ත අර්ථයෙන්ම මහත්මා ගති තිබෙන ක්‍රීඩකයෙක්. ඔහුගේ ජනප්‍රියත්වය පොඩ්ඩක්වත් අඩු නොවී එලෙසින්ම තිබෙන අවස්ථාවක තමයි ඔහු මේ තීරණය ගත්තෙ. ඔහු නියමිත වේලාවේදී මුදුනේම සිටියදී ටෙස්ට් ක්‍රිකට් පිටියට සමු දුන්නා.කෙනෙක් ජනප්‍රියත්වයේ හිණිපෙත්තෙ ඉන්නා විටදී, ජනප්‍රියත්වයෙන් ඉහළට ඇදෙද්දි ඔහු ගත්ත මේ තීරණය ක්‍රීඩා ලෝලීන්ට ඇත්තටම කනගාටුදායක පුවතක්.මොකද මහේල නැත්නම් ක්‍රිකට් නෑ කියන තරමටම කියන ක්‍රීඩා ලෝලීන් පිරිසක් ඔහුට ආදරය කළා. ටෙස්ට් පිටියෙන් ඉවත් වුණාට එක්දින තරග සමඟින් මහේල ක්‍රිකට් ක්‍රීඩාවේ නියැළෙමින් ඉන්නවා. මම හිතන්නේ ඒක මහේලගේ සුවහසක් ප්‍රේක්ෂකයන්ට සතුටුදායක කාරණයක්.- අනූෂා දමයන්තික්‍රිකට් ක්‍රීඩාව අපි හඳුන්වන්නෙ මහත්වරුන්ගෙ ක්‍රීඩාවක් හැටියට. ඉතින් මම හිතන්නෙ මහේල ඒ මහත්මා ගතිය උපරීමයටම තියාගෙන තමයි ටෙස්ට් පිටියෙන් ඉවත් වුණේ. ඒක මුළු රටම දැක්කා.ජාතියටම එය ආදර්ශයක් මොකද මේ තීරණය ඉතාමත් නිවැරැදියි කියලයි මමනම් හිතන්නෙ. ක්‍රිකට්වලට දක්ෂ, තව තවත් මෙතැනට එන්න ආසාවෙන් සහ අවස්ථාව උදාවෙනකල් බලාගෙන ඉන්න පිරිසක් අපි අතරෙ ඉන්නවා.ඉතින් ඒ අයටත් අවස්ථාව ලබා දිය යුතුයි. මං හිතන්නෙ මහේල කළේ ඔවුන්ටත් අවස්ථාව ලබා දීමක්. සාමාන්‍යයෙන් නර්තන ශිල්පිනියක් ලෙස මම කැමැතියි හැමදාම ඩාන්ස් කරන්න. ඒ වගේම මහේලත් කැමැති ඇති හැමදාම ජගත් ක්‍රිකට් පිටියෙ සෙල්ලම් කරන්න.ඒත් අපි හැමෝටම ආදර්ශයක් වෙමින් මහේල සමු දුන්නෙ කොහොම ද කියලා හිතාගන්නත් අමාරුයි. මං හිතන්නෙ ඒක තමයි විය යුත්තේ.ඒ වගේම තවත් දෙයක් ගැන කියන්න කැමැතියි. මහේලගේ සමු ගැනීම සිදුවන වෙලාවෙ අපේ ජනාධිපති තුමා ඔහුට සුබ පතන්නට එතැනට පැමිණ සිටියා.රටට ජාතියට විශාල සේවයක් ඉටුකළ නිහතමානී ක්‍රීඩකයකුගේ සමුගැනීමකදී නිහතමානී රජෙක් ලෙස ජනාධිපතිතුමා ඒ අවස්ථාවට පැමිණ සිටීම අපිටත් විශාල ශක්තියක්. මං හිතන්නෙ අනෙක් ක්‍රීඩකයන් ඇතුළු එතැනට පැමිණ සිටි සෙසු අයටත් එය ආඩම්බරයක් වෙන්න ඇති.- අකලංක ගනේගමඇත්තටම මටනම් ලොකු කනගාටුවක් ඇතිවුණා. රූපවාහිනිය දිහා බලාගෙන ඉද්දි මම හිතන විදියට අපේ හිටිය හොඳම කැප්ටන් කෙනෙක් තමයි මේ විදියට සමු දුන්නෙ. සංගයි, මහේලයි කියන්නෙ මම ගොඩක්ම කැමැති ක්‍රිකට් ක්‍රීඩකයින් දෙදෙනෙක්.ඉතින් ලංකාවේ විතරක් නෙමෙයි ලෝක ක්‍රිකට් ක්‍රීඩාව ගැන කතා කරන කොට ඒ සියලු දෙනා අතරිනුත් ඉතාමත් එඩිතර නායකත්ව ගුණාංග තිබුණු කැප්ටන් කෙනෙක් තමයි මහේල.අර්ජුන අයියාගෙන් පස්සේ ශ්‍රී ලංකා ක්‍රිකට් කණ්ඩායම ගොඩාක් ඉහළ තලයකට ගෙන එන්නට මහේල ළඟ තිබුණු නායකත්ව ගතිගුණ බෙහෙවින් ඉවහල් වුණා කියලා කියන්න පුළුවන්. වෙනත් රටවල්වල ක්‍රිකට් ක්‍රීඩාව පහතට වැටිලා ඉහළ තලයකට එන්නට සාමාන්‍යයෙන් ටික කාලයක් ගත වෙනවා.නමුත් අපේ රටේ ක්‍රිකට් ක්‍රීඩාව එක දිගට දීර්ඝ කාලයක් පහත වැටිලා තියෙන්නෙ නෑ. විශේෂයෙන්ම මහේල වගේ හොඳ නායකයින් වගේම ක්‍රීඩකයින් මේකට හේතු වුණා. ටෙස්ට් පිටියෙන් ඉවත් වුණාට එක්දින තරග එක්ක ක්‍රීඩා පිටියේ ඉන්නවා.මං හිතන්නෙ 2015 ලෝක කුසලානයෙන් පස්සෙ මහේල ජගත් ක්‍රිකට් පිටියට සමුදෙන ආරංචියක් තිබෙනවා. මෙරට ක්‍රිකට් ක්‍රීඩාවේ උන්නතිය වෙනුවෙන් ඊට පස්සෙ ඔහු ක්‍රිකට් පරිපාලනයට එකතු වීම වඩා යෝග්‍යයි කියන එකයි මගෙ අදහස.- බුද්ධදාස ගලප්පත්තිමගේ ජීවිතයේ පුංචි කාලෙ ඉඳලම මම ක්‍රීඩා අතින් ගත්තොත් ක්‍රිකට් ක්‍රීඩාවට දක්වන්නෙ පුදුමාකාර කැමැත්තක්. මාතර සාන්ත සර්වේශස් විද්‍යාලයේ ඉගෙන ගන්න කාලෙ ඉඳලම මම ක්‍රිකට් ලෝලියෙක්. ඒ වගේම මම දේශීය මෙන්ම විදේශීය ක්‍රිකට් ක්‍රීඩකයන් ගැන මහත් උනන්දුවක් දක්වනවා. දේශීය ක්‍රිකට් ක්‍රීඩකයන් ගත්තොත් මෑත කාලයේ මගේ කැමැත්ත අනුව ඉහළින්ම ඉන්න ක්‍රීඩකයෙක් තමයි මහේල ජයවර්ධන.ඉතිං මහේලගේ ක්‍රීඩාශීලීත්වය, ඒ තරමටම තිබෙන මහත්මා ගුණය ඉතාමත්ම විශිෂ්ටයි. ක්‍රිකට් ලෝකයේ එවන් මහත්මා කෙනෙකුගේ සමුගැනීම ඇත්තටම විශාල පාඩුවක්. 150 වැනි ටෙස්ට් ක්‍රිකට් තරගයෙන් සමු නොදී 149 වැනි තරගයෙන් ඔහු ටෙස්ට් පිටියට සමු දීමෙන්ම ඔහුගේ මහත්මා ගතිය, නිහතමානී ගුණය පිළිබිඹු වෙනවා.- සුනිල් පෙරේරා‘සමු අරන් ගියත් ගීය හදිසියේම ලියැවුණු ගීතයක්. මහේල ටෙස්ට වලින් අයින් වෙනවා කියලා දැනගත්තහම ඔහුට දිය හැකි තෑග්ගක් විදිහටයි මේ ගීතය නිර්මාණය වුණේ. මොකද මටත් මේ ගීතය සංගීතවත් කරපු පියල්ටත් මහේල ගැන තියෙන්නේ පුදුමාකාරවූ හැඟීමක්.මෑත කාලයේ තරුණ පරපුර අතර මහේල - සංගා තරම් මේ රටට ශක්තියක් ගෙන දුන් දරුවෝ දෙන්නෙක් මම දැකලා නැහැ. මා ඔවුන්ව දකින්නේ ශ්‍රී ලංකාව කියන පුංචි රට ජාත්‍යන්තරයට ගෙන ගොස් ලංකාව වෙනුවෙන් විශාල කර්තව්‍යයක් කළ දෙපලක් විදිහටයි.මේ ගීතයේ පද රචනය චන්ද්‍රදාස ප්‍රනාන්දුගේ.කලින් කිව්වා වගේ ඇත්තටම මේ ගීතය මහේලට අපෙන් ලැබෙන තෑග්ගක්. ඔහු ගැන අප තුළ තිබෙන උතුම් හැඟිම තමයි මේ ගීතයේ හැම පද පේළියකින්ම කියැවෙන්නේ.අපේ ගීතය මහේලට දුන් තෑග්ගක්නුවන්ති උදටියාවලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av1408243</link>
    <topic>පැරණි හින්දි ගී රැගත් ‘ගීත් මාධුරි’ ප්‍රසංගය අද මහජන පුස්තකාලයේ දී</topic>
    <author/>
    <content>පැරණි හින්දි ගී රැගත් ‘ගීත් මාධුරි’ ප්‍රසංගය අද මහජන පුස්තකාලයේ දීපැරණි හින්දි චිත්‍රපට හා ගීත රසික සමාජය 36 වැනි වරටත් සංවිධානය කරන ‘ගීත් මාධුරි’ පැරණි හින්දි චිත්‍රපට හා ගීත ගායනා ප්‍රසංගය අද (24) පෙරවරු 9.00 ට කොළඹ මහජන පුස්තකාල ශ්‍රවණාගාරයේ දී නොමිලේ පැවැත්වෙයි. මහාචාර්ය කේ. එන්. ඕ. ධර්මදාස මෙයට ප්‍රධාන ආරාධිතයා වශයෙන් සහභාගි වෙයි.‘පැරණි හින්දි චිත්‍රපට හා ගීත රසික සමාජය’ 2001 දී ආරම්භ කරන ලද්දකි. එහිලා පරමාර්ථ තුනක් මූලික වී ඇත.(1) ශ්‍රී ලංකාව පුරා විසිරි සිටින පැරණි හින්දි චිත්‍රපට ගීත ප්‍රිය කරන රසිකයන් ඒකරාශි කිරීම (2) පැරණි හින්දි චිත්‍රපට ගී නව පරපුර අතර ප්‍රචලිත කිරීම (3) විවිධ ප්‍රකාශන ඔස්සේ පැරණි හින්දි චිත්‍රපට ගී පිළිබඳ දැනුමක් ලබාදීම එම අරමුණු වෙයි.ප්‍රියන්ත ගමගේ පැරැණි හින්දි චිත්‍රපට හා ගීත රසික සමාජයේ නිර්මාතෘ හා ප්‍රධාන සංවිධායක වෙයි. චිත්‍රපට නිෂ්පාදක උපාලි රාජපක්ෂ මෙහි ප්‍රධාන උපදේශක වන්නේ ය. සිසිර සේනාරත්න, ජයන්ත අරවින්ද, වික්ටර් රත්නායක, සිරි කහවල, රන්ජිත් එදිරිසිංහ, බලන්ගොඩ සරත්මධු ප්‍රමුඛ පිරිසක් අනුශාසකවරු වශයෙන් කටයුතු කරති. මේ වන විට මෙම රසික සමාජයේ සාමාජික සංඛ්‍යාව හාරදහස ඉක්මවයි.‘ගීත් මාධුරි’ යන නමින් පැරැණි හින්දි චිත්‍රපට ගී රැගත් සංගත තැටි හා ගීත පොත් එළිදැක්වීම මෙම සංගමය මඟින් නිරන්තරවම සිදු කරන්නකි. ඉන්දීය සංගීතඥයන් මෙරටට ගෙන්වා ප්‍රසංග පැවැත්වීම ද සංගමයේ ප්‍රධාන කටයුත්තකි. ප්‍රකට හින්දි චිත්‍රපට සංගීතඥ රවි ශන්කර් ෂර්මා එසේ මෙරටට ගෙන්වා ඉදිරිපත් කළ ප්‍රසංගය අතිශ්‍ය ජනප්‍රිය වූයේය.පැරැණි හින්දි චිත්‍රපට හා ගීත රසික සමාජය 93/30, ප්‍රගතිපුර, මාදිවෙල, කෝට්ටේ මෙහි ලිපිනයයි.ප්‍රවීණ නවකතාකරුවකු, ගීත රචකයකු වන, සුනිල් විමලවීර සහ ඔහුගේ බිරිය ආචාර්ය දමයන්ති විමලවීර ලියූ පොත් දෙකක් මෙම 28 දා පෙරවරු 10.00 ට කොළඹ ගලධාරී හෝටලයේදී දොරට වඩී. සුනිල් ලියූ 15 වැනි නවකතාව ‘ඉත්තෑ හාදු’ හා ‍රූපලාවණ්‍ය අළලා දමයන්ති ලියූ ‘රූ සොබා’ එම පොත් දෙක වෙයි. අයිරංගනී සේරසිංහ, මාලනී ෆොන්සේකා ප්‍රමුඛ කලාකරුවෝ රැසක් මෙයට ප්‍රධාන ආරාධිතයන් වශයෙන් සහභාගි වෙති.ශිල්ප උදාන 2014 ජාතික හස්ත කර්මාන්ත උලෙළට සමගාමීව සංවිධානය වූ පළාත් හස්ත කර්මාන්ත ප්‍රදර්ශන හා තරග පසුගියදා පැවැත්විණි. සාම්ප්‍රදායික කර්මාන්ත හා කුඩා ව්‍යවසාය සංවර්ධන අමාත්‍යාංශයේ සහයෝගය ඇතිව ජාතික ශිල්ප සභාව හා පළාත් කර්මාන්ත දෙපාර්තමේන්තුව සමඟ එක්ව මෙම ප්‍රදර්ශන තරග සංවිධානය කෙරිණි.දකුණු පළාත් ප්‍රදර්ශනය හා තරගය ඉකුත් 05 වැනි දින ගාල්ල නගර ශාලාවේදී ආරම්භ විය.මෙම ප්‍රදර්ශනය හා තරගය සඳහා හස්ත කර්මාන්ත ක්ෂේත්‍ර 20 ට ආසන්න ප්‍රමාණයක් ඉදිරිපත් ව තිබූ අතර නිර්මාණ 1200 ක් ඒ අතර විය. එම නිර්මාණ අතුරින් ජයග්‍රහණ 183 ක් හස්ත කර්මාන්ත ශිල්පීන්ට හිමිව තිබිණ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av1408244</link>
    <topic>හිතන විදිහ ලස්සන නම් වයසට යනවා පේන්නේ නෑ</topic>
    <author>ටානියා මෝසස්</author>
    <content>හිතන විදිහ ලස්සන නම් වයසට යනවා පේන්නේ නෑඅශිකා මතසිංහ‘හේඩී‘ ටෙලි සිත්තමෙහි හේඩි ට පණ පොවමින් හේඩි ලෙස අදටත් ඉමහත් ජනප්‍රියත්වයක් දිනා සිටින අශිකා මතසිංහ මේ දිනවල අපට හමු වන්නේ 'හිම කඳු ','කළු අරලියා' යන ටෙලි නාට්‍ය ඔස්සේය. ඉතින් ඇගේ අලුත් තොරතුරු ගැන දැන ගන්න රිසියෙන් හමුවී කතා බහ කරන්න හිතුණත් අශිකාගේ පදිංචියත් වෙනස් වෙලා නිසා ඇයව හමු වෙන්න නම් දැන් පහසු නැහැ. නමුත් පහු ගිය දිනවල රගපෑම් කටයුතු වලට නැවතත් කෙළඹ ඇවිත් ඉන්නවයි කියලා ආරංචිය ලැබුණු ගමන් අපි හිතුවා අශිකාට කතා කරන්න. ඉතින් අපේ ආරාධනය සිය සුපුරුදු ළෙන්ගතුකමින් බාර ගත් ඇය ඔන්න ලැබුණු කෙටි ඉඩකඩකදි අප හා කතා බහට එකතු වුණා.අශිකා කාලෙකට පේන්න ඉන්නවා. කාලෙකට පේන්න නැත්තේ මොකද?මුල් කාලේදී එක දිගට වැඩ කළා. ඊට පස්සේ වැඩට ගියා, විවාහ වුණා, බබාලා ලැබුණා. ඉතින් ඔය කාලේදී වැඩ කරන්න ලැබුණේ නැහැ වගේම මුල් කාලේදී රංගනය ගැන ලොකු ආසාවක් තිබුණෙත් නැහැ. රංගනය කියන්නේ මොකද්ද කියලා දැන ගත්තට පස්සේ නම් රඟපාන්න තිබුණ කැමැත්තත් එක්ක නිර්මාණ වලට සම්බන්ධ වුණා. නමුත් ඒවා ටෙලි කාස්ට් වෙන්නේ කාලෙන් කාලෙට.රංගනය ගැන ඔය තරම් මොනවද දැන ගන්න තිබුණේ?චරිතෙන් චරිතෙට වෙනස් වීම යනු මොකද්ද, වෙනස් වෙන්නේ කොහොමද කියලා තේරුම් ගත්තහම දැන් ඇක්ට් කරනවා කියන දේ මට දැනෙනවා. මෙච්චර කල් මා කරන නිර්මාණ ඔස්සේ මෙන්ම ඇක්ටින් ගැනත් අනෝජා විරසිංහ වැනි ප්‍රවීණයන්ගෙන් ඉගෙන ගත්තා. රංගනය කියන්නේ මොකද්ද කියලා හරියටම මගේ ඔළුවට දැම්මේ ඇයයි.ඔබ හිතන්නේ රංගනයට හැදෑරීම අත්‍යවශ්‍යයි කියලද?බලාගෙන ඉඳලත් ඉගෙන ගන්න පුළුවන්. දැන් වුණත් සෙට් එකේදී සීනියර් ආර්ටිස් කෙනෙක් රඟපාද්දී බලන් ඉන්නවා. නමුත් අත්දැකීමෙන් ගන්නා දැනුමට ඒ විෂය ගැන හැදෑරීමෙන් ලැබෙන දැනුම කෙනෙකුගේ තිබෙන හැකියාවට තව අගයක්, වටිනාකමක් එකතු වෙනවා.ප්‍රධාන චරිතය නිරුපණය කරන ඔබ සමහර ටෙලි නාට්‍ය ඔස්සේ දකින්න ලැබෙන්නේ සහාය චරිත වලට?එකිනෙකට වෙනස් චරිත කිරීමෙන් මම දැන් ලොකු තෘප්තියක් ලබනවා. මට ලැබෙන්නේ ප්‍රධාන චරිතයද සහාය චරිතයද කියන කරුණ නෙමෙයි මූලික වෙන්නේ. එතනදි ඒ චරිතය ඔස්සේ කරන්න පුළුවන් දේ. ඉතින් ඒ ලැබෙන චරිතයෙන් වෙනසක් කරන්න පුළුවන් නම් එය සහාය චරිතයක් වුණත් ගැටලුවක් නැහැ.රංගන කටයුතු වලට සැමියාගෙන් ලැබෙන සහයෝගය කෙබඳුද?ඔහු මාව නොසෑහෙන්න දිරිමත් කරන් කෙනෙක්. මම හරි වාසනාවන්තයි එවැනි සැමියෙක් ලබන්න. මම බාර ගන්න චරිත වුණත් ඔහු ඒ ගැන වෙනම හැදැරීමක් කරලා ඔහුගේ අදහස් මා එක්ක බෙදා ගන්නවා. හැම දේ ගැනම හොයලා බලනවා. ඔහුගෙන් ලැබෙන සහයෝගය නම් කියලා නිම කරන්න බැහැ.ඔබ මෙතෙක් රඟපෑ චරිතවලින් ඔහුගේ හද දිනු චරිතය කුමක්ද?‘හේඩී ‘ ඔහු ඒ චරිතයට හරි කැමැතියි.අම්මාගේ රංගනය ගැන ඔබේ දුවයි පුතයි මොකද කියන්නේ?එයලා හරිම කැමැතියි මම රඟපානවා බලන්න. ටී. වී එකේ මම ඉන්න නාට්‍යයක් යද්දි පුදුම සතුටකින් බලන්නේ.කාර්යබහුල වුණාම ගෙදර වැඩ කටයුතු කරන්නේ කවුද?කොච්චර කාර්යබහුල වුණත් ඒ වැඩ කටයුතු සේරම මගේ අතින් කෙරෙන්නේ. මහත්තයා වුණත් කැමැතියි මම හදන කෑමවලට. එ නිසා අනිවාර්යෙන්ම උයනවා. ඉතින් මගේ අතින් වැඩ කටයුතු සේරම වෙද්දි ජීවිතේ ලස්සනයි කියලා මට හැඟෙනවාඑහෙනම් අශිකාට රසට ඉවුම් පිහුම් පුළුවන් ඇති. ගෙදර වැඩිම ඉල්ලුම තියෙන්නේ මොන වගේ කෑම වලටද?මම හදන පරිප්පු සහ අල හොදි කන්න තමයි ගොඩක්ම කැමැතියි.කොළඹ හිටපු ඔබ ඇයි දැන් පදිංචිය වෙනස් කරලා?මගේ සැමියා සේවය කරන්නේ ගුවන් හමුදාවේ. ඔවුන් අනිවාර්යයෙන්ම වසර දෙකක් දුර පළාතක සේවයේ යෙදිය යුතුයි. ඉතින් ඒ වසර දෙක තමයි මේ ගෙවෙන්නේ. බබාලා තවම පාසල් යන වයසේ නොවන නිසා ප්‍රශ්නයක් නැහැ. එයාලා පාසල් යන කාගේ වෙද්දි අපිට කොළඹ යන්න පුළුවන්.කාත් කවුරුත් නැති දුර පළාතකට වෙලා ඉන්න පාළු නැද්ද?ඔව්. ඉක්මනටම කොළඹ එන එක තමයි ඉතින් ලොකුම බලාපොරොත්තුව. උදේ හස්බන්ඩ් වැඩට ගියහම හවසට එනකන් කෑම ටිකත් උයාගෙන මඟ බලන් ඉන්නවා. ඔය විදිහට තමයි මෙහෙ එදිනෙදා දවස ගෙවෙන්නේ.දරුවන් දෙදෙනකුගේ මවක් වුණත් ඔබේ තරුණ බව නම් තවම එහෙමමයි?මම හිතන්නේ අපි හිතන විදිහ ලස්සන වුණොත් ඇත්තටම අපි වයසට යනවා පේන්නේ නැහැ. මම හැම වෙලේම සතුටින් ඉන්නවා.සිනමාවට එකතු වෙන්න තවම අවස්ථාවක් ලැබුණේ නැතිද?ඇත්තටම සිනමාවට සම්බන්ධ වෙන්න මම ගොඩක් කැමැතියි. ඒත් සමහර අය හිතන්නේ මම රඟපාන්නේ නැහැ කියලා. පහු ගිය කාලේ ආරධනා කිහිපයක් ලැබුණත් ඒ චරිත කරන්න මට බැහැ. ඉතින් කාලෙයි වෙලාවයි ආවහම බලමු.අශිකා දැන්වීම් නිරූපණ කටයුතු වලට සමු දීලා වගෙයි?නැහැ. කාල වේලාව වෙන් කරගන්න බැරි ප්‍රශ්න නිසා පහු ගිය කාලේ දැන්වීම් කටයුතු වලට සහභාගී වෙන්න බැරි වුණා.ඒ කියන්නේ ඔබ දැන් වෘත්තිමය නිළියක් නිසා ඒ කටයුතු වලටයි ඔබේ මුලිකත්වය ලැබෙන්නේ කියලද?ඔය ප්‍රශ්නෙට හරි උත්තරයක් දෙන්න නම් මට තේරෙන්නේ නැහැ. මම වෘත්තීමය නිළියක් කියන්නත් බැහැ. රඟපෑමෙන් තෘප්තියක් ලැබෙනවා. හැබැයි වියදම් කටයුතු ඔක්කෝම හස්බන්ඩ් කරන්නේ.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av1408245</link>
    <topic>සීයා කියපු බයිලා මම කියලා සීයාගේ නම ඉදිරියට ගෙනියනවා</topic>
    <author>ඉනෝකා සමරවික්‍රම ඡායාරූප - විමල් කරුණාතිලක</author>
    <content>සීයා කියපු බයිලා මම කියලා සීයාගේ නම ඉදිරියට ගෙනියනවා‘බයිලා විශ්වමූර්ති’ වොලී බැස්ටියන්ගේ මුනුපුරුඅකලංක බැස්ටියන්ඔහු බයිලා වලින් රට හොල්ලපු වොලී බැස්ටියන්ය. පොලිස් දෙපාර්තමේන්තුවේ සේවය කළ වොලී එදිනෙදා දකින සුවිශේෂී සිදුවීම් පිළිබඳ ඔහුම බයිලා ලියා ඊට සංගීතය ද යොදා ගයන්නට වූයේය. ඒවා රසිකයෝ හරි අපූරු නිර්මාණ ලෙස බාර ගත්හ. දැන් වොලී නැත. මෙයට දශක කිහිපයකට පෙර ඔහු ගැයූ බයිලා අදත් අප සමාජයේ බෙහෙවින් ජනප්‍රියය. මේ අතර වාරේ වසර විසිහතකට පසු වොලීගේ නාමය ඉදිරියට ගෙන යාමට ඔහුගේ මුනුපුරකු වන අකලංක බැස්ටියන් ඉදිරියට පැමිණ ඇත.“මගේ සීයා මැරෙනකොට මට වයස අවුරුදු හතරයි. මේ වෙනකොට සීයා නැතිවෙලා අවුරුදු විසිහතක් වෙනවා. අපේ සීයව ඒ කාලේ හඳුන්වලා තියෙන්නේ ‘බයිලා විශ්ව මූර්ති’ කියලා. සීයට දරුවෝ පුතාලා හය දෙනෙක් හිටියත් ඒ කවුරුවත් බයිලා ගායනයට යොමුවෙලා නැහැ. ඒ නිසා සීයගේ බයිලා කිව්වේ වෙන වෙන අය. ඒක එහෙම වුණා කියලා අපි ඒ ගැන කම්පා වෙන්නේ නැහැ. මොකද මෙහෙම හරි සීයාගේ නිර්මාණ ටික වගේම සීය‍ෙග නම රැඳිලා තියෙන්නෙත් ඒ අය නිසයි.”“එක්දහස් නවසිය දහහතරේ ජූනි මස දහවන දින උපන් වොලී බැස්ටියන්ගේ උපන් ගම වූයේ ගිංතොටය. ගජසිංහ ආරච්චිලාගේ ඔලින්ටන් මර්වින් බැස්ටියන් වූ ඔහු පසු කලෙක වොලී බැස්ටියන් නමින් බයිලා ශිල්පියකු ලෙස මෙරට ප්‍රකට වූයේය. පොලිස් දෙපාර්තමේන්තුවේ සේවය කළේය. වයලීන හා ස්පැනිෂ් ගිටාර් වාදන ශිල්පියකු ද වූ වොලී එච්.එම්.වී සහ පිලිප්ස් ආදී සමාගම්වලට ගීත ගායනය කළේය. ඔහු ගැයූ බයිලා ගීත බොහෝමයක රචකයා වූයේ ද ඔහුමය.කෝරස් බයිලා ගායනයන් මෙරට රසිකයන් අතර ජනප්‍රිය කරවීමේ පුරෝගාමී ශිල්පියා ‍ලෙස වොලී බැස්ටියන් හඳුන්වා දීමට ද පුළුවන. ඔහු බොහෝ බයිලා නිර්මාණ ‍කළේ සත්‍ය සිදුවීම් ඇසුරෙනි.ඒ කාලේ වැල්ලම්පිටිය පැත්තේ ආච්චි කෙනකුට යක් පැටියෙක් ඉපදිලා තියෙනවා. ඒ ගෙදර තාමත් තියෙනවා. ඒත් ඒ අයට සම්බන්ධ කවුරුවත් ජීවතුන් අතර නැහැ. අපේ තාත්තා අන්න ඒ සිදුවීම ඇසුරෙන් තමයි “හායි හූයි බබී ආච්චි” ලියලා තියෙන්නේ.ඒ වගේම ඒ කාලේ දරුණු රිය අනතුරක් වෙලා තියෙනවා නුවර පැත්තේ. ඒක ගැනත් බයිලාවක් ලියලා සංගීතය දාලා ගායනා කරලා තියෙනවා. ඒ කාලේ තාත්තා ඔය බයිලා ගීතය ගයද්දි බලාගෙන ඉන්න මිනිස්සු අඬනවලු.”අකලංකගේ පියා වන එඩ්වඩ් බැස්ටියන් පවසන්නේය. ඔහු වොලීගේ තුන්වැනි පුත්‍රයාය.“මෙච්චර කල් මට හිතුනේ නැහැ සීයගේ ගීත ගයන්න ඕන කියලා. මීට අවුරුදු දෙකකට වගේ ඉස්සර තමයි හිතුණේ සීයගෙ සින්දු කියන්න ඕන කියලා. නමුත් මම ගෙවුණු හැම අවුරුද්දකම ව‍ෙග් සීයාගේ නම පවතින්න කියලා ක්‍රිකට් තරග පැවැත්වූවා. ඒත් මට අද වෙන‍ෙකාට හිතෙනවා අපේ සීයගේ නම, සීයා එදා ගැයූ බයිලා කොච්චර වටිනවද කියලා. අපේ රටේ මිනිස්සුන්ට තවමත් සීයව අමතක නැහැ. මගේ එකම බලාපොරොත්තුව සීයගේ නම ගෙනියන්න මගේ පුතාව ඉදිරියට ගෙන ඒමයි. මම ඔහුව බයිලා ගායකයෙක් කරනවා. මං විශ්වාස කරනවා ඔහු වොලී බැස්ටියන් කියන නාමය ඉදිරියට රැගෙන යාවී කියලා. මං මේ හැමදේම කරන්නේ මගෙ පුතා වෙනුවෙන්”.අකලංක එසේ පවසන්නේ වඩාගෙන හිඳින මාස අටහමාරක් වයසැති සනුල් පුතු හුරතල් කරමිනි.එදා වොලී බැස්ටියන් ගැයූ ගීත වර්තමාන පරපුර ඒවා වොලීගේම යැයි හඳුනන්නේ නැත. ඒ වෙනත් හඬවලින් ඒ ගීත ගැයෙන බැවිනි.“අපි කාටවත් දොස් කියන්නේ නැහැ. සීයගේ සින්දු කියන්න එයාගේ කියලා කවුරුවත් ඉදිරිපත් වුණේ නැහැ. ඒ කාලේ තමයි සීයගේ ගීත අනිත් අය ගැයුවේ. ඔවුන් නිසා තමයි මෙහෙම හරි සීයගේ නම ජනතාව අතර තියෙන්නේ. සුනිල් පෙරේරා අපේ සීයගේ උපහාර ගී සීඩී පටයක් කළා. ඔහු ආච්චි අම්මා සිටින තුරු ඇයව බලන්න ආවා. හැම මාසයකම මුදලින් උදව් කළා. ඒ වගේම සමන් ද සිල්වාත් අපේ සීයව නිතර සිහිපත් කරනවා.ලංකාවට බයිලා කපිරිඤ්ඤා කලාව හඳුන්වා දීමේ පුරෝගාමියකු වූ වොලී බැස්ටියන්ගේ මුනුපුරකු වීම ගැන ඔබට සිතෙන්නේ කුමක්ද?ඇත්තටම මට ඒ ගැන තියෙන්නේ ආඩම්බරයක්. මම බලාපොරොත්තු වෙනවා ඉදිරියේ දී ඔහුගේ ගීත ඇතුළත් සීඩී පටයක් කිරීමට. මට ඕන සීයගේ කලාව ඉදිරියට ගෙන යන්න. ක්‍රීඩාවට, ව්‍යාපාරයට යොමුවෙච්ච මගේ හිතේ වැඩි ඉඩක් තියෙන්නේ කලාවට කියලා දැනෙනවා. ඒ දැනීමත් එක්ක තමයි මම බයිලා ගයන්න ඉදිරියට ආවේ. ඒ ගමනෙදි මම ඉදිරියට යන්නේ මගේ සීයගෙ නාමයත් එක්කයි.ඇයි ඔබ ඉදිරියට එන්න මෙතරම් ප්‍රමාද වුණේ?“ඒක ඇයි කියන්න මටත් තේරෙන්නේ නැහැ. නමුත් අපිට අපි ගැන හරිම කනගාටුවක් ඇතිවුණ දවස තමයි ස්වාධීන රූපවාහිනියේ ‘සංහිඳ’ වැඩසටහනින් සීයා පිළිබඳ කෙරුණ වැඩසටහන දුටු දවස. එදා සීයා ගැන කතාකරන්න ඇවිත් හිටියේ වෙනත් අය. ඔහුගේ කියලා කිසිම‍ කෙනෙක් හිටියේ නැහැ. මේ ගැන මටත් වඩා කනගාටු වුණේ මගේ තාත්තා. ඉන්පසුව මම ඉදිරියට එන්න ඕන කියන අදහස වඩ වඩාත් ඉක්මන් වුණා.ඉනෝකා සමරවික්‍රම ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av1408246</link>
    <topic>2014 සුවඳ පද්ම උපහාර සම්මාන උලෙළ සැප්තැම්බර් 06</topic>
    <author/>
    <content>2014 සුවඳ පද්ම උපහාර සම්මාන උලෙළ සැප්තැම්බර් 06මිහිඳු සංස්කෘතික පදනම තුන් වැනි වරටත් සංවිධානය කරන සුවඳ පද්ම උපහාර සම්මාන ප්‍රධාන හා පුස්තක දොරට වැඩීමේ උලෙළ සැප්තැම්බර් මස 06 දා පස්වරු 3.00 ට කොළඹ ආනන්ද විද්‍යාලයීය කුලරත්න ශාලාවේදී පැවැත්වේ.මහාචාර්ය ජේ.බී. දිසානායක මහතා මුලසුන උසුලන මෙම උලෙළේ විශේෂ ආරාධිතයන් ලෙස ආචාර්ය මාලනී ෆොන්සේකා මහත්මිය, සාහිත්‍යසූරී එඩ්වින් ආරියදාස සහ ප්‍රවීණ සිනමා අධ්‍යක්ෂ ආචාර්ය ඩී.බී. නිහාල්සිංහ මහතා සහභාගි වෙති.කලාසූරී සතිස්චන්ද්‍ර එදිරිසිංහ විසින් රචිත ‘නරක දේ වැල්ලේ ලියන්න’ (ළමා) සහ ‘ඔබ තවමත් ප්‍රමාද නැත’ (දෙවන කොටස) යන පොත් දෙක එදින දොරට වැඩීමට නියමිත ය.කලා ක්‍ෂේත්‍ර‍යට කළ මෙහෙවර වෙනුවෙන් බුද්ධි කීර්තිසේන, සුවිනීතා වීරසිංහ , දයාවංශ ජයකොඩි, බුද්ධි වික්‍රම, අතුල රන්සිරිලාල් පෙරේරා, ආතර් යූ. අමරසේන, සුජාතා අත්තනායක, පණ්ඩිත අශෝක කරුණාරත්න, රංජිත් ධර්මකීර්ති, රවිබන්දු විද්‍යාපති යන කලාකරුවෝ මෙවර සුවඳ පද්ම සම්මානයෙන් පිදුම් ලබති.මෙම සුවඳ පද්ම සම්මාන ප්‍රදානයට අමතරව බැසිල් ද සේරම්, චන්දි රසිකා, දේවිකා සුරම්මි, චිත්‍රා වාකිෂ්ට, රත්නා සුමනපාල, සුනිල් හෙට්ටිආරච්චි, අශෝක හේවාවිතාරණ ඇලෙක්සැන්ඩර් ප්‍රනාන්දු, උදුලා දාබරේ, සමන්ති ලැනරෝල් යන රංගන ශිල්පීන් හා ශිල්පිනියන්ට මුදල් ත්‍යාග සමඟ උපහාර සම්මාන පිරිනැමීමට ද නියමිත ය.කැලණිය විශ්වවිද්‍යාලයේ සංස්කෘතික අධ්‍යනාංශයේ මහාචාර්ය පූජ්‍ය ඉඳුරාගාරේ ධම්මරතන හිමියෝ ප්‍රධාන ආරාධිත දෙසුම පවත්වති.මිහිඳු සංස්කෘතික පදනම වෙනුවෙන් සුවඳ පද්ම 2014 උපහාර සම්මාන උලෙළ සංවිධානය කරනු ලබන්නේ කලාසූරී සතිස්චන්ද්‍ර එදිරිසිංහ විසිනි.ජනප්‍රිය ලේඛක උපුල් ශාන්ත සන්නස්ගල ලියූ ‘අම්මා’ නවකතාව දොරට වැඩුම අද (24) පස්වරු 4.30 ට මහරගම ජාතික තරුණසේවා යූත් ශ්‍රවණාගාරයේදී පැවැත්වෙයි.ජ්‍යෙෂ්ඨ ඡායාරූප මාධ්‍යවේදියෙකු වන පර්සි ප්‍රනාන්දු විසින් ඉදිරිපත් කරන හලාවත පදවියේ ෆ්‍රෑන්ක් මාකස් හිමිපාණන්ගේ 5 වන ගුණ සමරු ‍උත්සවය හා ‘එකතුවක් 2014’ රදගුරු උපහාර ඡායාරූප ප්‍රදර්ශනය අද, හෙට (24, 25) යන දෙදින හලාවත සුදසුන රඟහලේදී පෙරවරු 9 ට, හලාවත රදගුරු දෙව්ශ්‍රිත වැලන්ස් මෙන්ඩිස් හිමිපාණන්ගේ ප්‍රධානත්වයෙන් පැවැත්වේ.නූතන ජර්මානු යොවුන් නාට්‍ය නිෂ්පාදන මෙම 27, 28 හා 29 දිනවල සවස 3.30 සහ 7.00 කොළඹ ජර්මන් සංස්කෘතික මධ්‍යස්ථානයේ දී පැවැත්වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av1408247</link>
    <topic>වෙද හාමිනේ සමු‍ෙගන ගියාය</topic>
    <author>තුෂාරි නේරංජා</author>
    <content>වෙද හාමිනේ සමු‍ෙගන ගියායවෙදහාමිනේ නමින් කා අතරත් ආදරයට ජනප්‍රියත්වයට පත් වුණු ප්‍රවීණ රංගන ශිල්පිනී රෙබෙකා නිර්මලී කලා ලොවම හඬවා දැයෙන් සදහටම සමුගෙන ගියත් ඇගේ මතකය රසිකයන් අතරින් ඉවත්ව යන්නේ නැහැ. ඒ ඇ‍ෙග් අමතක නොවන දක්ෂ රඟපෑම් නිසා.රෙබෙකා කලා ක්ෂේත්‍රයේ කා අතරත් කතාබහට ලක් වුණේ ප්‍රවීණ සිනමා හා ටෙලිනාට්‍ය අධ්‍යක්ෂ ජයන්ත චන්ද්‍රසිරි ගේ ‘වෙද හාමිනේ’ ටෙලිනාට්‍යය ඔස්සේය.ඇය අවසන් වරට රංගනයෙන් දායක වූයේත් ජයන්ත චන්ද්‍රසිරි අධ්‍යක්ෂණය කළ ‘මහරජ ගැමුණු’ චිත්‍රපටය උදෙසායි. එයත් ඇගේ දිවියේ දෛවෝපගත සිදුවීමකි.පිළිකා රෝග සුවකරන්නියක ලෙස ‘වෙද හාමිනේ’ ටෙලිනාට්‍යයේ වෙදහාමිනේ ‍ගේ චරිතය රඟපෑ රෙබෙකාම පිළිකා රෝගයකින් මිය යාම ද එක් අතකට දෛවෝපගත සිදුවීමකි. අවසන් වරට ඇගේ දේහය සරසා තිබූ සුදු ඔසරිය ද ඇය අවසන් වරට රඟපෑ ‘මහරජ ගැමුණු’ චිත්‍රපටයේ දී ඇය හැඩගැන්වූ ඇඳුමකි.පිළිකා රෝගය නිසා ඇගේ මුහුණ අවපැහැ ගැන්වී ඇය සතුවූ සුන්දර කෙස් කළඹ ගැලවී ගොස් තිබුණ ද ඇය යළිත් නොයෙන්නට යන ගමනේ දී පෙර සිටි සුන්දර රෙබෙකාම ආදරණීය රසිකයනට දැක බලා ගන්නට පෙර අයුරින්ම ඇය හැඩගැන්වූයේ ද ඇය පුංචි තිරයට ගෙන එමින් පළමු වරට ඇයව පුංචි තිරයේ හැඩගැන්වූ ප්‍රවීණ වේෂ නිරූපණ ශිල්පීන් දෙදෙනකු වන නාමල් වාස් සහ සනත් රණවීරයි.රෙබෙකා ගැන කියවෙන මේ සෑම දෙයකින්ම අපට පසක් වන්නේ රෙබෙකාගේ දිවිය දෛවෝපගත සිදුවීම්වලින් ගහණ වූවක් බව නොවේද යන්නයි. රෙබෙකා නිර්මලී කලා ශිල්පිනියට නිවන් සුව ප්‍රාර්ථනා කරමු.සිනමාවේත් පුංචි තිරයේත් රේණුකා බාලසූරිය නම අමතක කරන්න බැහැ. හැමදාමත් සිනමාවට අලුත් යමක් තිළිණ කරන චිත්‍රපට නිෂ්පාදිකාවක් තමයි රේණුකා බාලසූරිය කියන්නේ. පසුගිය දවසක සිදුවුණු අනතුරක් නිසා රේණුකා ඇඳටම වෙලා බෙහෙත් හේත් ගන්නා බවක් අපිට දැනගන්නට ලැබුණා. මේ හැමදේ ගැනම දැනගන්නට අපි ඇයට කතා කළා.“දැන් මේ අනතුරට මුහුණ පාලා මාසෙකුත් සතියක් ගෙවිලා ගිහින්. මාව පඩිපෙළකින් පය ලිස්සා ගිහින් තමයි මේ අනතුරට ලක්වුණේ. මගේ කකු‍ෙල් වළලුකර ඩැමේජ් වෙලා. ඒ නිසා මේ ටිකේම කකුලේ ආබාධයට ප්‍රතිකාර කරමින් ඉන්නේ.කලා කටයුතු සියලුදේම නිවෙසේ ඉඳන් තමයි සිදුකරන්නේ. මේ දවස්වල සෝමේ අලුතින්ම ‘ජන ගී’ පිළිබඳ ඩීවීඩී තැටියක් එළිදක්වන්න සූදානම් වෙනව‍ා. ඒ වෙනුවෙන් මගේ සහයෝගය ලබාදෙමින් කටයුතු කරනවා.දක්ෂතාව මෙන්ම සුන්දරත්වයෙන් නොඅඩු රංගන ශිල්පිනියක් තමයි ඕෂධී හේවාමද්දුම. ඕෂධී ළඟදී කලා නිර්මාණයක් හරහා අපේ නෙත නොගැටුණු තරම්. ඒත් ඕෂධීත් ඇගේ සැමියාත් චිත්‍රපටයක් රසිකයනට තිළිණ කරන්නට සූදානම් වෙන පුවතක් අපිට දැනගන්නට ලැබුණා. මේ ගැන ඕෂධී ගෙන්ම විමසා බලන්නට අපි කටයුතු කළා.“මේ දවස්වල කලා නිර්මාණ කිසිවකට දායක වුණේ නැහැ. ඒත් සුපුරුදු විදිහට මගේ නිවේදන කටයුතු කරගෙන යනවා. ඒ අතරතුර මගේ මහත්තයා ප්‍රදීප් බුලත්සිංහල චිත්‍රපටයක් කරන්න අදහස් කරගෙන ඉන්නවා. එහි පෙර නිෂ්පාදන කටයුතුවල තමයි මම මේ දවස්වල නියැළී සිටින්නේ. මේ චිත්‍රපටය හොල්මන් එහෙම නැත්නම් භීතිය දනවන අන්දමේ (හොරර් ෆිල්ම් එකක්) චිත්‍රපටයක්. මෙහි මමත් ප්‍රධාන චරිතයක් නිරූපණය කරනවා.ංගීත ක්ෂේත්‍රයේ නමක් දිනූ සංගීතඥයෙක්, ගායකයෙක් ලෙස ජනප්‍රියත්වයට පත් ගාමිණී පතිරණ පසුගිය වකවානුවේ බරපතළ ලෙස රෝගීව සිට සුවය ලබා නැවතත් සිය නිර්මාණ කටයුතු අරඹා ඇති බව අපට දැනගන්නට ලැබුණා. මේ ඔහු සිය නවතම කලා කටයුතු ගැන අපිත් එක්ක කතාබහ කළ අයුරුයි.“සිරිතුංග පෙරේරා නිර්මාණය කළ ‘හද රැඳි ගී’ රූපවාහිනී වැඩ සටහනට උරේෂා රවිහාරිත් එක්ක ‘ආශාවෙ පෙම් මල් තටාකේ’ නමින් මම ගීතයක් ගැයුවා. එයට රූපරචනා කරන්න බලාපොරොත්තු වෙනවා. ඒ වගේම තවත් ගායක ගායිකාවන් කීපදෙනෙක් සඳහාත් නවතම ගී නිර්මාණ කීපයකින්ම දායක වුණා.ම‍ට දැන් සුවය ලැබී තිබෙන නිසා මා සංගීතවත් කළ ගුණපාල සේනානායකගේ ‘ලස්සන මුදු වතේ’ ගීත ඇල්බමය පසුගියදා එළිදක්වනු ලැබුවා. නවක ගායක ගායිකාවන් කිහිපදෙනකු සහ ගායක ඩබ්.ප්‍රේමරත්න සහ ගායිකා නිර්මලා රණතුංග ගයන ගීත කීපයක නිර්මාණ කටයුතු මේ දිනවල සිදුකරනවා.මේ හැම ගීතයකම පද රචනා කර ඇත්තේ ජෝජ් රොබ්සන් ද සිල්වායි. ඔහුගේ ගී ඇතුළත් ගීත ඇල්බමයක් එළිදක්වන්නත් මම අදහස් කරගෙන තිබෙනවා.ජැක්සන් ඇන්තනී නිර්මාණය කරන ‘දස්කොන්’ ටෙලිනාට්‍යයට මේ දවස්වල කාගේත් අවධානය යොමු වී තිබෙනවා. මේ ටෙලිනාට්‍යය හරහා අපේ රටේ ජීවත්වුණු ප්‍රකට චරිත ගැනත් කතාබහට ලක්වනවා. අතීතයේ ජීවත්වූවා යැයි අප අසා තිබෙන එවන් එක් චරිතයක් තමයි ජාකොබ් ගොන්සාල්වේස් පියතුමා. එතුමා කතෝලිකයන් වෙනුවෙන් වටිනා සේවයක් සිදු කළ පියනමක්.මේ ඓතිහාසික චරිතය රඟපාන්න අවස්ථාව හිමි වී තිබෙන්නේ ප්‍රවීණ රංගන ශිල්පියකු වන චන්දික නානායක්කාරටයි.“මෙවැනි පූජකවරයකු ගේ චරිතයක් මම රඟදක්වන්නේ ප්‍රථම වතාවට. මීට පෙරත් බෞද්ධ භික්ෂුවකගේ චරිතයක් මම රඟදැක්වූවා. ඒ දේවින්ද කෝන්ගහගේ ගේ ‘භවාන්තර’ ටෙලිනාට්‍යය සඳහා. එයත් ලංකා ඉතිහාසය තුළ කතාබහට ලක්වෙන චරිතයක්.‘දස්කොන්’හි ගොන්සාල්වෙස් පියතුමාත් ලංකාවේ කතාබහට ලක්වුණු දැවැන්ත චරිතයක්. එවන් පැවිදි චරිත රඟපාන්න ලැබීම වාසනාවක් ලෙස මම දකිනවා. ඒ සඳහා මහා කැපවීමක්, හැකියාවක් තිබිය යුතුයි.විශේෂයෙන්ම ජාකොබ් ගොන්සාල්වෙස් චරිතය රචනා කරත්දී ජැක්සන් අයියා ඔහුගේ මනසේ මවාගෙන තිබෙන්නේ මගේ රූපකාය. එනිසා ඒ චරිතයට මාව දායක කර ගත්තා. මේ චරිතයට වයලින් වාදනය අත්‍යවශ්‍ය වුණා. එනිසා සාමාන්‍ය පෙළ අවදියේ සිට පාසලේ දී මා හැදෑරූ වයලින් වාදනය බෙහෙවින් උපකාරී වුණා. වයලීන් වාදනය කරන, භාෂා 16ක් පමණ කතා කරන උගත්, කතෝලික ජනයා වෙනුවෙන් තම දිවිය කැපකරන පූජකවරයකුගේ චරිතයක් රඟපාන්න ලැබීම සතුටක්.”තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av1408248</link>
    <topic>ජනප්‍රිය නළු නිළියන් ක්‍රීඩකයන් එක්වන BATTLE ZONE CSN නාළිකාවෙන්</topic>
    <author/>
    <content>ජනප්‍රිය නළු නිළියන් ක්‍රීඩකයන් එක්වන BATTLE ZONE CSN නාළිකාවෙන්ශ්‍රී ලංකා ටෙලිවිෂන් ඉතිහාසයේ ප්‍රථමවරට ජනප්‍රිය කලාකරුවන් සහ ක්‍රීඩකයින් සහභාගි වන වික්‍රමාන්විත ක්‍රීඩාවන්ගෙන් සමන්විත රියලිටි වැඩසටහනක් CSN නාළිකාව ආරම්භ කර ඇත. සංග්‍රාම අඩවිය හෙවත් Battle Zone නමින් ‍නම් කර ඇති මෙම වැඩසටහන මෙම 30 වැනිදා සිට සතිපතා රාත්‍රි 9.30 ට විකාශය කෙරේ‍.ශ්‍රී ලංකාවේ ජනප්‍රිය රංගන ශිල්පීන්, ගායකයන් මෙන්ම ක්‍රීඩකයින් 16 දෙනෙකු දින 24 පුරා දකුණු ප්‍රදේශයේ වනාන්තරයක ජීවත් වෙමින් මුහුණ දුන් ත්‍රාසජනක අත්දැකීම් මෙන් ම වික්‍රමාන්විත ක්‍රීඩාවලින් සමන්විත Battle Zone පුරා සති 24 ක් විකාශය වීමට නියමිත ය.සේමිණි ඉද්දමල්ගොඩ, මේනක රාජපක්ෂ, උමයංගනා වික්‍රමසිංහ, නෙහාරා පීරිස්, නිනෝ අරලිය, දර්ශන් ධර්මරාජ්, නිරෝෂන් විජේසිංහ, මේනකා මධුවන්ති, ගයන්ත විජයරත්න, රිතූ ආකර්ෂා, සුදර්ශන බණ්ඩාර, ලෝචනා ඉමාෂි, ක්‍රිෂානි අලංකි, ටෙඩී විද්‍යාලංකාර, ධාවන ශූර ඩිලන්ත මාලගමුව, සහ ලක් රූ රැජින ඉරේෂා අසංකි යන කලාකරුවෝ හා ක්‍රීඩකයෝ Battle Zone රියලිටි මෙහෙයුමට සහභාගි වෙති.සාමාන්‍යයෙන් කෙනෙකුට තරණය කිරීමට අපහසු අති දුෂ්කර ක්‍රියාන්විතයන්හි නිරත වන තරගකරුවන් ඇතැම් විට තම ජීවිත අවදානම ද නොතකා Battle Zone වික්‍රමාන්විතයට සහභාගි වීම සුවිශේෂත්වයකි.මෙම තරගකරුවන්ට දින 24 ක කාලයක් වනයේ ගත කිරීමට සිදුවන්නේ අවම පහසුකම් යටතේ ය.කූඩාරම්වල ජීවත් වන ඔවුන්ට කන්නට බොන්නට සිදුවූයේ ද දුෂ්කර ලෙස උයාපිහාගත් ආහාර ය. කඩවසම් නළුවෝ මෙන් ම සුරූපී නිළියෝ ද එක ලෙස මේ දුක්ඛිත වනගත ජීවිතයට මුහුණ දෙන අතරතුර ත්‍රාසජනක හා අති උද්වේගකර ක්‍රීඩාවලට සහභාගි වූහ.මෙම ශිල්පීන් 16 දෙනා මුලින් කණ්ඩායම් දෙකකට බෙදී ත්‍රාසජනක ක්‍රීඩාවන්හි නිරත වන අතර පසුව Battle Zone තනි පුද්ගලයන්ගේ තරගයක් බවට පත්වේ. සංග්‍රාම අඩවියට සහභාගි වන තරගකරුවන්ට දෙආකාරයක තරගවලට මුහුණදීමට සිදුවේ. එක් තරග අංශයක් වන්නේ ප්‍රසාද තරග අංශයයි. එය ජයග්‍රහණය කරන තරගකරුවන්ට වනයේ ජීවත්වීම සඳහා විවිධ පහසුකම් සැලසේ.නිදහස් තරග අභියෝග ජයගන්නා තරගකරුවන් ඉදිරියට ගමන් කරන අතර පරාජිතයෝ තරගයෙන් ඉවත් වෙති. අවසානයේ එක් තරගකරුවෙක් සංග්‍රාම අඩවියේ ජයග්‍රහණය අත්කරගනී.CSN නාළිකාව නවතම තාක්ෂණය යොදා ගනිමින් දින 24 ක මෙම දුෂ්කර මෙහෙයුම රූගත කළ අතර ඒ සඳහා 40 දෙනෙකුට ආසන්න රූපවාහිනී ශිල්පීහු පිරිසක් සහභාගි වූහ.Battle Zone ශ්‍රී ලාංකේය ටෙලිවිෂන් ප්‍රේක්ෂකයන්ට නැවුම් අත්දැකීම් ගෙන දෙන අතර එය ශ්‍රී ලාංකේය ටෙලිවිෂනයට ද අලුත් අත්දැකීමක් එක් කරනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av1408249</link>
    <topic>මහේල වෙනුවෙන් සුනිල් ගැයූ ගීය</topic>
    <author>පද රචනය - චන්ද්‍රදාස ප්‍රනාන්දු ගායනය - සුනිල් පෙරේරා, පියල් පෙරේරා</author>
    <content>මහේල වෙනුවෙන් සුනිල් ගැයූ ගීයසමු අරන් ගියත් ඔබ අමතක වෙන්නේ නෑ ඔබ ක්‍රිකට් ලොවේ පෑ දස්කම් මැකෙන්නේ නෑ අද මේ මොහොතේ දැනෙනා දුක නිවෙන්නේ නෑ අපි කවදාවත් ඔබ අමතක කරන්නේ නෑඔබ පිත්තෙන් පෑව දස්කම් ලොව මවිත කෙරුවා ක්‍රිකට් ලෝකේ සදා නොමැකෙන නමක් ඔබ තැබුවා රටට ජයගෙන එන්න සැමදා දිරිය කැප කෙරුවා ඔබේ දස්කම් ගැන කියන්නට තව වචන නැතුවාසිරිලක් මවගේ නාමය බැබළූ පුතෙක් ඔබ සැමදා කඳුළක් දෙනෙතට එනව මිතුරේ ඔබ සමුගන්නා දා මහෙල ඔබෙ නාමේ සැමදා තියේ රැඳිලා සැමදාමත් මේ ලොවේ දෙවියන් ඔබ රැකදේවාපද රචනය - චන්ද්‍රදාස ප්‍රනාන්දු ගායනය - සුනිල් පෙරේරා, පියල් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082410</link>
    <topic>රංගනයට දක්ෂ ළමා නළුවා දුලාජ් චාමර හසලංක</topic>
    <author>තුෂාරි නේරංජා</author>
    <content>රංගනයට දක්ෂ ළමා නළුවා දුලාජ් චාමර හසලංකපසුගිය දා පැවැති රාජ්‍ය ළමා නාට්‍ය උලෙළේ දී 2013 - ඉංග්‍රීසි විවෘත අංශයේ හොඳම නළුවාට හිමි සම්මානය හිමිකර ගැනීමට සමත් වූයේ දුලාජ් චාමර හසලංක යි.හොරණ විද්‍යාරත්න විශ්ව විද්‍යා පීඨයේ 10 ශ්‍රේණියේ ඉගෙනුම ලබන දුලාජ් මෙම සම්මානය හිමිකර ගත්තේ රෝහිත ජයකොඩි අධ්‍යක්ෂණය කළ ‘A Wonderful gift for Bob’ නමැති වේදිකා නාට්‍යයේ රඟපාමිනි.“මේ සම්මානය හිමි වීම ගැන මම හුඟාක් සතුටු වෙනවා. මෙහි කතා තේමාව ගෙතෙන්නේ සෙල්ලම් බඩුවලට ඇලුම් කළ කුඩා ළමයෙක් පසුව පරිගණකයට ඇලුම් කිරීමට පෙලඹෙනවා. පරිගණකයට වෛරසයක් ඇතුළු වීමෙන් එය ක්‍රියා විරහිත වෙනවා. අවසානයේ මේ දරුවා නැවතත් තමා අත්හැර දමා විසිකර තිබු සෙල්ලම් බඩු නැවත තමා ඇසුරට ළංකර ගන්නවා.මෙවන් වූ කතා තේමාවකින් යුක්ත වූ නාට්‍යයේ දරුවාගේ චරිතය රඟපෑවේ මම. මේ චරිතයට ගොඩාක් හොඳ රසික ප්‍රතිචාර හිමි වුණා” දුලාජ් පැවසුවේ සතුටිනි.2011 වසරේ දී හා 2012 වසරේදී ද රාජ්‍ය නාට්‍ය උලෙළේ සීමිත අංශයේ හොඳම සහාය නළුවා ලෙස දෙවරක් සම්මානයට පාත්‍ර වූ දුලාජ් 6 ශ්‍රේණියේ සිට නාට්‍ය හා රංග කලාව විෂයක් ලෙස හදාරයි.දුලාජ් ‘අඳුර බිඳි සඳ’ ඒකාංගික ටෙලි නාට්‍යයේ ‘සුපිමල්’ චරිතය ද රඟපෑවේය.ඉදිරියේ දී ලලිත් රත්නායක අධ්‍යක්ෂණය කළ ‘තනි අතට යන පාර’ ටෙලි නාට්‍යයේ ‘අරුණලු’ ගේ චරිතය ඔස්සේ ප්‍රේක්ෂක හමුවට ඒමට නියමිතය.27/3/1, වෙල කුඹුර පාර, වෑතර, පොල්ගස්ඕවිට දුලාජ්ගේ ලිපිනයයි.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082411</link>
    <topic>මා කැමැතිම කාන්තාවෝ</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම කාන්තාවෝශ්‍රියන්ත මෙන්ඩිස්මරිය මවුතුමියතම පුත්‍රයා ඝාතනය වන මොහොත දැකලා දෑසින් නොහඬා හදවතින් හඬමින් බලා සිටි ගැහැනියක්. ඇයගේ පිළිරුවක් ඉතාලියේ ෆිරෙන්සි නුවර මයිකල් ආන්ජලෝ නමැති මූර්ති ශිල්පියා නිර්මාණය කර තිබෙනවා. පුතාගේ ඝාතනයෙන් පසුව ඔහුව උකුලේ රඳවාගෙන ඉන්නා ආකාරයෙන්. මෙය දුටු විට මට සිතුණා මවු ගුණ කෙතරම් විශිෂ්ට ද කියලා. ඒ මවට හැමදාමත් මම ගරු කරනවා.මගේ මව - කර්ලයින් සොයිසාමගේ මවු ගැන ප්‍රසන්න හැඟීමක් මට තිබෙනවා. මම පවුලේ වැඩිමලා. ඇය දුටුව ප්‍රථම ප්‍රියජනක දර්ශනය මා බව ඈ පවසනවා. මගේ නම ජූඩ් නීල් ශ්‍රියන්ත මෙන්ඩිස්. එතරම් දිග නමක් මට තිබෙත්දීත් ඇය මට ගෙදරට කතා කරන්නත් තව නමක් දැම්මා.ඒ නම ‘ශාන්ති'. එයින් තමාගේ ජීවිතයට ශාන්තියක් ලැබුණු බව ඇය පැවසුවා. මගේ ජීවිතේ වටිනාම ස්ත්‍රිය බවට පත්වන්නේ මගේ මවු. ‘ලොව බිහිවන්නේ හිරු එළියෙන් සහ මවු කිරෙනි’ යන කියමනට මම හැමදාමත් ගරු කරනවා. ඒ මගේ මව නිසා.මගේ බිරිය - කුසුම් රේණුඇය මගේ හොඳම යෙහෙළිය, මිතුරිය, සහෝදරිය, උපදේශිකාව. මා පිය තත්ත්වයට පත්කළ දරුවන් දෙදෙනකු මට ලබාදුන් මගේ ජීවිතයේ පුන්කලස ඇයයි.මගේ වැඩිමහල් දියණිය නිපුනි ප්‍රේක්ෂා මෙන්ඩිස්ඇය උපත ලබන්නේ 1987 වසරේ දී. ලංකාවේ දේශපාලනික අර්බුද පිරී තිබුණු මොහොතක. ඇඳිරි නීතිය අස්සේ තමයි ඇය උපන්නේ. ඒ වෙන කොට දැවැන්ත වැඩ වර්ජන රැසක් රට තුළ දියත් වුණා. වෛද්‍යවරු වර්ජනය කළ ඒ මොහොතේ මම බලෙන් වෛද්‍යවරයා ගෙන්වාගෙන තමයි මගේ දරුවා උපද්දවා ගත්තේ. මමත් මගේ බිරිය කුසුම් රේණු ඇයව තුරුලු කරගෙන හරි ආදරෙන් හදා වඩා ගත්තා. ඇයගේ නම දැම්මෙත් මම එහි තේරුම නිපුණත්වයට පත් ප්‍රේක්ෂකයා අරුතින්.මගේ බාල දියණිය - තාරුකී අමායාඇය දැන් නව යොවුන් තරුණියක්. ඇය උපත ලබන විට මම ලංකාවෙ හිටියෙ නැහැ. ඇය ඉපදුණා කියල ආරංචි වුණාම ඒ සංචාරය අතරමඟ නවතා දමා මම ලංකාවට ආපසු ආවා මතකයි. මම ආවේ තාරකා ගොඩක් මැද. මායාවක් නොවූ තාරකාවක් යන අදහසින් තමයි මම ඇයට නම තිබ්බේ. මගේ ඕන එපාකම් සොයා බලමින් දියණියක පියාට ලබා දෙන ආදරය නොඅඩුවම ඇය මට ලබා දෙනවා.නන්දා මාලනිඇය ගීත ක්ෂේත්‍රය හරහා සමාජය සුවපත් කරන්නට, සමාජයට මෙහෙවරක් කරන්නට මහා දැවැන්ත කාර්ය භාරයක් ඉටු කරන එඩිතර කාන්තාවක්. එනිසාම ඇයට මගේ කැමැත්ත ආදරය සහ ගෞරවය නිරන්තරයෙන්ම ලැබෙනවා.සුසන්තිකා ජයසිංහඈත ගමක ඉඳලා ඕස්ට්‍රේලියාවේ සිඩ්නි නුවර මහා දැවැන්ත ඔලිම්පික් පථය දක්වා ඇගේ පය ගැටෙන්නට ඇය පින් කර තිබුණා. ඇය ගිය දුර දුෂ්කරයි, කටුකයි කියා අපි දන්නවා. නමුත් ඇය රටට මහා දැවැන්ත ගෞරවයක් ලබාදුන් කාන්තාවක්. ඊයෙ පෙ‍රේදා දවසක මම සිඩ්නි නුවරට ගියා. ඔලිම්පික් ගම්මානයට ගිහිල්ලා ඇය ධාවනය කළ ධාවන පථය දෙස බලා සිටියා. ලොව සතර දිග්භාගයෙන් ආ ගැහැනු සියලුම දෙනා සමඟ අපේ සිංහල ලාංකේය ගැහැනිය ගේ ජවය මොන තරම් ද? ඒ ජවයට මම ආදරෙයි.මාලනී ෆොන්සේකාසිංහල සිනමාවේ යුගයක් බැබළවූ මහා දැවැන්ත තාරකාව ඇයයි. තවමත් සිනමාව ටෙලි නාට්‍ය වගේ ම ඇය සමාජයත් බබළවනවා. ඇගේ ධෛර්යවන්තකම අනෙක් කාන්තාවන්ට ආදර්ශයක් යැයි මට හිතෙනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082412</link>
    <topic>රංගන ශිල්පී සංසදය</topic>
    <author>ඉන්ද්‍රචාප</author>
    <content>රංගන ශිල්පී සංසදයදුර රූපයකුත් නොවන මධ්‍යම රූපයකුත් නොවන සමීප රූපයකට මා වඩාත් කැමැතිය. සමීප රූපයකින් මට ඔබ සිනාසෙනවා හොඳින් දැක බලාගන්නට හැකිය.ඔබේ කඳුළක හැඩය මට සමීප රූපයකින් හොඳින් පෙනේ. ඔබේ ක්‍රියාකාරකමක් වුව හොඳින් දකින්නට සමීප රූපයක් මට අවශ්‍යය.ජූලි 30 වැනිදා හවස් යාමයේ තරංගනී සිනමා ශාලාවට එන්නැයි දුරකථන ඇරයුමකි. ඇරයුම තරුණ නළුවකුගෙනි. ඔහු රූපවාහිනිය ද සිනමාව ද වේදිකාව ද මේ සෑම තැනකම දකින රඟපෑම හොඳින් හඳුනාගත් වටහාගත් නළුවෙකි.30 දා සවස තරංගනියේ සිදුවන්නේ කුමක්දැයි සිනමා පුවත්පත්, අන්තර්ජාල වෙබ් අඩවිවල ද තිබුණා මතකය. 30 දා හවස ම මිහිලක මැදුරේ ප්‍රේමකීර්ති ද අල්විස් ගුණ සැමරුමයි.“අය්යා, ඒක ඉවරවෙලා ඉක්මනට අපේ වැඩේට එන්න.” මේක අපේ සංසදේ පළමුවැනි වැඩසටහන. සංසදය කුමක්දැයි පසුව දැන ගතිමි. ශ්‍රී ලංකා රංගන ශිල්පීන්ගේ සංසදය හෙවත් SRI LANKA ACTORS GOILD (SLAG) නම් මේ සංසදයේ ක්‍රියාකාරී මුහුණු අතර රූපවාහිනියේ මෙන් ම සිනමාවේ ද අපට නිතර හමුවන තරුණ තරුණි මුහුණ රැසක් ම ඉන්ද්‍රචාපගේ සමීප රූපයට හසුවේ.ඔවුන්ගේ පළමු කටයුත්ත යුතුකමක් ඉටුකිරීමක් ද? කෘතවේදීත්වය දැක්වීමක් ද? උපහාර උලෙළක් ද? මේ සියලු අරමුණු ඔවුන්ගේ මංගල වැඩසටහනෙහි මම දුටුවෙමි.සුමින්ද සිරිසේන නම් වූ ප්‍රතිභාන්විත කලාකරුවා, රංගධරයා වෙනුවෙන් උපහාර පිදීමක් සංවිධාන කොට තිබීම ඉතා හොඳ ඇරැඹුමකි. පූජාච පූජනීයානං, ඔහු රෝගීව රංගනයෙන් ඈත් වී සිටියදි පිදිය යුත්තෙක් ම වන්නේය.තරංගනී රඟහල තරුණ නළු නිළියන්ගෙන් පිරිතිරී තිබිණ. ඔවුහු තම ජ්‍යෙෂ්ඨයාට අපූරු උපහාරයක් පිදූහ. සුමින්ද ශාලාවට පිවිසෙනවාත් සමඟ වේදිකාව මත හුන් ගිරිරාජ්, රොඩ්නි මෙන් ම ප්‍රේක්ෂාගාරය ද 'මීපුර වැසියෝ' හි සුමින්ද ගැයූ පොත් හතක් අටක් තියෙනව ලියා දාලා ගීතය ගයමින් සුමින්ද යළි ජෝන් ද සිල්වා රඟහල වේදිකාවට කැඳවාගෙන ගියහ. ඇරැඹුම අපූරුය. නිර්මාණශීලීය.ජයලත් මනෝරත්නගේ හා ජයන්ත චන්ද්‍රසිරිගේ ඇගයීම් අතිශයෝක්තියෙන් තොරවීය. සුමින්දට නව පණක් ලැබුණා නොවේ ද! මේ තරුණ එකමුතුව පිළිබඳ ඉන්ද්‍රචාපගේ සිතෙහි ආඩම්බරයක් වේ.ඔවුන් මෙසේ එක්වී මාසිකව පොදු අරමුණක් සඳහා සංවිධාන වීම අගය කළ යුතුය. උපහාර උත්සව මෙන් ම තම කලා ක්ෂේත්‍රයේ ඔවුනට ඉගෙන ගත යුතු බොහෝ දේ පිළිබඳ ප්‍රවීණයන් ලවා දේශන, වැඩමුළු, සම්මන්ත්‍රණ ආදිය ද සැලසුම් කිරීමට ඔවුනට ශක්තිය තිබිය යුතුය. ඔවුන්ගේ රංගන නරඹන ප්‍රේක්ෂක ජනතාව වෙනුවෙන් ඔවුන් ඉටුකළ යුතු යුතුකම් පිළිබඳව ද කල්පනා කිරීම මැනවි.  ජීවිතේ කිසිදාක මෙලොවින් ආදරේ දිය බිඳක් නොලැබූ - ගැහැනියක පෙර දවස විසු වග පිපුණු ඒ මල කියාවී - රෝස කුසුමක් පිපේවී - රතු රෝස කුසුමක් පිපේවී.... රෙබෙකා නිර්මලී ගේ අවසාන කැමැත්ත, ඇගේ අවසන් කටයුතු සිදුවන මොහොතක මේ ගීතය වාදනය කරන ලෙස කළ ඉල්ලීමක් බව කියැවේ.ඈ මේ ගීතයට පෙම් බැඳ සිටියේ, ඇයට ආදරය කළ සුවහසක්, රසික පිරිසක් ඈ වටා සිටි බව නොදැනද? ‘නන්දා මාලිනි ගැයූ සුනිල් ආරියරත්නගේ සංකල්පනාවෙහි වූයේ ජීවිතේ කිසිදාක මෙලොවින් ආදරේ දිය බිඳක් නොලැබූ යනුවෙනි.‍එහෙත් රෙබෙකාට කෙතරම් දෙනා ආදරය කළා ද යන්න ඈ නොදුටුවාය. දෑස් වසාගෙන දෑත් ළයේ බැඳ අවසන් ගමන් ගිය රෙබෙකා වෙනුවෙන් නෙත'ග කඳුළක් නොඋපන් එකදු මුහුණක් හෝ ඉන්ද්‍රචාප නොදිටීය.වෙද හාමිනේ රෝගීනට වෙදහෙදකම් කොට හාස්කම් පෑවාය. වෙණ වයනා මිනිස්සුන්ට වීණාවක් ගෙනැත් දෙන්නැයි ඉල්ලා සිටි ඇය, ගී අසනා මිනිස්සුන්ට පන් පැදුරක් එළා දෙන්නැයි කී ඈ, ජයන්ත චන්ද්‍රසිරිට හෝ කමල් අද්දරආරච්චිට හෝ නොකියාම, අඩුම තරමින් දූවිල්ලෙන් වැසුණු බාලොලිය ගැන ඇයට හඩ එක් කළ, ප්‍රදීපා ධර්මදාස යෙහෙළියට හෝ නොකියාම, රහසින් ම ගියාදැයි ඉන්ද්‍රචාප කල්පනා කරයි.වෙද හාමිනේ සමඟ එදා ඇගේ මිහිරි මතකයේ ජීවත් වූ ප්‍රේමසිරි කේමදාස, කිත්සිරි නිමල් සාන්ත හෝ මාලිනී බුලත්සිංහල ඇයට ඇගේ ලෝකයේදී දැන් හමුවනු නියතයි.සඳකැන් දහරින් ඇගේ දෙනුවන් පිපී ඇතැයි ඉන්ද්‍රචාප කල්පනා කරයි. ගම්දොරකඩ සිට කොවුලෙකු ගී ගයනා හඬ ඇසේ. එහෙත් ඒ හඬ අසන්නට කෙවිලියක අද නැත.රෙබෙකා ඔබ රෝස කුසුමක් ම බඳු වූ කලාකාරියකව සිටි බව එදා කලා භවනේදී ඔබ වෙනුවෙන් පාංශුකූලය පිරිනැමෙද්දී රැස්ව සිටි, රසික පිරිස සක්ෂි දැරූහ. 1988 දී 'වෙද හාමිනේ' වෙනුවෙන් දූවිල්ලෙන් සැදුණු ලියේ’ යැයි ගැයූ ප්‍රදීපා ඔබ නිසල සිරුර ඉදිරියේ යළි කට හඬ පණ ගන්වද්දී ඔබ කොහේ හෝ දුර ඈත ලොවක සිට, කඳුළු පිරි දෑසින් මුවග ගොළු වී, ප්‍රදීපාට කියාගන්නට අපහසු වූ ගීයේ ඉතිරි පද පේළි ඔබම ගයන්නට ඇතැයි ඉන්ද්‍රචාපට සිතේ. කිසිදාක ඔබ සමග වදනකුදු දොඩන්නට වරම් නොලද මම ඔබේ රසික නාමාවලියේ ඉහළින් ම සිටින පුංචිම පුංචි රසිකයෙකු යයි සටහන් කරමි.ඉන්ද්‍රචාපකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082413</link>
    <topic>චරිත දෙකක් නිසා මං ලෝක දෙකක ජීවත්වුණා</topic>
    <author>හේමාලි විජේරත්න</author>
    <content>චරිත දෙකක් නිසා මං ලෝක දෙකක ජීවත්වුණාසබීතා පෙරේරාඈ කලක් සිංහල සිනමාවේ සිටි අතිශය කාර්ය බහුල නිළියකි. ජනප්‍රිය වාණිජ සිනමාවේ සේම සම්භාව්‍ය සිනමාවේ ද ඈ තමාටම ආවේණික රංගන ශෛලියක් ගොඩනගා ගනිමින් ගමන්ගත් තැනැත්තියක වූවාය. සිය තාරුණ්‍යය සිනමාව වෙනුවෙන් ම කැපකළ ඇයට එකල පෞද්ගලික ජීවිතයේ අපේක්ෂා වෙනුවෙන් කාලයක් ඉතිරිකර ගැනීමට තරම් විවේකයක් පවා නොවීය.විවාහ ජීවිතයට එක්වන්නේ සිනමාවට මදක් සමුදෙමිනි. ඉන්පසු ඇගේ ජීවිතයේ ප්‍රධාන තැනක් හිමි වනුයේ සිය පවුල් ජීවිතයටය. පවුල් ජීවිතයේ සියලු වගකීම් දරමින්, මවු පදවියේ ආශ්චර්යද විඳිමින් ඈ පසු කලෙක යළිත් සිනමාවට එක්වන්නේ ඒ වෙනුවෙන් බැඳි සැබෑ සෙනෙහස අමතක කළ නොහැකි හෙයිනි. ජැක්සන් ඇන්තනි ගේ ‘අබා’ චිත්‍රපටයේ ‘උන්මාද චිත්‍රා’ වෙමින් ඈ නැවතත් සිනමා ගමන අරඹන්නීය. ඈ ප්‍රවීණ සිනමා නිළි සබීතා පෙරේරා ය.ජීවන ගමනේ කොතෙකුත් වගකීම් ඇතත් නොසංසි‍ඳෙන සිනමා පිපාසය වෙනුවෙන් ඈ කිසිදු දිනක තමන් වෙත ලැබෙන හොඳ යමක් වේ නම් එය ප්‍රතික්ෂේප නොකරන්නීය. නැවත වතාවක් තමන් වෙත පැමිණි එවැනි සිනමා චරිත දෙකකට ඇය සාධාරණය ඉෂ්ට කරන්නට ඉදිරිපත් වූයේ ඒ නිසාය. ඒ ජැක්සන් ඇන්තනී අධ්‍යක්ෂණය කළ ‘ඇඩ්‍රස් නෑ’ සිනමාපටය සහ සනත් අබේසේකර අධ්‍යක්ෂණය කළ ‘අජාසත්ත’ ඓතිහාසික සිනමා පටයයි.මෙම සිනමා නිර්මාණ දෙකෙහි ඈ රංගනයට එක්වනුයේ එකිනෙකට වෙනස් වූ චරිත දෙකකි. ඉදිරියේදී තිරගත වීමට නියමිත මෙම චිත්‍රපට දෙක පිළිබඳත් මවක, බිරියක, ගෘහණියක ලෙස අද ඈ ගත කරන සාමකාමී දිවි පෙ‍වෙත ගැනත් පසුගිය දාක ඈ හමුවූ මොහොතක කළ කතා බහකි මේ.* ඔබේ නවතම රංගනය ඇතුළත් ‘ඇඩ්‍රස් නෑ’ චිත්‍රපටය ගැන කතා කළොත්?‘ඇඩ්‍රස් නෑ’ චිත්‍රපටයෙන් කියැවෙන්නේ ඇඩ්‍රස් නැති මිනිසුන්ගේ කතාවක්. මෙතැන්දි මම විශේෂයෙන් සඳහන් කළ යුතු වන්නේ මේ චිත්‍රපටයේ සුවිශේෂී වැදගත්කමක් මම දැක්කා. එක පැත්තකින් ජැක්සන් කියන්නේ හොඳ අධ්‍යක්ෂවරයෙක්. ඔහුත් සමඟ මම මීට කලිනුත් වැඩ කරලා තිබුණා.ඔහුගේ මේ තිර කතාවේ තිබෙන ප්‍රබලත්වය නිසාම මට මේ චිත්‍රපටයේ වැදගත්කමක් දැනුණා. තිරකතාව කියවගෙන යනකොට මට දැනෙන්න ගත්තා මේ කතාවේ ඉන්න චරිත අපි අතර ජීවත්වෙනව කියලා. අද කොළඹ අවට තිබෙන මුඩුක්කු පරිසරය ගත්තම මේ කතාවේ ඉන්න බොහෝ චරිත මේ අතර ඉන්නවා කියලා මට හිතුණා.*‘ඇඩ්‍රස් නෑ’ චිත්‍රපටයේ ඔබේ චරිතය ගැන කතා කළොත් මුඩුක්කුවක ජීවත්වන ගැහැනියකගේ චරිතයක් නේද ඔබ නිරූපණය කරන්නේ?ඔව්. මේ චරිතය හඳුන්වා දී තිබුණේ ‘සන්ධ්‍යා’ නමින්. මුඩුක්කුවක ජීවත්වන ගැහැනියක්. එක පැත්තකින් ඒක මට අභියෝගාත්මක චරිතයක්. මේ චිත්‍රපටය පුරාම විවිධ චරිත තිබුණා. හිඟන්නෝ හිටියා, පාතාල සාමාජිකයෝ හිටියා, විශ්ව විද්‍යාල ශිෂ්‍යයෝ හිටියා, ගණිකාවෝ හිටියා.මේ සියලු දෙනාම අභියෝග මැද ජීවත්වන අය. මේ චිත්‍රපටයේ රඟපෑම මට අලුත් අත්දැකීමක් වුණා. අපි කරන දේට වඩා වැඩි යමක් මේ චරිත තුළ තිබුණා. මේ චරිතය සමඟ ළඟින් යන මීට වෙනස් අත්දැකීම් ඇති චරිත මම කරලා තිබුණා. නමුත් ‘ඇඩ්‍රස් නෑ’ සන්ධ්‍යා මට අලුත් අත්දැකීමක්.*ඔබ ‘අජාසත්ත’ චිත්‍රපටය ඔස්සේ මුඩුක්කු ජීවිතෙන් සම්පූර්ණයෙන් මිදුණු රජ බිසවක් බවට පත්වෙනව. එකම කාලයක් ඇතුළත මෙවැනි පරස්පරවිරෝධි චරිත දෙකකට අවතීර්ණ වු‍ෙණ් කොහොමද?‘අජාසත්ත’ බිම්බිසර දේවිය සහ ‘ඇඩ්‍රස් නෑ’ සන්ධ්‍යා අහසට පොළව වගේ චරිත දෙකක්. මුඩුක්කුවෙන් මට රජ මැදුරට එන්න වුණා. ඓතිහාසික කතාවක රජ චරිතයක් ඉන් ඉස්සරලම මම කළේ ‘අබා’ චිත්‍රපටයේ. ‘අජාසත්ත’ චිත්‍රපටයේ බිම්බිසාර දේවියගේ චරිතයට මට කතා කරනකොට මට හිතුණා ඒකත් මට වෙනස් අත්දැකීමක් වෙයි කියලා.මේ චිත්‍රපටයේ අධ්‍යක්ෂ සනත් අබේසේකර ලියපු තිර නාටකය දැක්කම චරිතය කරන්න උත්තේජනයක් මා තුළ ඇති වුණා. මේක බුදුරජාණන් වහන්සේ ජීවමානව වැඩ සිටි කාලයේ සිදුවූ කතාවක්. තිරනාටකය දැක්කම මට හිතුණා මේ චිත්‍රපටය සාමාන්‍ය මිනිස්සු දැනුවත් වෙන, රසවිඳින්න පුළුවන් චිත්‍රපටයක් වේවි කියලා.මේ කතාව ඉතිහාසයේ වෙලා තිබෙන, ඉස්සරහටත් වෙන්න පුළුවන් කතන්දරයක්. මම බෞද්ධ කාන්තාවක් විදියට බුදුරජාණන් වහන්සේගේ කාලේ සිදුවුණු බෞද්ධ තේමාවක් යටතේ නිපදවෙන මේ චිත්‍රපටයට දායක වෙන්න ලැබීම එක අතකින් ලොකු පිනක් කියලා මට හිතුණා.මට ඒ කාලේ ජීවත්වෙන්න බැරි වුණාට ඒ කාලේ සිදුවුණු කතාවක චරිතයක් නිරූපණය කරන්න ලැබීමත් භාග්‍යයක් හැටියටයි මම සලකන්නේ. මට හිතෙනවා අපේ අලුත් පරම්පරාවට හොඳ ආදර්ශයක් දෙන කතාවක් වෙයි කියලා මේක. මේ චරිතයට වැඩියෙන්ම කැමැති වෙන්නත් ඒකත් එක හේතුවක්.* ඔබ මේ චිත්‍රපටයෙන් නැවතත් ජීවන් කුමාරතුංගත් සමඟ රංගනයට එක් වෙනවා. ජීවන් - සබීතා යුගයක් ඒ කාලේ තිබුණා. ප්‍රේක්ෂකයින්ට තවම මතක ඇති?ඔව්. එක එක කාලවලදි ඒ වගේ යුග බිහිවුණා. හුඟාක් කාලෙකට පස්සේ තමයි ජීවන් එක්ක මේ චිත්‍රපටයෙන් රංගනයට එක්වෙන්නේ. අතීතයේ අපි එක්ව කරපු චිත්‍රපට රැසක අත්දැකීම් අපි දෙන්නටම නැවත ස්මරණය වුණා. එදා වගේම අදත් ජීවන් හොඳ සහයෝගයක් ලබා දුන්නා මේ චරිතය ගොඩනංවන්න. ඒ වගේම තමයි මේ චිත්‍රපටය නිසා ගයාන් වික්‍රමතිලක වැනි නව පරපුරේ තරුණ නළු නිළියන් සමඟත් මට රංගනයට එක්වීමේ අවස්ථාව ලැබුණා.* මේ චරිත දෙකේ වෙනස ඔබ නිරූපණය කළේ කොහොමද? මොකද මේ චිත්‍රපට දෙකම රූගත කළේ එකම කාල වකවානුවක?ඉස්සරලම මට කතා කළේ ‘ඇඩ්‍රස් නෑ’ චිත්‍රපටයට. ඒ රූගත කිරීම් යන අතරතුරම තමයි ‘අජාසත්ත'ට සම්බන්ධ වෙන්නත් ලැබුණේ. එකම කාලේ රඟපානවා කියන්නේ මට ලෝක දෙකක ජීවත්වෙන්න සිද්ධ වුණා. රජ බිසවක් හැටියට ‘අජාසත්ත’ රඟපාලා ‘ඇඩ්‍රස් නෑ’ රඟපාන්න යනකොට ඒක අපායක් වගේ. මට ගොඩාක් වෙනස් වෙන්න සිද්ධ වුණා. හැසිරීම් රටාව විතරක් නොවෙයි. භාෂාව පවා වෙනස් කරන්න සිද්ධ වුණා.හ‍ඬේ උස් පහත් බව පවා වෙනස් කරන්න වුණා. රජ බිසවක් හැටියට සංයමයෙන් හැසිරුණු මට මුඩුක්කුවේ සන්ධ්‍යා වෙන්න කණපිට පෙරළෙන්න වුණා. අවුරුදු ගණනාවක් සිනමාවේ ලබපු අත්දැකීමුත් එක්ක මේ වෙනස්වීම කරන්න මම උත්සාහ කළා. උපරිම කැපවීම කළා. මම හිතනවා ඒක සාර්ථක වෙන්න ඇති කියලා. මේ චිත්‍රපට දෙකම එනකම් මම ආසාවෙන් බලාගෙන ඉන්නවා.* ඊට පස්සේ ආරාධනා ලැබුණේ නැත්ද?ආරාධනා නම් රැසක් ලැබුණා. ඒත් බාර ගත්තේ නෑ. එක චිත්‍රපටයකට නම් මම කැමැත්තෙනුත් හිටියා. ටෙලිනාට්‍ය කිහිපයකට ආරාධනා ලැබුණා. ඒත් හොඳම දෙයක් ඇරෙන්න ටෙලිනාට්‍ය කරන්න නම් මගේ බලාපොරොත්තුවක් නෑ.* මේ චරිත දෙකත් සමඟ සිනමාව ගැන පිබිදීමකින් නේද ඔබ යළිත් ඉන්නේ?සිනමාව මගේ ජීවිතෙන් කවදත් ඈත් කරන්න බෑ. නමුත් ඉස්සර වගේ සිනමාව නිසා කාර්ය බහුල වෙන්න දැන් මම කැමැති නෑ. හොඳ දෙයක් ලැබුණොත් මගේ පෞද්ගලික ජීවිතේට වෙහෙසක් නොවී යමක් කරනවා. නමුත් ඉස්සර වගේ ලොකු කැප කිරීමක් කරන්න බෑ. විශේෂයෙන් ඉස්සර වගේ ඈත පළාත්වල රූගත කිරීම් වලට සහභාගි වෙන්න බෑ.* දැන් ඔබ මූලිකත්වය දෙන්නේ පවුල් ජීවිතේට ද?ඔව්. මම තනිකඩව ඉන්න කාලේ සිනමාව වෙනුවෙන් උපරිමයෙන් කැපවුණා. දැන් මම බිරියක්, මවක්, ගෘහණියක් විදියට මගේ පවුල වෙනුවෙන් කැපවෙලා ඉන්නේ. විශේෂයෙන් මගේ පුතා මගේ ඇසුර නිතරම අපේක්ෂා කරනවා. එයාගේ අධ්‍යාපන වැඩ ගැන බලන්න නිතරම මම ඉන්න ඕන.* පුතා ගැන තිබෙන බලාපොරොත්තු මොනවද? එයා සිනමාවට කැමැති නැත්ද?චිත්‍රපට නරඹන්න කැමැතියි. ඒත් මම කාර්ය බහුල වෙනවට කැමැති නෑ. මම එළියට බැස්සම ලැබෙන ප්‍රේක්ෂක ප්‍රතිචාරවලට එයාට පුදුමයි. ඒ කාලේ අම්මල ගොඩාක් වැඩ කරාද කියලා එයා මගෙන් අහනවා. ඇත්තටම මට එයාව සිනමාවට යොමු කරන්න අවශ්‍යතාවයක් නෑ. මට ඕන එයාට හොඳ අධ්‍යාපනයක් ලබා දෙන්න.* ඔබ ජීවිතේ බොහෝ දේ වින්ද කෙනෙක්. ආපස්සට හිතලා බලත්දි ජීවිතේ ගැන ඔබට මොනවද හිතෙන්නේ.ඉස්සරට වඩා මගේ ජීවිතේ ගොඩාක් වෙනස්. මට හිතෙනවා ඉස්සරට වඩා ගොඩාක් මම ඉවසිලිවන්තයි කියලා. මගේ පවුලට මගේ ලොකු බැඳීමක් තිබෙනවා. මේ වෙනස්කම් කාලයක් තිස්සේ පොතපත කියවීමෙන්, බුදු දහමට ළංවීමෙන් ලැබුණු දෙයක්. මම බොහෝ බෞද්ධ පොත් පත් කියවන කෙනෙක්. විශේෂයෙන්ම ‘රහතුන් වැඩි මඟ’ කෘතිය කියවීමෙන් පස්සේ. මගේ ජීවිතේ දිහා ආපහු හැරිලා බලන්න ඒක මට බොහෝ උදව් වුණා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082414</link>
    <topic>වික්‍රමයන් සොයා යන්නා</topic>
    <author>කුමාර සිරිවර්ධන</author>
    <content>වික්‍රමයන් සොයා යන්නාබොලිවුඩයේ බොක්ස් ඔෆිස් වාර්තා බිඳී යන්නේ ඉමහත් වේගයෙනි. හොලිවුඩයේ චිත්‍රපට පවා එතරම් වේගයෙන් බොක්ස් ඔෆිස් වාර්තා බිඳ දමන බවක් කිසිසේත්ම පෙනෙන්නට නැත. 2013 වසරේදී රෝහිත් ෂෙට්ටි‍ගේ ‘චෙන්නායි එක්ස්ප්‍රස්’ බොලිවුඩයේ ඉහළම බොක්ස් ඔෆිස් වාර්තා බිඳ දමමින් ප්‍රදර්ශනය වූයේ වසර හතරකට පෙර රාජකුමාර් හිරානි ගේ ‘3 ඉඩියට්ස්’ සිනමා පටය ලබාගත් ආදායම් අබිබවා යමිනි.‘චෙන්නායි එක්ස්ප්‍රස්’ තිරගත වී තෙමසකට පසු විජය ක්‍රිෂ්ණ ආචාර්ය ගේ ‘ඩූම් - 3’ ඉන්දියාවේ ඉහළම ආදායම් වාර්තා පිහිටු වූ චිත්‍රපටය බවට පත්වූයේය.මේ වන විට ‘චෙන්නායි එක්ස්ප්‍රස්’ බොක්ස් ඔෆිස් වාර්තා ලැයිස්තුවේ තෙවෙනි තැනට ඇද දමා ‘ඩූම් - 3’ ට පමණක් දෙවැනි වෙමින් ඊට ද අභියෝග එල්ල කරමින් අලුත් ම හින්දි චිත්‍රපටයක් ලොව පුරා ප්‍රදර්ශනය වෙයි.ඒ සජිඩ් නදියද්වාලාගේ නිෂ්පාදනයක් හා අධ්‍යක්ෂණයක් වූ ‘කික්’ ය.‘ඩූම් - 3’ ඉන්දියාව ඇතුළත ඉන්දීය රුපියල් කෝටි 250 ක් ඉක්මවා ආදායම් ඉපැයූ අතර මේ වන විට ‘කික්’ එරට ඇතුළත ඉන්දීය රුපියල් කෝටි 200 ඉක්මවා ආදායම් ලබමින් ප්‍රදර්ශනය වෙයි.‘කික්’ යන නමින් යුත් ‘තෙළිඟු’ චිත්‍රපටයක් ඇසුරෙන් නිර්මාණය කර ඇති ‘කික්’ හී තිර රචනය සකසා ඇත්තේ ප්‍රකට නවකතාකරු චේතන් භගන් සහ අධ්‍යක්ෂ නදියද්වාලා එක්වය.සල්මන් ඛාන් සමඟ මෙරට උපත ලැබූ මේ වන විට බොලිවුඩයේ පෙරමුණේම සිටින නිළියක වූ ජැකලයින් ෆර්නැන්ඩෙස් ප්‍රධාන චරිතය රඟන ‘කික්’ හි රන්දීප් හූඩා නවාසුදින් සිද්දික්, මිථුන් චක්‍රබෝති හා අර්චනා පූරන් සිං වැනි නළු නිළියෝ ද රඟපාති.ෂයිනා පෝලන්තයේ වෙසෙන මනෝ චිකිත්සකවරියකි. ඇගේ පියා ඇයට ගෙන එන විවාහ යෝජනාවකට අනුව ඇය හමුවන්නේ හිමාන්ෂුය. ෂයිනා හිමාන්ෂුට තම පළමු පෙම්වතා පිළිබඳ තොරතුරු හෙළි කරයි. ඇගේ පළමු පෙම්වතා දේවි ලාල් සිං ජීවිතය පුරා වික්‍රමයන් හා වෙනස්කම් සොයා යන‍්නෙකි.ඔහු කිසි විටෙක එක් රැකියාවක වැඩි කල් නොරැ‍ඳෙන්නේ රැකියාවේ ඒකාකාරී බව පවා ඔහු ප්‍රතික්ෂේප කරන හෙයිනි. ෂයිනාට හමුවන විට දේවිලාල් රැකියා 32 කින් ඉවත්ව සිටින්නේ ජීවිතයේ තව තවත් වික්‍රමයන් සොයා යන අරමුණෙනි.ෂයිනා ඔහු හා පෙමින් වෙළුණ ද තමා සොයා දුන් රැකියාවෙන් ද දේවිලාල් සමුගත්දා ඇය ඔහු වෙතින් ඉවත් වෙයි. හිමන්ෂු පෝලන්තයට පැමිණ සිටින්නේ චෞරයකු පසුපස ලුහු බඳිමිනි. පොලිස් පරීක්ෂකවරයකු වූ ඔහුගේ අරමුණ වන්නේ විනෝදය සඳහා ඉහළ පෙළේ ධනවතුන්ගෙන් සොරකම් කරන ‘ඩෙවිල්’ යනුවෙන් හැඳින්වෙන චෞරයා අල්ලා ගැනීමය.ඩෙවිල් යනු අනෙකකු නොව දේවිලාල් මය. ඔහු චෞරයකු වන්නේ මන්ද? වික්‍රමයන් හී නියැළෙන ඔහු ධනවතුන්ගෙන් කොල්ලකන මුදල් සියල්ල යොදවන්නේ කාගේ යහපතට ද? හිමාන්ෂු හා ඇසුරු කරන ෂයිනා දකින්නේ දේවිලාල් නැවත පෝලන්තයට පැමිණ සිටින ආකාරයයි. ඩෙවිල් හා තම පැරැණි පෙම්වතා දේවිලාල් එකම අයකු බව දැනගත් විට ෂයිනා කෙබඳු තීරණයක් ගනීවිද? දේවි ලාල්ගේ පියා ලාල් සිං ෂයිනාට තම පුතු පිළිබඳ හෙළිකරන්නේ කෙබඳු රහසක් ද?‘කික්’ ප්‍රදර්ශනය අරඹා පළමු දින දොළහ ඇතුළත ඉන්දීය රුපියල් කෝටි 350 ක ආදායමක් ලබා ඇත්තේ ඊට පෙර ‘ඒක් නාටයිගර්’ පිහිටුවාලූ ආදායම් වාර්තාව බිඳිමිනි. ඩූම් - 3 පාකිස්තානයේ තිරගත වෙමින් ඉපැයූ ආදායම් වාර්තා බිඳින්නට ද මේ වන විට 'කික්' සමත්ව තිබේ. පෙනී යමින් තිබෙන්නේ 2014 වසරේ වඩාත් සාර්ථකම බොලිවුඩ් චිත්‍රපටය බවට ‘කික්’ පත්වෙමින් තිබෙන වගය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082415</link>
    <topic>'කිරි මුහුදු වෙරළේ' කොල්ලකාලා තියෙන්නේ හොර ගීත තැටි වෙළෙන්දෙක් මට මඩ ගැසීම අසාධාරණයි</topic>
    <author>ජෝජ් රොබ්සන් ද සිල්වා</author>
    <content>'කිරි මුහුදු වෙරළේ' කොල්ලකාලා තියෙන්නේ හොර ගීත තැටි වෙළෙන්දෙක් මට මඩ ගැසීම අසාධාරණයිනුවන් ගුණවර්ධනගෙන් සරත් වික්‍රමට පිළිතුරු“මා තනු නිර්මාණය කළ ‘කිරි මුහුදු වෙරළේ’ ගීතය කොල්ල කාලා” මැයෙන් ‘රසඳුන’ පසුගිය ඉරිදා පළ කළ සරත් වික්‍රම අදහස දැක්වූ ලිපියේ ගායන ශිල්පී නුවන් ගුණවර්ධන හා සම්බන්ධව...” අලුතින් Music tracks කරලා, විකෘති කරලා, නුවන් sing කරලා තියෙනවා.‍ ඒක තමයි ලොකුම ඛේදවාචකය. මෙය නීති විරෝධී ක්‍රියාවක්.‍ නුවන් නොදැන ඔහුගේ voice එක ගන්න බැහැනේ. ගීත ඇල්බමයේ නුවන්ගේ photo දාලා තියෙන්නේ නොදැනුවත්ව වෙන්න බැහැ” ආදී වශයෙන් සඳහන් කරන ලදී. ඒ අනුව මෙම ගීත තැටිය ගැන කරුණු හරි හැටි සොයා නොබලා “කිරි මුහුදු වෙරළේ” ගීතය කොල්ල කෑම පිළිබඳ චෝදනාව කෙළින් ම තමන් වෙත එල්ල කර සිය කලා දිවියට අසාධාරණ ලෙස මඩ ගැසීමක් සරත් වික්‍රම කර ඇතැයි ද “කිරි මුහුදු වෙරළේ” ඇතුළත්ව එළිදක්වා ඇති සංයුක්ත තැටිය හොර ගී තැටියක් බැව් මෙන් ම මේ කාරණය නිසා තමා දැඩි චිත්ත පීඩාවකට පත් වී සිටින බැව් ද ප්‍රකාශ කරමින් නුවන් ගුණවර්ධන අප සමඟ සරත් වික්‍රමට පිළිතුරු වශයෙන් කළ හෙළිදරව්වයි මේ.* “මේ වගේ සිත් වේදනාවක් මගේ ගායන ජීවිතයේ කිසිදාක මීට පෙර මං විඳලා නැහැ.අද (18 වැනි සඳුදා) උදේ ඉඳලා මේ ගැන අහලා මට සිය ගණනක් call කළා. සහෝදරයෙකු වගේ ආශ්‍රය කළ හිතවතකු මේ තරම් දුෂ්ට හා කුහක විදිහේ චෝදනාවක් කරයි කියා හිතාගන්නවත් බැහැ. ඇත්තටම සරත් වික්‍රමගේ මේ චෝදනාව මට අදහගන්න බැරි වුණා. අදම තමයි මේ CD එක ලැබුණෙත්. මගේ ගීත රසික හිතවතෙක් ගෙනත් දුන්නේ. මේ වනතුරු මම ඔහොම ගීත තැටියක් ගැන දැනගෙන උන්නෙ වත් නැහැ.”* සරත් වික්‍රම කෙළින් ම ඔබට චෝදනාවක් එල්ල කර නැහැ නේද...?“මොකද නැත්තෙ. සරත් වික්‍රම කෙළින් ම කියන්නේ - “අලුතින් Music tracks කරලා, විකෘති කරලා, නුවන් Sing කරලා තියෙනවා.‍ ඒක තමයි ලොකුම ඛේදවාචකය. මෙය නීති විරෝධී ක්‍රියාවක්. නුවන් නොදැන ඔහුගේ voice එක ගන්න බැහැනේ. නුවන්ගේ photo දාලා තියෙන්නේ නොදැනුවත්ව වෙන්න බැහැ” කියලනේ. පොඩි ළමයෙකුට වුණත් තේරෙනවානේ කාටද මේ චෝදනාව කරන්නේ කියන එක, සරත් වික්‍රම කියන්නේ මං අවුරුදු 25 ක් පුරා ඇසුරු කළ හිතවතෙක්.හිතවතුන් වුණත් අපි සහෝදරයින් වගේ ආශ්‍රය කළේ. එහෙම ඉඳලා මගෙන් මේ ගැන අහන්නෙවත් නැතුව කෙළින් ම 'රසඳුන'ට කළ ප්‍රකාශ වලින් කළේ කුමක්ද? කවදාවත් ඔය වගේ තුට්ටු දෙකේ බාල වැඩ කරලා නැති මගේ කලා දිවියට ඔහු මොතරම් අසාධාරණ මඩ ප්‍රහාරයක් ද මේ එල්ල කරලා තියෙන්නේ. ළඟින් ම ආශ්‍රය කළ හිතවතෙකු විදිහට ඔහුට තිබුණේ මුලින් ම මේ ගැන මගෙන් අහන්නයි.”* ඔබ දෙදෙනාගේ හිතවත්කම නිසා එසේ “කෙළින් ම අහන්න බැහැ” කියා සරත් වික්‍රම පැවසුවානේ...?“ඒක හරිම විහිළුවක්නේ. මෙහෙම ගැටලුවකදී අහන්න සුදුසු ළඟම ඉන්න හිතවතාගෙන් නොවේ නම් වෙන කාගෙන් ද. හරි, අහන්න බැරි නම් කියන්න තිබුණොනේ. අපි හිතවතුන් වශයෙන් සලකා මේ ගැන දැනගත් විට ඔහුට තිබුණා මටත් කියන්න. සැබෑ මිත්‍රයෝ නම් එහෙමනේ. මේ CD එක ගැන මුලින් ම දැන ගත්තේ මම නම් කරන්නේ ළඟම හිතවතාට කියන එකයි.ඒත් සරත් වික්‍රම කළේ මිතුරෙක් කරන වැඩක් නෙමේ, සතුරෙක් කරන වැඩක්. දුර දිග නොබලා අවුරුදු ගණනාවක් තමන්ගේ හිතවතෙක්ව උන්නු මට මේ වගේ අසාධාරණ චෝදනාවක් කරන්න සරත් වික්‍රම දුර්වල මානසිකත්වයක් තියෙන මිනිහෙක් වෙන්න ඕ‍ෙන්. එසේ ම ඔහුගේ අඩු දැනුමත් මේ චෝදනාව නිසා පැහැදිලි වෙනවා.”* සැබැවින් ම ඔබට සරත් වික්‍රම කර ඇත්තේ අසාධාරණ චෝදනාවක් ද...?“ඔව්, පැහැදිලිවම මෙය අසාධාරණ, දුෂ්ට, කුහක චෝදනාවක්. අපේ ‘කිරි මුහුදු වෙරළේ’ ගීතය ඇතුළත් වී ඇති ඔය ‘කඳුළින් ම ගැයූ පෙම් ගීතේ’ CD එක හොර එකක්. මගේ නම, ඡායාරූපය සහ ගීත 14 ක් ඇතුළත් කරගෙන කවුරු හෝ හොර වෙළෙන්දෙක් කර ඇති ඔය CD එක මම දැක්කෙත් අදයි. ඔය හොර ගීත තැටියට මගේ කිසිදු සම්බන්ධකමක් නැහැ. මෙහි යොදා ගෙන තිබෙන මගේ ඡායාරූපයත් අවුරුදු 30 ක් පමණ පැරැණි ඡායාරූපයක්.එය මගේ ‘පාවී ගියාවේ’ කැසට් කවරයට යොදා ගත් ඡායාරූපයක් වගෙයි මට මතක. විශේෂම කරුණ තමා, මෙහි ඇතුළත් කර තියෙන “කිරි මුහුදු වෙරළේ” ගීතය මම සංගීත ප්‍රසංග වේදිකාවකදී ගැයූ ගීතයක් වීම. අපේ බුද්ධියට ඉඩ දී ටිකක් හරි මේ ගීතයට සවන් දී බලන්න. ඕනෑම කෙනෙකුට වැ‍ටහේවි. මෙය මා වේදිකා ප්‍රසංගයක ගයන ගීතයක් බව. ඉතින් සරත් වික්‍රම ඒ කිසිවක් විමසා නොබලා මට චෝදනා කිරීම අසාධාරණයක් නෙමේ ද. ගීත 6000 ක් පමණ නිර්මාණය කර තිබෙනවා කියන ඔහුගේ දැනුම පිළිබඳව ප්‍රශ්නයකුත් මට නම් ඇති වෙනවා, ඔහු මට මේ කර ඇති අසාධාරණ චෝදනාව නිසා.”* එහෙත් සරත් වික්‍රම පවසන්නේ මේ ගීත තැටියේ අඩංගු ගී ගයා ඇත්තේ ඔබේ හඬින් බවයි.“ඒක ඇත්ත. හැම ගීතයක් ම මගේ හඬින්, මමමයි ගායනා කරලා තියෙන්නේ. “කිරි මුහුදු වෙරළේ” ගීතය හැර අනිත් ගීත මම කැසට් පටයකට ‍ගයපු ගීත තමයි මේ හොර CD එකට යොදා ගෙන‍ තියෙන්නේ.හැබැයි පැහැදිලිවම “කිරි මුහුදු වෙරළේ‍” ගීතය මම ප්‍රසංග වේදිකාවක ගයපු ගීතයක්මයි මෙහි ඇතුළත් කර ඇත්තේ. කෙසේ වුවත් ප්‍රමිතියෙන් තොර මෙවැනි හොර CD එකක් මගේ පළමු ගීත ඇල්බමය විදිහට මගේ රසික රසිකාවියන්ට දෙන්න මට ඕනෑකමක් නැහැ. මම මෙය කළ පුද්ගලයාට විරුද්ධව නීතිමය පියවර ගන්නවා.”* ඔබ පවසන්නේ මෙතෙක් ඔබේ ගීත ඇල්මයක් (සංයුක්ත තැටියක්) එළිදක්වා නොමැති බවද?“සත්තකින් ම අපේ රටේ තවමත් මගේ සිංහල ගීත ඇතුළත් CD එකක් එළිදක්වා නැහැ. දැනට මම චිත්‍රපට 65 කට ගීත 200 ක් පමණ ගායනා කර තිබෙනවා. මා ගී පද රචනය කර, තනු නිර්මාණය කර ගයා තිබෙනවා. චිත්‍රපට පසුබිම් ගීත ගායකයෙක් වෙන්න, එච්.ආර්. ජෝතිපාල වගේ ජනතාවාදී අහිංසක කලාකරුවෙක් වෙන්න තමයි මං සිහින මැව්වේ‍.මුදල් පසුපස හඹා යන වාණිජ තලයේ ගායකයෙකු වෙන්න මට අවශ්‍ය වුණේ නැහැ. එහෙම ඕනෑ වුණා නම් වෙළෙඳ දැන්වීම් දහස් ගණනක් ලැබුණා, ලක්ෂ ගණනින් මුදල් උපයන්න. මං ඒවා කළේ නැහැ. මට දැනටත් ඕනේ ජෝතිපාල වැනි ජනතාවාදී ගායකයෙකු වෙන්නයි. කොහොම වුණත් තවමත් මගේ Original CD එකක් මේ රටේ එළිදක්වා නැහැ. මගේ පුතා (ගයාන්) සමඟ මං කතා කරගෙන ඉන්නවා අපේ ‘නුගා’ ශබ්දාගාරයෙන් මගේ ගීත අඩංගු CD එකක් ඉදිරියේදී එළිදක්වන්න.එදාට නිත්‍යානුකූල ලෙස‍ ගී පද රචකයින්ට සහ සංගීතඥයින්ට හිමිකම් ලබාදීලා තමයි අපි එය කරන්නේ. දැන් CD වෙළෙඳ පොළක් නැහැ. ඒ නිසා CD එකක් කරලා ලාභ ලබන්න බැහැ. ඒත් දැන් ජෝතිපාල මැරුණට පසුව ඔහු ගැයූ ගීත ප්‍රචාරය කරනවා වගේ මං මැරුණාමත් ප්‍රචාරය කරන්න හරි මගේ Original CD එකක් මම කරනවා. හැබැයි සරත් වික්‍රම හිතා ඇති විදිහට ඔය හොර CD එකට මගේ සම්බන්ධයක් නැහැ.”* “කිරි මුහුදු වෙරළේ” ගීතය කොල්ල කෑමට එරෙහිව ආචාර්ය අජන්තා රණසිංහත් සරත් වික්‍රම සමඟ එකඟ වීම පිළිබඳ ඔබේ අදහස කුමක්ද?“ආචාර්ය අජන්තා රණසිංහ දන්නවා මම “කිරි මුහුදු වෙරළේ” ගීතය ගයන හැම රූපවාහිනී වැඩ සටහනකදීම. නොවරදවාම පද රචනය ආචාර්ය අජන්තා රණසිංහ කියාත්, සංගීතය සංගීතවේදී සරත් වික්‍රම කියාත් සඳහන් කරන බව. ආචාර්ය අජන්තා රණසිංහ මගේ ඒ ක්‍රියාව අගය කර තිබෙනවා මා සමඟ ම. මේ ගීතයේ වචනවලට රසික රසිකාවියෝ වශී වෙනවා. ගීතයේ තනුවත් හොඳයි. (කිරි මුහුදු වෙරළේ ගීතය ගයමින්...) මං මේ ගීතය වෙනුවෙන් හුඟාක් කැපවීම කරලා තියෙනවා, අද තියෙන ජනප්‍රියත්වයට ගෙනෙන්න.ඒත් ආචාර්ය අජන්තා රණසිංහගේ හෝ සරත් වික්‍රමගේ හෝ බුද්ධිමය දේපළ අයුතු ලෙස කොල්ල කන්න මට ඕනෑකමක් නැහැ. මේ ගීතය එක්තරා ringing tone ආයතනයකින් ඉල්ලූ විට පවා මම පැවසුවේ ‘මේ ගීතයට මට වඩා අයිතිකාරයෝ දෙන්නෙක් ඉන්නවා. මම තුන්වැනියා. ඒ දේපළ නැතුව මට බැහැ’ කියලයි. මම කටයුතු කරන්නේ එහෙමයි.”* ඔබ එසේ පැවසුවත් මෙම ගීත ඇල්බමයේ සඳහන් වෙන්නේ ගී තනු නුවන් ගුණවර්ධන සහ විශේෂ ස්තුතිය හේමසිරි හල්පිටට ‍යනුවෙන් වීම සාධාරණ ද?“මෙය හොර CD එකක්. එම නිසා මෙහි සාධාරණය හෝ අසාධාරණය හෝ විමසීමෙන් පලක් නැහැ. මන්ද මෙහි ගී තනු නිර්මාණ සරත් වික්‍රම, මම වගේ ම ආචාර්ය රෝහණ වීරසිංහ විසිනුත් කර තිබෙනවා. ගී පද රචනා ආචාර්ය අජන්තා රණසිංහ, මම වගේ ම බන්දුල නානායක්කාරවසම් විසින් ද ලියා තිබෙනවා‍. ලොකුම විහිළුව, මෙම ගීත තැටියේ ඇතුළත් එකම එක ගීතයක් වත් හේමසිරි හල්පිට විසින් රචනය කර නැතුව තිබියදීත් ඔහුට විශේෂ ස්තුතිය පළ කර තිබීමයි.මේ හැම කරුණකින් ම පැහැදිලි වෙන්නේ මෙය හොර CD එකක් බවයි. (මේ ගීත ඇල්බමයේ සඳහන් වෙන්නේ ඉදිරිපත් කිරීම. සූසා ඕඩියෝ, සුසන්ත රත්නායක යනුවෙන් ය) දැන් අපි කරන්න ඕනේ මේ හොර CD නිෂ්පාදකයාව සොයා ගැනීමට නීතිමය පියවර ගැනීමයි. ඒත් ඒ වෙනුවට සරත් වික්‍රම මට මඩ ගැසීම බලවත් ම අසාධාරණයක් කියලයි මම හිතන්නේ.”* ඔබටත් මේ පිළිබඳව නීතිමය පියවරක් ගැනීමට හැකියාව තිබෙනවා නේද?“අනිවාර්යයෙන්ම මම මේ පිළිබඳ නීතිමය පියවර ගෙන මෙම හොර CD එක කළ වෙළෙන්දාව සොයා ගන්නවා. ඒත් මේ කාරණයේ දී ප්‍රධාන හේතු දෙකක් නිසා මට තද දුකක් දැනෙනවා. (‘නොවරදවාම ඒ හේතු දෙකක් පළ කරන්න’ යැයි ඉල්ලමින්...) එයින් පළවැනි හේතුව - මගේ හඬට, මට මේ හොර CD එක කළ වෙළෙන්දා කළ අගෞරවයයි. දෙවැනි හේතුව - මම වසර ගණනාවක් මගේ හිතවතා කියා හිතාගෙන උන්නු සංගීතඥ හා ශබ්දාගාර ඉංජිනේරු සරත් වික්‍රම ‘කිරි මුහුදු වෙරළේ’ ගීතය කොල්ල කාලා කියා කළ මේ අසාධාරණ මඩ ප්‍රහාරයයි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082416</link>
    <topic>මට කියන්න පුළුවන් ජාතික ගීය විතරයි</topic>
    <author>අරුණි මුතුමලී</author>
    <content>මට කියන්න පුළුවන් ජාතික ගීය විතරයිදුමින්ද දිසානායකදේශපාලනය එක්තරා අභියෝගයකි. එය ජය ගන්නට නම් දේශපාලන කලාව හොඳින් පිහිටිය යුතුය. ජනතාවගේ හද ගැස්මේ කලාව හඳුනන දේශපාලනඥයාට ඒ අභියෝගය ජය ගැනීම අපහසු නොවේ. කලාකාමීත්වය උපතින් පිහිටිය ද වඩා හැකියාව ඇති දේශපාලනය වෙනුවෙන් කැප වීම නිසා මෙරට කැබිනට් මණ්ඩලයේ ලාබාලම සාමාජිකයා වන්නට වරම් ලැබූ අධ්‍යාපන සේවා ඇමැති දුමින්ද දිසානායක මහතා කලාව හා දේශපාලනය පිළිබඳ සිය අදහස් රසඳුනට දක්වන්නේ මෙසේය.කලාකරුවකු කියන්නේ කෙබඳු පුද්ගලයකුටද?ඉතාමත් සුන්දර මනුෂ්‍යයකුට. සැබෑ කලාකරුවා කුහක නෑ. වංක නෑ. මිනිසුන්ට ආදරය කරන්න පුළුවන් මිනිසත්කම හඳුනන කෙනෙක් තමයි නියම කලාකරුවෙක් වන්නේ.කලාව සැම මිනිසෙකුටම අවශ්‍යද?අනිවාර්යයෙන්ම. මොකද කලාව ට ආදරයක් නැත්නම් ඒ පුද්ගලයා අංග සම්පූර්ණ නැහැ. යන්ත්‍ර වගේ. සින්දුවක් අහන්නේ නැත්නම්, පොතක් පතක් , චිත්‍රපටයක් රස විඳින්නේ නැත්නම් ඒ කෙනාගෙන් ඇති වැඩේ මොකක්ද?ඒ කියන්නේ ඔබ ඒ දේවල් රස විඳිනවා?ඔව් දැන් නම් ඇත්තටම රස විඳිනවා විතරයි.දැන් නම් කියන්නේ ඉස්සර?ඉස්සර මම අනුරාධපුර මධ්‍ය මහා වාද්‍යාලයේ දි බෑන්ඩ් කණ්ඩායමේ ට්‍රම්පට් වාදකයෙක්. ඊට පස්සේ බෑන්ඩ් එකේ නායකයා වුණා. පස්සේ විශාඛා විද්‍යාලයේ තිබුණා නැෂනල් යූත් ඔකෙස්ට්‍රා කියලා කණ්ඩායමක්. ඒකේ සයිඩ් ඩ්‍රම් බේස් ඩ්‍රම් වාදනය කළා.ගීතත් කියලා ඇති?මට ගයන්න පුළුවන් ජාතික ගීය විතරයි. හැබැයි මගේ මල්ලිලාට එහෙම සින්දු කියන්න පුළුවන්. අපේ තාත්තාට හොඳට සාන්දු කියන්න පුළුවන් කම තිබුණා. ඔහු ඉතිම විනෝදෙන් සිටි කෙනෙක්. ඒනිසා අපේ ගෙදර හරි නෑදෑ ගෙදරක හරි උත්සවයකදි තාත්තාගේ සින්දුවක් වරදින්නේ නෑ. ඒ වෙලාවට මමත් ළඟට වෙලා යන්තම් අත්වැල අල්ලනවා.සංගීතයට එතරම් ළැදි කෙනෙකු ලෙස ඔබ ප්‍රිය කරන ගායක ගායිකාවන්, ගීත, සංගීතඥයින් එහෙම ඉන්නවාද?මම සියලු දෙනාගේම ගීත අහනවා. වර්ගීකරණය කරන්නේ නෑ. මොකද මම කැමැති දේටම තවත් කෙනකු කැමැති විය යුතුයි කියලා නීතියක් නැහැනේ? කලාව කියන්නේ විවිධත්වය පිරුණු දෙයක්. විශේෂයෙන් සංගීතය ගතතොත් එය විශ්ව භාෂාව හැටියටයි හඳුන්වන්නේ. ඒ නිසා සමහර දේවල් නරකයි කියලා අහකටම දාන්න බෑ. කලාව දියුණු වන්නේ නරක දේ ඔස්සේ හොඳ දේ තෝරා ගත්තාමයි.ඒ කියන්නේ අද සංගීතයේ සිදුවන විපර්යාස ගැන ඔබ සෑහීමකින් ඉන්නේ?සෑහීමකට පත් වෙනවද කියන එක මුළු මහත් සමාජයම එක්ව තීරණය කළ යුතු දෙයක්. ඒත් පැරැණි ගීතවලට මම පෞද්ගලිකව අදත් කැමැතියි. මොකද ඒවා හැමෝටම විඳින්න පුළුවන් නිසා. අනෙක සුපර්ස්ටාර්ලා වුණත් දිනු‍වේ පැරැණි ගීතවලින්නේ. ඒ යුගයේ ගීතවල අර්ථයක් තිබෙනවා. ඒවා කවදාවත් මැරෙන්නේ නෑ;‍චිත්‍ර නැටුම් ආදියත් රස විඳින්නේ තේරා ගැනීමකින් තොරවද?කලාත්මක ඕනෑම දෙයක් මම රස විඳිනවා. චිත්‍රයක් කියන්නේ සිතේ තිබෙන දේ එළියට ගෙනෙන මාධ්‍යයක්. මොඩන් ආර්ට් වුණත් වෙනත් ශෛලියක් වුණත් ඒ හැඟීම් එළි දක්වනවා නම් ඒවායින් යම් සන්නිවේදනයක් සිදුවනවා නම් එය තමයි වටින්නේ.එතකොට චිත්‍රපට?දැන් නම් චිත්‍රපට බලන්න වෙලාව හරි අඩුයි. ඒත් අපේ තාත්තා ( බර්ටි ප්‍රේමලාල් දිසානායක) ඉන්න කාලේ හැම චිත්‍රපටයක්ම, වේදිකා නාට්‍යයක්ම වගේ බැලුවා. අපේ පවුලේ කලාවට සම්බන්ධ අය කියලා විශේෂයෙන් කවුරුවත් නැතත්, කලා රසිකයන් ඉන්නේ. දැන් වෙලාව අඩු නිසා ටෙලිවිෂන් එකේ යන දෙයක් තමයි වෙලාවක් ලැබුණොත් බලන්නේ.බැලූ චිත්‍රපට අතරින් කැමතිම ඒවා?එහෙම කතා මතක තියා ගන්නේ නෑ. ඒත් යම් ආදර්ශයක් තිබෙනවා නම් මම ඒකෙන් ජීවිතය හදාගන්න බලනවා. මට එක හින්දි චිතපටයක් හිතට හොඳටම කා වැදුණා. එකේ කියන්නේ අපි යම් කෙනකුට උදවු උපකාර කළ යුත්තේ ප්‍රති උපකාරයක් බලාගෙන නෙවෙයි කියලයි. එහෙම යමෙකුට උදවු කරලා අපි ඒ කෙනා අපට බැඳී සිටිය යුතුයි කියලා හිතනවා නම්, ඒ අභිප්‍රාය වැරැදුණාම වෛර කරනවානම් එය වැරැදියි කියන දේ ඒ චිත්‍රපටයේ ‍හොඳට හිතට වදින විදිහට තිබුණා. මම එයින් මගේ ජීවිතයටත් විශාල ආදර්ශයක් ගත්තා.එයින් තේරෙන්නේ කලාවට සමාජය වෙනස් කරන්න පුළුවන් කියා ඔබ විශ්වාස කරන බවද?කලාවට පුළුවන් යම් පමණකට පුද්ගලයකු හෝ සමාජය වෙනස් කරන්න. යම් කිසි මතවාදයක් සමාජයේ ස්ථාපනය කරන්න පුළුවන්. මම උදාහරණයක් කියන්නම්. හැබැයි මම ටෙලි නාට්‍යවලට විරුද්ධයි කියලා වරදවා හිතන්න එපා. දැන් කාලේ නළුවන් කියලා අපේ සමාජය දකින්නේ පෞරුෂය, පිරිමිකමට වඩා රූපය කියන සාධකය ඇති අයනේ නිළියන් කියන්නේත් ලස්සන අයට. මෙහෙම කාලාන්තරයක් තිස්සේ දැකලා අපේ තරුණ පරපුර හිතන්නේ කොල්ලෙක් කියන්නේ බාහිර ලස්සන, වාහනයක් තිබීම වගේ දේවල් කියලා.ගෑනු ළමයි ආදරය කරන්නේ පිරිමිකමට නෙවෙයි. අනෙක් අතටත් ඒ දේම තමයි. නමුත් දකුණු ඉන්දියානු සිනමාව ආදිය බලන්න, ඒවායේ කෙල්ල ආදරය කරන්නේ කොල්ලාගේ බාහිර ලස්සනට සුදට නෙවෙයි. පිරිමිකමට. භෞතික දෙවල්වලට නෙවෙයි. ටෙලි නාට්‍ය නිසා අපි අපිව දකින්නේ නෑ. ගමේකම, සංස්කෘතිය, ඉතිහාසය ආදියට මෙයින් විශාල බලපෑමක් වෙලා තිබෙනවා. ඒ කියන්නේ කලා නිර්මාණවලට පුළුවන් අපේ සමාජයට යම් බලපෑමක් කරන්න.ඔබ කියන්නේ ඔබ කැමැතිම නළුවෙක් නිළියක් නෑ කියලාද?අද කාලේ නළුවන්ගෙන් උද්දික ප්‍රේමරත්නට මම කැමැතියි. හේතුව පිරිමි පෙනුමක් තිබීම. නිළියන් කීපදෙනකුත් යම්යම් අවස්ථාවල රංගනයට සාධාරණයක් කරන බව පෙනිලා තිබෙනවා. නමුත් නම් ගම් මතක නෑ.ඒ අලුත් අයනේ?පරණ අය සියලු දෙනාටම මමකැමතියි. ඔවුන් සියල්ලෝම ඉතා දක්ෂයි.පොත පත ගැන ඔබේ උනන්දුව?මම නව කතාවලට ඒතරම් බැඳිලා නෑ. වෙලා මදි වීම එක හේතුවක් අනෙක ඒ කතාවලින් අපේ ඔළු වෙනස් කරනවා. මොකද ඒ බහුතරයක් කතාවලත් තිබෙන්නේ ටෙලි නාට්‍යවල වගේම කොහෙන් හරි රිංගවූ ප්‍රේම කතාවක්. ඒවා කියවනවාට වඩා දේශපාලන පොතපතක් හෝ යම් චරිත කතාවක් කියවීමෙන් මට පුළුවන් මගේ ජීවිතයට ආදර්ශයක් ගන්න.ඒ අතිරින් වඩාත් සිත්ගත් චරිත කතා ආදිය තිබෙනවාද?අපි කවුරුත් සම්පූර්ණ සුදු හෝ කළු චරිත නෙවෙයිනේ‍. එ නිසා ඒ කතවලත් ගත යුතු දේ ඇරෙන්න ඔක්කෝම දේවලි ගන්න ඕන නෑ.අද කාලේ කලාකරුවන් දේශපාලනයට බොහොම ළැදියි. දේශපාලනඥයනුත් එහෙමයි?තමන්ට හැකියාව තිබෙනවා නම් ඔය කොයි දේ කළත් තහනමක් නෑ, නමුත් අපි තේරුම් ගත යුතුයි, ආශාව තිබුණාටම අපට දෙවල් කරන්න බෑ කියලා. අනෙක අද මේ රටේ දේශපාලනයේත් යම් යම් වෙනස්කම් වෙලා තිබෙනවා. පක්ෂ සියල්ලම වගේ නළු නිළියන් විතරක් නෙවෙයි, වෛද්‍යවරුන්, ක්‍රීඩකයන් වගේ වෙනත් වෘත්තිකයන් ජනප්‍රියත්වය සලකා තමන්ගේ පක්ෂය දිනවගන්න යොදා ගන්නවා. මේ මැතිවරණ ක්‍රමය සමඟ මේ දේවල් වෙනස් කරන්න අපහසුයි. ඒත් ජනප්‍රියත්වය නිසාම ජය ගන්න අය ඉන් පසු කොතරම් පවතිනවාද කියා තීරණය කළ යුතුයි.සමහරු දේශපාලන වේදිකාවේ ගී ගැයීම?එහෙම හරි ජනතාවගේ ආකර්ශනය ලබා ගන්න පුළුවන් නම් කමක් නෑ.ඔබ කලාකරුවෙක්ද?ඒකට කොහෙත්ම ඉඩක් නෑ. මම රසිකයෙක් විතරයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082417</link>
    <topic>මම ටෙලිනාට්‍ය බලන්නේ නැහැ</topic>
    <author>තුෂාරි නේරංජා වික්‍රමසිංහ ඡායාරූපය - දුෂ්මන්ත මායාදුන්න</author>
    <content>මම ටෙලිනාට්‍ය බලන්නේ නැහැඅශේන් මංජුලබාල මහලු කා අතරත් ඔහු පිළිබඳ මතකය අලුත් වෙනවා විනා පරණ වීමක් නම් නොවේ. හැමදාමත් හැම පරම්පරාවකම නෙත ගැටෙන සහ ගැටුණු ටෙලිනාට්‍යයක් තමයි ‘අඹ යාළුවෝ'. ‘අඹ යාළුවෝ’ හි නිමල් එනිසාම අපිට අමුත්තෙක්, ආගන්තුකයෙක් නෙවෙයි. සැබෑ දිවියේ අශේන් මංජුල වන ඔහු දශක තුනකට ආසන්න කාලයක් ක්ෂේත්‍රයේ රැඳී සිටිමින් තමන්ටම ආවේණික වූ රංග ප්‍රතිභාවක් ගොඩනඟා ගන්නට සමත්ව සිටී. සැමදාමත් ක්ෂේත්‍රයේ උඩුගම් බලා පිහිනන්නට කටයුතු කරන අතළොස්සක් වූ කලාකරුවන් අතර අශේන්ට ද හිමි වන්නේ ප්‍රධාන තැනකි. කලකට පසුව ඔහු සමඟ යෙදුණු මේ කතාබහ ද වෙන්වන්නේ ඔහුගේ නිර්මාණ දිවිය වෙනුවෙනි.* අශේන්, මේ දවස්වල ඔබේ නවතම තොරතුරු මොනවාද?නිතරම ටෙලිනාට්‍යවල දකින්නට නොමැති වුවත් මම රංගනයෙන් දායක වූ ටෙලිනාට්‍ය පහක් පමණ විකාශය වෙන්නට තිබෙනවා.* ඔබ වැඩිපුරම අද නිර්මාණය වෙන ටෙලිනාට්‍යවල දක්නට නැත්තේ ඇයි?අද වැඩිවශයෙන්ම රූපවාහිනී නාළිකාවල විකාශය වෙන්නේ දීර්ඝ ටෙලිනාට්‍ය. මම සාමාන්‍යයෙන් දීර්ඝ ටෙලිනාට්‍යවල රඟපාන්නේ නැහැ.* ‘අඹ යාළුවෝ’ ටෙලිනාට්‍යය ඔබේ ළමා වියේ ඔබ රඟ පෑ අතිශය ජනප්‍රිය ටෙලිනාට්‍යයක්. අද ඒ ගැන මොකද හිතෙන්නේ?මේ ගැන මගෙන් හැමෝම අහනවා. විවිධ වයස් මට්ටමෙන් විවිධ තරාතිරම්වල අය තවමත් ඒ ටෙලිනාට්‍යයට කැමැතියි.* ඔබ මේ වන විට තරුණ තරුණියන් වෙනුවෙන් කලාව පිළිබඳ සුවිශේෂී වැඩ කොටසක් කරනවා නේද?රංගනය හදාරන්න කැමැති තරුණ දුවා දරුවන් වෙනුවෙන් පාඨමාලාවක් මම පවත්වනවා. වේදිකාව, සිනමාව, රූපවාහිනී, ගුවන්විදුලි හඬකැවීම් යන සියලු දේ පිළිබඳ මෙතැන දී ප්‍රවීණ කලාකරුවන්, දේශකයින් මේ දරුවන්ට උගන්වනවා. ‍මම මේ ක්ෂේත්‍රයට ආවේ මේ හැම දේම පිළිබඳ දැනගෙන. ඒ දේවල් හදාරලා. එනිසා කලාව ගැන දැනුවත් පරපුරක් බිහිකිරීමේ අරමුණ ඇතිවයි මේ කර්තව්‍ය කරගෙන යන්නේ.* කලා ක්ෂේත්‍රයේ දශක තුනකට ආසන්න කාලයක් මේ වන විට ඔබ සතුයි. මේ වන විට ක්ෂේත්‍රයේ ඔබ දිගු ගමනක් ඇවිත්...මගේ කලා ජීවිතය දශක තුනකට ආසන්න වුවත් එහි වේගවත් ගමනක් මා ගියේ නැහැ. ක්ෂේත්‍රයට සම්බන්ධ වූ කුඩා කාලේ ඉඳලම කලාවට අදාළ දේශීය විදේශීය පොතපත, සිනමා නිර්මාණ මම කියෙව්වා. නැරඹුවා. මේ අවුරුදු 26 පුරාවටම රංගන ජීවිතේ බොහෝ අත්දැකීම් මා සතුයි.* ඔබේ කලා ලොවේ ගුරුවරයා එසේ නොමැති නම් වීරයා කවුරුන්ද?මහගමසේකර තමයි මගේ කලා ලොවේ වීරයා. පුංචි කාලෙ ඉඳලම ඇළට දොළට ගහකොළවලට ප්‍රියකරන කෙනෙක් මම. මහගම සේකරයන් තුළත් ඒ බව මම දැක්කා. ඒ ඔහුගේ පොතපත හරහා, නිර්මාණ හරහා. ඔහු බොහොම පරිස්සමින් තමයි කලාව ඇසුරු කළේ. එනිසාම ඔහු සදා කල් වැජඹෙන කලාකරුවෙක්. හරි දේවල් අධ්‍යයනය කරමින් නිර්මාණකරණයේ යෙදීම අවශ්‍යයි.* වර්තමාන ටෙලිනාට්‍ය කලාව ගැන ඔබේ හැඟීම කුමක්ද?අද නිර්මාණය වෙන ටෙලිනාට්‍ය මම නරඹන්නෙම නැති තරම්. උදේ ඉඳන් රෑ වෙනතුරුම එකම අච්චුවේ ටෙලිනාට්‍ය තමයි පෙන්වන්නේ. මට හිතෙනවා ලංකාව වගේ රටකට දීර්ඝ ටෙලිනාට්‍ය අහිතකරයි කියලා. ඒවා තුළ නිර්මාණශීලී පැත්ත නැහැ. ‘කඩුල්ල’, ‘ඇල්ල ළඟ වලව්ව’, ‘ගිරය’ වගේ නිර්මාණ බලන්න. අදටත් ඒ ටෙලිනාට්‍යවල තිබෙන නිර්මාණශීලිත්වය අඩුවෙලා නැහැ. යළි යළිත් බලන්න හිතෙනවා. අද එවැනි නිර්මාණ බිහි නොවීම කනගාටුවක්.* ඔබ ටීවී, ගුවන්විදුලි චැනල්වලට සම්මුඛ සාකච්ඡා නොදෙන බව පැවසුවා. ඒ ඇයි?මම සම්මුඛ සාකච්ඡා දෙන්නෙ නැති බව ඇත්ත. එයට හේතුවක් තිබෙනවා. අද කලාකරුවන් කාපු බීපු හැටි, නටපු හැටි මේ වගේ සමාජයටත් අපිටත් වැඩක් නොමැති දේවල් තමයි මේ චැනල්වල යන වැඩසටහන්වලින් හොයන්නේ. ඉතින් මම කාපු බීපු හැටි නැගිටපු හැටි කියන්න මට අවශ්‍ය නැහැ. මීට වඩා දේවල් මාධ්‍ය ඔස්සේ කරන්න ඔවුන්ට අවස්ථාව තිබෙනවා. ලෝකෙ තිබෙන හොඳ චිත්‍රපට, ශාස්ත්‍රීය දේවල්, පොතපත ගැන රසවින්දනය ගැන මේ වගේ දේවල් විමසනවා වෙනුවට වල්පල් විමසනවාට මම අකැමැතියි. විහිළු තහළු කරගන්න දේවල් ඇත්තටම මට වැඩක් නැහැ. තෝරාබේරා ගෙන තමයි මම සම්මුඛ සාකච්ඡා දෙන්නේ. මම හිතන්නේ එය අද දවසේ කලාකරුවෙකුගේ වගකීමක් කියලයි.* ඔබ සිනමාවට සම්බන්ධ වුණේ නැත්ද?සිනමාව පැත්තෙන් චිත්‍රපට කිහිපයකටම දායක වුණා. ඒ තුළ රැ‍ඳෙන්න මම විශාල වශයෙන් බලාපොරොත්තු වුණේ නැහැ. මම ලෝකෙ නිර්මාණය වන චිත්‍රපට නිරන්තරයෙන්ම නරඹනවා. රසවිඳිනවා. හිතට දැනෙන චරිතයක් ලැබුණොත් දායක වීමේ ආශාවක් තිබෙනවා.* කලාවෙන් පමණක් අද කලාකරුවකුට යැපෙන්න පුළුවන්ද?මම සරල ජීවිතයක් ගතකරන්නේ. සාමාන්‍ය මට්ටමේ ජීවිතයක් ගෙවන නිසා කලාව කිරීමෙන් ලැබෙන මුදල ප්‍රමාණවත්.* කලාකරුවන්ට විශේෂයෙන්ම නළු නිළියන්ට කටකතා ඉතා ඉක්මනින් නිර්මාණය වෙනවා නේද?කාලෙන් කාලෙට එක එක දේවල් හැදෙනවා. මට නම් ඒ වගේ දේවල් නිර්මාණය වෙලා නැහැ. හරි දේ නොදැන ඒ දේවල් කතා නොකළ යුතුයි. ආත්මගරුත්වය කියන දේ හැමදෙනාටම තිබිය යුතුයි. මොකද ජනතාව අතර ඉන්න අයට එහෙම කරන්න හොඳ නැහැ.* නව පරපුර ගැන ඔබට මොකද හිතෙන්නේ?අලුත් පරම්පරාව දක්ෂයි. අලුතින් යමක් කරන්න කැමැති බොහෝ පිරිසක් ඉන්නවා. ඒ අයට හොඳ දේ නිවැරැදිව ලබා දිය යුතුයි. එසේ ලබා නොදී ඒ අය ගැන විවේචනය කිරීම නරකයි. එයයි නිර්මාණකරුවන්ගේ වගකීම වෙන්නේ. ඒ අයට අවස්ථාව ලබාදීම, ම‍ඟපෙන්වීම වැඩිහිටි පරම්පරාවේ වගකීමක්.* ඔබේ මිතුරු රසික නිතර හමුවෙනවා ඇති?ඔව්. රසික කුවේට්වල ඉන්නේ. එදා අපි අතර ඇතිවුණු මිතු දම අදටත් එහෙමමයි. තවමත් එදා සිටි මිතුරු පිරිස තමයි මගේ හොඳම යහළුවන් විදිහට අදත් මා සමඟ ඉන්නේ.* වසර 25කට පස්සේ ඔබත් රසිකත් එකතු වෙලා අලුත්ම දෙයක් කරන්න යනවා නේද?ඔව්. අපි දෙන්නා එකතු වෙලා ටෙලිනාට්‍යයක් නිර්මාණය කිරීමේ බලාපොරොත්තුව තිබෙනවා. එය ආදර කතාවක්. තුන්කොන් ආදරයක් ගැන කියවෙන කතාවක්. මෙතන සුවිශේෂත්වයක් තිබෙනවා. ඒ තමයි එඩ්වඩ් ජයකොඩි මහතා‍ත් මෙහි තේමා ගී ගායනයෙන් අප සමඟ එකතුවීම. වසර 25කට පසුව අපි තුන්දෙනාම මේ ඔස්සේ එකට එකතු වී නිර්මාණ කාර්යයක නියැළෙනවා.තුෂාරි නේරංජා වික්‍රමසිංහ ඡායාරූපය - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082418</link>
    <topic>‘පාරා වළලු’ ටෙලි නාට්‍යයේ සුමනපාල මුදලාලි</topic>
    <author/>
    <content>‘පාරා වළලු’ ටෙලි නාට්‍යයේ සුමනපාල මුදලාලිලක්ෂ්මන් කුමාරතුංගමේ දිනවල ස්වර්ණවාහිනියෙන් විකාශය වන ‘පාරා වළලු’ ටෙලි නාට්‍යයේ සුමනපාල මුදලාලි ලෙස රඟපාන්නේ ටෙලි නාට්‍ය නළු ලක්ෂ්මන් කුමාරතුංග ය.ඔහු ටෙලි නාට්‍ය රංගනයට ප්‍රවිෂ්ට වූයේ ආචාර්ය තිස්ස අබේසේකරගේ ‘තුන්කල් සිහිනය’ ටෙලි නාට්‍යයෙනි.තිස්සගේම දොළොස් මහේ ගංගාව, පිටගංකාරයෝ මෙන්ම එකගෙයි අවුරුද්ද, අවිඳු අඳුර, මන්දාරම් එළි, අපූරු චරිත යන ටෙලි වෘත්තාන්තවලට ඔහු ඉන්පසු විවිධ චරිත රඟපෑවේය. රූපවාහිනියෙන් ඉදිරිපත් කෙරුණු මහාචාර්ය එදිරිවීර සරච්චන්ද්‍රයන්ගේ ‘වෙල්ල වැහුම්’ වේදිකා නාට්‍යයේ ද ඔහු රඟපෑවේය.ලක්ෂ්මන් දයා විමලවීරගේ ‘ඡායා’ චිත්‍රප‍ටයෙන් සිනමා රංගනයට අවතීර්ණ වූ අතර දයාගේම ‘රජ දරුවෝ’ චිත්‍රපටයේ ද රඟපෑවේය.ලක්ෂ්මන් සිරස හා ස්වර්ණවාහිනියේ හඬ කැවීම් ශිල්පියකු ලෙස ද කටයුතු කරයි.ඡායාරූප ශිල්පයේ ද කුසලතා ප්‍රකට කරන ලක්ෂ්මන් ‘ලාලිත රූ’ නමින් ඡායාරූප ශාලාවක් ද පවත්වාගෙන යයි. ඔහු වෘත්තිය වශයෙන් පී. ජී. මාටින් සමූහ ආයතනයේ රැකියාව කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082419</link>
    <topic>අපිට දැන් ඉතිරිව තිබෙන්නේ අපේම ප්‍රසංග විතරයි</topic>
    <author>ජෝජ් රොබ්සන් ද සිල්වා</author>
    <content>අපිට දැන් ඉතිරිව තිබෙන්නේ අපේම ප්‍රසංග විතරයිනිර්මලා රණතුංගමේ උයන් තෙරේ මේ තුරු සෙවණේ ඔබේ කතා මට තවම ඇසේ මේ නදී තෙරේ මේ අඩි පාරේ ඔබේ සිනා මට තවම පෙනේ...! (පද - කුලරත්න ආරියවංශ)ගුවන් තලය සිසාරා එන ඒ ගී රාවයට පෙම් බැඳි ශ්‍රාවක සිත් සනසමින් දශක තුනහමාරක් පමණ කාලය ගෙවූ සිය සෞන්දර්ය චාරිකාවේදී ප්‍රථම ඒක පුද්ගල ගීත ප්‍රසංගය පැවැත්වීමට විශාරද නිර්මලා රණතුංග ගායන ශිල්පිනිය මේ දිනවල සූදානම් වෙමින් සිටින්නීය.ලබන සැප්. 5 වැනිදා සවස 6.30 ට කොළඹ ආනන්ද විද්‍යාලීය කුලරත්න ශාලාවේදී සජීවීව නිර්මලා ගයන ඇයගේ ගීත රස විඳින්න ඔබට විවෘත ආරාධනාවක් ද කරමින් ඈ “රසඳුන” සමඟ කළ කතාබහ අපි මෙසේ අකුරු කරමු.“මේ ඉටු වෙන්නේ මගේ ජීවිතයේ බලාපොරොත්තු වූ ලොකුම ආශාවක්. කාලෙක ඉඳලම මගේ ඒක පුද්ගල ගීත ප්‍රසංගයක් කරන්න ඕනෑ කියන ආශාව හිතේ තිබුණා.මගේ ගීත ශ්‍රාවකයන් නිතරම මගෙන් විමසන කාරණයක් තමයි ගීත ප්‍රසංගයක් කරන්නේ කවදාද කියන එක. ඉතින් ඔන්න ලබන සැප්තැම්බර් පස්වැනිදා තමයි ඒ දිනය යෙදිලා තියෙන්නේ.මටත් මගේ ගීත වලටත් ආදරය කරන හැමෝටම එදාට මගේ ‘මේ උයන් තෙරේ’ ගීත ප්‍රසංගය රස විඳින්න එන්න කියලා මං ආරාධනා කරනවා. මං මේ ක්ෂේත්‍රයට ඇවිල්ලා දැන් අවුරුදු 35 ක් විතර වෙනවා. මේ තමයි මා පවත්වන ප්‍රථම ඒක පුද්ගල ගීත ප්‍රසංගය. මෙය මගේ ගීත ශ්‍රාවකයින් වෙනුවෙන් ඉතා රසවත් ප්‍රසංගයක් ලෙස පවත්වන්න මං උනන්දු වෙනවා.”. “මේ උයන් තෙරේ” රසවත් ප්‍රසංගයක් ලෙස ඉදිරිපත් කරන්න ඔබට දායක වන්නෝ කවුරුන් ද?මෙහිදී මට යුග ගී ගායනයෙන් ආචාර්ය වික්ටර් රත්නායක, එඩ්වඩ් ජයකොඩි, බණ්ඩාර අතාවුද, ලක්ෂ්මන් විජේසේකර සහ මගේ දුව සෙව්වන්දිත් - සංගීතය මෙහෙයවීමෙන් මගේ මල්ලීත් මනෝජ් පීරිස් සහ කැළුම් ශ්‍රීමාල් නිවේදන කටයුතුවලින් ද දායක වෙනවා.. ඔබ මෙම ප්‍රසංගයේ දී ගයන ගීත මොනවා ද?මා ගයා ජනප්‍රිය වූ ගීත අතරින් තෝරා ගත් ගීත 22 ක් මම මේ ප්‍රසංගයේ දී ගයනවා. ඒ අතර විශේෂයෙන්ම ‘මේ උයන් තෙරේ’ - ‘මේ කෲර ලෝකයෙන් මිදී’ - ‘මධු බඳුන් දෙතොල්’ - ‘මේ සීමා මාලකේ’ - ‘සඳ ද වසා හිරු ද වසා’ - ‘අඹ ගස් යට මල් වැටිලා’ - ‘සිනා මල් ගොඩක්’ - ‘මා වෙනුවෙන් එක කඳුළක්’ - ‘මහා මෙරක් ලෙස ඔබ ගැන සිතුවෙමි’ ගීත මෙන්ම මගේ හිත ගත්ත අලුත්ම යුග ගීයකුත් තිබෙනවා. බණ්ඩාර අතාවුද සමඟ ගැයූ ‘සුපෙම් සුවයක් පතා’ නම් මේ ගීතයේ පද රචනය කළේ දයානන්ද සෙනරත්. තනුව නිර්මාණ කළේ එච්. එම්. ජයවර්ධන.. ඔබේ පරපුරේ අලුත් ගීත දැන් අපට ශ්‍රවණය කරන්න ලැබෙන්නෙම නැති තරම්. ඊට හේතුව කුමක් ද?“අපේ අලුත් ගී නිර්මාණ කොතෙක් තිබුණත් ඒවා විද්‍යුත් මාධ්‍ය මඟින් ප්‍රචාරය නොකිරීම තමයි ඒකට හේතුව. ඉස්සර අපේ ගීත ශ්‍රාවකයින් අතරට ගෙන ගියේ ගුවන් විදුලිය යි. ජාතික ගුවන් විදුලිය එම කටයුත්ත හරියාකාරව ප්‍රමිතියක් ඇතුව කරගෙන ගියා. ඉන්පසු කාලෙක කැසට් සහ සංයුක්ත තැටි මාර්ගයෙනුත් අපිට අපේ ගීත ශ්‍රාවකයින්ට ලබා දෙන්න පුළුවන්කම තිබුණත් දැන් ඒ හැම මාර්ගයක්ම වැහිලා. එදා තිබුණේ එක ගුවන් විදුලි නාළිකාවයි. ඒත් අද ගුවන් විදුලි නාළිකා ගණනාවක් තිබුණත් අපේ ගීත ශ්‍රාවකයින්ට දීමේදී එය හරියාකාරව සිදු කෙරෙන්නේ නැහැ. ගීත ප්‍රචාරය කරගන්න ඇතැම් නාළිකාවන්ට මුදල් ගෙවන්න සිදුවෙලා. එම නිසා අපේ ගීත දැන් අපේ ශ්‍රාවකයින්ට ලබා දෙන්න අපට තිබෙන හොඳම මාර්ගය ඒක පුද්ගල ගීත ප්‍රසංග කියලයි මට හිතෙන්නේ.. එසේ නම් “මේ උයන් තෙරේ” ඒක පුද්ගල ගීත ප්‍රසංගය දිගටම පවත්වා ගෙන යාමට ඔබ අපේක්ෂා කරනවා ද?“ඇත්තෙන්ම මම විශ්වාස කරනවා, අපි වැනි ගායක ගායිකාවන්ට අද අපේ ගීත ශ්‍රාවකයින් අතරට ගෙනියන්න පහසු වෙන කිසිම මඟක් නැති හින්දා අපේ ඒක පුද්ගල ගීත ප්‍රසංග මඟින් තමයි එය කරගන්න සිදුවී තියෙන්නේ කියන දේ. ඒ අනුව මගේ මේ ගීත ප්‍රසංගයට මගේ ගීත රසික රසිකාවියන් ගෙන් ලැබෙන ප්‍රතිචාර මට ධෛර්යක් හා රුකුලක් වේවි දිගටම ‘මේ උයන් තෙරේ’ ප්‍රසංගය පවත්වාගෙන යාමට. මොකද අපි ගයන ගීත රස විඳින්න කැමැති ගීත ශ්‍රාවකයින් වෙනුවෙන් එවැනි විශේෂ කැපවීමක් කරන්න අපට දැන් සිදු වී තිබෙන නිසා. ඒ එක්කම මම කැමැතියි අපේ රූපවාහිනී සහ ගුවන් විදුලි නාළිකා වලට ගීත ක්ෂේත්‍රයේ ප්‍රගතියට හේතු වන ක්‍රියා මාර්ගයක් යෝජනා කරන්නත්.”. ඔබේ එම යෝජනාව කුමක් ද?“මා මේ ක්ෂේත්‍රයේ රැඳී ඉන්නේ ඉතා නිහඬවයි. එදා මෙදා තුර නිරතුරුවම මා ගීත ගායනයේ මෙන්ම සංගීත පන්ති පවත්වමින් ද, ගායන තරගාදිය විනිශ්චය කරමින් ද මට හැකි උපරීමයෙන් මේ ක්ෂේත්‍රයට මගේ මෙහෙවරය ඉටු කරනවා. මම මේ යෝජනාව කරන්නේ අපේ මේ ක්ෂේත්‍රයේ ජ්‍යෙෂ්ඨ ගායක ගායිකාවන් වෙනුවෙනුයි. අද සමහර ජ්‍යෙෂ්ඨයින්ගේ හොඳ ගී අහන්න ලැබෙන්නේ නැති තරම්නේ. එයින් වෙන්නේ මේ ක්ෂේත්‍රයේ වර්තමාන මෙන්ම අනාගත පරම්පරාවල රසඥතාව පිරිහීමයි.ඔවුන්ට අපේ පෙර ප්‍රවීණයින්ගේ ගීත අහන්න, දකින්න, රස විඳින්න ලබා දෙනවා නම් එය ඔවුන්ගේ රසඥතාව වැඩි වර්ධනය කරවීමට හේතු වෙයි. එම නිසා මම අපේ සියලුම රූපවාහිනී සහ ගුවන් විදුලි නාළිකාවකටම යෝජනා කරන්න කැමැතියි - ‘ප්‍රවීණයින්ගේ හොඳ ගී නිර්මාණ නිතර ප්‍රචාරය කරන්න’ කියලා. නව පරපුරට ආදර්ශයක් වෙන්න එම ගී නිර්මාණ ප්‍රචාරය කරනවා නම් එය ජාතික වශයෙන් ඉටුකරන යුතුකමක් ද වෙයි.”. වසර 35 ක පමණ කාලයක් සංගීත ක්ෂේත්‍රයේ රැඳී සිටියත් චිත්‍රපට සහ රූපවාහිනී මාධ්‍ය ක්ෂේත්‍රයන්ට ඔබ දායක වී ඇත්තේ ඉතාම අඩුවෙන් නේද?මම කිසි දෙයක් පස්සේ එළවා ගෙන යන ගායිකාවක් නෙමේ. මට අවස්ථාවක් ලැබුණොත් මම මා දායක වන නිර්මාණය පවතින නිර්මාණයක් කරගන්න සාධාරණයක් ඉටු කරනවා. මට චිත්‍රපට තුන හතරක සහ ටෙලි නාට්‍ය කිහිපයක ගී ගයන්න ලැබුණා. ඒ අතරින් ‘ගුරු ගෙදර’ චිත්‍රපටයේ ‘මගෙ මන්ද්‍රි නම්’ (අමරසිරි පීරිස් සමඟ) ගීතයට ‍හොඳම ගායිකාව ලෙස ‘ස්වර්ණසංඛ’ සම්මානයත් මට ලැබුණා. ඒ චිත්‍රපටයේ වරින්වර මගේ තනි ගීතයත් වාදනය වෙනවා. මම ඉගෙන ගත්තා.ඒ ඉගෙන ගත්ත දෙයින් ප්‍රයෝජන ගත්තා. එයින් මම මේ ක්ෂේත්‍රය පිළිබඳ උනන්දුව දක්වන අනිත් අයටත් බෙදා දෙනවා. අදටත් මම මගේ නිවෙසේ සංගීත පන්ති පවත්වනවා. මං හිතනවා මගේ හැකියාවෙන් මම ලොකු සේවයක් කරනවා. හැබැයි කවදාවත් කිසිම දෙයක් පස්සේ හඹාගෙන හොයා ගෙන යාමේ පුරුද්දක් මට නැති නිසා ලොකු ප්‍රසිද්ධියක් හා වැඩි අවස්ථා මට නොලැබී යන්න ඇති කියා මට හිතෙනවා.. ඔබේ සහෝදරයා වන මනෝජ් පීරිස්ගෙන් සංගීත ක්ෂේත්‍රයට වෙන මෙහෙවර පිළිබඳ ඔබට හැ‍ඟෙන්නේ කෙසේ ද?මනෝජ් මල්ලිගෙන් ලොකු සේවයක් අපේ සංගීත ක්ෂේත්‍රයට සිදු වෙනවා. එයා ගොඩාක් අවිවේකී ජීවිතයක් ගත කරන්නේ දැන් කාලයක ඉඳලම. එයාගේ වාදක මණ්ඩලය නිතරම කාර්යබහුලයි. ප්‍රසංග වැඩි ගණනක් සංගීතවත් කරන්නේ මල්ලිගේ මෙහෙයවීම යටතේ. අවිවේකය නිසාම මල්ලි තනු නිර්මාණ කටයුත්තට යොමු වෙනවා අඩු වුණාට එයා සංගීත ක්ෂේත්‍රයට ප්‍රසංග සහ වැඩ සටහන් සංගීතවත් කරමින් කරන සේවය නම් කියා නිම කරන්න බැරි තරම්.මගේ ‘මේ උයන් තෙරේ’ ප්‍රසංගය සංගීතවත් කිරීමේ කටයුත්ත මං මල්ලිටම පැවරුවේ ඔහු මගේ සහෝදරයා වීම නිසා පමණක්ම නෙමේ, මල්ලිට රසවත්ව ප්‍රසංග සංගීතවත් කිරීමට ඇති නිපුණතාව හා පළපුරුද්ද නිසයි. අපේ ‘මේ උයන් තෙරේ’ ගීත ප්‍රසංගය ගීතලෝලී ශ්‍රාවකයින්ට සොඳුරු ගී උයන් තෙරක්ම වේවි කියා මට හිතෙනවා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082420</link>
    <topic>ගාමිණි - මාලිනි රසික හවුලෙන් සමාජ සද්කාර ඉටු කරනවා</topic>
    <author>ගාමිණී සුසන්ත</author>
    <content>ගාමිණි - මාලිනි රසික හවුලෙන් සමාජ සද්කාර ඉටු කරනවාඅශෝක සෙනරත්මුදලිඅශෝක සෙනරත් මුදලිගේ මීට වසර ගණනාවකට පෙර නිර්මාණය කළ “සිනෙ තරු තොරතුරු” වෙනස් ම ආකෘතියක් යටතේ නිර්මාණය වූ රූපවාහිනී වැඩසටහනක් වූ අතර බොහෝ රසික ප්‍රසාදයට ලක් විය. එම වැඩසටහනට සහභාගි වූයේ බො‍හෝ රටේ දැවැන්ත කලාකරුවන්ය. පළමු වැඩසටහනට සහභාගී වූයේ සිනමා සක්විති ගාමිණි ෆොන්සේකා සහ නිළි රැජින මාලිනී ෆොන්සේකාය.එම වැඩසටහන මෙහෙය වූයේ මහාචාර්ය සුනිල් ආරියරත්නයන්ය. එම රූපවාහිනී වැඩසටහන DVD පටයක් ලෙසත් පොතක් ලෙසත් අවස්ථා දෙකකදී එළිදැක්විණි. එය පොතක් ලෙස එළිදැක්වූයේ මාලිනී ෆොන්සේකා මහත්මියගේ උපන්දිනය යෙදුණු පසුගිය අප්‍රේල් 30 වැනිදාය.ඒ වෙනුවෙන් සුදර්ශියේ ගාමිණි ෆොන්සේකා අනුස්මරණ ශාල‍ාවේ පැවැති උත්සවයට මාලිනී ෆොන්සේකා මහත්මිය මෙන්ම ජනප්‍රිය නළු නිළියෝ කලාකරුවෝ රැසක් ම සහභාගී වූහ. එදින පැවති උත්සවයේදී අශෝක සෙනරත්මුදලි පැවසුවේ ගාමිණී - මාලිනී රසික හවුලක් ගොඩනැගීමට තමා අදහස් කරන බවය. මේ ඒ පිළිබඳ ඔහු “රසඳුන” වෙත පළකළ අදහස්ය.“සිනමා සක්විති ගාමිණී ෆොන්සේකා සහ නිළි රැජින මාලිනී ෆොන්සේකා අපේ රටේ පිනට පහළ වුණු කලාකරුවන් දෙදෙනෙක්. ඔවුන් දෙදෙනාගෙන් සිනමාවට සිදුවූ මෙහෙය අතිවිශාලයි. ගාමිණී මහත්මය අද අප අතර නැතත් ඔහුගේත් මාලිනී ‍මහත්මියගේත් අගය ඉදිරි පරම්පරාවටත් පෙන්වා දීමේ අදහසින් තමයි ගාමිණී - මාලිනී රසික හවුල පිහිටුවන්න මම තීරණය කළේ.අද මෙවැනි රසික හවුල් වලින් මෙන්ම විවිධ සංගම්වලින් ද එහි සාමාජික සාමාජිකාවන්ගෙන් මුදල් අය කරනවා. “ගාමිණී - මාලිනී රසික හවුල” ට බැ‍ඳෙන අයගෙන් එවැනි මුදල් අය කරන්නේ නෑ. මෙම රසික හවුලෙන් කලාකරුවන්ට උදව් උපකාර කිරීමයි අපගේ අරමුණ.එහි මූලික පියවර විදියට ලබන සැප්තැම්බර් මාසයේ යෙදෙන ගාමිණී ෆොන්සේකා මහතාගේ 10 වැනි ගුණානුස්මරණය නිමිත්තෙන් මාලිනී ෆොන්සේකා මහත්මියගේ ප්‍රධානත්වයෙන් විශේෂ සමාජ සද්කාර්යක් කිරීමට බලාපොරොත්තු වෙනවා. කෙසේ හෝ මෙම රසික හවුලේ මහා සභා රැස්වීමක් ළඟදීම පැවැත්වීමට අපි බලාපොරොත්තු වෙනවා.ගාමිණී - මාලිනී රසික හවුලේ සාමාජික සාමාජිකාවන්ටත් අපේ රටේ නිර්මාණය කෙරෙන චිත්‍රපටවලට රංගනයෙන් දායකවීමේ අවස්ථාව ලබා දෙන්නත් අපි බලාපොරොත්තු වෙනවා. ලංකාවේ ඕනෑම ප්‍රදේශයක සිටින ඕනෑම වයස් මට්ටමක කෙනෙකුට ගාමිණී - මාලිනී රසික හවුලට බැඳිය හැකිය. ඒ සඳහා කළ යුතු වන්නේ නො 63, මාදිවෙල පාර, උඩහමුල්ල නුගේගොඩ යන ලිපිනයට අයදුම් කිරීමයි.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082421</link>
    <topic>‘තාරකාවෝ මනරම්ය’ සිනමා විද්‍යාර්ථීන්ට අත්පොතක්</topic>
    <author>තුෂාරි නේරංජා වික්‍රමසිංහ</author>
    <content>‘තාරකාවෝ මනරම්ය’ සිනමා විද්‍යාර්ථීන්ට අත්පොතක්ධම්මිකා අක්මීමනදශක තුනකට ආසන්න කාලයක සිට සිනමා ලේඛිකාවක්, සාහිත්‍ය ලේඛිකාවක්, මාධ්‍යවේදිනියක් එමතු නොව චිත්‍ර ශිල්පිනියක ලෙස ද ප්‍රකට ධම්මිකා අක්මීමන ගේ කුලුඳුල් සිනමා ග්‍රන්ථ රචනය ‘තාරකාවෝ මනරම්ය’ කෘතිය සිනමා නිළි රැජන මාලනී ෆොන්සේකා ගේ ප්‍රධානත්වයෙන් මේ මස 28 වැනිදා ටාජ් සමුද්‍රා හෝටලයේ ක්‍රිස්ටල් ශාලාවේ දී සවස 4.00 ට දොරට වැඩුමට නියමිතය. ‘තාරකාවෝ මනරම්ය’ කෘතිය පිළිබඳ ධම්මිකා අක්මීමන සමඟ යෙදෙන මෙම පිළිසඳර පෙළ ගැසෙනුයේ ද ඒ නිමිත්තෙනි.‘තාරකාවෝ මනරම්ය’ කෘතිය ගැන මුලින්ම කතාබහ කරමු?අපේ රටේ හැට, හැත්තෑව අසූව අනූව දශක යුගවලදී කලා නිර්මාණවල ස්වර්ණමය යුග සනිටුහන් වුණා. මෙකී දශකවල ගායනයෙන්, රංගනයෙන්, සිනමාවෙන්, ගේය පද රචනයෙන් සිනමා කලාවට සම්බන්ධ වූ ප්‍රවීණ කලා ශිල්පීන්ගේ තොරතුරු ගැන මේ කෘතියට අන්තර්ගත වෙනවා.එක් එක් යුගවලදී බිහිවුණු සමහර ප්‍රවීණ ශිල්පීන්ගේ නිර්මාණ කරුවන්ගේ ජීවිත විවරණය කෙරෙනවා. තවත් සමහර ශිල්පීන්ගේ රංගනයන් ගැන කතාබහට ලක් වෙනවා. මේ හැම නිර්මාණ ශිල්පියෙක් ගේම පොදුවේ ගත්තහම ඔවුන්ගේ අනන්‍යතා ගැනත් කතාබහට ලක් වෙනවා.ඒ වගේම මෙකී යුග සහ එම යුගවලට සුවිශේෂ වූ සිදුවීම් ද මේ ඔස්සේ කතාබහට ලක් කෙරෙනවා. මෙවැනි බොහෝ කරුණු කාරණා රැසක් මේ කලා ශිල්පීන් සම්බන්ධව මේ කෘතියෙන් එළි දැක්වෙනවා. විශේෂයෙන්ම එක් එක් යුගවලට සුවිශේෂ වූ කාරණා, එම යුගවල නිර්මාණ ශිල්පීන්, ඒ අය කලාව සමඟ ගනුදෙනු කළ ආකාරය සිනමාවේදී මුහුණ දුන් සිද්ධීන් අභියෝග මේ හැමදේම කතාබහට බඳුන් වෙනවා.මෙයට අන්තර්ගත වන්නේ ඔබ පුවත්පත් සඳහා ලියූ ලිපි ද?මම ‘මව්බිම’ පුවත්පතේ සිනමා අතිරේකයට ලංකාවේ ප්‍රවීණ සිනමා කලා ශිල්පීන් සමඟ කරන ලද සාකච්ඡා ඇසුරින් තෝරාගත් ලිපි එකතුවක් කිව්වොත් නිවැරැදියි. මෙයට තෝරා ගත් ලිපි සියල්ලටම පාදක වූ කලාකරුවන් අප අතර තවමත් ජීවත්වන අය, එවැනි කලාකරුවන් 40 දෙනකුගේ කතා මෙයට ඇතුළත් වෙනවා.ජෝ, ගාමිණි, විජය නැතිව සිනමා කෘතියක් එළිදැක්වීම පහසු කාර්යයක් නොවේ නේද?එය සියයට සියයක් නිවැරැදියි. ගාමිණි, ජෝ, විජය වැනි ප්‍රවීණ ශිල්පීන් ගැන මේ කෘතියට ඇතුළත් වන ප්‍රවීණයන් ගේ කතා තුළ ඔවුන් ලැබු අත්දැකීම් තුළ කතාබහට ලක් වෙනවා. එය මේ කෘතියේ විශේෂ ලක්ෂණයක්. ඒ වගේම මේ කෘතියේ අඩංගු හැම ලිපියකම වගේ මේ තුන්දෙනා ගැන බොහෝ දේ විස්තර වෙනවා.මේ කෘතියට පාදක වන කලා ශිල්පීන් ගැනත් කතාබහ කරමු?මාලිනී ෆොන්සේකා, අමරසිරි කලංසූරිය, ටෝනි රණසිංහ, පුණ්‍යා හීන්දෙනිය, අනුලා කරුණාතිලක, සනත් ගුණතිලක, ජයන්ත චන්ද්‍රසිරි, ඉනෝකා සත්‍යාංගනී, සමනලී ෆොන්සේකා වගේ ප්‍රවීණයන් ගැනත් නව පරපුරේ රංගන ශිල්පී ශිල්පිනියන් මෙම කෘතියෙන් කතාබහට ලක් වෙනවා.මෙම ලිපිවලට ලැබුණ ප්‍රතිචාර මොන වගේ ද?මෙම කෘතියට අඩංගු වන ලිපි සඳහා විශාල පාඨක ප්‍රතිචාරයක් තිබුණා. කෘතියට සම්බන්ධ වූ කලාකරුවන් ගෙන් ඉතාම ඉහළ ප්‍රතිචාරයක් උනන්දුවක් මේ කෘතියට පාදක වූ ලිපිවලට තිබුණා. ඒ අය මේ ලිපි කියවා ඉතාම සංවේදී වූ අවස්ථා එමට තිබුණා.මේ කෘතියෙන් සමාජයට මොන වගේ ප්‍රතිලාභයක් ලැබෙයි ද?මේ කෘතිය මම හිතන විදිහට සිනමාව පිළිබඳ හදාරණ විද්‍යාර්ථීන්ට අත්පොතක් වෙයි කියලා කියන්න පුළුවන්. සිනමා කලාව, එහි කාල වකවානු, සන්ධිස්ථාන, කලාකරුවන් එකල ලැබු අත්දැකීම් වගේ දේවල්වලින් මේ කෘතිය සන්නද්ධ වන නිසා එය සිනමාව පිළිබඳ දැනුම එකතු කරන්නන්ට බොහෝ තොරතුරු ලබා දෙන අත්වැලක් වේවි. ඒ වගේම පොදු පාඨකයාට තමා වෙනුවෙන් තමා නියෝජනය කරමින් රංගන ඉදිරිපත් කළ තමා ආදරය කළ කලාකරුවන් පිළිබඳ තොරතුරු දැනගන්නට හැකි අත්වැලක් බවට මේ පොත පත්වේවි කියා මම හිතනවා.මෙවැනි කෘතියක් එළිදක්වන්නට ඔබ අදහස් කළේ ඇයි?මම මීට වසර කීපයකට ඉහත අයිරාංගනී සේරසිංහ මහත්මිය වැනි ප්‍රවීණ කලාකාරියන් කලාකරුවන් පිළිබඳ විවිධ ආකාරයේ සම්මුඛ සාකච්ඡා කර තිබෙනවා. මම එතුමිය සමඟ මෑතක දී කතා කරත්දී මට හිතුණා එතුමියගේ තිබෙන ළෙන්ගතු බව, කැප කිරීම, රංගනයේ සුවිශේෂතා හැමදේම එක්ක ඇය තුළ තිබෙන නිහතමානී ගුණය, සරල බව, චාම් බව, කලාව වෙනුවෙන් කර ඇති සේවය, කැප කිරීම හුදු ලියවිල්ලකින් ඔබ්බට ගිය දෙයක් වෙනවානම් හොඳයි කියලා.ඒ අනුව මා කලාකරුවන් ගැන රචනා කළ විවිධ ලිපි මෙයට පාදක වූවා. මේ ලිපි කෘතියක් ලෙස සකස් වී නැණිල ප්‍රකාශනයක් ලෙස එළිදැක්වෙනවා. ඒ ගැන හරි සතුටක් දැනෙනවා. මෙය මේ 28 වැනිදා ‘කොෆි ටේබල් බුක්’ එකක් විදිහට මනරම් නිමාවකින් මුද්‍රණය වී කලාකරුවන්ට ගෞරවනීය ලෙස පිළිගන්වන්න මම සූදානම් වෙනවා.මේ සඳහා ඔබට සහාය වන පිරිසකුත් ඇති?ඔව්. ගුණසිරි සිල්වා මහතා ගැන මම කතා කළ යුතුමයි. ඔහුගේ සහයෝගය මේ ලිපි පෙළ කෘතියක් ලෙස එළිදක්වනතුරුම මට ලැබුණා. ඒ වගේම තවත් බොහෝ දෙනෙක් මට උදව් උපකාර කළා. ඒ හැම දෙනාටම මම ස්තූතිවන්ත වෙනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082422</link>
    <topic>වික්ටර්ගේ ‘සිහිල් සුළං රැල්ලේ’ මං අහන කැමැතිම සින්දුව</topic>
    <author>ගාමිණී සුසන්ත ඡායාරූප - සුදම් ගුණසිංහ</author>
    <content>වික්ටර්ගේ ‘සිහිල් සුළං රැල්ලේ’ මං අහන කැමැතිම සින්දුවවසංගත රෝග විද්‍යා ඒකකයේ අධ්‍යක්ෂිකා පබා පලිහවඩනඒ මීට වසර 40 කටත් පෙර දකුණු පළාතට මහවැසි ඇද හැලී ගංවතුරෙන් බලපෑම් එල්ලවූ දින කීපයකි. මාතර අතුරලිය ගම්මානයට ද ගංවතුර බලපෑම එල්ල වී තිබුණු නිසා ප්‍රදේශයේ අසරණ ජනතාව අතුරලිය මහා විද්‍යාලයට පැමිණියේ ජීවිත ආරක්ෂා කර ගන්නටය. ඒ වන විට ගුරු නිවාසයේ නැවතී සිටියේ එම පාසලේම ඉගැන්වූ ගුරුතුමියත්, ඉංග්‍රීසි ගුරුවරයකු වූ ඇයගේ සැමියාත් දරුවනුත්ය. මේ ගුරු යුවළගේ දෙවැනි දරුවා ‘පබා’ නම් හුරුබුහුටි දියණියක වූවාය.එවිට ඇයට වයස අවුරුදු 5 ක් හෝ 6 ක් පමණ විය. ගංවතුර ඇතිවී දින දෙකතුනකට පසුව වෛද්‍ය කාර්ය මණ්ඩලයක් අතුරලිය මහා විද්‍යාලයට පැමිණියේ, ගංවතුරෙන් අනාථ වූවන්ට බෝවන රෝග වැලඳී ඇත්දැයි පරීක්ෂා කරන්නටය; එසේ පරීක්ෂා කර බලා ඔවුනට අවශ්‍ය ඖෂධ, ප්‍රතිකාර ලබා දෙන්නටය.පාසලට පැමිණි මේ පිරිස දෙස වැඩියෙන් ම අවධානය යොමු කළේ පුංචි ‘පබා’ ය. ගමේ රෝගී වූවන්ට පී.එච්.අයි. මහත්වරු ඇතැමෙකුට ගිලින පෙතිත්, ඇතැමෙකුට එන්නතුත් ලබාදෙන ආකාරය පුංචි පබා දෑස් දල්වා බලා සිටියාය.ගංවතුර නිසා රෝගීවූවන්ට මේ සෞඛ්‍ය කාර්ය මණ්ඩලය කරන්නේ කෙතරම් වටිනා සේවයක් දැයි ඇය සිතන්නට වූවාය. එසේම මෙලෙස අසරණ වූ මිනිසුන්ට පිහිටවන්නට තමාටත් හැකියාවක් ඇත්නම්, එය කෙතරම් අගනේදැයි ද ඇයට සිතෙන්නට විය. එදා එලෙස සිතූ ඇය අද මුළු මහත් රටෙහිම සෞඛ්‍ය සම්පන්න බව ගැන සිතන තැනැත්තියක බවට පත්වී හමාරය. ඒ; මෙරට වසංගත රෝග විද්‍යා ඒකකයේ අධ්‍යක්ෂිකා ප්‍රජා වෛද්‍ය විද්‍යා විශේෂඥ වෛද්‍ය පබා පලිහවඩන මහත්මියයි. අද ‘ඉසිවර වරුණ’ විශේෂාංගයෙන් ගෙන එන්නේ පබා පලිහවඩන මහත්මියගේ ජීවන තොරතුරු සහ ඇය සංවේදී වන කලා ඉසව් පිළිබඳවයි.“මගෙ ගම මාතර. තාත්තා කරගොඩ, උයන්ගොඩ. අම්ම හිත්තැටියේ. අම්මා අතුරලිය මහා විද්‍යාලයේ උගන්වපු නිසා මම මුලින්ම පාසල් ගියේ අතුරලිය මහා විද්‍යාලයටය. මට ඉන්නෙ අයියයි මල්ලිලා තුන්දෙනයි. පවුලේ එකම ගෑනු දරුවා මම. ගමේ අතුරලිය මහා විද්‍යාලයේ ඉගෙනගත්ත හැටි, යාළුවො එක්ක සෙල්ලම් කරපු හැටි තාම මතකයි. ඒ අතීතය හරිම සුන්දරයි. සමහර දවස්වලට ඉස්කෝලෙ ගියේ සුදු ඇඳුම් ඇඳගෙන සපත්තු මේස් දාලා නෙමෙයි. පාට ගවුමක් ඇඳගෙන සෙරෙප්පු දෙකක් දමාගෙන පාසල් ගිය හැටිත් මට මතක් වෙනවා.පුංචි කාලෙ ඉඳලම මම නැටුම් සංගීතයට දක්ෂයි; ආසයි. සභාවක් ඉදිරියට ගිහිල්ල සින්දුවක් කියන්න, කතාවක් කරන්න මට පුංචි දවස්වල ඉඳලම සබකෝලයක් තිබුණේ නෑ. ඒ දවස්වල පාසලේ හොඳම ගායනයට හිමි තෑග්ග බොහෝ වාර වල හිමිවුණේ මට. මගෙ තාත්ත මාව කියවීමට ගොඩක් යොමු කළා. තාත්ත ඉංග්‍රීසි ගුරුවරයෙක් නිසා මගෙ ඉංග්‍රීසි භාෂා දැනුම දියුණු කරන්න තාත්තා ලොකු උත්සාහයක් ගත්තා. පාසලේ උත්සව අවස්ථාවල සිංහලෙන් ඉංග්‍රීසියෙන් නිවේදන කටයුතු බොහෝ‍ වෙලාවට කළෙත් මම.”“හැම පෝයකටම අපේ ස්කෝලෙ සිල් ගන්නවා. ළමයි සිල් ගත්තත් හසුරුව ගන්න අමාරුයිනේ. ඒ වගේ අවස්ථාවල බෞද්ධ ගීත ගායනා කරන්න කියල ළමයින්ට කියනව. ඒ වගේ අවස්ථාවක පාසලේ එක අක්ක කෙනෙක් මාව උස්සගෙන ගිහිං සින්දුවක් කියන්න ස්ටේජ් එකෙන් මට හොඳට මතකයි. එදා මම ගායනා කළේ නන්දා මාලිනි මහත්මියගේ “බුද්ධානු භාවේන....” ගීතය.”“අපේ අධ්‍යාපන කටයුතු නිසා අම්මල තාත්තල ගමෙන් කොළඹට ආව. බැද්දගානේ තමයි මුලින්ම හිටියේ. ඒ මම 7 වසරේදි. මම ගියේ නුගේගොඩ අනුලා විද්‍යාලයට. ගමේ ඉඳල කොළඹට ආවාම නිදහස සීමා වුණා වගේ හැඟීමක් මට ඇති වුණා. ගමේ වෙල් එළියේ නිදහසේ සෙල්ලම් කරල ගෙව්ව ජීවිතය නැති වුණා. උසස් පෙළට විද්‍යා විෂයයන් තෝරාගත්ත නිසා නැටුම්, සංගීතය වගේ විෂයන්ගෙන් ඉවත් වෙලා විද්‍යා විෂයන්ටම යොමුවෙන්න සිදුවුණා.උසස් පෙළ විභාගයට වාඩි වුණේ දේවි බාලිකා විද්‍යාලයෙන්. පුංචි කාලෙ මම අත්විඳපු ගංවතුර සිදුවීමත් එක්ක වෛද්‍යවරියක් වෙන්න ඕන කියන හැඟීම හිතේ පුංචියට තිබුණත්, ඒ පැත්තට මාව වැඩියෙන්ම යොමු කළේ ම‍ගෙ තාත්ත. “දුවේ සමාජයේ හොඳින් ජීවත් වෙන්න ඕන නම්, හොඳට ඉගෙන ගෙන හොඳ රැකියාවක් කරන්න ඕන. වෛද්‍යවරියක් වුණොත් ඒක වඩාත් ම පහසුවේවි.” කියල තාත්තා මට දවසක් කිව්වා. තාත්තගෙ ඒ පෙලඹවීම තමයි මාව වෛද්‍යවරියක් කළේ. පාසල් කාලේ මගේ හොඳම යාළුවා අද දක්ෂ ගණිත ගුරුවරියක්. දැන් එය ඉන්නේ මොනරාගල.”“කොළඹ වෛද්‍ය විද්‍යාලයේ ගත කළ ජීවිතයත් හරිම සුන්දරයි. වෛද්‍ය විද්‍යාලයේදි විභාගවලින් ඉහළින්ම ලකුණු ලබපු ශිෂ්‍යාවක් නම් නෙමෙයි මම. පුංචි කාලෙ ලබපු අත්දැකීම් එක්ක එක් රෝගියකුට ප්‍රතිකාර කරනවට වඩා සෞඛ්‍ය කාරණා ගැන සමාජය දැනුවත් කරන්න මගෙ ආශාවක් කැමැත්තක් තිබුණා. ඒ නිසයි මම “වසංගත වේදය” හදාරල ඒ පිළිබඳ විශේෂඥතාව ලබාගත්තේ. පශ්චාත් උපාධි කීපයක් ම මම ඒ අංශයෙන් කළා. කලක් මම හෝමාගම සෞඛ්‍ය වෛද්‍ය නිලධාරිනිය හැටියට වැඩ කළා.ඒ දවස්වල ගංවතුර කාලෙක ගංවතුරෙන් කොටුවෙලා හිටිය මිනිසුන්ට ප්‍රතිකාර කරන්න මට යන්න සිදුවුණා. ඒ ගමනෙදි පාසල්වල පන්සල්වල හිටිය අයට ප්‍රතිකාර කරන්නත් මට හැකි වුණා. ඒ වෙලාවේ පුංචි කාලේ අතුරලිය මහා විද්‍යාලයෙදි මම ලබපු අත්දැකීම මට සිහිපත් වුණා. පසු කාලෙක ලංකාවේ විවිධ ප්‍රදේශවල සෙට්ටිකුලම වැනි ප්‍රදේශවල පවා ඒ ප්‍රදේශවල නැවතිලා ඉඳල වසංගත තත්ත්වයන් ගැන සොයා බලන්න මිනිසුන්ට ප්‍රතිකාර කරන්න මට අවස්ථාව ලැබුණා.” ‍“මගෙ මහත්තය ජයන්ත සමරකෝන්. එයා ඉංජිනේරුවරයෙක්. එයා මට හමුවුණේ මම වෛද්‍ය විද්‍යාලයේ ඉගෙන ගන්න කාලෙදි. ඒ දවස්වල එයා ඉගෙන ගත්තේ කටුබැද්ද විශ්වවිද්‍යාලයේ ඉංජිනේරු පීඨයේ. අපිට දුවෙකුත් පුතෙකුත් ඉන්නවා. දුව ඉංජිනේරුවරියක්. පුතා ආර්ථික විද්‍යාව පිළිබඳ උපාධියක් ලැබුවා.”“පාසල් අධ්‍යාපනයේදී කලා විෂයන්ගෙන් දුරස් වුණත් ගීත ගයන්න, නටන්න, ගීත රසවිඳින්න මම හරිම ආසයි. අමරදේවයන්, වික්ටර් රත්නායක , නන්දා මාලිනී මහත්මිය, සුනිල් එදිරිසිංහ , මාලිනී බුලත්සිංහල, දීපිකා ප්‍රියදර්ශනී මගේ ප්‍රියතම ගායක ගායිකාවන්. මගේ ප්‍රියතම ගීතය තමයි වික්ටර් රත්නායකයන්ගේ “සිසි‍ල් සුළං රැල්ලේ” ගීතය. දිගටම කලාවේ නොයෙදුණට කලාව මගේ ඇ‍ඟේ තිබුණු තියෙන දෙයක්. අදත් මා සෞඛ්‍ය අමාත්‍යාංශයේ උත්සව අවස්ථාවලදී ගීතයක් ගායනා කරනවා.”“සිනමාවට විශේෂ කැමැත්තක් තිබුණත් ඒකට විශේෂ වේලාවක් වෙන්කරගන්න අමාරුයි. අන්තිමටම මම නැරඹුවේ ජයන්ත චන්ද්‍රසිරි අධ්‍යක්ෂණය කළ “සමනල සංධ්වනිය” චිත්‍රපටය. හැමදාම නරඹන්න නොලැබුණත් ටෙලිනාට්‍ය මම ඉතාම කැමැත්තෙන් නරඹනවා. “මුතුපලස”, “සබඳ බබානිස්” මම ඉතාම ආශාවෙන් නැරඹුවා.”“වර්තමානයේදී වසංගත රෝග මර්දන ඒකකයේ අධ්‍යක්ෂවරිය හැටියට මට විශාල වගකීමක් පැවරිලා තියෙනවා රටේ ජාතික සෞඛ්‍ය ගැටලු ගැන. එහිදී මට රටේ විවිධ තරාතිරම්වල පුද්ගලයින් සමඟ වැඩ කරන්න සිදුවෙනවා. මට හරිම සතුටුයි, ඒ හැමෝගෙම සහයෝගය මට ලැබෙනවා. විශේෂයෙන් ම මාධ්‍ය සමඟත් මට සහයෝගයෙන් වැඩ කරන්න ලැබිලා තියෙනවා. මට වෙලාවකට හිතෙනවා මේ වගේ වැඩ කොටසක් මට කරන්න පුළුවන්ද?පුළුවන් වුණාද? කියලා. මේ හැම දේකදීම මට මහා සහයෝගයක් ලබා දෙන්නේ මගේ ආදරණීය සැමියා. අපේ පවුලේ සියලුම දෙනා ආගම දහමට ළැදියි. භාවනා කිරීම මගේ ජීවිතේ එක් අංගයක්. වැඩ ගොඩක් කරන්න සිදුවුණාම සිත සැහැල්ලු කරගන්නේ භාවනාවේ යෙදිලා. මේ ජීවිතයේ මෙතෙක් ආ ගමන ගැන මෙනෙහි කරල බලද්දී මට දැනෙන්නේ නිහතමානී ආඩම්බරයක්.”ගාමිණී සුසන්ත ඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=av14082423</link>
    <topic>නිල ඇඳුම නටවා බැණුම් කෝටියයි</topic>
    <author>සුජීව තේවහෙට්ටිගේ</author>
    <content>නිල ඇඳුම නටවා බැණුම් කෝටියයිකොල්කටා නගරයේ පොලිසිය වාර්ෂිකව සංවිධානය කරන ‘ජයහෝ’ නම් වූ සංස්කෘතික සංදර්ශනය මෙවර හැඩ ගන්වන්නට ඇරයුම් ලබා සිටියේ සුපිරි තරුව, ශාරුක් ඛාන්, මෙහි ප්‍රධාන ආරාධිකාව වූයේ බටහිර බෙංගාල මහ ඇමැතිනි මම්තා බෙනර්ජියි.උසස් පොලිස් නිලධාරීන් ඇතුළුව විශාල ප්‍රේක්ෂක පිරිසක් සහභාගි වූ මේ ප්‍රසංගයේ දී ශාරුක් විවිධ චිත්‍රපටවල ගී ගයමින් රංගනයෙහි යෙදී සිටියා. ‘ජබ් ටක් ෂෝ ජාන්’ චිත්‍රපටයේ ගීතමය රංගනයකටත් ඔහු මුල පිරුවේ ප්‍රේක්ෂකයන්ගේ උණුසුම් ප්‍රතිචාර මැද්දේ. සංදර්ශනය පැවති ‘නෙතාජි’ ගෘහස්ථ ක්‍රීඩාංගණයෙහි ඒ මොහොතේ පොලිස් නිලධාරීන් මෙන් ම නිලධාරිණියන් ද සේවයෙහි යෙදී සිටියා.ප්‍රේක්ෂක ප්‍රතිචාර උණුසුම වැඩිවෙද්දී හදිසියේ වේදිකාවෙන් බැසගත් ශාරුක්, එහි සිටි පොලිස් නිලධාරිණියක් තම දෑතින් ම ඔසවා ගෙන වේදිකාවට දිව ගියේ කවුරුත් විස්මයට පත් කරමින්. ශාරුක් දෑතට ගත් ඇය උප පොලිස් පරීක්ෂිකාවක වන සම්පා හල්ඩාර් යැයි පැවසෙනවා.වේදිකාවට ශාරුක් සමඟ ගොඩවූ ඇය ශාරුක් සමඟ නටන්න පටන් ගත්තේ ප්‍රේක්ෂක ඔල්වරසන් හඬ මැද්දේයි. ඒත් මේ සිදුවීම ඉන්දීය දේශපාලනඥයන්ගේ සහ හිටපු පොලිස් නිලධාරීන්ගේ දෝෂ දර්ශනයට ලක්වෙලා. හිටපු පොලිස් කොමසාරිස් නිරූපම් සොම් කීවේ සම්පා හල්ඩාර් තම වෘත්තියෙහි ගරුත්වයට මදිපුංචිකමක් කළ බවයි.“අපිට ප්‍රශ්නයක් නෑ, එයා සිවිල් ඇඳුමෙන් සිටිද්දී ඔහොම නැටුවා නම් මට පුදුමයි මේ වගේ දේකට උසස් නිලධාරීන් ඉඩදීම ගැන” ඔහු තවදුරටත් පැවසුවා. විශ්‍රාමික උසස් පොලිස් නිලධාරියෙකු වන ස්ටීර් ගංගෝපධ්‍යාය කීවේ පොලිස් නිල ඇඳුම පිටින් එලෙස නැටීම නීති විරෝධී බවයි. බටහිර බෙංගාල කොංග්‍රස් පක්ෂ ප්‍රධානී අධීර් රන්ජන් පැවසුවේ මෙවැනි කටයුතුවලට ඉඩ දීමෙන් මහ ඇමැතිවරිය ඉන්දීය ව්‍යවස්ථාව උල්ලංඝනය කර ඇති බවයි.කෙසේ වෙතත් ශාරුක් මේ විරෝධතාවලට ප්‍රතිචාර දක්වමින් කීවේ තමන් මීට පෙර මුම්බායි නගරයේ පැවැත්වූ මෙවැනි ම ප්‍රසංගයකදී ද මෙවැන්නක් සිදු කළ බවයි. “සමහරු මේ සිද්ධිය අවුස්සනවා. මම පොලිසියේ ගරුත්වයට හානියක් කළේ නැහැ. පොලිස් නිල ඇඳුම ඇඳගෙන සිටිය කාන්තාව එක්ක නැටුවා විතරයි” ශාරුක්ගේ මේ කතාවට කෙබඳු ප්‍රතිචාර ලැබේදැයි කිව නොහැකියි.ඓශ්වර්යා රායි බොලිවුඩ් සිනමාවටම සීමාවූ රංගන ශිල්පිනියක් නොවෙයි. ඇය මීට පෙර බටහිර චිත්‍රපටයක ද රඟපෑවා. ඇගේ සිනමා ආගමනය සිදුවුණෙත් දෙමළ චිත්‍රපටයකින් තරමක නිහැඬියාවකින් පසුව නැවතත් ඇය සිනමා රංගනයට පිවිසිලා. ඇයට චිත්‍රපටවල රඟන්නැයි කෙරෙන ඇරියුම්වලින් අඩුවක් නම් නැහැ.පසුගියදා ඓශ්වර්යාට ඉරාන සිනමාවෙන් ඇරියුමක් ලැබුණා.‍ ඒ ‘හෙලෝ බොම්බේ’ නම් වූ ඉරාන චිත්‍රපටයේ ප්‍රධාන චරිතය රඟපාන්නටයි. ඉ‍රාන සිනමාවේ ප්‍රවීණ අධ්‍යක්ෂවරයෙකු වන ක්වොර්ඛාන් මොහම්මද්පූර් තමයි මේ චිත්‍රපටය අධ්‍යක්ෂණය කරන්නේ. ඓශ්වර්යාට මේ චිත්‍රපටයේ රඟන්නට සිදුවන්නේ ඉරාන සිනමාවේ සුපිරි, ජනප්‍රිය නළුවෙකු වන මොහම්මද් රොසා ගොල්සාර් එක්කයි.මේ ගැන කතා බහ කරන්න ‘හෙලෝ බොම්බේ’ චිත්‍රපට කණ්ඩායම ළඟදීම ඉන්දියාවට පැමිණීමට නියමිතයි. මේ කතා බහට ඓශ්වර්යා සමඟ ඇගේ උපදේශකවරයා හැටියට කටයුතු කරන අමිතාබ් භච්චන් ද එක්වන බවයි පැවසෙන්නේ‍. මේ චිත්‍රපටයේ නිෂ්පාදකවරයා වන්නේ හසන් ඩඩ්කා. ඉරානය හැරුණු විට තවත් රටවල් කිහිපයක් ම මේ චිත්‍රපටයේ නිෂ්පාදනයට දායක වන බව ඔහු පැවසුවා.ඓශ්වර්යාට මේ චිත්‍රපටයේ රඟපාන්නට සිදුවන්නේ මුස්ලිම් ජාතික කාන්තාවන් භාවිතා කරන ‘හිජාබ්’ යනුවෙන් හැඳින්වෙන (හිස සහ ළැම ආවරණය කෙරෙන සළුවක්) ආවරණය පැලඳ ගෙනයි. මේ නිසා ඓශ්වර්යා වෙනුවෙන් එවැනි ඇඳුමක් නිර්මාණය කිරීමේ කටයුත්ත ඉරානයේ ප්‍රවීණ ඇඳුම් නිර්මාණ ශිල්පියකුට පවරා ඇතැයි චිත්‍රපටයේ අධ්‍යක්ෂ මොහම්ද්පූර් පැවසුවා‍.‘හෙලෝ බොම්බේ’ චිත්‍රපටයේ දර්ශන වලින් වැඩි ප්‍රමාණයක් රූගත කෙරෙන්නේ ඉන්දියාවේදීයි‍. ඇතැම් දර්ශන ඉරානයේ සහ ප්‍රංශයේ දී රූගත කිරීමට නියමිතයි. මේ චිත්‍රපටයේ රඟපෑම වෙනුවෙන් ඓශ්වර්යා ඇමෙරිකානු ඩොලර් මිලියනයක් ඉල්ලා ඇතැයි පැවසෙනවා.‘ABCDz’ චිත්‍රපටයේ නැටුම් දර්ශන රැසක රඟපාන්න ජනප්‍රිය යොවුන් නිළි ශ්‍රද්ධා කපූර්ට සිදුවුණා. ඒ නර්තන රංගන රූගත කරන්න කලින් පුහුණුවීම් කරද්දී ඇගේ. පාදයක් ආබාධයකට ලක්වී ප්‍රතිකාර ලබන්න සිදුවූ ආරංචිය මීට කලින් සතියකදී මෙහි සටහන් ව‍ූ බව ඔබට මතක ඇති‍.ශ්‍රද්ධාට ප්‍රතිකාර කළ වෛද්‍යවරයා කීවේ සතියක් පමණ නිවෙසට වී සිටින්න කියලයි. ඒ අතරම භෞත චිකිත්සක ප්‍රතිකාර ලබාගන්නය කියලත් වෛද්‍යවරයා ඇයට උපදෙස් දුන්නා.භෞත චිකිත්සාවට අදාළ ව්‍යායාම් කරමින් නිවෙසෙහි රැඳී සිටින ශ්‍රද්ධාට පසුගිය දවසක ඇරියුමක් ලැබුණා. ඒ ඇරියුම ලැබුණේ ඉන්දියාවේ සුප්‍රසිද්ධ සමාගමකින්. එම සමාගම සංවිධානය කළ මනාලියන්ගේ විලාසිතා දැක්මකට නිරූපිකාවක හැටියට සහභාගි වන ලෙසයි ඇයට දන්වා තිබුණේ.‍වෛද්‍ය උපදෙස් අනුව නම් ‘තහනම්’ වී තිබුණේ චිත්‍රපටවල රඟපාන්නයි. ඒත් මනාලියක ලෙස හැඳ පැලඳ ගෙන වේදිකාවක සක්මන් කිරීම තමන්ගේ ශරීර සෞඛ්‍යයට අහිතකර දෙයක් නොවේය කියා සිතූ ශ්‍රද්ධා ඒ ඇරියුම පිළිගත්තා.නියමිත දිනයේ එයට සහභාගි වූ ශ්‍රද්ධා මනාලියක ලෙස සැරසුණා.‍ ඇගේ දෙපා හැඩ වී තිබුණේ ලස්සන පාවහන් යුවළකින්. හැබැයි ඒ පාවහන් වල අඩි උසයි. කවුරුත් කියන ‘හයිහීල්ස්’ දෙකක් තමයි ඇගේ දෙපා සැරසුවේ. එය ගණනකට නොගත් ශ්‍රද්ධා වේදිකාවේ සක්මන් කරන්නට කලින් නිකමට ඇවිද බැලුවා. ඒ මොහොතේ තමයි ඇයට තමන්ගේ සෞඛ්‍ය තත්ත්වය සිහිපත් වුණේ.‘හයිහීල්ස්’ දමාගෙන ඇවිද යද්දී ඇගේ පාදයක් නැවතත් රිදුම් දෙන්නට පටන් ගත්තා. එලෙස වේදිනාවක් මතු වුණේ නර්තන පෙර පුහුණුවේදී ආබාධයට ලක්වූ පාදයමයි. වහාම සංවිධායකවරුන්ට මේ බව දන්වා සිටි ශ්‍රද්ධා, සමතලා (Flat) පාවහන් යුවළක් ගෙන්වා ගත්තා. ඒ පාවහන් දමාගෙන ඇවිද යද්දී ඇයට අපහසුවක් දැනුණේ නැහැ.“මට එදා හයිහීල්ස් දාලා ඇවිදින්න බැරි වුණා. ෆ්ලැට් සෙරෙප්පු දැම්මා ම තමයි පහසුවක් දැනුණෙ. ඒවා දාලා ඇවිදින කොට බලාගෙන හිටපු අයට වෙනසක් පේන්න ඇති. මට ටිකක් ලැජ්ජා... හිතුණා. ඒ නිසා වෙන්න ඇති මගෙ පපුව ‘ඩිග් ඩිග්’ ගාල ගැහෙනව මට දැනුණෙ. ඒත් කරන්න දෙයක් නෑ. තව ටික කාලයක් යනතුරු මට ‘හයිහීල්ස්’ දාන්න බැරිවේවි.” ශ්‍රද්ධා මනාලි දැක්මෙන් පසුව කියා සිටියා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=am1408241</link>
    <topic>පිළිතුර හරි බව දැන දැනත් එකම ගණන පස් හය වතාවක් හදල බලන ලෙඩේ</topic>
    <author>සාකච්ඡා කළේ,</author>
    <content>පිළිතුර හරි බව දැන දැනත් එකම ගණන පස් හය වතාවක් හදල බලන ලෙඩේ විශේෂඥ වෛද්‍ය ආරියසේන යූ. ගමගේයම් දෙයක් පිළිබඳව දිගින් දිගටම ඇතිවන සිතිවිලි, එසේත් නැතිනම් තේරුමක් නැතිව එකම ක්‍රියාවක දිගින් දිගටම නියැළීමට තමන් තුළම පෙලඹීමක් ඇතිවීම නිසා ඔබ කරදරයට, පීඩාවට පත්ව සිටී ද, ඒ හා බැඳුණු නොසන්සුන් ගතියකින්, කාන්සාවකින් පෙළේ ද?එසේ තේරුමක් නැති බව දැන දැනත් දිගින් දිගට ම එකම කාර්යයක නිරත වීම, විකාර රූප සිතිවිලි ගලා ඒම ‘ග්‍රාස්තිය’ එසේත් නැතිනම් OCD රෝගයේ ලක්ෂණ බව ඔබ දන්නවාද? අද ඔබ දැනුම්වත් කෙරෙන්නේ එම රෝගය පිළිබඳවයි.* ග්‍රාස්තිය හෙවත් OCD රෝගයේ මූලික ලක්ෂණ මොනවාද?මෙම රෝගයේ ප්‍රධාන වශයෙන් මූලික ලක්ෂණ තුනක් තිබේ. යම් සිතිවිල්ලක් හෝ ක්‍රියාවක් හෝ තමන්ට කරදරකාරීවන ලෙස නැවත නැවත ඇතිවීම, ඒ හා බැඳී පවතින නොසන්සුන් ස්වභාවය හෙවත් කාන්සාව, අර්ථයක් නොවන බව සහ නිශ්ඵල බව දැන දැනත් එයට විරුද්ධව ක්‍රියා කිරීමට නොහැකිව ඒ කාර්යයෙහි ම නිරත වීම ඒ අතර වේ.* මේ රෝග ලක්ෂණ පිළිබඳව නිදර්ශන මඟින් පැහැදිලි කර දිය හැකිද?ඔව්. එක් අවස්ථාවක ගණිතය විෂයයට බොහෝ දක්ෂ දරුවෙක් සිටියා. එහෙත් සාමාන්‍ය පෙළ විභාගයේ දී ඔහු එම විෂයයට සාර්ථක ප්‍රතිඵල ලැබුණේ නැහැ. ඒ පිළිබඳව දරුවාගෙන් කළ විමසීමේදී පැහැදිලි වුණේ ටික කාලයක සිට ඔහු යම් මානසික පීඩාකාරී බවකින් සිටින බවයි. ඒ යම් දෙයක් නිවැරැදිව කළාද යන සැකය දිගින් දිගටම ඇතිවීමයි.ප්‍රශ්න පත්‍රයට පිළිතුරු ලිවීමේදීත් ඔහුට එම තත්ත්වයට මුහුණ දීමට සිදුවී ඇති අතර ගණනක් නිවැරැදිව සාදා තිබුණත් එය වැරදී ඇත යන සිතිවිල්ල දිගින් දිගටම ඇතිවීම නිසා එකම ගණන පස් හය වතාවක් සාදා බැලීමට ඔහුට සිදු වුණා. පිළිතුර නිවැරැදි බව දැන දැනත් එහිම නියැළුණේ ග්‍රාස්තිය නමැති රෝග තත්ත්වය නිසයි.එකම දේ නැවත නැවත කරන්නට යාම නිසා මේ දරුවාට නියමිත වේලාවට පිළිතුරු ලියා අවසන් කළ නොහැකි වීම නිසා විභාගය අසමත් වුණා.* පිරිසුදුකම හා පිළිවෙළ පිළිබඳව අනවශ්‍ය තරමට සිතීමත් ග්‍රාස්තිය රෝගයට සම්බන්ධ ද?ජීවිතයේ දී පිරිසුදුකම හා පිළිවෙළ අත්‍යවශ්‍යයයි. එහෙත් දෛනික කටයුතු අඩපණ කර ගන්නා තරමට කෙනෙක් පිරිසුදුකම හා පිළිවෙළ ගැන සිතනවා නම් එය ගැටලුවක්. සමහර අය විභාගයක් වැනි අවස්ථාවක පවා අත්වල විෂබීජ තැවරී ඇතැයි සිතා ශාලාධිපතිවරයාට විවිධ දේ පවසමින් අත සෝදාගෙන එන අවස්ථා තිබෙනවා. ඒ ප්‍රශ්න පත්‍රය බෙදූ අය ගේ දෑත්වල ඇති විෂබීජ ඒවායෙහි ස්පර්ශ වී ඇති බව සිතමින්.‍ඒ වගේම කාර්යාලයක දොරක් ඇරියත් සමහරු හිතන්නේ බොහෝ දෙනෙක් එය ස්පර්ශ කරන නිසා විෂබීජ ඇති බවත් තමන්ගේ දෑතේ එම විෂබීජ තැවරී අසනීප විය හැකි බවත්. ඒ නිසා ම ඔවුන් අනවශ්‍ය ලෙස බොහෝ වේලා වැය කරමින් නැවත නැවත දෑත් පිරිසුදු කරනවා. අනවශ්‍ය ලෙස පිළිවෙළට වැඩ කරන්නට යාම නිසා බොහෝ වැඩ කටයුතු, සමහරවිට දුම්රියට බස්රියට, කාර්යාලයට, පාසලට වේලාවට යාම නොහැකි වීම ආදී ලෙස විවිධ අවස්ථා මඟ හැර ගන්නවා. එය විශාල ගැටලුවක්. මෙසේ එකම සිතිවිල්ල නැවත නැවත ඇතිවීම නිසා එකම ක්‍රියාවක නැවත නැවත නියැළීම එම රෝගීන්ගේ ස්වභාවයයි.* මේ රෝග තත්ත්වය ඇතිවීමේ අවදානම වැඩි කාට ද?සාමාන්‍යයෙන් මෙවැනි සිතිවිලි නොඑන කෙනෙක් සොයා ගැනීම අපහසුයි. අප කාටත් කවදා හෝ දිනෙක එවැනි සිතිවිලි ඇතිවිය හැකියි. එහෙත් එම තත්ත්වය රෝගයක් ලෙස සලකන්නේ එදිනෙදා ජීවිතයේ සාමාන්‍ය කටයුතු කරගෙන යාමට තරම් අපහසු තත්ත්වයකට පත්වනවා නම් පමණයි.උදාහරණ ලෙස රාත්‍රී නින්දට ගිය පසු නිවෙසේ දොර ජනෙල් වසා තිබේදැයි සැක සිතී වරින්වර පැමිණ ඒවා පරීක්ෂා කරනවා නම් එය නින්දට බාධාවක්. එමඟින් සිතේ කරදරකාරී කාන්සාවක් ඇතිවනවා නම්, පසුදිනට නියමිත කටයුතු අතපසු වනවා නම් වෛද්‍යවර‍යකු මුණගැසී ඔබ මුහුණ පා සිටින තත්ත්වය පවසා ප්‍රතිකාර ලබා ගැනීම වැදගත්. සැබැවින් ම මානසික වෛද්‍ය සායනවලට පැමිණෙන රෝගීන්ගෙන් සියයට 25 ත් අතර ප්‍රමාණයක් ග්‍රාස්තියෙන් පෙළෙන බව පෙනෙනවා. බටහිර රටවල නම් කරන ලද සමීක්ෂණ අනුව ජනගහනයෙන් සියයට තුනක් සමහරවිට ඊටත් වැඩි ප්‍රමාණයක් තම ජීවිත කාලය තුළදී මේ රෝගී තත්ත්වයෙන් පෙළෙන බව වාර්තා වී තිබෙනවා.* මේ රෝගයට බලපාන ප්‍රධාන හේතු මොනවාද?ග්‍රාස්තියට එසේත් නැතිනම් OCD රෝගයට බලපාන නිශ්චිතම හේතුවක් සොයා ගෙන නැතත් මේ පිළිබඳව විවිධ න්‍යායන් ගොඩනඟා තිබෙනවා. එය උපතින්, ජානවලින් ගෙනෙන ලක්ෂණයක් විය හැකියයි සමහරුන් ගේ විශ්වාසයයි. තවත් කෙනෙක් අදහස් කරන්නේ මිනිසුන්ගේ චර්යාවන් පාලනය කරන, මොළයෙහි ක්‍රියාකාරීත්වයනට බලපාන රසායනික ප්‍රතික්‍රියා පද්ධතීන්ගේ ඇතිවන වෙනස්වීම් ඊට හේතුවිය හැකි බවයි.* ග්‍රාස්තිය රෝගීන් තුළ දැකිය හැකි වෙනත් රෝග ලක්ෂණ මොනවාද?තේරුමක් නැති, අමතක කළ නොහැකි සිතිවිලිවල පැටලී අනර්ථවත් දේ කරන බොහෝ ග්‍රාස්තිය රෝගීන්ට ඇතැම් විට තමන් කළ දේ ගැන තමන්ටම සිනහ යන ස්වභාවයක් පෙන්නුම් කරනවා.මෙම රෝගීන් අතර සමහර කෙනෙකුට, ආගමික සිද්ධස්ථානයකට පැමිණ ආගමික වතාවත් කරන අතරතුරදී පරුෂ වචන වගේ ම පාපතර අදහස් සිතට නැඟීම නිසා ආගමික කටයුතු කර ගත නොහැකිව සිත් තැවුලට පත්වෙනවා. තවත් සමහර කෙනෙකුට තමන්ගේ නිදන කාමරයේ සියල්ල එක පිළිවෙළකට සකසන තුරු නින්ද නොයයි. තවත් කෙනකුට ස්නානයට පැය ගණන් ගත වෙයි. අනවශ්‍ය තරම් වේලාව ගනිමින් සිරුර පිරිසුදු කරයි. මේ ආකාරයට ග්‍රාස්තිය රෝගීන් විවිධ රෝග ලක්ෂණ පෙන්නුම් කළ හැකියි.* ග්‍රාස්තිය රෝගීන් වෛද්‍ය ප්‍රතිකාර ලැබිය යුතුමද?ඔව්. යම් පුද්ගලයෙක් තමන්ගේ වෘත්තීය කටයුතු සහ සමාජ කටයුතු ඵලදායි අයුරින් කිරීමට නොහැකි තත්ත්වයට රෝගය උත්සන්න වී ඇත්නම් ප්‍රතිකාරවලට යොමුවීම නුවණට හුරුයි. ඊට හේතුව ඔහුට මානසික රෝගයක් වැලඳී තිබීමයි. වෛද්‍යවරුන් මෙම රෝගය පිළිබඳව හොඳින් දන්නා හෙයින් අවශ්‍ය ප්‍රතිකාර ඔවුන් විසින් තීරණය කරනු ඇති. එමෙන් ම රෝගය තදබල ලෙස බලපා නොතිබේ නම් ඒ පිළිබඳව අවබෝධ කරගැනීමත්, වෛද්‍යවරයා සමඟ සාකච්ඡා කිරීමත් (උපදේශනය) සුළු ඖෂධ ප්‍රතිකාරයකුත් ප්‍රමාණවත් වේ. මෝහන ප්‍රතිකාරය ද ඒ සඳහා භාවිතා කළ හැකි තවත් ප්‍රතිකාර ක්‍රමයක්.* මේ රෝගය තදබල ලෙස රෝගියාට බලපෑම් කරන්නේ නම් කළ යුතු වන්නේ කුමක්ද?රෝගය තදින් ඇත්නම් ඖෂධ ප්‍රතිකාර, උපදේශනවලට අමතරව ප්‍රතිචාර නිවාරණය නමැති චර්යා ප්‍රතිකාරය ලබාදීමට සිදුවනු ඇත. මෙහිදී රෝගියා බියට පත් කළ තත්ත්වයට නැවත පමුණුවා (උදාහරණ ලෙස විෂබීජ බිය ඇති කෙනෙක් නම් ඔහුගේ දෑත්වල, බිය ඇති කළ දේ තවරා) ප්‍රතිකාර ලබා දෙන අය ගේ අධීක්ෂණය යටතේ ඔහුට සාමාන්‍ය වැඩ කටයුතු කිරීමට සැලැස්වීම සිදු කෙරේ. එවිට කාලයාගේ ඇවෑමෙන් රෝගියාගේ නිරර්ථක සිතිවිලි දුරු වී කාන්සාව පහව යන හෙයින් තේරුමක් නැති ක්‍රියාවන් හි නිරත වීම ඔහුටත් නොදැනීම පහව යයි.මෙවැනි රෝගියෙක් පිළිබඳව පවුලේ සාමාජිකයන් ගේ හැසිරීම කෙබඳු විය යුතු ද?හොඳම දේ රෝගියා තේරුම් ගැනීමයි. ඒ වගේ ම ඔහු සමඟ උරණ නොවී කරුණාවෙන් සහ දයාවෙන් ඇසුරු කළ යුතුයි. ඒ වගේ ම හැකි ඉක්මනින් වෛද්‍යවරයකු වෙත යොමු කිරීම ද වැදගත්.* ග්‍රාස්තිය රෝගියකු ප්‍රතිකාරවලට යොමු නොකළේ නම් කුමක් සිදුවේද?එවැනි රෝගියකුට නිසි කලට ප්‍රතිකාර නොලැබුවේ නම් ඇතැම් විට ඔවුන්ගේ පවුල් ජීවිතය පවා අවුල් විය හැකියි‍. දක්ෂ දරුවෙක් වුව ද අනවශ්‍ය ලෙස එකම දෙයක් කෙරෙහි අවධානය යොමු කිරීම නිසා ඔහුගේ අනාගත ජීවිතයම අඳුරු විය හැකියි.කුඩා දරුවන්ටත් මේ රෝගය ඇතිවිය හැකිය.ග්‍රාස්තිය ඇතිවන්නේ මනුෂ්‍යයා සමාජගත වීමත් සමඟයි. අවුරුදු තුනෙන් පසුව දරුවකුට වුව ද රෝගය ඇති විය හැකියි. ඒ වගේ ම ‍එවැනි දරුවන් සම්බන්ධව මවුපියන් වැඩි අවධානයක් යොමු කළ යුතුයි. දරුවට තරවටු කිරීම සුදුසු නොවේ. ආදරයෙන් කරුණාවෙන් දරුවාට සමීප වී ඔහුට ඇති තත්ත්වය තේරුම්කර දිය යුතුයි.වෛද්‍ය ප්‍රතිකාර ලබා දීම ද ඉතා වැදගත්. විශේෂයෙන් විභාගයකට පාඩම් කරන දරුවකු නම් වහාම පවුලේ වෛද්‍යවරයාට හෝ මානසික වෛද්‍යවරයකුට යොමු කළ යුතුයි.සමහර අය කැරපොත්තන්, මීයන් ආදී සතුන්ට අසාමාන්‍ය බියක් දක්වනවා. එයත් ග්‍රාස්තිය රෝගයේ රෝග ලක්ෂණයක් ද?නෑ. මෙය ‘ෆෝබියා’ නැමැති රෝගයේ ලක්ෂණයක්. සමහරු මෙය හඳුන්වන්නේ ‘බයයි බයයි භීතිකාව’ නමින්. කැරපොත්තන් වැනි කෘමීන්ට දක්වන බිය. කෘමි භීතිකාව ලෙසින් එය සිංහලයට පරිවර්තනය කළ හැකියි.සමහර අය සතුන්ට බය නෑ. එහෙත් එළිමහනට යන්නට පාරේ ඇවිදීමට බයයි. මළගෙවල් , මඟුල් ගෙවල් වැනි තැනක දී හුස්ම හිර‍ කරනවා වැනි ස්වභාවයක් දැනීම , හදවත වේගයෙන් ස්පන්දනය වීම, සිරුර වෙව්ලීම වැනි තත්ත්ව පෙන්නුම් කරයි. සමහර අවස්ථාවන්හි ක්ලාන්ත වේ යැයි බියෙන් පසුවේ. මේ තත්ත්වය එළිමහන් භීතිකාවයි. එය දුර්වල තත්ත්වයක් ද නොවේ.තවත් සමහර අය බස් රියේ දුම්රියේ ගමන් කිරීමට බියයි. ජනෙල් වැසූ බස් රථයක නම් ඒ බිය දෙගුණ වන්නේ හුස්ම හිරවී යැයි සිතෙන නිසයි.‍ මෙවැනි සමහර රෝගීන් නිවෙසක දොර ජනෙල් වසා නිදා ගැනීමට පවා අකමැතියි. එම තත්ත්වයත් ෆෝබියාව‍’ ට අයත්.මේ ආකාරයට බිය හට ගත හැකි හේතු සිය ගණනක් තිබෙනවා.සතුන්ට බිය වීම, තනිවම සිටීමට බිය වීම ලේවලට බිය වීම, කරුවලට බියවීම, උස තැන්වලට බිය වීම, කසාදයට බියවීම, මීයන්ට බියවීම, ගැහැනුන්ට බිය වීම, සමාජයට බියවීම ආදිය ඉන් සමහරක්.භීතිකාවක් යනු කුමක්දැයි තවදුරටත් පැහැදිලි කර දිය හැකි ද?යම් දෙයක් හෝ අවස්ථාවක් කෙරෙහි ඇති වන තේරුමක් නැති අස්ථාන බියක් ලෙස එය හැඳින්විය හැකියි. යමක් පිළිබඳව සාමාන්‍යයෙන් ඇතිවන බිය ඊට අදාළ නොවේ. භීතිකාව නම් යම් දෙයකින් විය හැකි අනතුරට වඩා අස්වාභාවික ආකාරයෙන් වැඩිපුර බියට පත්වීමයි.‍ සමහර විට මෙවැනි රෝගීන්ට එය බොරු බියක් ලෙස අවබෝධ කරගත්ත ද එය සිතින් පහ කරගැනීමට නොහැකි වේ. ඒ නිසා ම ඔවුන් එවැනි අවස්ථා මඟ හැරීමට උත්සාහ කරන අතර‍ එය එදිනෙදා ජීවිතයට ද බලපෑ හැකියි.* මේ අස්ථාන භීතිකාව සුවකර ගත හැකි ද?ඔව්. එහෙත් බෙහෙත් පෙති හා එන්නත්වලින් නොවේ. පවුලේ වෛද්‍යවරයා වෙත යොමු වීමෙන් පසු ඔහු රෝගියා විශේෂ පුහුණුවලත් චර්යා ප්‍රතිකාරවේදීන් වෙත යොමු කරවනු ඇත. එවිට සිතෙහි හට ගන්නා බිය ජනක හැඟීම් පාලනය කිරීම සඳහා අවශ්‍ය සිත සන්සුන් කරවන ක්‍රම සඳහා රෝගියා පුහුණු කෙරේ. මෝහන ප්‍රතිකාරය ද අස්ථාන බිය නැති කර ගැනීම සඳහා සාර්ථකව යොදාගත හැකි තවත් ප්‍රතිකාර ක්‍රමයක්.සාකච්ඡා කළේ,රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post></root>