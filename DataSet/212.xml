<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=ay1101165</link>
    <topic>මෘදුකාංග</topic>
    <author>යසස් විශුද්ධි අබේවික්‍රම</author>
    <content>අද අපේ අවධානය යොමුවන්නේ පරිගණකයේ මෘදුකාංග දෙසටයි.මෘදුකාංග කියන්නේ දෘඩාංග ක්‍රියා කරවන්න භාවිතා කරන උපදෙස් මාලාවක් ලෙස ඉතා සරලව හඳුන්වා දෙන්න පුළුවන්. අපි කලින් සාකච්ඡා කළ විදියට පරිගණක වලින් විශාල ඒ වගේ ම සංකීර්ණ වැඩ කරගන්න පුළුවන්. ඒ සඳහා අවශ්‍ය මෘදුකාංග සරල සිට සංකීර්ණ දක්වා ව්‍යාප්ත වෙනවා.මෘදුකාංග විවිධාකාර ස්වරූපයන් ගන්නවා සමහර ඒවා පරිගණකය භාවිතා කරන්නා සමඟ ඒ තරම් ගනුදෙනුවක් නැහැ. සමහර ඒවා පරිගණක භාවිතා කරන්නා සමඟ ඉතා කිට්ටුවෙන් සම්බන්ධ වෙනවා. අපට අවශ්‍ය දේ ඒවා ලවා කරවා ගන්න අපි නිරන්තර උපදෙස් දෙනවා.මෘදුකාංග ගැන කතා කරන විට පරිගණක මෙහෙයුම් පද්ධති ගැන සඳහන් නොකරම බැහැ. මෙහෙයුම් පද්ධතිය තමයි පරිගණකය හරියාකාරව ක්‍රියාත්මක කරවන මූලිකම මෘදුකාංගය. අපට අපගේ වැඩ කර ගැනීමට ඇති මෘදුකාංගවලට වඩා මෙහෙයුම් පද්ධතිය පරිගණකට ම අවධානය යොමු කරන එක තමයි විශේෂය. මයික්‍රොසොෆ්ට් ආයතනය නිපදවන වින්ඩෝස් කාණ්ඩයේ මෘදුකාංගය මෙහෙයුම් පද්ධතිවලට ප්‍රචලිතය. මැකින්ටොෂ් පරිගණක ඇපල් මෙහෙයුම් පද්ධති භාවිතා කිරීම ද දැකිය හැකි ය.පරිගණකයට හානි පමුණුවීමට සිතා මතා හෝ එසේ නැතිව වෛරස් ක්‍රියාත්මක වෙනවා. මේවා ක්‍රියාත්මක වීම වැළැක්වීමට වෛරස් ආරක්ෂණ (Anti Virus)  මෘදුකාංගයක් භාවිතා කිරීම ඉතා වැදගත්.පරිගණකයකට අත්‍යවශ්‍ය මෘදුකාංග වර්ගයක් වන්නේ එදිනෙදා කටයුතු වලට අවශ්‍ය කාර්යාල (office) වර්ගයේ පැකේජයි. මේවා කාර්යාල වලට වගේ ම පුද්ගලික වැඩ වලටත් ඉතාම වැදගත්. ලිපි සකස් කිරීමට භාවිතා කරන මයික්‍රොසොෆ්ට් වර්ඩ් (Word) ඊමේල් භාවිතය පහසු කරන අවුට් ලුක් (Out Look) ගණන් සෑදීම ලැයිස්තු සැකසීම ආදියට එක්සෙල් (Excel) මේවාට උදාහරණ වේ. මයික්‍රොසොෆ්ට් ඔෆීස් පැකේජය ඉතා ප්‍රචලිතයි. වෙනත් පැකේජත් දැන් දැන් ප්‍රචලිත වේගෙන එනවා.ඉහත සඳහන් කළ ඒවා බොහෝ භාවිතා කරන්නන්ට පොදුයි. ඒ නිසා ඒවා වෙළෙඳ පොළෙන් මිලදී ගන්න බාධාවක් නැහැ. ශ්‍රී ලංකාවේ නම් නොමිලයේ ම නීති විරෝධීව පිටපත් ලබාගත හැකි වුවත් එය එතරම් හොඳ දෙයක් නොවේ. කෙසේ වෙතත් පොදු නොවන අපගේ විශේෂිත වැඩ කටයුතු සඳහාත් මෘදුකාංග යොදාගත හැකියි. මේවා සමහර විට වෙළෙඳ පොළෙන් මිලදී ගත ඛ්ැකියි. නැතිනම් මෘදුකාංග නිපදවන්නන් ලවා අප සඳහා ම පිළියෙළ කර ගත හැකියි. ඒ විස්තර අප ඉදිරි කොටස් වලදී සාකච්ඡා කරමු.යසස් විශුද්ධි අබේවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aj1101161</link>
    <topic>සාමාන්‍ය පෙළ විශිෂ්ටයන්ට ඩයලොග් ශිෂ්‍යත්ව</topic>
    <author/>
    <content>සාමාන්‍ය පෙළ විශිෂ්ටයන්ට ඩයලොග් ශිෂ්‍යත්වඅධ්‍යාපන ඇමැති බන්දුල ගුණවර්ධන සහ ඩයලොග් ප්‍රධානී ආචාර්ය හාන්ස් විජයසූරිය මහත්වරුන් එක්ව සා. පෙළ විශිෂ්ටයන්ට ශිෂ්‍යත්ව ප්‍රදානය කළ අයුරු.2009 වසරේ අ.පො.ස සාමාන්‍ය පෙළ විභාගයේදී ජාතික හා දිස්ත්‍රික් මට්ටමින් ගණිතය විෂය සඳහා ඉහළම ලකුණු ලබාගත් ශිෂ්‍ය ශිෂ්‍යාවන් 30 දෙනෙකුට ශිෂ්‍යත්ව ප්‍රදානය කිරීමේ උත්සවය පසුගියදා අධ්‍යාපන අමාත්‍යාංශයේ දී අධ්‍යාපන අමාත්‍ය බන්දුල ගුණවර්ධන මහතාගේ ප්‍රධානත්වයෙන් සිදු කෙරිණි.එම සිසුන් අ.පො.ස උසස් පෙළ විභාගයට පෙනී සිටින තුරු ඩයලොග් සමාගම විසින් ඔවුන්ට මසකට එක් සිසුවෙකුට රුපියල් 2500 බැගින් ලබා දෙනු ඇත.“ඩයලොග් අපට දෙන්නේ ශිෂ්‍යත්වයක්. අද අපිට නොතේරෙන්න පුළුවන් මේ ශිෂ්‍යත්වයේ වැදගත්කම. නමුත් ශිෂ්‍යත්ව නිසා සිසුන් දක්වලා තියෙන දස්කම් විශාලයි. මෙම ශිෂ්‍යත්ව ලබාදීම වෙනුවෙන් ඩයලොග් සමාගමට මගේ හෘදයාංගම ස්තුතිය පුද කරනවා. මේ ශිෂ්‍යත්වයේ මූල්‍ය වටිනාකමට වඩා ඇති අගය කිරීමේ වටිනාකම අපට ධෛර්්‍යයක්” යැයි මෙවර ඩයලොග් ශිෂ්‍යත්වය සඳහා සුදුසුකම් ලැබූ රත්නපුර දිස්ත්‍රික්කයෙන් ඉහළම ලකුණු ලබාගත්, සීවලී මධ්‍ය මහා විද්‍යාලයේ සම්පත් කුමාරතුංග සිසුවා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aj1101162</link>
    <topic>කලා පොළට මෙවර වෙන්දේසියක් එකතු වේ</topic>
    <author/>
    <content>කලා පොළට මෙවර වෙන්දේසියක් එකතු වේකොළඹ 07 ආනන්ද කුමාරස්වාමි මාවත දෙපස හා ජාතික කලා භවන ඉදිරිපස ප්‍රදේශය පුරා 2011 ජනවාරි 23 වන ඉරිදා ශ්‍රී ලංකාවේ ප්‍රකට “කලා පොළ” පැවැත්වීමට කටයුතු යොදා ඇත. එහිදී දවස පුරා අති දක්ෂ කලාකරුවන්ගේ නිර්මාණ කලාකාමී සැමට දැක ගැනීමට මෙන්ම විඳ ගැනීමට අවස්ථාව උදා වනු ඇත.“ජෝර්ජ් කීට් පදනමේ සංවිධානයෙන් වසර 17 ක් පුරා ජොන් කීල්ස් ආයතනයේ ප්‍රධානත්වයෙන් මේ කලා පොළ පවත්වනු ලබනවා. 1993 ඇරැඹුණ කලා පොළ අපට යුරෝපීය අගනගරවල පවත්වන සුප්‍රසිද්ධ කලා උත්සව සිහියට නංවනවා.“කලා පොළ” චිත්‍ර ශිල්පීන් හා මූර්ති ශිල්පීන්ට තම නිර්මාණ ප්‍රදර්ශනය කිරීමට හොඳම තෝතැන්නකි. එය ඔවුනට වෘත්තීය මට්ටමෙන් ඉදිරියට යාමට මෙන්ම ස්ථාවර බවක් ලබාගැනීමට ද ඉවහල් වෙනවා.” කලා පොළ නියෝජනය කරන බොහෝ ශිල්පීන් මේ වන විට ජාත්‍යන්තරය ද ජයගෙන ඇතැයි ජෝර්ජ් කීට් පදනමේ සභාපති සෙඩ්රික් ද සිල්වා මහතා කියයි. “දශක දෙකකට පමණ ඉහත දී ඇරැඹු ‘කලා පොළ’ දැන් ජාතික තලය දක්වා පැමිණ තිබීම අපට මහත් ආඩම්බරයක්.සෑම වසරක් පාසාම සිය ගණනක් කලාකරුවන් මෙම උත්සවය වටා එක් රොක් වන අතර ඒ මඟින් ඔවුනට විශාල වෙළෙඳ පොළ අවස්ථාවක් ද හිමි වෙනවා.කොළඹ විවිධ කලා පරිශ්‍රයන්හි තම නිර්මාණ ප්‍රදර්ශනය කරගැනීමට අවස්ථාවක් නැති සරල දක්ෂ කලා ශිල්පීන්ට හා ශිල්පිනියන්ට මෙය විශාල අවස්ථාවක් වෙනවා” යැයි ද ඒ මහතා කීය.මෙවර කලා පොළෙහි නිර්මාණ සඳහා කලා නිර්මාණ වෙන්දේසියක් ද පැවැත්වේ.ඩේමන් ගල්ගට්, කිමමන්ඩා අඩිචි සහ කැරන් රොබර්ට්ස්දකුණු අපි‍්‍රකානු ලේඛකයකු වන ඩේමන් ගල්ගට්, නයිජීරියානු ජාතික ලේඛිකාවක් වන කිමමන්ඩා අඩිචි සහ ශ්‍රී ලංකාවේ උපත ලද දැනට කැලිෆෝනියාවේ වෙසෙන කැරන් රොබර්ට්ස් යන ලේඛක ලේඛිකාවන්ට ගාලු සාහිත්‍ය උලෙළට සහභාගි වීම සඳහා ගුවන් ගමන් පහසුකම් ලබා දීමට එමිරේට්ස් ගුවන් සේවය ඉදිරිපත් වී ඇත.එමිරේට්ස්හි ශ්‍රී ලංකාව හා මාලදිවයින සඳහා කලාප කළමනාකරු චන්දන ද සිල්වා මහතා පැවසුවේ නැවත වරක් ගාලු සාහිත්‍ය උලෙළට අනුග්‍රහය දැක්වීමට හැකිවීම පිළිබඳව එමිරේට්ස් ගුවන් සේවය සතුටට පත්වන බවයි.උළෙලේ වැදගත්කම් වසරින් වසර ඉහළ යන බවත් වැඩිදුරටත් පෙන්වා දුන් ඒ මහතා අන්තර්ජාතික ලේඛකයින් හා සාහිත්‍යලෝලීන් අතර ශ්‍රී ලංකාව පිළිබඳ පැහැදිලි දැක්මක් ඇති කරවීමට ද එය මනා රුකුලක් වන බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aj1101163</link>
    <topic>උතුරුමැද විශිෂ්ටතම ව්‍යාපාරිකයාට හිමි රන් සම්මානය දිනයි</topic>
    <author/>
    <content>උතුරුමැද විශිෂ්ටතම ව්‍යාපාරිකයාට හිමි රන් සම්මානය දිනයිඔරියන්ට් සමූහ ව්‍යාපාරයේ සභාපති, කළමනාකාර අධ්‍යක්ෂ සී. බී. ඒකනායක මහතා, අමාත්‍ය ජොන්ස්ටන් ප්‍රනාන්දු මහතා අතින් උතුරු මැද පළාතේ හොඳම ව්‍යවසායකයාට හිමි සම්මානය ලබා ගත් අවස්ථාව.ශ්‍රී ලංකා වාණිජ සහ කර්මාන්ත මණ්ඩල සම්මේලනය මඟින් සංවිධානය කරන ලද 2010 වසරේ ශ්‍රී ලංකාවේ විශිෂ්ටතම ව්‍යාපාරිකයන් තේරීමේ තරගාවලියේ මහා පරිමාණ ව්‍යාපාර අංශයෙන් උතුරු මැද පළාතේ විශිෂ්ටතම ව්‍යාපාරිකයාට හිමි රන් සම්මානය ඔරියන්ට් කන්ස්ට්‍රක්ෂන් සමාගමට හිමි වීය.2010 වසරේ ශ්‍රී ලංකාවේ විශිෂ්ටතම ව්‍යාපාරිකයා තේරීමේ ජාතික තරගාවලියේ මහා පරිමාණ අංශයෙන් මුළු ලංකාවෙන් ම පස් වැනි ස්ථානය ද ඔරියන්ට් සමූහ ව්‍යාපාරයට හිමි විය.මේ වසරේ ඉදිකිරීම් පුහුණු සහ සංවර්ධන ආයතනය මඟින් සංවිධානය කරන ලද 2010 වර්ෂයේ විශිෂ්ටතම ඉදිකිරීම් සඳහා සම්මාන ප්‍රදානය කරන ජාතික තරගාවලියෙන් ද විශිෂ්ටතම ඉදිකිරීම වෙනුවෙන් ඔරියන්ට් කන්ස්ට්‍රක්ෂන් සමාගමට සම්මානයක් හිමි විය. මෙම සම්මානය හිමි වූයේ පොළොන්නරුව ජාතික රෝහලේ නව ගොඩනැගිලි සංකීර්ණය ඉදිකිරීම වෙනුවෙනි.ගෘහ විදුලි උපකරණ නිෂ්පාදනය කරන මැදපෙරදිග යුරෝස්ටාර් සමාගම ශ්‍රී ලංකාවේ සිය අලෙවි නියෝජිත ලෙස කොළඹ යූකේඊ පෞද්ගලික සමාගම පත් කොට ඇත.යුරෝස්ටාර් විදුලි උපකරණ මෙරට වෙළෙඳපොළට හඳුන්වාදීම සඳහා ටාජ් සමුද්‍ර හෝටලයේ පැවැති වෙළෙඳ නියෝජිත හමුවේදී යුරෝස්ටාර් ආයතනයේ සාමාන්‍යාධිකාරී මුතු ක්‍රිෂ්ණා මහතා අදහස් දක්වයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aj1101164</link>
    <topic>රූපලාවණ්‍ය සහ කොණ්ඩා මෝස්තර පුහුණුවට බොලිවුඩයෙන් විශේෂඥයෙක්</topic>
    <author/>
    <content>රූපලාවණ්‍ය සහ කොණ්ඩා මෝස්තර පුහුණුවට බොලිවුඩයෙන් විශේෂඥයෙක්බොලිවුඩ් රූපලාවණ්‍ය හා කොණ්ඩා මෝස්තර ශිල්පී කොරි වාලියා කොණ්ඩා මෝස්තර සහ රූපලාවණ්‍ය සංගමයේ ආරාධනයෙන් විශේෂ වැඩමුළුවක් පැවැත්වීම සඳහා කොළඹට පැමිණීමට නියමිත ය. මෙම වැඩමුළුවේ අරමුණ වන්නේ පෙබරවාරි මස පැවැත්වීමට නියමිත ජාතික සම්මාන 2011 සඳහා ශ්‍රී ලාංකික දක්ෂතාවයන් හා ඔවුන්ගේ හැකියාවන් වර්ධනය කිරීමයි.කොණ්ඩා මෝස්තර සහ රූපලාවණ්‍ය ශිල්පීන්ගේ සංගමය ජාතික සම්මාන 2011 සංවිධානය කරනු ලබන්නේ 13 වන වරට වන අතර එය පෙබරවාරි මස 27 හා 28 දිනවල පැවැත්වීමට නියමිතය. ශ්‍රී ලංකාවේ කොණ්ඩා මෝස්තර හා රූපලාවණ්‍ය ශිල්පීන්ගේ දැවැන්තම ක්‍රියාකාරකමක් වන මෙය දිවයින පුරා විවිධ ප්‍රදේශවල විසිරී සිටින ක්ෂේත්‍රයේ වෘත්තිකයන් එකම තරගකාරී මාවතකට යොමු කරනු ලබයි.කොරි චාලියා මහතාගේ දක්ෂතා බෙදා හදා ගැනීමට මෙම වැඩමුළු තුන සඳහා සහභාගිවන්තන්ට අවස්ථාව උදාවනු ඇත. මෙම වැඩමුළුවලට බිෂොප් විදුහලේ මේ 31 වැනිදා පළමු සම්මන්ත්‍රණය පවත්වනු ලබන අතර පෙබරවාරි මස 1 හා 2 යන දිනවලදී කොරි වාලියා මහතා ඍජුවම සම්බන්ධ වන කුඩා කණ්ඩායම් යොදා ගනිමින් ප්‍රායෝගික වැඩමුළු පැවැත්වීමට නියමිත ය.කොණ්ඩා මෝස්තර සහ රූපලාවණ්‍ය ශිල්පීන්ගේ සංගමයේ සභාපති රායකා ජයසූරිය මහත්මිය වැඩමුළුවේ ප්‍රධාන අරමුණු පැහැදිලි කරමින්, “සෑම වසරකම ජාතික සම්මාන ප්‍රදානෝත්සවයට පළමුවෙන් අප අපගේ කොණ්ඩා මෝස්තර ශිල්පීන් හා රූපලාවණ්‍ය ශිල්පීන් පුහුණු කිරීම සිදු කරනවා. අප ජාත්‍යන්තර විශේෂඥයින්ට ආරාධනා කිරීම මගින් අපේ සාමාජිකයන්ට ආත්ම ශක්තිය වර්ධනය කරගැනීමටත් ජාතික සම්මාන සඳහා හොඳීන් තරගවැදීමටත් අවස්ථාව උදා වෙනවා” යනුවෙන් පැවසුවා ය.සැපයුම්දාම කළමනාකරණය පිළිබඳ බාහිර කථිකාචාර්ය නිමල්ජිත් පෙරුම්මුලි මහතා විසින් ලියන ලද ‘සංකාර්ය කළමනාකරණය’ ග්‍රන්ථය උසස් අධ්‍යාපන ඇමැති එස්. බී. දිසානායක මහතා වෙත පිළිගැන්වූ අයුරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aj1101165</link>
    <topic>සෑම මසකම මංගල උත්සවයකට වෝග් ජුවලර්ස් අනුග්‍රහය</topic>
    <author/>
    <content>සෑම මසකම මංගල උත්සවයකට වෝග් ජුවලර්ස් අනුග්‍රහයවෝග් ජුවලර්ස් සහ සිරස ටී වී ආයතනය ලක්ෂ සංඛ්‍යාත පේ‍්‍රක්ෂකයන් වෙත ත්‍යාග පිරිනමමින් ශ්‍රී ලංකාවේ ප්‍රථම මංගල රියැලිටි වැඩසටහන වන “මංගල සිහිනය” හඳුන්වා දෙයි.මේ මංගල සිහිනය වැඩසටහනින් මංගල උත්සව සඳහා පැකේජ 12 ක් සහ රන් මාල 12 ක් බැගින් වසරේ එක් එක් මාසයේදී නොමිලේ ලබා දෙයි. පේ‍්‍රක්ෂකයන් කළ යුත්තේ සිරස තිරස කාලය වෝග් මාලය තිරය මත දිස්වෙන වාර ගණන ගණන් කොට එවීමය. සෑම තැපැල් පතකදී සහ එස් එම් එස් පණිවුඩයකදී 2011 වසරේදී විවාහ වන යුවලකගේ නම සඳහන් කළ යුතුය.සෑම මාසයකදීම දිනුම් ඇදීමෙන් වාසනාවන්ත ජෝඩු තෝරා ගැනෙන අතර මණ්ඩලයක් විසින් ඔවුන් අතුරින් එක් වාසනාවන්ත යුවළක් මාස්පතා තෝරා ගැනේ. එම වාසනාවන්ත යුවළගේ සම්පූර්ණ මංගල උත්සවය ‘මංගල සිහිනය’ වැඩසටහනින් විකාශය කෙරේ. මෙයට අමතරව මාසිකව වෝග් ජුවලර්ස් ආයතනයෙන් රන් මාලයක් දිනා ගැනීමට මහ ජනතාව අතුරින් කෙනකුට ද (මනාලයකු හෝ මනාලියක වීමට අවශ්‍ය නොවේ) මෙම වැඩසටහනින් අවස්ථාව උදා වෙයි.වෝග් ජුවලර්ස් අධ්‍යක්ෂ නන්දදේව පෙරේරා පැවසුවේ “මේ මංගල සිහිනය වැඩසටහන ජයග්‍රාහි ජෝඩු 12 ට සහ ඔවුන්ගේ පවුල්වලට සහ ඔවුන්ගේ පි‍්‍රයාදරයන්ට පමණක් ආස්වාදයක් ගෙන දෙන්නක් නොව එය ශ්‍රී ලංකාවේ දසත මහත් ප්‍රබෝදයක් ඇති කරන්නක් බවය.”  වෝග් ජුවලර්ස් අධ්‍යක්ෂ නන්දදේව පෙරේරා, මහරාජා සමූහ අධ්‍යක්ෂ මනෝ වික්‍රමනායක අවබෝධතා ගිවිසුම හුවමාරු කර ගනිද්දී. සිරස නාලිකා ප්‍රධානී සුසාර දිනාල්, නීතිඥ ජී. ජී. අරුල්ප්‍රගාසම්, වෝග් ජුවලර්ස් කළමනාකාර අධ්‍යක්ෂ අනුර හේමචන්ද්‍ර, සිරස ටීවී ප්‍රධාන පරිපාලන නිලධාරී ගයිරුක පේරුසිංහ, මහරාජා සමූහ අධ්‍යක්ෂ නේද්‍ර වීරසිංහ මහත්ම මහත්මීහු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aj1101166</link>
    <topic>කොමර්ෂල් බැංකුවෙන් යාපනය සරසවියට පරිත්‍යාග</topic>
    <author/>
    <content>කොමර්ෂල් බැංකුවෙන් යාපනය සරසවියට පරිත්‍යාගකොමර්ෂල් බැංකුවේ ප්‍රධාන මෙහෙයුම් නිලධාරී රවී ඩයස් මහතා පරිගණක උපකරණ යාපනය සරසවියේ හිටපු භූ විද්‍යා පීඨ ප්‍රධානී මහාචාර්ය එස්. කුගබාලන් මහතා වෙත භාර දෙන අයුරු. පීඨ ප්‍රධානී මහාචාර්ය එස්. ටී. බී. රාජේශ්වරන් මහතා ද මෙහි වෙයි.කොමර්ෂල් බැංකුව පසුගියදා යාපනය සරසවියේ භූගෝල විද්‍යා පීඨයට පරිගණක උපකරණ පිරිනැමීය.බැංකුවේ සමාජ සත්කාරක අරමුදල මඟින් පිරිනමනු ලැබූ පරිගණක 5, භූ විද්‍යා දත්ත පද්ධතීන්, පාරිසරික වෙනස්වීම් හා අදාළ දුරස්ථ මැනීම්, ජල විද්‍යා මෙන්ම භූ විද්‍යා යනාදී අධ්‍යන ක්ෂේත්‍රවල නියැලෙන ශිෂ්‍ය ශිෂ්‍යාවන්ට සහ කථිකාචාර්යවරුන්ට මහත් පිටුබලයක් වනු ඇති වග විශ්ව විද්‍යාල පාලනාධිකාරිය පැවසීය.සරසවි සිසුන්ට ශිෂ්‍යත්ව පිරිනැමීම, පාසල්වල තොරතුරු තාක්ෂණ විද්‍යාගාර ඉදිකිරීම, ඉංගී‍්‍රසි භාෂා ඥානය ඉහළ නැංවීම සඳහා වැඩමුළු පැවැත්වීම, ළමා නිවාසවලට ආධාර කිරීම, වෛද්‍ය උපකරණ පරිත්‍යාග කිරීම සහ බන්ධනාගාර රැඳවියන් වෙනුවෙන් වෘත්තීය පුහුණු පාඨමාලා සංවිධානය කිරීම යනාදිය පසුගිය කාලයේදී කොමර්ෂල් බැංකුවේ සමාජ සත්කාරක භාරය විසින් සිදු කරන ලදී.  විදේශ රැකියා ක්ෂේත්‍රයේ උන්නතියට දීර්ඝ කාලීනව කැපවීම් සිදුකිරීම වෙනුවෙන් විදේශ රැකියා නියෝජිත ආයතන 33 ක් හා විදේශ සේවා නියුක්ති කාර්යාංශයේ සේවකයෝ 29 දෙනෙක් සම්මානයෙන් පිදුම් ලැබූහ. කාර්යාංශයට වසර 25 ක් පිරීම නිමිත්තෙන් බදුල්ල වින්සන් ඩයස් ක්‍රීඩාංගණයේ පසුගියදා පැවැති සිව්මංසල සංවත්සරික උපහාර රාත්‍රියේදී එම සම්මාන පිරිනැමිණි.විදේශ රැකියා ප්‍රවර්ධන හා සුබ සාධන අමාත්‍ය ඩිලාන් පෙරේරා මහතා එම සංවත්සර උත්සවයේදී බලපත්‍රලාභී රැකියා නියෝජිතායතනවලට හා දීර්ඝ කැපකිරීම් කළ පැරැණිතම සේවකයන්ට මෙහෙවර ඇගයීමේ සහතික පත්‍ර හා උපහාර තිළිණ ප්‍රදානය කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aj1101167</link>
    <topic>රිචඩ් පීරිස් ටයර් සමාගමේ වයඹ අලෙවි නියෝජිතයන්ට උපහාර</topic>
    <author/>
    <content>රිචඩ් පීරිස් ටයර් සමාගමේ වයඹ අලෙවි නියෝජිතයන්ට උපහාරරිචඩ් පීරිස් ටයර් සමාගමේ, වයඹ පළාත් වාර්ෂික අලෙවි නියෝජිත සමුළුව, අධ්‍යක්ෂ/සාමාන්‍යාධිකාරී පුෂ්පික ජනධීර මහතාගේ ප්‍රධානත්වයෙන් කුරුණෑගලදී පැවැත්විණි. එම සමාගමේ කුරුණෑගල පිහිටි කර්මාන්ත ශාලාව කේන්ද්‍ර කරගත් අලෙවි නියෝජිතයෝ 200 කට අධික පිරිසක් මෙම අලෙවි නියෝජිත සමුළුවට සහභාගි වූහ.කුරුණෑගල කර්මාන්තශාලාවේ කළමනාකරු චමින්ද සමරකෝන්, අනුරාධපුරයේ ඉන්දික ටයර් සෙන්ටර් හි අධිපති, ඒ. එච්. චන්ද්‍රපාල (රීට්‍රේඩින් අංශයේ තෙවන ස්ථානය), මැල්සිරිපුර දමින්ද ටයර් සෙන්ටර් හි අධිපති ඒ. එල්. ජී. මලින්ත විජේදාස (රීට්‍රේඩින් අංශයෙන් විශිෂ්ටතම අලෙවි නියෝජිතයා හා ට්‍රේඩින් අංශයේ දෙවන ස්ථානය), ඔඩ්ඩමාවඩි හි අකිල් ටයර් හවුස් හි අධිපති එම්. සී. නියාස් ඩීන් (ට්‍රේඩින් අංශයෙන් පළමු ස්ථානය) හා රිචඩ් පීරිස් ටයර් සමාගමේ අධ්‍යක්ෂ / සාමාන්‍යාධිකාරී පුෂ්පික ජනධීර මහත්වරු.යුනියන් බැංකුවේ සභාපති අශෝක ද සිල්වා, ටෙක් ඉන්ෆොමේෂන් සොලියුෂන් සභාපති මොහොමඩ් නවුෂාඩ් නව ප්‍රදර්ශනාගාරය විවෘත කරමින්.කොළඹ නගරයේ සුප්‍රකට ටෙක් සෝන් පරිගණක අලෙවි මධ්‍යස්ථානය සහ ශ්‍රී ලංකාවේ ප්‍රධානතම තාක්ෂණ සැපයුම්කරුවකු වන ඊසි ටෙක්නොලොජීස් මහනුවර නගරයේදී සිය ප්‍රදර්ශනාගාරයක් විවෘත කරනු ලැබීය.ඉහළ මට්ටමේ පරිගණක ආශි‍්‍රත උපකරණ සඳහා ශ්‍රී ලංකාවේ ශීඝ්‍රයෙන් ඉහළ යන ඉල්ලුමත්, පරිගණක භාවිතය ඉහළ යාමත් යන කරුණු දෙක ටෙක් සෝන් සමාගමේ මව් සමාගම වන ටෙක් ඉන්ෆෝමේෂන් සොලුයුෂන් සමාගමට මෙම උදාවන නව අවස්ථාවන් අත්පත් කර ගනිමින් සිය ජාලය පුළුල් කිරීම සඳහා වූ තීරණය ගැනීමට බලපෑවේය.මහනුවර නගරයේ ආරම්භ වූ මෙම නව ශාඛාව කඳුරට ප්‍රදේශයට දීර්ඝ කාලයක සිට පැවති අවශ්‍යතා සපුරාලනු ලබයි.එය අලුත්ම පරිගණක සහ අනෙකුත් ඒ ආශි‍්‍රත උපකරණ ඉතා සාධාරණ මිලට කඳුකරයේ අගනුවර වන මහනුවර ජනතාවට සපයන බව ටෙක් ඉන්ෆෝමේෂන් සමාගමේ සභාපති මොහොමඩ් නවුෂාඩ් මහතා පැවසීය.රාජකීය ගොල්ෆ් ක්‍රීඩා සමාජයේ සභාපති ලලිත් රාමනායක මහතා එටිසලාට් එලයිට් ක්ලබ් දිනුම් ඇදීමේ උත්සවය අමතමින්.එටිසලාට් එලයිට් ක්ලබ් ගෝල්ෆ් ක්‍රීඩා සමාජයේ වසර අවසාන දිනුම් ඇදීම කොළඹ රාජකීය ගොල්ෆ් ක්‍රීඩා සමාජයේදී පැවැත්විණි.රාජකීය ගොල්ෆ් ක්‍රීඩා සමාජයේ සාමාජිකයින් සඳහා ක්‍රියාත්මක වන සුවිශේෂී ප්‍රවර්ධන වැඩසටහනක් වන එටිසලාට් එලයිට් ක්ලබ්’ මගින් එහි සාමාජිකත්වයන්ට සුවිශේෂී වරප්‍රසාද රැසක් හිමිවේ.ඒ යටතේ එලයිට් ක්ලබ් සාමාජිකයින් හට එටිසලාට් වෙතින් ප්‍රිමියම් සේවාවන් ලබාගැනීමට හා එටිසලාට් මිරර් ලෝන්ජ්හි දී පහසු මිලට සේවය ලබාගැනීමට හැකි අතර ඊට අමතරව ගුවන් සේවාවන් සඳහා මෙන් ම ගොල්ෆ් ක්‍රීඩා ආම්පන්න හා ඇඟලුම් මිලදී ගැනීමේ විශේෂ වට්ටම් හිමිවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aw1101161</link>
    <topic>මට පුතා එපා මං කතරගම යනවා</topic>
    <author>මතුගම මහින්ද විජේතිලක</author>
    <content>ලෝකයේ මව්පිය දෙදෙනා සහ දූ දරුවන් අතර පවතින සම්බන්ධතාවය සංසාරික ගනුදෙනුවකි. දාරක ප්‍රේමය නමැති විශ්ව ධර්මතාව හේතු කොට ගෙනෙ කිරිසප්පයා හඬන හඬන වාරයක් පාසා ඕනෑ එපාකම් ඉටු කරති. එසේ ම බහුතරයක් මව්පියෝ ද කාලයාගේ ඇවෑමෙන් දරුවන්ගෙන් බොහෝ දේ බලාපොරොත්තු වෙති.එහෙත් ඒ වන විට ඒ දරුවෝ ද මව්පිය පදවි ලබා ඊළඟ තුන්වැනි පරපුරක් බිහි කරමින් ඒ දරුවන් ගේ ඕනෑ එපාකම් ඉටු කිරීමේ මහා හෙයියන්මාරුවේ යෙදී සිටිති.මේ වන විට පළමුවැනි පරපුරේ මව්පියෝ අතපය වාරු නැතිව ද දෙවැනි පරපුර වෙනුවෙන් තමන්ගේ තරමට තොග රැස්කරති. එහෙත් පළමු පරපුරේ අය මේ අම්බලම අතහැර ඊළඟ අම්බලමට පියවර මනින විට එසේ රැස් කළ භෞතික සම්පත් අතින් අතහැර යති.එහෙත් බහුතරයක් දෙනා ඒවා අතින් අතහැර යන්නේ ගෙන යා නොහැකි බැවිනි. එසේ ඒවා ගෙන යා නොහැකි වුවද හිතින් අතහැර දමන්නට නොහැකිව තණ්හා, ආශා, බලාපොරොත්තු, පසුතැවීම් හා දුක්ඛ දෝමනස්සයන් පොදි බැඳ ගෙන යති.එසේ අලුත් අම්බලමකට යන සමහරු කලින් සිටි අම්බලම දෙස ආපසු හැරී බලති. තවත් සමහරු වෙස් මාරු කැරගෙන පරණ අම්බලමේම ලගිති. තවත් කෙනෙක් තණ්හාවේ අයිතිය හා උරුමයට අනුව අලුත් අම්බලම් සිට පරණ අම්බලමට නෑගම් පැමිණෙති.එසේ පැමිණ කලින් පරිහරණය කළ භෞතික සම්පත් අතපත ගාති. මේවා “මගේ” යැයි සිතින් අත් නොහළ ඒ සම්පත්වලට තම දූදරුවන්ගෙන් හානි පැමිණි විට හඬා වැලපෙති. හූල්ලති. ශක්ති සම්පන්නයෝ පළිගනිති. රිදවති. තවත් සමහරු තමන්ගේ ඕනෑ එපාකම් දූදරුවන් ලවා ඉටු කැරවා ගැනීමට මාන බලති.මයිකල් අතුරුගිරියට ආසන්න ගමක පදිංචි තිස් පස් හැවිරිදි පුද්ගලයෙකි. මෙයින් වසර පහළොවකට පමණ පෙර මයිකල් ගේ පියා මිය ගියේය. පියා ජීවත්ව සිටිය දී තොවිල් පවිල් කළ ඇදුරෙකි. මත්පැනට ඇබ්බැහි වූවෙකි. පියා මියගොස් ඔහුගේ සත්දින දානය දුන් දා පටන් දහවල් එකොළහ වන විට මයිකල් ගේ සිරුරට අමුත්තක් දැනෙන්නට පටන් ගත්තේය. ඒ වේලාවට මයිකල්ට අරක්කු බෝතල් තුන්කාලක් බොන්නට අවශ්‍ය වේ.එය එක හුස්මට බීගෙන බීගෙන යන ඔහු පවුලේ අයට අනතුරු ඇඟවීම් කරයි. “උඹ හෙට බයිසිකලයෙන් වැටෙනවා”, “උඹ හෙට තුවාල වෙනවා” ආදී වශයෙන් ඔහු අනතුරු හඟවයි. ඒවා ද එසේ ම සිදුවෙයි. ඒ අවස්ථාවල මයිකල් ගේ හැසිරීම් හා කතාව මියගිය පියාගේ ස්වරූපයෙන් ම නිසා එසේ සිදුවන්නේ පියා ආවේශ වීමෙන් බව කවුරුත් විශ්වාස කළහ.දිනපතා දහවලට අරක්කු තුන්කාලක් බීමට සිදුවීම නිසා මයිකල් ගේ ආර්ථිකය පහළට බැස්සේ ය.එසේ ඔහුගේ ශරීරය මේ තරම් අරක්කු ප්‍රමාණයකට හුරුවීම නිසා හැන්දෑවට ද අරක්කු ටිකක් පානය නොකළොත් ඇඟට දැඩි අපහසුතාවයක් දැනෙන්ට පටන් ගත්තේය. ඒ නිසා හැන්දෑවට ද අරක්කුª බීමට මයිකල් පටන් ගත්තේය.එහෙත් හැන්දෑවට නම් අරක්කු තුන්කාලක්ම අවශ්‍ය වූයේ නැත. හැන්දෑවට තාත්තා ආවේශ වූයේ ද නැත. දහවලට නොවරදවා ම අරක්කු පානය අවශ්‍ය වීම නිසා රැකියාවක් හෝ කුලී වැඩක් පවා කැර ගන්නට ඔහුට නොහැකි විය. ආදායමක් නැති විය. ඉඩම් විකුණා ජීවත් වීමට තරම් තත්ත්වයකට මයිකල්ගේ පවුලේ අය පත් වූහ.මේ තත්ත්වයෙන් ගොඩ එන්නට තොවිල් පවිල් ශාන්ති කර්ම ගණනාවක් සිදු කළත් එයින් පලක් වූයේ නැත. සමහර ශාන්තිකර්මවලදී මයිකල් ආවිශ්ට වී ශාන්ති කර්මයට පැමිණි ඇදුරන් පවා පුදුමයට පත් කරවමින් ඔවුන් නොදන්නා බලවත් මන්ත්‍ර මයිකල් ගේ කටින් පිටවෙන්නට විය.එයින් බියපත් වූ ඇදුරෝ ඒ බවක් නිවැසියන්ට නොදක්වා ශාන්තිකර්මය නිසි අයුරින් සිදු නොකොට ගනුදෙනුව පමණක් කඩාගෙන ගියහ. සමහර අවස්ථාවල මයිකල් කෙරෙන් මහා ආඩම්බරකාර බවක් ප්‍රදර්ශනය වෙමින් “මම අසවලා. තොපි මාව අඳුනන්නේ නැද්දැ”යි ගෝරනාඩු කරන විට ඇතැම් ඇදුරෝ ආ කාරිය අතහැර පලා ගියහ.”මේ ශරීරයට ඇතුළුවී ඉන්නේ කවුද?””හඞ.. හඞ.. හා.. ඇයි අඳුනන්නේ නැද්ද මාව. මම බොහෝ ම බලසම්පන්නයි.” කියා මයිකල් මන්ත්‍ර කියන්නට පටන් ගනී.”හා.. හා.. මේ ස්ථානය මගේ. තමුන්ට උවමනා විදිහට නටන්න දඟලන්න බෑ. අහන දේට උත්තර දෙන්න ඕනෑ. කව්ද මේ?””මං තමයි පොඩි රාල කට්ටාඬි මහත්තයා””ඉතින් කට්ටඬි මහත්තයා දැන් මැරිලානෙ””ඒ වුණාට මගේ දේවල් බලන්න මම එනවා. මට බොන්න උවමනා වුණා ම මම එනවා””කොහේ ඉඳල ද එන්නේ?””කතරගම ඉඳලා””ඇයි? ඉතින් මෙහේ එන්නේ? කතරගමම හිටියාම හරිනෙ””බැහැ ... බැහැ... මම කතරගම දේවාලයට යනවා. ආපහු එනවා. මට එහේ නවතින්න බැහැ””ඇයි නවතින්න බැරි””මම කැමැති නැහැ කතරගම නතර වෙන්න. මම එසේ මෙසේ කෙනෙක් නොවෙයි. මං කැමැති නෑ. එහේදි මගෙන් එක එක වැඩ ගන්නවා. එක එක ගෙවල් ගානෙ යවනවා””ඇයි එක එක ගෙවල් ගානෙ යවන්නෙ?””ඇයි? මිනිස්සු කතරගම දෙවියන්ට අඬගහනවා පහන් පත්තු කරලා පුද පූජා තියලා. කතරගම දෙවියෝ මහා බලසම්පන්න කෙනෙක්. මිනිස් වෙසක් මවාගෙන භාවනා කරන බලසම්පන්න දෙවි කෙනෙක්. මේ යාතිකා කර කර අඬගහන කොට අපිව තමයි යවන්නෙ. අපිත් ඔය වස විස ගහපු පලතුරු කන්න කැමැති නෑ. අපිරිසිදු වඩේ මුරුක්කු කන්නේ මළ පෙරේතයෝ. උන් ඔය අපිරිසුදුවට පහන් තියෙන තැන්වල සිය ගණන් රොක්වෙලා ඉන්නවා. මමත් බලසම්පන්නයි. මමත් කැමැති නැහැ ඒ වගේ තැන්වලට මාව යවනවට. නියම කළාම ඉතින් නොගිහිනුත් බෑ. ඒක නිසා මම එතැනින් පැනලා මගේ ගෙදරට එනවා.ඉස්සර වගේම මම දැනුත් අඩි ගහන්න කැමැතියි. ඉතින් මයිකල් පුතාගෙ ඇඟට රිංගලා අරක්කු බොන්න මම ගෙදර එනවා. මම යන්නෙ නෑ. කව්රු කිව්වත් මම මයිකල්ව දාලා යන්නේ නෑ””ඇයි දාලා නොයන්නේ?””මයිකල් තුළින්නෙ මම අරක්කු බොන්නෙ””හොඳයි හොඳයි අපි නැවත වෙනත් දවසක කතා කරමුකො”යි කියා දින දාහතරක් බෝධි පූජා පවත්වා නැවත පැමිණෙන ලෙස මයිකල්ට උපදෙස් දුන්නේය.එහෙත් දින කීපයකින් මයිකල් නැවතත් පැමිණ බෝධි පූජාව එක් දිනකට වඩා තියන්නට නොහැකි වූ බව කීවේය.ඒ සමඟම මයිකල්ගේ සිරුරට පියා ආවිශ්ට විය.”හඞ .. හඞ.. හා තිබ්බද බෝධි පූජාව? මම බෝධි පූජා තියන්න දෙන්නේ නෑ””ඇයි බෝධි පූජාවට බාධා කරන්නේ?””මම කැමැති නෑ මයිකල් පන්සිල් සමාදන් වෙනවාට””ඇයි අකමැති?””මයිකල් පන්සිල් සමාදන් වුණොත් සුරාමේරයෙන් වැළකුණොත් මම කොහොමද අරක්කු බොන්නේ? මම අඟහරුවාදා මයිකල්ව අසනීප කළා. එක දවසයි බෝධි පූජාව තියන්න දුන්නේ. මෙයාට බෝධි පූජාවට යන්න මම ඉඩ දෙන්නේ නෑ”යි අභියෝගාත්මකව භූතාත්මය ප්‍රකාශ කළේය.එදින මයිකල්ට පිරිත් නූලක් ගැට ගසා පිරිත් පැන් බෝතලයක් දී “මේ පිරිත් පැන් පානය කොට බෝධි පූජාව දින දාහතරක් පවත්වා නැවත එන්නැ”යි උපදෙස් දුන්නේය.”මම මෙයාට බෝධි පූජාවට යන්න දෙන්නේ නෑ... නෑ... නෑ.. ම”යි නැවතත් භූතාත්මය කීවේය.එදින මයිකල් ආපසු නිවෙස බලා යමින් සිටය දී ඔහු ගමන් කළ යතුරුපැදිය පෙරළුවේය. මයිකල් එයින් සිදුවූ සුළු තුවාලවලට බෙහෙත් දමාගෙන ගෙදර ගියේය. ඔහු එදින ම බෝධි පූජා පැවැත්වීම ආරම්භ කළේය. උදේ පාන්දර අවදි වූ හැටියේ පිරිත් පැන් පානය කොට දවස ආරම්භ කළේය. එදින රාත්‍රි නිවසේ විදුලි බුබුළු පුපුරන්නට විය.රාත්‍රි විදුලි පහන් පුපුරා නිවී ගිය පසු නිවස ඇතුළතත් පිටතත් සද්ද බද්ද පටන් ගත්තේය. දොර ජනෙල්වලට තට්ටු කිරීම්, වතුර කරාම ඇරදැමීම් සිදුවිය. මේ සියලු කරදර බාධක මැද්දේ ඒවා විඳ දරා ගෙන මයිකල් දින දහහතරම බෝධි පූජාව පැවැත්වීය. නිවසේ මස් මාලු කරවල බිත්තර පරිභෝජනය සම්පූර්ණයෙන් ම නතර කොට නිවසේත් ආගමික වතාවත් කළේය.බෝධි පූජාව අවසන් කොට මයිකල් නැවතත් උපදෙස් ලබාගැනීමට ගියේය. එදිනත් මයිකල්ට ආවිශ්ට වූ පියාගේ භූතාත්මය කෑගසන්නට විය. “යන්න බෑ යන්න බෑ මම යන්නේ ම නෑ”යි කියමින් බිම පෙරැළී මන්ත්‍ර කියන්නට පටන් ගත්තේය. මොහු පාලනය කරන්නට බැරි ම තැන පිරිත් සජ්ඣායනා කොට, භාවනා ශක්තීන් ක්‍රියාත්මක කර විෂ්ණු දේව පාර්ශවයේ යක්ෂ සේනාධිපතියකු ගෙන්වා භූ®තයා පාලනය කළේය.අවසානයේ භූතාත්මය හඬන්නට පටන් ගත්තේ ය. සමාව ඉල්ලා කෑගැසුවේය. අන්තිමේ “මට පුතාව එපා. මම කරගමට යනවා. මම යනවා”යි යටිගිරියෙන් හූ තියාගෙන මයිකල් බිම ඇදවැටුණේය.ඉන්පසු දානයක් දී මියගිය පියාගේ භූත්තාමයට පින් අනුමෝදන් කැරවූහ. පින් අනුමෝදන් වූ භූතාත්මය උසස් තත්ත්වයකට පත්විය. දැන් මයිකල්ට මත්පැන් අවශ්‍ය නැත. අරක්කු දකින කොටත් ඔහුට දැන් වමනය යන තත්ත්වයක් උදාවිය. මයිකල් පවුලේ ඥාතීන්ගේ ද උදව් ඇතිව නැවතත් දානයක් දී කතරගම ගොස් පියාණන්ට පින් අනුමෝදන් කළේය. දැන් මයිකල් සම්පූර්ණයෙන්ම මත්පැනින් ඉවත් වූ පුද්ගලයෙකි. උදේ හවස ආගමික වතාවත්වල නොවරදවා යෙදෙයි. ඔහු දැන් අලුත් ජීවිතයකට පරිවර්තනය වෙමින් සිටී.කෙනෙකු මිනිස් භාවයේ උපත ලබන විට කලින් භවයන්හි පොදි බැඳගත් ලෝභ, ද්වේෂ, මෝහ යන අකුසල තිහේතුක මූල උපාදාන බරට බරේ රැගෙන එති. ඒ බව නොදන්නා මිනිසා මෝහයෙන් අන්ධව තණ්හාවෙන් හඹා යමින් තව තවත් උපාදානයන් තොග රැස් කොට මල්ල පුරවා ගනී.එවිට මළදාට ශරීර කූ®ඩුව අත්හරින්නට සිදුවුවත් පුරුදු සිතුම් පැතුම් තණ්හාවක් අත්නොහැරීම නිසා ඔහුගේ හෝ ඇගේ උපාදානස්කන්ධ සංයුතිය ආපසු සිටි තැනටම පැමිණ ජීවත්වෙන අඹු දරුවන්ට හිරිහැරයක් වන සේ කටයුතු කරයි.මිනිසෙකුට ආහාර ගත හැක්කේ සීමිත ප්‍රමාණයකි. එය ඉක්මවා යෑමට නොහැකිය. ජලය පානය කළ හැක්කේ ද සීමිත ප්‍රමාණයකි. මිනිස් ශරීරයක් නීරෝගීව පවත්වා ගෙන යෑමට දිනකට වතුර බෝතල් හයක් පානය කළ යුතුය. මේ බව නොදන්නා කෙනෙකු නැත. එහෙත් එසේ වතුර බෝතල් හයක් නොවරදවා පානය කරන කෙනෙකු දකින්නට නැත.මිනිස් ශරීරයට ඇල්කොහොල් ඉතා සීමිත ප්‍රමාණයක් අවශ්‍යය. එය බත් වැනි ආහාරවලින් සැපයේ. එහෙත් මත්පැනට ඇබ්බැහි වූවෝ ස්වකීය ශරීරයට අවශ්‍ය නැති, ඔරොත්තු නොදෙන ප්‍රමාණයක් ශරීරගත කැර ගන්නේ ඇයි? එය නරක බව ද ඔහු දනී. එහෙත් නොබී ඉන්නට බැරිය.මේ බේබදු ඇබ්බැහිකම අත් හරින්නට නොහැක්කේ ඇයි? ශරීරයට, සෞඛ්‍යයට, ආර්ථිකයට, පවුලේ සමඟියට හා මනසට මේ තරම් අහිතකර දෙයක් තවත් නැති බව දැන දැන ම එය අත්හරින්නට ඔහු ගේ සිත නොපෙළඹෙන්නේ ඇයි? එය බාහිර භූතාත්මයක බලපෑමක්, උවමනාවක් නිසා සිදුවිය නොහැකි ද? මෙය නුවණින් සිතා බලන සමහරු බෞද්ධ පිළිවෙත් මඟින් හා බුදුරජාණන් වහන්සේ නාලාගිරි ඇතු දමනය කළ ගාථා භාවිතා කරමින් සුරාපානයෙන් වළකිති. මෙලොවත් පරලොවත් දෙක ම ජයගනිති.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa110123_1</link>
    <topic>කුණු කොල්ලයට විකිණූ වී අලෙවි මණ්ඩලයේ සම්පත්වල වටිනාකම රු. කෝටි 500ක්</topic>
    <author>විජයානි එදිරිසිංහ</author>
    <content>ප්‍රේමදාස යුගයේකෝටි 60ක් වටිනා දේපළ දැනටමත් රජයට පවරාගෙනවිජයානි එදිරිසිංහහිටපු ජනාධිපති ආර්.ප්‍රේමදාස මහතාගේ පාලන කාලයේදී එජාප හිතවතුන්ට විකුණා දමා තිබූ වී අලෙවි මණ්ඩලය සතු දේපළ නැවත රජයට පවරා ගැනීමට පියවර ගෙන තිබේ.මේ යටතේ දැනට රුපියල් කෝටි 60ක් වටිනා දේපළ රජයට පවරා ගෙන ඇතැයි ඇමැති ජොන්ස්ටන් ප්‍රනාන්දු මහතා සිළුමිණට පැවැසීය. ඔහු තවදුරටත් ප්‍රකාශ කෙළේ, ජනාධිපති ප්‍රේමදාස මහතාගේ පාලන කාලයේ එනම් 1990 දී වී අලෙවි මණ්ලයේ ගබඩා, ඉඩම් හා වෙනත් දේපළ විකුණා දැමූ බවයි. ප්‍රේමදාස මහතා ඇතුළු එ.ජා.ප.ප්‍රබලයන් වී අලෙවි මණ්ඩලයට අයත් ගබඩා වී මෝල් කාර්යාල සංචාරක බංගලා ඇතුළු සෙසු ගොඩනැඟිලි ඔවුන්ගේ හිතවතුන්ට පවරා දී තිබේ.එමඟින් වී අලෙවි මණ්ඩලයට අහිමි කර තිබූ දේපළවල වටිනාකම දළ වශයෙන් රුපියල් කෝටි 500ටත් වඩා අධිකය.ඇඟලුම් කම්හල්, හෝටල් ව්‍යාපාරික ස්ථාන ආදියට මේ දේපළ පවරා ඇත්තේ ඉතා අඩු මිල ගණන්වලටය.එ.ජා.ප. මහ ලේකම් තිස්ස අත්තනායක මහතා විසින් ඔහුගේ හිතවතුන්ට පවරා දෙන ලද මහනුවර ප්‍රදේශයේ පිහිටි ඉහළ වටිනාකමක් ඇති ගොඩනැඟිලි දැනට අත්පත්කරගත් ඒවා අතර වෙයි.එම ගොඩනැඟිලි විකුණා තිබෙනවා පමණක් නොව ඒවායේ ඔප්පු ඇතුළු වෙනත් ලියකියවිලි ගිණුම් වාර්තා ද අතුරුදහන් කර තිබේ. එම ලියකියවිලි සම්බන්ධ වාර්තාවක් ලබා දෙන ලෙස අමාත්‍යවරයා විගණකාධිපති දෙපාර්තමේන්තුවෙන් ද ඉල්ලා ඇත.2007 මහින්ද රාජපක්ෂ ජනාධිපතිතුමා වී අලෙවි මණ්ඩලය ස්වාධීන කර පොහොර සහනාධාරය ද වීවලට සහතික මිල ද ලබාදීම මඟින් 2003 – 2010 වර්ෂවලදී වී අලෙවි මණ්ඩලයේ විශාල ආදායමක් ලබාගෙන ඇත. රජය සතු වී සංචිතය ද මෙට්රික් ටොන් 2,85,000ක් තිබෙන බවද ඇමැතිවරයා පැවැසීය. ස්වාභාවික විපත්වලින් වී වගාවට හානි සිදුවුවත් සහල් ආනයනය කිරීමක් සිදු නොකරන බවට ද ඇමැතිවරයා සහතික විය.1990 වසා දැමූ වී අලෙවි මණ්ඩලය තුළින් මහජනයාට සිදුවූ විපත වසර 20ක් යනතුරු කිසිම රජයකට ගොඩගැනීමට නොහැකි වූ බවත් එය ගොඩගත් එකම නායකයා මහින්ද රාජපක්ෂ ජනාධිපතිතුමා බවත් ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa110123_2</link>
    <topic>ආගමික සහජීවනය රටේ දියුණුවට රුකුලක්</topic>
    <author>සුනිල් දයා අල්විස්</author>
    <content>- අගමැතිසුනිල් දයා අල්විස්ආගමික සහජීවනයෙන් කටයුතු කිරීම රටේ සමගිය හා සාමය තහවුරු කරගැනීමට රුකුලක් වන බව දි. මු. ජයරත්න අග්‍රාමාත්‍ය තුමා පවසයි.බුදුන් වහන්සේ දේශනා කොට වදාළ ධර්මයට ගරු කරන අතරම සෙසු ආගම්වලට ද ගරු කිරීමට අවධානය යොමු කළ යුතු බව ද අග්‍රාමාත්‍ය තුමා සඳහන් කර සිටියේය.කොළඹ ගලදාරි හෝටලයේදී ඊයේ පැවැති සාමය සඳහා වූ ශ්‍රී ලංකා ආගමික සමුළුවේදී මේ කරුණු සඳහන් කළ අග්‍රාමාත්‍ය තුමා කුමන ආගමක් ඇදහුවත් සියලු දෙනා ශ්‍රී ලාංකිකයන් ය යන සංකල්පය යටතේ සියලු දෙනා එකතු විය යුතු බව ද පෙන්වා දුන්නේය.සම්බුද්ධ ශාසනය පෝෂණය කොට ආරක්ෂා කිරීමට රජය ආණ්ඩුක්‍රම ව්‍යවස්ථාවෙන් බැඳී සිටින බව පැවසු අග්‍රාමාත්‍යතුමා රටේ සෙසු ආගම්වලට ද නිසි තැන දෙමින් එම ආගම්වල දියුණුවට කටයුතු කිරීම මහින්ද චින්තනයේ අරමුණ යැයි ද කීය. වැඩිදුරටත් අදහස් දැක්වූ අග්‍රාමාත්‍ය තුමා මෙසේ ද පැවසීය.මේ රටේ සිංහල, දෙමළ, මුස්ලිම්, බර්ගර් සහ මැලේ යනුවෙන් ජාතීන් පහක් සිටිනවා. ඒ සියලු ජාතීන් ආරක්ෂා කර මේ සියලු ජාතීන්ගේ ආගමික නිදහස ද ආරක්ෂා කොට තහවුරු කරදීම අපේ අරමුණයි. බුදු දහමේ පෝෂණය ලද ශ්‍රේෂ්ඨ සම්පන්න ආගමික පණිවිඩය ජාතියටත් ජාත්‍යන්තරයටත් ලබාදීම අරමුණ විය යුතු බව ද අග්‍රාමාත්‍ය තුමා පැවසීය.සාමය සඳහා වූ ශ්‍රී ලංකා ආගමික සමුළුවේ සභාපති ශ්‍රී ජයවර්ධනපුර විශ්ව විද්‍යාලයේ කුලපති සහ බෙල්ලන්විල රාජමහ විහාරාධිකාරී මහාචාර්ය බෙල්ලන්විල විමලරතන හිමියෝ අනුශාසනාවක් කරමින් මෙවැනි ආගමික සමුළු පවත්වමින් අප කටයුතු කරන්නේ රටේ යහපත වෙනුවෙන් සෑම ආගමකටම සමානව සැලකීමට අවස්ථාව සලසාදීම ද අපේ ප්‍රතිපත්තිය බව ද පැවසූහ.නුවර බිෂොප් ආචාර්ය වියානි ප්‍රනාන්දු පියතුමා කතා කරමින් අවුරුදු 30 ක් පැවැති කුරිරු යුද්ධයෙන් පසුව රටට සාමය උදා වී තිබෙන මොහොතක මෙවැනි ජාතික හා අන්තර්ජාතික මට්ටමෙන් ආගමික සමුළුවක් පැවැත්වීම වැදගත් කොට සලකන බව ද කීය.සාමය සඳහා වූ ශ්‍රී ලංකා ආගමික සමුළුවේ ලේකම් ආචාර්ය මැදවච්චියේ ධම්මජෝති හිමියෝ ස්තුති කතාව පැවැත්වූ අතර ජපානයේ නොරියෝ සකායි ද කතා කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa110123_3</link>
    <topic>පොල් 30 ට බසී?</topic>
    <author>දයා ඩී.ෆොන්සේකා හා රූපාන්ති බුලත්සිංහල</author>
    <content>දයා ඩී.ෆොන්සේකා හා රූපාන්ති බුලත්සිංහලඉහළ ගිය පොල් මිල තව මාස හයකින් පමණ රුපියල් 30 දක්වා පහළ බසිනු ඇතැයි ශ්‍රී ලංකා පොල් වවන්නන්ගේ සංගමයේ පරාක්‍රම ජයතිලක මහතා පවසයි.පොල් මිල ඉහළ යාමට හේතුව දිවයින පුරා පොල් වවන්නන්ගේ අඩුවීම හා පොහොර යෙදීමේ අක්‍රමවත් බව පෙන්වා දෙයි.පොල් පිටරටින් ගෙන්වීම මීට විසඳුමක් නොවන බව පැවසූ ඒ මහතා පැවැති ආණ්ඩුවලට පොල් පිළිබඳව කළ අනතුරු ගැන්වීම් ගණන් නොගත් බව පෙන්වා දුන් ඔහු පොල් හිඟවීමට එය ද හේතුවක් බව පැවැසීය. එසේ වූවා නම් මෙවැන්නක් නොවන බවත් කීය.කොළඹ දී පැවැති මාධ්‍ය හමුවකදී අදහස් දැක්වූ පොල් වවන්නන්ගේ සංගමයේ සභාපති ඇන්ටන් නිශාන්ත ප්‍රනාන්නු මහතා කියා සිටියේ පොල් මිල වැඩිවීමට හේතුව ඉල්ලුම වැඩිවීම හා ඊට සරිලන නිෂ්පාදනයක් නොවීම බවය.පොල් වවන්නන්ට අඩු මිලට පොල් පොහොර ලබාදීමේ රජයේ ප්‍රතිපත්තිය තමන් අගය කරන බව පැවසූ ප්‍රනාන්දු මහතා පොල් පොහොර කිලෝ 50ක බෑගයක් රුපියල් 1000 මිලකට ලබාදීම පොල් වවන්නන්හට අස්වැසිල්ලක් බවත් කීය. පොල් ගෙඩියක් රුපියල් 28 ක මුදලකට රජයට ලබාදිය හැකි බවද ඒ මහතා පැවැසීය. පොල් වගාකරන්නන් නොව පොල්වලින් අධික ලාබයක් උපයන්නේ අතරමැදි වෙළෙඳුන් බවද හෙතෙම වැඩිදුරටත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa1101231</link>
    <topic>වෙනත් සබඳතා පසෙකට.. කාර්යශූරත්වය මුල්තැනට</topic>
    <author>සුනිල් දයා අල්විස්</author>
    <content>සන්ධාන අපේක්ෂක ලැයිස්තුව ජවසම්පන්නයිහිතවත්කම - ධන බලය - වෙනුවට දක්ෂයාට තැනගමට රටට හිත ඇති අයට මුල් පුටුමනාප පොරයටත් තිතසුනිල් දයා අල්විස්මෙවර පළාත් පාලන මැතිවරණය සඳහා එක්සත් ජනතා නිදහස් සන්ධානයෙන් ඉදිරිපත් කරන අපේත්ෂක කණ්ඩායම තෝරාගැනීමේදී විනිවිද පෙනෙන සුලු ප්‍රතිපත්තියක් අනුගමනය කිරීමට තීරණය කැර ඇතැයි ආණ්ඩු පක්ෂයේ ඉහළම පෙළේ ප්‍රකාශකයකු සිළුමිණට පැවැසීය.ඒ යටතේ ගමේ හා ප්‍රදේශයේ දියුණුවට ක්‍රියාකළ හැකි දක්ෂතාවෙන් හා ක්‍රියා ශූරත්වයෙන් හෙබි අපේක්ෂකයන් සඳහා ප්‍රමුඛත්වය හිමිවේ. දේශපාලන සබඳතා ඥාති, හිතවත්කම්, ධන බලය, යනාදී කරුණු පසෙකට තබා රටට ගමට අවංකව සේවය කළ හැකි පුද්ගලයන්ගෙන් යුත් ප්‍රබල අපේක්ෂකයන් එක්සත් ජනතා නිදහස් සන්ධානයෙන් ඉදිරිපත් කැරෙනු ඇතැයි ද එම ප්‍රකාශකයා සඳහන් කෙළේය.එපමණක් නොව පළාත් පාලන මැතිවරණයේදී මනාප පොරය මුළුමනින්ම පාහේ පිටුදැකීමට තීරණය කැර ඇති එක්සත් ජනතා නිදහස් සන්ධානය ඡන්දයේදී ලබා ගන්නා මනාප සංඛ්‍යාව මත සභාපති, උප සභාපති හා නගරාධිපති යන ධූරයන් ලබා නොදීමට ද දැඩි තීරණයක් ගෙන තිබේ.විනය විරෝධී ලෙස ක්‍රියාකළ පුද්ගලයන් වංචා හා දූෂණ චෝදනා ලත් පුද්ගලයන් හා වෙනත් ආකාරයෙන් මහජන අප්‍රසාදයට පත්වූ කිසිම පුද්ගලයකුට එක්සත් ජනතා නිදහස් සන්ධානයෙන් නාම යෝජනා ලබා නොදීමට ද තීරණය කැර තිබේ. මේ මඟින් ගම් මට්ටමේ සිටම දියුණු ප්‍රජාතන්ත්‍රිය දේශපාලන සංස්කෘතියකට මුල පිරීම අපේක්ෂා කැරෙන බවත් සඳහන් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa1101232</link>
    <topic>දැයට කිරුළෙන් මොනරාගලට මිලියන 20,000 ක්</topic>
    <author>නිහාල් පී. අබේසිංහ</author>
    <content>ප්‍රාදේශීය සංවර්ධනයේ යෝධ පිම්මක්:නිහාල් පී. අබේසිංහමෙරට ප්‍රාදේශීය සංවර්ධනයේ නව පිටුවක් පෙරළමින්, දැයට කිරුළ 2011 වැඩ සටහන යටතේ මොනරාගල දිස්ත්‍රික්කයේ සංවර්ධනය සඳහා පසුගිය මාස 6 ඇතුළත රුපියල් මිලියන 20000 කට අධික වටිනාකමකින් යුත් සංවර්ධන කටයුතු සියලු අමාත්‍යාංශ මගින් ක්‍රියාවට නංවා තිබේ.මෙරට එකම දිස්ත්‍රික්කයක් ඇතුළත මාස 6 ක් වැනි සීමිත කාලයකදී මෙතරම් සංවර්ධනයක් හා ආයෝජනයක් සිදු වූ ප්‍රථම අවස්ථාව මෙය බවත් මෙය මෙරට ප්‍රාදේශීය සංවර්ධනයේ නව අඩිතාලමක් හා යෝධ ප්‍රවේශයක් බවත්, මහින්ද රාජපක්ෂ ජනාධිපතිතුමා ගේ උපදෙස් පරිදි මේ වැඩසටහන ක්‍රියාවට නැංවුණු බවත් දැයට කිරුළ 2011 සංවිධායක කමිටුවේ ලේකම් හා ක්‍රීඩා අමාත්‍යාංශයේ ලේකම් උදය ආර්. සෙනෙවිරත්න මහතා ‘සිළුමිණ’ ට පැවසීය. ‘අපි හදමු නව වෙල්ලස්සක්’ යන තේමාව යටතේ මොනරාගල දිස්ත්‍රික් සංවර්ධනය ද දැයට කිරුළ ප්‍රදර්ශනයට සමගාමීව සිදු කෙරෙන බව ද දැයට කිරුළ සංවිධායක කමිටුව පවසයි. කමිටු සභාපති ලෙස ඇමැති රංජිත් සියඹලාපිටිය මහතා කටයුතු කරයි.මේ අනුව මොනරාගල දිස්ත්‍රික්කයේ මාර්ග සංවර්ධනයට පසුගිය මාස හය ඇතුළත රුපියල් මිලියන 6000 ක් වැය කර තිබේ. ඒ මගින් මාර්ග කිලෝ මීටර් 250 ක් කාපට් අතුරා සම්පූර්ණයෙන් සංවර්ධනය කර ඇත.ප්‍රදේශයේ පානීය ජල හිඟය මැඩීමට ජල සම්පාදන යෝජනා ක්‍රම සඳහා රුපියල් දස ලක්ෂ 14000 ක් ද, විදුලිය සංවර්ධනය රුපියල් මිලියන 1000 ක් ද, විදුලි සංදේශ කටයුතු ප්‍රවර්ධනයට රුපියල් මිලියන 400 ක් ද, අඩු ආදායම් ලාභීන්ට අඩු පොලි නිවාස ණය සඳහා රුපියල් මිලියන 2000 ක් ද වැයකර තිබේ.මොනරාගල දිස්ත්‍රික්කය ප්‍රාදේශීය ලේකම් බල ප්‍රදේශ හයම ආවරණය වන පරිදි මෙම වැඩසටහන ක්‍රියාවට නැංවේ. ක්‍රීඩා කටයුතු සංවර්ධනය යටතේ නව වොලිබෝල් ක්‍රීඩාංගණ ද 12 ක් දිස්ත්‍රික්කය පුරා ඉදිකරන අතර ඒ සඳහා ක්‍රීඩා අමාත්‍යාංශය රුපියල් මිලියන 250 ක් වැය කර තිබේ. ඊට අමතරව තණමල්විල මොනරාගල ප්‍රධාන ක්‍රීඩාංගණය සංවර්ධනයට රුපියල් මිලියන 45 ක් වැයකර තිබේ. මොනරාගල ක්‍රීඩාංගණයට නව පිහිනුම් තටාකයක් ද ඉදිකිරීමට කටයුතු යොදා ඇත. බුත්තලට නව පොලිස් ස්ථානයක් ද ඉදිකර තිබේ. බුත්තල, වැල්ලවාය, තණමල්විල, කතරගම, දඩගල්ල යන දිස්ත්‍රික්කයේ ප්‍රධාන රෝහල් පූර්ණ සංවර්ධනයට ලක්කර තිබේ. වැය වී ඇති මුදල රුපියල් මිලියන 400 කි. ඊට අමතරව ප්‍රධානම මහ රෝහල වන මොනරාගල රෝහලේ සංවර්ධනයට ද රුපියල් මිලියන 150 ක් වැය කර එය නව සංවර්ධනයකට ලක්කර ඇත.ප්‍රදේශයේ පවුල් 20000 කට තිබුණු ඉඩම් ගැටලු විසදා නිරවුල් ඉඩම් ඔප්පු 20000 ක් ලබාදී ඇති අතර පුද්ගලයන් 11000 කට අලුතින් ජාතික හැඳුනුම්පත් ලබාදී තිබේ. දිස්ත්‍රික්කයේ සියලු ප්‍රාදේශීය ලේකම් කාර්යාල මගින් විනාඩි දෙකකදී උප්පැන්න මරණ විවාහ සහතික ක්ෂණිකව ලබාගැනීමේ පහසුකම ඇති කර තිබේ. යුදගනාව විහාරස්ථානයට නව ධර්මශාලාවක් ඉදිකර ඇති අතර දිස්ත්‍රික්කයේ සියලු ආගමික ස්ථාන සංවර්ධනයට පියවර ගෙන ඇත. රබර්, වී, පොල්, බඩඉරිඟු, හා උක් වගා ප්‍රවර්ධනයට පියවර ගෙන ඇති අතර තරුණ තරුණියන්ට වෘත්තීය පුහුණු හා ස්වයං රැකියා ණය ආධාර වැඩසටහන් ක්‍රියාවට නංවා තිබෙන බව ද මේ ප්‍රාදේශීය සංවර්ධනය මෙරට සංවර්ධනයට නව ප්‍රවේශයක් බව ද උදය සෙනෙවිරත්න මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa1101239</link>
    <topic>සියලු ගම් එළිය කිරීමට රුපියල් මිලියන 25643ක්</topic>
    <author>තාරක වික්‍රමසේකර</author>
    <content>තාරක වික්‍රමසේකරමෙරට ග්‍රාමීය විදුලි ව්‍යාපෘති කඩිනමින් ක්‍රියාවට නැංවීම උදෙසා මේ වසරේ මිලියන 25643ක් වෙන් කිරීමට කටයුතු කර ඇතැයි විදුලිබල හා බලශක්ති අමාත්‍යාංශය පවසයි.මේ සඳහා දේශීය ව්‍යාපෘතිවලට අමතරව විදේශීය ආධාර මත ක්‍රියාත්මක ව්‍යාපෘති ගණනාවක් ද ක්‍රියාත්මක වේ.  ඉන් මුල් තැනක් ගන්නා ව්‍යාපෘති අතර මිලියන 6325ක් වැය කැරෙන විදුලමු ශ්‍රී ලංකා නැඟෙනහිර ව්‍යාපෘතියෙන් චීන එක්සිම් බැංකු ණය ආධාර යටතේ ක්‍රියාත්මක මිලියන 2667ක ව්‍යාපෘතියක් වන උතුරු වසන්තය විදුලි ව්‍යාපෘතියත් රුපියල් මිලියන 2300ක් වැය කරනු ලබන ඌව උදානය ද අයත් වේ.මීට අමතරව සීමා ණය ආධාර යටතේ ක්‍රියාත්මක වන විදුලමු ශ්‍රී ලංකා උතුරු මැද ව්‍යාපෘතිය (මිලියන 2667) හා ග්‍රාමීය විදුලි ව්‍යාපෘති අංක 4 (මිලියන 550) හඳුන්වාදිය හැකිය. එසේම දේශීය ප්‍රතිපාදන යටතේ විදුලමු ශ්‍රී ලංකා ව්‍යාපෘතින්වලට අයත්ව දකුණු පළාතට මිලියන 2140ක්, බස්නාහිරට මිලියන 150ක් රත්නපුරට මිලියන 200ක් කෑගල්ලට මිලියන 87ක් මධ්‍යමට මිලියන 100ක් වයඹට මිලියන 600ක් බැගින් යෙදවෙන ව්‍යාපෘති ද අයත්ය.ඊට අමතර වශයෙන් මිලියන 5292ක් වැය කරනු ලබන ව්‍යාපෘති අංක 8 ඉරාන ණය ආධාර යටතේ ද කොළඹ නගරයේ විදුලිය බෙදාහැරීම් ව්‍යාපෘතියක් ජයිකා ණය ආධාර යටතේ ද (මිලියන 1573) ක්‍රියාත්මකය.එස්ම රුපියල් මිලියන 440ක් යොදා ක්‍රියාත්මක කිරීමට නියමිත නැඟෙනහිර බෙදාහැරීම් වැඩිදියුණු කිරීම් ව්‍යාපෘතිය ද මේ වසරේම ක්‍රියාවට නැංවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa1101238</link>
    <topic>පරිගණක බහිරවයෝ ඩොලර් මිලියන 40ක් ගිලිති</topic>
    <author/>
    <content>පරිගණක වංචාකරුවන් විසින් යුරෝපා සංගමයේ කාබන් විමෝචන වෙළෙඳාමට අදාළ දීමනාවලින් ඇමෙරිකන් ඩොලර් මිලියන 40.4ක මුදලක් වංචා කැර ඇති බව වාර්තා වේ. ඒ අනුව පසුගිය බ්‍රහස්පතින්දා වන විට යුරෝපා සංගමය අදාළ ගනුදෙනු මුදල් හුවමාරු නතර කිරීමට තීරණය කර ඇත.මීට අමතරව ගෝලීය උණුසුමට එරෙහි මධ්‍යස්ථානය වන ක්ලියර්නෙට් මඟින් ද සිය කාබන් විමෝචන කොන්ත්‍රාත්තු නතර කර තිබේ. බ්‍රසීලයේ අන්තර්ජාතික කාබන් විමෝචන වෙළෙඳාම් සංගමයේ ප්‍රධානී හෙන්රි ඩර්වෙන්ඩ් මහතා පැවසුවේ මේ විශාල වංචාව සිදු නොවූ බවට තර්ක විතර්ක කිරීමේ තේරුමක් නැති බවයි.යුරෝපා සංගමයේ විධායකය මේ කාබන් විමෝචන දීමනා වංචාව පිළිබඳ සැක පහළ කිරීමෙන් අනතුරුව ආරක්ෂක අංශ වෙත දැනුම් දී ඇත්තේ සතියකට පමණ පෙර බවත් ඒ අනුව කටයුතුª කළ ආරක්ෂක අංශවලට පරිගණක මඟින් අදාළ මුදල් වෙනත් ගිණුම්වලට මාරු කර ඇති අයුරු සොයා ගැනීමට හැකිවූ බවත් පැවසේ. කෙසේ වුවද මේ කාබන් විමෝචන කර්මාන්තයේ නියැළෙන ප්‍රධානතම ගනුදෙනුකරුවා වන බ්ලූනෙක්ස්ට් ආයතනය සිය ගනුදෙනු නවතා ඇත්තේ යුරෝපා සංගමය එම ගනුදෙනු නැවැත්වීමට පෙරය.වසර 2005 දී ආරම්භ කරන ලද කාබන් විමෝචන වෙළෙඳාමට සම්බන්ධ වෙළෙඳ ප්‍රජාව විසින් පසුගිය වසරේ පමණක් උපයා ඇති මුදල යුරෝ බිලියන 90කට අධිකය. මේ ක්‍රමය මඟින් නෝර්වේ, අයිස්ලන්තය, ලීච්ටෙන්ස්ටයින් යන රටවල් ඇතුළු යුරෝපා සංගමයේ සාමාජික රටවල් 27ක කර්මාන්ත 10000ක් පමණ ආවරණය වන පරිදි කාබන් වෙළෙඳාමේ යෙදී තිබේ.පරිගණක වංචාකරුවන් අදාළ දීමනා පිළිබඳ ඇති ලියාපදිංචි කිරීම්වල තොරතුරු හොර රහසේම ලබාගෙන ඒවාට සමාන වෙනත් ලියකියවිලි සාදාගෙන මේ වංචාව සිදුකර තිබේ. මේ පිළිබඳ පරීක්ෂණ මේ වන විට ක්‍රියාත්මක වෙමින් පවතී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa1101236</link>
    <topic>කෙමෙක්ස් 2011 ලබන 27 දා</topic>
    <author>අරුණි මුතුමලී</author>
    <content>අරුණි මුතුමලීලංකා රසායන විද්‍යා ආයතනය මඟින් පවත්වනු ලබන “කෙමෙක්ස් 2011” ප්‍රදර්ශනය සහ වෙළෙඳ සල්පිල මේ මස 27 විද්‍යා කටයුතු පිළිබඳ ජ්‍යෙෂ්ඨ ඇමැති මහාචාර්ය තිස්ස විතාරණ මහතාගේ ප්‍රධානත්වයෙන් කොළඹ බණ්ඩාරනායක අනුස්මරණ සම්මන්ත්‍රණ ශාලාවේදී ආරම්භ කෙරේ.දින හතරක් පුරා පැවැත්වෙන මේ ප්‍රදර්ශනයේදී තිරසර පරිසර සුරක්‍ෂිතතාව උදෙසා රසායන විද්‍යාව උපයෝගී කරගත හැකි ආකාරයත්, එදිනෙදා ක්‍රියාකම්වලදී රසායන විද්‍යාව සියලු අවස්ථාවන්හිදී බැඳී ඇති ආකාරයත්  පිළිබඳ විවිධ ප්‍රදර්ශන කුටි මඟින් පෙන්වා දීමට කටයුතු යොදා තිබේ.එක්සත් ජාතින්ගේ සංවිධානය, මේ වසර අන්තර්ජාතික රසායන විද්‍යා වසර වශයෙන් නම් කර ඇති අතර එහි ජාතික ලේකම් කාර්යාලය පිහිටා ඇත්තේ ලංකා රසායන විද්‍යා ආයතනයේය. ශුද්ධ හා ව්‍යවහාරික රසායන විද්‍යාව පිළිබඳ අන්තර්ජාතික සංගමය (IUPAC) සහ යුනෙස්කෝ ආයතනය මෙහි අන්තර්ජාතික සාමාජිකයන් වේ. මෙවර රසායන විද්‍යා දිනයේ තේමාව වන්නේ “අපේ අනාගතයටත් අපේ ජීවිතයටත් – රසායන විද්‍යාව“ යන්නයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa1101233</link>
    <topic>බාල කළ ඉන්ධන විකුණන ජාවාරමක්</topic>
    <author>විජයානි එදිරිසිංහ</author>
    <content>විජයානි එදිරිසිංහරටපුරා ඇති දහස් ගණනක් ඉන්ධන පිරවුම්හල් වංචාකාරී ලෙස කූඨ උපක්‍රම යොදා ගනිමින් ඉන්ධන විකුණන බවට පැමිණිලි සිය ගණනක් රජයට ලැබී තිබේ.ඉන්ධනවලට වෙනත් දේ කලවම් කැර විකිණීම ඉන් ප්‍රධාන වෙයි. මීටර් වෙනස් කිරීම, අඩුවෙන් ඉන්ධන සැපයීම, ව්‍යාජ බිල්පත් නිකුත් කිරීම ඇතුළු හඳුනාගත් වංචාවන් රැසකි.පාරිභෝගිකයාට විශාල අසාධාරණයක් සිදු කරමින් ඔවුන්ගේ මුදල් ගසා කන කූඨ ඉන්ධන හල් හිමියන්ට එරෙහිව නීතිය දැඩිව ක්‍රියාත්මක කිරීමට කටයුතු කරන බව සමූපකාර හා අභ්‍යන්තර වෙළෙඳ කටයුතු පිළිබඳ ඇමැති ජොන්ස්ටන් ප්‍රනාන්දු මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa1101234</link>
    <topic>ජාතික ප්‍රතිශක්තිකරණය හෙට සිට ඇරඹෙයි</topic>
    <author/>
    <content>ජාතික ප්‍රතිශක්තිකරණ වැඩ සටහනේ ආරම්භක පියවර හෙට (24) නුගේගොඩ ආනන්ද සමරකෝන් එළිමහන් රංග පීඨය අබියසින් ආරම්භ කැරෙයි. මේ යටතේ සමස්ත රට පුරාම ජාතික ප්‍රතිශක්තිකරණ වැඩසටහන් දියත් කිරීමට නියමිතය.ජාතික ප්‍රතිශක්තිකරණ වැඩසටහනේ සමාරම්භක අවස්ථාවට සෞඛ්‍ය ඇමැති මෛත්‍රිපාල සිරිසේන, අධ්‍යාපන ඇමැති බන්දුල ගුණවර්ධන යන මහත්වරුන් ද ලෝක සෞඛ්‍ය සංවිධානයේ හා යුනිසෙෆ් ආයතනයේ නියෝජිතයෝ ද සහභාගී වෙති. ශ්‍රී ලංකාව මේ වසරේදී ප්‍රතිශක්තිකරණය අතින් සියයට සීයයක සාර්ථකත්වයක් ලබා ගැනීම මෙහි අරමුණ වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa1101235</link>
    <topic>රේල්ලුවේ හොරෙන් ගිහින් රු. ලක්ෂ 77ක් දඩ ගෙවති</topic>
    <author/>
    <content>පසුගිය වසරේ දුම්රියේ ප්‍රවේශ පත්‍ර රහිතව ගමන් කළ මඟීන් 14044 දෙනකුගෙන් රුපියල් 77,38187ක් දඩ මුදල් ලෙස අය කරගෙන ඇතැයි දුම්රිය අධිකාරි ජී.ඩබ්ලව්.එස්.සිසිර කුමාර මහතා පවසයි.කොළඹ කලාපයේ ප්‍රවේශ පත්‍ර නොමැතිව ගමන් කළ මඟීන් 8840 දෙනකුගෙන් රුපියල් 4848865 ක් ද අනුරාධපුර කලාපයේ මඟීන් 3204 දෙනකුගෙන් රුපියල් 1620530ක් ද, නාවලපිටිය කලාපයේ මඟීන් 2000ක ගෙන් රුපියල් 1267792ක් ද මෙසේ දඩ වශයෙන් අය කරගෙන ඇත.කොළඹ කලාපයේ වැඩිම මඟීන් සංඛ්‍යාවක් ප්‍රවේශ පත්‍ර නොමැතිව ගමන් කර ඇත්තේ ඔක්තෝබර් මාසයේදි වන අතර එම සංඛ්‍යාව 937කි. කොළඹ කලාපයෙන් වැඩිම දඩ මුදලක් අය කරගෙන ඇත්තේ ජූලි මාසයේදීය. එම මුදල රුපියල් 520745කි. අනුරාධපුර කලාපයේ වැඩිම මඟීන් සංඛ්‍යාවක් අත් අඩංගුවට ගෙන ඇත්තේ මාර්තු මාසයේ වන අතර එම මඟීන් සංඛ්‍යාව 384කි. වැඩිම දඩ මුදල් අය කරගෙන ඇත්තේ දෙසැම්බර් මාසයේ වන අතර දඩ මුදල රුපියල් 172730කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa1101237</link>
    <topic>එන්.ජී.ඕ ළමා නිවාසවල සුදුසුකම් නැති පාලිකාවන්</topic>
    <author>රමණී සුබසිංහ</author>
    <content>රමණී සුබසිංහරාජ්‍ය නොවන සංවිධාන විසින් පවත්වා ගෙන යනු ලබන බොහෝ ස්වේච්ඡා ළමා නිවාසවල පාලක පාලිකාවන් ලෙස පත් කර ඇති වැඩි දෙනකු නියමිත සුදුසුකම් පවා සපුරා නොමැති බවත් මේ නිසා දරු දැරියන් කෲර වධහිංසාවන්ට ලක්වන බවටත් තොරතුරු අනාවරණය වෙයි.මේ බව අනාවරණය වූයේ පසුගියදා කරන ලද ස්වෙච්ඡා ළමා නිවාස වර්ගීකරණයේ දී ඉතා දුර්වල තත්ත්වයේ ළමා නිවාස පරීක්‍ෂා කළ අවස්ථාවේදීය. මීට අමතරව දරුවන්ට කෲර ලෙස සැලකූ ළමා නිවාස පාලිකාවන් දෙදෙනකු ද අත්අඩංගුවට ගෙන අධිකරණයට ඉදිරිපත් කැර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa11012310</link>
    <topic>“තිනකරන්” නව මුහුණුවරකින් එළිදකී</topic>
    <author/>
    <content>නව මුහුණුවරකින් නැවත සකස් කරන ලද තිනකරන් පුවත්පත එහි ප්‍රධාන කර්තෘ ඒ තිලෙයිනාදන් මහතා විසින් ලේක්හවුස් ආයතනයේ සභාපති බන්දුල පද්මකුමාර මහතා වෙත පිළිගැන්වූ අවස්ථාව. කර්තෘ මණ්ඩල අධ්‍යක්ෂ සීලරත්න සෙනරත්, සාමාන්‍යාධිකාරි අභය අමරදාස සහ එම්.කේ. රාහුලන් යන මහත්වරු ද මෙහි සිටිති. ඡායාරූපය – රුවන් ද සිල්වාලේක්හවුස් ආයතනයෙන් ප්‍රකාශයට පත්කරන තිනකරන් දිනපතා දෙමළ පුවත්පත නව මුහුණුවරකින් දැන් ප්‍රකාශයට පත් වෙයි.නවාංග රැසක් ඇතුළත් කොට තිනකරන් පුවත්පත නැවත ඉදිරිපත් කිරීම ඉකුත්දා (19) එම කර්තෘ මණ්ඩලයේ පැවැති උත්සවයකදී සිදු කැරිණි.මේ අවස්ථාවට ලේක්හවුස් ආයතනයේ සභාපති බන්දුල පද්මකුමාර මහතා ද කර්තෘ මණ්ඩල අධ්‍යක්ෂ සීලරත්න සෙනරත්, මුදල් අධ්‍යක්ෂ ෂාන් ෂන්මුගනාදන්, සාමාන්‍යාධිකාරි අභය අමරදාස යන මහත්වරු ද සහභාගි වූහ.ජ්‍යෙෂ්ඨ මාධ්‍යවේදියකු වන එස්. තිලෙයිනාදන් මහතා තිනකරන් පුවත්පතේ නව කර්තෘවරයා වශයෙන් පත්වීමෙන් පසු මෙම පුවත්පත නව මුහුණුවරකින් සකස් කිරීම මෙසේ සිදුවී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa11012311</link>
    <topic>අඩුමිලට නැවුම් ආහාර පාන දෙන්න මහවැලි නිපැයුම් අලෙවි හල් 10ක්</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහමහවැලි නිපැයුම් සහන මිලට ලේක්හවුස් ආයතනයේ සේවකයන් සඳහා අලෙවි කිරීම ලේක්හවුස් ආයතනයේ නිලධාරීන්ගේ ප්‍රධානත්වයෙන් ආරම්භ වූ අවස්ථාව. සේයාරුව - මහින්ද විතානාච්චිමහවැලි නිෂ්පාදන කොළඹ, ගම්පහ, කළුතර ඇතුළු ප්‍රධාන නගරවල අලෙවි කිරීම පිණිසත්, ජනතාවට අඩු මිලට එදිනෙදා අත්‍යවශ්‍ය ආහාර පාන ලබාදීමටත් මහවැලි ගොවි ද්‍රව්‍ය අලෙවි හල් 10ක් කොළඹ ඇතුළු රටේ ප්‍රධාන නගරවල විවෘත කිරීමට මහවැලි අධිකාරිය සූදානම් වෙයි.ඒ අනුව එම අලෙවිහල්වලින් නාගරික ප්‍රදේශවල ජනතාවගේ ආර්ථිකයට ගැලපෙන පරිදි මහවැලි කලාපවල නිෂ්පාදනය කරනු ලබන සහල්, එළවුළු, පොල්, පලතුරු සහ ධාන්‍ය වර්ග ඇතුළු පාරිභෝගික ද්‍රව්‍ය ඇතුළත් මහවැලි බජට් පැක් එකක් සහන මිලට ඉදිරියේදී වෙළෙඳපොළට හදුන්වා දීමට කටයුතු කරන බව වාරිමාර්ග හා ජල සම්පත් කළමනාකරණ අමාත්‍ය නිමල් සිරිපාල ද සිල්වා මහතා පැවසීය. ජීවන වියදම අඩු කිරීමට මෙය බලවත් පිටුබලයක් වනු ඇතැයි ද ඔහු කීය.අමාත්‍යවරයා මේ බව පැවසුවේ කොළඹ හයිඩ්පාක් පිටිය අසල මහවැලි ජංගම පාරිභෝගික සේවාව ආරම්භ කිරීමෙන් අනතුරුව මහවැලි අධිකාරියේ නිලධාරීන් හමුවේදීය. මෙම සේවාව පසුව ලේක්හවුස් ආයතනයේ දී ද පැවැත්විණි.විශේෂයෙන් රජයේ සේවකයන් හා නාගරික මධ්‍යම පාංතික ජනතාවගේ දෛනික අවශ්‍යතාවයන් හඳුනාගනිමින් මෙම පාරිභෝගික සේවාව ආරම්භ කරන ලෙසටත් ඒ තුළින් පාරිභෝගිකයාත් මහවැලි නිෂ්පාදකයාත් සූරාකන අතරමැදියන්ගෙන් ආරක්ෂා කරගැනීමට හැකියාවක් ලැබෙනු ඇතැයි අමාත්‍යවරයා නිලධාරීන්ට පැවැසීය.දිවංගත ගාමිණී දිසානායක මහතාගේ කාලය තුළ මෙවැනි වැඩපිළිවෙළක් ක්‍රියාත්මක වූ බව මතකයට නැංවූ අමාත්‍යවරයා කොළඹ නගරය තුළ දැනට වසා තිබෙන මහවැලි අලෙවිසල් නැවත ආරම්භ කිරීමට කටයුතු කරන ලෙසට මහවැලි අධිකාරියේ අධ්‍යක්ෂ ජනරාල් ඩී.එම්.සී.දිසානායක මහතාට උපදෙස් දුන්නේය.තම අමාත්‍යාංශය මඟින් මහා පරිමාණයේ ව්‍යාපෘතීන් ක්‍රියාත්මක කරන අතරම මෙවැනි ප්‍රජා සංවර්ධන වැඩසටහන් ද ආරම්භ කළ යුතුª බව පැවසූ අමාත්‍යවරයා මහවැලි කලාපවල ගොවි ජනතාව වී ගොවිතැනට මෙන්ම අනෙකුත් අතුරු භෝග වන පලතුරු, එළවුළු සහ කෙටිකාලීන ධාන්‍ය වර්ග වගා කිරීමට දිරිමත් කිරීමේ වැඩසටහනක් අනිවාර්යයෙන්ම ක්‍රියාත්මක කිරීමට සැලසුම් සකසන ලෙසට මහවැලි අධිකාරියේ කෘෂිකර්ම කටයුතු පිළිබඳ අධ්‍යක්ෂ එම්.එස්.දයාරත්න මහතාට උපදෙස් දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa11012312</link>
    <topic>කොතලාවල ආරක්ෂක විද්‍යා පීඨයෙන් කැඩේට් නිලධාරින්ගේ පාඨමාලා</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාජෙනරාල් ශ්‍රීමත් ජෝන් කොතලාවල ආරක්ෂක විශ්වවිද්‍යාලය 2011 නව වසර සඳහා කැඩෙට් නිලධාරින්ගේ පාඨමාලා ආරම්භ කිරීමට කටයුතු යොදා තිබේ.පෙබරවාරි 2 දිනට හෝ ඊට පෙර අයදුම්පත් එවිය යුතු වන්නේ උපකුලපති, ජෙනරාල් ශ්‍රීමත් ජෝන් කොතලාවල ආරක්ෂක විශ්වවිද්‍යාලය, රත්මලාන යන ලිපිනයට එවිය යුතු වෙයි.ආරක්ෂක ලේකම්වරයා සභාපතිත්වය දරන ශ්‍රී ලංකාවේ මෙන් ම ආසියාවේ ත්‍රිවිධ හමුදාවන්ට වෙන් වූ එකම ආරක්ෂක විශ්වවිද්‍යාලය මෙයයි.මේ ආරක්ෂක විශ්වවිද්‍යාලය මගින් කලා මෙන් ම විද්‍යා උපාධි රැසක් සඳහා පාඨමාලා පවත්වා ගෙනයයි.වෛද්‍ය හා ශල්‍ය වෛද්‍ය උපාධිය, ඉංජිනේරු, නීති, කළමනාකරණ, තාක්ෂණික විද්‍යා භටකාරී කළමනාකරණ, උපාධි මෙන් ම එම්.බී.බී.ඇස්. උපාධිය ද සඳහා පාඨමාලා පවත්වන අතර ඒ සඳහා වයස 18 - 22 අතර තරුණ තරුණියන් ගෙන් අයදුම්පත් කැඳවනු ලැබේ.යුද, නාවික, ගුවන් හමුදා පිරිමි අයදුම්කරුවන් ගේ උස අඩි ‘5.6’ විය යුතු ය. යුද හා නාවික හමුදා අයදුම් කාරියන්ගේ උස අඩි ‘5.3’ ක් විය යුතු අතර ගුවන් හමුදා අයදුම් කාරියන් ගේ උස අඩි ‘5.4’ ක් විය යුතු ය.වෛද්‍ය උපාධි පාඨමාලාව වසර 5 කි. අයදුම්කරුවන් සිය අයදුම්පත් වල වම් කෙළවර, කැඩෙට් නිලධාරින් සඳහා අයදුම්පත් යනුවෙන් සඳහන් කළ යුතු වෙයි.අවශ්‍ය සියලු විස්තර පහත සඳහන් දුරකතන අංකවලින් ලබාගත හැක.011 2632028/ 0112622502www.kdu.ac.lk වෙබ් අඩවියෙන් ද සියලු තොරතුරු ලබාගත හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa11012313</link>
    <topic>’ගමට සවියක් තාරුණ්‍යයට ජවයක්’නිපුණතා සංවර්ධන වැඩසටහනක්</topic>
    <author/>
    <content>’ගමට සවියක් තාරුණ්‍යයට ජවයක්’ මැයෙන් නිපුණතා සංවර්ධන පුහුණු වැඩසටහනක් ආරම්භ කිරීමට තාරුණ්‍යයට හෙටක් සංවිධානය කටයුතු යොදා තිබේ.පාර්ලිමේන්තු මන්ත්‍රී නාමල් රාජපක්ෂ මහතාගේ සංකල්පයක් අනුව පැවැත්වෙන මේ පුහුණු වැඩසටහනේ අරමුණ වන්නේ අනුරාධපුර, පොළොන්නරුව, ගාල්ල, කුරුණෑගල, කෑගල්ල, බදුල්ල, බණ්ඩාරවෙල, ත්‍රිකුණාමලය, මඩකලපුව, යාපනය සහ හම්බන්තොට යන දිස්ත්‍රික්ක ඇතුළු ප්‍රදේශවල වයස අවුරුදු 24ට අඩු උසස් පෙළ ඕනෑම විෂය ධාරාවකින් විෂයයන් දෙකක් සමත් පවුලේ මාසික ආදායම රුපියල් 15000/-ට අඩු තරුණ තරුණියන් සඳහා පූර්ණ ශිෂ්‍යත්ව ලබා දී නිපුණතා සංවර්ධනයට ආධාර කිරීමය. එමඟින් අනාගත රැකියා අවශ්‍යතා සඳහා දැනුම හා කුසලතා සහිත තරුණ පිරිසක් සූදානම් කිරීම ද අපේක්ෂා කෙරේ.මේ වැඩසටහන සඳහා අධ්‍යාපනික දායකත්වය සපයනු ලබන්නේ ඔරියන්ට් ඇකඩමි ආයතනය මඟිනි. කොළඹ 05, ටොරින්ටන් ඇවනිවු හි 260/12 දරන ස්ථානයේ පිහිටි ‘තාරුණ්‍යයට හෙටක්’ සංවිධානයට පැමිණ හෝ 0112354685/ 0718063500 දුරකථන අංක මඟින් නොමිලේ පැවැත්වෙන වැඩසටහන සඳහා සහභාගිවීමට අදාළ අයදුම්පත් ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa11012314</link>
    <topic>මෙවර ජාතික නිදහස් උලෙළ කතරගමදි</topic>
    <author>ඊ.එච්. සෝමපාල කතරගම විශේෂ</author>
    <content>ඊ.එච්. සෝමපාල කතරගම විශේෂමෙවර ජාතික නිදහස් උත්සවය කතරගම ප්‍රදේශය ආශි‍්‍රතව පැවැත්වීමට රජය තීරණය කර ඇත.මහින්ද රාජපක්ෂ ජනාධිපතිතුමා කතරගමට විශේෂ සැලකිල්ලක් ලබා දෙමින් මෙම උත්සවය කතරගමට ලබාදී ඇතැයි ද මෙම සුවිශේෂ අවස්ථාව සාර්ථක කරගැනීම සඳහා ඔබ සැමගේ සහයෝගය ලබා දෙන්නැයි ද කතරගම ප්‍රාදේශීය ලේකම් හා කතරගම ප්‍රාදේශීය සභාවේ විශේෂ කොමසාරිස් ටී.බී.එම්. අතපත්තු මහතා ප්‍රකාශ කළේය.කොමසාරිස්වරයා එම අදහස් පළකලේ කතරගම ප්‍රාදේශීය සභා සම්මන්ත්‍රණ ශාලාවේ ඌව විශ්වවිද්‍යාලයේ කුලපති කතරගම කිරිවෙහෙර රාජමහා විහාරාධිපති උපාධ්‍යාය ආචාර්ය අලුත්වැව සෝරත නාහිමියන්ගේ අනුශාසනාව පරිදි පවත්වන ලද විශේෂ රැස්වීම අවස්ථාවේදීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa110123_4</link>
    <topic>හොඳම සහල් පිටි කිලෝව රුපියල් 65යි</topic>
    <author/>
    <content>මෙරට ප්‍රථම වරට පාන් බනිස් කේක් සෑදීමට හැකි හාල් පිටි කිලෝ 1ක් රුපියල් 65ට සැපයීමට හැකි නව කර්මාන්තශාලාවක් වේයන්ගොඩදී විවෘත වෙයි.මහ බැංකුවේ විශේෂ අඩු පොලී ණය පහසුකම් යටතේ මවුබිම ලංකා පදනම මඟින් ක්‍රියාත්මක හාල් පිටි ජනප්‍රිය කිරීමේ වැඩසටහන යටතේ විවෘත වූ මෙම කර්මාන්ත ශාලාවෙන් දිනකට හාල් පිටි කිලෝ ග්‍රෑම් 20000ක් නිපදවාගත හැකි බව මවුබිම ලංකා පදනමේ සභාපති ආරියශීල වික්‍රමනායක මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aa110123_5</link>
    <topic>සමෘද්ධිලාභීන් ලක්ෂ 16 ක තොරතුරු අන්තර්ජාලයට</topic>
    <author/>
    <content>මෙරට දහසය ලක්ෂයක් පමණ වන සමෘද්ධිලාභීන්ගේ තොරතුරු අන්තර්ජාලයට එක් කෙරේ.ශ්‍රී ලංකා තොරතුරු හා සන්නිවේදන තාක්ෂණයේ නියෝජිතායතනය සහ ශ්‍රී ලංකා සමෘද්ධි අධිකාරිය එක්ව “ඉ සමෘද්ධි ව්‍යාපෘතිය’ යටතේ මෙය ක්‍රියාවට නංවා තිබේ.මේ අනුව සමෘද්ධිලාභීන්ගේ ජීව දත්ත තොරතුරු මෙන් ම ඔවුන් ලබන සමෘද්ධි ප්‍රතිලාභයන් ඇතුළු වැදගත් තොරතුරු රැසක් මෙසේ අන්තර්ජාලයට එක් කෙරේ.මේ සඳහා ස්ථාපිත කෙරෙන වෙබ් අඩවිය ඔස්සේ සමෘද්ධිලාභීන්ගේ විවිධ නිර්මාණ කුසලතා හැකියාවන් ඔප නංවා ගැනීම සඳහා බ්ලොග් අඩවි පහසුකම් ද සකස් කර තිබීම විශේෂත්වයක් වෙයි.සමෘද්ධිලාභීන්ට නැණසල සහ විදාතා මධ්‍යස්ථානවලට ගොස් අන්තර්ජාල පහසුකම් ලබා ගැනීමට හැකි බව ද ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය සඳහන් කරයි.සමෘද්ධිලාභීන් හැත්තෑ පන්දහසකට පමණ පරිගණක භාවිතය පිළිබඳ මූලික දැනුම ලබාදීමට මේ වනවිට පියවර ගෙන තිබෙන බව ද නියෝජිතායතනයේ ප්‍රධාන විධායක නිලධාරි රොෂාන් දේවපුර මහතා සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=ab1101232</link>
    <topic>ලෝකයටම අභියෝග කරන අන්තර්ජාල ත්‍රස්තවාදය</topic>
    <author/>
    <content>“..... අප කැමති වුණත් නැතත් අනාගත යුද්ධය හට ගන්නේ සයිබර් අවකාශයේදීයි. අන්තර්ජාලය හරහා එන ප්‍රහාර වැළැක්වීමට පමණක් නොව ප්‍රතිප්‍රහාර දීමටත් සූදානම් විය යුතුයි..”2011 වසර ආරම්භයේදී මේ ප්‍රකාශය කෙළේ එංගලන්තයේ ආරක්ෂක ප්‍රධානියා වන ජෙනරල් ශ්‍රීමත් ඩේවිඩ් රිචඩ්සන්ය. ඒ කතාව ප්‍රසිද්ධියේ කීමට පෙර, ජෙනරල් රිචඩ්සන් ඇමෙරිකාවේ පෙන්ටගනයට ගොස් සයිබර් ත්‍රස්තවාදය පිළිබඳව අප්‍රකට සාකච්ඡාවකට සහභාගි වූ බවටත් තොරතුරු පළ විය. එංගලන්තයේ යුද, නාවික හා ගුවන් යන ආරක්ෂක අංශ ප්‍රධානීන් කැඳවූ ජෙනරල් රිචඩ්සන්; සයිබර් යුද්ධයට නොපමාව සූදානම් විය යුතු බවටත් උපදෙස් දුන්නේය.ඉතා මෑතකදී දකුණු ආසියාවේ රටවල් දෙකක් අතර සයිබර් යුද්ධයක් හටගත්තේය. මුල් ප්‍රහාරයෙන් එක් රටක ඉතා වැදගත් වෙබ් අඩවි හා සංවේදී තොරතුරු ඇතුළත් පරිගණක පද්ධති ගණනාවක් මුළුමණින් විනාශයට පත් විය. පහර කෑ රට පෙරළා පහර දුන් බවටත් තොරතුරු පළ විය.”අනාගත යුද බිම සයිබර් අවකාශය හෙවත් අන්තර්ජාලයයි. යුද්ධය හා ත්‍රස්තවාදය කුමන ලෙසකින් ඉස්මතු වුවද එහි වැදගත් භූමිකාව ඉටු කැරෙන්නේ අන්තර්ජාලයෙනි.”ජෙනරල් රිචඩ්සන්ට අනුව;යුද ටැංකි, යුද නැව් හා ප්‍රහාරක ගුවන් යානාවලටත් වඩා භයානක ප්‍රතිඵල අත්කැර දෙන්නේ අන්තර්ජාලයයි. තවදුරටත් කිවහොත් සයිබර් ප්‍රහාරයන්ය.කිසියම් වෙබ් අඩවියකට හෝ ඉතා වැදගත් තොරතුරු ඇතුළත් පරිගණක පද්ධතියකට අන්තර්ජාලය හරහා අනවසරයෙන් ඇතුළු වී එම තොරතුරු විකෘති කිරිම, විනාශ කිරීම හෝ තොරතුරු හා පාලක මෙහෙයුම් පද්ධතියේ පූර්ණ පාලනය අත්පත් කැර ගැනීම යනාදිය සයිබර් ත්‍රස්තවාදයේ ක්‍රියාකාරකම්ය. සයිබර් ත්‍රස්තවාදය සඳහා මෙතෙක් පොදු නිර්වචනයක් ඉදිරිපත් වී නැත. එහෙත් එමඟින් සිදු කැරෙන විනාශය හා තර්ජනය සුළුපටු නොවේ. ලෝකයේ මහා බලවත්, ධනවත් සුපිරි බැංකු; සයිබර් ප්‍රහාරයන්ට ලක්වී ඩොලර් මිලියන ගණන කප්පම් ගෙවූ අවස්ථා ගණනාවකි. පරිගණක පද්ධති විනාශ කරන වෛරය අන්තර්ජාලයට මුදා හැරීම සයිබර් ත්‍රස්තවාදයේ තවත් පියවරකි. හමුදා සහ ආරක්ෂක අංශ, බැංකු, බලශක්ති, දුරකථන හා සන්නිවේදන, රථවාහන පාලනය හා ගමනාගමන මෙහෙයුම්, ගුවන් ගමන්, නිෂ්පාදන කර්මාන්ත, සේවා සැපයීම් යන ක්‍ෂේත්‍රයන්ට අදාළ වෙබ් අඩවි හා විශේෂයෙන්ම පරිගණක තොරතුරු ජාලයන් නිරතුරුව සයිබර් ප්‍රහාරයන්ට ලක්වෙයි. සුපිරි ඇමෙරිකාව එක් වසරකට සයිබර් ප්‍රහාරයන් නිසා ඩොලර් මිලියන 138ක් අහිමිකර ගනී. සී.අයි.ඒ. වාර්තා අනුව ඇමෙරිකාවේ එක් වසරකට පරිගණක පද්ධතිවලට අනවසරයෙන් ඇතුල් වූ අවස්ථා 2,50,000 ඉක්මවයි.993 – 95 යන කාලයේදී පමණක් එංගලන්තය සයිබර් ප්‍රහාරයන් හේතු කොට ගෙන ස්ටර්ලිං පවුම් මිලියන 400ක් අහිමි කැර ගත්තේය. ”Love bug” පරිගණක වෛරසය නිසා පමණක් සිදුවූ විනාශයේ තක්සේරුව ඩොලර් බිලියන 10 ඉක්මවයි.බ්ලැක්මේල් කිරීම හා කප්පම් ගැනීම සයිබර් ත්‍රස්තවාදයේ තවත් අංගයකි. පරිගණක පද්ධතියට අනවසරයෙන් ඇතුල් වෙන පුද්ගලයෙක් එහි ඇති තොරතුරු තමා සන්තක කැරගනී. නැතහොත් පරිගණක පද්ධතියේ පාලනය අතටගෙන අදාළ පුද්ගලයාට හෝ ආයතනයට දැනුම් දෙන්නේ් ඩොලර් මිලියන ගණනක කප්පම් මුදලක් ලබා නොදුනහොත් ඊළඟ ක්‍රියාමාර්ගය ගන්නා බවයි. ඒ ක්‍රියාමාර්ගය වන්නේ තොරතුරු හෙළිකිරීම, තොරතුරු පද්ධතිය විනාශ කිරීම හෝ විකෘති කිරීමය. එයින් සිදුවන අලාබය තක්සේරු කරන පුද්ගලයා හෝ ආයතනය බොහෝවිට සිදු කරනුයේ ලෝකයට රහසින් කප්පම් මුදල ගෙවා ප්‍රශ්නය ගොඩින් විසඳා ගැනීමය. ඒ ආකාරයෙන් ලෝකයේ චිර ප්‍රසිද්ධ බැංකු පවා ඩොලර් මිලියන ගණන් කප්පම් ගෙවා ඇති බවද ප්‍රකට රහසකි.Facebook  වෙබ් අඩවියේ ඇති පෞද්ගලික තොරතුරු පදනම් කැර ගෙන ශ්‍රී ලාංකිකයන්ගෙන් කප්පම් ඉල්ලූ අවස්ථා කිහිපයක් ද මෑතකදී වාර්තා විය. එහෙත් මේ සෙල්ලම සාමාන්‍ය පරිගණක අපරාධයක සිට මහා පරිමාණ සයිබර් ත්‍රස්තවාදයක් දක්වා වූ පුළුල් පරාශයක කුමන හෝ වේශයකින් හිස එසවිය හැකි බවත් කියැවෙයි. මරාගෙන මැරෙන බෝම්බ ප්‍රහාර සියයකින්වත් කළ නොහැකි මහ විනාශයක් එක් සයිබර් ප්‍රහාරයකින් සිදු කළ හැකිය. කිසියම් රටක බැංකු පද්ධතිය අන්තර්ජාලය හරහා අවුල් කළහොත් හටගන්නා ප්‍රතිඵලය මෙනෙහි කළහොත් එහි බලපෑම වටහා ගත හැකිය. එයින් සාමාන්‍ය ජන ජීවිතය කඩාකප්පල් වීම නොවැළැක්විය හැකිය.එංගලන්තයේ ආරක්ෂක අංශ ප්‍රධානියා සයිබර් යුද්ධයකට සූදානම් වන්නේ කිසියම් අනාගත අවදානම් තක්සේරුවක් ඇතිව බව මොනවට පෙනෙයි. ඒ සූදානම් වීම ශ්‍රී ලංකාවේ අපට ද අදාළ බව අමුතුවෙන් කිව යුතු නැත. එංගලන්තයේ ආරක්ෂක ප්‍රධානියා සඳහන් කරන අන්දමට ඔවුන් ආරක්ෂාවට පමණක් නොව ප්‍රතිප්‍රහාරයන්ටත් සූදානම් වෙමින් සිටී. එදා මෙන් නොව අද ශ්‍රී ලංකාව වැඩෙන ආර්ථිකයක් ඇති රටකි. ලෝකයේ ප්‍රධාන පෙළේ සංඥා දර්ශන පුවරුවල ශ්‍රී ලංකාව සංවේදී තැනකට පත්ව ඇත. මෙරට කොටස් වෙළෙඳපොළ ;ලීකයේ ප්‍රබලම කොටස් වෙළෙඳපොළ බවටත් පත්විය. සංචාරක කර්මාන්තය, තවත් කැපීපෙනෙන හා වේගයෙන් වැඩෙන ක්‍ෂේත්‍රයකි.e- commerce, e-governing යන සංකල්ප කාලයකදී අහසේ පාවෙන කතා බවට පත්ව තිබුණ ද දැන් ඒවා ශ්‍රීී ලංකාවේ මහ පොළවේ ඇඟට දැනෙන ලෙස ක්‍රියාත්මක වන්නට පටන් ගෙන තිබේ. මේවා ඇසට හා කනට හිතකරය. හිතට ද සහනයකි. වෙනදා වරු ගණන් බැංකු පෝළිමේ කල් මැරූ අය අද තත්පර කිහිපයකදී ස්වයංක්‍රීය ටේලර් යන්ත්‍රයකින් මුදල් ලබාගනී. වෙළෙඳපොළේ රස්තියාදු වීම වෙනුවට අන්තර්ජාලය හරහා භාණ්ඩ හා සේවා ලබාගැනීමේ ප්‍රවණතාව ද අද දකින්නට ලැබේ. තවත් කාලයක් යන විට එයද ශ්‍රී ලංකාවේ පොදු තත්ත්වයක් බවට පත්වනු ඇත. මේ සෑම හොඳක් සමඟම එක්තරා නපුරකට ද මුහුණදීම සඳහා ද සූදානම් විය යුතුව තිබේ. එනම් සයිබර් ත්‍රස්තවාදයයි.ස්වයංක්‍රීය ටේලර් යන්ත්‍රවලින් මුදල් ලබාගැනීමට එන පාරිභෝගිකයන්ගේ කාඩ්පත්වල අංක හා රහස් අංක සූක්ෂ්ම කැමරා මඟින් ලබාගෙන ඔවුන්ගේ ගිණුම්වල මුදල් සුද්ද කළ අන්තර්ජාල සොරකමක් පිළිබඳව පසුගියදා වාර්තා විය. ශ්‍රී ලාංකිකයන් කිහිප දෙනකු ද ඉන් විපතට පත්වූයේය. මෙරටින් ලබාගත් කාඩ්පත්වල තොරතුරු අනුව මුදල් ලබාගෙන තිබුණේ ඒ වන විට ඉතාලියේ සිටි වංචනිකයන් පිරිසකි. ඒ සොරකම සඳහා ගත වන්නේ තත්පර ගණනකි. මෙවැනි පෞද්ගලික මට්ටමේ සුළු පරිමාණ සොරකම් මෙන්ම අන්තර්ජාලය හරහා එන මහා පරිමාණ සයිබර් ප්‍රහාරයන් ගැන ද අවධානයෙන් සිටිය යුතු බවට මෙය කදිම සාක්ෂියකි.ශ්‍රී ලංකාව සංචාරක පාරාදිසයක් වන්නේ නම් මෙරට පැමිණෙන සංචාරකයන් ගේ බැංකු ගිණුම්වල ආරක්ෂාව ගැන පවා අවධානය යොමු කිරීමට සිදුවෙයි. අද බොහෝ සංචාරකයන් භාණ්ඩ හා සේවා ලබා ගන්නේ, හෝටල් බිල්පත් ගෙවන්නේ ද ක්‍රෙඩිට්කාඩ්පත්වලිනි. ඒ ගනුදෙනු සඳහා ආරක්ෂණයක් නොතිබුණොත් ඉන් ශ්‍රීී ලංකාවේ සංචාරක කර්මාන්තරයට එකතු වන්නේ නරක නාමයකි. කටුනායක ගුවන්තොටුපළට ත්‍රස්තවාදී ප්‍රහාරයක් එල්ල වූ විට මෙරට අනාරක්ෂිත රටක් බවට නම් කෙරිණ. එහෙත් කොටි ත්‍රස්තවාදය පරාජය කිරීමෙන් පසුව ශ්‍රී ලංකාව ලොව සුරක්ෂිතම රටවල් අතර ඉහළින්ම සිටී. ඒ සුරක්ෂිත බව ශ්‍රී ලංකාව සයිබර් අවකාශයේදීත් අත්කැරගත යුතු බව අමුතුවෙන් කිව යුතු නොවේ.වාසනාවකට මෙතෙක් ශ්‍රී ලංකාව සයිබර් ත්‍රස්තවාදී ප්‍රහාරයකට ගොදුරු වී නැත. අන්තර්ජාලය හරහා එන ප්‍රහාරයකින් මෙරට ජන ජීවිතය කඩාකප්පල් කිරීමට ත්‍රස්තවාදීන්ට අවස්ථාවක් නොලැබුණේ හේතු දෙකක් නිසාය. එකක් නම් මෙරට පරිගණක විශේෂඥයින්ගේ දක්ෂතාවයි. අනෙක් කාරණය නම් ආංශික වශයෙන් මිස සමස්තයක් වශයෙන් ශ්‍රී ලංකාව e- commerce / e-governing  යන තත්ත්වයන්ට පත්ව නොසිටීමය. එහෙත් දැන් සමස්ත ශ්‍රී ලංකාවම තොරතුරු තාක්ෂණය මඟින් එක් ජාලයකට එකතු වෙමින් සිටී. අනෙක් පැත්තෙන් ශ්‍රී ලංකාව ආර්ථික අතින් ද වේගයෙන් වැඩෙන රටකි. සාමාන්‍ය හොරෙක් වුව රාත්‍රියට ඇතුල් වන්නේ යමක් කමක් ඇති තැනකටය. සයිබර් චෞරයන් හා සයිබර් ත්‍රස්තවාදීන් කල්පනා කරන්නේ ද ඒ ආකාරයෙන්මය.පෞද්ගලික මට්ටමින් සයිබර් චෞරයන් ගෙන් ආරක්ෂා වීම පුරවැසියන්ගේ වගකීමකි. ජන ජීවිතයට අදාළ වන්නා වූ මහ පරිමාණ සයිබර් ත්‍රස්තවාදී ප්‍රහාරයකින් රට ආරක්ෂා කැර ගැනීම බලධාරීන්ගේ වගකීමය. 2009 මැයි 17ට පෙර අපට වැදුණේ ආර්.පී.ජී., මෝටාර්, ක්ලේමෝ හා මරාගෙන මැරෙන ප්‍රහාරයන්ය. මින් මතුවට එවැනි ප්‍රහාර දකින්නට ලැබෙන්නේ නැත. එහෙත් අන්තර්ජාලය හරහා එන අදෘෂ්‍යමාන ප්‍රහාරයන් පිළිබඳව අවධානයෙන් සිටීම අත්‍යවශ්‍ය වන්නේය. මන්ද මරාගෙන මැරෙන බෝම්බ සියයකින් කළ නොහැකි විනාශයක් එක් සයිබර් ත්‍රස්තවාදී ප්‍රහාරයකින් සිදුකළ හැකි නිසාය.ලෝකයේ කෲරතම ත්‍රස්තවාදය විනාශ කළ අසහාය රණවිරුවන් බිහිවූයේ ශ්‍රී ලංකාවෙනි. අපි ඒ ගැන ආඩම්බර වෙමු. එහෙත් මින් ඉදිරියට ත්‍රස්ත ප්‍රහාර එල්ල විය හැක්කේ අන්තර්ජාලයෙනි. ඒ සඳහා විශේෂඥ සයිබර් ආරක්ෂක හමුදාවක් අත්‍යවශ්‍ය වෙයි. ඒ අන්තර්ජාලයෙන් එල්ල විය හැකි ප්‍රහාරයන්ගෙන් මෙරට ආරක්ෂා කිරීම සඳහාය. යුද, ගුවන්, නාවික, පොලීසිය යන ආරක්ෂක මූලස්ථානවල සිට මහ බැංකුව, කොටස් වෙළෙඳපොළ, පමණක් නොව ගමේ බැංකුවේ ස්වයංක්‍රීය ටේලර් යන්ත්‍රය දක්වාම ඒ ආරක්ෂක යාන්ත්‍රණය ක්‍රියාත්මක වීම අත්‍යවශ්‍ය බව පෙනෙන්නේ අන්තර්ජාලය හරහා එන ප්‍රහාරයන් මුළු ලෝකයටම බලවත් තර්ජනයක් ව පවතින හෙයිනි.ලෝකයේ සුපිරි ආරක්ෂක රාජධානිය වූ පෙන්ටගනයට බින්ලාඩන් මරාගෙන මැරෙන ගුවන් යානයක් යැව්වේය. එහෙත් පෙන්ටගනය වඩාත් සලිත වූයේ ඒ ප්‍රහාරයෙන් නොව තම පරිගණක පද්ධතියට ඇතුල්වීමට උත්සාහ කළ සයිබර් ත්‍රස්තවාදීන් දැකීමෙනි. මොවුන්ගේ ක්‍රියාකාරකම්වලින් ලෝකයේ කිසිම රටක් සියයට සියයක් සුරක්ෂිත නැත. එහෙත් අන්තර්ජාලය ඔස්සේ ලෝකය සමඟ ගනුදෙනු කරන්නා සේම අපේ ආරක්ෂාව සලසා ගැනීමත් මෙරට ජාතික ආරක්ෂාවේම කොටසක් ලෙස දැකිය හැකිය. එංගලන්තයේ ආරක්ෂක ප්‍රධානී ජෙනරල් ශ්‍රීමත් ඩේවිඩ් රිචඩ්සන් මෙසේ ද කීවේය. “...යුද්ධයේ සංස්කෘතික මුහුණුවර දැන් වෙනස් වෙලා. දැන් ලැබී තියෙන්නේ වෙනත් ස්වරූපයක්.” ඔහු මේ කතා කරනුයේ සයිබර් අවකාශය හෙවත් අන්තර්ජාලය ඔස්සේ පැමිණෙන ත්‍රස්ත ප්‍රහාරයන් පිළිබඳවය.ලෝකයම සයිබර් යුද්ධයකට සූදානම් වන්නේ නම් ශ්‍රී ලංකාවට පමණක් ඉන් මිදී සිටීමට හැකියාවක් නැත්තේ සයිබර් ප්‍රහාරයක් ඕනෑම මොහොතක එල්ලවිය හැකි නිසාය. විකිලීක්ස් වෙබ් අඩවියේ නිර්මාතෘ ජුලියන් ඇසේන්ජ් එංගලන්තයේදී අත්අඩංගුවට පත්වීමත් සමඟම ඔහුගේ ආධාරකරුවෝ ස්වීඩනයේ ප්‍රධාන පෙළේ වෙබ් අඩවි ගණනාවකටම පහර දී ඒවා විනාශ කළහ. සුප්‍රකට ඇමේෂන් වෙබ් අඩවිය විසින් විකිලීක්ස් වෙබ් අඩවියට ලැබෙන මුදල් අවහිර කළ විට ඇසෙන්ජේ ගේ ආධාරකරුවෝ ඇමේෂන් වෙබ් අඩවි විනාශ කරන බවට දිවුරා කීහ.ප්‍රතිඵලය වූයේ කිසියම් කාලයකට ඇමේෂන් වෙබ් අඩවිය අක්‍රිය වීමය. තාක්ෂණික ප්‍රශ්නයක් නිසා මිස සයිබර් ප්‍රහාරයක් නිසා තම වෙබ් අඩවිය අඩපණ නොවූ බැව් ඇමේෂන් වෙබ් අඩවිය කියා සිටිය ද එය කිසිවකු පිළිගත්තේ නැත. ජුලියන් ඇසෙන්ජ් සයිබර් ත්‍රස්තවාදියෙක් යැයි ඇමෙරිකාව ප්‍රසිද්ධියේ කියයි. එහෙත් ඒ ගැන වෙනත් මත ද ඉදිරිපත්ව ඇත. මේ සිද්ධියෙන් පවා අපට ලබාගත හැකි පාඩම වන්නේ ඕනෑම මොහොතක ඕනෑම රටකට සයිබර් ප්‍රහාරයක් එල්ල කොට රටේ සාමාන්‍ය ජන ජීවිතය අවුල් කිරීමට ඉඩක් ඇති බවයි. මේ කතාව සිහිපත් කෙළේ බියපත් වීමට නොව තවදුරටත් ආරක්ෂා වීම පිළිබඳ අවධාන ඉහළ නැංවීමටය.කේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=ab1101231</link>
    <topic>ඔබ තුමාගේ වෙලාව බලා ගත්තොත් තමයි හොඳ ගම්මන්පිල රනිල්ට කියයි</topic>
    <author>චන්දන බණ්ඩාර</author>
    <content>ගිය සතියේ ජනාධිපතිතුමා යාපනයට ගියේය. එම ගමනේ අරමුණ වූයේ සංගු පිඩ්ඩි පාලම විවෘත කිරීමටය. ලංකාවේ මෙතෙක් ඉදිවූ දිගම පාලම වන්නේ මේ සංගු පිඩ්ඩි පාලමය. කිලෝමීටර කාලක් පමණ දිග මේ පාලම නිසා යාපනය සහ කොළඹ අතර දුර ප්‍රමාණය කිලෝමීටර සියයකින් පමණ අඩු වෙන බවද කියවෙයි. පාලම විවෘත කිරීමට සංගු පිඩ්ඩි පාලම අසලට ගිය ජනාධිපතිතුමා පිළිගත්තේ බැසිල් රාජපක්ෂ ඇමැතිවරයා විසිනි.කොටි ත්‍රස්තවාදින් විසින් විනාශ කර තිබූ මේ දැවැන්ත පාලම විවෘත කළ මොහොතේ ප්‍රදේශවාසි ජනතාව හුරේ දමා විසිල් ගසා තම සතුට ප්‍රකාශ කළහ. අනතුරුව කිසිවකු අපේක්ෂා නොකළ ලෙස ජනාධිපතිතුමා ආරක්ෂක උපදෙස් ද නොතකා රැස්ව සිටි ජනාව අතරට ගියේය.”කොහොමද ඔබතුමාලා සන්තෝසද?” ජනාධිපතිතුමා දෙමළ බසින් විමසා සිටියේය. “ඔව් ගොඩක් සන්තෝසයි. සාමය නිසා අපි සන්තෝසයෙන් අපේ වැඩක් කරගෙන ඉන්නවා.” ජනතාව කීහ. එහිදී ජනතාව ජනාධිපතිතුමාගේ අත ඇල්ලීමට පොර කෑහ. අනතුරුව ජනාධිපතිතුමා ජනතාව අමතා කතා කළේය.”මේ පාලමට මුල්ගල තිබ්බේ මීට වසර 17 කට පෙරයි. ඒත් එය ඉදිවූයේ නැහැ. නමුත් මේ රජය රුපියල් මිලියන 1037 කින් මේ පාලම හැදුවා. අපි යුද්ධය කළා. ඒ මඟින් ත්‍රස්තවාදය නැති කළා. අපි දැන් රට සංවර්ධනය කරනවා. ඒකේ ප්‍රතිඵලය තමයි මේ දැවැන්ත පාලම.” ජනාධිපතිතුමා කියා සිටියේය.පාලම විවෘත කිරීමෙන් අනතුරුව ජනාධිපතිතුමා ගියේ කන්කසන්තුරේටයි. ජනාධිපතිතුමා එදින නවාතැන් ගත්තේ පැරැණි කන්කසන්තුරේ රෙස්ට් හවුස් භූමියේ ඉදිකර තිබූ නිවාඩු නිකේතනයේය. යුද හමුදාපතිවරයා ප්‍රමුඛ ආරක්ෂක බලධාරින් එදින රාත්‍රිය ගත කරන්නට ජනාධිපතිතුමාට පහසුකම් සලසා තිබුණේ මේ නිවාඩු නිකේතනයේය. යුද සමයේ එම ස්ථානයේ වූයේ කොටි බංකරයකි. දැන් එහි කාමර 6 කින් යුතු අපූරු නිවාඩු නිකේතනයකි.එම ස්ථානයේ විවේකයෙන් ගත කළ ජනාධිපතිතුමා හමුවීමට යුද හමුදාපතිවරයා, නාවික හමුදාපතිවරයා සහ පොලිස්පතිවරයා ද පැමිණියෝය. එදින රාත්‍රි ආහාරය සඳහා බත් එළවළු මෙන්ම උතුරේ සාම්ප්‍රදායික ආහාර වර්ග ද සකස් කර තිබිණි. රාත්‍රී කෑමෙන් පසුව සාම්ප්‍රදායික සංගීත සන්ධ්‍යාවක් ඇමැති ඩග්ලස් දේවානන්ද විසින් සංවිධානය කර තිබිණි. එහිදී ආචාර්ය නඩරාජා නැමැති සංගීතඥයා සිය වාද්‍ය කණ්ඩායම සමඟ පැමිණ ශාස්ත්‍රීය දෙමළ ගීත ප්‍රසංගයක් පැවැත්වීය.කන්කසන්තුරේ වැල්ලේ පැවැති සංගීත ප්‍රසංගයට හමුදා තූර්ය වාදක කණ්ඩායම ද එක්ව සිටියේ ය. සංගීත ප්‍රසංගය අතිශයින් උත්කර්ෂවත් විය. එහිදී ජනාධිපති ලේකම් ලලිත් වීරතුංග ද ගීත ගයන්නට ඉදිරිපත් විය. සී.ටී. ප්‍රනාන්දු ගේ ජනප්‍රිය ගීතයක් වන ‘අඹරුක් සෙවණැල්ලේ’ හා ‘මී අඹ වනයේ’ ගීත ලලිත් වීරතුංග ජනාධිපති ලේකම් තුමා ගයද්දී ජනාධිපතිතුමා ද අත්පුඩි ගසමින් ගී රස වින්දේය.නව නාවික හමුදාපති සෝමතිලක දිසානායක ද හොඳ ගායකයෙකි. හෙතෙම වික්ටර් රත්නායකගේ ගීත ගායනා කළේ ය.එදින රාත්‍රිය ජනාධිපතිතුමා ගත කළේ තල් ගස් සෙවණ නිවාඩු නිකේතනයේ ය. උතුරේ යුද්ධය ආරම්භ වූ පසුව රාජ්‍ය නායකයකු උතුරු අර්ධද්වීපයේ රැයක් ගත කළ ප්‍රථම අවස්ථාව එය විය.පසුදින පෙරවරුවේ තල්ගස් සෙවණ නිවාඩු නිකේතනයේ ආසන්නයේ මුහුදට බැස ජනාධිපතිතුමා දිය නෑවේ ය.ඉන් අනතුරුව ප්‍රභාකරන් ගේ මුහුදු කොටි බළකායට අයත්ව තිබූ සී ස්කූටර් නැමැති මුහුදේ පැද යන මෝටර් සයිකලයට නැඟ ජනාධිපතිතුමා බොහෝ දුරක් ගියේ ය. අනතුරුව මුහුදු වෙරළේ කිලෝමීටර් 3 ක් පමණ ජනාධිපතිතුමා පයින් ඇවිද ගියේ ය.ඉන් අනතුරුව නාගදීප විහාරය, නල්ලූර් කෝවිල ඇතුළු පූජනීය ස්ථාන රැසකට ගිය ජනාධිපතිතුමා යාපනයේ පැවැති තෛපොංගල් උලෙළට සහභාගිවීමට ඇල්ෆ‍්‍රඩ් දොරේඅප්පා ක්‍රීඩාංගණයට ගියේ ය. එහි රැස්ව සිටි දහස් ගණනක් ජනතාවට සුබ පැතූ ජනාධිපතිතුමා තෛපොංගල් සැමරුවේ ය. අනතුරුව එම පිරිස අමතා දෙමළ බසින් කථා කළේ ය. “අපි රට සංවර්ධනය කරන්න හදන කොට සමහරු ඒවා කඩාකප්පල් කරන්ඩ හදනවා. අන්තර්ජාතික ප්‍රජාවට බොරු මවා පාලා පෙන්වනවා. පාතාල කණ්ඩායම් උතුරේ හිටියත් දකුණේ හිටියත් අපි ඒවාට යට වෙන්නේ නැහැ. ඒවාට ඉඩ දෙන්නත් නැහැ. ඒ මාෆියාව අපි තුරන් කරනවා. ඔබතුමාලා පටු දේශපාලන අදහස් දරන්න එපා.” ජනාධිපතිතුමා දෙමළ ජනතාවට කියා සිටියේ ය.ගිය සතියේ පිටකෝට්ටේ සිරිකොත මන්දිරය ආසන්නයේ අලුතින් ඡ්‍යොතිෂය කාර්යාලයක් විවෘත විය. ඒ එ.ජා.ප. හිතවතකු වූ ජෝතිර්වේදී අසංක කරුණාරත්නගේය.මේ විවෘත කිරීමේ අවස්ථාවට එ.ජා.ප නායකයා,, රවි කරුණානායක සහ තිස්ස අත්තනායක එක්ව සිටියේය. මේ අවස්ථාවට බස්නාහිර පළාත් ඇමැති උදය ගම්මන්පිල ද එක්ව සිටියේය. “උදය ඔයාගේ වෙලාවත් මෙතැනින් බලා ගත්තොත් නරකද?” එ.ජා.ප නායකයා උදය ගම්මන්පිලට කීවේය.”නෑ නෑ විපක්ෂ නායකතුමනි, මගේ නෙමෙයි ඔබතුමාගේ වෙලාව බලා ගත්තොත් තමයි හොඳ.” ඇමැති උදය ගම්මන්පිල විහිළුවෙන්ම පිළිතුරු බැන්දේය.ආර්ථික සංවර්ධන නියෝජ්‍ය ඇමැති ලක්ෂ්මන් යාපා අබේවර්ධනගේ පුත්‍රයාගේ විවාහ මංගල උත්සවය ගිය සතියේ කොළඹ තරු පංතියේ හෝටලයකදී පැවැත්විණි. ජනාධිපතිතුමාත් මිලින්ද මොරගොඩ හිටපු ඇමැතිවරයාත් මේ මංගල්‍යයේ සාක්ෂිකරුවන් ලෙස අස්සන් තැබූහ.අගමැති දි.මු. ජයරත්න, ඇමැතිවරුන් වන නිමල් සිරිපාල, බැසිල් රාජපක්ෂ, රාජිත සේනාරත්න, මහින්ද අමරවීර, බන්දුල ගුණවර්ධන, ගාමිණී ලොකුගේ සහ එ.ජා.ප මන්ත්‍රිවරුන් වන රවී කරුණානායක, ගයන්ත කරුණාතිලක, රංජිත් මද්දුම බණ්ඩාර, ඉමිටියාස් බාකිර් මාකාර් ඇතුළු පිරිසක් මංගල උත්සවයට ආරාධනා ලැබ සිටියහ.ජනාධිපතිතුමා අසුන්ගෙන සිටි ප්‍රධාන මේසයේ සිටි මැති ඇමැතිවරු සියල්ලන්ගේම ප්‍රධාන මාතෘකාව වූයේ ළඟ එන පළාත් පාලන මැතිවරණයයි. ජනාධිපතිතුමා ප්‍රකාශ කළේ රජයෙන් නාම යෝජනා ඉල්ලා ඇති පිරිස 5000 කට අධික බවයි.ඇමැති නිමල් සිරිපාල කියා සිටියේ නාම යෝජනා කටයුතු හොඳින් සිදු වෙන බවය. මහින්ද අමරවීර ඇමැතිවරයා ගංවතුරින් වූ හානි විස්තර කළේය. ජනාධිපතිතුමා කියා සිටියේ උතුරු නැඟෙනහිර සංවර්ධන කටයුතු ගැනය. මේ කථාබහ සිදුවෙන අතරතුර ජනනාත් වරකාගොඩ ඇතුළු රංගන ශිල්පීන් අලංකාර සංගීත ප්‍රසංගයක් පැවැත්වූහ. ඉන්පසුව ජනාධිපතිතුමා ඇතුළු පිරිස නව යුවළට සුබ පතා පිටත්ව ගියහ.ගංවතුර නිසා සිදුවූ හානිය වැඩිවෙත්ම ආර්ථික සංවර්ධන අමාත්‍ය බැසිල් රාජපක්‍ෂ මහතාගේ අවධානය යොමු වූයේ විපතට පත් ජනතාවට සහන සැලසීම සඳහා අවශ්‍ය ද්‍රව්‍ය සහ අරමුදල් සම්පාදනය කරදීම පිළිබඳවයි. මුලින්ම ඔහු ලෝක ආහාර සංවිධානය සමඟ 13 වැනි දින වහාම සාකච්ඡා කළ අතර විපතට පත් පුද්ගලයින් 525000 කට අවශ්‍ය ආහාර ටොන් 661 ක් ලබාගෙන ඒවා එදිනම පිටත්කර යැවීමට කටයුතු කළේය.ඒ සමඟම ඉන්දියානු රජය සමඟ ද සාකච්ඡා කළ අතර ඉන්දියාවෙන් අත්‍යාවශ්‍ය ආහාර, ඖෂධ සහ පොරවනා ආදිය ඇතුළත් ගුවන් යානා දෙකක් එවීමට පොරොන්දු විය.පසුවදාම රජය වෙනුවෙන් ගුවන් තොටුපළට ගොස් ඉන්දියානු තානාපති අශෝක් කේ. කාන්තන් මහතා අතින් එම ආධාර භාරගත් ඇමැතිවරයා ඒවා එදිනම විපතට පත් ප්‍රදේශවලට පිටත් කර යැවීමට කටයුතු කළේය.15 වන දින උදෑසන මඩකලපුව ඇතුළු හානියට පත් ප්‍රදේශවලට ගොස් අඩුපාඩු සොයාබලා අවශ්‍ය පියවර ගැනීමට අදාළ නිලධාරීන්ට උපදෙස් ලබා දුන්නේය. ඇමැතිවරයා විසින් අමාත්‍ය ජී.එල්. පීරිස් මහතා සමඟ චීන ජනරජය විසින් ලබාදුන් ආධාර අරමුදල් ද එදින බාරගත්තේය.මේ අයුරින් ඉකුත් දින කිහිපයේම ගංවතුරින් විපතට පත් පුද්ගලයන් සහ ප්‍රදේශවලට සහන සැලසීම පිළිබඳව මූලික අවධානය යොමු කළ ඇමැතිවරයා අලාභහානි වූ සෑම නිවෙසක් සඳහාම සෙවිලි තහඩු ලබාදීමට ද, ආපදා තත්ත්වය හේතුවෙන් විනාශයට පත් යටිතල පහසුකම් සියල්ල කඩිනමින් පිළිසකර කිරීම සඳහා ද, විනාශයට පත්වූ ගොවිබිම් සඳහා බීජ සහ පොහොර නොමිලයේ ලබාදීමට ද කටයුතු යොදා ඒ සඳහා වහාම පියවර ගන්නා ලෙස අදාළ නිලධාරින්ට නියෝග කළේය.ජාතික නිදහස් පෙරමුණේ ප්‍රධාන ලේකම් ලෙස කටයුතු කළ හිටපු ඇමැතිවරයකු වූ නන්දන ගුණතිලක මෙවර පාණදුර මහ නගර සභාවට තරග වදින බව වාර්තා වෙයි. වරක් ජනතා විමුක්ති පෙරමුණෙන් ජනාධිපතිවරණයට තරග කළ හෙතෙම එක්සත් ජනතා නිදහස් සන්ධානයේ සභාපතිවරයා ලෙස ද කටයුතු කළේය.මේ අතර ගිය සතියේදී නන්දන ගුණතිලක අරලියගහ මැදුරට පැමිණ සිටියේ ආසන සංවිධායකවරුන්ගේ රැස්වීමකට සහභාගී වීමටය. මේ අතර එහි පැමිණ සිටි කළුතර දිසාවේ සංවිධායකවරු විමසා සිටියේ නන්දන ආසන සංවිධායකයන්ගේ රැස්වීමට පැමිණියේ ඇයිද කියාය. මේ ගැන නන්දන හිටපු ඇමැතිවරයාගෙන් මිතුරකු විමසා සිටියේය.”මමත් කළුතර දිසාවේ ආසන සංවිධායකයෙක්. මට එන්න කියලා පක්ෂයෙන් ආරාධනා කරපු නිසායි මං ආවේ. මම පාණදුර නගර සභාවට තරග කරන්න බලාපොරොත්තු වෙනවා. ජනාධිපතිතුමා හමුවෙලා ඒක කියන්නයි ආවේ.” නන්දන ගුණතිලක කියා සිටියේය.”මොකද සල්ලි හොයන්න හිතාගෙනද පාණදුර නගර සභාවට තරග කරන්නේ?” තවත් මිතුරෙක් නන්දන ගුණතිලකගෙන් විමසා සිටියේය. “නෑ නෑ. මට ජනාධිපතිතුමා තනතුරක් බාර ගන්න කීවා. ඒත් මම කීවා මට දේශපාලනය කරන්ඩ ඕනේ කියලා.” නන්දන ගුණතිලක කියා සිටියේය. ඉන් අනතුරුව නන්දන ගුණතිලක ජනාධිපතිතුමා හමුවී තම වුවමනාව කීවේය.ජාතික නිදහස් පෙරමුණේ දේශපාලන මණ්ඩලය පසුගිය සතියේ බත්තරමුල්ලේ පිහිටි ප්‍රධාන කාර්යාලයේ දී පක්ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ මහතාගේ සහ ප්‍රධාන ලේකම් ප්‍රියන්ජිත් විතාරණ ගේ ප්‍රධානත්වයෙන් රැස් විය.එහිදී මූලික අවධානය යොමු වූයේ 2011 පළාත් පාලන මැතිවරණය කෙරෙහි ය.“පළාත් පාලන මැතිවරණය සඳහා අපි දිස්ත්‍රික්ක 20 කට අදාළ නාම යෝජනා එක්සත් ජනතා නිදහස් සන්ධාන අපේකෂක තේරීම් කමිටු වෙත ලබා දුන්නා. දිස්ත්‍රික් මට්ටමින් තිබුණු එම අපේක්ෂක තේරීම් කමිටුවල දී අපේ නාම යෝජනා පිළිබඳව කෙරුණු සාකච්ඡා සාර්ථක වී තිබෙනවා.” ප්‍රියන්ජිත් විතාරණ පෙන්වා දුන්නේ ය.“එක්සත් ජනතා නිදහස් සන්ධානයේ අපේක්ෂකයන් තේරීම් ජාතික කමිටුවේ අවසන් රැස්වීමට අප පක්ෂයෙන් මමත්, පියසිරි විජේනායක සහ ප්‍රධාන ලේකම් ප්‍රියන්ජිත් විතාරණ සහභාගි වුණා. එහිදී පැවැති අපේ නාම යෝජනා පිළිබඳ සාකච්ඡාව ද සාර්ථකව අවසන් වුණා. දැන් අප නාම යෝජනා ලැබී ඇති අපේක්ෂකයන් දිනවීමට අවශ්‍ය ප්‍රචාරක සැලසුම් සකස් කළ යුතුයි.පක්ෂ නායක විමල් වීරවංශ අවධාරණය කළේ ය.ශ්‍රී සම්බුද්ධත්ව ජයන්තියට තව ඇත්තේ පොහොය සතරකි. ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශයේ ද මේ වන විට සම්බුද්ධත්ව ජයන්තිය සැමරීම වෙනුවෙන් විශේෂ වැඩපිළිවෙළක් දියත් කොට තිබේ.“සම්බුද්ධත්ව ජයන්තිය වෙනුවෙන් ආවාස අහිමි විහාරස්ථානවලට ආවාස තනා දීමට නිවාස සංවර්ධන අධිකාරිය මගින් අපි මේ වනවිට අවශ්‍ය ක්ෂේත්‍ර පරීක්ෂණ සිදු කොට තිබෙනවා.” විමල් වීරවංශ අමාත්‍යවරයා විසින් දේශපාලන මණ්ඩලයට පැහැදිලි කළේ එසේ ය.ඉන් අනතුරුව දේශපාලන මණ්ඩලයේ අවධානය යොමු වූයේ ගංවතුර හා නායයාම් හේතුවෙන් අවතැන් වූවන්ගේ ගැටලු කෙරෙහි ය.“විපතට පත් වූ දිස්ත්‍රික්කවල අපේ ක්‍රියාකාරීන් සහන සැලසීමට මැදිහත් වී තිබුණා. කොළඹ ස්ථාන 04 ක් මුල් කරගෙන රැස් කළ ආධාර නැඟෙනහිර පළාතේ අවතැන් කඳවුරු වෙත බෙදා හැරීමට ද අපට හැකි වුණා.” ප්‍රධාන ලේකම් ප්‍රියන්ජිත් විතාරණ එහිදී සඳහන් කළේ ය.“ගංවතුරෙන් විපතට පත්වූවන් වෙනුවෙන් තමන් කිසිදු මැදිහත් වීමක් සිදු නොකර, ආණ්ඩුව සිදු කරන මෙහෙවර නොදුටුවා සේ අද ජනතා විමුක්ති පෙරමුණ අවලාද නඟනවා. එදා යුද්ධය ජයග්‍රාහී ලෙස සිදු කරන කොටත් ජවිපෙ කිව්වේ කිසිදු ජයග්‍රහණයක් ලබා ගත නොහැකි බවයි. අද සිදු වී ඇත්තේ ජවිපෙට දෙකොන මාරු වීමයි.” හිටපු පාර්ලිමේන්තු මන්ත්‍රී දීපාල් ගුණසේකර පෙන්වා දුන්නේ ය.කියුබානු විප්ලවයේ 52 වැනි සංවත්සරය වෙනුවෙන් පසුගිය 17 වැනිදා කොළඹ රුසියානු මධ්‍යස්ථානයේ පැවැති සමරු උත්සවයට අමාත්‍ය විමල් වීරවංශ විශේෂ ආරාධිතයකු ලෙස සහභාගි වී දේශනයක් ද පැවැත්වීය. දේශපාලන මණ්ඩලයට ඒ පිළිබඳව පැහැදිලි කළ ඇමැතිවරයා මෙසේ යෝජනා කළේ ය.“මේ වනවිට සමාජවාදී කියුබාව තුළ මෙන් ම සමාජවාදී රාජ්‍යයන් වන වියට්නාමයේත් ආර්ථික ප්‍රතිසංස්කරණ ක්‍රියාවලියක් දියත් කොට තිබෙනවා. එම ප්‍රතිසංස්කරණ ධනවාදී ප්‍රතිසංස්කරණ නොවෙයි. ඒවා පිළිබඳව යම් ගැඹුරු අධ්‍යයනයක් සිදු කිරීම අප පක්ෂයට ඉදිරියේදී වැදගත් වේවි. අපි ඒ පිළිබඳව අධ්‍යයනයක් සිදු කොට අපට වාර්තාවක් ඉදිරිපත් කරන ලෙස වෛද්‍ය අතුල සුමතිපාල ගෙන් ඉල්ලා සිටිමු.” විමල්ගේ යෝජනාවට ඒකමතිකව අනුමැතිය ලැබිණි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=af11012310</link>
    <topic>වැස්ස ඇවිත් මහ විනාශයක් කොට ආපසු ගියේ ය</topic>
    <author>ඉනෝකා සමරවික්‍රම</author>
    <content>පරිසරය වර්තමානයේ බොහෝ වෙනස්කම්වලට භාජනය වී ඇත. අවුරුදු විස්සකට පසුව පැමිණි ලානිනා තත්ත්වය උතුරුමැද නැඟෙනහිර ජන ජීවිත අවුල් කෙළේ ය. වසර පනහකට පමණ පසුව කොළඹ උෂ්ණත්වය නුවරඑළිය උෂ්ණත්වයට සමාන වන තරමට අඩු වූයේ ය. ඇතැම් ප්‍රදේශවල පොළව ඉරි තැලුවේ ය. ගැටඹේ පස්කඳු නාය ගියේ ය. මිනිස්සු ඊට යට වී මිය ගියහ. සුන්දරව වැටුණ වැහි බිඳු නොසිතූ නිමේශයක මහ ගංවතුරක් වී වගා බිම් ගංගා ඇළ දොළ යට කරගෙන ගලා ගියේ ය. සතා සිවුපාවා ගේ ජීවිත ද ගංවතුරට බිලි විය. සියල්ල ගංවතුරේ ගසා ගෙන ගිය දා ඉතිරි වූයේ මනුස්සකම පමණි. වැටුණ ජීවිත ගොඩ නඟන්නට, යළිත් ඔවුන්ට නැඟී සිටින්නට මනුෂ්‍යත්වයේ දෑත් දිගු කළ යුතු යුගයකට ශ්‍රී ලාංකික අපි එළැඹ සිටින්නෙමු.හීන් පොද වැස්ස මුදු සීතල සිතට ආශ්වාදයකි. වියලි පොළවට නැවුම් වැස්ස වැටෙද්දී නැඟෙන දූවිලි සුවඳ අමුතු ය. එහෙත් පොද වැස්ස ධාරානිපාත වර්ෂාවක් වී ඇද හැලෙන විට සිත බියෙන් සැලී යයි. ඉකුත්දා වට මහ වැස්ස බොහෝ සිත් පිත්වලට රැගෙන ආවේ නොනිමෙන දුක් ගින්නකි.කඩින් කඩ ඇඳ හැලුණ මහ වැස්ස දින දෙක තුනක් පැල් බැඳගෙන ඇද වැටෙද්දී ඒ වැස්සෙන් පිරී ඉතිරී ගිය වැව් කැඩී බිඳී ගියේ ය. ගංගා පිටාර ගැලුවේ ය. උතුරු මැද පළාත හා නැෙ¼ඟනහිර පළාතේ බොහෝ ගම් මහ වැස්සට යටව ගියේය.වර්තමානයේ පරිසරය බොහෝ කාලගුණික විපර්යාසයන්ට ලක්ව ඇත්තේ ය. අවුරුද්දේ යම් යම් කාල වකවානුවල, වැස්ස ඇතිවෙයි. ඉඩෝරය ඇතිවේ යැයි කියන්නට ගැමියෝ දැන සිටියහ. එහෙත් තත්ත්වය අද වනවිට බොහෝ වෙනස් ය. කොයිවෙලේ වැස්ස කඩා හැලෙයි ද ඒ වැස්ස පැල් බැදගෙන වහී දැයි කියන්නට බැරි ය. ඉඩෝරය ද එසේ ම ය.වැස්ස ඇති විටත් නැති විටත් දුක් විඳින්නේ ජනතාව ය. එක් දහස් නවසිය පනස් හතෙන් පසුව පැමිණි මහ වැස්ස මේ යැයි ඉකුත්දා වට මහවැස්ස පිළිබඳව අදහස් පළ කරන්නෝ පවසති.පසුගිය කාලයේ අපි බොහෝ පාරිසරික ව්‍යසනයන්ට මුහුණ දුන්නෙමු. සුනාමිය ඉන් එකකි. සුනාමියෙන් අපට අහිමි වූ ජීවිත සංඛ්‍යාව විශාලය. ඉන්පසුව ද බොහෝ කාලගුණිත ව්‍යසනයන්ට මුහුණ පාන්නට සිදුවූයේ ය. පසුගියදා සිදු වූ ජල ගැලීම්වලින් මෙන් ම නායයෑම්වලින් අහිමි වූ ජීවිත සංඛ්‍යාව ප්‍රමාණයෙන් අඩු වුව ද සිදු වී ඇති දේපළ හා වගා හානිය අතිවිශාලය.රජරටට ඇද හැලුණ මහ වැස්සෙන් මහා පරිමාණයේ හා කුඩා වැව්වලට ද ඇළ වේලි වලට විශාල වශයෙන් හානි සිදුවූයේ ය. හොරොව්පතාන වැව, යාන් ඔය ආදිය පිටාර ගැලීමෙන් ඒ ආශ්‍රිත වගා බිම් හානියට පත් විය. ඉකුත් ඔක්තෝබරයේ ඇරඹුණු මහ කන්නයේ රටපුරා වගාකළ කුඹුරු හෙක්ටයාර් 6,81000 පමණ වේ. රජය මෙවර මහකන්නය පිළිබඳ බලාපොරොත්තු තබාගෙන සිටියේ ය. එහෙත් වර්ෂාව ඒ බලාපොරොත්තු බිඳ දැම්මේ ය. වර්ෂාවෙන් ඇති වූ ජල ගැලීමෙන් කුඹුරු අක්කර ලක්ෂ හතරකට වැඩි ප්‍රමාණයක් හානි වූයේ ය. මේ නිසා අහිමි වී ගිය වී ප්‍රමාණය මෙට්‍රික් ටොන් ලක්ෂ හතරකට වැඩිය. මේ ප්‍රමාණය රටේ මාස හතරක පමණ සහල් අවශ්‍යතාව සපුරන්නට සමත් කම් දැරීය. එහෙත් ඒ සියල්ල ජලයේ ගසාගෙන ගියේ ය. ඉදිරියේදී යල කන්නයේ අස්වැන්න නෙළනතුරු සහල් අර්බුදයකට මුහුණ දීමට සිදුවෙතැයි කෘෂි නිලධාරිහූ පවසති.උතුරු මැද නැඟෙනහිර පළාත්වල අවතැන් වූ පවුල් සංඛ්‍යාව තුන් ලක්ෂයකට වැඩි මිස අඩු නැත.වායුගෝලයේ හටගත් කැලඹිලි සහිත තත්ත්වයත් පැසිෆික් සාගරය ආශ්‍රිතව හටගත් ලානිනා තත්ත්වයත් මේ වැසි ඇතිවීමට හේතු සාධක වූයේ යැයි කාලගුණ විද්‍යා දෙපාර්තමේන්තුව පවසයි. එක්දහස් නවසිය දාහතේ ඇති වූ ලානිනා තත්ත්වයෙන් පසුව 1975, 1989, 1990 යන වසර වල ද ලානිනා තත්ත්වයක් ඇති වී ඇත්තේ ය.වසර විස්සකට පසුව ඇති වූ ලානිනා තත්ත්වය නිසා පීඩාවට පත් වූයේ මිනිසුන් පමණක් නොව, වනයේ වන සතුන් ද ගොවිපළවල සිටි සත්තු මෙයට ගොදුරු වූහ. වැස්ස වැටුණේ අනපේක්ෂිතව ය. මවත් සමඟ කැලයේ සැරි සරමින් සිටි අවුරුදු 3 ක් වයසැති අලි පැටවා ගංවතුරට ගසාගෙන ගියේ ය. වැස්ස පහව ගියේ ය. ගංවතුර කෙමෙන් බැස ගියේ ය. මියගිය අලිපැටවා ගේ සිරුර අඩි පහළොවක් උස ගසක රැඳී තිබුණේය. මෙය සිදුවූයේ හබරණ හතරැස්කොටුව ගල්ඔය පිටාර ගැලීමෙනි. ගංවතුරට හසුව මිය ගිය අලි පැටවුන් සංඛ්‍යාව පහකි. මාදුරුඔය, සෝමාවතිය, ආදී ප්‍රදේශවල ගව පට්ටි බලාගන්නා පුද්ගලයන් එකසිය හතළිස් තුන් දෙනෙකු පමණ හමුදාව විසින් බේරා ගනු ලැබීය.මින්නේරිය, ගිරිතලේ, කවුඩුල්ල, වාන් දැමුවේ අවුරුදු ගණනාවකට පසුව ය. එය අපූරු දසුනක් වුව ද ඒ අපූර්වත්වය යටකරගෙන පැමිණි ව්‍යසනය ඉමහත් ය. ගංවතුර නිසා මියගිය කුකුලන්, ගවයන් හා එළුවන් සංඛ්‍යාව ලක්ෂ තුන හමාරකට වැඩි ය. වැසි වැටුණේ මිනිසුන් තෝරා බේරා ගෙන නොවේ. සිංහල ද දෙමළ ද මුස්ලිම් ද කියා මිනිසුන් වර්ග කළේ නැත. සිංහල මිනිසාට ද මුස්ලිම් මිනිසාට ද දෙමළ මිනිසාට ද වැසි වැස්සේ ය. උන් හිටි තැන් අහිමි ව ගියේ ය.ඇතැමුන්ට ඉතිරි වූයේ ඇඳිවත පමණි. දකුණේ මිනිසුන් හැමවිට ම විපතට පත් වූවන්ට උදව් කිරීමට පෙරමුණ ගත්හ. අම්පාර, කල්මුණේ, මුතූර්, මඩකලපු, රජරට පෙදෙසට වියලි ආහාර, ඇඳුම් පැලදුම්, සනීපාරක්ෂක ද්‍රව්‍ය සියල්ල යැවුණේ එකින් එක එකතු කිරීමෙනි. අවතැන් වූවන් සඳහා කඩිනමින් කඳවුරු තැනුණේ ය. වසංගත රෝග බෝවීම වැලැක්වීමටත්, කඳවුරු සඳහා කඩිනමින් වෛද්‍ය කණ්ඩායම් ගියේ ය. ඖෂධ වර්ග ගුවනින් යැවුණේය. එපමණක් නොව මේ අවතැන් වූවන්ගේ දුක බැලීමට ජනාධිපතිතුමා ද ඇමැතිවරු ද උතුරු මැද පළාතට හා නැඟෙනහිර පළාතට ගියහ.කලක් ඔවුහු යුද්ධයෙන් පීඩා වින්දෝ ය. ඒ දුක මැකීයන්නට මත්තෙන් ගංවතුරකට මුහුණ දෙන්නට ද සිදු විය. මේ හැම වරම රටේ ජනතාව වර්ග නොකර ඔවුන්ගේ ජීවිත බේරා ගැනීමට ත්‍රිවිධ හමුදාව මුර වැටක් සේ සිටියේ ය. තුවක්කුවට හුරු වූ දෑත් පසෙකලා ඔවුහු මනුෂ්‍යත්වයේ දෑත් දිගු කළහ. ගංවතුරට හසුව සිටි බොහෝ දෙනා බේරා ගත්තේ ඔවුන්ගේ වීරියෙනි.අපට පමණක් නොව ඉකුත් දා ඕස්ට්‍රේලියාව, බ්‍රසීලය, ජර්මනිය ඇමෙරිකාව ආදි රටවලට ද වැසි වැටුණේ ය. සුන්දර නගර යට වුණේ ය. මිනිස්සු මියගියහ. අවතැන් වූහ. දේපළ හානි බොහෝ සිදුවූයේ ය.බටහිර රටවලට වඩා අපේ රටේ ජනතාව කඩිනමින් පෙළ ගැසුණහ. මෙදා ගංවතුරට පමණක් නොව අතීතයේ පටන් ම අපේ රටේ ජනතාවට විපතට පත්වූවන්ට සහන සැලසීමට පෙළ ගැසුනහ. එය ලෝකයේ අනෙක් රටවලට වඩා අන් අයගේ දුකේදී කඳුලේදී ශ්‍රී ලාංකිකයන් පෙරමුණ ගන්නා බවට සාධකයකි. තැන තැන ගංවතුර ආධාර එකතු කිරීමේ මධ්‍යස්ථාන බිහි විය. රාජ්‍ය නොවන ආයතන හැකි අයුරින් මේ සත්කාර්යයට දායක විය. කුමන ප්‍රශ්න තිබුණ ද තවමත් ඔවුහු අන් දුකේදී කඳුලැලි සලන්නාහ. ඒ වෙනුවෙන් තමන්ට පුළුවන් දේ කිරීමට ඉදිරිපත් වන්නා හ. ඉදින් අප අගය කළ යුතු වන්නේ මහ වැස්සට ගසා ගෙන නොගිය මේ උතුම් මිනිස්කමයි.වැස්ස ආවේය... ගියේ ය. වැව් පිටාර ගැලුවේ ය. ඇළ වේලි කැඩී බිඳී ගියේ ය. කඳු නාය ගියේ ය. ගැටඹේ පේරාදෙණිය පාරේ සිදුවූ නාය යෑමෙන් ජීවිත පහක් අහිමි වූයේ ය. මේ අතරින් පැය පහක් පස් කන්දට යටවී සිටි දැරියක බේරා ගනු ලැබීය. එමෙන් ම රඹුක්කන මීමිලියේ පොළව ඉරි තැලීමෙන් පවුල් හතක් අවතැන් වූහ.කෙමෙන් ගංවතුර පහව යමින් තිබේ. සිදුවූ දේපළ, වගාහානි, ජීවිත හානි පිළිබඳව තැවෙන්නට නොව ජීවිත යළිත් ගොඩ නඟා ගන්නට කාලයයි මේ එළැඹ ඇත්තේ. විපතට පත් වූවන්ට තනිවම නැගී සිටින්නට බැරි ය. ඔවුන්ට රජය ඇතුළු වෙනත් ආයතන වල සහාය අවශ්‍යව ඇත්තේ මේ මොහොතේ ය.මහවැස්සත් ගංවතුරත් අපට අහිමි කළ දේ බොහෝ ය. එමෙන් ම අපට සිතන්නට ඉතිරි කර ගිය දේ ද බොහෝ ය. සියලු අඩු පාඩු කම් පසෙකලා මනුෂ්‍යත්වය මතු ව ආයේ ය. වතුරට ගෙවල් දොරවල් වගා බිම් යටව යනවිට තමන් සතු වටිනා දේවල් බේරා ගැනීමට නොහැකි වුවත් ගෙදර සිටින බල්ලා, පූසා බේරා ගැනීමට ඔවුහු උත්සුක වූහ. එකිනෙකාට උදව් කරගත්හ. අමනාපකම් පසෙකලා ජීවිත බේරා ගැනීමට අසල් වැසියාගේ අත අල්ලා ගැනීමට ඔවුහු එතරම් කාරුණික වූහ.ගෙවී ගිය කාලය දෙස බලා ඉදිරිය බැලූවිට ගංවතුරට හසු වූවන්ට මෙන් ම හසු නොවූවන්ට ද කිරීමට එක් දෙයක් ඇත. එය අප සැවොම එක් වී කළ යුතු ය. ඉදිරියේදී කාලගුණය කුමන අතට හැරේවිදැයි කියන්නට කිසිවකුට බැරි ය. එහෙත් පරිසරය, ගහකොළ රැක ගැනීමෙන් පැමිණෙන ව්‍යසනයන් මඳක් හෝ අවම කර ගැනීමට හැකි ය. අනවශ්‍ය ලෙස ගහකොළ කපා දැමීම නවතා දැමීමටත් ගහකොළ ආරක්ෂා කර ගැනීමටත් කාලය දැන් එළැඹ ඇත.මහවැස්ස, ගංවතුර දෑස් තෙත් කළේ ය. ඒ තෙත වියළී යන්නටත් මත්තෙන් කාගෙත් දෑසට අලුත් කඳුළක් එක්කළේ මල්මී දහම්සා බිළිදියගේ හා ඇගේ පියාගේ අකල් මරණයයි. කණ්ඩලම වැව් වාන මත සිදුවූ රියගැටුමෙන් ඔවුන්ගේ මරණය සිදු විය.මහ මඟ ජීවිතය අවිනිශ්චිතය. එහෙත් සැලකිල්ල නොසැලකිල්ල අතර ඇති සුළු වෙනස මේ සියල්ලම වෙනස් කිරීමට සමත් ය.ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=af1101232</link>
    <topic>වැරැදි පාරේ යන ප්‍රයිවේට් බස් සහ ත්‍රී රෝද රථ හරි පාරට...!</topic>
    <author>තාරක වික්‍රමසේකර</author>
    <content>මඟී ජනතාවට අද වැඩි සේවාවක් සපයන්නේ පෞද්ගලික බස්රථවලින් බව අමුතුවෙන් කිව යුත්තක් නෙමෙයි. ඒ වගේම හදිසි ගමනක් යන්නත් අතුරු පාරක් ඔස්සේ ගමනක් යාමටත් ත්‍රීරෝද රථ සේවාවෙන් සැලසෙන්නේ ද සුළු පටු සේවාවක් නොවේ.මවත් පියාත් දෙදෙනාම රැකියාවට යන පවුලක දූ දරුවන් නිවසේ සිටම පාසල් කරා ගෙන යන පෞද්ගලික පාසල් වෑන් රථ මඟින් සැපයෙන්නේ ද විශාල සේවයකි.එහෙත් මේ ප්‍රවාහන මාධ්‍යයන් තුනෙන්ම සිදුවන සේවාවන් යටපත්ව එම සේවාවන් හා සම්බන්ධ උප සංස්කෘතීන් ඉස්මතුව ඇත. මීට ප්‍රධානම හේතුව වී ඇත්තේ මෙම ප්‍රවාහන සේවාවන් නිසි පරිදි නීති රීති පද්ධතියක් ඔස්සේ නියාමනය නොවීමයි.1977 න් පසු ඇතිවූ විවෘත ආර්ථිකයේ බලපෑමත් සමඟ පෞද්ගලික බස් රථ සේවාව මෙරට ඇරැඹියේ 1979 වසරේ සිටය. බස්රථ ජනසතු කිරීමට පෙර පැවැති පෞද්ගලික බස් රථ සේවයෙන් එතරම් ගැටලු පැන නැඟී ඇති බවක් නොපෙනේ. එහෙත් 1979 න් පසු ආරම්භ වූ පෞද්ගලික බස් රථ නියාමනයට ඒවාට අදාළ නීති රීති ක්‍රියාත්මක කිරීමට කිසිදු ආයතනයක් නොවීය.මාර්ගස්ථ මඟී ප්‍රවාහන අධිකාරිය ආරම්භ කෙළේ ද 1992 වසරෙන් පසුවය. පළමු අධිකාරිය වූයේ බස්නාහිර මාර්ගස්ථ මඟී ප්‍රවාහන අධිකාරියයි. එය ආරම්භ කෙළේ 1992 මැයි මස 05 වැනිදාය. සෙසු අධිකාරීන් ඇරැඹුවේ ඉන් පසුවය. වසර 13 ක් පමණ කාලයක් නිසි ගුණාත්මක සේවාවක් සපයා දීමට පෞද්ගලික බස් රථ සේවාවට නොහැකි වූයේ එහෙයිනි. අද ද මේ තත්ත්වය එසේමය.එහෙයින් කාලාන්තරයක් තිස්සේ පෞද්ගලික බස් රථ කර්මාන්තය තොටියා නැති ඔරුව සේ දෝලනය විය.ලංගමට නීතියක් ඇතලංගම බස් රථවලට නීති රීති පද්ධතියක් ඇත. එම නීති රීති මඟින් මඟියාත් රියැදුරාත්, කොන්දොස්තරවරයාත් රජයත් රැක දී ඇත. මඟියාට ප්‍රවේශ පත් නිකුත් කළ යුතුය. එසේ නොවුනහොත් කොන්දොස්තරවරයාට චෝදනා එල්ල වේ. දිගින් දිගටම වැරැදි කළහොත් රැකියාව අහිමි වීමට ද ඉඩ ඇත. රියැදුරුට ද එසේමය. නියමිත ගමන් වාර නිසි පරිදි ගමන් කළ යුතුය.මඟීයා ද ප්‍රවේශ පත්‍රයක් ලබා ගත යුතුය. ප්‍රවේශ පත්‍ර රහිතව ගමන් කර අසුවුවහොත් දඩ නියම වේ. දඩ ගෙවා ගැනීමට නොහැකි වුවහොත් උසාවි ගානේ රස්තියාදු වීමට සිදු වේ. ඇතැම් විට බන්ධනාගාර ගතවීමට ද ඉඩ ඇත.ලංගම බස් රථ ඩිපෝවෙන් එළියට එන්නේ ද පරීක්ෂණයන්ට භාජනය වීමෙන් පසුවය.නියාමනයක් නෑඑහෙත් පෞද්ගලික බස් රථවලට මේ නීති රීති නැත. ඔවුන්ගෙන් ගුණාත්මක සේවාවක් බලාපොරොත්තු විය නොහැක්කේ නියාමනයක් නොමැති හෙයිනි. මාර්ග නීති කැඩුවහොත් පමණක් පොලිසියෙන් දඩ නියම වේ. එහෙත් බස් රථ හිමියන් කොන්දොස්තරවරුන් රියැදුරන් සහ මඟීන් රැක ගැනීමට නව නීති රීති පද්ධතියක් අද හෙටම ගොඩ නැඟෙනු ඇතැයි ද එමඟින් ගුණාත්මක සේවයක් බිහි වනු ඇතැයි ද සිතිය හැකිය. ඒ පුද්ගලික ප්‍රවාහන සේවා අමාත්‍යාංශයක් ප්‍රථම වරට පිහිටුවීම නිසාය.මෙවැනි අමාත්‍යාංශයක් පිහිටුවීමට තිබුණේ අවම වශයෙන් අදින් වසර 15 කටවත් පෙරය. කෙසේ හෝ වේවා දැන් එම අමාත්‍යාංශය පිහිටුවා ඇත. සියලු පෞද්ගලික මඟී ප්‍රවාහන සේවා ඊට අයත්ය.අප ආරම්භයේ සඳහන් කළ ස්වයං රැකියා ව්‍යාපාරයක් ලෙස ඇරැඹුණු ත්‍රීරෝද රථ සේවාව ද මෙම අමාත්‍යාංශය හරහා නියාමනය වනු ඇත.අද ත්‍රීරෝද රථ සංස්කෘතිය මෙරටේ උප සංස්කෘතියක් බවට පත්ව ඇත. ප්‍රාදේශීය සභාවන්හි හෝ නගර සභාවන්හි අනුමත ත්‍රීරෝද රථ ගාල් දක්නට ඇතත් කිසිදු අනුමැතියක් නොමැති ත්‍රීරෝද රථ ගාල් ද රැසක් දක්නට ඇත.ත්‍රී රෝද රථ සේවාවමේ ත්‍රීරෝද රථවලින් ද මහජනයාට සපයන්නේ සුළු පටු සේවයක් නොවේ. එහෙත් එම සේවය පරදා ඔවුන්ගේ උප සංස්කෘතියත් ත්‍රීරෝද රථ රියැදුරන්ගේ නොමනා ක්‍රියාකාරකම් ද ඉස්මතුව එයි. අද ත්‍රීරෝද රථවලට නියමිත ගාස්තුවක් නැත. අතීතයේ මෙරට ධාවනය වූ මොරිස් මයිනර් ‘ටැක්සි සේවාවට’ මීටරයක් තිබුණි. මඟියාට රියැදුරුගෙන් ගාස්තු අමුතුවෙන් අසා දැන ගැනීමට අවශ්‍ය වූයේ නැත. එහෙත් අද තත්ත්වය කෙතරම් වෙනස්ව ගොස් ඇත්ද? එදා ටැක්සියේ උපරීම මඟීන් සංඛ්‍යාවක් ඩිකියේ භාණ්ඩ ද සහිතව ගමන් කළ ද ගාස්තු අය කෙළේ මීටරයේ සඳහන් මුදල පමණි.1. ප්‍රදේශය දන්නා මඟියාගෙන් ගමනාන්තයට ස්ථාවර මුදලකි.2. ප්‍රදේශය ගැන නොදන්නා මඟියාගෙන් එම ගමනාන්තයටම වැඩිපුර මුදලකි.3. සවස 6 න් පසු මුදල වැඩි වෙයි.4. වැසි දිනවලට ද ගාස්තු වැඩි වේ.5. බොහෝ විට 4 දෙනකු ගමන් කළ ද අය කරන්නේ සාමාන්‍ය ගාස්තුව වුවත් එක් අයකු මලු තුන හතරක භාණ්ඩ රැගෙන පැමිණියහොත් ගාස්තුව වැඩි වේ.6. ගෑස් ටැංකිය දුටු විට ගාස්තුව ඉහළ යයි.මේ ආකාරයට ගාස්තු විෂමතාවයෙන් අය කිරීම ගැන මේ දක්වා කිසිදු ආයතනයකින් හෝ සංවිධානයකින් පියවර ගෙන නැත. පළාත් පාලන ආයතනයන්හි ලියාපදිංචි කර තිබුණත් අදාළ පොලිස් බල ප්‍රදේශයන්හි ලියාපදිංචි කර තිබුණත් කිසිදු නීති රීති පද්ධතියක් ත්‍රීරෝද රථවලට නැත.බොහෝ ත්‍රීරෝද රථවල ඉදිරිපස තිරිංග නැත. තිරිංග කේබලය ගලවා දැමීමට බොහෝ ත්‍රීරෝද රථ හිමියන් කටයුතු කරන්නේ අධික වේගයෙන් යාමටය. ඉදිරිපස රෝදයටත් තිරිංග සහිතව ගමන් කළහොත් ත්‍රීරෝද රථයක උපරීම වේගය වන පැයට කිලෝමීටර් 40 ඉක්මවා ගොස් තිරිංග තද කළ විට එය පෙරළී යා හැකිය. ඉදිරිපස තිරිංග ගලවා දැමීමේ අරමුණ එයයි.ඉදිරිපස තිරිංගත්‍රීරෝද රථවල ඇතැම් රියැදුරන්ට බලපත්‍ර නැත. මේවා ගැන සෙවීමට මේ දක්වා කිසිවකු සිටියේ නැත. එහෙත් පොඩි මිනිහට ත්‍රීරෝද රථයෙන් සැලසෙන සේවය ද මිල කළ නොහැකිය.පෙර සඳහන් කළාක් මෙන් එම සේවය ඉස්මතු නොවන්නේ ඔවුන්ගේ නොමනා ක්‍රියාකාරකම් නිසාය.හිතූ හිතූ ගාස්තු අය කිරීමත් ගමනාන්තයේදී වැඩිපුර මුදල් ඉල්ලා සිටීමත් ත්‍රීරෝද රථය ධාවනය අතරතුරදී දුම්පානය කිරීමත්, දැකීමට අප්‍රසන්නතාවය වැනි කරුණු නිසා මේ ත්‍රීරෝද රථ සේවාවේ ‘සේවය’ යන වචනය මැකී ගොස් ඇත.ගුණාත්මක හා ප්‍රමිතිගත ප්‍රවාහන මාධ්‍යයක් ලෙස ත්‍රීරෝද රථ සේවය ද ඉහළට ඔසවා තැබීමට නව අමාත්‍යාංශය යටතේ පියවර ගැනෙනු ඇත.විශේෂයෙන්ම ත්‍රීරෝද රථවලට මීටර් සවි කිරීම මේ යටතේ අනිවාර්යය විය යුතුය. එසේම බස් රථවලට මෙන් නිල ඇඳුමක් ද ඔවුන්ට අනිවාර්යය කළ යුතුය.ස්වයං රැකියාවක්1976 වසරේ ප්‍රථම ත්‍රීරෝද රථය මෙරටට පැමිණිනු අතර 1978 වසරේදී පමණ හිටපු කර්මාන්ත ඇමැතිවරයකු වූ කේ. සිරිල් මැතිව් මහතා විසින් ත්‍රීරෝද රථ සේවාව ස්වයං රැකියාවක් ලෙස රටට හඳුන්වා දුන් නමුත් ඊට අදාළ නීතිමය රාමුවක් ඉදිරිපත් කෙළේ නැත.මේ නිසා අද ත්‍රීරෝද රථ ගැටලුව ද පෙනෙන්නට නොතිබුණත් එය විශාල ගැටලුවක් ලෙස අභ්‍යන්තරයේ සැඟවී ඇත.ත්‍රීරෝද රථවල වැඩිවීම කිසිදු අයකුට නොපෙනෙන ලෙස සිදු වී ඇත. 2010 වසරේ අලුතින් ලියාපදිංචි කරන ලද ත්‍රීරෝද රථ සංඛ්‍යාව 85648 කි. එය දිනකට සාමාන්‍ය වශයෙන් 330 ත් 350 ත් අතර ප්‍රමාණයකි. දිනකට කාර්යාලයීය වැඩ කරනු ලබන වේලාවන් ගෙන් බැලුවහොත් පැයකට 40 කට අධික ත්‍රීරෝද රථ සංඛ්‍යාවක් ලියාපදිංචි කරනු ලබන පෙනේ.අද පෞද්ගලික බස් රථ සේවාවේ නොමැති ගුණාත්මක භාවය එලෙසින්ම ත්‍රීරෝද රථ කරා ද ඇදීමට පෙර නව අමාත්‍යාංශය පිහිටුවීම අගේ කළ යුත්තේ එහෙයිනි.මෙරට ත්‍රීරෝද රථ ව්‍යාප්තිය පහත වගුවෙන් බලාගත හැකිය.වැඩිම ත්‍රීරෝද රථගිය වසරේ2007 වසරෙන් පසු ත්‍රීරෝද රථ මාර්ගයට ඒමේ අඩුවක් පෙනෙන්නට ඇත්තේ දෙපහර දහන (Two Stroke) ත්‍රීරෝද රථ සඳහා තහනම පැමිණීමත් සමඟය. එහෙත් මේ වසරේ එම සංඛ්‍යාව ඉතිහාසයේ විශාලම අගයක් ගෙන ඇති බව පෙනේ.මේ අනුව ත්‍රීරෝද රථ නියාමනය ද කෙතරම් අත්‍යවශ්‍ය වී ඇත්දැයි පෙනේ.අද පාසල් සිසුන් ප්‍රවාහනය කරනු ලබන වෑන් රථ සේවාවේ ද ගුණාත්මක භාවය පිරිහී ගොසිනි.එය ද ගුණාත්මකව ඔසවා තැබිය යුතුය. පාසල් වෑන් රථ පද්ධතියට යන්තම් හෝ අත දැමීමට පසුගිය දිනවල ළමාරක්ෂක අධිකාරිය කටයුතු කළ බව එහි සභාපති අනෝමා දිසානායක මහත්මිය පැවසුවාය.ඒ යටතේ අපයෝජන හෝ එවැනි සිද්ධීන්ට චෝදනා එල්ල වූ රියැදුරන්ට පාසල් වෑන් රථ පැදවීමට තිත වැටෙනු ඇත. එසේම ඔවුන්ගේ ඇඟිලි සලකුණු ද ලබාගන්නා අතර වෑන් රථ රියැදුරගේ සියලු දත්තයන් ලබා ගනී.වෑන් රථයේ උපරීම සිසුන් ගණනඑමෙන්ම වෑන් රථයේ ගමන් කළ හැකි සිසුන් ප්‍රමාණය ගැන ද නීති රීති කලඑළි දකිනු ඇත. අද සිදුව ඇත්තේ සිසුන් 18 ක් පමණ ගෙන යා හැකි වෑන් රථවල සිසුන් 30 ක් පමණ පටවාගෙන යාමයි.එසේම පාසල් වෑන් රථවල සිසු සිසුවියන් අපයෝජනයට ලක්වූ අවස්ථාවන් ද අප අසා තිබුණි. එහෙයින් මේ මාසයේ සිට වයස අවුරුදු 08 ට අඩු දරුවන් ගමන් කරන්නේ නම් වගකීම් දැරිය හැකි කාන්තාවක් ගමන් කිරීම ද කළ යුතුය.මේ නීති රීති පද්ධතිය නිසි අයුරින් ක්‍රියාත්මක වේදැයි කිව නොහැකි වුවත් නව අමාත්‍යාංශයට පාසල් සිසුන් ප්‍රවාහන වෑන් රථ ද ඇතුළත් වී තිබීම ද අගේ කොට සැලකිය යුතුය. මේ වන විට දිවයින පුරා 15000 ක් පමණ වෑන් රථ හා බස් රථ සංඛ්‍යාවක් මෙසේ සිසුන් ප්‍රවාහනයට යොදා ගෙන ඇත.නිවාඩු මාසවලටත් මුදල්ඒ බොහෝ රථ හිමිකරුවන් පාසල් නිවාඩු කාලයන්හිදී ද සිසුන්ගෙන් මුදල් අය කරනු ලැබේ. ඇතැම් වෑන් රථ හිමියන් ගාස්තුවෙන් අඩක් අය කළ ද ඇතැම් වෑන් රථ හිමියන් නිවාඩු මාසය සඳහා ද සම්පූර්ණ මුදලම අය කරනු ලැබේ. මේ තත්ත්වයන් නියාමනය කිරීමට කිසිදු ආයතනයක් තිබුණේ නැත.ගාස්තු කෙතරම් අසාධාරණ වුවත් මවුපියන්ට වෙන කළ හැක්කක් නොහැකි නිසා සියල්ල විඳ දරා ගනී.බස්නාහිර පළාත් මාර්ගස්ථ මඟී ප්‍රවාහන අධිකාරියේ ධාවන කළමනාකරු කේ. ඒ. අජිත් රංජිත් මහතා පවසන්නේ බස්නාහිර පළාත තුළ 8000 කට අධික පාසල් වෑන් රථ සංඛ්‍යාවක් ධාවනය කරනු ලබන බවයි. මේ වන විට එම වෑන් රථ ලියාපදිංචියට කටයුතු කරමින් සිටින බව ඔහු පවසයි. මෙසේ වෑන් රථ ලියාපදිංචියේදී ආසන සංඛ්‍යාව පිළිබඳව ප්‍රශ්නයක් පැන නැඟී ඇති බවත් ඒ මහතා පෙන්වා දෙයි. ද්විත්ව කාර්යය යන ලියා පදිංචිය ඇති වෑන් රථවලට මඟීන් 5 - 6 ක් පමණක් ප්‍රවාහනයට අවසර ලබා දී ඇති නිසා සිසුන් 15 ක් 20 ක් පමණ රක්ෂණය කිරීමට ගැටලු මතු වී ඇති බව ද ඒ මහතා පෙන්වා දෙයි.එසේම මධ්‍යම පළාත් මාර්ගස්ථ ප්‍රවාහන අධිකාරියේ සාමාන්‍යාධිකාරී එම්. ජී. ලියනගේ මහතා පවසන්නේ මධ්‍යම පළාතේ ද පාසල් සිසුන් ප්‍රවාහනය කරනු ලබන වෑන් රථ 1500 ක් පමණ ඇති බවත් මේ වන විට 978 ක් ලියාපදිංචියට යොමු කර ඇති බවත්ය.රටේ සෙසු පළාත්හි ද මේ වන විට මේ සම්බන්ධව අවධානය යොමු වී ඇති අතර මේ ප්‍රවාහන සේවා තුනම පුද්ගලික ප්‍රවාහන සේවා අමාත්‍යාංශයේ අධීක්ෂණයට හා නියාමනයට යටත් වේ.අද අපට සතුටු විය හැක්කේ ඉදිරියේදී මේ ප්‍රවාහන සේවාවන්ගේ ගුණාත්මක වර්ධනයක් ඇතිවන හෙයිනි. විශේෂයෙන්ම ත්‍රීරෝද රථ හා පෞද්ගලික පාසල් වෑන් රථ සේවාවේ අපට නොපෙනෙන විශාල ගැටලු රැල්ලක් මතුව ආ බව කිව යුතුය. එහෙත් නව අමාත්‍යාංශය දැන් වැඩ අරඹා ඇති හෙයින් හෙට දින බලාපොරොත්තු තබා ගත හැකි වනු ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=af11012312</link>
    <topic>ඌවේ පුදබිම්</topic>
    <author>බුද්ධිකා බ්‍රාහ්මණගේ</author>
    <content>ඌවේ සංස්කෘතික වටිනාකම අතර ආගමික පුදබිම් ප්‍රමුඛ වෙයි. බුදුහිමි පළමුවර වැඩි මහියංගනය, කිරිවෙහෙර තෙවැනි වර වැඩි මුතියංගනය, බදුලු නාගදීප, ක්‍රිස්තු පූර්ව දෙවන සියවසේ සිටම පූජනීයත්වයට පත් සිද්ධස්ථානයන් ය. යුදඟනාව, දෙමටමල් විහාරය, දෝව රජමහා විහාරය, දිවුරුම්වෙහෙර ආදිය දුටුගැමුණු, වළගම්බා, සද්ධාතිස්ස රජවරුන්ගේ අනුග්‍රහය ඇතිව ගොඩනැඟුණු පුද බිම් ය. මාලිගාවිල බුදු පිළිමය හා එහි අවට ප්‍රදේශය, ඓතිහාසික පුරා විද්‍යාත්මක වටිනාකම් රැසක් ම සපිරි පුද බිමකි. ඌවේ අභිමානයට මෙන් ම සහජීවනය ඉස්මතු වන රුහුණු කතරගම දෙවොලත් බදුලු - කතරගම මහා දේවාලයත් පෙරහරත් බොදු, හින්දු සංස්කෘතික සංහිඳියාවේ සලකුණකි. 1818 ඉංගිරිසින් මවිත කළ වෙල්ලස්සේ කැරැල්ලට පිඹුරු පත් ඇන්දේ භික්ෂුන් වහන්සේ ප්‍රමුඛව පොතුබද්දන විහාරයේදී ය.ඌවේ සංස්කෘතික උරුමයන් පිළිබඳව විමසන විට මේ පුදබිම් පිළිබඳව වෙසෙසින් ම හඳුනාගත යුතුම ය.දීපවංශයේ විස්තර වන අන්දමට බුද්ධත්වයෙන් නව වැනි වස පළමු දුරුතු පහළොස්වක පොහොය දින බුදුහිමියන් පළමු වරට ලංකාවට වැඩියේ බිංතැන්න ප්‍රදේශයේ යක්ෂයන් දමනය කිරීම සඳහායි. මේ ලංකා ගමන පිළිබඳව මහාවංශ කතුවරයා විස්තර කරන්නේ මෙසේ ය.ලංකාදීපයේ මනෝරම්‍ය වූ ගං ඉවුරෙහි තුන් යොදුන් දින එක් යොදුන් පුළුල් වූ රම්‍ය වූ මහානාග වන නම් උයනෙහි යක්ෂයෝ යුද්ධ භූමියෙහි ලක්දිව වැසි යකුන්ගේ මහා නිශාචර සමාගමය ප්‍රසිද්ධ විය. ඒ මහා යක්ෂ සමාගමට පැමිණි සර්වඥතෙම එහි සමාගම මැද ඔවුන්ගේ හිස් මතුයෙහි මහිංගන ථූපය ඇති ස්ථානයෙහි අහස් කුස වැඩ සිටි සේක.ජනප්‍රවාදයට අනුව ද යක්ෂයින් දමනය කළ ස්ථානයේ මහියංගන චෛත්‍ය ඉදිකර ඇතැයි සඳහන් වේ.ඒ අනුව බුදුන් වහන්සේ ජීවමානව සිටිය දීම ඉදිකළ මහියංගන චෛත්‍යය ලංකාවේ ඉදි වූ පළමු දාගබ වන බවට ද මතයක් පවතී. තවත් පුරා වෘතයකින් කියැවෙන්නේ බුදු හිමියන් සිහිවීමට යමක් ඉල්ලූ සමන් දෙවියන්ට ගෞතමයන් වහන්සේ දුන් කෙස් රොද නිදන් කර සමන් දෙවියන් විසින් ම මියුගුණ සෑය ඉදිකළ බවකි.පුද බිමක්කන්ද උඩරට මැද මහනුවර සිට කිරිපට්ටිය, මැදිවක, කලුන්තැන්න, උඩුවාහින්න, මහවෙල බෝපාත පසුකර ගල්පඩි පෙළක් ද බැස වේරගංතොටට පැමිණ එතැනින් මහවැලි ගඟ තරණය කර මහියංගනය වැඳීමට ගිය බව ගමන් විස්තරවලට අනුව සනාථ වෙයි.මහියංගනයේ ඇති පුද බිම් අතර ‘නාගදීපය ද’ ප්‍රමුඛවෙයි. සොළොස්මස්ථාන අතර වඩා ප්‍රසිද්ධියට පත්වී ඇත්තේ උතුරේ නයිනතිවු දූපතෙහි පිහිටි ‘නාගදීපය පුදබිමයි’ මහියංගනයේ ඇති නාගදීපය ඉදි වී ඇත්තේ දුටුගැමුණු රාජ යුගයේ දී ය.බුදු රජාණන් වහන්සේ තෙවැනි ලංකා ගමනේ දී කැලණියට වැඩි පසු මුතියංගනයට ද වැඩි බව සමන්තපාසාදිකාවේ සඳහන් වේ.රුවන්වැලිසෑය, ථූපාරාමය, ශ්‍රී මහා බෝධිය, මුතියංගනය, දීගවාපිය, කැලණිය ආදී ස්ථානවල බුදුහිමියන් වැඩම කර මොහොතක් නිරෝධ සමාපත්තියෙන් සිටි බව විස්තර වේ.මුතියංගනයේ සෑය ඇති බිමේ 500 ක් රහතන් වහන්සේලා සමඟ මොහොතක් වැඩ සිටි බව අටුවාවන්හි විස්තර වෙයි.ඌවේ අග නගරය වන බදුල්ල නගර මධ්‍යයේ පිහිටි මුතියංගනය සෑය මෙන් ම එහි පිහිටි දෙතිස් ඵල බෝධිය හා වාර්ෂික පෙරහර මෙන් ම අනුහස් ඇතැයි සැලකෙන ‘පෙතිකඩ’ නම් දේව ආභරණය මුතියංගනයේ වැඳ පුදාගන්නට එන සැදැහැවතුන්ගේ ගෞරවයට තුඩු දෙන ආගමික සංකේතයන් ය.ඓතිහාසික සාධක වලට අනුව මුතියංගනය චෛත්‍ය ඉදිකිරීමට පුරෝගාමී වූ රජ දරුවන් කීප දෙනෙකි. එයින් ප්‍රමුඛ වන්නේ දෙවන පෑතිස් රජතුමායි.ඉන්පසු ප්‍රතිසංස්කරණ හා වැඩිදියුණු කිරීමේ කටයුතු ධාතුසේන, මහා විජයබාහු, පරාක්‍රම බාහු, පළමු වන රාජසිංහ, දෙවන රාජසිංහ රජවරු සිදුකර ඇත. ඌවේ රජ කළ කුමාරසිංහ රජු මුතියංගන විහාරයට ගම්වර පුදා රාජකාරි ක්‍රමයක් ද ඇති කර ඇත.මෙම රාජකාරි ක්‍රමය අද දක්වා ම පවතී. ඒ අනුව හේවා පංගුව, (හේවිසි) ඇමඳුම් පංගුව (අතු පතු ගෑම්) ආදී කටයුතු සඳහා පාරම් පරිකව සිදුකරන පිරිසක් සිටී.මහා විහාරයමුතියංගනය විහාරයේ මහා විහාරය, මැද විහාරය, උඩු විහාරය යනුවෙන් හඳුන්වන විහාර මන්දිර තුනක් වෙයි. චෛත්‍ය ඉදිරිපිට ඇත්තේ මහා විහාරයයි. එහි ඇති සමාධි බුදු පිළිමය ලංකාවේ ඇති සමාධි පිළිම අතරින් වඩාත් දැකුම්කළු පිළිමයක් ලෙස සැලකෙයි.මුතියංගන විහාරයෙහි ඇති පෙතිකඩ නම් දේව ආභරණය ඉතා පැරණි ආභරණයක් ලෙස සැලකෙයි. තවමත් කුමන වකවානුවකට අයත් දැයි නිශ්චය කර නැති මෙම ආභරණයෙහි අටවිසි බුද්ධරූප මෙන් ම ජාතක කතා ද රූපසටහනක තිබේ.මේ පළාතට වර්ෂාව නැති නියං කාල වලදී ‘පෙතිකඩ’ පෙරහරකින් නමුණුකුල කන්ද මත ඇති ස්ථානයකට ගෙන ගොස් ශබ්ද පූජා මෙන් ම පිරිත් දේශනා කිරීමේ සිරිතක් මේ දක්වා ම සිදු කෙරෙයි. මේ පූජා කර්මයෙන් පසුව වැසී ලැබෙන බවට ප්‍රදේශවාසීන් දැඩිව විශ්වාස කරති.මොනරාගල දිස්ත්‍රික්කයේ බුත්තල පිහිටි මාලිගාවිල බුදුපිළිමය අවුකන පිළිමය තරමට ම පුරාවිද්‍යාත්මක වටිනාකම් රැසකින් සමන්විත පිළිමයකි. අපගේ මූර්ති ශිල්පයේ ඉසියුම් බව , ප්‍රතාපවත් බව, තාක්ෂණික බුද්ධිය මෙන් ම ඉතිහාසයේ ප්‍රෞඩ බව ලොවට ම පෙන්වන කදිම නිදසුනකි.ක්‍රිස්තු වර්ෂ හත්වන හෝ අටවන සියවසට අයත් යැයි සැලකෙන මේ පිළිමය ඇති බිම අක්කර 300 ක ප්‍රදේශය පුරාවිද්‍යා පරිශ්‍රයක් ලෙස වෙන්කර ඇත්තේ තවමත් එහි අවට ප්‍රදේශය කැනීම් කරමින් සැ¼ඟවී වල් බිහි වී ඇති අතීත වටිනාකම් සොයමින් පවතින නිසා ය.මාලිගාවිල බුදු පිළිමය එකල රුහුණට අයත් වූ විශාලතම පිළිමයයි. ස්ඵටික හුණු ගලක නිමවා ඇති එය පිහිටි ගලක නොව පිටතින් ගෙන එන ලද ගලක සම්පූර්ණයෙන් ම නෙළා ඇති පිළිමයකි. පිළිමය කොටස් කීපයකට කඩා විනාශ කර තිබියදී නැවත හිටි පිළිමයක් ලෙස ඔසවා තැබුවේ 1991 දී එවකට ජනාධිපති රණසිංහ ප්‍රේමදාස මහතාගේ උපදෙස් පරිදි මෙරට ඉංජිනේරුවන් විසිනි. පිළිමයේ සම්පූර්ණ උස අඩි 40 අඟල් 10 ක් පමණ වන බවට වාර්තා පලවී ඇත. අඩි 41 කටත් වඩා විශාල ගලක් මෙම ස්ථානයට කෙසේ රැගෙන ආවේ දැයි විසි එක්වන සියවසේ ඉංජිනේරු තාක්ෂණය තවමත් පිළිතුරු සොයා නොගත් ගැටලුවකි.පුරාවිද්‍යා කැනීම්මාලිගාවිල බුදුරුව දෙස මොහොතක් බලා සිටින කෙනකුගේ සිත නිවී පහන් වන්නේ ඒ සෙල් මුවා පිළිමයෙන් බුදු සමිඳුන්ගේ කරුණා මෙත් ගුණය මෙන් ම ප්‍රතාපවත් බව ද විහිදෙන නිසා ය. අවුකන පිළිමය දැක මහගම සේකර කිවිඳුන් ලියූ පදවැල මාලිගාවිලට ද ගැලපෙන්නේ මේ ප්‍රතාපවත් බව නිසාම ය.කිතු වසින් දෙවැනි සියවසේ දී පමණ දුටුගැමුණු හා සද්ධාතිස්ස සොයුරන් අතර යුද්ධයක් ඇති වූ බව ඉතිහාසයෙහි සඳහන් වේ. එම සටන සිදුවූ ‘චුලංගජට්ඨ’ නැතිනම් යුදගනා පිටිය බුත්තල පිහිටි යුදගනා වෙහෙර ඇති බිමයි.ඌවේ හමුවන විශාලතම චෛත්‍යය යුදගනා සෑයයි. පුරාවිද්‍යා කැනීම් වලට අනුව අනුරාධපුර යුගයට මෙන් ම පොලොන්නරු යුගයට අයත් යැයි සැලකෙන මෙම චෛත්‍ය අනුරාධපුර යුගයේ දී ඉදිවුව ද පොලොන්නරු යුගයේ දී තවදුරටත් වැඩිදියුණු කර ඉදිකර ඇතැයි තහවුරු කර ඇත. මෙහි උස මීටර් 26 ක් පමණ වේ යයි ගණන් බලා ඇත. ගර්භයේ උස මීටර් නවයක් ලෙස ද වට ප්‍රමාණය අඩි එක් දහස් නමසියයක් බවට ද නිස්චය කර ඇත. ඒ අනුව ලංකාවේ ඇති විශාලතම චෛත්‍යය අතරින් එකක් වන යුදගනා සෑයේ එක් පසෙක සිට වයන හේවිසි හඬ අනෙක් පසට නෑසෙන තරමට විශාලත්වයකින් යුතුව පැවතී ඇත. පොතුබන්ධන විහාරය පිහිටා තිබෙන්නේ මොනරාගල බිබිල ප්‍රදේශයේ ය. කාවන්තිස්ස රජ දවස අසූ හාරදහසක් ධර්මස්කන්ධය ග්‍රන්ථාරූඩකර (මැටි පුවරුවල කොටා) ගල්ඔරු හයක බහා චෛත්‍යයේ තැන්පත් කර ඇති බැවින් පොත්බැන්ද විහාරය පසුව පොතුබන්දන විහාරය බවට පත් වූ බව පුරා කතාවල සඳහන් වෙයි.මේ විහාරය පිළිබඳව කියැවෙන ජනශ්‍රැති බොහෝමයන් ඇති අතර සිතුල් පවුවෙන් වැඩම කළ රහතන් වහන්සේලා 500 ක් මෙහි වැඩ විසූ බවත්, ශ්‍රී වික්‍රම රාජසිංහ රජු මේ විහාරස්ථානයට ගම්වර 500 ක් පූජා කර ඇති බවත් දුටුගැමුණු රජුට සේවය කළ ඵුස්සදේව සෙනෙවියා ද ගම්වර පූජා කළ බවත් මෙම පුරාකතාවලින් විස්තර වෙයි.වෙල්ලස්ස සඟ පරපුරේ මූලස්ථාන විහාරයක් ලෙස සැලකෙන පොතුබන්දන සීතාවක රාජසිංහ රජු දිවයිනේ වෙහෙර විහාර සුනුවිසුණු කළ අවස්ථාවේදී පළමු වර කඩා බිඳ දමා ඇති අතර 1818 උඩරට කැරැල්ලට අනුශාසනා ආධාර උපකාර මෙන් ම කැරලිකරුවනට රැකවරණය දීම නිසා ම ඉංගිරිසින් විසින් ගිනි තබා ඇත.මොනරාගල බිබිල මාර්ගයේ පස්වන කිලෝමීටර් කණුව ආසන්නයෙන් දකුණට හැරී කිලෝමීටරයක පමණ දුරින් පිහිටා ඇති මේ විහාරය අදත් ප්‍රදේශවාසීන් ගේ මෙන් ම සිවු දෙසින් එන සංචාරකයින්ගේ වැඳුම් පිඳුම් වලට තුඩු දී ඇත්තේ මේ ඓතිහාසික වටිනාකම් මෙන් ම රමණීය පුද බිමක් ද වන නිසා ය.“කිරි වෙහෙරේ කොත් කැරැල්ලමතින් නැඟෙන දහම් රැල්ල”ගී පදය කතරගම පුදබිම වෙත අප සිතින් ගෙනයන්නට තරම්ම ප්‍රමාණවත් වෙයි. බෞද්ධ, හින්දු බැතිමතුන් ගේ බාර හාර ප්‍රාර්ථනා බොහොමයක් ‘කතරගම’ පුදබිම ඇසුරේ සිදුවෙයි. අලුතින් වාහනයක් මිලදීගෙන කතරගම යාම, දරුවන් ලැබෙන ලෙස භාරවීම ව්‍යාපාර දියුණු වීමට භාරවීමටත් ඒවා ඔප්පු කිරීමටත් කතරගම යාම බැතිමතුන්ගේ සිරිතකි.රුහුණු පුරවරයකතරගම යන බොහෝ දෙනා මැණික් ගඟින් නා පිරිසිදු වන්නේ පෙර සිට පැවත එන පේවීමේ සිරිතක් සිහි කරමිනි. අතීතයේ රුහුණු පුරවරයට අයත් ප්‍රධාන සිද්ධස්ථානයක් වන කතරගම වත්මනෙහි ඌව පළාතට අයත් ප්‍රධානතම පුද බිමයි. කතරගම වන්දනාවේ යන බැතිමතුන් මැණික් ගඟින් නා පිරිසිදු වී තෙල්, මල්, පහන් ද ගෙන මුලින් ම යන්නේ කිරි වෙහෙර වැඳ පුදා ගන්නටයි. රාත්‍රියේ කතරගම ආසන්නයේ නතර වන ඇතැම් බැතිමතුන් පාන්දරින් ම ‘කිරි පිඬු’ පාත්‍ර රැගෙන කිරිවෙහෙර වෙත යන්නේ කඳසුරිඳුන් වෙත භාර හාර පුද දෙන්නට පෙර බුදුහිමිගේ පහස ලද කිරිවෙහෙර සෑ රජුන් වැඳ පුදා ගන්නට ය.බුදුන් වහන්සේ තෙවැනි වර වැඩි ස්ථාන අතරින් එකක් ලෙස සැලකෙන කතරගම ධාතුවංශයේ සඳහන් පරිදි රහතන් වහන්සේලා පන්සීයක් සෑමඟ සමවත් සුවයෙන් වැඩසිටි පින් බිමකි.ඌව පළාතේ ශ්‍රී විභූතියට තුඩුදෙන කතරගම පුදබිම එහි පැවැත්වෙන වාර්ෂික පෙරහර නිසා ද කීර්තියට පත්වී ඇත.ජනප්‍රවාදයේ සඳහන් පරිදි කතරගම දේවාලයක් ඉදි කළ දුටුගැමුණු රජතුමා එහි භාරකාරත්වයට සිය මුණුබුරකු පත්කර ඇත්තේ එළාර රජු සමඟ සටන් ඇරැඹීමට පෙර කතරගම මහසෙන් දෙවියන්ට වූ භාරයක් ඔප්පු කිරීමට ය. ඒ අනුව කතරගමට පත්වූ පළමු බස්නායක නිලමේ රට එක්සේසත් කළ දුටුගැමුණු මහරජතුමාගේ මුණුබුරෙකි. වර්තමානයේ ඌව පළාතේ මහ ඇමැති ධූරය මෙන් ම රුහුණු කතරගම මහ දේවාලයේ බස්නායක නිලමේ ධූරය දරන්නෙත් තිස් වසරක යුද්ධය නිමා කර රට එක්සේසත් කළ මහින්ද රාජපක්ෂ ජනාධිපතිතුමාගේ ඥාති පුත්‍ර ශෂීන්ද්‍ර රාජපක්ෂ මහතායි. සැබවින් ම මෙය ඉතිහාසයේ අපූරු පෙළ ගැස්වීමකි.නින්දගම්එළාර සමඟ සටනින් ජයගත් දුටුගැමුණු රජු දෙවියන්ට කෘතුගුණ සැලකීම සඳහා කතරගම අෂ්ටඵල බෝධිය පිහිටි බිම දේවමන්දිරය ඉදිකර පුදපූජා විධි ද නියම කර ඇත. ඒ අනුව තේවා මඩුල්ලක් ද පිහිටුවා ඔවුන්ගේ නඩත්තුවට නින්ද ගම් ද වෙන්කර දී ඇත. නියම කරන ලද පූජා විධි අතර වාර්ෂික පෙරහරට මූලික තැනක් හිමිවෙයි.එම චාරිත්‍රය මේ දක්වා සිදු කෙරෙන අතර මහනුවර, දෙවිනුවර, රත්නපුර, කැලණිය ආදී ප්‍රධාන පෙරහර අතර කතරගම පෙරහර ද සාම්ප්‍රදායිකව සිදු කෙරෙන අලංකාර පෙරහරකි.ඌව වෙල්ලස්සේ පිහිටි මෙබඳු සංස්කෘතික උරුමයන් අතර පුරාවිද්‍යාත්මක වටිනාකම් වලින් යුත් තවමත් තහවුරු කර නොගත් පෞරාණික නටඹුන් මෙන් ම, පුරාණ රාවණා රාජධානිය පිළිබඳ සාධකයන් ද බොහොමයක් පවතී.මොනරාගල තනමල්විල, උස් ගල, ග්‍රාම නිලධාරි වසමේ පිහිටි එක් සෙල්ලිපියකින් දැක්වෙන තොරතුරු වලින් කියැවෙන්නේ. ක්‍රිස්තු පූර්ව පළමු දෙවන ශතවර්ෂ වලට අයත් ඉපැරණි ආරණ්‍ය සෙනසුනක තොරතුරු ය.මේ අනුව වලගම්බා රජ කාලයේ මෙම ස්ථානයේ භාවනායෝගීව රහතන් වහන්සේලා, වැඩසිටි බවට තොරතුරු හමුවී ඇත. මෙබඳු ස්ථාන බොහොමයක් ඌව පුරාම ඇති වනෝද්‍යාන වල ද විසිරී ඇත. උඩවලව ජාතික වනෝද්‍යානයේ ඇති සංඛපාල විහාරය, බඹරගල ආරණ්‍ය වස්ගමුව වනෝද්‍යානයෙහි හමුවන කඳුරුපිටිය නටඹුන් චෛත්‍යය බුදුපිළිමය මෙන් ම කාලිංග යෝධ ඇළ, මාලගමුව වැව, වස්ගමුව දාස්තොට, විල්මිටිය, වැවු පුරාවිද්‍යාත්මක වටිනාකම් ඇතැයි සැලකෙන ස්ථානයන්ය. යාල වනයේ හමුවන සිතුල්පව්ව මහා විහාරය රහතන් වහන්සේලා එක් දහස් දෙසීයක් වැඩ සිටි පින්බිමක් බව එහි හමුවූ සෙල්ලිපි වලින් කියැවෙයි.දිවා රෑ බැතිමතුන් ගේ වන්දනීයත්වයට පත් පුද බිම් බොහොමයක් ඌවේ පිහිටා ඇති සේ ම වන්දනීයත්වයට තුඩු දිය යුතු පුද බිම් බොහොමයක් ඌවේ වන ලැහැබි වනගොමුවල සැඟවී තිබෙනු නොඅනුමානය.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=af1101233</link>
    <topic>කලවම් ඉංගිරිසියට චීන පාඩමක්</topic>
    <author/>
    <content>චීන ජනමාධ්‍යයේ හා මුද්‍රණ ප්‍රකාශයන්හි චීන භාෂාවට වෙනත් භාෂාවල වචන මිශ්‍ර කිරීම පිළිබඳව රෙගුලාසි පැනවීම 2010 දෙසැම්බර් මස 22දා සිදුවිය. මෙහිදී වෙනත් භාෂා යන වචනය යෙදූවද චීන බසට මිශ්‍ර වී ඇත්තේ ඉංගිරිසි වචනයි. එබැවින් 22.12.2010 දින සිට අදහසක් දැක්වීමේදී ඉංගිරිසි වචන හෝ කෙටි යෙදුම් පාවිච්චි කරන්නේ නම් එහි අර්ථය මුලින් චීන භාෂාවෙන් දක්වා දෙවනුව ඉංගිරිසි වචනය හෝ යෙදුම මඟින් එය පැහැදිලි කළ හැක. මේ රෙගුලාසි කඩකරන්නවුන්ට එරෙහිව දඬුවම් පමුණුවනු ඇත.මෙම කාර්යයේ අධිකාරි බලය ඇත්තේ මාධ්‍ය හා ප්‍රකාශන සාමාන්‍ය පරිපාලනය (General Administration of Press and Publications - GAPP) නමැති සංස්ථාවටය. රෙගුලාසි පැනවීම මේ මඟින් සිදුකර ඇති අතර එහි විධායක පක්ෂය ද එම සංස්ථාවේම වගකීමය. චීන භාෂාවට විදේශ භාෂා යොදාගැනීමේ ප්‍රමිතිකරණය ලෙස මෙම රෙගුලාසි හැඳින්වීම කරන ලදී. කිසිදිනෙක කිසිම බලවත් අධිරාජ්‍යයක යටත්විජිතයක් නොවීම නිසා හා චීනය කොටස්වලට බෙදීමත් කිසිදිනෙක සිදු නොවූ නිසා තම ජාතික උරුමයන් ගැන ඔවුහු නිතර සංවේදී වෙති. ඉන්දියානු අර්ධමහාද්වීපය තුළ 1947 වනතුරු ඉන්දියානුවන් නම් ජාතියක් නොසිටිය ද ඉතිහාසය පුරාම චීනයේ චීන නමැති ජාතිය විසූහ.කොමියුනිස්ට් පාලනය යටතේ කාර්මිකත්වයට එළඹි චීනය 20 සියවසේ අවසාන දශකය තුළදී ලොව කාර්මික දැවැන්තයා බවට පත් විය. එබැවින් එම භාණ්ඩ ලෝක වෙළෙඳපළට ඇතුළුකර අලෙවි කිරීම අවශ්‍ය වුණි. තවමත් ලොව වෙළෙඳ බස ලෙසට ඉංගිරිසිය වැජඹෙන නිසා එහිදී චීන වාණිජ ක්‍ෂේත්‍රයේ නිරතවූවන්ට ඉංගිරිසි ඉගෙනීමට සිදුවිය. ඒ තුළින් ජනමාධ්‍යය හා මුද්‍රිත ප්‍රකාශනයන්ට ද ඉංගිරිසිය රිංගා ගති. අන්තිමට අද එම වචන හා යෙදුම් භාවිතය අවශ්‍යතාවේ ප්‍රමාණය ද ඉක්මවා විලාසිතාවක් බවට පත්වී ඇත. චීන බලධාරීන්ට ඊට මැදිහත්වීමට සිදුවුණේ එනිසාය. වාණිජත්වය තුළින් සමාජවාදී ග්‍රහණයේ පීඩනයෙන් මිදුණු චීන ජනතාව, විශේෂයෙන්ම තරුණ පෙළ සීමා මායිම් ඉක්මවා යන බව පෙනෙන්නේ ලංකාවේ මෙනි. බලධාරීන් ඉදිරිපත් වී භාෂාව හැසිරවීමේ සීමාමායිම් නියම කිරීමට උනන්දු වන්නේ අවුරුදු දහස් ගණන් පැරැණි චීන භාෂාවේ උරුමයට හානිකිරීමට වාණිජත්වයට ඉඩදිය නොහැකි ඬසාය. සීමා මායිම් නොතකා උරුමයක් නැතියවුන් සේ දිවෙන ලංකාවේ ද උගතුන්ට හා තරුණ පෙළට මෙය ආදර්ශයක් විය යුතුය. නවීණත්වය වාහනයක් වීම මිස වඳීන පුදන දෙවොලක් නොවිය යුතු බව චීන ජනතාවගේ අදහසයි. ලොව ඉපැරැණිම ශිෂ්ටාචාර දෙක ලෙස චීන හා හෙළ ශිෂ්ටාචාර බටහිර මානව විද්‍යාඥයන්ගේ මිණුම් දඬුවලට හසුවී ඇති බව අමතක නොකළ යුතුය. ශ්‍රී ලාංකික වීමට උත්සාහ දරන අය මෙය සිහි කටයුතුය.ඉංගිරිසි බසින් චීන බස සමඟ මිශ්‍රකර ඇති යෙදීම් තම බසට හානිකර බව පරිපාලනය විසින් ප්‍රකාශ කර ඇත. ප්‍රකාශනයන්හි නිතර දක්නට ඇති දළ දේශීය නිෂ්පාදනය නොහොත් GDP (GrossDomestic Production), ප්‍රධාන විධායක නිලධාරි CEO (Chief Executive Officer), පාරිභෝගික මිල දර්ශකය CPI (Consumer Price Index) වැනි යෙදුම් විදේශ භාෂාවෙන් පමණක් යෙදීම නුසුදුසු බව චීන රජයේ මතයයි. එබැවින් චීන භාෂාවට පරිවර්තනය කර දක්වන ලදුව පමණක් එම විදෙස් බසින් දැක්වීම අනිවාර්ය බව රෙගුලාසිවල විස්තර වේ. ඉංගිරිසි ස්ථාන නාම, පුද්ගලයන් හා සමාගම් නාමයන් ද මෙම රෙගුලාසිවලින් ආවරණය වේ. තම සංස්කෘතික උරුමයන් ගැන සංවේදී චීන ජනතාව හා චීන රජය වාණිජත්වය වෙනුවෙන් එය කැපකිරීමට සූදානම් නැත.මාධ්‍ය හා ප්‍රකාශන සාමාන්‍ය පරිපාලනය (GAPP) මඟින් මෙම රෙගුලාසි තම පළාත්බද කාර්යාලවලට දැනුම් දී ඇත. ඒ ඒ පළාත්වල ද එම ප්‍රමිතිකරණය ක්‍රියාත්මක වන බවට වගබලාගත යුතු බවත් මෙම රෙගුලාසි කඩකරන අයට අදාළ නීතිරීති අනුව දඬුවම් පමුණුවන ලෙසත් දන්වා තිබේ. විශාල දේශයක් වන චීනය පුරා එකම ප්‍රමිතිය ක්‍රියාත්මක වන්නේ ඒ අයුරිනි.කොමියුනිස්ට් පාලන යුගයේදී මෙන් නොව දැන් චීනයේ විවේචන නිදහස ඇත. එබැවින් මෙම රෙගුලාසි පිළිබඳ අදහස් උදහස් හා විවේචන ඉදිරිපත් වී තිබේ.අලුත් දේ භාෂාවට එකතු වී මිශ්‍රවීමට ඉඩ නොදීම නුසුදුසු බවයි. නිදසුනක් ලෙස WTO නොහොත් ලෝක වෙළෙඳ සංවිධානය (World Trade Organization)  හැම චීන පාඨකයෙකුටම හුරු පුරුදු යෙදුමක් නිසා ඒවාට චීන බසින් අරුත් දැක්වීම අනවශ්‍ය බව කියති. ඒ සඳහා ඇති ප්‍රති-තර්කය නම් ඒ බව කීමට චීන භාෂාවේ හැකියාව ඇති නිසා එහි විදේශීය අනන්‍යතාව තිබිය යුතු බවය. ලංකාවේ ජාතික ගීය පවා “ශ්‍රී ඉලංකෙයි මාතා” යනුවෙන් ගායනා කිරීමට ඉඩදී බලා සිටින අපට චීනයෙන් උගතයුතු පාඩම් ඇත. නම සඳහන් කිරීමට අකමැති චීන භාෂා විශාරදයෙක් ප්‍රකාශ කළ බවට “චයිනා ඩේලි” පුවත්පතේ සඳහන් වුණේ ගෝලීයකරණයට ගමන් කරන වර්තමාන යුගයේදී මෙවැනි පටු සීමා කිරීම්වලින් ;ගීලීයත්වය කරා ගමන් කිරීමට බාධාවක් වන බව ය. එහි ප්‍රති – තර්කය වූයේ පාරිභෝගිකත්වයම ගෝලීයකරණය වන්නා වූ නිසා චීන භාණ්ඩ පාරිභෝජකයන් වෙත අලෙවි කරන “සේල්ස්මන්ලා” පමණක් ඉංගිරිසි දැනගැනීම ප්‍රමාණවත් බවය. එමෙන්ම බ්‍රිතාන්‍ය අධිරාජ්‍ය යුගයේදී ලෝකය පුරා ඉංගිරිසිය ප්‍රචාරය වුණේ සංස්කෘතික ආක්‍රමණයක් ලෙස මිස භාණ්ඩ අලෙවිය මතම නොවන බවය. දැන් ඉංගිරිසි භාණ්ඩ නැතිව වාණිජත්වය තුළින් පමණක් චීන භාෂාවට අනවසරයෙන් ඇතුළුවීමට ආක්‍රමණයක් බව මෙම මතධාරීහු පවසති.පිළිසඳරේ දී ඉංගිරිසි වචන අතරමැදට යොදා චීන බසින් කතා කරන අතර එය වැලැක්වීමට ගත හැකි පියවර කුමක්දැයි ඇතැම් ප්‍රකාශකයෝ විමසති. ලේඛනයේදී පමණක් චීන පරිවර්තනයක් සමඟ ඉංගිරිසි යෙදුම් ඇතුළත් කරන අතර කතාකිරීමේදී එසේ නොවන නිසා ලේඛන චීන භාෂාව හා කථන චීන භාෂාව අතර බෙදීමක් ඇති නොවන්නේදැයි රෙගුලාසි වලට අකැමැති අය ප්‍රශ්න කරති. මෙය මඟින් මෙතෙක් නොතිබූ භාෂා අර්බුදයක් නිර්මාණය කරන බව ඔවුන්ගේ මතයයි.චීන බස තුළ ඉංගිරිසි අනවසර පදිංචිකරුවන් වීම වලක්වාලිය යුතුª බවට හැමදෙනාම එකඟ වෙති. නියම භාෂා අර්බුදය එය බව ඔවුහු පවසති. චයිනා යූූත් ඩේලි පුවත්පත විසින් මෑතදී කරන ලද සමීක්ෂණයකට අනුව පාඨකයන් 3269ක පිරිසෙන් 80%ක් කියා තිබුණේ චීන බස අර්බුදයකට මුහුණ පා ඇති බවය. ඉන් 58%ක් දැරූ මතය වුණේ දැන් චීන ජනතාව තම බස ඉගෙනීමට වඩා ඉංගිරිසි ඉගෙනීමට උනන්දු වූ නිසා මේ තත්ත්වය උද්ගත වූ බවය.බීජිං සරසවියේ ශිෂ්‍යයන් 319ක් සහභාගිකරවා ගෙන රෙන්මින් විශ්වවිද්‍යාලයේ මහාචාර්ය හේ-යංග් විසින් 2009 දී ඔවුන්ගේ භාෂා දැනුම පරීක්ෂා කරන ලදී එහිදී ලකුණු 70ක් ලබාගත්තේ ශිෂ්‍යයන් දෙදෙනකු පමණි. 30%ක් විභාගය අසමත්ව තිබුණි.චීන ජාත්‍යන්තර ප්‍රකාශන සමූහයේ නියෝජ්‍ය අධ්‍යක්ෂ හුවැං-යූයී විසින් මහජන චීන දේශපාලන උපදේශක මණ්ඩලයේ ජාතික කමිටුවේ 2010 වාර්ෂික සැසිවාරය සඳහා වාර්තාවක් ඉදිරිපත් කරමින් කියා සිටියේ ඉංගිරිසිය චීන බස ආක්‍රමණය කරන බවය. එය වැළැක්වීම සඳහා වැට බැඳීම නොහොත් රෙගුලාසි හා විධිවිධාන යෙදිය යුතු බව දැන්වීම.තවත් විශේෂඥ කණ්ඩායමක් පවසන්නේ චීන භාෂාවේ ප්‍රමිතිය උසස්ව තබා ගැනීමෙන් නොහොත් ඉංගිරිසි වචන නොයෙදීමෙන් පමණක් එහි ප්‍රමිතිය උසස්ව තබාගත යුතු බවය. මෙය භාෂා අර්බුදයක් බව පැවසීම අතිශයෝක්තියක් බව ඔවුන්ගේ මතයයි. ඉංගිරිසි බස වෙළෙඳ බසක් බවත් වෙළෙඳාමෙන් කරන්නේ ධනය ඉපයීම බවත්; මේ සමාජවාදය ඉවත දමා ධනවාදය ඇගයීමට මනස හැඩගැසීමක් බවත් ඔවුහු පවසති. එබැවින් ධනයට ගරුකරන පුරුදුවලින් චීන ජනතාව ඈත් කරලිය යුතු බව ඔවුහු විශ්වාස කරති.බීජිං විශ්වවිද්‍යාලයේ අන්තර්ජාතික අධ්‍යයන අංශයේ ප්‍රධානී මහාචාර්ය මා- ස්වැංහුන් ප්‍රකාශ කළේ තමා නව රෙගුලාසි උනන්දු කරවන බවය. ඊට හේතුව බහුතර චීන ජනතාව දරන්නේ තම මවුබස කෙලසීම නොකළ යුතුය යන අදහස වීමය. ග්‍රන්ථ ප්‍රකාශකයින් හා ජනමාධ්‍ය පාඨකයන්ගේ හා ශ්‍රාවකයන්ගේ මානසික පසුබිම සැලකිල්ලට ගෙන ඊට ගරුකරමින් පමණක් කටයුතු කළ යුතු බව ඔහුගේ මතයයි. යටත් විජිතයන් ලෙස පැවති රටවලට ආවේණික මෙම ස්වභාවය යටත් විජිතයක් නොවූ චීනයට ගලපන්නේ කෙසේදැයි ඔහු ප්‍රශ්න කරයි. අප්‍රිකාව හා ලතින් ඇමෙරිකාව වැනි ශිෂ්ටාචාර කලින් නොතිබූ සහ යුරෝපීය සුදු ජාතීන් විසින් ශිෂ්ට සම්පන්න කරන ලද රටවල පමණක් මේ ලක්ෂණය සුලබ බව ඔහු පෙන්වා දෙයි. නමුත් දීර්ඝ ඉතිහාසයක් හා දීර්ඝකාලීන ශිෂ්ටාචාරයක් පැවැති රටවලට එය ආදේශවන්නේ කෙසේදැයි ඔහු විමසයි.විසිවැනි සියවස තුළදී කාර්මික වූ හා වාණිජ වූ ජපානයේ මෙම ලක්ෂණය නැති බවද ඔහු තවදුරටත් පෙන්වා දෙයි.මෙබඳු අදහස් හා තර්ක හමුවේ ලංකාවාසී අපට ද ඉගෙනීමට පාඩම් ඇත. අද දින අප හැසිරෙන්නේ හා වත්මන් දේශපාලන සංස්කෘතිය වන්නේ සිංහලයාට ආවේණික වූ හා සිංහලයාට සුවිශේෂ වූ කිසියම් දෙයක් ලංකාවේ නැත යන මානසිකත්වය තුළය.සියල්ල ශ්‍රී ලාංකික විය යුතු බව අද ඇති ජනප්‍රිය මතයයි. තමන්ගේ උරුමයන් හා අයිතිවාසිකම් ආරක්ෂා කර ගැනීමට මිස ඒවා විනාශවීමට නීතිරීති හෝ රෙගුලාසි පනවන වෙනත් රටක් ලොව නැති බව මෙම චීන ආදර්ශය තුළින් අපට ඉගෙනීමට ඇත. කැමැති කෙනෙක් කැමැති ලෙස භාෂාව හසුරුවනු ඇත; එබැවින් සිංහල භාෂාව හෝ ව්‍යාකරණ රැක ගැනීම සඳහා නීතිරීති ඇතිවිය යුතු නැත යනු කලක් මෙරට පැවැති අදහසකි. සාහිත්‍යය උදෙසා මේ අදහස උපරිමයට ආවේ පේරාදෙණි “නිසඳැස් කවි” මඟිනි. නමුත් එය ජනතා කැමැත්ත තුළින්ම අභාවයට ගියේය.නමුත් ඇතැම් රූපවාහිනී මාධ්‍ය බලවත් ඕනෑකමකින් අද දින මෙය කරගෙන යනු පෙනේ. බහුතරයක් මෙම වැරදි භාවිතයට ආ විට එය නීතියක් බවට පත්වන්නේ “ශ්‍රී ලංකාව“ මෙනි. කිසියම් ආණ්ඩුක්‍රම ව්‍යවස්ථාවක, පාර්ලිමේන්තු නීතියක හෝ ආඥා පනතක ලංකාවේ නාමය 1972න් පසු “ශ්‍රී ලංකා” වූ බව නොකියැවේ. භාවිතය තුළින් එය බලවත් වී ඇත. අධ්‍යාපනය, ජනමාධ්‍ය හා ග්‍රන්ථ ප්‍රකාශනය තුළට වැද්ද ගැනීම නිසා අප නොදැනීම එය මෙරට සම්ප්‍රදාය හා පසුව සම්ප්‍රදායික නීතිය බවට පත්ව ඇත.ආරම්භක අවදියේදීම චීනය තම සංස්කෘතික උරුමයන් ගැන සංවේදී වී ඇති හේතුව මේ අනුව තේරුම්ගත හැක. ඒබ්‍රහම් ලින්කන් කියූ පරිදි “වහලා කල්යෑමේදී තම වහල් බැමිවලට ඇලුම් කරයි” චීනය දැන් කලබලවී ඇත්තේ විදේශ භාෂා චීන භාෂාවට මිශ්‍රවීම කල්යන්නට නොදී උපුටා ඉවත් කිරීමටය. පිලිලයක් මුල් අවස්ථාවේදීම ගසින් ඉවත් නොකලොත් වන හානිය එසේත් නැත්නම් පිළිකාව මුල් අවදියේම සුව නොකළොත් ශරීරයට එමඟින් හානි සිදුකරන ආකාරය ගැන මෙහිදී සැලකිල්ලට ගත යුතුය.(චයිනා ඩේලි ඇසුරිනි)ආචාර්යසූරිය ගුණසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=af1101234</link>
    <topic>රත් වූ ඇන්ජිම මිනිමැරුම හෙළි කරයි</topic>
    <author>ඡායාරූප - මධුසංක සමරකෝන් කීර්ති මෙන්ඩිස්</author>
    <content>පුතාගේ තුවක්කුවට බිලි වූ පියෙක්තෛපොංගල් නව අවුරුදු උදාවට තව තිබුණේ හෝරා කිහිපයක් පමණි. රතිඤ්ඤා හඬක් පිංදෙණිය උඩවත්ත ප්‍රදේශයේ වැසියන්ගේ දෙසවන්හි වැකිණි.ගත වූයේ මොහොතකි. පිංදෙණිය පොලිසියේ දුරකථනය නාද වන්නට විය. ඒ වනවිට වේලාව අලුයම එකයි තිහට පමණ ඇත.“සර්... උඩවත්තේ කෙනෙක් කරන්ට් එක වැදිලා මැරිලා...”හිරු උදාවන්නට මත්තෙන් පොලිසියට ලැබුණු දුරකථන ඇමතුමට පිළිතුරු දුන්නේ රිසව් රාළහාමි කෙනෙකි. සිදුවීම පොලිස් ස්ථානාධිපතිවරයා වෙත දැනුම් දෙනු ලැබිණි. පොලිස් පරීක්ෂක වසන්ත සෙනරත් පිංදෙණිය පොලිසියේ ස්ථානාධිපතිවරයා ලෙස වැඩ බාරගෙන ගතව තිබුණේ ද සති දෙක තුනකි. වහා ක්‍රියාත්මක වූ ඔහු සිය නිලධාරි කණ්ඩායමක් සිද්ධිය වූ තැනට යවා ඔහු ද එතැනට ගියේ අපරාධ විමර්ශන අංශය බාර ස්ථානාධිපති දෙයියාගල ද සමගිනි.කෙසේ වෙතත් සිද්ධියෙන් නිවැසියන් එතරම් කම්පාවන අයුරක් ස්ථානාධිපතිවරයාට නොදැනිණි. නිවසේ සිට ඇත්තේ මියගිය සැමියාත් බිරියත් දියණියත් පමණි. සැමියා නිවෙස තුළම මියගොස් සිටි අතර බැලූ බැල්මට එය විදුලි සැර වැදීමකින් සිදුවූ මරණයක් ලෙස ස්ථානාධිපතිවරයාට නොපෙනිණි. මිය ගිය අයගේ සිරුර අසලම වූයේ ගෙදර දුරකථනය පමණි.ජයසිංහ මහතා වෙඩිවැදී සිටි  ස්ථානය පරීක්ෂා කරමින්“මමයි මහත්තයයි නිදාගෙන හිටියේ. ෆෝන් එක රිංවෙනවා සද්දෙ ඇහුණා. කෝල් එක ගන්න මෙයා යන්න ඇති. ඒත් එක්කම කරන්ට් එකක් ෂෝට් වෙනවා වගේ ‘චිටි... චිටි... ගාන සද්දයකුත් ඇහුණා.”නිවෙසේ සිටි මියගිය පුද්ගලයාගේ බිරිය පොලිසියට කීවා ය.මිය ගිය පුද්ගලයා ජයසිංහ ප්‍රනාන්දු නමැති දෙදරු පියෙකි. කලක් හමුදා සේවයේ සිටි ඔහු විශ්‍රාම යෑමෙන් පසු සිය නිවෙසේ ම කොටසක සිල්ලර කඩයක් පවත්වාගෙන ගියේ ය.මිය ගිය පුද්ගලයාගේ සිරුර අවට හිස් පතරොම් කොපු කිහිපයක් වැටී තිබූ බව දුටු ස්ථානාධිපතිවරයා ඒ අනුව මොහු මරා දමා ඇත්තේ ටී පනස් හය තුවක්කුවකින් බවට නිගමනය කළේ ය.“තමන්ට තේරෙනවනේ... මේක මේ කරන්ට් ෂෝට් එකකින් සිදුවුණු මරණයක් නොවේ. වෙඩි තැබීමක් කියලා...ස්ථානාධිපතිවරයා එසේ පවසද්දී කාට කාටත් තේරුණේ ඔහු වෙඩි තබා මරා දමා ඇති බවකි.“මෙයාට තරහ කාරයෝ හිටියද...”“අනේ නැහැ සර්...”පිංදෙණිය පොලිස් ස්ථානාධිපති වසන්ත සෙනරත් සුමනපාල“මෙයා දේශපාලනේ කළා ද?”“අනේ නැහැ සර්... අපිට හිතාගන්ඩවත් බැහැ සර් කවුද මෙහෙම අපරාධයක් කළේ කියලා...”එසේ නම් මොහු මරා දැමුවේ ඇයි? ස්ථානාධිපතිවරයාට තිබූ එකම ප්‍රශ්නය විය. පශ්චාත් මරණ පරීක්ෂණයට අවශ්‍ය කටයුතු සූදානම් කළ හෙතෙම ඒ අතරතුර කාටත් නොදැනෙන අයුරින් අවට පදිංචිකරුවන් ගෙන් සිදුවීම පිළිබඳ විමසන්නට ද විය.“ඔය කියන වෙලාවේ මං එළියට යන්න ආවා සර්... එක පාරටම පට පට ගාලා වෙඩි සද්දයක් ආවා.... මම හිතුවා රතිඤ්ඤා වෙන්න ඇති කියලා. ගිහින් මම ඇල වුණා. ඒ ටිකකින් බයික් එකක් ස්ටාට් කරගෙන යන සද්දයකුත් ආවා...”සිදුවීම වූ නිවෙස අසල පදිංචි වයෝවෘද්ධ කාන්තාවක් පොලිස් ස්ථානාධිපතිවරයා හමුවේ පැවසුවා ය. ඇගේ කතාව සිතේ තබාගත් ස්ථානාධිපතිවරයා යළි සිද්ධිය වූ තැනට ගොස් ඒ වනවිට නිවෙසේ සිටි මවගෙන් මෙන් ම දියණියගෙන් ද දිගින් දිගටම ප්‍රශ්න අසන්නට වූයේය.“මෙයාට දරුවෝ කීදෙනෙක් ඉන්නවද?”“දෙන්නයි සර්... මෙයයි පුතයි. නිවෙසේ සිටි කාන්තාව සිය දියණිය පෙන්වමින් පැවසුවා ය.“එතකොට පුතා කෝ...”“පුතා පොලිසියේ සර් වැඩ කරන්නේ.”“කොහේද...”“කොම්පඤ්ඤවීදියේ...”“පුතාට බයික් එකක් තිබුණ ද?”“ඔව් සර්”“ඒක දැන් කෝ...”“එයා ඒක අරන් ගියා... ඩියුටි යන්න ලෙහෙසියි කියලා...”ස්ථානාධිපතිවරයාට කිසියම් සැකයක් ඇති විය. අසල නිවෙසක වයෝවෘද්ධ කාන්තාව කී දේ තවමත් ඔහුගේ සිතේ පැලපදියම් වී තිබුණේ ය.“කවදාද බයික් එක අරන් ගියේ...”“දවස් දෙකකට විතර කලින් සර්...”ප්‍රශ්න කිරීම පසෙක තැබූ ඔහු වහා කොම්පඤ්ඤවීදිය පොලිසියට දුරකථන ඇමතුමක් දුන්නේ ය. තමා කවුදැයි හඳුන්වා දුන් ස්ථානාධිපතිවරයා මෙවන් පොලිස් කොස්තාපල් වරයෙක් එහි රාජකාරි කරන්නේ ද ඔහුට මෝටර් සයිකලයක් ඇත්තේ ද යන්න සොයා බලන ලෙස දැනුම් දුන්නේ ය. ඒ වනවිට වෙලාව අලුයම දෙක පසුවී පමණ ඇත.“මේකා මෙහේ ඇවිත් වෙඩි තියලා ආයේත් ගියා නම් අනිවාර්යයෙන් ම බයිසිකලේ රත් වෙන්න ඕනෑ.”ස්ථානාධිපතිවරයාගේ යටි සිත කීවේ ය. ඒ අතරතුර කොම්පඤ්ඤවීදිය පොලිසියෙන් ද පිළිතුරු ලැබුණි.“ඔව් ... එහෙම රාලහාමි කෙනෙක් මෙහෙ ඉන්නවා. මිනිහා දැන් උසාවිය ගාව ඩියුටි. මිනිහට බයිසිකලයකුත් තියෙනවා.”“එහෙනම් පොඩි උදව්වක් කරන්න. මිනිහාගේ බයිසිකලේ එන්ජින් එක රත්වෙලා ද කියලා බලනවද...” ස්ථානාධිපතිවරයා කීවේ ය.ගත වූයේ මොහොතකි. යළි ඇමතුමක් ස්ථානාධිපතිවරයාට ලැබිණ.“හරි... සර්... සර් කිව්වා හරි... එන්ජිම ගිනි කබල වගේ රත්වෙලා.අපරාධ විමර්ශන අංශයේ ස්ථානාධිපති ඩික්සන් දෙයියාගල“ඇයි සර් මොකද වෙලා තියෙන්නේ...”“මෙහෙ මිනී මැරුමක් වෙලා... ඒකයි.”දුරකථනය විසන්ධි විය. වෙඩි තැබීම ගැන ස්ථානාධිපතිවරයාගේ සැකය තවත් තීව්‍රර විය. ඔහු වහා මේ පිළිබඳ සිය ප්‍රධානීන් දැනුවත් කළේ ය. සහකාර පොලිස් අධිකාරි මාපලගම මහතාට ද සිද්ධිය දැනුම් දුන්නේ ය. මාපලගම මහතා කොම්පඤ්ඤවීදිය පොලිසියේ අධීක්ෂණ බාරව සිටීම ඊට හේතුව විය.“සර්... මිනිහ ගෙන්නලා වෙපන් එක චෙක් කරලා බලන්න...” අනිවාර්යයෙන් ම පතොරම් අඩු ඇති...”ඒ අනුව වහා සැකකාර කොස්තාපල්වරයා ගෙනැවිත් ප්‍රශ්න කරන්නට විය.“මම කොහේවත් ගියේ නැහැ සර්... මම ඩියුටි හිටියේ...”“කෝ තමුසෙගෙ වෙපන් එක ගේනවා බලන්න”ඒ අනුව ටී පනස් හය ගිනි අවිය සෝදිසියට ලක් කරනු ලැබීය. ඒත් එහි කිසිදු පතොරමක් හෝ අඩු නොවී තිබිණ. යළි ඇමතුමක් පිංදෙණිය ස්ථානාධිපතිවරයාට ලැබිණ.“නැහැනේ මිනිහා ගේ තුවක්කුවේ පතරොම් සේරම හරි...”“වෙන්න බැහැනේ. මෙතන ටී පනස් හයේ හිස් පතොරම් කොපු තියෙනවනේ... මිනිහා ගේ යාළුවෙක් ගේ වත්...”ඒ අනුව සැකකාර කොස්තාපල්වරයා සමඟ එකට රාජකාරි කළ අනෙක් කොස්තාපල්වරුන් ගේ ගිනි අවි සෝදිසියට ලක් කෙරිණි. සැකය නිවැරැදි වූයේ එවිට ය. සැකකරු සමඟ සේවය කළ අනෙක් කොස්තාපල්වරයා ගේ ටී පනස් හය ගිනි අවිය පතොරම් නවයක් අතුරුදන් ය. සහකාර පොලිස් අධිකාරිවරයා ඔහුගෙන් ප්‍රශ්න කළේ ය.“ඔව් සර්... මෙයා ගෑස්ටයිට්‍රිස්වලට බෙහෙත් අරගෙන ඉක්මනට එන්නම් කියලා යන්න ගියා. මගේ වෙපන් එක තමයි අරන් ගිහින් තියෙන්නේ...”ඔහුගේ කටඋත්තරය අනුව සැකකාර කොස්තාපල්වරයාට එතැනින් එහාට බොරුවක් කීමට නොහැකි විය. අවසානයේ තම පියාගේ ඝාතනය තමා විසින් කළ බව ඔහු පොලිසියේ දී පිළිගත්තේ ය.“අපේ තාත්තාගෙන් අපිට හරිම කරදරයි සර්. තාත්තා නිතරම ඇවිත් අම්මටත් නංගිටත් බණිනවා ගහනවා... ළඟදී මං නංගිට ගෙනත් දුන්න හෑන්ඩ් ෆෝන් එක පොළොවේ ගහලා කුඩු කළා. තාත්තා නංගිට හරියට කරදර කරනවා සර්. නංගි තාත්තාගේ දරුවෙක් නෙමේ කියලා කියනවා... ඒකයි සර්...”සැකකාර පොලිස් කොස්තාපල්වරයා ප්‍රශ්න කිරීම් හමුවේ පැවසීය.එදින ඔහු සිය නිල ඇඳුම පිටින් ම බයිසිකලයට නැඟ මිතුරාගේ ටී පනස් හය ගිනි අවිය නොපෙනෙන ලෙසින් ඊට උඩින් ජැකට්ටුවක් ද දමා ගෙන මහ රෑම පිංදෙණියට ගොස් තිබුණේ ය.“මිනිහා මගදී තුවක්කුව හරියටම පත්තු වෙනවද කියලා බලන්න... බයිසිකලේ අතරමඟ නතර කරලා උඩට වෙඩි තියලාත් තියෙනවා...”ඉන් පස්සේ තමයි ගේ ළඟ බයිසිකලේ නතර කරලා පිටිපස්ස දොරෙන් ගෙට ඇතුළු වෙලා තියෙන්නේ. ඒ වෙනකොට පාන්දර එකට විතර ඇති. හැබැයි ගෙදර දොර ඇරලා තිබිලා තියෙනවා. ඒ කියන්නේ මිනිහා එන බවක් දැනගන්න ඕනෑ... ස්ථානාධිපතිවරයා කරුණු පැහැදිලි කරන්නට විය.ඒ වනවිට සැකකරුගේ නැගණිය නිදාගෙන සිට ඇත්තේ එක් කාමරයක ය. මවත් පියාත් තව කාමරයකය.ගිනි අවිය ද රැගෙන ඔහු හීන් සීරුවේ සිය කාමරයට ගොස් පියා කොයි මොහොතේ හෝ අවදිව එනතුරු දොර රෙද්ද අසලට වී සිට ඇත.“මියගිය මනුස්සයා පුරුද්දක් හැටියට රෑට කාලා ආයේත් පාන්දරත් කෑම කන්න නැගිටිනවා. ඒ නිසා පාන්දරම කන්න මොනව හරි ගෙදර ලෑස්ති කරලා තියෙනවා. සැකකරු හිතුවා තාත්තා කෑම කන්න එයි කියලා. ඒත් ආවේ නැහැ. කාමරේ දොර වහලා ... අම්මට නොදැනෙන්නට තාත්තාව නැගිටගන්න මිනිහට ඕන වුණා. මිනිහා අතේ තිබුණු හෑන්ඩ් ෆෝන් එකෙන් ගෙදර තියෙන ටෙලිෆෝන් එකට කෝල් එකක් ගත්තා. ඒක රිං වෙද්දී තාත්තා නැගිටලා ආවා ඒ කෝල් එක ගන්න... එතකොටම තමයි තුවක්කුව පත්තුවෙලා තියෙන්නේ.”ඉන් පස්සේ මිනිහා බයික් එකේ නැඟලා හැටට හැටේ පිංදෙණියේ ඉඳන් කොළඹ බැරැක්කෙට ආවා. ඒ ආපු වේගයට තමයි බයික් එකේ ඇන්ජිම රත්වුණේ...” යැයි මේ පිළිබඳ පරීක්ෂණ මෙහෙයවූ ස්ථානාධිපතිවරයා පැවසීය.සැකකරු අත්අඩංගුවට ගැනීමෙන් අනතුරුව ඔහු පිංදෙණිය පොලිසිය බාරදීමට පියවර ගත්තේ ය. අපරාධ විමර්ශන අංශය බාර ස්ථානාධිපති දෙයියාගල මහතා ඇතුළු කණ්ඩායම සැකකරු පිංදෙණියට රැගෙන ආ අතර ඔහු අධිකරණය වෙත රැගෙන යෑමෙන් අනතුරුව රිමාන්ඩ් බන්ධනාගාර ගත කැරිණි.පියාගේ ඝාතනය සිදු කළ ද ඔහුට ඒ පිළිබඳ කනගාටුවක් තිබූ බවක් පෙනෙන්නට නොතිබිණි. එහෙත් නීතිය රකින්නකු මෙවන් ආනන්තරිය පාපකර්මයකට යොමු වූයේ මන්දැයි සිතිය යුතුව ඇත.කෑගල්ල කොට්ඨාස බාර ජ්‍යෙෂ්ඨ පොලිස් අධිකාරි ඒ.ඩී.එච්. බන්දුසේන මහතාගේ පූර්ණ අධීක්ෂණය යටතේ කෑගල්ල සහකාර පොලිස් අධිකාරි ශ්‍රියන්ත පීරිස් මහතාගේ මෙහෙයවීම මත පිංදෙණිය පොලිස් ස්ථානාධිපති වසන්ත සෙනරත් සුමනපාල මහතාගේ උපදෙස් අනුව අපරාධ විමර්ශන අංශයේ ස්ථානාධිපති ඩික්සන් දෙයියාගල පොලිස් පරීක්ෂක බණ්ඩාර අතාවුද යන මහත්වරු මේ පිළිබඳ පරීක්ෂණවලට එක්ව සිටියහ.ඡායාරූප - මධුසංක සමරකෝන් කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=af1101237</link>
    <topic>මඩ වෙබ් අඩවි හානිය වලක්වා ගත හැකිද?</topic>
    <author>සාකච්ඡා කෙළේ සුභාෂිණී ජයරත්න අරුණි මුතුමලී</author>
    <content>සංස්කෘතික හා කලා කටයුතු ඇමැති ටී.බී.ඒකනායකමේ වෙබ් අඩවි අංශ දෙකකින් ක්‍රියාත්මක වෙනවා. එකක් අපේ රටේ තොරතුරු පිටරටවලට යවලා ඒ විදේශ රටවල සිට විකාශය කරන වෙබ් අඩවි. දෙවැන්න තමයි අපේ රටේ ක්‍රියාත්මක වන වෙබ් අඩවි.අපිට හොඳාකාරවම පෙන්නුම් වන දෙයක් තමයි මේවා වගකීමකින් තොරව ක්‍රියාත්මක වීම. බහුතරයක් සත්‍යතාවයෙන් තොරයි. ඒ වගේම ගවේෂණයකින් තොර දේ බොහෝවිට ඉදිරිපත් කර තියෙන්නේ. මේ නිසා පසුගිය කාලයේ ප්‍රශ්න ගණනාවක් පැනනැඟුණා. උදාහරණයක් ලෙස කියන්න පුළුවන් එල්.ටී.ටී.ඊ. ත්‍රස්තවාදයත් සමඟ ක්‍රියාත්මක වූ වෙබ් අඩවි බහුතරයක් වගකීමෙන් තොරවප්‍රවෘත්ති විකාශය කළා. මේ නිසා අපේ රටට විශාල අපකීර්තියක් සිදුවුණා වගේම මානව හිමිකම් උල්ලංගණය සම්බන්ධ ප්‍රශ්න වලට ද මුහුණ දෙන්නට සිදුවුණා.අපිට තියෙන ලොකුම ප්‍රශ්නය මේවා නවත්වන්න නීතියක් නැතිකම. නීතියක් නැති නිසා ඕනෑම අයකුට දේශපාලන වශයෙනුත් සදාචාරමය වශයෙනුත් මඩගහන්න පුළුවන්.දැනටමත් අපිට තියන ප්‍රවෘත්ති පල කිරීමේ පනත 1951 තරම් පරණ එකක්. අපි මෙය සංශෝධනය කළ යුතුයි. දැනටමත් අපේ සංස්කෘතික අමාත්‍යාංශයත්, ජනමාධ්‍ය අමාත්‍යාංශයත් එක්ව නීතිපති දෙපාර්තමේන්තුව සමඟ සම්බන්ධ වී නිවැරැදි නීතිමය රාමුවකට එනවා. සත්‍ය තොරතුරු ක්‍රියාත්මක නොකරන අය නීතිය ඉදිරියට ගෙනඒමටත්, ඊට විරුද්ධව ක්‍රියාකරන්නටත් මෙමඟින් හැකියාව ලැබෙනවා.අපේ නීතිඥවරු, පනත් කෙටුම්පත් සම්බන්ධයෙන් අවබෝධයක් තියෙන අය සමඟ සාකච්ඡා කර නීතිමය රාමුවකට පැමිණීමට කටයුතු කරාවි.ඒ වගේම විදුලි සංදේශන නියාමන කොමිසම හරහා නව තාක්ෂණය භාවිතා කර මෙම නව නීතිය යටතේ අර්බුදකාරී විකාශනයන් අවලංගු කරන්නටත් උත්සාහ කරනවා.ඒ වගේම ඉදිරියේදී ප්‍රවෘත්ති දෙපාර්තමේන්තුවේ ලියාපදිංචිය ලබාගත යුතු අතර නීතිමය එකඟතාවක් පවතින ආයතන හා පුද්ගලයන්ට ඒ සඳහා නව විකාශනයන් ලියාපදිංචි කරගත හැකියි.අපි හිතනවා සියයට සියයක් මේ නිදැල්ලේ හැසිරෙන වෙබ් අඩවි පාලනය කරගන්න බැරිවුණත් මේ මඟින් දැනට සිදුවන හානිය හෝ වළක්වා ගත හැකියි.විද්‍යා කටයුතු පිළිබඳ ජ්‍යෙෂ්ඨ ඇමැති මහාචාර්ය තිස්ස විතාරණතොරතුරු තාක්ෂණය දියුණු කිරීමෙන් නව සොයාගැනීම් මෙන්ම අන්තර්ජාලය හා වෙබ් අඩවි මඟින් තොරතුරු වේගයෙන් ලබාගෙන දැනුම ශීඝ්‍රයෙන් වර්ධනය කරගෙන ලෝකයේ තරගකාරී මට්ටමට රට පත් කරන්නට මේ තාක්ෂණය ඉතා වැදගත්. නමුත් මෙය රටේ නරකට බලපාන්නත් ඉඩ තිබෙනවා. ලෝකය පුරා පිළිගෙන තිබෙනවා පහසුවෙන් වැරැදි වාර්තා පතුරුවන්න මේ තාක්ෂණයට පුළුවන් කියලා. ඒ වගේම ඒ දෙය විවිධ රටවල විවිධ මට්ටමින් ක්‍රියාත්මක වෙනවා.නොයෙක් රජයන් නොයෙක් මාර්ගවලින් මෙය වලක්වාගන්න හැදුවත් සම්පූර්ණ සාර්ථක වී නැහැ. ඕනම අයකුට වෙබ් අඩවියකින් වැරැදි වාර්තා පළ කළ හැකියි. නමුත් ඔවුන්ට නීතියෙන් දඬුවම් කරන්න බැහැ. චරිත ඝාතන ආදිය සඳහා යම්තාක් දුරකට කටයුතු කළ හැකි වුණත් ඒ හැර වෙන දෙයක් බෑ.මේ සම්බන්ධව මීට අවුරුදු දෙකකට පමණ කලින් මම පාර්ලිමේන්තුවට කරුණු ඉදිරිපත් කළා. පරිගණක අපරාධ වළක්වා ගැනීම, විද්‍යුත් ගනුදෙනු හා හුවමාරු කිරීම් ආදී අපරාධ සඳහා විද්‍යුත් තාක්ෂණය භාවිත කළහොත් නිත්‍යානුකූ®ලව කටයුතුª කිරීමට බලයක් තිබෙනවා. දැන් ඒ අනුව නෛතික රාමුවක් අන්තර්ජාතික වශයෙන් සැකසීමටත් ශ්‍රී ලංකා තොරතුරු තාක්ෂණ හා සන්නිවේදනය පිළිබඳ නියෝජිත ආයතනය (ICTA) සමඟ නීතිඥවරුන් ද සම්බන්ධ වී කටයුතු කර අවශ්‍ය කටයුතු සම්පූර්ණ කර තිබෙන්නේ.එතනින් එහාට මෙය ක්‍රියාත්මක කිරීමට දැනුම ඇති පිරිස් පොලිසියේ මෙන්ම මේ හා සම්බන්ධ විවිධ ඒකකවල පිහිටුවිය යුතුයි. එය පවා අපක්ෂපාතීව නිරීක්ෂණය කළ බවට ස්වාධීන කණ්ඩායමක් මඟින් මැන අනුමත කළ යුතුයි. ඒ සඳහා පුහුණු පාඨමාලා ICTA ආයතනය මඟින් සංවිධානය කළ හැකියි.ඒ සමඟම අපට නීතිඥවරුන්, විනිශ්චයකාරවරුන් දැනුවත් කරගන්න සිදුවනවා. මගේ මතය අනුව නම් මේ සඳහා පූර්ණකාලීනව වෙනමම ඒකකයක් ඇතිකළ යුතුයි. නමුත් එය තවම සිදුවී නැහැ. නමුත් එමඟින් නීතිය නිසි ලෙස ක්‍රියාත්මක කරන පිරිස් ඇති කළ යුතුයි.වෙබ් අඩවියක් ක්‍රියාත්මක වන විට එය නිරීක්ෂණය කර ඒ ඔස්සේ තමයි කරුණු සොයාගන්න වෙන්නේ. අනිත් අතට ඊට වඩා භයානක තත්ත්වය වන්නේ පෞද්ගලික වෙබ් අඩවියක් සඳහා වෙනත් පුද්ගලයන්ට ව්‍යාජ තොරතුරු එක් කළ හැකි වුවහොත් තමයි. මොකද තමන්ගේ වෙබ් අඩවියට වැරදි තොරතුරු වෙන අයකු ඇතුළු කළ හොත් එහි වැරැද්ද අපටමයි එන්නේ.මෙය ලොව පුරා බරපතල ප්‍රශ්නයක්. රටවල්වලට සීමා කරන්න බැරි රට රටවල් හරහා ක්‍රියාත්මක වන මේ කරුණ නිසා රටවල් විශාල සංඛ්‍යාවක් තමන්ගේ ස්වාධීනත්වය පවා ආරක්ෂා කර ගන්න බැරිව පසුවනවා.බස්නාහිර පළාත් පාරිසරික, කෘෂිකර්ම, කුඩා කර්මාන්ත හා සුළු වාරිමාර්ග ඇමැතිඋදය ගම්මන්පිලරටක පවතින යම් යම් සීමා පැනවීම් මාධ්‍ය සඳහා ක්‍රියාත්මක වෙනවා. භාෂණයේ නිදහස මූලික අයිතිවාසිකමක් ලෙස ආණ්ඩු ක්‍රම ව්‍යවස්ථාවේ 14 (1) අ යටතේ ප්‍රකාශ වුණත් අප එය භුක්ති විඳින්නේ 15 වැනි වගන්තියට අනුකූලවයි. ඒ නිසා රටේ ආරක්ෂාව, ආගමික සාමයට හෝ සංස්කෘතියට, ජාතික ආර්ථිකයට හානිවන දෙයක් අදහස් ප්‍රකාශ කිරීමේ නිදහස යටතේ කවුරුන් හෝ ක්‍රියාත්මක කරනවා නම් ඒවාට සීමා පැනවෙනවා. දැනට පවතින මුද්‍රිත හා විද්‍යුත් මාධ්‍ය ඒ සීමාවන්ට යටත්.වෙබ් අඩවිවල සංචරණය නිසා දේශ සීමා මායිම් බිඳ වැටුණා. මේ මොහොතේ ඇමෙරිකාවේ වෙබ් අඩවියකින් ඒ නීති උල්ලංඝනය කළොත් අපට එය පිළිබඳ ක්‍රියාත්මක වන්න නිසි ක්‍රමයක් නැහැ.හැබැයි මෙය පුවත්පත්, ගුවන් විදුලි ආදිය පැමිණි මුල් අවදිවලත් දකින්නට ලැබුණා. නමුත් මේ වගේ අර්බුද සියලු මාධ්‍ය භාවිතයේ දී සීමා පැනවීමට හේතු වුණා. දිගුකලක් ඒ මාධ්‍යය භාවිත කිරීමේදී පරිනත බවත් සහ සංයමයත් ඇති වුණා.වෙබ් අඩවිවල අලුත් බව නිසා එයට ලැබී ඇති නිදහස වල් බූරු නිදහසක් වීම නවත්වා ගන්න ක්‍රමයක් නැතුව ගිහින්. ලෝකයේ ආණ්ඩුවලටත් නියමිත අදහස් නැහැ මේ දෙය කළ යුත්තේ කෙසේ ද කියා. විකිලික්ස් වෙබ් අඩවිය අන්තර්ජාතික සබඳතාවලට පවා අභියෝගයක් එල්ල කර ඇත්තේ ඒ නිසයි.නමුත්, මේ වෙබ් අඩවි පාලනය කළ හැකි ක්‍රම තිබෙනවා. එකක් තමයි වෙබ් අඩවිවලට සංවර මාධ්‍යවේදීන් යෙදවීම. විද්‍යුත්, මුද්‍රිත මාධ්‍යවල ඇති සංයමය හා ශික්ෂණය ඒ වෙබ් අඩවි ක්‍රියාකරවන්නන්ටත් එමගින් ලබාදීම.එවැනි ක්‍රියාමාර්ගයක් ගන්නේ නැත්නම් ආණ්ඩුවට ගත හැකි ක්‍රියාමාර්ග තිබෙනවා. පසුගිය කාලයේ අසභ්‍ය ඡායාරූප හා වීඩියෝ පට අඩංගු වෙබ් අඩවි විදුලි සංදේශ නියාමන කොමිසන් සභාව මගින් තහනම් කළා. අප දන්නවා. එක රටක නීතියකින් පමණක් එය පාලනය කළ නොහැක්කේ අන්තර්ජාතික වශයෙන් මේ සඳහා එකඟතාවක් සැකසී නැති නසයි. පාරිසරික අර්බුද, අන්තර්ජාතික ගමනාගමනය, අන්තර්ජාතික වෙළෙඳාම, සමුද්‍රික සම්පත් වැනි ක්ෂේත්‍රවලට ලෝකයේ ම එකඟතාව ඇති කරගත් ගිවිසුම් ආදිය තිබෙනවා.වෙබ් අඩවිවල ප්‍රමිතිය සම්බන්ධව එවැනි ගිවිසුම් හෝ එකඟතා ඇති වී නැහැ. එනිසා රටවල්වල ස්වාධිපත්‍යයට එයින් බාධා එල්ල වන්න පුළුවන්. මත්ද්‍රව්‍ය, පාරිසරික ආදී දේවලදී මෙන් වෙබ් අඩවි අනිසි ලෙස නිදහස භාවිත කිරීම සම්බන්ධවත් ලෝකයේ රටවල් සාමූහික විය යුතුයි.එපමණක් නොවේ, ඕනම වෙබ් අඩවියක් www.register.com මගින් තම වෙබ් නාමය ලබා ගත යුතුයි. එහිදී මුදල් ගෙවීම තොරතුරු සැපයීම ආදිය ක්‍රෙඩිට් කාඩ්පත් මගින් කිරීමට සිදුවෙනවා. මේ නිසා යම් කිසි වෙබ් අඩවියක් අයිති කාට ද කියා හඳුනාගන්න බාධාවක් නැහැ. ඒ නිසා ඒ වෙව් අඩවි ක්‍රියාත්මක කරන උදවිය පාලනයට යටත් කර තොරතුරු ලබාදිය හැකි මට්ටමට එනවා නම් මේ අර්බුදය ජයගන්න පුළුවන්. වෙබ් අඩවි මාධ්‍ය අලුත් නිසා සංයමයේ හා ශික්ෂණයේ ගැටලු ඇති වී තිබෙනවා තමයි. නමුත් අදාළ ලියාපදිංචි කිරීමේ ආයතන සහ වෙනත් එවැනි හැකියාවන් සහිත ආයතන ලෝකයේ ආණ්ඩු සමඟ නීති සහ එකඟතාවන් ඇති කර ගන්නවා නම් මෙය විසඳාගැනීම විශාල ප්‍රශ්නයක් වන්නේ නැහැ.දයාසිරි ජයසේකරඅපේ රටේ විවිධ වෙබ් අඩවි තියෙනවා. අසභ්‍ය වෙබ් අඩවි තියනවා. මෙය දේශපාලන පක්ෂ භේදයකින් තොරව සියලු දෙනාටම බලපාන ප්‍රශ්නයක්. ඉතා අසභ්‍ය වෙබ් අඩවියකට වුණත් පිවිසිය හැකි වාතාවරණයක් පවතිනවා. මෙය ගෝලීයකරණයත් සමඟ ඇතිවුණු තත්ත්වයක්.මේ වෙබ් අඩවි ගැන හැමෝම අවදියෙන් සිටිය යුතුයි. මේවා තහනමකට ලක්කළ යුතුය යන අනිවාර්යය අදහසේ අපි සිටිය යුතුයි.මීළඟට කතා කළ යුත්තේ දේශපාලන වෙබ් අඩවි ගැනයි. මේවා අපිට කාරණා කිහිපයක් මත තහනමට හෝ වාරණයට ලක්කළ හැකියි. විශේෂයෙන් යුදමය වාතාවරණයක් තිබෙන විට හමුදාමය ක්‍රියාකාරකම් සම්බන්ධ ඉදිරි ගමන වළක්වන හෝ ත්‍රස්තවාදයට ඍජුව සම්බන්ධ කාරණා පළවූ වෙබ් අඩවිවලට යම් වාරණයක් සිදු කළ යුතුයි යන අදහසට සම්බන්ධව අපේ රටට ආදරය කරන ජනතාව ඉන්නවා. නමුත් මේවායේ පළවන අසත්‍ය තොරතුරු අපිට යම් වාරණයකට ලක්කළ හැකියි.නමුත් දේශපාලන වශයෙන් උත්සාහ කරන්නේ මේ සියලු දේ එකම මල්ලකට දමන්නයි. දේශපාලන වශයෙන් අවාසි වන තොරතුරු පළ කරන වෙබ් අඩවිවලට බලපෑම් එල්ල වනවා. කර්තෘවරු පවා අත්අඩංගුවට ගන්නා අවස්ථා තියෙනවා. ප්‍රහාර එල්ල කරනවා. මෙය ඉතාම බරපතල කාරණයක්. ජාතික ආරක්‍ෂාවට අහිතකර බලපෑම් සිදු වෙතියි කියලා මේ වගේ වෙබ් අඩවි තහනම් කිරීම නිදහස් අදහස් ප්‍රකාශනයට විශාල බාධාවක්. දේශපාලන වශයෙන් ඕනෑම අයකුට නිදහසක් තියෙනවා තමන්ට කැමැති අකමැති අදහස් ඉදිරිපත් කරන්න.කවුරු හරි වෙබ් අඩවි මඟින් අසත්‍ය ප්‍රචාරය කරනවා නම් නඩු පවරන්න පුළුවන්. නැතුව ජාතික ආරක්‍ෂාව මුවාවෙන් හෝ වෙනත් කාරණයක් මුවාවෙන් මේවා මර්දනය කිරීම අපි හෙලා දකිනවා. එපමණක් නොවේ, එයින් වෙන්නේ අපි රටක් ලෙස අර්බුදයකට පත්වීමයි. මොකද අපි දන්නවා මේවා තහනම් කළත් බලන්න පුළුවන් ක්‍රමවේද ඕනෑතරම් තියනවා. ඒ නිසා ආණ්ඩුවේ මේ ක්‍රියාකාරිත්වය අපි විවේචනයට ලක්කළ යුතුයි. අසභ්‍ය වෙබ් අඩවි භාවිත කරමින් ජාතික ආරක්‍ෂාවට මුවා වී ගන්නාවු මේ ක්‍රියා මාර්ගයට අපි විරුද්ධයි.සාකච්ඡා කෙළේ සුභාෂිණී ජයරත්න අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=af1101239</link>
    <topic>රුවැති ලියක් සිටින තැනා අපි සෙව්වේ මෙතැන තමා</topic>
    <author/>
    <content>එකල යෞවනයකු විවාහ විය යුතු වයස ලෙස සැලකුණේ විසි අවුරුද්දය. යෞවනියක නම් වයස දහසයක් දහඅටක් සුදුසු විය. භද්‍ර යෞවනයේදී එක් වහළක් යටට සැමියා හා බිරිඳ ලෙස විවාපත් වෙන්නට තනන විට ඒ වෙනුවෙන් ඉටුවිය යුතු චාරිත්‍ර වාරිත්‍ර බොහොමයක් විය. එකල මෙන්ම මෙකල ද ඒ විවාහ චාරිත්‍ර වාරිත්‍ර බොහෝ විට ක්‍රියාත්මක වෙයි. ඇතැම් විට එකල චාරිත්‍ර වාරිත්‍ර මෙකල ඒවාට වඩා වෙනස් ස්වරූපයක් ගත්ත ද ඒවායෙහි නෂ්ට කොටස් තවමත් පැවතේ. ඇතැම් ඒවා එලෙසින්ම පවතී. තවත් විටෙක අලුත්ම චාරිත්‍ර වාරිත්‍ර විවාහ මඟුල් උත්සවවලට එකතු වී ඇත.මේ විවාහ චාරිත්‍ර වාරිත්‍ර ගැන ඩේවි දුටු ලංකාව නමැති කෘතියේ එන අගනා විස්තරයකි.”භාර්යාව තෝරා ගනු ලබන්නේ තමන් විසින් නොව තම පියා විසිනි. විවාහය පිළිබඳ මූලික කටයුතු සියල්ල මවුපියන් විසින්ම කෙරෙයි. .... පියා තම කුලයට හා පන්තියට ගැලපෙන පවුලක් තෝරා ගෙන එහි ස්වාමියා හමුවීමට ගොස් තරුණිය සඳහා ලැබෙන දායාදය පිළිබඳ තොරතුරු සතුටුදායක නම්, තම පුතු වෙනුවෙන් විවාහ යෝජනා කරයි. මෙයින් ටික දිනකට පසු තරුණියගේ් පියා තරුණයාගේ තත්ත්වය, ගෙදරදොර හා ඔහුගේ අනාගතය පිළිබඳ කරුණු විමසීම සඳහා පැමිණෙයි. දෙපක්ෂයම සතුටු වුවහොත් තරුණයාගේ පියා තරුණිය බැලීමට ද, ඇගේ දැන උගත්කම් වයස හා ගතිගුණ විමසීමට ද තම මිත්‍රයාගේ නිවසට යයි.”යනුවෙන්, මූලික කටයුතු පිළිබඳ සටහන් තබා ඇත. 1816 සිට 1820 දක්වා මෙරට වෛද්‍යවරයකු ලෙස කටයුතු කළ ජෝන් ඩේවි, මෙරට වැසියගේ චරිත ස්වභාවය හා සිරිත් විරිත් සම්බන්ධයෙන් කළ ස්වයං අධ්‍යයනයකින් පසු එම විස්තර සිය ග්‍රන්ථයට ඇතුළත් කළ බව පවසා තිබේ. ඒ අනුව විවාහය සම්බන්ධ සිරිත් විරිත් ඔහු මෙහි සටහන් කර ඇත්තේ ඔහු විසින් ම සොයා ගනු ලැබූ කරුණුවලට අනුවය.විවාහයේ පූර්ව කටයුතු ගැන ඩේවි එසේ පවසා තිබුණ ද ඊට වසර එකසිය හැටකට පෙර මෙරට විසි අවුරුද්දක් තිස්සේ සිරකරුවකුව සිටි රොබට් නොක්ස් විවාහ චාරිත්‍ර වාරිත්‍ර ගැන එබඳු පැහැදිලි විස්තරයක් කර නොමැත. ඔහුගේ විස්තරයට අනුව එකල (1660 – 1679) විවාහය සරලය.”විවාහයට පෙර සිය බිරිය කුමරි බඹසර රැක සිටිය ද නොසිටිය ද එහි ඇති වැඩිමනත් වෙනසක් නැත්තේ ය. ඉතා අල්ප වූ පරිත්‍යාගයක් ලබා මවක් ස්වකීය දියණිය ආවාහයට කැප කරන අවස්ථා නැත්තේ නොවේ. එසේ වුවත් වංශවත් වනිතාවෝ කිසි කලෙක කුල හීනයන් ප්‍රිය නොකරන්නාහ.”නොක්ස් තමා විසින් තබනු ලැබූ සිංහලයගේ චරිතය, විවාහය නැමැති රචනාවට අයිති ඉහත කොටස හඳුන්වන්නේ අශෝබන වාර්තාවක් ලෙසය. විවාහයේ අශෝබන තැනක් ලෙස ඉහත කොටස දකින නොක්ස් එහි ශෝබන කොටස් ලෙස දකින චාරිත්‍ර වාරිත්‍ර මෙබඳුය.”මෙම අශෝබන ප්‍රවෘත්ති වාර්තාව මෙතෙකින් සමාප්ත කොට දැන් ශෝබන දේ ගැන කථාවට බසිමු. පළමු කොට ආර්ය සිංහල චාරිත්‍රානුකූලව පවත්වනු ලබන විවාහ මංගල ගැන කථා කරමු. මේ රටේ සරණ මංගල පිළිබඳව විශාල උත්සව නැත්තේය. විවාහයට පෙර විවාහ ගිවිස ගැනීමේ සිරිතකුත් නැත්තේය. ස්වකීය දූ දරුවන් ආවාහ කර දීමේදී මවුපියන් විශේෂයෙන් සලකන්නේ රූප ලක්ෂණය නොව යහපත් ගති ගුණ හා පරපුරය. කුලය සම නම් ගුණය සම නම්, ධනය කෙසේ වුවද සරණ මංගල්‍යය සිදුවන්නේය.”මහාචාර්ය ඩී.ඊ.හෙට්ටිආරච්චි මහතා විසින් සංස්කරණය කරනු ලැබූ සිංහල සිරිත් සංග්‍රහය කෘතියේ “විවාහ මංගල්‍ය සිරිත්” කෘතියේ විවාහ මංගල්‍ය සිරිත් ගැන රචනාව ආරම්භ කර ඇත්තේ මෙලෙසය.”විවාහ ජීවිතයට ඇතුළත් වනු කැමැති තරුණයෙක් මේ නම් ඔහුගේ දෙමව්පිය උරුමක්කාරාදීන් එම තරුණයාට ඔබින ආකාර තරුණියක් ගැන සොයා බලා ඇගේ වැඩපළ ද ධන දේපලාදිය ද වංශය වරිගය නෑකම් යනාදිය ද බලා වැරැද්දක් නැත්නම් ඇගේ මවුපියන්ගෙන් අසා බලා, ඔවුනුත් තරුණයා ගැන සියලු පවත් පරීක්ෂා කොට වැරැද්දක් නැතහොත් කැමැත්ත දෙනු ලැබේ.”මේ කරුණු සියල්ල දෙස බලන කල පෙනී යන්නේ එකල විවාහය සඳහා බොහෝ විට මූලිකව කටයුතු කළේ මවුපියන් බවය. මවුපියන් එවැන්නකට මුල පුරන විට නිතැතින්ම අවස්ථාවට අදාළ චාරිත්‍ර වාරිත්‍ර රැකෙන්නේය. මන්දයත් කොයි යුගයක වුවද තරුණ පරපුරට වඩා වැඩිහිටියන් අවස්ථාවට උචිත චාරිත්‍ර වාරිත්‍ර හැකි උපරිම ලෙසින් ඉටු කිරීමට උත්සහ දරන බැවිනි.සිංහල සිරිත් සංග්‍රහ කෘතියට අනුව විවාහ මංගල්‍යයකදී ප්‍රධාන වශයෙන් චාරිත්‍ර වාරිත්‍ර ඉටු කරන අයුරු ප්‍රධාන ආකාර පහකින් පෙන්වා දී තිබේ. තවත් විදියකින් කියතොත් ඉහත කී ග්‍රන්ථවල සඳහන් තොරතුරු විධිමත් ලෙස කොටස් කර ඊට අදාළ කරුණු පැහැදිලි කරදීමට සිංහල සිරිත් සංග්‍රහය සමත්ව තිබේ. ඒ අනුව පහත සඳහන් අවස්ථා පහ විවාහ මංගල්‍ය සිරිත් පිළිබඳ මඟුල් පහ ලෙස එහි සඳහන්ය.කට බස් ඇහීමේ මංගල්‍යය, බත්කෑමේ මංගල්‍යය හෙවත් පොරොන්දම් බැලීමේ මංගල්‍යය, නැකැත් බුලත් මංගල්‍යය, සුභසරණ මංගල්‍යය, කත්බැඳි මංගල්‍යය නොහොත් දෑවැද්ද දීමේ මංගල්‍යය එම අවස්ථා පහය.කටබස් ඇසීමේ මංගල්‍යයේදී මුලින්ම සිදුවනුයේ පුරුෂයාගේ නෑදෑයන් ස්ත්‍රියගේ නෑදෑයන් සමඟ ඒ පිළිබඳ කථා කිරීමය. එහිදී තරුණියගේ සුදුසුකම් හා ඔවුනොවුන්ගේ සතුටු දැනගැනීමේ කථාබහ හා කා බී සතුටුවීම කට බස් ඇහීමේ මංගල්‍යය ලෙස එහි හඳුන්වා දී තිබේ. මේ කටයුත්තට පුරුෂයාගේ මවුපියන් හෝ ඉතාම කිට්ටුවන්ත නෑදෑයන් අතුරෙන් දෙදෙනෙක් හෝ සම්බන්ධ වෙත්. මේ කටයුත්ත සිදුවන්නේ රදලයන් අතර නම් එවැන්නෝ විදාන කෙනෙකු සමඟ පවුලේ සෑහන තැනැත්තෙක් යවන බවද කියැවේ. මේ අයට ස්ත්‍රී පක්ෂය විසින් ආගන්තුක සත්කාර පිරිනැමුව ද ස්ත්‍රී පාර්ශවයේ කැමැත්ත දෙනු ලබන්නේ පුරුෂ පාර්ශ්වයේ සුදුසුකම් පරීක්ෂා කිරීමෙන් අනතුරුවය. ඒ අනුව ඔවුනොවුන් ගැලපේ නම් ස්ත්‍රියකගේ කිට්ටුවන්ත නෑයන්ගෙන් කැමැත්ත ද ගනු ලැබේ. ස්ත්‍රියගේ පාර්ශ්වය තමන් කැමැති වග පුරුෂ පාර්ශ්වයට දන්වා යවන්නේ එම නෑයන්ගේ කැමැත්ත ලැබුණ පසුය. පුරුෂයා සිය නෑයන් සමඟ ස්ත්‍රියගේ නිවසෙට පැමිණෙන්නේ ඊටත් පසුවය. තවත් විදියකින් කියතොත් විවාහයේ ප්‍රධාන දෙවැනි පියවර එනම් බත් කෑමේ මංගල්‍යය හෙවත් පොරොන්දම් බැලීමේ චාරිත්‍රය ආරම්භ වන්නේ ඉහත පිළිවෙත අහවර වීමෙන් පසුය. ඒ ගැන සිංහල සිරිත් සංග්‍රහයෙහි එන සටහන මෙබඳුය.“මනමාලියගේ දෙමවුපිය නෑදෑයෝ මනමාලයා බලා ගැනීමත් මනමාලයාගේ නෑදෑ දෙමවුපියෝ මනමාලිය බලා ගැනීමත් කරති. සතුටු නම් මනමාලිය සහ මනමාලයා දෙදෙනාට ඔවුනොවුන් බලා ගැනීමට ඉඩ ප්‍රස්ථා සලසා දෙනු ලැබේ. මනමාලිය අතට බුලත් තට්ටුවක් දී මනමාල පක්ෂයේ ප්‍රධාන නෑයාට පිළිගන්වා ආචාර කැරවීමට ඇය මඳ වේලාවකට මනමාලයා සිටින සභාවට එවීම සාමාන්‍ය සිරිතයි. දෙපක්ෂයම සතුටු වුවහොත් මඟුල තීන්දු කරගනු ලැබේ.”සිංහල සිරිත් සංග්‍රහයේ සඳහන්ව ඇත්තේ මනාලිය බුලත් හෙප්පුව රැගෙන මනමාල පාර්ශවයේ ප්‍රධාන නෑයාට පිළිගැන්වීමට පැමිණි බවකි. ප්‍රධාන නෑයාට පිළිගැන්වීම මෙහි චාරිත්‍රය ලෙස සඳහන් ව තිබුණ ද තවත් චාරිත්‍රයක් වන්නේ එම බුලත් හෙප්පුව මනාලයාට ම මනාලිය විසින් පිළිගන්වනු ලැබීමයි. එවන් එක් අවස්ථාවක් අඹුදරුවෝ (ජයසේන ජයකොඩි) නවකථාවෙහි කියැවෙන්නේ මෙලෙස ය.“උඹ දන්න කෙහෙල්මල. ඒකි කළු ද සුදු ද කියලවත් මම දැක්කෙ නෑ.“යස වැඩක්නෙ. ඇයි බුලත් හෙප්පුව අරං ඒ ළමයා උඹ ගාවට ආවේ නැද්ද?” කර්ලිනා මවිතයට පත්ව සිටී.“ආවා නම් තමයි”“ඉතිං?”අඹු දරුවෝ නවකතාවේ ‘වෙලුන්’ සිය මනාලිය බලන්නට ගිය අවස්ථාව ගැන කියැවෙන මේ කොටසේ දී පැහැදිලි වන්නේ මනාලිය මනාලයාට බුලත් හෙප්පුව පිරිනැමූ බවයි.එහෙත් තමා වෙත බුලත් හෙප්පුව දුන් මනාලිය ඔහු නොදකී. ඊට හේතුව ඔවුන්ගේ මගුල් තුලාවට මැදිහත් වෙන කපුරාල පැහැදිලි කර දෙන්නේ මෙලෙසය.“මම හොඳිං බලාගෙන නොවැ හිටියෙ. වෙන ඉලංදාරි නම් හොරැහින් හරි බලනවා. මේ ඉලංදාරියා ඔළුව ඉස්සුවෙ නෑ. ලැජ්ජාව “....කපුවෙකු මේ මංගල්‍යයට මැදිහත් ව සිටිය ද වෙලුන් ද සිය මනාලිය වන බබුන් බැලීමට ගියේ සිය ළඟම ඥාතීන් සමඟ ය. ඒ බව කර්ලිනා හෙවත් වෙලුන් මව ගේ මෙවදන් වලින් පැහැදිලි වේ.“හැමදාම උඹට මෙහෙම ඉඳලා බෑ. හල්තොටින් උඹට කටයුත්තක් කථා කරලා තියෙනවා. තාත්තයි, බාප්පයි, මාමයි එක්ක ගිහින් බලන්න වෙයි.”ජයසේන ජයකොඩි මේ නවකථාවේ ආරම්භය ගෙන ඇත්තේ 1900 සිට පමණ ය. මෙකල ද තවමත් මනාලියෝ බලන්නට මනාලයෝ යත්. මේ මනාලියන් බලන්නට යාම අද ඊයෙක හෝ වසර තුන් හාර සියයකට හෝ පෙරාතුව ආරම්භ වූවක් නොවන වග පැහැදිලි වන්නේ සීගිරි ගී දෙස විමැසුම් ඇස් හෙළන විට ය. නවවැනි ශත වර්ෂයේ ලියවී ඇති මේ කව ඊට නිදසුන් ය.අයුත් බෙයන්ද්හි යෙත්බලයි රන්වන් රිසි සෙයිගියහු නවතා බැලියු ජුයෙන්තො නැත්තන් විළි ජැහැ(සීගිරි ගී ද්විතීය භාගය - නන්දසේන මුදියන්සේ)මේ කවියේ විස්තර මුදියන්සේ මහතා එහි සරල බසින් සටහන් කර ඇත්තේ මෙලෙස ය.“කාන්තාවන් බැලීමට සීගිරියට ආගන්තුකයන් පැමිණියේ ඔවුන් බිරියන් වශයෙන් පාවා ගැනීමට සුදුසු දැයි දැනගනු පිණිස ය. එහි පැමිණි සෑමදෙනා ම කතුන් බලා හිස් අතින් ආපසු යන බවක් පෙනේ. බිරියන් වශයෙන් ඔවුන් පාවා ගැනීමට ආගන්තුකයන් මැළිවන බව ඉන් පැහැදිලි වෙයි..... “බලයි”, “බැලූ” යනුවෙන් ගීයෙහි යෙදී ඇති වචන දෙක්හිම විශේෂාර්ථයක් ගැබ් වී ඇත. “බලන්න යනවා” මෙකල වුව ද මනාලියන් බැලීමට යාමේ දී ව්‍යවහාරයේ පවත්නා කියුමකි.”ඩේවිට අනුව නම් මනාලයා ප්‍රථමයෙන් මනාලිය බැලීමට යන්නේ රහසින්ය. තරුණයාගේ පියා අදාළ දැරිය සිය පුතණුවන් වෙනුවෙන් ගැලපේ යැයි සිතුවහොත් ඔහු මනාලිය බලන්නට යවන්නේ රහසින් ය. රහසින් යන ඔහු හැසිරිය යුතු ආකාරය ඩේවි සඳහන් කරන්නේ මෙලෙස ය.“ඔහු තරුණියගේ නිවසට ගියහොත් ඒ බොරු නමකිනි. ඔහු තම අනාගත බිරිඳ දුටහොත් කථා නොකළ යුතුය. විවාහ දිනය නම නියම කොට, නැකැත් වේලාව දෛවඥයකු විසින් විනිශ්චය කැරුණු විට නෑදෑ මිතුරන් පිරිවරා ගත් මනාලයා ආහාර ද්‍රව්‍ය ගෙන මිනිසුන් හා විවිධ ආහාර ද්‍රව්‍ය පමණක් නොව සුදු රෙදි කඩක් හා තම ශක්තිය අනුව සපයා ගත් ඇඳුම් පැලඳුම් ද පුරවා ගත් විශේෂ මහ කඳක් උසුලා ගත් මිනිසුන් සතර දෙනකු සමඟ මනාලියගේ නිවසට යයි. මේ ගමන ඇරැඹෙන්නේ මනාලියගේ නිවසට සවසට හුරුව ළඟා වන ලෙසිනි. ඔවුන්ට එහිදී තමන් සඳහා පිළියෙල කළ මඩුවක් ද භෝජන සංග්‍රහයක් ද ඔවුන් පිළිගැනීම සඳහා රැස්ව සිටිනමනාලියගේ නෑයෝ ද හමුවෙති. පැදුරු දමා ඇති මඩුව මැද පත් කොළ මත ගොඩ ගසන ලද විශාල බත් ගොඩක් ද නොයෙක් සූප ව්‍යංජන ද වෙයි....”....භෝජන සංග්‍රහයෙන් පසු මනාලයා නිවසට ඇතුළු ව තම යෙහෙළියන් විසින් පිරිවරන ලද මනාලිය හමුවෙයි. ...... මෙයිනික්බිති හෙතෙම තමන් ගෙනා සුදු රෙදි කඩ හා ඇඳුම් පැලඳුම් ඇයට තෑගි කරයි. මේ සියල්ල නිශ්ශබ්දව කිරීමෙන් පසු ඇය ඉවත්ව යන්නී ය. මනාලයා දමඩුවට පෙරළා පැමිණෙයි....”ඩේවිට අනුව ඉන් පසුව එදින රාත්‍රිය ගත වන්නේ කථන්දර කීමෙන් හා ප්‍රිය සම්භාෂණයෙන්. පසුදා සිය නෑ පිරිවර සමඟ මනාලයා මනාලිය කැඳවා ගෙන එන්නේ සිය පියාගේ නිවසට ය. එම නිවසේ ද එවැනි ම වූ උත්සවයක් වේ. සාමාන්‍යයෙන් පොදුවේ කෙරෙන විවාහ චාරිත්‍ර වාරිත්‍ර එසේ වුව ද මහනුවර ප්‍රදේශයේ ප්‍රධානීන්ගේ විවාහ සිරිත් විරිත් මීට වෙනස් ආකාර ගනී.ඩේවි පවසන ඉහත විස්තරයෙහි සවිස්තර වශයෙන් නොලියවුණ බොහෝ චාරිත්‍ර වාරිත්‍ර වේ. නැකැත් බුලත් මංගල්‍යය, සුබ සරණ මංගල්‍යය, දෑවැද්ද දීමේ මංගල්‍යය සහ ප්‍රධාන චාරිත්‍ර වාරිත්‍රවලට යටත් ව තවත් බොහෝ චාරිත්‍ර වාරිත්‍ර වේ.මඟුල් තහංදි, මනාලියගේ පතිවත පරීක්ෂාව වැනි බොහෝ චාරිත්‍ර වාරිත්‍ර ඒ අතරය. විවාහ මංගල්‍යය සම්බන්ධයෙන් ඩේවිගේ විස්තරය හා සැසදෙන විස්තරයක් සිංහල සිරිත් සංග්‍රහයෙහි ද වේ. ඒ මෙසේ ය. “මංගල දිනට මනමාල පක්ෂයෙන් කැවුම් 1000 ක් බුලත් 1000 ක් අඩංගු කදක්, ගිරා කැත්තක්, කිල්ලෝටයක්, හෙප්පුවක්, රෙදි රියන් විස්සකට වැඩි වූ සුදු රෙදි කච්චියක් යනාදිය සූදානම් කරගෙන, හේනයා, රිදී කන්දයා, විදානේ කෙනෙකු සහ විදානේ ස්ත්‍රියක්... මනමාලයා ද ‘කෝඩුකාරයා’ නම්ලත් සහෝදරයකු හෝ මස්සිනා කෙනෙකු හෝ ඇතිව මනමාලියගේ නිවස කරා පැමිණෙත්. එසේ පැමිණෙන්නේ හවස් වරුවක ය......... මනමාලියගේ ගමේ කඩ ඉම හෝ ගෙදර කඩුල්ල කිට්ටුවට පැමිණියාම මනමාල පාර්ශ්වයේ පිරිස වෙඩිල්ලක් තබා තමන් ආ බව සැළ කරත්....”මේ පැමිණීමේ දී තහංදි කිරීම සිදුවේ. එපුවත් සිංහල සිරිත් සංග්‍රහයෙහි සටහන් වන්නේ මෙපරිද්දෙනි.”මනමාලියගේ පාර්ශවයෙන් ඈට සුදුසු නෑකම් ඇති තැනැත්තෙක් සිටී නම් එම මනාලිය සිටින ගමේ කඩ ඉම හෝ ගෙදර කඩුල්ල ළඟට පැමිණ තහංදි කරන්නාහ....මේ ප්‍රකාර ඔහු විසින් තහන්දි කළාම මනමාලයා හෝ ඔහු රැක්මට ආ යමෙකු හෝ ඊට සුදුසු කවියක් කියා තහන්දි ඇරිය යුතුය. ...”මේ තහන්දි කිරීම හා තහන්දි හැරීම වෙනුවෙන් ගැයෙන තහන්දි කවි රැසක් තිබේ. ඒ අතරින් අනුරාධපුර පළාතේ ඉතා පිටිසර ගමකින්, ඩී.එන්. වෙලගම නැමැති මහතෙකු විසින් සොයා ගනු ලැබූ තහන්දි කවි වලින් කීපයක් සිළුමිණ පාඨකයන් වෙත ද ගෙනෙනු කැමැත්තෙමි.කවුද බොලල්ලා කතා කරන්නේ මොකද බොලල්ලා මැත දොඩවන්නේ මෙතැන බොලල්ලා මොකද කරන්නේ කොහෙද බොලල්ලා උඹලා යන්නේ....වටිනා උතුම් කුලගොයි කුලයකි නා ඉනුත් එවංසය දසනායෙකි නා කතක් ඉතා රුව මෙ ගමෙහි සිටිනා ලියක් සොයා ආවයි අප මෙතනා....(සිංහල සිරිත් සංග්‍රහය)මංගල සිරිත් විරිත් පිළිබඳ තහන්දි කවිවලින් කියැවෙන දේ බොහෝය. ඒ පිළිබඳ ආචාර්ය දයා අමරසේකර මහතා සිය ජන කවිය සහ ගැමි සමාජය කෘතියේ සටහන් තබා ඇත්තේ මෙලෙසය.”මනාලයා හා පිරිස මනාලියගේ නිවසට එන සැටි, මනාලයාගේ පැත්තේ අය විසින් ඔවුන් පිළිගන්නා සැටි මුලින් ම දැක්වේ. ඊළඟට මංගල්‍යය කටයුතු සඳහා අවශ්‍ය මඟුල් මඩුව සාදන සැටිත් උඩුවියන්, පාවාඩ, මේස පුටු හා සැරසිලි ආදිය පිළිබඳ විස්තරත් තහන්දි කවිවලින් පිළිබිඹු වන්නේය. මංගල උළෙලේ දී වැදගත් තැනක් ගන්නා බුලත් රෙදි කච්චි ආදි දේ ගැනද මනාලයා හා මනාලියගෙන් කෙරිය යුතු චාරිත්‍ර ගැනද මේ කවි වලින් බොහෝ විස්තර කියැවේ.”මඩුව තහන්දිය ගැන ලියැවුණ මේ කවියෙන් අමරසේකර මහතාගේ මේ සටහන නිවැරැදි බව වටහා ගත හැක.උඩං බැන්ද උඩු වියන් තහංචි බිමට එලුව පාවාඩ තහංචි වටට ඇද්ද වට තිරෙත් තහංචි මෙමඟුල් මඬුවට එන්ට තහංචි -(සිංහල සිරිත් සංග්‍රහය)ස්ත්‍රියකගේ කුමරි බඹසර රැකීම එකල එතරම් වැදගත් ලෙස නොසැලකුන බව නොක්ස් පවසා තිබුණ ද ක්‍රමයෙන් ඒ සිරිත ප්‍රධාන සිරිතක් බවට පත්වූ සෙයකි. සුදු රෙදිරියන් ගණන ගැන තබන සටහන හෙළි කරන්නේ එයයි. විවාහ මංගල්‍යයකදී කෙරෙන පතිවත විමසා බැලීමේ මේ චාරිත්‍රය පුළුල් සමාජ කථිකාවක් ගොඩනගන්නට සමත් වූ චාරිත්‍රයකි.මේ චාරිත්‍රය සැමියාගේ හා බිරිඳගේ පවුල් ජීවිතය පමණක් නොව සනුහරේ කීර්තිය සම්බන්ධයෙන් ද යම් යම් අවස්ථාවන් සඳහා ද බලපෑවේ සුළු පටු ලෙස නොවේ. ඒ නිසාම ඒ වෙනුවෙන් බිහිවූ කලා කෘතිද විය.”කාමරයට කඩා වැදුණු ගැහැණුන් ගේ් කසු කුසුව මොහොතකට වඩා තිබුණේ නැත.හරි... හරි... ඒ කතා කළේ රෙදි නැන්දාය.කර්ලිනා ආඩම්බරයෙන් බබුන් දෙස බැලුවාය. බබුන් සිටියේ ජනේලයෙන් ඉවත බලාගෙනය.බබුන්ගේ නැන්දණිය වඩාත් ආඩම්බර වෙයි.”කිරිගහට ඇන්නා වගේ මං ඕක දන්නවා අක්කෙ. නොදන්නවා නම් කීයටවත් මම මේ ගමන එනවැයි. මගෙ රත්තරන් දූ මෙහාට වරෙන්!”(අඹු දරුවෝ - ජයසේන ජයකොඩි.)ඉහත දැක්වුණේ මනාලිය සිය පතිවත ආරක්ෂා කර සිටි අයුරුත් ඊට ඇගේ නැන්දණිය දැක්වූ ප්‍රතිචාරත්ය. යම් හෙයකින් එසේ නොවුණා නම් සිදු වනුයේ “දෙවෙනි ගමන” චිත්‍රපටයේ සිදුවූ මහා යුද්ධ ප්‍රකාශ කිරීමය. මඟුල් කෑම මේස පෙරළා දැමීමය. මෙකී නොකී විවාහ චාරිත්‍ර වාරිත්‍ර ඇතැම්විට ප්‍රදේශයෙන් ප්‍රදේශයට, ජනවර්ගය අනුව වෙනස් වේ. වරෙක නිකවැරටිය පාර්ලිමේන්තු මන්ත්‍රීවරයාව සිටි මුදියන්සේ තෙන්නකෝන් මහතා 1958 පෙබරවාරි රසවාහිනි සඟරාවට වන්නි විත්ති යන මැයෙන් ලිපියක් ලියා තිබිණ. එහිදී එකල යුගය එනම් 1958 වසර හා සසඳමින් ඔහු විවාහ චාරිත්‍ර වාරිත්‍ර ගැන මෙවැනි සටහනක් තබා ඇත.”මඟුල් ගෙයත් ඉලව් ගෙයත් නව සිරිත්වලින් සංකර වීමට ඉඩ නොදී එදා මෙන් ම අදත් ඔව්හු ඒ සිරිත් පවත්වාගෙන යති. අද ලංකාවේ නගරාසන්න පවුලක මඟුල් ගේක ඇති මුහුණුවර වන්නියෝ පිළිකුල් කරති. මඟුල් ගෙයකදී කෑම ගැනීම සඳහා කිසිවිටෙක් පිඟන් තසින් – පලන්ගාන් ආදි භාජන භාවිත නොකරති. බිම පැදුරු එළා ඒ මත තොවිල්කාර හේනයා විසින් එලනු ලබන සුදු ඇතිරිලි මත හිඳ ගැනීම නැම්මේ හිඳ ගැනීම යයි කියනු ලැබේ. කෑම ගැනීම සඳහා යම් විටෙක මේ නැම්මේ යම් කිසි කුලහීනයකු වාඩිවුවහොත් සෙස්සෝ එය පිළිකුල් කරමින් ඒ අවස්ථාව්දී අර කුල හීනයා සමඟ කෑම නොගැනීම සිරිතක් වශයෙන් අනුගමනය කරති. ....... නැම්මේදී එකට වාඩි නොවීමට පිළිකුල් කරන කෙනෙකු වුවහොත් ඔහු පිළිකුල් කරනුයේ වැඩි දෙනා බමුණන් නිසාත් සෙස්සෝ උත්පත්තියෙන් කුලහීනයකු නිසාත් නොවේ. පිළිකුල් සහගත තැනැත්තාගේ හීනගති පැවතුම් නිසා වැඩිදෙනා ඔහු මඟුල් ඉලව් ආදියට පවා වැද්ද නොගැනීමෙන් ඔහු සමාජයෙන් ඈත් කළ හෙයිනි. .......”වසර පනහකට පෙර වන්නියේ ජනතාව පිඟන්, තසින් භාවිතා නොකළ ද එවැනි මංගල අවස්ථාවකදී මෙකල වන්නියේ ඇත්තෝ නම් ඒවා භාවිතා කරන බව අමුතුවෙන් කිවයුතු නැත. එහෙත් ඇතැම් විටක ඇතැම් ගමක මේ ක්‍රම තිබෙන්නට ද පුළුවන.“ජන විවිධත්වය” නැමැති ග්‍රන්ථය, ලේඛකයන් කීප දෙනෙකු විසින් මෙරට විවිධ ජන කොටස්වල ආරම්භය හා පැවැත්ම වෙනස් වීම්, සංස්කෘතිය යනාදි කරුණු අලලා රචනා වූවෙකි.එහිදි එක් එක් ජන වර්ගවල විවාහ සිරිත් විරිත් සම්බන්ධව යම් තොරතුරු සටහන් වී ඇත.කුඩාගම තෙළිඟු වංශය නමින් ඊට ලිපියක් එක් කරන තිඹිරියාගම බණ්ඩාර මහතා රාජාංගන වැව් ඉස්මත්තේ කුඩාගමෙහි වෙසෙන මේ ජනතාවගේ විවාහ සිරිත් විරිත් ගැන දළ සටහනක් තබන්නේ මෙලෙසය.”ඇවැස්ස විවාහය රැහේ සම්ප්‍රදායයි. විවාහයේදී යුවතිය සුදු ඇඳුමෙන් ද මනාලයා කහ ඇඳුමෙන් ද සැරසේ. ............. සත් දිනක් මඟුල් කෑ පෙර සිරිත වෙනස් ව අද වන විට එය දින දෙකකට සීමා වී ඇත.”..... වර්තමානය වෙන විට ඇවැස්ස විවාහ සිරිත ද වෙනසකට ලක්ව දෙමළ සහ සිංහල ජනවර්ග සමඟ ද කලාතුරකින් විවාහ ගනුදෙනු සිදු කෙරේ.”මේ අනුව බලන විට මෙරට විවාහ සිරිත් විරිත් යනු පුළුල් වූ විෂයෙකි. එය ජන වර්ගයෙන් ජන වර්ගයට, ප්‍රදේශයෙන් ප්‍රදේශයට, කාලය සමඟ විවිධ වෙනස්කම්වලට බඳුන් වෙමින් පැවතෙන්නෙකි.සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=af11012311</link>
    <topic>කණ්ඩුල පනාමුරේ සහ නීලගිරි</topic>
    <author>අරුණි මුතුමලී</author>
    <content>මොකක් හරි දුකක්, වේදනාවක්, පාඩුවක් ගැන අඹ ගහ යටට වෙලා කම්මුලට අත තියාගෙන, වෙල්යාය දිහා බලාගෙන කල්පනා කළාම හිත ටිකක් සැහැල්ලු වෙනවා. ඒ වෙලාවේ කල්පනා කළේ මොනවද කියලා කවුරු හරි ඇහුවොත් ඇත්තෙන්ම හිතුණු දේකුත් නෑ නොහිතුන දේකුත් නෑ කියලා තමයි කියන්න වෙන්නේ.පෝය දවසෙත් එහෙම කල්පනාවක ඉද්දි අහල පහල කෙනෙක් ඇවිත් පිට හරහා තට්ටුවක් දාලා මොකද කල්පනාව කියලා ඇහුවම තමයි පියවි ලෝකෙට ආවේ.”මොනවද අප්පේ ඔය තරම් අහස පොළොව ගැටලන්න වගේ කල්පනා කරන්නේ. ප්‍රශ්නයක්ද? ගණන් ගන්න එපා ඔයිට වඩා නැට්ට පිටින් අලි මැරෙන්නේ.”වාක්‍යයේ අන්තිම කොටසින් මම තිගැස්සුණේ එය පරචිත්ත විජානනය සහිතව කියූ කතාවක් දැයි සිතුණ නිසයි. ඇත්තටම ඒ වගේ කතාවක් අලින් ගැන හැදිලා තියෙන්නේ අපිට තිබෙන ලොකුම ප්‍රශ්නයකටත් වඩා අලියෙක් මැරුණම ප්‍රශ්නයක් ඇතිවන නිසාද? මම ඇත්තට ම කල්පනා කළේත් අලි ගැන.අටවිසි බුදුවරුන්ගෙන් දීපංකර, සුමන, සුමේධ, ඵුස්ස, සිඛි, විපස්සි සහ කෝණාගමන යන බෝධිසත්ත්වයන් වහන්සේලා සත්නමට අභිනිෂ්ක්‍රමණය කිරීමට උපකාර කළ හස්ති රාජයන් ගැන. බුදුවරුන් පස් දෙනකු ඉපදෙන භද්‍ර කල්පයක ඉඳන් මනුෂ්‍ය වර්ගයා දන්න හඳුනන අලි ඇත්තු ගැන.කාන්තාවක ලෙස මිනිසත් භවයක ඉපදීම නුසුදුසු වුවත් බෝධිසත්ත්වයකු ඉපදීමට සුදුසු ඇත් භවය ගැන.මෙහෙම දේ හිතෙන්න හේතු ගොඩක් තිබෙනවා. මොකද අපි හැමදාම අහන්නේ දකින්නේ එක්කෝ අලි මිනිසුන් මැරූ බව, නැත්නම් මිනිස්සු අලින් මැරූ බව. එහෙමත් නැත්නම් වගා පාළු කෙරුව, අහිංසක ගොවීන්ගේ වී බීලා, ගෙවල් දොරවල් කඩා දාපු වල් අලි ගැන. ඉඳලා හිටලා වගා ළිඳකට වැටුණු අලි පැටියෙක් සමඟ කෙණරක බේරාගත්ත බවට හුරතල් කතාවක් දකින්න ලැබුණත් ඒ තරම් උදවු කරපු මනුස්සයින් පස්සෙන් පන්නාගෙන ඇවිත් මරන්න ගිය කතාත් තියෙනවා.පහුගිය දවස්වල ගංවතුරට අහුවෙලා ගහක් මුදුණේ හිරවෙලා මැරුණු අලි පැටියා වුණත් අනිත් පැටව් වුණත් හිතට ගෙනාවේ වේදනාවක්. ඇත්තෙන්ම අලි කියන්නේ හිතට වේදනාවක් ගේන සතෙක්ද?අවුරුදු මිලියන ගණනාවක් තිස්සේ සිදුවුණු ලෝක විනාශ පහෙන් පස්සේ මේ මිහිපිට ඉතුරු වුණේ විශාල සතුන් දෙන්නයි. මුහුදේ නිල් තල්මසා, ගොඩබිම අලියා. කෑම, බීම, යාන, වාහන සුව පහසුව ගැනම හිත හිත පුළුවන් තරම් පරිසරය හූරාගෙන කන්න එක සතෙක්ට පුළුවන් වුණාට පස්සේ මේ ගොඩබිමේ වගේම මුහුදෙ, අහසේ ඉන්න විශාලම සතාගේ ඉඳන් කුරා කූඹින් වෙනකල් වඳවෙලා යන තැනට ලෝකේ ඇවිත්. හයවැනි ලෝක විනාශෙට අත වනන අපි මරණ තුනක් මැද පැණි කන මිනිස්සු වගේ තව තවත් වස විස මේ මහ පොළොවට, මේ වා තලයට ජලතලයට මුහු කරන්නේ උද්ධච්ච සතුටකින්.වඳවීමේ තර්ජනයට ලක්වෙලා කීවත් සමහර අපි‍්‍රකානු රටවල් අලි වැඩියි කියලා පහළොස්දාහ විසිදාහ එක සැරේ මරලා දානවා. ඒත් අපේ රටේ එහෙම කරන්නේ නෑ. අපිට ලෝකේ වෙන කොයි රටකටත් වඩා අලින් එක්ක බැඳුණු ඉතිහාසයක් තිබෙන නිසා. ඒ ගැන සාක්කි ඕන තරම්. විජිතපුර සටනෙදි දුටුගැමුණු රජ්ජුරුවන්ට සහයට හිටිය කණ්ඩුල ඇතා වගේම දළදා පෙරහැරේ කරඬුව ගෙන ගිය අපට මතක රාජා ඇතුළු සද්දන්ත කුලේ ඇත් පරපුර එයින් ටිකක් විතරයි.ඊටත් වඩා අපේ අලි ඇතුන්ගේ වටිනාකම ගැන ඇහින් දුටු සාක්කි කාරයෙක් තමයි රොබට් නොක්ස්.එදා හෙළදිව පොතේ “ලංකාවේ ඇතුන් ඉන්දියාවේ ඇතුන්ට වඩා කීර්තිමත්ය. සුන්දරය. පළමුව ඇතුන් අල්ලා ගන්නා පරිදි විස්තර කොට දෙවනුව උන්ගේ දස්කම් ගැනත් වෙනත් කරුණු ගැනත් කැටිකර කියන්නෙමි” කියා ලියා තිබෙන්නේ ඒ නිසානේ.පොතේ හැටියට හීලෑ ඇතින්නියන් යොදවලා වනේ් ඉන්න වල් ඇතුන් රජු ගාවටම ගෙනියන්න පුළුවන්. ඒත් අද කාලේ වගේ නෙවෙයි. රජ්ජුරුවෝ ඒ ඇතාට අකමැති නම් ආපහු වල්වදින්න ඉඩ හරිනවා. සමහර රජ ඇත්තු ගම් වැදිලා ධාන්‍ය විනාශ කරලා, වගා පාළු කරලා, පොල් පැළ උදුරලා ගෙවල් කැඩුවාම ඇතුන්ගෙන් වන හානිය උදහස් වූ මහරජතුමාගෙන් ලැබුණු දණ්ඩනයක් හැටියට ජනතාව පිළිගන්න ඕනැලු. එකදාස් හයසිය ගණන්වලත් අද වගේ නාලිකා එලෝ කෝටියක් තිබුණා නම් රජ අලි ගම් පාලු කරපු හැටි කොහොම වාර්තා කරයිද?නොක්ස් දැක්කා වගේම ඇත් රැළකට පැටියෙක් ආවාම රැළේ හැම ඇතින්නකටම කිරි එරෙනවා. ඒ තරම් සෙනෙහසක් විඳින්න හුරු වුණු ඇත් පැටවුන් එක එක හේතු නිසා අනාථවෙලා අසරණ වුණාම අද නම් ගේන්නේ උඩවලවේ ඇත් අතුරු සෙවණට. කිරි අම්මලා ගොඩකගෙන් කිරි බීපු මේ හුරතලුන්ට ඇත් අතුරු සෙවණෙදිත් උදේ හයේ ඉඳන් පැය තුනෙන් තුනට කිරි ලැබෙනවා. හැබැයි ප්‍රමාණයකට. ඉතින් බඩගිනි වැඩිදාට සමහර අය පෝලිම් පනින වෙලාවලුත් තියෙනවා. එතකොට නම් ඉතින් කෝටු පාරකුත් වදිනවා. ඊට වඩා හොඳ විදිහක් ගැන හිතන තක්කඩියෝ කරන්නේ වැදගත් විදිහට පෝලිමේ ඇවිත් තමන්ගේ කිරි ටික බීලා හෙමිහිට ආපහු පෝලිමේ අගට එකතු වෙන එකයි.එහෙම කිරි දීලා හදලා අවුරුදු පහ හය පිරෙන කොට කැළේට ගිහින් අතහරිනවා. ඒත් අම්මලා වගේ හදා වඩා ගත්තු අය මතක් වෙන නිසාද, කිරි සුවඳට කකුල් හතර ඇදෙන කමටද මන්දා අතැරපු දිහාක ඉඳන් ඇත් අතුරු සෙවණේ වැට අයිනට ඇවිත් කිරිවෙලාවට බලන් ඉන්න අයත් ඉන්නවා.ඒ තරම් දුරක් උන් එන්නේ කිසිම අමාරුවක් නැතුව. මොකද අලියා කියන්නේ දවසකට කිලෝමීටර හතළිහක්වත් ඇවිදින සතෙක්. එහෙම පුරුද්දක් තියෙන සතෙක් අල්ලා ගාල් කළාම කකුල්වල තුවාල හැදෙනවා. මන්දක් දාලා ඇල්ලුවත්, හීලෑ අලි යොදාගෙන ඇල්ලුවත් දරුණු තුවාල හැදුණම ඒ තුවාල පුළුස්සලා කාරං ගහලා බෙහෙත් කළේ නැත්තං විෂබීජ උඩුදුවනවා කියලා දවසක් මීවන පලානේ අලි වෙද මහත්තයා කීවා මතකයි. ඒ වගේම කිලෝ සීයකටත් වඩා දවසට කන්න පුළුවන් අලින්ට නිතරම බඩේ අමාරුත් හැදෙනවලු. අලියකුට මළ මුත්‍ර අඩස්සිය හැදුනම කොහොමට ඇද්ද?අල්ල ගත්තා වගේ නෙවෙයි අලින්ට හීතල හැදුණම, දුම් අල්ලන්න, පොඩි කලන්තෙකට වුණත් ග්ලුකෝස් පැකැට්ටු පනහක් හැටක් පොවන්න, පොඩි වුණත් අලි අමාරුවකදි පැරසිටමෝල් පෙති හැට හැත්තෑවක් දෙන්න සිද්ධ වෙනවා. අලින්ටත් ඉතින් මනුස්සයින්ට වගේ ම වාත වේදනා හිසේ කැක්කුම් වගේ ලෙඩත් එනවා. උක්ගස් වැඩි පළාත්වල නම් වැඩියෙන් තියෙන්නේ් දියවැඩියාවලු.ලෙඩ රෝග විතරක් නෙවෙයි මිනිස්සු වගේම ගතිගුණ අතිනුත් එක එක අලින් වෙනස්. කඩිසර, ශාන්ත, තැන්පත් වගේම ‘මැටි අලි’ කියලා කියන මෝඩ පහේ අලිත් ඉන්නවා. ඒ මොන අලියෙක් වුණත් ඉස්සර නම් මඩක වැටුණාම ගොඩගන්න පුළුවන් තවත් ඇත් රජෙකුටම විතරයි කියලා ඒ කාලේ කීවේ.කියලා.දැන් නම් ඉතින් යන්ත්‍ර සූත්‍ර තියෙනවා. ඒත්...කවියේ කියනවා වගේම අලි මත් වෙන්න හරි කැමතියි. ඒ වගේම ගොරව ගොරවා නිදියන්නත් අලි රුසියෝ. කොයිතරම් මත් වෙලා හිටියත් හොඳ සිහියෙන් ඉන්න මනුස්සයින්ට වඩා ප්‍රඥාවෙන් කටයුතු කරන්න අලින්ට පුළුවන් කියලා කියන්න වෙන සාක්කියක් ඕන නෑ.රොබට් නොක්ස් වුණත් ඒ බව කියන්නේ මෙහෙමයි. “ඇත් ගොව්වා විසින් අණ කරනු ලබන, අත් නැති සිවුපාවකු විසින් කළ හැකි කවර කාරියක් වුවද මේ සත්ත්වයාට කළ හැක්කේය. තිරිසන් සතුන් අතර සෙසු සෑම සතෙකුටම වඩා ප්‍රඥා මහිමය හා දරු කරුණාව අතින් ඇතා අග තැනක් ගන්නා බව සිංහලයෝ සිතති. කියති. විශ්වාස කරති.”මේ හේතුව නිසාම කොට අදින්න, කරඬුව ගෙනියන්න වගේම මිනිස්සුන්ව පිනවන්නත් අලින්ට සිදුවෙලා. අලි බැලිල්ලයි බලි බැලිල්ලයි එපා වෙන්නේ නැහැ කියන්නෙ නිකං නෙවෙයිනේ.අලින් දිහා බලලා ඉගෙන ගන්න බොහොම දේ අපිට තිබෙනවා. කොටින් කීවොත් ගිජුකුළු පව්වේ ඉඳන් භාවනා කරපු දන්තිකා තෙරණියගේ සිත අරමුණු කර ගන්න බැරුව හිටිද්දී සප්පීනිකා නදිය අසබඩ ඇතරුවකුගේ අණට කීකරුව ජල ස්නානය කරන ඇතා දැකලා ඒ වගේ තමන්ගේ සිතත් පාලනය කර ගත හැකි බවට සිත පැහැදිලා අරහත්වයට පත් වුණා කියලත් ථෙරි ගාථාවල තියෙනවා. කොහොමත් ඥානය ගැන කියද්දි ගණ දෙවියන් අමතක කරන්න බැහැනේ.කියලා ගණ දෙවි හෑල්ලෙ විස්තර කියන්නේ දේවත්වයෙන් ඇතාට සලකන නිසයි.කරඬුව වැඩමවීම, දේවාභරණ වැඩමවීම, දෙවියන් දැකීම වගේම සුමන සමන් දෙවියන්ගේ වාහනේ වීමත් නිසා අලි පිට යන්න කාන්තාවන්ට අවසර නැහැ. ඉතින් සංචාරක කර්මාන්තේ් වැඩියෙන් යෙදෙන්නේ් ඇතින්නියෝ නැත්නම් කෙනරු. දේවකාරියේදි වුණත්, රාජකාරියේදි වුණත් ලස්සනට සරසනවාට අලි වර්ගෙ අය හරිම ආසයි. මීරිගම දේවාලේ ඇතා රන්සිවිගෙය පිටේ බැන්දාම “ජොලියට හූ කියනවා” කියන්නෙත් ඒකනේ.කොයි තරම් දළ ඇතෙක් වුණත් මෙල්ල කරන්න වගේම කුලප්පු කරන්න පුළුවන් නිල අලින්ගේ ඇඟ පුරාම තියෙනවා. “අඩංගු” නිලවලින් අලියා මෙල්ල වුණාට ඇවිස්සුම් නිලේකට තට්ටු කළොත් අලි කුලප්පු වෙනවා. කොයි නිලේකට වුණත් තට්ටු කරනවා මිස හෙණ්ඩුවෙන් අනින සිරිතක් නෑ කියලා දවසක් අලිසංගම් ලේකම් දම්සිරි බණ්ඩාර දිවුරලා වගේ කීවේ හෙණ්ඩුවකුත් අපට පෙන්නන ගමන්. ඒ තරම් විශාල ස්කන්ධයක් තියෙන අලි ඇත්තු හීන් හෙණ්ඩුවට බය නැතුවත් ඇති. ඒත් ගුණ යහපත්කම නිසා සමහරවිට මහන්සි නොබලා ඇත් ගොව්වා කියන දේ කරනවාත් ඇති. පින්නවල අලිත් එහෙමයි. පෝලිමට නාන්න යනවා. වෙලාවට ගාලට එනවා. ඒ තමන් රැකබලා ගන්න ඇත්ගොව්වාට තියෙන සෙනෙහස නිසයි.මම අඹ හෙවණෙන් නැගිටලා ඇවිත් සාලෙට ගොඩ වුණා. පින්නවල නීලගිරි ඇතාට හෙණ්ඩුවෙන් ඇනලා මැරුණු පුවත තියෙන පත්තරේ තාමත් මේසේ උඩ.තමන්ගේ බඩගෝස්තරේ හොයා දුන්නු අහිංසකයකුට හෙණ්ඩුවෙන් ඇනලා තුවාල කරන්න තරම් හිතක් පහළ වුණේ කොහෙන්ද දෙවියනේ! අනෙක ඒ සතා නිසා තව කීයක් පැටවු පින්නවලට ලැබුණද? කොයිතරම් නම් සෙනඟ කන්දරාවක් ඒ තාත්තලා පුතාලා බලන්න ඇදුනද? හෙණ්ඩුවෙන් අනිද්දි ඇත්ගොව්වාව පාගලා මරලා දාන්න පුළුවන්කම තියෙද්දිත් ඒ දුක් ගැහැට ඉවසගෙන නීලගිරි හිටියේ ගණදෙවි නුවණයි බෝධිසත්ව ගුණයයි පිහිටන කුලයක සතෙක් නිසා වෙන්න ඇති.ඉහඳ පණුවෝ තුවාල පාරද්දි නීලගිරි ඒ වේදනාව දරාගන්න බැරිව කෙතරම් දුක් විඳින්න ඇද්ද.අලි ඇතුන්ට තමන්ගේ දුක වචනවලට පෙරලගන්න බැරිතාක් කල් මිනිස්සු දිනුවා කියලා හිතා ගනී. මොදක හැම අලියෙක්ටම ඇතෙක්ටම පනාමුරේ ඇත් රජාට වගේ තමන්ගේ පරපුර වෙනුවෙන් සටන් කරන්න හයියක් නෑ. ඒත් නීලගිරිට වුණා වගේ අමනුස්සකම් සිදුවෙද්දි කවුද තිරිසනා කියලා තීරණය කරන්න වැඩි අමාරුවක් වෙන්නේ නැහැ.නැට්ට පිටින් හරි නැට්ට නැතුව හරි අලියෙක් මැරෙන එක ඇත්තටම අනිත් හැම ප්‍රශ්නෙකටම වඩා වැදගත් තමයි කියලා මට හිතුණා. මොකද අපේ අනිත් ඕනෑම ප්‍රශ්නයකට විසඳුම් ඕනෑතරම් හොයාගන්න පුළුවන්. ඒත් අලි පරපුර වඳ වෙලා ගියාට පස්සේ ඊළඟට වඳ වෙන්නේ මොන පරපුරද කියන සොබාදහමේ ප්‍රශ්නෙට අපි කා ගාවවත් පිළිතුරක් නැති නිසා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=as1101231</link>
    <topic>අපේ රටේ උසම ගමට ගියෙමු</topic>
    <author>කේ. සී. ජේ. රත්නායක</author>
    <content>අපේ රටේ උසම ගමට ගියෙමුමම නානුඔය දුම්රියපොළට යමි.’නුවරඑළියට ටිකට් එකක්’’නුවරඑළියට...?’(ප්‍රවේශපත් නිකුත් කරන කවුළුවෙන් එහා පැත්තේ රවා ගත් මුහුණකි.)’ඔව් නුවරඑළියට’’නුවරඑළියට කෝච්චි ගියේ කෝපි කාලේ’උසම ගමේ චෛත්‍යයකතාව ඇත්තය. ඒ කෝපි කාලේ කතාවකි. එක්දහස් නවසිය හතරේදී නානුඔය සිට රාගලට පුංචි කෝච්චියක් ගියේය. නානු ඔයෙන් පටන් ගත් පුංචි කෝච්චිය මුල් වරට නුවරඑළියට පැමිණියේ 1903 දීය. එදා පුංචි කෝච්චිය ගියේ පයින් යන වේගයටත් වඩා අඩුවෙනි. මගී ප්‍රවාහනයට වඩා භාණ්ඩ ප්‍රවාහනයට මුල් තැන දී තිබිණ.නානුඔය, බ්ලැක්පූල්, නුවරඑළිය, රූටිසයිට්, කඳපොළ, රාගල එහි ගමනාන්තයයි. එහෙත් ඒ ආගිය ගමන්මඟේ නටබුන් තවමත් දැකිය හැකිය. එදා නුවරඑළිය දුම්රියපොළ අද ලංගම බස් නැවතුම්පොළ බවට පත්ව තිබෙනමුත් පැරැණි දුම්රිය වේදිකාව, රේල් පීලි, නාම පුවරු තවමත් ජීවමානය. නුවරඑළියේ දුම්රිය ගමන නතර වුණේ1948 වසරේදීය.’ආපහු නුවරඑළියට කෝච්චියක් එයි ද?’’සමහර විට එන්න පුළුවන්’දුම්රිය දෙපාර්තමේන්තුවේ සැලසුම් අධ්‍යක්ෂ විජය සමරසිංහ මහතා එසේ කියන්නේය.ශාන්තිපුරයට නුවරඑළිය නගරය දිස්වන අයුරු”...ඒ කාලේ දිව්ව එන්ජිමක් තවමත් රත්මලානේ තියෙනවා. ඒක දැන් කෞතුක වස්තුවක්. කොහොම නමුත් ආපහු නුවරඑළියට කෝච්චියක් ධාවනය කරන්න හිතනව නං ඒක කරන්න පුළුවන් දෙයක් හැටියටයි මට පෙනෙන්නේ...”ඔහු තවදුරටත් බලාපොරොත්තු දල්වන හඬින් කීවේය.නුවරඑළිය සංචාරක පාරාදීසයකි. අන් කවරදාටත් වඩා අද ශ්‍රී ලංකාව ආකර්ෂණීය සංචාරක ගමනාන්තයකි. කොළඹ කොටුවේ සිට දුම්රියෙන් නුවරඑළියට ඒමට ලැබෙන්නේ නම් එය කදිම අත්දැකීමකි.කොළඹ සිට බදුල්ල බණ්ඩාරවෙල, හපුතලේ වැනි ප්‍රදේශවල සංචාරය කරන අයට ද නානුඔයෙන් හැරී නුවරඑළියට දුම්රියෙන්ම පැමිණිය හැකිය. සංචාරක කර්මාන්තයට පමණක් නොව සාමාන්‍ය මගීන්ට ද මෙය මහත් පහසුවක් වනු නිසැකය. මේ කෝපි කාලේ දුම්රිය ගමන එදාටත් වඩා අදට ප්‍රයෝජනවත් බව පෙන්වා දුන්නේ ශ්‍රී ලංකාවේ උසම ගම්මානයේ වැඩ වාසය කරන මෑතගම සෝභිත හිමියන්ය.”අද හැම තැනකම ප්‍රබෝධයක් දකින්න ලැබීම වාසනාවක්. සංචාරක කර්මාන්තය වේගයෙන් පණ ගහලා එන බවක් පේනවා. නානුඔය – නුවරඑළිය දුම්රිය මාර්ගය පිළිසකර කරලා මේ පැත්තටත් කෝච්චියක් යන්න එන්න ගත්තොත් සංචාරකයන්ට වගේම අපටත් ලොකු පහසුවක්. මටනං හිතෙන්නේ එදාටත් වඩා අදටයි මේ දුම්රිය වටින්නේ.”මෑතගම සෝභිත හිමිරාමලිංගම්යට කී පරිදි මෑතගම සෝභිත හිමියන් වැඩ වාසය කරනුයේ මෙරට උසම ජනාවාසයේය. එහි නම ශාන්තිපුරයයි. මුහුදු මට්ටමේ සිිට අඩි 7430 ක් උස මේ ගම්මානය තවත් කරුණු කිහිපයක් නිසාම උස සම්බන්ධයෙන් සුවිශේෂ වෙයි. ශ්‍රී ලංකාවේ ජනාවාසයක දකින්නට ලැබෙන උසම පන්සල චේතියගිරි මහා විහාරයයි. සෝභිත හිමියෝ ඒ විහාරස්ථානයේ විහාරාධිපති වන්නා සේම මෙරට උසම ගමේ උසම පාසලේ විදුහල්පතිධුරය ද දැරූහ. ශ්‍රී ලංකාවේ උසම වැව පිහිටා ඇත්තේ චේතියගිරි විහාරයට මීටර 200 ක් පමණ නුදුරිනි.නුවරඑළිය නගරයේ සිට රම්බොඩ හරහා බදුල්ල බලා ගමන් කරන විට බඹරකැලේ හංදිය හමුවෙයි. එතැන් සිට එක දිගට කිලෝමීටර 2 1/2 ක් කන්ද නැඟ ගත් විට හමු වන්නේ ශාන්තිපුර ගම්මානයයි. වාහනය හොඳ නම් රියදුරන් හොඳ නම් මාර්ගය දුෂ්කර වුවත් ශාන්තිපුරයට පැමිණිය හැකිය. පිදුරුතලාගල හා කිකිළියමාන කඳුවැටියට මායිම් වූ ශාන්තිපුරය ශ්‍රී ලංකාවේ සන්නිවේදන මධ්‍යස්ථානය බවට ද පත්ව ඇත. මෙරට සියලුම රූපවාහිනි, ගුවන්විදුලි හා ජංගම දුරකථන ආයතනවල සම්පේ‍්‍රෂණ කුලුනු පිහිටා තිබෙන්නේ ශාන්තිපුර ගම්මානය වටාය.ශාන්තිපුරයට පැමිණිමට පෙර හමුවන කලාපුරය ගම්මානයේ අපූරු නිරීක්ෂණ මධ්‍යස්ථානයක් දක්නට ලැබෙයි. එහි මුදුනට නැඟ ගත් විට මුළු නුවරඑළිය නගරයම කදිම ගුවන් ඡායාරූපයකට හසු කැර ගත හැකිය. කඳු මුදුනේ සිට බලන විට ගෙග්‍රරි වැව යෝධ බේසමකි. ශාන්තිපුරය ගම්මානයේ නිර්මාතෘ නුවරඑළිය හිටපු නගරාධිපතිවරයකු හා පාර්ලිමේන්තු මන්ත්‍රීවරයකු වූ විලියම් ප්‍රනාන්දු මහතාය. ඔහුට කෘතගුණ සැලකීම් වස් ප්‍රතිමාවක් ඉදි කැරෙමින් තිබෙන අයුරු ද අපගේ නෙත ගැටිණ.”...වසන්ත සමයට නුවරඑළියට මහ සෙනඟක් ඇදෙනවා. ඒත් නවාතැන් පහසුකම් මිල අධිකයි. සාමාන්‍ය මනුස්සයකුට නවාතැනක් ගන්න බෑ. ඉතිං පන්සල් දෙක තුනක් විතරයි තියෙන්නේ. පොදු විශ්‍රාම ශාලාවක් හැදෙනවා නම් ලොකු පිනක්. ඒ විතරක් නෙවෙයි නුවරඑළිය මහ රෝහලත් තව ටිකක් දියුණු වෙනවා නම් හොඳයි. යන එන පාරවල් ටිකත් හැදිලා පිළිවෙළක් වුණොත් ඒක අපටත් හොඳයි රටටත් හොඳයි.”පැරණි දුම්රියපොළසෝභිත හිමියෝ අනාගතය දකිමින් කීහ.”...මම මේ ගමට ආවේ 1976 දී. මේක සුන්දර සාමකාමී තැනක්. සිංහල, දෙමළ, මුස්ලිම්, මැලේ, බර්ගර් කියන ජාතීන් පහක් මේ ගම්මානයේ ඒ කාලයේ ඉඳන්ම හිටියා. කිසිම භේදයක් නෑ. හැම නත්තල් දවසකම පල්ලියෙන් පන්සලට කේක් ගෙඩියක් ලැබෙනවා. හැම දෙයක්ම කෙරෙන්නේ පන්සල මූලික කරගෙනයි. හින්දු, මුස්ලිම් අය වුණත් ආගමික සහෝගයකින් ජීවත් වෙනවා.”සෝභිත හිමියන් පවසන පරිදි ශ්‍රී ලංකාවේ උසම ගම්මානයෙන් ඇහෙන ඒ පණිවිඩය මුළු ලංකාවටම ඇහෙන්නට සැලැස්වීම වටින්නේය. ශාන්තිපුරයේ බොහෝ උස දේ දකින්නට ලැබුණ ද පොලීසියක් හෝ තැබෑරුමක් නම් දකින්නට නැත. ඒවා දකින්නට නොලැබීම අඩුවක් නොව වාසනාවකි. එපමණක් නොව ශාන්තිපුරයේ කොතැනකවත් සර්පයන් ද දකින්නට නැත.ඊට හේතුව ලෙස කියැවෙන්නේ අධික සීතලය. අප ශාන්තිපුරයට ගියේ මහා දවාලේය. සෝභිත හිමියන් සමඟ කතාබහ කිරීමට පෙර මම පාවහන් ඉවත් කොට පන්සලේ සිමෙන්ති පොළව මත දෙපා තැබුවෙමි. නග්න යටි පතුල් පිළිස්සෙන පමණට පොළව සීතලය. පන්සලෙන් සමුගෙන ශ්‍රී ලංකාවේ උසම ස්වභාවික වැව දැකීමට ගියෙමු. අප යන විට පිරිසක් එහි බැස දිය නාමින් සිටියෝය.රැළි නොනඟින මිදුණු තැටියක් මෙන් පෙනෙන ජල තලයට අත දැමුවෙමි. ඒ ගැන වෙන කියන්නට දෙයක් නැත. ඔබ ශාන්තිපුරයට ගිය විටෙක ඒ වතුරට අත දමා බලන්න. වැවෙහි බැස දිය නාමින් සිටි ගැමියන් අපට පෙනුණේ තරමක වීරයන් හැටියටය. පරිසරය විසින් ඔවුන්ගේ සිරුරු හැඩ ගස්වනු ලැබ තිබේ. මෙහෙමත් සීතලක්! උෂ්ණත්වය සෙල්සියස් අංශක 07යි. කෙසේමුත් අප ශාන්තිපුරයට ගොස් තිබුණේ අධික සීතල කාලයකය. අපේ‍්‍රල් හා මැයි මස දෙකේදී වඩාත් සෞම්‍ය කාලගුණයක් උදාවන බව ගැමියෝ කීහ.”අර හෙණ ගහන කතාව මොකක්ද?”පැරැණි දුම්රිය මාර්ගයපුංචි කෝච්චිය පීලි පැන්න අවස්ථාව (1948)නුවරඑළිය නගරයට ගිය මොහොතේ පටන් ම අප විපරම් කෙළේ හෙණ ගහන කතාවක් ගැනය. ඒ ගැන මුලින්ම ඔත්තුව දුන්නේ මාර්ග සංවර්ධන අධිකාරියේ නුවරඑළිය කාර්යාලයේ සේවය කරන ජගත්ය. ඩග්ලස් හා ෂෙල්ටන්, යන මාධ්‍යවේදීන් දෙදෙනා කාලයක සිට නුවරඑළියේ ඉතිහාස කතා රටට කී පුද්ගලයෝය. හෙණ ගහන කතාව ඇත්ත බව ඒ දෙදෙනා ද කීහ. සෝභිත හිමියෝ ද ඊට අනුකූලතාව පළ කළහ.අද හෝටන්තැන්න යැයි නම් කැර තිබෙන ප්‍රදේශය හා ආශි‍්‍රත කඳු මිටියාවත; 17 වැනි ශත වර්ෂයට එහා කාලයේ පටන් කුරු අලි බහුලව ජීවත් වූ ක්ෂේම භූමියක්ව පැවතිණ. හෝර්ටන් ආණ්ඩුකාරයා මේ ප්‍රදේශයට පය තැබීමත් සමඟ කුරු අලින්ට බියකරු කාලයක් උදාවිය. ඒ කෙතරම් දැයි කිවහොත්, මේ වන විට නුවරඑළියේ කොතැනකවත් අලියෙක් සොයා ගන්නට නැත. සුද්දෝ එකෙක් නෑර කුරු අලි සංහාරය කළෝය. ඒ කෙළේ සෙල්ලක්කාරකම සහ වීරත්වය පෙන්වීමටය.වැඩියෙන්ම අලි දඩයම් කරන පුද්ගලයාට සුබ පැතීමේ රාත්‍රී සාද පැවැත්වීම එකල සාමාන්‍ය දෙයක්ව තිබු බැව් කියැවෙයි. ඉංගි‍්‍රසි ජාතික දඩයම්කරුවන් අතින් කුරු අලි එක්දහස් අටසියයකට වැඩි සංඛ්‍යාවක් මරුමුවට පත් වූ බවට වාර්තා තිබේ. රොජර් සහ සැමුවෙල් බෙකර් යනු වැඩියෙන්ම අලි සම්පත විනාශ කළ පුද්ගලයෝය. රොජර් නම් දඩයම්කරුවා අකාලයේ මිය ගිය බවත් ඔහුගේ මළ සිරුර නුවරඑළිය ගොල්ෆ් ක්‍රීඩා පිටිය කෙළවරක මිහිදන් කළ බවටත් සාක්ෂ්‍ය තිබේ. ඒ සොහොන් කොත්වලට වසරේ එක්තරා කාලයකදී අකුණු සර වදින බැව් ඇසින් දුටුවෝ පවසති. අපි ඒ සොහොන් බිම සොයා ගියෙමු.නුවරඑළිය ගොල්ෆ් ක්‍රීඩා සමාජ ශාලාවට වම් පසින් කටුකම්බි වැටකින් ආවරණය කොට තිබු කුඩා බිම් තීරුවක පැරණි සොහොන් කොත් කිහිපයක් අදත් දක්නට තිබේ. මියගිය පුද්ගලයාගේ නම, පෙළපත, ඥාති සබඳතා යනාදිය ඇතුළත් ස්මරණ සටහන් සෑම සොහොනකම දක්නට ලැබේ. සොහොන් කොත් දෙකකට කැපී පෙනෙන ලෙස හානි සිදු වී තිබුණේ ඒවා දෙකඩ වන ලෙස විවරයන් හා පැලීම් දක්නට ලැබෙන පරිදිය. එය ස්වභාවික පිපිරීමක් ද නැතහොත් අකුණුසර නිසා ඇති වූවක්ද යන බව සැක හැර ගත නොහැක.රාමලිංගම්; වසර 40 ක් තිස්සේ නුවරඑළිය ගොල්ෆ් ක්‍රීඩාංගණයේ සේවය කරන තැනැත්තෙකි.’මෙන්න මෙතනට තමා නිතරම අකුණු වදින්නේ’මතුපිට ආවරණ ලෑල්ල පුපුරා ගොස් තිබු සොහොනක් පෙන්වමින් ඔහු කීය.’ඒ මොකද මෙතනටම අකුණු ගහන්නේ?’මෙරට උසින්ම පිහිටි වැවඅකුණු වදින සොහොන’මෙයා සෑහෙන්න අලි මරලා තියෙනවා ඒ හින්දා හැම අවුරුද්දකම එක කාලයකට මෙතනට අකුණු වදිනවා’’රාමලිංගම් ඇහෙන් දැකපු දෙයක් ද කියන්නේ නැත්තං වෙන අය කියන දේ එහෙමම අපිටත් කියනව ද?’’මං දැන් අවුරුදු හතළිහක් මෙතන වැඩ කරනවනේ... තාමත් වැඩ.’’ළඟදිත් මෙතනට අකුණු වැදුන ද?’’ඔව්... ඒත් මෙතනට ටිකක් පහළටයි අකුණු පහර වැදුණේ...’රාමලිංගම් හා තවත් බොහෝ දෙනකු කියන හා විශ්වාස කරන පරිදි දහස් ගණනක් අලි මරා දැමු පුද්ගලයන්ගේ සොහොන්වලට පවා තවමත් හෙණ පාත් වන්නේය. එහි ඇත්ත – නැත්ත කෙසේ වෙතත් මේ සොහොන් බිමේ මිහිදන්ව සිටින ඇත්තෝ සහ ඔවුන්ගේ සහචරයෝ නුවරඑළියේ අලි සම්පත නැත්තටම නැති කැර දැමු බව නම් සහතික ඇත්තය. ඒ විනාශයට පාර කැපුවේ හෝර්ටන් ආණ්ඩුකාරවරයාය. ඔහුට “උපහාර” වශයෙන් අපි තවමත් පැරණි මහ එළිය තැන්නට “හෝර්ටන්තැන්න” යැයි කියමු.එහි තිබෙන මනස්කාන්ත දිය ඇල්ලට “බේකර්ස් ඇල්ල” යැයි වහරමු. සැමුවෙල් බේකර් යනු ද නොම්මර එකේ අලි ඝාතකයෙකි. හෝර්ටන් තැන්න අද ජාතික වනෝද්‍යානයකි. තවත් ලෙසකට කිවහොත් ලෝක උරුමයකි. පරිසරය හා සතා සීපාවාට වින කළ අය ගේ නම්වලින් ලෝක උරුම හා ජාතික වනෝද්‍යාන පවත්වා ගෙන යෑමෙන් ලෝකයට දෙන පණිවිඩය කුමක් ද? ඉතිහාසයේ වැරදුණු තැන් දැන්වත් නිවැරැදි කළ යුතු නොවේ ද?කේ. සී. ජේ. රත්නායකඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=as1101232</link>
    <topic>අපේ ගමේ අපේ වැව අපට රැකදෙන්න</topic>
    <author>ඡායාරූප හා විස්තර – හිඟුරක්ගොඩ සමූහ අමරසූරිය ගලප්පත්ති</author>
    <content>අපේ ගමේ අපේ වැව අපට රැකදෙන්නපරම්පරා 69ක අයිතියක් හා අතීතයක් ඇති, මැදිරිගිරිය ඓතිහාසික දිවුලංකඩවල වැව රොල් මඩින් හා නෙළුම්වලින් පිරී ඇති හෙයින් එය ශුද්ධ කර වැව් බැම්ම උස්සා පළල් කර දෙන ලෙස වැවෙහි අයිතිය ඇති පැරැණි ගොවියෝ බලධාරීන්ගෙන් ඉල්ලා සිටිති.මහවැලි පහත් දියරින් පෝෂණය වන මෙම වැවෙහි පැවැත්ම හා අයිතිය පිළිබඳව ඔවුහු නොයෙකුත් මැසිවිලි නඟති. අතීත මුතුන් මිත්තන් විසින් පණ මෙන් රැකි මේ රමණීය අති සුන්දර වැව් කොමළිය රැක ගැනීමට ඔවුහු දැඩි වෙහෙසක් දරයි. මේ පැරැණි වැවෙහි ගල් සොරොව් දෙක අදත් එලෙසම පවතී. සීතල රජකරන මේ පරිසරයේ පිහිටි කුඹුක් ගස්වල දිවා රෑ ලක්ෂ ගණනින් වවුලෝ ලගිති.එදා බ්‍රෝහියර් ගේ මැනුම්වලදී පවා මැදිරිගිරිය දිවුලංකඩවල පැරැණි වැව අක්කර දෙසිය ගණනක් තිබී ඇත. නිලධාරීන්ගේ හා දේශපාලනඥයන්ගේ අවධානයට හසුනොවී ජනපද ඉඩම් හිමියන් වැව් තාවුල්ලේ පදිංචි වීමෙන් අද වන විට තවදුරටත් වැව කුඩා වෙමින් පවතී.නෙළුම්වලින් වැව පිරී ඇති අයුරුවැව් බැම්මේ පොල් වගා කර ඇති අයුරුවැව තාවුල්ලේ කෙසෙල් වවා ඇති අයුරුමැදිරිගිරිය නව මහවැලි ගම්මානයක් වූ බිසෝපුර ප්‍රදේශයෙන් ඉඩම් ලබාදී වැව් තාවුල්ල නිදහස් කර දෙන ලෙස පැරැණි ගැමියෝ බලධාරීන්ගෙන් ඉල්ලා සිටිති.අපි මේ පිළිබඳව වැවට හිමිකම් කියන ගොවීන් හා කතාබහ කළෙමු.දිවුලංකඩවල පුරාණගම මහසෙන් ගොවි සංවිධානයේ සභාපති එච්.එම්.පී.බී.හේරත් මහතාසුළු වාරිමාර්ග යටතේ මේ වැවෙන් පවුල් 200ක් පමණ දැනට යැපෙනවා. මින්නේරිය හතරවැනි පියවරේ පහත් දියරින් හා වැසි වතුරින් මේ වැව පිරුණු පසු අපි කුඹුරු වැඩ කරනවා. හැමදාම මින්නේරිය වැවේ වතුර දෙන්න ඉස්සර වෙලා මේ වැව යටතේ ගොවියෝ පුරන් හාලා අවසන් වෙනවා. මේ වැව පුදුම සම්පතක්. ස්ථිර වශයෙන්ම කන්න තුනක් වැඩ කරන්න පුළුවන්. එහෙම වැඩ කරන්න වතුර තිබෙනවා.නමුත් දැන් වැව් තාවුල්ල අස්වද්දලා නිසාත් වැව රොන්මඩවලින් පිරිලා ඇති නිසාත් ලැබෙන වතුර ප්‍රමාණය මදි වෙනවා.පොලොන්නරුව දිස්ත්‍රික්කයේ ඉතා පැරැණි ජීවමාන වැව මේකයි. වාරිමාර්ග දෙපාර්තමේන්තුවෙන් පරිපාලනය නොවූවත්, ගොවි ජන සේවා ;දපාර්තමේන්තුව යටතේ මෙහි සියලු කටයුතු කෙරෙනවා.මේ වැවේ එදා රජ කාළේ කළු ගලින් සාදන ලද සොරොව් දෙකම අදත් ඒ විදිහටම දකින්න ලැබෙනවා.මේ වැව අද පරම්පරාවටත් මතු පරම්පරාවටත් රැකදීම වගකිවයුත්තන්ගේ යුතුකමක්. අවුරුදු සිය දහස් ගණනක් පැරැණි කුඹුක් ගස්, මීගස් මේ වැව් බැම්ම පාමුල තිබෙනවා. මේ ගස්වල අදත් ලක්ෂ ගණන් වවුල්ලු ඉන්නවා.දැනට තිබෙන දිවුලංකඩවල මධ්‍යම මහා විද්‍යාලය මහා මාර්ගය අසල පිහිටුවීමට පෙර එකල වැව පාමුල තිබුණ පාසලත්, පන්සලත් නටබුන් වී අදත් තිබෙනවා. එකල තිබුණ පැරැණි බෝධිය අදත් දකින්න තිබෙනවා. නමුත් මේ ස්ථානයේ බෝධිය වටේ තිබුණ ගල් ගලවා අලුතින් ගෙවල් හදාගෙන මිනිස්සු ජීවත්වෙනවා.මේ මුළු වැවේම අඩියක් පමණවත් වතුර නෑ. ඒ තරමටම අක්කර ගණනක් නෙළුම්වලින් වැව පිරිලා තියෙන්නේ. පාසි, ජපන්ජබර, දිය හබරල, කන්කුන් පිරිලා. මිනිසුන්ට වැවට බැහැලා නාන්න බැරි තරමට තෘණවලින් පිරිලා.”අපි ඉල්ලා සිටින්නේ මේ වැව ආරක්ෂා කර දෙන ලෙසයි. වැව් තාවුල්ලෙන් වැව් බැම්මෙන් පිටත පදිංචි අය සඳහා වෙනත් විකල්පයක් ලබාදෙන ලෙස ඉල්ලා සිටිනවා.මහවැලි දියවර මැදිරිගිරිය හරහා බිසෝපුර ගම් බිම් එළි පෙහෙළිවන මේ වෙලාවේ දිවුලංකඩවල වැව් තාවුල්ලේ පදිංචි වී සිටින අයට ඒ ප්‍රදේශවලින් ඉඩම් ලබාදී ඉවත්කර වැව නිදහස් කර දෙන ලෙසයි අපි ඉල්ලන්නේ.මේ වැවේ රොල්මඩ ටොන් ගණනක් තිබෙනවා. පායන යල් කන්නයක මේ වැව ගොඩ දැමීම ලේසියි. ඒ පස්වලින් වෙනත් ව්‍යාපෘති සදන්න ලේසියි. මැදිරිගිරිය මැතිවරණ කොට්ඨාසයේ රජයේ කාර්යාල භූමි සහ පාසල් වතු සඳහා එම රොල් පස් යොදා ගෙවතු වගාකරන්න පුළුවන්.මේ වැව ආරක්ෂා කොට ආදර්ශමත් පැරැණි ගමක වැවක් විදිහට රැකගන්නත් ප්‍රදර්ශනය කරන්නත් පුළුවන්. ගොවීන්ටත් පාසල් සිසුන්ටත් නැරැඹිය හැකි ආදර්ශ ස්ථානයක් ලෙස සකස් කරන්න පුළුවන්” යැයි පැවැසීය.දිවුලංකඩවල පුරාණ මහසෙන් ගොවි සංවිධානයේ භාණ්ඩාගාරික එම්.ග්‍රෙගරි මහතාවිවිධ හේතු මත මෙම වැව ගොඩවෙලා වතුර ධාරිතාව අඩුවෙලා තියෙනවා. වැව නෙළුම්වලින් පිරිලා තියෙන්නෙ සම්පූර්ණයෙන්ම. පොලොන්නරුව දිස්ත්‍රික්කයේ යල මහ දෙකම වැඩ කරන සුළු වාරිමාර්ග වැව මේකයි.විවිධ වෙල්යායවල් වලින් පහත් වෙන මහවැලි වතුරින් හා ධාන්‍යාව, යුධගනාව වෙල් පහු වතුරින් හා අහස් දියෙන් මේ වැව පෝෂණය වෙනවා. ලොකු කළු කූඩැල්ලො වැව පුරාම ඉන්නවා.උතුරු මැද පළාතේ ධීවර ඇමැති ආර්.එම්.පී.බී.රත්නායක මහතා මෙම වැවට මාළු පැටව් 3000ක් දැම්මා. නමුත් ඔවුන්ට පාසි නිසා ජීවත්වෙන්න බෑ. මේ වැව පිළිබඳ වගකිවයුතු අංශවල අවධානය යොමුවිය යුතුයි. නැතහොත් වැඩි කල් යන්න මත්තෙන් වැව එකම පිටියක් වෙනවා. ජනාධිපතිතුමා කෘෂිකර්මාන්තයට මුල්තැන දෙන මේ යුගයේ අපි එතුමාගෙන් ඉල්ලන්නේ එච්චරයි.සොරොව්වේ ජල පාලක තිස්ස කුමාර ඒකනායක මහතාඅපේ අත්තා මුත්තා නත්තා පනත්තා කිත්තා කිරිකිත්තා මීමුත්තා ආදී තවත් ඉහළ පරම්පරාවල ඉඳලයි අපිට මේ වැවේ හා ගමේ අයිතිය ලැබිලා තියෙන්නේ. අපි අදත් ගමේ මුල් පදංචිකාරයෝ අපි 69 වැනි පරම්පරාවයි.මේ වැව් පිටිය වගා කරන අයගේ වගා යටවෙන නිසා වතුර බහින්න පිටවාන කඩලා සිදුරු කරලා තියෙන්නේ. ඒ මිනිස්සු දැන් වාන් දෙකම කඩලයි තියෙන්නේ. ඔවුන් වාන් ඇළවල් පවා අස්වද්දලයි තියෙන්නේ.මේ වැවේ දිය කාවන්, සුදු කොක්කු, පන්කුකුල්ලු හරියට ඉන්නවා. මේ වැව හරිම ලස්සනයි. ගැමි ගතිය පැරැණි ගතිය තවම තියෙනවා. මේ වැවේ පැරැණි කුඹුක් ගස් තිබෙනවා.ඒවා යන්ත්‍ර දාලා රෑට කපනවා. ගස්වලට ගිනි තියලා පස්සේ දරට ගන්නවා.වැව් බැම්මෙ ගස් යටදි කසිප්පු අරක්කු බීලා බෝතල් බිඳලා දාලා තියනවා. ත්‍රීවීල්වලින් රාත්‍රියට දවාලට ඇවිත් කට්ටිය මත්පැන් බොනවා. ඒ වගේම අපචාර ක්‍රියාත් කෙරෙනවා. රජයේ ඉඩම් ලැබුණ අය තමයි මේ වැව තාවුල්ලේ පදිංචිවෙලා ඉන්නේ.එස්.එම්.ගමගේ මහතාමේ වැව නැවත මැනුම් කරලා වැවේ රොන්මඩ ඉවත් කර දමන්න ඕන. වාන් දෙකම උස්සන්න ඕන. ඒ වගේම වැව් බැම්ම පළල් කර ඉස්සුවොත් තවත් ගොවි පවුල් දෙසීයකට පමණ විශාල සහනයක් උදාවෙනවා. ට්‍රැක් 9 තිඹිරි අමුණ, කුසුම් පොකුණ, විහාරගම ආදී ප්‍රදේශවලටත් වතුර ගන්න පුළුවන්.හතමුණ, දිවුලංකඩවල, මීගස්වැව, රත්මලේ, තලාකොලවැව, වඩිග වැව ආදී පැරැණි ගම්වල මිනිසුන්ට පරම්පරා 69ක අයිතියක් තියෙනවා. ලංකාවේ ප්‍රධාන දේවාල අටක් තියෙනවා.ඒ එකක් තමයි දිවුලංකඩවල පුරාණගම පල්ලේ වාහල දේවාලය.මේ ගම දේව කන්නලව් වලදී කියැවෙනවා. දේවාලයේ හරිම පිහිට තිබෙනවා. මේ දේවාලයේ සියලු වතාවත් අදත් කෙරෙනවා. වැස්ස නැතුව ගිය කාලයට දේව මංගල්‍ය කළාම දින දෙක තුනක් වහිනවා. වැව උතුරල කැඩෙන්න ගිය වෙලාවක බිසෝබංඩාර මෑණියන්ට කිරි උතුරවීමෙන් පසු වැව රැකී තිබෙනවා. වැව ළඟ දේවාලය අසල වෙලට අදත් කියන්නේ මහවෙල කියලයි.ඡායාරූප හා විස්තර – හිඟුරක්ගොඩ සමූහ අමරසූරිය ගලප්පත්තිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=as1101233</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිව්දුහල්පතිවරයා අලුතින් පාසලට ඇතුළුවීමට නියමිත සිසු දරුවන්ගේ මා පියන් සමඟ සාකච්ඡාවක නිරත ව සිටියේ ය.මම ඔහු පැමිණෙන තුරු විදුහල්පති කාමරයේ රැඳී සිටියෙමි.මේ වූ කලි වසා දැමීමේ අවදානමට මුහුණ පා සිටි පාසලකි. එහෙත් දැන් තත්ත්වය වෙනස් වී තිබේ.“වාඩිවෙන්ඩ!”කාර්යාලයයට පිවිසෙමින් ම විදුහල්පතිවරයා මට කීවේ ය.අනතුරුව ඔහු පාසල් සිසුවියක ගේ මවක සමඟ කතා බහක නිරත වූයේ ය.කතා බහ මට ඇසිණ.සිසුවිය සමස්ත ලංකා විද්‍යාලාන්තර තරගයකින් මුල් තැන දිනා ඇත. තිළිණය හා සහතික පත්‍රය ලබා ගැනීම සඳහා කොළඹ යා යුතු ය. එතැන උත්සවයකි. සිය දියණිය ගේත්, පාසලේත්, ගුරු මණ්ඩලයේත් ගෞරවය රැකෙන පරිදි කටයුතු කළ යුතු යැයි ඔහු ඇයට කීවේ ය.සිසුවිය ගේ මව කාර්යාලයයෙන් පිට ව ගියේ සතුට උතුරා යන වතිනි.ඉනික්බිති, විදුහල්පතිවරයා මවෙත හැරුණේ ය.“දැන් අපි කතා කරමු. හරි බඩගිනියි. තව ම උදේට කෑවෙත් නෑ” ඔහු කීවේ ය.වෙලාව පෙ.ව. දහය ද පසු වී තිබිණි.සිසුවකු කැඳ වූ විදුහල්පතිවරයා ඔහුට යමක් කියා පිටත් කොට මා කැඳවී ය.සිසුවා ‘කැන්ටින් පැලෙන්’ තේ පැන් ද, ලැවරියා ද ගෙනාවේ ය.“වෙලාවෙ හැටියට මේව කමු.” විදුහල්පතිවරයා මට ද කෑමට ඇරියුම් කළේ ය. “සීනි ලෙඩේට අගුණයි තමයි. මොනව කරන්ඩ ද?”කන බොන අතරේ ඔහු කතා කළේ අර සිසු දැරිය ගේ ජයග්‍රහණය ගැන ය. මීට පෙර ලද එබඳු ජයග්‍රහණ ගැන ද ඔහු සිහිපත් කළේ ය. පහේ ශිෂ්‍යත්වයේ මෙන් ම සා. පෙළ විභාගයේ ප්‍රතිඵල ද ඉහළ යමින් තිබීම ඔහු ගේ සතුටට හේතු වී තිබිණ.කැලෑ මල් කැලෑවේ ම පර වී යා නොදිය යුතු ය. ඒවායින් රට සුවඳවත් විය යුතු ය. ඊට ඇප කැප විය යුත්තෝ ගුරු දෙගුරු වැඩිහිටියෝ ය. එය ඔහු ගේ තේමා පාඨය ය.දැන් ගම සිය පාසලට ආකර්ෂණය වෙමින් තිබේ.“වගකිවයුතු අය අපේ පාසල දිහෑ බලල අඩුපාඩු හදල දෙනව නං අපිට හුඟක් දුර ගමනක් යන්ඩ පුළුවනි” ඔහු කීවේ ය.මගේ කටයුත්ත ඉටු කරවා ගෙන මම ඔහු ගෙන් සමු ගතිමි.වත්තේගම, උඩුගොඩ, දේවාලගම්මැද්ද විදුහලේ ප්‍රධානාචාර්ය ලයනල් කුලතිලක මහතාණනි, ඔබේ හඬ රටට ඇසේවා!මහරගම, ගොඩිගමුවේ දයා නුගේකොටුව මහතා විසින් යොමු කරන ලද ලිපියක් ඇසුරිනි.පාසල් යන මල්ලීත්, සරසවි යන මාත්, මාපියනුත් වසන්නේ කිරිඳිඔය අසබඩ පිහිටි කටුමැටි ගෙදරක ය.මපියා උපතින් ම ආබාධිත අයෙකි. එපමණක් නොව ක්ෂය රෝගය හේතු කොටය ගෙන වැඩක් - පළක් කර කියා නොගත හැකි තැනැත්තෙකි.අම්මා කුලී වැඩ කර අප හැම ජීවත් කරවන්නීය.අපේ කටු මැටි ගෙදර දිරා යන වහල පිළිසකර කර ගැනීමට පවා අපට ආදායමක් නැත. ගෙය වැස්සෙන් තෙමෙයි. අප පොත - පත හා ඇඳුම් - පැලඳුම් රැක ගන්නේ ද අසීරුවෙනි.හරි හමන් ගෙයක් - දොරක් නැතිකම වැඩිහිටි ගැහැනු ළමයකු වන මගේ අධ්‍යාත්මය අසරණ කර දමන්නකි. පාඩම් කිරීම, නිදා ගැනීම ආදී අවශ්‍යතා ඉටු කර ගැනීමට වෙන් වූ තැනක් නැත. මල්ලීට ද එසේම ය.මේ තත්ත්වයෙන් ගොඩ ඒමට අපට දැඩි වුවමනාවක් ඇතත් තවමත් ඉගෙනුම ලබන අප දෙදෙනාටත්, රෝගී පියාටත්, දවස පුරා කුලී වැඩට නැහෙන මවටත් ඒ සඳහා ශක්තියක් නැත.ලෝකය හා මුහුණ දෙන ගැහැනු ළමයකු ලෙස මේ නිසා මා විඳින පීඩාව අපමණ ය.ආත්මානුකම්පාවෙන් ජීවිතය ම වැසී ගොසිනි. අධ්‍යාපන කටයුතු බිඳ වැටේ දැයි මහත් බියක් ද පවතී.මෙතුවක් කල් සඟවා ගෙන සිටි පීඩාව මා මෙසේ සමාජය හමුවේ දිග හළේ පිළිසරණ අපේක්ෂාවෙනි. යහපත් මිනිසුනි, පුංචියට ගෙයක් - දොරක් හදා ගන්න අපට අත හිත දෙන්න. එය ඔබට මහත් ඵල මහානිසංස ලබාදෙන පින්කමක් වනු ඇති.  කොළඹ විශ්ව විද්‍යාලයයේ ඉගෙනුම ලබන වැල්ලවායේ ශිෂ්‍යාවක විසින් යොමුකරන ලද ලිපියක් ඇසුරිනි. මීට අදාළ කටයුතු සඳහා කොළඹ විශ්ව විද්‍යාලයයේ සිංහල අධ්‍යාපන අංශ ප්‍රධාන, පූජ්‍ය අගලකඩ සිරි සුමන හිමියන් ගේ 0714298850 දරන දුරකථන අංකය ලබා දී තිබේ. ශිෂ්‍යාවට උදවු කළ හැකි අයට ඒ ඔස්සේ සිරිසුමන හිමියන් ඇමතිය හැකි ය.මම පවුලේ අය ද සමඟ මසකට දෙවරක් සිරි දළදා සමිඳුන් වැඳ පුදා ගැනීමට යමි.අප යන්නේ සැදැහැ සිතිනි. වැඳ ආපහු හැරෙන්නේ ද සැදැහැ සිතිනි. එහෙත් මාලිගාවෙන් පිටත දී සිදු වන යම් දෙයක් නිසා මම කම්පා වෙමි.මාලිගාවට ඇතුළු වීමට පෙර පාවහන් ගලවා තබා යෑමට කුටියක් තිබේ. එහෙත් සමහරු සිය පාවහන් එහි නොතියා තමන්ට රිසි තැන් තැන්හි තබති.ඊට හේතුව කුටියේ සිටින ඇතැමුන් පාවහන් බලා කියා ගත්තාට මුදල් පැතීමයි. ඔවුන් බලාපොරොත්තු වන මුදලට අඩුවෙන් දෙන අයට පවා ඇනුම් පද අසන්නට සිදු වේ.මම මේ තත්ත්වය දකිමි. මා කම්පා වන්නේ එහෙයිනි.මාලිගා සේවාවට අයත් සේවකකාරකාදීනට වැටුප්, දීමනා ආදිය ලැබෙන බව මම දනිමි. එසේ තිබියදීත් මෙසේ වීම පුදුමයකි.  මාතලේ, වත්තේගම, ආර්. එම්. රත්නායක මහතා විසින් යොමු කරන ලද ලිපියක් ඇසුරිනි.ඒත්‍රිරෝද රියෙහි ගමන් කරමින් සිට ඇත්තේ ගැබ්බර කතකි. වියපත් මවක් ද ඇය සමඟ සිට ඇත.රියැදුරු දේවාල හන්දිය - බත්කුලුඔය මාර්ගයේ ධාවනය වෙමින් තිබු ත්‍රිරෝද රිය හදිසියේ ම නවතා පාරේ යමින් සිටි යතුරුපැදි කරුවනට කෑගාන්නට වූයේ ය.‘ත්‍රීවිල් එක ඇතුළෙ ළමේක් හම්බ වෙන්නයි යන්නෙ. අනේ උදවු කරන්ඩ! උදවු කරන්ඩ!’යතුරු පැදිය නැවැත්වූ එක් අයෙක් යාබද ගෙදරකට ගොස් කාන්තාවක කැඳවා ගෙන ආවා ය. කාන්තාව ත්‍රිරෝද රිය තුළට එබී තත්ත්වය පිරික්සුවා ය.අනතුරුව, වහා සිය නිවෙසට ආපහු දිව ගිය ඇය දන්නා කියන වෛද්‍යවරයකුට ඇමතුමක් ගත්තා ය.වෛද්‍යවරයා විනාඩි කිහිපයක් ඇතුළත ත්‍රිරෝද රිය සොයා ආවේ ය.බිලිඳා ඉපැදිණ.ඉන් පසු මව ද, බිලිඳා ද රෝහලට බාර කැරිණි.බිලිඳා මේ වන විට තෙමස් හැවිරිදිය.හදිසි අවස්ථාවේ ඉමහත් සේවාවක් කළ දිනේජ් දොස්තර මහතා ද, යාබද නිවෙසෙහි සිට දිව ආ පුෂ්පලතා මහත්මියට ද, යතුරුපැදිය නවතා උදවු කළ මහතාට ද, අවදානම් තත්ත්වය ගැන පාරට බැස සමාජය දැනුවත් කළ ත්‍රිරෝද රියැදුරුට ද තුති පුදමි.දොස්තර මහතා විජය කටුපොත, විල්පත, ගම්පහවත්ත, බුරුතකැලේ, විජයපුර පෙදෙස්වල ඉටුකර ඇති මහජන සේවාව වෙනුවෙන් උපහාර ද ලබා සිටින කෙනෙකි.උතුම් මිනිසුනි, ඔබ සැමට යහපත සැලසේවා!  හලාවත, විජය කටුපොත, කරුණාරත්න හෙට්ටිආරච්චි මහතා විසින් යොමු කරන ලද ලිපියක් ඇසුරිනි.ස්නායු දුර්වල වීම නිසා දෑසේ කෝමා තත්ත්වයක් ඇතිවී පෙනීම හීන වූ අසරණ කාන්තාවක්මි. දිගට ම කරන ප්‍රතිකාර හේතුකොටගෙන පෙනීම යාන්තම් රැඳී තිබේ. බෙහෙත් මිල අධිකය. ඊට වත්කමක් නැත. කාරුණික හදවත් ඇත්තන්ගේ පිහිට පතමි.  ගල්කිස්සේ ආර්.ගුණරත්න මහත්මිය විසින් යොමු කරන ලද ලිපියක් ඇසුරිනි. 2737595 දරන දුර ඇමතුම් අංකය සඳහන් කර තිබේ.මම මසකට වරක් රක්තවාත, හෘද රෝග, දියවැඩියා යන සායන තුනට ම සහභාගි වෙමි. පළමු සහ දෙවන සායන එක ම දිනෙක උදය වරුවේ ද, තෙවන සායනය එදින ම සවස් වරුවේ ද පැවැත්වෙයි. මේ අනුව දවස පුරා ම රෝහලේ ගත කිරීමට මට සිදුවෙයි.ඉකුත් මසක උදෑසන සායන දෙකට ඉදිරිපත් වූ මම බෙහෙත් ලබා ගනු පිණිස පෝලිමට එකතු වීමි. පෝලිම බොහෝ දිගු විය. සවස සායන වේලාව ද ආසන්න වූයෙන් ඒ බව පෝලිමේ සිටි අයට කී මම සවස සායනයට ගියෙමි. අනතුරුව, නැවත පෝලිමේ මා සිටි ස්ථානයට ආවෙමි.මා බෙහෙත් කවුළුවට ළඟා වන විට සවස තුන හතර පසු වී තිබිණි. එහි බෙහෙත් නිකුත් කරමින් සිටි මහත්මයා මට උදය වරුවේ බෙහෙත් පමණක් දී සවස් වරුවේ බෙහෙත් දීම ප්‍රතික්ෂේප කළේ ය.“අනේ මහත්තයො උදේ ඉදන් පෝලිමේ ඉන්නෙ. මං සායන තුනකට යනව. මට බේත් දෙන්ඩ.” මම ආයාචනා කළෙමි.“අපිත් උදේ ඉඳන් තමයි ඉන්නෙ” යි කී ඔහු කවුළුව වසා දැමුවේ ය. මේ නිසා මට බාහිර රෝගී පෝලිමට එකතු වී බෙහෙත් ලබා ගැනීමට සිදු විය.ඊළඟ මාසයේ සායනවලට ද මම පුරුදු පරිදි සහභාගි වීමි.උදෑසන සායන දෙකට අදාළ බෙහෙත් ලබා ගෙන නැවත දියවැඩියා සායනයට ගොස් ආපසු බෙහෙත් පෝලිමට එනවිට ‘කාඩ් එකතු කර අවසන් බැවින්’ බාහිර රෝගී කවුළුවෙන් බෙහෙත් ලබා ගැනීමට මට සිදු විය.ඒ වනවිට තවත් පෝලිමක සිටීම මට බෙහෙවින් අමාරු කාරියක් විය.අදාළ කවුළුව තුළින් මට දියණියක ගේ මුහුණ පෙනිණ. මම ඈ වෙත ළං වීමි.‘දුවේ, පෝලිමේ කෙළවරේ ඉඳන්මයි ආවෙ. මගෙ බේත් ටික දෙනවද?” මම මගේ කාඩ් පත ඇයට දිගු කළෙමි.“චුට්ටක් ඉන්ඩකො”මට ඇසින් ඉඟියක් කළ ඇය නැගිට ගියා ය. ඊළඟ මොහොතේ ඇය මා අසල පෙනී සිටියේ මගේ බෙහෙත් ද රැගෙන ය.මම ඇයට පින් දී බෙහෙත ලබා ගතිමි.මේ කාරුණික දියණිය නිසා තවදුරටත් රෝහලේ රස්තියාදු නොවී ආපහු නිවෙස බලා පිටත්ව යෑමට මට හැකි විය.දියණියනි, මා බඳු හදවත් රෝගීන් දෙන පිනින් ඔබේ මතු දිවිය වාසනාවන්ත වේවි. ඔබේ ජීවිතය නිදුක් නිරෝගී වේවා!  නාගොඩ රෝහල් සායනවලට සහභාගි වන කළුතර, පන්විල, කාන්ති ජයසිංහ මහත්මිය විසින් යොමු කරන ලද ලිපියක් ඇසුරිනි.ඔහු වියපත් ය.තරුණ කල බිරිය හා දරුවන් හැර දා නිදැල්ලේ විසූ ඔහු කලකට පසු යළි සිය පවුල හා එක්වූයේය.ඔහු ගේ බිරිය අකාලයේ මිය ගියා ය. මින් ඔහු බලවත්සේ කම්පාවට පත්වූ බව පෙනිණ. ඉන්පසු එළඹි වෙසක් පොහොයේ සිට හැම පොහොයක දීම සිල් ගැනීමට ඔහු පුරුද්දක් කරගත්තේ ය.ඔහු පන්සල් ආවේ – ගියේ වෙල්යාය මැදිනි.දිනක් හැන්දෑ යාමයේ සිල් මුදා හැරි හේ වෙල්යාය මැදින් සිය නිවෙස බලා ආපසු එමින් සිටියේය.’ආ උපාසක අප්පු?’ වෙල්යාය මැදදී හමුවූ පරණ මිතුරෙක් ඔහු ඇමතුවේය.’සිල් ගන්ඩ ගියා’ ඔහු පිළිවදන් දුන්නේය.’දැන් හැම පෝයටම සිල් ගන්නව නේද?’’ඔව්’ කියා කෙටියෙන් පිළිතුරු දුන් ඔහු අනතුරු ව දිගු පැහැදිලි කිරීමක් කරන්නට වූයේය. ‘එදා තිබිච්ච සමාජෙ නෙමෙයි අද තියෙන්නෙ. එදා අපි ඉස්කෝලෙ නොගිහිං කැලේ පැන්න. තරුණ කාලෙදි කසිප්පු පෙරුව! දඩයමේ ගියා! හරක් මැරුව! කරපු තරමක් කෙරුවෙ පවු වැඩ! අද මේ ගමේ කවුරුවත් පවු වැඩ කරන්නෙ නෑ.මං එදා කරපු දේවල් ගැන අද පසුතැවිලි වෙනව. අද තියන සමාජය එදා තිබුණ නම් මට මේවගේ පසුතැවිලි වෙන්ඩ ඕනෑ නෑ. එදා ගමේ මිනිස්සු මට කිව්වෙ ‘වධකය’ කියල. අද කියන්නෙ ‘උපාසක අප්පු’ කියල.  නුගේගොඩ, ප්‍රදීප් සමරසිංහ මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=as1101234</link>
    <topic>යව්වන උයන</topic>
    <author>සිතුවිලි පෙළ ගැස්ම</author>
    <content>යව්වන උයනඅඳින්න එපා ඔය ඇඳුම යන්න එපා ඔය ගමන ආශ්‍රය එපා ඔය අයව අකමැති නම් සොඳුර..එකපයින් පිළිගත් දවස අඳින්නේ මට ඕන ඇඳුම් යන්නේ මට ඕන ගමන ආශ්‍රය මට ඕන අයව ඉන්න බැරිනම්... යන එකයි යන තැනකභාග්‍යා එම්. හේරත්කැකිරාව“අපේ අල්තාරයේ අලුත් වසන්තයට, ආයුබෝවන්...” මේ නුඹ වෙනුවෙන් මගේ පන්හිඳ දොඩමළු වුණ විදිය. මේ දොරකඩ අස්න නුඹේ නේත්‍ර මායිමට ගේන්න බැරි වුනාට දෙවනි වසර අපි හැමෝගෙම හිත්වල මේ වදන් දෝංකාර දුන්නා.දන්නවද...? අපිට කිරුළක් හිමි වුණා. එදා අයියල අක්කල සහෝදරත්වයෙන් කපු කුළ මස්තකයෙ ඉදිකරපු කලාවෙ රාජ්‍ය අපට දුන්නා. ඊට කලියෙන් ඒ කියන්නෙ අභිසෙස් ලබා දෙන්නට මත්තෙන් අපි මාස තුනක සීමාවාසික පරීක්ෂණයකට ලක් කළා. එදා අපි රබර් සෙරෙප්පු දාල, කාඩ්බෝඩ් ෆයිල් අරගෙන, කොණ්ඩ තෙල් ගාලා පීරල එක පේළියට දේශන ශාලාවලට ගියා. දේශන ශාලාව තමයි අපිට හැබෑ නිදහස් රාජ්‍ය වුණේ. එතනදි අපි අපි වෙනුවෙන් කතා කළා අපි වෙනුවෙන් ඇඬුවා.ඒත් අපි දැන ගෙන හිටිය මේ කඳුළු අපිටම පිරිත් පැන් වෙනවා කියලා. එදා ළඟ එකාගෙ කඳුළුවල ලුණු රස අපට දැනුණා. කොහොම වුණත් අපි පරීක්ෂණයෙන් පරාජය කරන්න කාටවත් බැරි වුණා. හරියටම 2010 අපේ‍්‍රල් 05 අපි අභිසෙස් ලැබුවා. එදා ඉඳන් අපේ සහෘදයින් එක්ක දිගු ගමනකට මුල පිරුවා. බාධා නොතිබුණා නෙමෙයි. ඒත් ඒ බාධා අපේ සහෘදත්වයේ බැම්ම ළඟදි දෙවැනි වුණා. එදා කඳුළුවලින් ලබපු පන්නරයෙන් අපි ශක්තිමත් වෙලා වග අපටම දැනුණා.අපි වසරක් තිස්සෙ ආපු දුර දිහා නැවතිලා බලද්දි මතකය විනිවිද යන්නෙ සොඳුරු සැමරුම් පෙළක්. ඒ මතකයන් එක්ක අද අපි උඹල ඉස්සරහට එන්නෙ මහා ආත්ම විශ්වාසයකින්.ඒ හැමෝගෙම ඇස්වහ වදින තරමටම අපි ශක්තිමත් නිසා. අපි දන්නවා.අපේ 2008/09 රොත්තට සමහරුන් ඉරිසියා කරන විත්තිය. ඒත් අපි හැමදාම එකටම ගමන් කරන නිසා අපේ සිත් වලට ඒ ඇස් වහ ආශිර්වාදයක් කියල අපි හැමෝම හිතනවා.කාලය ගෙවී ගෙන යද්දි අපිත් 2010 දෙසැ. 14 වෙනිදට දින අහුලන්න පටන් ගත්තා. ඒ දවසට අපේ ඇස් පෙරමං බැලුවා. අපටත් උණක් හැදුණා. මහ පොළොවෙ පය ගහල ජීවත් වෙන්න පුළුවන් සහෘදයින් කරන්න.ඒ වෙනුවෙන් මුල් අඩිය අපි එදා තිව්වත් අපට ලොකු ගමනක් යන්න තියෙනවා. ඒ ගමනට අපට බාධා එන වග අපි මුල ඉඳන්ම දැනගෙන හිටිය. ඒ නිසාම අපි සූදානම් වුණා. එදා උඹල වෙනුවෙන් අපේ පන්හිඳ දොඩමළු වෙද්දි ඒවා ගෙත්තම් කළේ අපේ සිත්තරු ටිකමයි. ඒ අතරෙ කවදත් වේදනාවෙ ගිනිසිළු ටික රඟ දුන්නෙ අපේම සංගීතඥයින්ගේ සංගීත සංකලනය මුසු වෙලා.ඒ වගේම අපේ උන් රෑ දවල් ශ්‍රම පූජා කළේ අලුත් වසන්තයට අටුකොටු පුරවන ගොවියො වගෙයි. එතනදි අනිත් වසර වල සහෝදරත්වයත් අපිත් එක්ක හිටියා. කොහොම නමුත් අපේ උන්ගෙ දහඩිය සුවඳ උදුවප් සීතලත් එක්ක එදා උදේ ඉඳන් ශි‍්‍රපාලි බිමේ සුළං රැලිත් එක්ක රඟ දුන්නා. මේ හැමදේම උඹ වෙනුවෙන්මයි.නුඹ මේ බිමේ ස්වයංපෝෂිතයි. අපි දිනූ රාජ්‍යයේ අස්වැන්න නුඹටයි. ඉතින් කලා කෙතේ ගොවියකු වෙලා වරෙන් අපිත් එක්ක හරි හරියට අස්වද්දන්න ශ්‍රීපාලි කෙම්බිමට...!පි‍්‍රයංකා සඳමාලි හපුගොඩශ්‍රීපාලී මණ්ඩපයමට තාමත් අද වගේ මතකයි. ඒ මීට අවුරුදු දෙකකට පෙර දිනක් මා පාසල ඇරී එන විට නුඹ අප නිවසට පැමිණ සිටියා විදේශගතව හිද පැමිණ සිටි නුඹගෙන් බැලූ බැල්මට දිස් වූයේ සෙල්ලකාර තරුණ බවකි. ඒත් පිට පෙනුමෙන් මිනිසුන් මැනීමට බැරි බව මම නුඹගෙන් හඳුනාගත්තා. යළිත් නුඹ කිහිප දිනක් පැමිණියත් මට විශේෂ කෙනෙකු වූයේ නැත. ඒත් ටික දිනකින් අපි මිතුරු වුණා.ඒ මිතුදම වැඩිකල් නොගොස් ආදරයකට පෙරළුණි. ඒ අතර නුඹ මගේ පියාගේ මිතුරෙකු වුණා. ඒ මිතුදම අපේ බැඳීම ශක්තිමත් කළා. මට නුඹව නැතිව බැරි වෙන තරමට ම මම නුඹට ආදරය කළා. ඒත් මගෙ හිත නිතරම කියනවා ඔබ කවරදාවත් මගේ නොවන බව. ඒ මන්දයත් නුඹ වැදගත් සමාජශීලී පුද්ගලයකු නිසා. නුඹ ගැන මට මහ ලෝභකමක් හිතෙනවා.ඒ ‘අනේ කවදා හෝ නුඹව මට අහිමි වෙයිද” කියලා. නුඹේ දියුණුව දකින සමහර මිනිසුන් නුඹ ගැන වැරදි නිදර්ශන ගෙනෙනවා. එහෙත් නුඹ නිර්දෝෂයි කියලා මම හිතනවා. නුඹව ලබන්න තරම් මම වැදගත් නැද්ද කියලා සමහර විටක මටත් සිතෙනවා.නුඹ ඒ තරමට ම විශේෂයි. නිකරුණේ ගෙවා දැමීමට තරම් කාලයක් නුඹට නැතත් දිනපතාම කරදරයක් යැයි නොසිතා මට කතා කරනවා. නිතරම සිනාවෙන නුඹ මේ තත්පරයේදී දුක් වුවත්, ඊළඟ තත්පරයේදී හිනා වෙනවා. ඒ නුඹේ හැටි. ඒ තරම් ශක්තියක් නුඹට තියෙනවා.මට දැන් නුඹව නැතිව බැරි තරම්. ඒ තරමට ම අපි ළංවෙලා ගෙවන හැම තත්පරයකම නුඹේ උණුසුම සොයන්න පුරුදු වෙලා. මම හරියටම දන්නෙ නෑ නුඹ මට ආදරය කරනවද කියලා. සමහර විට ආදරය නොකරනවත් ඇති. මම දන්නේ මම නුඹට ආදරය කරන බව පමණකි. මම තරම් නුඹට ආදරය කරන කෙනෙක් තවත් නැතුව ඇති. යහළුවන් ගොඩක් ඉන්න නුඹ ගෙදරත්, ගෙදරින් පිටත් ආදරණීය චරිතයක් වෙලා.තමන් ගැන හිතනවට වඩා නුඹ අන් අය ගැන හිතනවා. මට වෙලාවකට හිතෙනවා නුඹේ හිත මෙච්චර ලස්සන වුණේ කොහොමද කියලා. නිවසින් පිට නොයන මම ලෝකය දිහා බලන්නේ නුඹේ ඇස් දෙකෙන්. හිනා වෙන්නෙ නුඹ නිසා. නුඹට මා ගැලපෙනවා නම් පමණක් නුඹ මගේ ම වෙන්න කියලා මම ප්‍රාර්ථනා කරනවා. නැත්නම් හිත හදාගන්නවා. ඒ නුඹේ සතුට වෙනුවෙන්. මොකද ඒ තරමට ම මම නුඹට ආදරය කරනවා සුදු අයියේ... නුඹට තියෙන්නේ හරි ලස්සන ජීවිතයක්. හැම තත්පරයකම සතුටින් ඉන්න ලැබෙන්න කියලා මම ප්‍රාර්ථනා කරනවා.“නුඹ මිරිගුවක් යැයි මට සිතෙනවා මා නුඹ ගැන සිතන විට... ලොවම දිනූ බව මට සිතෙනවා නුඹ මා ළඟ ඉන්න විට...”පියුමිකා බාලසූරියදුම්මලසූරිය2011 අවුරුද්ද ලබන කොට මං හිතුවේ මගේ ළඟ තියෙන ඔයාගේ හැම සිහිවටනයක්ම නොපෙනෙන තැනක හංගලා, ඔයාවයි අපේ මතකයනුයි මගේ හිතේ හොයා ගන්න බැරි තැනක හංගනවා කියලා. ඒත් මට තාමත් ඒ එක දෙයක්වත් කරන්න ශක්තියක් නැහැ. ඒ මතකයන් මගේ ජීවිතේ වෙලා. ඉතින් කොහොමද මගේ ජීවිතේ හංගන්නේ.තාමත් මං ඉස්සර වගේම ඔයාට කතා කරනවා. හැබැයි ඒ දුරකථනයෙන් නම් නෙමෙයි. නිදාගන්න කලින් හැමදාම රෑට අහස දිහා බලාගෙන, ඔහේ කියවනවා. ඒක හරිම බොළඳ වැඩක් වෙන්නැති. ඒත් කොහොමද හිතන්නේ ඔයා මං ළඟ නෑ කියලා.වැරදි නොකර කී දෙනෙක් ගෙන් මම, ඔයා නිසා අපහාස වින්ද ද? ඔයාව තනි නොකර බලාගන්න ළං වුණු මම, අද තනියම දුක් විඳිද්දි අයියෙක් වගේවත් මගේ හිතට ශක්තියක් වෙන්න බැරි වුණේ ඇයි කියලා මට තේරෙන්නේ නෑ.ඔයත් අනිත් අයත් එක්ක එකතු වෙලා නොදැනුවත්ව හරි මගේ හිත දුර්වලා කළා අයියේ. අන්තිමට කතා කරලා ඔයා මගෙන් ඉල්ලුවේ, ඔයා ජීවත් වෙනවා දකින්න ආසයි නම් ආයෙමත් කතා කරන්න එපා කියලා. ඒත් අයියට අමතක වුණා නේද? දවසක් දා ඔයාට ආදරේ කරන්න ගත්තේ ඔයා ජීවත් වෙනවා දකින්න ඕන නිසා කියලා. ඉතින් අරම ඉල්ලීමක් ඔයාගේ කටින් අහන්න තරම් මං පව්කාර ද?දැන් ඔයා මොන දේවල් කිව්වත්, ඉස්සර මාව හුඟක් ආරක්ෂා කළා, එක මොහොතකට හරි මට ඇත්තටම ආදරේ කළා. එහෙම නේද? ඒ මොහොත මට විශ්වයක් තරම්. මේ හුස්ම ටික තියෙනකන් මේ ආදරේට විරාමයක් තියන්න මට බැරි වෙයි. ඒත් ඒක කොන්දේසි විරහිත ආදරයක්.මොකද ඔයාවවත්, ඔයාගේ ආදරේවත් මං බලාපොරොත්තු නොවන නිසා. හැබැයි ඒ මේ ආත්මේ විතරයි. මතු උපදින හැම ආත්මෙකම ඔයා මගේම විතරක් වෙලා උපදින්න කියලා ප්‍රාර්ථනා කරනවා. ඒක හරිම ආත්මාර්ථකාමි සිතුවිල්ලක් කියලා හිතෙයි. ඒත් ආදරේ කියන්නේ කවුරු කොහොම කිව්වත් ආත්මාර්ථකාමි සිතුවිල්ලක් තමයි. ඒ මොකද ආදරේදි පරාර්ථකාමි වෙන්න ගියොත් හැමදාම ඇස් දෙකේ කඳුළු පුරවන් බලන් ඉන්න වෙන නිසා.මා,තවමත් නුඹට ආදරැති බට්ටිකාලය ගෙවිලා යනවා තේරෙන්නෙ නෑ. මේ දවස්වල වාසිටි නිවාඩු. අරුණ, සනෝජි, තරිඳු මේ හැමෝම ඇවිල්ලා. නඩේ හැමෝම එකට එකතු වෙන්නේ කලාතුරකින්. කලාතුරකින් වුවත් ඒ ටික දවස ඉතාමත් පී‍්‍රතිමත් කාලයක් ලෙස ගත කරන්න ලැබීම සතුටක්.“දැන් දහයයි. ඉක්මනට එන්න”ඒ ශබ්ද ඇසුණේ පිටතින්. මං ටිකක් ඉක්මන් කළා. කොණ්ඩ කරල් දෙකක් ගොතලා රතුපාට රිබන් පටි දෙකකින් ගැට ගැසූ මං පොත් දෙකක් අතට ගත්තා. ඒ පාර ඇහුණේ විසිල් පාරක්. මං යාන්තමට ජනේලය ඇරියා.“ඔක්කොමලා ඇවිල්ලා”මං පඩිපෙළ බැහැලා ඉක්මනට මැයි ගහ යට ආවා. එතකොටත් රතුපාට කාර් එකක් එහා මෙහා යනවා මං දැක්කා. මට ඒ තරම් ඒක නෝට් නැහැ. ඒත් මං නැවතිලා ටිකක් බැලුවා.“කෝ සිතිජ තාම නැහැනේ”“අද එනවා කිව්වා”දෙපාරක් විතර වට රවුම හැරවූ රතුපාට කාර් මැයි ගහට මෑතින් තිරිංග තද කර නැවැත්තුවා. කළුපාට වීදුරු නිසා ඇතුළේ සිටින්නේ කවුදැයි හරිහැටි නොපෙනේ.“ආ... මේ ඉන්නේ.”සඳුන් ඈත සිට සිතිජ පෙන්වීය. සිතිජ කඩිමුඩියෙන් අපි සිටින ඉසව්වට පැමිණියේ සරමේ වලාපට ගසමින්ය.“ඔන්න දැන්නම් ගණ පූර්ණයට හරි”හැමෝම එක හඬින් කෑගැසූහ. කපා දමා තිබු අරලිය කොටය උඩින් එක පිම්මට පැනපු සිතිජ ආයිත් පාරක් පස්සට ගියේ සිනාසෙමිනි.“ආ... ආ... ඔය ඇති ඉක්මනට එන්න” හැමෝම ඇවිටිලි කළෙන් සිතිජ ඉක්මනට පැමිණියා.“ඒ පාර අන්න ආයිත් අර රතු පාට කාර් එක”“ඒක අපිට වැඩක් නැහැ”“ඇයි වැඩක් නැත්තේ”මං එකපාරටම ඒ ගැන විපරම් කෙළේ නිරායාසයෙනි. රතුපාට කාර් එක වේගයෙන් පස්සට ආවා...“අනේ එපා... එපා...”සඳුන් මරබියෙන් කෑගැසීය. ඒත් අපි කාටවත් කරගන්න දෙයක් තිබුණේ නැහැ. රතු කාර් එකේ අයිතිකාරයා සඳුන්ව ඇඳලා කාර් එකට දා ගත්තා.“සි...තිජ”මං කෑ ගැසීීය.ඊ ගසක වේගයෙන් යන කාර් එක පසුපස සිතිජ නොනවත්වා දිවීය.“අනේ කවුරුත් නැද්ද?”අ...පි බේරාගන්නරුවිනාමොර සූරන මහ වැසි ගහකොළ නිහඬ කරමින් මහ පොළොව මත වැටෙමින් තිබුණේය. ඉඳහිට වැස්සත් සමඟ හමන සීතල සුළඟ මුළු ගතම සීතල කරමින් හමා ගියේය. පාළුව තනිකම මුළු නිවස පුරාම අරක් ගත් මොහොතක මම තනිවම සයනයට වුනෙමි. වහලය මතින් වැටෙන වැහි බිඳු විවර කරන ලද එක ජනෙල් පියන් පතකින් විවිධ රූ රටා එක් කළේය.විඩාබර දෙනෙත් නිදි සුව පැතුව ද සිත එය වළකමින් සයනය මත සිටින මා අතීතය කරා යොමුකර වූයේය. ඉඳහිට පියස්ස මතින් වැටෙන කුඩා වැහි බිඳු ගත සීතල කරනවාත් සමඟ මහවැසි මැද නඟන ගෙරවුම් හඬ සිත තවත් චංචල කළේය. වෙනදා මෙවන් වැසිබර මොහොතක නිවසේ ශබ්දය වර්ෂාව බිමට පතිත වන ශබ්දයට වඩා ප්‍රබල විය. මන්ද වැසි වලාවක් ළංවන විට අම්මා එයට සූදානම් වන්නේ අප ද කැඳවාගෙනය.නෝනා... නෝනා ඔන්න වහින්න එනවා ඔය රෙදි ටික තෙමේවි හනිකට ඔය රෙදි ටික අරගන්න...”කෝ මේ කොලුවා... ධම්මික ධම්මික මේකා කොයිබ ගියා ද? මේ දර ටික ගෙට දාගන්න විදියක් නෑ ඔන්න ඔහේ තෙමුන දෙන්, රෑට උයන්නේ නැතිව නිකන් ඉන්නවා.මෙවන් වූ මොහොතක මවගෙන් වැඩිපුර බැනුම අහන්නේ මල්ලීය,ඔන්න මම රෙදි ටික ඔක්කොම ගත්තා මම යනවා පාඩම් කරන්න තවත් මට මොනවත් කියන්න එපා...”උඹලට ඕන මේ ලෙඩාම මරවන්න නොවැ හිටපල්ලා මමවත් දර ටික අදින්න...”අද ඉතින් පාඩම් නොවෙයි මට කරන්න වෙන්නේ, කෝ අර පිස්සා ගෙදර නැද්ද, ලෙඩ හදාගන්නේ නැතිව අයින් වෙන්න...මට දර ටික අරගන්නම්.හලෝ මැඩම් වැඩ වගේ සපෝට් එකක් ඕනද?”අම්මේ ඔන්න රස්තියාදු ගහලා දැනුයි ගෙදර ආවේ...”ඒයි මේ යෝධයෝ ගෙදර වැඩක් නොකර කොහේ රිංගනවද ඇවිත් මේ වතුර බේසම් ටික ගෙට ගනින් යෝදයෝ...”ඌයි මගේ කන ඉන්න බෑ... අර හාමු මහත්තයෙක් ඇතුළේ ඉන්නවා ඇයි එයාලටත් කියන්නැත්තේ...”නෝනා නෝනා”ඒ පාර මොනවා වෙලාද නෝනේ ගාන්නේ”මේ වැහි වතුර වැටෙනවා අපරාදෙ අහක යනවා ඉක්මනට ගිහින් මේ බෙසම් දෙක අර පීල්ල ළඟින් තියලම හිටියා නම්”මොනවද අම්මේ මම මේ ඉස්කෝලේ වැඩක්”හොඳයි උඹලා ඒ වැඩ කරගනිල්ලකෝ මම මේ වැඩ කර ගන්නම්”කෝ කෝ ඔන්න ඔතනින් අයින් වෙන්න මම තියන්නම් ගෙට ගිහින් වැඩක් බලාගන්න. මගේ නෝට් එක ඉවර කර ගන්නත් බැරි වුණා. මේ කෑ ගැහිල්ල නිසා. දැන් ඉතින් ගෙට ගිහින් මට තේ ටිකක් හදාගෙන එන්න ඉක්මනට.”අම්මේ මටත් එකක් ඇයි මමත් වතුර බේසම් ඉස්සුවනේ”උඹට තේ නෙවෙයි මම දෙන්නේ කහඹිලියා ටිකක් හොඳ ද”අනේ අම්මේ එහෙම කරන්න එපා වෙන වෙලාවට අම්මට උදව් කරන්න ඔය නෝනලා එනකොට හාමුලා කවුරුවත් නෑ මම විතරයි”ඒයි රාලහාමි මොනවද කියවන්නේ ඇයි කනේ පාරක් ඕනද”නෑ ප්‍රශ්නයක් නෑ මගේ කන ගැන දැන් ටිකකට කලින් අම්මා බැලුවා”ආ එහෙමද එහෙනම් මටත් කියලා බලන්න තියන්න එපා හොඳද”හා හරි හරි.ආ ඉඳල්ල මෙන්න මම උඹලට තේ ගෙනාවා මෙන්න මේ බත් ගුලි ටිකකුත් හැදුවා... ලොක්කා මෙන්න තේ බීලම පාඩම්කරා නම්අම්මා බත් ගුලි පිඟාන මේසය මත තැබු සැනින් එතනට දිව ආවේ මල්ලිය. ලොකු නංගි එතනට එන විට ඔහු බත් ගුලි දෙකක් ඩැහැ ගැනීමට සමත් විය. නංගි එය වහා අම්මට කීවේය. හා හා ඒකට කමක් නෑ තව තුනක්ම තියෙනවනේ දෙන්නට ඔය ඇති යැයි කියූ මව ද තේ ටිකක් ගෙන බීමට සූදානම් විය.චිරිස්... චිරිස් දඩින් ඩොන්...මහා විශාල හඬක් නඟමින් මුළු නිවසම දෙවනත් විය. ඇති වූ විශාල පිපිරුම් හඬ මා උන් හිටි තැන් පවා අමතක කරවූයේය. වට පිට බැලු මා මුළු කාමරයත් ගෙයත් අඳුරින් වැසී ඇති දුටුවේය. යහනෙන් බැස මා ගෙයි මැද කාමරයට එබී බැලීය. මල්ලි එම කාමරයේ සුව නින්දේ සිටියේය. අඩ අඳුර නිසා විදුලි බල්බයක් දැල්වූවද විදුලිය ද ඒ වන විට නැති වී තිබිණ.අවටින් සැඳෑ අඳුර වැටෙමින් තිබිණ. විශාල වැසි ජල කඳක් අම්මගේ සොහොන් කොත අසලින් තිබුණේය.එදා මෙවන් වැසි ජලයක් මෙසේ ගලා ගියද මෙවන් සොහොන් කොතක් ඉඩමේ නොතිබිණ. කුස්සියට එබි බැලු මා එදා වර්ෂාවට පාවිච්චි කර බාල්දි බේසම් නිහඬවම නිසොල්මන්ව නොතෙම්ම මා දෙස බලා සිටියේය.සුසුම්ලමින් නැවත ගෙට ගොස් ගිනි පෙට්ටියක් සොයා ගත් මම පහනක් දල්වා සිහිනෙන් කී අතීතය මෙනෙහි කළෙමි.කැලුම් ගුරුගේහව්පේගාල්ලඑන්නම් ඔබ සමඟ ආසිරි මල් වැස්සේ කිව මැන විමන කොතනද තැන ආකාසේ හැදුනොත් අසනීපයක් තෙමුනට පස්සේ ඔසුවක් සොයා ගන්නට බැරි වෙයි සිතුසේඔගස්ටා වික්‍රමසිංහබියවන්නට එපා දිව ඔසු එමට අනේ සක්දෙවිපියා මං වයිමා අපේ භවනේ ගනඳුරු රැයක වුව ආලෝකෙන් පිරුණේ ආවොත් සිරිය විඳගත හැකි සුරවිමනේතරූමගේ කුඩා කාලයේම ගත වුණේ සංගීතය වෙනුවෙන්. සංගීතය මට හරිම රසවත් භාෂාවක්. බොහෝ වෙලාවට මං පාසලේදී ඉගෙනගන්න කවි සිංදු ගෙදර ඇවිල්ලා අම්මාත්, තාත්තාත් එක්ක කියනවා. ඒ ගොල්ලො ගොඩක් ආසයි මට කියලා කවි සිංදු කියවාගන්න. මමත් ආසයි. හවස් වරුවේ අපේ ගෙදර පුංචි සාජ්ජයක් වගේ.මං හිතන්නේ රසවත් ළමා කාලය හොඳ තාරුණ්‍යයකට ආරම්භයක් වුණා. මේ ගමන ශක්තිමත් වෙන්න හේතුවක් වුණේ ඒකයි. ඒ කාලේ දෙමවුපියෝ වගේම ගුරුවරුත් දරුවන්ට හොඳ අත්වැලක් වෙනවා. ශක්තිමත් අඩිතාලමක් ජීවිතයට වටිනවා.මට... මතක හැටියට එදා අපේ තාත්තා හිටියේ නැහැ. තාත්තා රාජකාරි වැඩකට දුර බැහැර ගිහිල්ලා. එන්න දින කීපයක් ගත වෙනවා කියලා තමයි කිව්වේ. තාත්තා කුඩා කර්මාන්ත දෙපාර්තමේන්තුවේ ජ්‍යෙෂ්ඨ පරිපාලක නිලධාරියෙක්. රාජකාරි මට්ටම අනුව තාත්තාට කාර්යබහුලයි.එදාත් ඒ වගේ දවසක්. අම්මා විතරයි මගේ සිංදු අහන්න හිටියේ. අම්මා මට කිව්වා මෙන්න මේ සිංදු කියන්න කියලා. ම්හ්... ඒ සිංදුව තමයි, අපේ තාත්තා ආයේ කවද ද? එන්නේ, කොච්චර කිව්වත් ඇයි උත්තර නොකියන්නේමේ සිංදුව මම එදා ගායනා කළාට පස්සේ අම්මා හොඳට අහගෙන හිටියා. ආයිත් කියන්න අම්මා එහෙම කිව්වා. තාත්තා එන්න දවස්් ගණනක් ගියා. මේ හැම දවසකම අම්මා මට කියලා කියෙව්වේ අර සිංදුව. මට ඒ වෙලාවේ ඒක එච්චරම තේරුණේ නැහැ. නමුත් මං පස්සෙ ටිකෙන් ටික ඒ ගැන හිතුවා. ඇයි එහෙම වුණේ? අම්මා මොකද ඒ සිංදුවට කැමැති. මං තරුණවියට පත්වුණහම තමයි මට වැටහුණේ ස්වාමියෙක්ගේ සහ බිරිඳකගේ තිබෙන බැඳීම.ඒ බැඳීම කවදාවත් වචනයෙන් විස්තර කරන්න බැහැ. ඒ තරමට සුන්දරයි. එදා අම්මා ඒ ගීතයට එතරම් ආස කෙළේ ඇයි කියලා මට දැන් තමයි තේරෙන්නේ. අද තියෙන්නේ ඇදගෙන යන පවුල් ජීවිත එදා වගේ ක්‍රමානුකූලව ගතකරන පවුල් ජීවිත අද නැහැ. ඒ කාලේ අද වගේ නෙවෙයි හැමදේම කළේ මානව බැඳීම් සමඟයි.මට හොඳට මතක ගමේ පන්සලේ හාමුදුරුවන්ගේ ඇසුර මට ලැබුණා. මේ නිසා මට ගණදෙවි හෑල්ල සකස්කඩ, බුද්ධ ගජ්ජය කියවන්න අවස්ථාව ලැබුණා. මගේ පරිකල්පන ශක්තිය ඉන් දියුණු වුණා.ඒ වගේම මට දහම් පාසල කවදාවත් අමතක වෙන්නෙ නැහැ. තරුණ කාලෙදි හොඳ ආගමික හැදියාවක් ඇතිකරගන්න අවස්ථාව උදා කරලා දුන්නේ මගේ දහම් පාසලයි. දහම් අධ්‍යාපනය නැති වුණහම බොහෝ මිනිස්සු නොමඟ යනවා. මගේ යෞවන කාලෙ මට ලැබුණ දහම් අධ්‍යාපනය මං අගේ කරනවා. නිවැරැදි ගමන්මඟ කියාදෙන දහම් පණිවිඩ අද තරුණ දරුවන්ටත් ලැබෙනවා නම් හොඳයි.  සිතුවිලි පෙළ ගැස්මරූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=as1101235</link>
    <topic>දැහැමි පරිසරයක අමනුෂ්‍ය කරදර නැත</topic>
    <author>සාකච්ඡා කළේ -රමණී සුබසිංහ</author>
    <content>දැහැමි පරිසරයක අමනුෂ්‍ය කරදර නැත“අභිවාදන සීලිස්ස - නිච්චං වද්ධාපචායිනෝ චත්තාරෝ ධම්මා වඩ්ඪන්ති – ආයුවණ්ණෝ සුඛං බලං”’සිල්වත් උතුමන්ට වන්දනා කරන, සීලයෙන් ගුණයෙන් වැඩිහිටියන්ට නිතර වැඳුම් පිදුම් කරන පුද්ගලයා ගේ ආයුෂය, වර්ණය, සැපය හා බලය වැඩේ’සූත්‍ර පිටකයේ ඛුද්දක නිකායට අයිති හම් කෘති අතරින් ‘ධම්ම පදය’ බෞද්ධ ජනතාව අතර වඩාත් ගෞරවාදරයට පාත්‍ර වූ ධර්ම ග්‍රන්ථයකි.මිනිසාට එදිනෙදා ජීවිතයේ දී මුහුණ දෙන්නට සිදුවන්නා වූ විවිධ සිදුවීම් පාදක කර ගැනීමත්, ඉතා සරල ඉගැන්වීම් අන්තර්ගත වීමත් නිසා ධම්ම පදය බෞද්ධ මෙන් ම අබෞද්ධ ජනතාව අතර ද ජනප්‍රිය වී තිබේ.මෙහි එන සෑම ධර්ම කරුණක් ම විවරණය කෙරෙන්නේ කුඩා කතා පුවතක් ආශ්‍රය කරගනිමිනි. ජාතක කතාවන්ට වඩා වෙනස් මෙම කතා පුවත්වල සජීවී බවක් දැකගත හැකි වේ.අභව්‍ය සිදුවීම්, මනඞකල්පිත සිදුවීම් හෝ සතුන් ගේ කතා එහි අන්තර්ගත නොවේ. එදා බුද්ධකාලීන සමාජයේ ජීවත් වූ මිනිසුන් ගේ විවිධ දුර්වලතා හා අඩුපාඩු පිළිබඳ විස්තර කරමින් ඒවා නිවැරැදි කර ගන්නට, බුදුරජාණන් වහන්සේ දේශනාකොට වදාළ මාර්ගෝපදේශයන් මෙහි ඇතුළත් වේ.කොළඹ විශ්වවිද්‍යාලයේ සිංහල අධ්‍යයන අංශයේ අංශාධිපති දර්ශනපති අගලකඩ සිරිසුමන හිමිලංකාවට බුදු දහම ගෙන ඒමෙන් පසුව ලාංකේය බෞද්ධයන් අතර ධම්ම පදය වඩාත් ජනප්‍රිය විය. බුද්ධඝෝෂ හිමියන් විසින් පස්වන සියවසේ අටුවාග්‍රන්ථයක් ලෙස විවරණය කළ ‘ධම්ම පදට්ඨ කථාවට’ පසුබිම් වූයේ ද ධම්ම පදයයි. පාලි බසින් ලියැවුණු එම කෘතිය දහවැනි සියවසේ දී ‘ධම්පියා අටුවා ගැටපදය’ ලෙස සිංහලයෙන් ලියැවුණි.ධර්මසේන හිමියන් විසින් රචිත ‘සද්ධර්ම රත්නාවලිය’ ධම්ම පදය වඩාත් විකසිත වූ අවස්ථාවකි. එය දඹදෙණි යුගයේ මිනිසුන්ගේ දුබලතා විවරණය කරමින්, ඒවා සකස් කර ගැනීමට මඟ පෙන්වූ ශ්‍රේෂ්ඨ ගද්‍ය ග්‍රන්ථයකි.ධම්ම පදයේ ගෞරවනීය බව, අනර්ඝ බව හා ධර්ම කරුණුවල ගැඹුරු බව එහි මනාව විවරණය වේ. මේ නිසා සද්ධර්ම රත්නාවලිය, සිංහල සාහිත්‍යයේ සුවිශේෂී තැනක් හිමි කරගත්තා සේ ම වටිනා බණ කතා සාහිත්‍යයක් බවට ද පත්විය.ධම්ම පදයේ ධර්ම කරුණු විස්තර කිරීමේ දී උපමාවකින් පැහැදිලි කිරිම කැපී පෙනේ. ධම්ම පදයේ එන මුල්ම ගාථාවේ දී තමන් විසින් කරන ලද අකුසල කර්මයන් තමන්ගේ ජීවිතයට බලපාන ආකාරය ඉතා සරල උපමාවකින් පෙන්වාදී ඇති ආකාරය සුවිශේෂී ය.’තතෝ නං දුක්ඛමන්චේති චක්කං’ච වහතෝපදං’කරත්තය බැඳි ගොනා පසුපස එන රෝදය මෙන් තමන් කරන ලද අකුසල කර්මයන් ගේ විපාක තමන් පසුපස ලුහුබඳින බව එහි දී බුදුරජාණන් වහන්සේ පෙන්වා දුන්හ.තමන් කරන පුණ්‍යකර්මයන් ගේ විපාක පිළිබඳ විස්තර කිරීමට ගෙන ඇත්තේ ප්‍රබල උපමාවකි. එහි දී තමන් අත් නොහරින සෙවණැල්ල මෙන් කරන ලද කුසලයන්ගේ සැප විපාක තමන් පසුපස එන බව පෙන්වා දුන්හ.තවත් අවස්ථාවක ධර්ම රසය විඳින්නා හා නොවිඳින්නා කවරාකාරද යන බව හැන්ද සහ දිව උපමාවකට ගනිමින් මනාව පැහැදිලි කර දී තිබේ.අඥානයා, මුළු ජීවිත කාලය පුරාම නුවණැති මුනිවරයෙක් ඇසුරු කළත් ධර්මය අවබෝධ කර ගන්නේ නැත. හොද්දක රසය නොතේරෙන ‘හැන්ද’ මෙනි.බුද්ධිමතා සුළු මොහොතකට හෝ නුවණැති මුනිවරයෙක් ඇසුරු කළේ නම් ඔහු සැණෙකින් ධර්මය අවබෝධ කර ගන්නේ ය. හොද්දක රසය වහා හඳුනාගන්නා ‘දිව‘ මෙනි.මෙසේ බුදුරජාණන් වහන්සේ ධම්ම පදයේ දී ඉතා ගැඹුරු ධර්ම කරුණු ශ්‍රාවකයාට පහසුවෙන් තේරුම් ගත හැකි වන සේ සරල උපමා ගෙන හැර පාමින් මැනැවින් පැහැදිලි කර දුන්හ.ධම්ම පදයේ සහශ්‍ර වර්ගයට අයත්, ඉහතින් දැක්වූ ‘අභිවාදන සීලිස්ස - නිච්චං වද්ධාපචායිනෝ’ යන ගාථා ධර්මය බෞද්ධ සමාජයේ වඩාත් ජනප්‍රිය වී තිබේ. ඒ ආශිර්වාදාත්මක ගාථාවක් ලෙසිනි.  දිනක් තම පුතු සමඟින් බුදුරජාණන් වහන්සේ හමුවට එන බමුණෙක් උන්වහන්සේ සමඟ පිළිසඳරෙහි යෙදෙන්නේ, ආපසු නිවෙස බලා යන්නට සූදානම් ව බුදුරජාණන් වහන්සේට වැඳ නමස්කාර කරන්නේය. එවිට උන්වහන්සේ බමුණාට,’දිඝායුඛො හෝති’ දීර්ඝායුෂ ලැබේවා යැයි ප්‍රාර්ථනා කරන්නාහ. පහන් සිත් ඇති වූ බමුණා සිය පුතුට ද බුදුරජාණන් වහන්සේට වැඳ නමස්කාර කරන ලෙස පවසන්නේය.පුතා ද එලෙසම කටයුතු කරන්නේ ය. ආපසු නිවෙස බලා යන ගමනේ දී බමුණා මෙසේ සිතන්නේය.’භවත් ගෞතමයන් වහන්සේ මට දිගාසිරි පැතූහ. එහෙත් මා පුතුට දිගාසිරි නොපැතූහ. ඒ කවර නම් අරුමයක්ද?අවුල් වූ සිතින් ආපසු බුදුරජාණන් වහන්සේ හමුවට එන බමුණා මේ පිළිබඳව විමසන්නේ ය.”බමුණ! තොපගේ පුතු තව සතියක් ඇතුළත අමනුෂ්‍ය බලවේගයකට හසුවන්නේ ය. ඒ නිසා ඔහුට දීර්ඝායුෂ නොපැතුවෙමි”යි බුදුරජාණන් වහන්සේ පිළිතුරු දුන්හ.”භවත් ගෞතමයන් වහන්ස; ඔබ වහන්සේ සර්වඥයන් වහන්සේ වන සේක. අනේ, මේ උවදුරින් මාගේ දරුවා බේරා ගන්නට උපදේශයක් දෙනු මැනවි’ යි බමුණා කියන්නේ ය.එහිදී බුදුරජාණන් වහන්සේ දුන් උපදෙස් අනුවම කටයුතු කරන බමුණා, පවුලේ සාමාජිකයන් සමඟ එක්ව පළමුව තම නිවෙස ඖෂධීය දියරයෙන් සෝදා පවිත්‍ර කරන්නේය. දෙවැනි දින සිට දින හතක් පුරා සිල්වතුන් වහන්සේට නිවෙසට ආරාධනා කොට දන් පිළිගන්වා ඇප උපස්ථාන කරන්නේ ය. ධර්ම කතා විමසන්නේ ය. දරුවා කිසිදු උපද්‍රවයකට හසුවන්නේ ද නැත. තම පුතු සමඟ නැවතත් බුදුරජාණන් වහන්සේ හමුවට පැමිණෙන බමුණා තමන් ක්‍රියා කළ ආකාරය පිළිබඳ පවසන්නේය.එවිට බුදුරජාණන් වහන්සේ, මෙතෙක් දරුවා වටා ධර්ම බලයක් නොතිබුණු බවත්, වතාවත් කොට නිවෙසේ පරිසරය දැහැමි පරිසරයක් බවට පත් කිරීම නිසා අමනුෂ්‍ය බලවේගයකට ළං විය නොහැකි වූ බවත්, එසේ සාමකාමී දැහැමි පරිසරයක් පවතින තාක් දරුවා ආරක්ෂා වන බවත් පෙන්වා දුන්හ. අනතුරුව මේ දරුවාට ‘ආයු වර්ධන කුමරු’ ලෙස නම් තබා ඉහත ගාථා ධර්මය දේශනා කළහ.මෙයින් සමාජයට ගෙන දුන්නේ ගැඹුරු ධර්ම පණිවුඩයකි. ‘සිල්වත් උතුමන්ට වන්දනා කරන, සීලයෙන් ගුණයෙන් වැඩිහිටියන්ට නිතර වැඳුම් පිදුම් කරන පුද්ගලයා වෙත ආයුෂ, වර්ණය, සැපය හා බලය ළඟා වේ.’ ‘අභිවාදන’ නම් උත්කර්ෂවත් වන්දනයයි. සිල්වත් උතුමන් වෙත කළ යුතු නිසා හෝ, ආවාට ගියාට හෝ වැඳීමෙන් කුසලයක් අත්වන්නේ නැත. එය පුණ්‍යකර්මයක් වන ලෙස පිළිවෙළකට කළ යුතු කාර්යයකි. බෝධීන් වහන්සේ උදෙසා කෙරෙන පූජා වත්මන් බෞද්ධ සමාජයේ වඩාත් ජනප්‍රිය වී තිබේ.ඒ වෙනුවෙන් මල් පහන් සූදානම් කර ගන්නා අවස්ථාවේ සිට මල් ආසන පිරිසුදු කිරීම, බෝ මළුව ඇමදීම ඇතුළු සියලු කටයුතු සිදුවිය යුතු වන්නේ ක්‍රමානුකූලව ය. බුදුගුණ ගායනා, බෝධීන් වහන්සේ ගේ ගුණ ගායනා මේ සියල්ල ක්‍රමවත්ව සිදු කළ යුතුය.බුද්ධ පූජාව තබන අවස්ථාවේ බොහෝ දෙනෙක් පුරුදු වී සිටින්නේ එකම පාත්‍රයකට බත් හා ව්‍යංජන බෙදා පූජා කිරීමටය. මෙවැනි පූජාවන් නිසා කුසලයක් අත්වන්නේ නැත. එය උත්කර්ෂවත් පූජාවක් නොවන නිසාය.වන්දනා කිරීම සඳහා තෝරාගත යුතු වන්නේ ද සිල්වතුන් වහන්සේය. බෞද්ධයකුට නම් වන්දනයට වඩාත් සුදුසු වන්නේ තම එකම ශාස්තෘන් වහන්සේ වන ගෞතම බුදුරජාණන් වහන්සේ ය. ශ්‍රද්ධා සම්පන්න, සීල ගුණයෙන් යුතු ඔබට නිවෙසේ පිරිසිදු තැනෙක වඩා හිඳවූ බුද්ධ ප්‍රතිමා වහන්සේ උදෙසා පැන් වීදුරුවක් හෝ පූජා කිරීමෙන් ම එය බුද්ධ පූජාවක් බවට පත්කර ගත හැකිය.භික්ෂූන් වහන්සේ උදෙසා කරන වන්දනය ද වත්මන් හි විවිධ සංස්කෘතීන්ට හසුවී තිබේ. පසඟ පිහිටුවා වැඳීම අද බෞද්ධ සමාජයෙන් දුරස් වී යන ස්වභාවයක් පෙනේ. විශේෂයෙන් හින්දු වන්දනා ක්‍රම ඉස්මතු වී ඇති සැටියක් පෙනේ. මේ බෞද්ධයාට නොගැළපෙන දේ ය. නිරෝගී පුද්ගලයාට පසඟ පිහිටුවා වැඳීම අසීරු කාර්යයක් නොවේ.සිල්වත්, ගුණවත් බෞද්ධයා තම මවුපියන්, වැඩිහිටියන් නොසලකා හරින්නේ නැත. ආහාර පාන ඇඳුම් පැලඳුම්, ඉඳුම් හිටුම් සපයනවා සේ ම ඇප උපස්ථාන කරමින් ඔවුන් රැක බලා ගන්නේය. ඔවුන්ට සතුටින් ජීවත්වීමේ පරිසරයක් නිර්මාණය කර දෙන්නේ ය.යම් පුද්ගලයෙක් මේ ගුණධර්ම වර්ධනය කරනවා නම්, ඉහත කී ආයුෂ, වර්ණය, සැපය, බලය යන ශක්තීන් හතර ඔහු වෙත නිරායාසයෙන් ම ළඟා වේ. මෙහි ‘ආයුෂ’ නම් තමන්ට කර්ම ශක්තියෙන් ලැබුණු ආයුෂ ප්‍රමාණයයි. ඉහත කී ගුණ ධර්ම රැකීමෙන් තමන් කර්ම ශක්තියෙන් ගෙනා ආයුෂ ආරක්ෂා කර ගත හැකිය. ස්වාභාවික විපතකින් හෝ හදිසි අනතුරකින් හෝ දැහැමි පුද්ගලයාට විපතක් සිදු වන්නේ නැත. ඒ ධර්ම බලවේගය ඔහු සුරකී.’වර්ණ’ නම් සමාජයේ ප්‍රියමනාප බවට, ප්‍රසාදයට පත් වූ පුද්ගලයකු වීමයි. ආශ්‍රයට සුදුසු අයකු වීමයි. ඉහත කී ගුණදහම් වඩන පුද්ගලයා නිහතමානී අයකු වේ. ඒ නිහතමානී බව ම ඔහු ප්‍රියමනාප පුද්ගලයකු බවට පත් කරයි. ‘සැප’ නම් නිරෝගී බවයි. උතුම් ම සැපත නිරෝගී සම්පත බව ධර්මයේ සඳහන් ය.’කාය බලය’ට වඩා ‘ඥාන’ බලය පුද්ගලයාට පහසුවෙන් අත් කර ගත හැකිය. මනස එක්තැන් කර ගැනීමට, ධාරණ ශක්තිය ඇති කර ගැනීමට යන්ත්‍ර මන්ත්‍ර පසුපස යාම, මිථ්‍යා දෘෂ්ඨික වන්දනා ක්‍රම අවශ්‍ය නොවේ.තම ශාස්තෘන් වහන්සේට ආගමික වතාවත් ඉටු කිරීමෙන්, මවුපියන් වැඩිහිටියන් සැලකීමෙන් සිතේ ඒකාග්‍රතාව ඇති කර ගත හැකිය. මනස අවුල් වියවුල් වීමෙන් ආරක්ෂා කර ගත හැකිය.2600 සම්බුද්ධත්ව ජයන්තිය උදෙසා පිළිවෙතින් පෙළගැසෙන මොහොතේ මේ ගුණධර්ම වඩා ලෞකික මෙන්ම ලෝකෝත්තර ජීවිතය ද සැපවත් කර ගැනීමට බෞද්ධයා කටයුතු කළ යුතුය.සාකච්ඡා කළේ -රමණී සුබසිංහඡායාරූපය -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=as1101236</link>
    <topic>කොළඹින් තෑගි ලද දඹේයාය දරුවෝ</topic>
    <author>ඡායාරූප හා සටහන</author>
    <content>කොළඹින් තෑගි ලද දඹේයාය දරුවෝදරුවන්ට තෑගි පාර්සල් බෙදා දෙමින්පාසල් උපකරණ ලබාගත් දඹේයාය පාසල් දරුවෝපන්නිපිටිය ධර්මපාල විද්‍යාලයේ ආදි ශිෂ්‍ය සංගමය (මුල්පෙල පාලියෝ) විසින් ඉකුත් දා මොනරාගල දඹේයාය විදුහලට නෑගම් ගියේ ය. ඔවුන් එහි ගියේ හිස් අතින් නොවේ. දඹේයාය පාසලේ දරු දැරියන්ට අවශ්‍ය පාසල් උපකරණ මෙන් ම ඔවුන්ගේ දෙමවුපියන්ට අවශ්‍ය දෑ ඔවුහු රැගෙන ගියෝ ය.මොනරාගල දිස්ත්‍රික්කයේ ඔක්කම්පිටිය ප්‍රදේශයේ ඉතා දුෂ්කර පාසලක් වන දඹේයාය ප්‍රාථමික පාසලේ සිසුන් සංඛ්‍යාව 58 කි.ආර්ථික අපහසුතා මධ්‍යයේ අධ්‍යාපන කටයුතුවල නියැළෙන දරුවන්ට උදව් කිරීමේ අර මුණින් විදුහල්පති එච්.ඩබ්ලිව්. සිරිල් මහතාගෙන් ලද තොරතුරු අනුව එම විද්‍යාලයට උපකාර කිරීමට ධර්මපාල විද්‍යාලීය ආදි ශිෂ්‍ය සංගමය පෙරමුණ ගත්තේ ය. ආදි ශිෂ්‍ය සංගමය වාර්ෂිකව පවත්වාගෙන එන මේ සත්කාර්යය මෙවර ද ඉතා උසස් අන්දමින් ඉටු කැරිණි.ඒ අනුව පාසලේ සියලු දරුවන්ට පොත් පත් ඇතුළු පාසල් උපකරණ පාවහන්, ඔවුන්ගේ පවුල් 45 කට වියළි ආහාර ද්‍රව්‍ය ඇතුළු තෑගි පාර්සල් ද පිරිනමනු ලැබීය.මීට අමතරව AVIVA - NDB රක්ෂණ සමාගමේ සහාය ඇතිව පරිගණක දෙකක් ද විද්‍යාලයට පිරිනමනු ලැබීය.ආදි ශිෂ්‍ය සංගමයේ සභාපති එයාර් මාර්ෂල් ඔලිවර් රත්නායක මහතාගේ ප්‍රධානත්වයෙන් මේ සද්කාර්යය සංවිධානය කැරුණ අතර සංගමයේ ලේකම් සීතා විජේසේකර, ව්‍යාපෘති භාර උපාලි සෙනෙවිරත්න යන මහත්ම මහත්මීන් මෙන් ම සෙසු සාමාජිකයෝ මෙම සද්කාර්යය සඳහා පෙරමුණ ගත්හ.ඡායාරූප හා සටහනනන්ද ඒකනායකකෝට්ටේ මධ්‍යම සමූහ  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=as1101237</link>
    <topic>අම්මා මැරෙන වෙලාවෙ මං පිටරට ඒ වෙලාවෙත් ඇය මා ළඟට ආවා</topic>
    <author>උපාලි සමරසිංහ</author>
    <content>අම්මා මැරෙන වෙලාවෙ මං පිටරට ඒ වෙලාවෙත් ඇය මා ළඟට ආවාගායනශිල්පී දයාන් විතාරණඅම්මට ඉස්සරින් ලැබුණු දරුවන් දෙදෙනාම ගැහැනු ළමයින්. දෙන්නම ගත්තෙ සිසේරියන් සැත්කම් මඟින්. ඒත් මගෙ අම්මා කියලා තියෙනවා තාත්තට හත් සැරයක් හරි මං ‘සීසර්’ කරනවා පුතෙක් ලබන්න කියලා. ඒත්, වාසනාවට අක්කලා දෙන්නට පස්සෙ ලැබුණෙ මම. මගේ අම්මා එහෙම දුක් විඳලා පුතෙක් ලබන්න ප්‍රාර්ථනා කළ මවක්.”මෙසේ කියමින් අද අපේ සාමීචිය හැඩකරන්නට පැමිණ සිටින්නේ ප්‍රවීණ ඡායාරූප ශිල්පී හා ගායක දයාන් විතාරණයි. දයාන් සිනමා ඡායාරූප ශිල්පියෙක් ලෙස කාලයක්ම වැඩ කළේය. ඔහුගේ ඡායාරූපයට ලක් නොවූ කිසිදු ප්‍රසිද්ධ නිළියක් හෝ නළුවෙක් නැති තරම්ය.දයාන්ට ඇති ළයාන්විත අනියත ශෝකී ස්වරයට ඔහුගේ අම්මා ද බෙහෙවින් ම ආදරය කළාය. මුල් කාලයේ සිටම ඇගේ ගී රැජින වූයේ රුක්මණී දේවියයි. ඒ ශ්‍රී ලාංකීය ගායන ක්‍ෂේත්‍රයේ අනියත ශෝකී ස්වරයේ මුල්ම අවස්ථාවයි.කාටවත් නොකී රහස් රැසක් හෙළිකරමින් ඒ දයාවන්ත අම්මා ගැන දයාන් මෙසේ මතකය අවදි කරයි.මගෙ අම්මගෙ විවාහයට පෙර නම නාලිනී ඩේසිබෙල් ජයසූරිය. ගාමණී ජයසූරිය මහත්මයාගේ ඥාති සොයුරියක්. ගම් පළාත මීගොඩ. පියා දෙනිපිටිය විතාරණගේ පියදාස. වෘත්තියෙන් පළාත් පාලන අමාත්‍යාංශයේ ප්‍රධාන ලිපිකරු හැටියට වැඩ කළා.මේ අය යෝජිත ක්‍රමයට විවාහ වෙලා මුලින්ම පදිංචි වෙලා තියෙන්නෙ නුවරඑළියේ. තාත්තා රස්සාවෙන් තැන් තැන්වලට මාරු වෙද්දි අපටත් ගෙවල් මාරු කරන්න වුණා.පුංචිම සන්දියේ ළදරුවෙක් කාලේ මං ආසා කළේ අම්මගෙ ඇඟිලිවලට. කවුරු අත දිගු කළත් මේ ළදරුවා අල්ලා ගන්නෙ හරියටම අම්මගෙ ඇඟිලි. ඒ නියපොතු ලස්සනට පාට කරලා. නිය තරමක් වවලා පිරිසුදුව තිබුණු අතක්. අම්මගෙ මේ සුදුමුදු ඇතැඟිලි පුංචි දරුවා කාලෙ හිට මා හඳුනන බව වැඩිහිටියන් පසුව මට කීවා.තාත්තා මුල් කාලෙ ක්‍රිකට් ක්‍රීඩකයෙක්. නාලන්ද ස්කෝලෙ ඉගෙන ගන්නා කාලේ ඉඳන් ඒ කණ්ඩායමටත් සෙල්ලම් කරලා තියෙනවා. ඊටත් පස්සේ ක්‍රීඩා සමාජ කීපයකට බැඳිලා සෙල්ලම් කළා.අම්මත් හොඳ ක්‍රිකට් ක්‍රීඩා ලෝලියක්. අම්මගෙ තාත්තගෙ ප්‍රාර්ථනාවක් තිබුණ පුතෙක් ලබලා ක්‍රිකට් ක්‍රීඩකයෙක් කරන්නත්. දැන් තුන්වෙනි වතාවට අම්මා ගැබ්බර වුණාම දෙන්නම හොඳටම සතුටු වෙලා “මේ පාර නම් පුතෙක්ම” බව හිතලා.ඒ කාලෙ Qස්කෑන් පරීක්ෂණ’ කරලා බලන්නත් නෑනේ. දැන් දරුවා ලොකු මහත් වෙනකොට මේ අය සෙල්ලම් කාර්, බෝනික්කන් වගේම ක්‍රිකට් පිති, බෝල වගේ දේවලුත් මට හුරු පුරුදු කරනවා. මං ක්‍රිකට් ගහන්න කවරදාවත් ආසා කළේ නෑ.දැන් වුණත් ක්‍රිකට් ගහන්න. ගහනවා බලන්න ආසා නෑ. ලෝක කුසලාන අරගෙන ක්‍රිකට් කණ්ඩායම රටට කීර්තියක් ගෙනා වෙලාවෙ නම් සතුටු වුණා. ඉතින්! තාත්තගෙන් අම්මගෙත් සිහිනය බිඳ වැටෙනවා. ඒත් අම්මගෙ තාත්තගෙ සෙනෙහස තව තවත් මෝදු වුණා මිසක් අඩු වුණේ නෑ.මා ඉපදුණේ 1962 දි. තාත්තා මුලින් නුවරඑළිය වැඩ කළත් 1967 වන විට නුවරට එනවා. මං මුලකුරට යන්නෙ 1968දි. ඒ මහනුවර ධර්මරාජ විද්‍යාලයට. අම්මා උදේ රැයින්ම නැඟිටලා මට කිරිබත් කවලා පළමු දවසේ නමෝ විත්තියෙන් පාසල් ගෙන ගිය දවස මතකයි. අම්මත් එක්ක එදා මාලනි නැන්දාත් ආවා. දළදා තේවා හඬ ඇසෙන මානයේ කන්දක් උඩ පිහිටි මේ ස්කෝලෙ පළමු දවසෙ මං හිටියෙ පුදුමාකාර බයකින්.ඒ වන විට අම්මා නැතිව එක තත්පරයත් මා ගත කරලා නෑ. මේ අය මාව දාලා යයිද කියලා බයක් මට තිබුණු නිසා නිතරම පංති කාමරේ ග්‍රිල් අස්සෙන් එබුණා. විවේක වේලාවෙදි අම්මා ඇවිත් මෙන්න! ඔරේන්ජ් බාර්ලි බෝතලයක් අරගෙන. පොඩි එකා වුණත් මහන්සිය තෙහෙට්ටුවට ද මන්දා බෝතලේම කටේ තියාගෙන බිව්වා. ඊට පස්සෙ මාව පාසල් එක්ක ගිහින් ආවෙ තාත්තා.දහවලටත් තාත්තා මාව ගෙදරට ගෙනැවිත් දාන්නෙ. එක දවසක් ඉස්කෝලෙ ඇරිලා තාත්තා ඇවිත් නෑ. එක එක ළමයින් අපේ තාත්තා ආවා. අම්මා ආවා කිය කියා යනවා. මං බැලුවා තාත්තා තවම නෑ. මං වතුර බෝතලෙයි බෑග් එකයි එල්ලගෙන අඬ අඬා පංති කාමරයෙන් එළියට ආවා. අනේ! තාත්තා හැංගිලා හිනාවෙවී බලාන ඉන්නවා.මේක මං අම්මට කීවම අම්මා තාත්තාට නෝක්කාඩුවක් කීවා! ඇයි පොඩි එකා බය කළේ කියලා. මා ලැබිලා තිබෙන්නෙත් අඩු වයසින්. සාමාන්‍ය දරුවෙකුගෙ උපත් බර මට තිබිලත් නෑ.වෙනම තැනක මා රඳවා තබලා අම්මා බොහොම පරිස්සමින් තමයි කිරි ටික පවා දෙන්නෙ. ඒ අතරේ පොඩි එකාට උණත් ගැනෙනවා. අම්මා මොන තරම් බයකින් හිටියා ද කියලා මට පස්සෙ කාලෙක කිව්වා. මං සාමාන්‍යයෙන් ස්කෝලෙ පාඩම් වැඩට දක්ෂයි. පංතියේ මොනිටර්. චිත්‍රශිල්පය මට පිහිටලාම තිබුණා. අම්මා මැහුම්වලට ‘සිංගර්’ ඩිප්ලෝමාව දිනූ ගැහැනියක්.ඇය එම්බ්‍රොයිඩර්වලින් කරන දේවල් ඒ විදියටම මං චිත්‍රයට නඟනවා. ඉතින් අම්මට පුදුමාකාර සතුටක්. ඊට අවශ්‍ය පාට, පැස්ටල් කූරු ආදිය අම්මා මට සකස් කැර දෙන්නෙ අඳින්නයි. ඒත් ගෙදර බිත්තියෙ අඳින්ට තහනම් කරලා. හේතුව අපි ඒ වෙලාවෙ හිටියෙ නිල නිවාසවලනෙ.මාත් එක්ක ගෙදරදි සෙල්ලම් කරන්නෙ අක්කලා දෙන්නට වැඩිය අම්මා. අම්මගෙයි මගෙයි අතර පවත්නා ප්‍රේමය අවියෝජනීය සම්බන්ධය බොහොම ප්‍රබලයි. මට මතකයි උසස් පෙළ පංතියෙදි මා ළඟින් ඇසුරු කළ මිතුරෙක් ඛ්දිසියෙම කිසියම් කතාවකට අම්මා සිහිකරලා මට කුණු හබ්බයෙන් බැන්නා. මං සාමාන්‍යයෙන් උපශාන්ත ළමයෙක් වුණත් මට මේ සිද්ධියට හරියට තරහ ගියා.මොකද? මගේ අම්මා පිරිසුදු කෙනෙක්. අවුරුදු 39 දි තාත්තා හෘද රෝගයකින් මිය ගියා. ඒත් ඈ මිනිස්සු ගැන නොහිතා දරුවන් ගැන හිත හිත දුක් කඳුළු ඉසිලු මවක්. මං ඒ කොල්ලා එක්ක රණ්ඩුවට ගියා. මං එයාට පහර කීපයක් ගැහුවත් එයා ගහපු පහරකින් මගේ කටින් ලේ ගලන්න ගත්තා. මගෙ ලේන්සුව තෙත් වෙනකම් ගලපු ලේ ගොඩ දැක්කාම අම්මා ක්ලාන්ත වෙලාත් තියෙනවා. තුවාලය කොතරම් ද කියනවා නම් පාසලින් මා දොස්තර කෙනෙක් ළඟටත් යවලා ප්‍රතිකාර කෙරෙව්වා.සුව වෙලා ගෙදර ආවාම අම්මා මට දොස් කීවා. පුතේ, ඒ ළමයා ඒක කීවෙ මට නොවේ. මේ ලෝකෙ ඉන්න හැම අම්මලාටම. ඒක වැරැදි කතාවක්. ඒකට එයාගෙ අම්මත් සහෝදරියනුත් අහුවෙනවා. ඇයි! පුතා ඒක මට කීවා කියලා කලබල වුණේ. ඇය මෙහෙම කියනකොට මං කීවා මං අම්මා වෙනුවෙන් නේද? ගහගත්තෙ කියලා.පුතේ, කාගෙන්වත් ගුටියක් කන්නෙ නැතිව කාටවත් හිරිහැරයක් කරන්නෙ නැතිව ජීවත්වෙන්න. එයා තමයි නියම චණ්ඩියා.’ අම්මා එදා කීවෙ කොයිතරම් ප්‍රායෝගික ඥානයකින් ද කියලා දැන් වැටහෙනවා. පස්සෙ කාලෙක ඒ මිත්‍රයා හරියට කනගාටු වුණා. දැන් එයා මියගිහින්. තාත්තා මිය යන කොට හිටියෙ මාතලේ. මාතලේට ගියාට පස්සෙ මා ගියේ ශාන්ත තෝමසුන්ගේ විදුහලට.එහෙදි තමයි ඒ සිද්ධිය වුණෙත්. අපේ අම්මට රසට උයන්න පුදුමාකාර දක්ෂතාවක් තියෙන්නෙ. තාත්තා ඉන්න කාලෙ අම්මා කඩපිලකටවත් ගියෙ නෑ. ඒත් තාත්තා මිය ගියාට පස්සෙ මා දුටුවා ඇය තුළ නිදා උන් යෝධ දිරිය ගැහැනිය නැඟිටිනවා. අක්කලාට ඒ වන විට 18, 16යි. පිළිවෙළින්. මට අවුරුදු 13යි. අම්මා ගෙදර මැහුම් පංති දාලා මැහුම් වැඩ උගන්වලා අපව රැකගන්න මහ වෙහෙසක් ගත්තා.අම්මා ගීත ගයන්න ආසා වුණාට මිහිරි හඬ තිබුණේ තාත්තට. අම්මගෙ හඬේ ජවය එක්ක තාත්තගෙ හඬේ ලාලිත්‍යයක් පෙනුණා. ඇය රුක්මණී දේවියට පුදුමාකාර ආසාවක් දක්වන්නේ. ඇගෙ ගීතැටි මේ ගෙදර පුරවා තිබුණා. ඇය ආසා කළේ එම සෝබර හඬට. මට මතකයි කොළඹ ආ වෙලාවක අම්මයි තාත්තයි මමයි ගාමිණී හෝල් එකේ ‘ලාදළු’ චිත්‍රපටිය බැලුවා.ඒකෙ රුක්මණීගෙ ලොකු මුහුණක් (සමීප රූපයක්) තිරයේ වැටෙන වෙලාවෙ ඒ හැඬුම් හඬත් එක්ක මාත් හැඬුවා. අම්මට මාවත් අරන් එළියට එන්ට සිද්ධ වුණා. පව්! කාලයක් යනකම්ම ඇය කීවා පුතා ඇඬුවෙ නැත්නම් මං ඉතිරි ටිකත් බලනවනේ පුතා” කියලා. ඔබ දන්නවද ‘ලා දළු’ තිරගත වෙලා තියෙන්නෙ 1965 දී. ඒ කියන්නෙ ඒක මට වයස 3ක් හා මාසයක් පමණ කාලෙ සිද්ධියක්. මට තවමත් ඒක මතකයි.අපේ තාත්තයි අම්මයි අතරේ අවුරුදු 14ක් පමණ පරතරයක් තිබුණා. ඒත් ;දන්නට දෙන්නා පුදුමාකාර ආදරයකින් බැඳිලා හිටියෙ. දෙන්නා තරහා වුණාමත් සුන්දරයි. එකිනෙකා බැනගත්තෙ නෑ. කතා නොකැර ඉන්නවා.බත් ටික තේ ටික වුණත් ලෑස්තියි කියන්නෙ දරුවන් හරහා. අපේ අම්මා මීයන්ට හරිම බයයි. එක ඇඳේ දෙපැත්ත හැරිලා නිදාඉන්නකොට දවසක් රාත්‍රියේ මීයෙක් ඇඳ විට්ටමෙන් ඇඳ පැත්තට බැහැලා. අම්මා මරහඬ දීලා කෑගහලා මෙන්න! මීයෙක්. මෙන්න! මීයෙක් කියලා. තාත්තා නැඟිටලා පොල්ලක් අරන් ගේ වටේ දුවනවා. මොකද? තාත්තට ඇහිලා තියෙන්නෙ මිනිහෙක් කියලයි.ඊට පස්සෙ දෙන්නා යාළුවුණා. මේ වගේ සුන්දර රණ්ඩු අපේ ගෙදර තිබුණා. අම්මගෙ ‘කළුපොල් මාළුව‘ තරම් රසවත් කෑමක් මං තවම කාලා නෑ. තාත්තා නැතිවුණාට පස්සෙ අම්මා මැහුම් පංති වගේම ‘සූපවේදී පංති’ පවා දැම්මා. ජීවත්වන්නට තාත්තගෙ විශ්‍රාම වැටුප ප්‍රමාණවත් නැති නිසා. අම්මා රෙද්දයි හැට්ටෙයි ගෙදරට ඇන්දෙ. ඒ වුණාට ගැමි සුවඳ වැගිරෙන ගැහැනියක්ම නොවේ.නාගරික ලලනාවන්ගේ දේත් ඇය කළා. කොණ්ඩය පාට කළා. කොටට කැපුවා. නිය පාට කළා. වැව්වා. මිය යන්නට ළංවෙලා හිටපු කාලෙත් ඇය කොණ්ඩය පාට කරන්න ගියා. ජීවිතය ගැන මරණය ගැන උපේක්ෂාවෙන් බලපු කෙනෙක් මගෙ අම්මා. ඇය මීගොඩ මුහන්දිරම් කෙනෙකුගෙ දුවක්. මහ පුදුම අභිමානයක් තිබුණා. සියල්ල තමන් පිරිමහගත්තා මිසක් කාටවත් යටත් වුණෙත් නෑ.අම්මට හිටියෙ එකම මල්ලි කෙනෙක්. ඒ මල්ලි හිතුවක්කාර විවාහයක් කරගත්තය කියලා අම්මා අමනාපෙන් හිටියෙ. අම්මා මැහුම් උගන්වමින් හිටපු ගෙදරට හිටි ගමන් උස මහත මිනිහෙක් ඇවිත් අම්මට වැන්දා. එදා තමයි මං අම්මට මල්ලි කෙනෙක් අපට මාමා කෙනෙක් ඉන්නා බව දැනගත්තේ. එතකොට මට අවුරුදු 17ක් විතර ඇති.අම්මා මහගෙවල් පැත්තෙ ගියෙ නැත්තෙ අම්මා තාත්තා නැතිවුණාට පස්සෙ මල්ලියි නෑනයි එහි හිටපු හින්දයි. ඒත් මං ඒ මාමා හොයාගෙන පසු කාලයක මීගොඩ ගියා. ඒක අම්මට කීවම ඇයි? උඹ ගියේ හිතුවක්කාරයා බලන්ඩ කියලා මට සැර වුණා.මං කීවා අම්මත් බලන්ඩ ආවනෙ. තාත්තා නැති නිසා. ඉතින්! මාත් ගියා කියලා. ඒ වෙලාවෙ මං අම්මට කීවා අම්මෙ අපිට දැන් සල්ලි ටිකක් තියෙනවනෙ. අපි රුපියල් ලක්ෂ 1 1/2ක්වත් ඒ අයට දෙමු. ගෙයි වහළත් දිරිලා නේද? කියලා. අම්මා මට නැවත සැරවුණා. ඒත් හිමින් සැරේ ඇය රුපියල් ලක්ෂ 3ක් ගේ හදන්න ප්‍රදානය කරලා. මගේ අම්මා මෙහෙම සංකීර්ණ චරිතයක්.මං නළු නිළියන් පින්තූර ගන්නකොට ‘වෙඩින්’ පින්තූර කරනකොට ඒ දින දෙන්නෙ අම්මා. සියල්ල පිළිවෙළට කරන්නෙ මගෙ අම්මා. මගෙ අභිමානය රැකෙන විදිහටයි ගණන් කීවෙත්. ඒත් කළ යුතු දෙයක් ඇත්නම් සල්ලි නොගෙන කරන්නැයි මා මෙහෙයැවුවෙත් අම්මා. 2002 පමණ වෙන විට මටත් හොඳ ආර්ථික තත්ත්වයක් ආවා. අම්මා තමයි මාව මෙහෙයැවුවෙ. අම්මා දකුණු අතින් දෙයක් දුන්නා නම් වම් අත ඒක දන්නෙ නෑ.ඒ වගේම දෙවරක් නොසිතා ඒ දේවල් කළේ. පාර්ලිමේන්තුවට මුල් වටයෙම ගිය දැන් එහි නැති තරමක කරදරවලට මුහුණ දුන් එක්තරා ජනප්‍රිය හිමිනමක් අම්මගෙන් රුපියල් ලක්ෂ 5ක් ණයකට ඉල්ලගෙනත් තියෙනවා. පස්සෙ දවසක මාත් සමඟ ඒ හිමිනම හමුවූ වෙලාවක උන්වහන්සේ උපාසක මහත්මියගෙන් අපි ණයක් ගත්තා තවම දෙන්න බැරිවුණාය කීවා. ඇය එවෙලේම කීවෙ, “ඒක අප පූජා කළේ ශාසනය වෙනුවෙන් හාමුදුරුවනේ” කියලා විතරයි. ඒ වගේ දානවන්ත මවක්. මට ගීත කියන්ට පුළුවන් කියලා මුලින්ම ඒත්තු ගැන්නුවෙ අම්මා.තමා ආසා කළ අනියත ශෝකී ස්වරය රුක්මණී දේවි ගැන හිතලා පුතාට සෝබර හඬක් තියෙනවා. ගීත කියන්න. මේවා එකතුකරලා ප්‍රසංගයක් කරන්ඩ. එහෙම කටයුතු සංවිධානය කළෙත් අම්මා. ඩලස් අලහප්පෙරුම ඇමැතිතුමා ගායිකා ප්‍රදීපා ධර්මදාස වගේ අය මේක හොඳටම දන්නවා. ඇය කෙතරම් මගේ වැඩ ගැන කැපවුණා ද කියලා මා ‘සිත්තම් කරමින්’ ප්‍රසංගය ජෝන් ද සිල්වා රඟහලේ පැවැත්වූ වෙලාවෙ මගෙ අම්මා පුදුමාකාර සතුටක් වින්දා. “පුතේ, උඹ ක්‍රීඩකයෙක් නොවුණාට කමක් නෑ. නුඹ මාව අද බොහොම ආඩම්බර කළා. සතුටු කළා.ඇය එදා කීවෙ එහෙමයි. එදා අම්මා වටා රොද බැඳුණු හැමෝම ඇය වැළඳ ගත්තා. මේ අතර අපේ මාමත් එක්ක ආපු නැන්දාත් අම්මව වැළඳගෙන. ඇය මාමාත් එක්කත් තරහින් හිටියෙ ඒ නැන්දා හා හිතුවක්කාර විවාහය නිසානෙ. අම්මා වැළඳගත්තාට පස්සෙ තමයි නැන්දා බව හඳුනාගත්තේ. ඒ තමන්ගේ මල්ලිව දැකීමෙන්. මං ඒ තරහා තුනී කරන්න විශාල සේවයක් කළා. ඇය අනවශ්‍ය වියදම් නොකළත් අරපිරිමැස්ම කළ කෙනෙක් කියලා මට කියන්ඩ බෑ. ඇයගේ වියදම් පාර්ශ්වය ඉහළයි. හැබැයි! හම්බ කරන්නත් දක්ෂයි.කාටවත් ණය නොවී ජීවත්වීම ඇය මට උගැන්නුවා. වයසට ගියත් කොණ්ඩය පාට කරන්ඩ, හැඩ වැඩ කරන්ඩ ඇය ගියා. කාරයක් නැතිව ගමනක් ගියේම නෑ. එක ගමනකට එක සාරියයි. තාත්තා නැතිවුණු වෙලාවෙ ගෙදර තිබුණු වටිනා බඩු මුට්ටු කොල්ලකන්න අඩු මුදලට ගන්න පොරකාපු ගෙවල්වලට අම්මා ගියේ තමන්ගෙ වත්පොහොසත්කම පෙන්වමින්. ඇය ඒක මටත් කියාදුන්නෙ “කවරදාවත් කාටවත් අතනොපා ජීවත්වන්න ඉගෙන ගන්න පුතේ” කියලයි.මගේ හඬ විතරක් නොවේ ගී දැහැන තනු, රචනා සියල්ලම විචාරිකාව වගේ තෝරාගන්නෙ අම්මා. ඒවා එතරම් ජනප්‍රිය වුණේ අම්මා නිසයි. සෝම හාමුදුරුවන් හදිසියේ අපවත් වූ වෙලාවෙ මා කියූ ගීතයට අම්මා බොහොම ලැදියි.’දැයම පුබුදුවාලූ නිමල පහන නිවුණා’ මේ ගීතය අහලා හාමුදුරුවරුන් අඬ අඬා කතා කළා කියලා අම්මා මට කීවා. ඇයගේ සුවිශේෂ ගුණයක් මා හඳුනාගත්තා. කවුරුන් හරි වැදගතෙක් නමෝ විත්තියෙන් ගෙදර ආවොත් ඇය රාජකීය විදියට සලකනවා. ඒක අම්මගෙ පුදුමාකාර පුරුද්දක්. දමිත් මේක හොඳටම දන්නා කෙනෙක්.අම්මා මේ විදියට මා වෙනුවෙන්ම කැපවෙලා ඉඳලා අක්කලත් දීග දුන්නට පස්සෙ මාත් එක්ක තනිවුණාම ඇයට මා හැර වෙනත් ලෝකයක් නැතිවුණා. ඇයට මට කරදරයක් වුණාම හුස්ම පවා අමතක වුණා කීවොත් නිවැරැදියි. මුල් කාලෙයේ අම්මා මාමත් සමඟ අමනාපයෙන් හිටියට පස්සෙ ඇය මාමා ගැන දුක්වුණා. ඒ නිසයි මං අම්මා වෙනුවෙන් මාමා මියයන තුරු මසකට රුපියල් 5000 ගණනේ හැම මසකම තවමත් ගෙවන්නෙ. ගෙදර ස්වාමිදුව වුණාම වැඩ කරන කෙනකුට වුණත් ඇය මවක් වගේමයි ක්‍රියා කළේ.පුදුමාකාර දයාවක් කරුණාවක් තිබුණා. ඒ වගේම අභිමානයකුත් තිබුණා. අම්මට වෙනම කාරයක් තිබුණත් ඒක කැඩුණු වෙලාවක අම්මා මගෙ කාරයෙන් විලාසිතා වැඩකට යන්න සූදානම් වුණා. ඒ වෙලාවෙ මාත් අම්මත් අතර තරමක මතභේදයක් ඇතිවුණා. මාත් ‘වෙඩින්’ එකකට අවශ්‍ය බඩු අරගෙන යන්ඩ තිබුණු හින්දා අම්මට ත්‍රීවීලරයක් අරන් යන්න කීවාම අම්මා කීවා මා කාරයෙන්ම තමයි පුතේ යන්නෙ කියලා. අම්මගෙන් මම ඉගෙනගත්තා මිසක් මං යමක් අම්මට උගන්වන්න ගියේ නෑ.මේ ගෙවල් කීපයම හැදුවෙ අම්මා. රන්පොකුණගම ගේ ඉන්නා කාලේ මගේ වැඩවලට එන නළු නිළියො මේකප් කරන්නෙ අම්මා. සමහර විට කවුරුත් නැති නිසා ‘ප්ලෑෂ්’ එක අල්ලන්නෙත් අම්මා. මගේ ජීවිතේ මේ තාක් දුරකට ඔසවා තැබුවෙත් ඇයයි. ඒ නිසා ඇයට මගේ සියලු දේ ගැන අයිතියක් ද තිබුණා.මවුනි සදා වඳින දෑත ඔබ කිරි කර පෙවු කිරේ ණය ගෙවන්නට මා වැන්දත් නිරතුරු ගුණ යහපත්කම් දන්නා අම්මේ ලොව්තුරු බුදු බව ලැබු දවසේදිත් මා සිත සනසනුපද්මකුමාර මෙත්තසේන ලියූ මා ගැයූ මේ ගී වැල අම්මා ඇහුවෙ හරිම සතුටින්. මං ජීවිතේදි ලබපු ඉහළම සතුට අම්මා සමඟම දඹදිව වන්දනාවෙ ගිය ගමනයි.බුද්ධගයාවෙදි බුදුන් බුදුවුණු තැන වැඳලා මං අම්මට වැන්දා. ‘අම්මේ චිරාත් කාලයක් ජීවත් වෙන්න’ කියලා. මට ඒ වෙලාවෙ ඉකිබිඳිලා හැඬුණෙ ඇයිද? කියලා මං තවම දන්නෙ නෑ. අම්මා ඒ වෙලාවෙ මගෙ පුතා බුදුවේවා කියලා ප්‍රාර්ථනා කළා. මං යන්ඩ ආසා කළේ ප්‍රංශයට. ඒ මොනාලිසා චිත්‍රය බලන්න හා අයිෆල් කුලුණ බලන්න. ඒත් දඹදිව වන්දනාව කොතරම් විසිතුරු ද කියලා මට හැඟුණේ අම්මා ඒ ගත කළ කාලය ගැන හිතන විටයි.මට අම්මා ගැන පොතක් ලියන්ඩ කරුණු තිබුණත් ඇගෙ අන්තිම දවස් ගැන නොකියාම බෑ. අපෙ අම්මයි මමයි හැරිස් අයියයි යශෝධයි දවසක් පාරෙ වැරැදි පැත්තෙන් ආපු බසයක වැදිලා බොහොම කරදර වුණා. අපේ කාරය පිටුපස ආසනයේ අම්මයි යශෝධයි හිටියෙ. ඒ අනතුරින් පස්සේ යශෝධා කාලයක්ම නවලෝක රෝහලේ නැවතිලා ප්‍රතිකාර ගත්තා.බෙල්ලේ මාංශ පේශීන් ඇදිලා. අම්මාටත් එහෙම වුණාට ඇය ගණන් ගත්තෙ නෑ. පස්සෙ කාලෙක ඒ බෙල්ලේ මාංශ පේශි වේදනා දෙන්න ගත්තෙ. ඊළඟට අම්මට දණහිස් අමාරුව හැදුණා. ‘ආතරයිටිස්’ හැදිලා. අම්මගෙ දණහිස් කපලා නැවත ඇවිදින්න පුළුවන් විදිහට සකස් කළා. අම්මට ඕනෑ කපලා කොටලා හරි ප්‍රකෘති තත්ත්වයට පත්වෙන්න. බය නෑ.මාත් වියදම් කළා. අම්මටත් සල්ලි තිබුණා. අම්මා බෙල්ලට ‘කොලර්’ එක දාගෙන ඉන්න කාලෙමයි අම්මට දොස්තර කිව්වෙ ඇයට පිළිකාවක් කියලා. මං තනියම ඇඬුවා. මගෙ අම්මට ඇයි මෙහෙම වුණේ කියලා. ඒත් දොඩම්පහල හාමුදුරුවො “මරණයත් සුන්දරයි. වරදක් නොකළ අයට” කියලා කළ දේශනාවට අම්මා ශක්තිමත් වුණා. ඇය කවරදාවත් මරණයට බය වුණේ නෑ.ඇය ඒක මුල්වරට දැනගත් දවසෙ කටපුරා හිනාවෙලා මාව බදාගත්තා. මං ඒ ගැන කතා නොකර හිටියත් අම්මා මරණය විඳදරා ගැනීම ගැන හිතලා ඇඬුණා. ඒ අතර මට ප්‍රංශයේ ප්‍රසංගයකට ආරාධනාවක් ලැබුණා. අම්මා තවත් දුර්වලවෙනවා මට පෙන්වන්න කැමැති වුණේ නෑ. මාත් ඇය දුර්වල වෙනවා බලන්ට, පෙට්ටියක ඉන්නවා බලන්ට කැමැති වුණේ නෑ. ඇය මට කීවා ‘පුතේ, මේ ගමන යන්ඩ ඕනෑ මං දුර්වල ගැහැනියක් කියලා උඹට පෙන්වන්ට කැමැති නෑ. උඹට ඒක බලන්ඩත් බැරි බව දන්නවා’ කියලා.මාත් අම්මගෙ ඒ ශෝචනීය අවස්ථාව දකින්ඩ කැමැති නෑ. ඒ කාලෙ අක්කලා දෙන්නත් අර මාමාත් අම්මා ළඟින්ම හිටියා. මාත් ගමනට එකඟ වුණා. අන්තිම දවස්වල අම්මා විබ්වෙ වතුර විතරයි. මට මේක බලා ඉන්ඩ බෑ. මං රට ගියා ප්‍රසංගයට. ඒ යන්ඩ ඉස්සරින් ඇය මට කන්ඩ ආසා ‘කළු පොල් මාළුව‘ ලෙඩ ඇඳේ ඉඳන් ඒදලා හරිගස්වල උයන කෙනාට දුන්නා පුතාට උයලා කන්ඩ දෙන්නය කියලා. 2006 අප්‍රේල් 25දා ඒ කාලකණ්ණි දවස. මා හිටියෙ ලන්ඩන්වල. ඒ ප්‍රංශයේ ඉඳලා ලන්ඩන්වල යාළුවෙක් (ප්‍රියලාල්ගේ) ගෙදර ආවා.එදා රාත්‍රියේ නවයට විතර මාත් යහළුවාත් ලන්ඩන් බෞද්ධ විහාරයට ගියා. ඒ බුද්ධ රූපය ඉදිරිපිට දණගසනකොටම මට මතක් වුණේ අම්මා. අම්මත් මා සමඟ මේ වෙලාවෙම මෙහි ආ බව මට දැනුණා. කලින් දවසක වගේම. එදා තමයි අම්මා මගෙන් වෙන්වුණේ. ලංකාවේ වෙලාවෙන් රෑ 2.30ට. එංගලන්ත වෙලාවන් වෙලාව රාත්‍රි 9.10යි.එංගලන්ත වේලාව ලංකාවෙ වේලාවට වඩා පැය පහමාරක් පමණ අඩුයි. ඒ කියන්නෙ රාත්‍රි 9.10 පමණ ඇති. එකම වේලාව. මේ වෙලාවෙ මා බුද්ධ රූපය ළඟ ඉන්නකොට අම්මා මා ළඟට ආවා වගෙ දැනුණා. මේ රත්තරං අම්මා මරණ මංචකයේදීත් මා අත්හැරියෙ නෑ. ඒත් ඇය සතුටින් මරණයට මුහුණ දුන් බව මා දන්නවා.උපාලි සමරසිංහඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=as1101238</link>
    <topic>  මංජේශ්වරී</topic>
    <author/>
    <content>  මංජේශ්වරීමෙතෙක් කතාවචාමික සෙනෙවිරත්න ශ්‍රී ලංකා නාවික හමුදාවට බැඳී පසුව පුහුණුවක් සඳහා ඉන්දියාවට යයි. එහිදී ඉන්දියානු ජාතික, හින්දු ආගමික මංජේශ්වරී නම් විශ්ව විද්‍යාල ශිෂ්‍යාවකට බොහෝ තහංචි මැද ඔහු ආදරය කරන්නට පටන් ගනී.මංජේශ්වරීට ආදරය කරන නළුවකු වූ ක්‍රිෂ්ණදේව ඈ තමන්ට නතු කර ගැනීමට සීමාව ඉක්මවා යමින් උත්සාහ දරයි. චාමික සෙනෙවිරත්නට හමුදා නීති අනුව විදේශික තරුණියක හා විවාහය තහනම් ය. ඒ හැරුණු විට මංජේශ්වරීට සිංහල බෞද්ධයකු හා කෝවිලේ දී විවාහය ද තහනම් ය. මේ දෙදෙනාට උදව් කරන්නේ එල්.ටී.ටී.ඊ. සාමාජිකයකු හා විවාහ වූ චින්තා නම් තරුණියකි. මංජේශ්වරී චාමිකගෙන් ඈත් කිරීම සඳහා ක්‍රිෂ්ණදේව විවිධ උපක්‍රම යොදයි.අද එතැන් සිට...එක් සෙනසුරාදාවක අපි පල්ලියට ගියෙමු. මංජේශ්වරී චින්තා සමඟ පැමිණි අතර එයට නිවසේ වැඩිහිටි දෙපළගෙන් විරෝධයක් නොවීය. ගමන ඇරැඹුවේ නිබන්ධනයේ මුවාවෙනි. මම උදය කුමාර සමඟ වෙනම පල්ලියට ගියෙමි. එය සෙනසුරාදාවක් වූ බැවින් පල්ලියේ වැඩිපුර පිරිසක් නොවූහ. එහෙත් නිස්කලංක බවක් ද අපට නොදැනිණ.සිමෙන්ති දැමූ මිදුල මැදින් පාරක් වැටී තිබිණ. නගරයක් මැදින් යන්නාක් මෙන් බඩු මළු ඔසවාගත් ගැහැනු පිරිමි ඒ, හරහා ගමන් කළේ ය. මෙය මා තුළ කිසියම් පුදුමයක් ඇති කළ මුත් උදයකුමාර ඒ ගැන කිසිසේත් පුදුම නොවීය.“කොළඹත් ඔය වගේ ම පල්ලියක් තියෙනව. මට මතක හැටියට කොටහේනෙ. මේ වගේ ම මිනිස්සු පල්ලිය හරහා එහාට මෙහාට යනවා.”මගේ සිතට කිසියම් නොරිස්සුම් බවක් දැනිණ. පූජනීය ස්ථානයක ඇති සන්හිඳියාව මෙහි දක්නට නැත. මිදුලේ ද ගහකොළ නැත. ඒ මිදුල මහා මාර්ගයක් වී ඇති බැවිනි.“මේකද පල්ලිය?”මම ඔච්චමට මෙන් ඇසුවෙමි.“චාමික එහෙම කතා කරන්න එපා. ඇතුළට ගිහින් බලන්න ඕනි මේකෙ ලස්සන.”අපි ලී බංකුවලින් පිරී තිබූ ශාලාවට ඇතුළු වී ඒ මැදින් එහි කෙළවරටම ගමන් කළෙමු. ශාලාව තුළ දෙතුන් දෙනෙක් වාඩි වී සිටියෝ ය. අල්තාරය ඉදිරියේ පහන් දැල්වෙමින් තිබිණ. ජේසුතුමා කුරුසියේ ඇණ ගැසූ විශාල රූපයක් ප්‍රධාන බිත්තියේ සවිකර තිබිණ.ජේසු බිලිඳා වඩා ගත් මරිය මව්තුමියගේ පිළිරුවක් ඒ බිත්තියේ ම කෙළවරේ අඹා තිබිණ. හඳුන් කූරු හා මල් සුවඳ දසත හමා ගියේ ය. ශාලාව කෙළවරට ගිය චින්තා එහි උන් සේවකයකු අත සලාම් පියතුමාට පණිවිඩයක් යැව්වා ය. මොහොතකින් තම ලැගුම් ගෙයට එන මෙන් ඔහු දන්වා එවා තිබුණි.ශාලාව පිටුපස ගස් කොළන් වලින් පිරි විශාල මිදුලකි.ඒ හරහා ගමන් කරද්දී උණුසුම පලවා හරින සිසිලසක් අපට දැනිණ. මිදුල කෙළවර වූ ලැගුම් ගෙය රමණීය ස්ථානයකි. ආරුක්කුවලට යැවූ මල්වැල් කිහිපයක් ම දොරකඩ විය. මිදුල පිරී තිබුණේ පෝච්චිවල සිට වූ මල් ගසිනි.ලැගුම් ගෙට ඇතුළු සමට තිබුණේ පොකුණක් මැදිනි. පොකුණ හරහා ලී පාලමකි. පොකුණ නිල් මහනෙල් හැරුණු විට මාළුවන් ගෙන් ද ගහනය. අපි දළදා මාලිගාවට ගියවිට මාළුවන්ට පාන් කැබලි, කඩල ඇට දමන අන්දම මට සිහිපත් විය. එහෙත් මෙහි එවැන්නක් සිදු නොවීය. මාළුවෝ තමන් පාඩුවේ පීනමින් ක්‍රීඩා කරති.අපේ අඩි ශබ්දය ඇසී සලාම් පියතුමා ආලින්දයට පැමිණියේ ය. ඔහු අඩි පහකට වඩා උස නැති කුඩා මිනිසෙකි. ලෝගුව හරහා බැඳි දම් පැහැති පටිය නිසා ඔහු කාදිනල්වරයකු විය යුතු යැයි මට සිතිණ.මුලදී මා තුළ වූ කනස්සල්ල පහව ගියේ ය. මංජේශ්වරී මා දෙස බලා හිනැහුණේ සිතට කිසියම් සැහැල්ලුවක් ඇති කරමිනි.සලාම් පියතුමා හා අපි සම අසුන්වල ඉඳ ගතිමු. පන්සල මෙයට වෙනස් ය. භික්ෂුවක් සිටින තැන අපට මිටි ආසන පැනවෙයි. සලාම් පියතුමා අප සමඟ කතා කළේ පුදුම සැහැල්ලුවකිනි.“මේ ඇත්තො ආගම් දෙකක ජාති දෙකක කිව්ව නේද?”පියතුමා කුඩා මිනිසකු වුව ද ඔහුගේ හඬ ගාම්භීරය. ආකර්ෂණය එක්වරම සිතට දැනිණ. සෞම්‍ය පෙනුම සිත් ඇද ගන්නා සුළුය.“ඔව් පියතුමනි”අප වෙනුවෙන් චින්තා පිළිතුරු දුන්නා ය.“අපි කාටත් ප්‍රශ්න තියෙනවා. අපි අතින් වැරදි සිදුවෙනවා. කොහොමත් දවසකට දෙතුන් දෙනෙක් පව් සමාකරගන්න පල්ලියට එනවා. ඒක සාමාන්‍ය දෙයක්. මේ ඇත්තන්ගෙ ප්‍රශ්නයත්, මට නම් සාමාන්‍ය දෙයක්. මේ ගැන අපි සැහැල්ලුවෙන් සිතිය යුතුයි. සැහැල්ලුවෙන් ප්‍රශ්නවලට මුහුණ දෙනකොට විසඳුම අත ළඟටම එනවා. අනික ඕනම ප්‍රශ්නයකට විසඳුමක් තියෙන්නත් එපායැ.නැත්නම් අපේ ජීවිත පවත්වාගෙන යන්නෙ කොහොමද? එහෙම නම් අපි ජීවත් වන මේ ලෝකයටත් පැවැත්මක් නැහැ. අපේ ආගම හරි විවෘතයි. ඒකයි අනික් ආගම් එක්ක සසඳන කොට තියෙන වෙනස.”සලාම් පියතුමා දිගින් දිගටම කියවාගෙන ගියේ ය. මොහොතකට පසු ඔහු තමන් අසල වූ විශාල අල්මාරියක් ඇද පොතක් පිටතට ගත්තේ ය. ඒ බයිබලයකි. ඔහු එහි මැද හරියේ පිටුවක් පෙරළුවේ ය.“මේ පිටුදෙක දෙන්න එක්ව කියවන්න ඕනි” බයිබලය ඉංග්‍රීසියෙනි. අපි දෙදෙනා එක්වන්ව ඒ පිටු කියවන්නට වීමු. මට ඒ පිටු දෙකේ වූ එකම එක වචනයක් හෝ තේරුම් නොගියේ ය.“ඔහොම නෙවෙයි කාටත් ඇහෙන්න හඬ නඟා කියවන්න”සලාම් පියතුමාගේ කටහඬ මට පැහැදිලිව ඇසුණි. අප දෙදෙනා ම ඒ පිටු හඬ නඟා කියවීමු. වචන හැඟුම් බර ය. දස පනත ද එහි විය. දස පනතට අපේ පන්සිල් පද ඇතුළත් ය. කියවා අවසානයේදී සිතට කිසියම් සැහැල්ලුවක් දැනිණ. බොහෝ ආගම්වලින් කියන මූලික දේ එක හා සමානය. මේ සමානකම් මධ්‍යයේ වුව ද මම කතෝලික ආගම වැළඳ ගත්තේ අකමැත්තෙනි.“බයිබලයෙ අත ගහල දිවුරන්න වෙයිද?”මංජේශ්වරීගේ කණට ළං වී මම රහසින් ඇසුවෙමි.“දන්නෙ නෑ...”චින්තා අප අසලට පැමිණියා ය. සලාම් පියතුමා ද සැහැල්ලු සිතින් අප දෙස බැලුවේ ය.“මේ දෙන්න ආගම වැළඳ ගත්තෙ කැමැත්තෙන් නේද?”“ඔව් ස්වාමි”මංජේශ්වරී අප දෙදෙනාම වෙනුවෙන් පිළිතුරු දුන්නා ය.“කාගෙවත් බලකිරීමක් නැහැ නේද?”මංජේශ්වරි හිස වැනුවා ය.මගේ සිතට ගැටලුවක් මතුවිය. බුද්ධාගම ද ඉතාමත් විවෘත නිදහස් ආගමකි. එහෙත් අද මා සිටින්නේ බෞද්ධයන් අතර නොවේ. මා බෞද්ධයකු වීම අනෙක් ආගම්වලට ප්‍රශ්නයක් වී තිබේ. මට අපේ ආගම අනුව ජාති ආගම් කුල මල නොතකා විවාහ වීමට අවසර තිබේ. එහෙත් එය නැත්තේ හින්දු භක්තියකු වූ මංජේශ්වරීට ය. මට මේ කරුණු පියතුමා ඉදිරියේ පැහැදිලි කරන්නට අවශ්‍ය වුව ද මම නිහඬ වීමි.“සති පතා පල්ලියට එන්න වෙනවා. ඒක වැදගත්. සිකුරාදා දිනවල දෙන්න එක්ක පල්ලියට ඇවිත් පැයක් විතර ඔරසන් කියන්න වෙනවා. තමන් ආගම වැළඳ ගත්ත ය කියන එක බයිබලය දිගටම කියවන කොට තේරුම් යාවි.”සලාම් පියතුමාගෙන් තවත් නියෝග රැසකි. ඒවා පිළිපැදීම එතරම් අමාරු නොවූව ද සිතේ අකමැත්තට පිළියම් නොවීය.පල්ලියේ ඇති වූ කතා බහින් පසු මංජේශ්වරී චින්තා සමඟ පිටව ගියා ය. මම හමුදා මූලස්ථානයට එනු පිණිස බසයට නැඟුණෙමි.අප බස්රියේ දෙතැනක ඉඳගත් බැවින් අපට ගොළුවත පුරන්නට අවස්ථාව ලැබිණ. මා මෙන් ම උදය කුමාර ද සිටියේ කිසියම් කනස්සල්ලකිනි. උපතින් බෞද්ධයකු වූ මට ආදරයේ නාමයෙන් ආගම වෙනස් කිරීමට සිදුව ඇත.වෙනත් කවුරුන් හෝ මෙවන් දෙයක් කළේ නම් මාද ඔවුන් හෙළාදකිනු නියතය. එහෙත් අද මා හෙළා දකින්නට උදය කුමාර හැර මගේ ම යැයි කියහැකි වෙනත් කිසිවකු නැත. බස් රිය ඇදෙන්නේ ඉබි ගමනිනි. සෙනඟ තදබදය නිසා මහත් අපහසුවක් දැනේ. සිත තුළ පැවති කනස්සල්ල දැන් වෙහෙසකට පෙරළී තිබේ.ආගම් පෙරළිය කුමක් වුවත් මංජේශ්වරී ඉතා හොඳින් හැදුණු වැඩුණු ඉක්මන් තීරණ නොගන්නා ඉවසිලිවන්ත තරුණියකි.බසයෙන් බැසගත් අප දෙදෙනා ඉතිරි ටික ඇවිදගෙන ආවේ ද ගොළුවත පුරමිනි.“වෙන්න තියෙන විදියට සේරම සිද්ධ වේවි”උදයකුමාර නිහැඬියාව බින්දේ ය. ඔහු මටත් වඩා ඉරණම විශ්වාස කළ අයෙකි.“ඒ හින්ද ඔය ගැන ඕනවට වැඩිය හිතන්න එපා. එන විදියකට කොයිකත් හොඳයි කියල බාර ගමු. කාසිය වැටෙන පැත්තට එක්කො ජය එක්කො පැරදුම.”දය කුමාරගේ කතාබහ අවසන් වෙද්දී අපි අඹ ගස් සෙවණේ වැතිර ගතිමු.“විභාගෙටත් තව සුමානයයි. මගෙ නම් ඔළුවෙ කිසිම දෙයක් නැහැ.”එවරත් කටහඬ අවදි කළේ උදය කුමාරය.මේ විභාගය අපේ පුහුණුවේ එක් කඩඉමකි. පාසල් අවදියේ සිට මා කිසිමදාක විභාගයකින් අසමත් වී නැත. ත්‍රිකුණාමල පුහුණුවෙන් ද ඉහළින් ම සමත් වුණෙමු. ඉන්දියාවට ඒමට අවස්ථාව සැලසුණේ ද එබැවිනි.“හවසට හවසට අපි එකතුවෙලා පාඩම් කරමු”එහෙත් මංජේශ්වරී බලන්නට යෑම ද අත් හළ නොහැක. ඈ දැන් මගේ ම ජීවිතයේ කොටසකි.“ආයෙ මංජේශ්වරී බලන්නට යන්නෙ කවදද?”“ඒක තමයි ප්‍රශ්නෙ”“හෙට ගිහින් සුමානයක් නිවාඩුදාල වරෙන්”උදයකුමාර කීවේ මා හිනාගස්සමිනි. මංජේශ්වරීගේත් විභාගය ළඟ එන බව මට සිහිපත් විය. එසේ නම් හමු නොවී සිටීම වඩාත් උචිතය.අප ගත් තීරණය අනුව මංජේශ්වරීත් මමත් සතියක් ම මුණ නොගැසුණෙමු. මංජේශ්වරී මටත් වඩා විභාගය ගැන සිතන බව පැවසුවා ය.මේ අතර ගෙදරින් ලිපියක් ලැබුණේ අලුත්ම ආරංචියක් ද පවසමිනි.“මං මේ ආරංචිය පුතාට නොදන්වා ඉන්නයි හිතුවෙ. ඒත් දැනගන්න එක වැඩිය හොඳයි කියල පස්සෙ මට හිතුණා. කාන්ති ගැන පුතාගෙ අදහසක් තිබුණ බව මට මේ ඊයේ පෙරේදා දැනගන්න ලැබුණා. එහෙම දෙයක් තිබුණ නම් දැන් ඒ සේරම හිතින් අයින් කරගන්න පුළුවන් වෙන්නයි මං මේ ආරංචිය ලියන්නෙ. ඇටෙන් පොත්තෙන් එළියට එන්න ඉස්සෙල්ල වනචර කමේ ගිහින් දරුවෙකුත් හදාගත්තා. උඹ ලංකාවෙ හිටිය නම් උඹටත් වෙන්නෙ ඒවට කර ගහන්න.“මගෙ රත්තරන් පුතේ මං මේ උඹට කියන්නෙ දැන් විදේශ රටක ඉන්න එකේ ඒ වගේ අදහස් එහෙම ඇති කරගන්න එපා. අපි සිංහල බෞද්ධයො. ජාතියෙන් ආගමෙන් පිට දේවල් අපේ පවුලට සම්බන්ධ කරගන්න නිකන් වත් හිතන්න එපා. ගිය වැඩේ හොඳින් කරගෙන රට ජාතියට ගෞරවයක් අරන් එන්න හිතා ගනින් පුතේ.”ලිපිය පිරී තිබුණේ අම්මාගේ අවවාද අනුශාසනා වලිනි. මගේ සිත වේදනාවෙන් පෑරෙයි. මම දැනටමත් අම්මාට එරෙහි වී ඇත. කවුරු මොනවා කීවත් දැන් මට මංජේශ්වරී අමතක කළ නොහැක. ආදරය නිසා රජකම අත්හල අය අපේ රටේත් විදේශ රටවලත් සිටියෝ ය. පස්වැනි ජෝර්ජ් රජතුමා එවැන්නෙකි. සාලිය අශෝක මාලා පෙම් පුවත නොදන්නා කෙනෙක් නැති තරම් ය. මට අත්හරින්නට කිසිවක් නැත. අම්මා කවදා හෝ කැමැති කරවා ගත හැක.එහෙත් ප්‍රේම සම්බන්ධතාවලට මේ නාවික පුහුණුව තහංචි දමා තිබේ. පුහුණුව අවසානයේදී අපට නිදහස උදාවේද?“චාමික උඹ කෙල්ලක් එක්ක සම්බන්ධ වෙච්චි බව අපේ උන් දන්නව.”එක් හැන්දෑවක උදය කුමාර රහසින් මෙන් මා සමඟ පැවසුවේ ය.“කවුද දන්නෙ”“දවසක් දයාසිරි මගෙන් ඇහුව““ඉතින් උදය මොකද කිව්වෙ““මං කිව්ව එහෙම දෙයක් ඇති කරගන්න තරම් උඹ මෝඩයෙක් නෙවෙයි කියල”මිනිහ ලතීෆ් ගෙනුත් අහල තියෙනවා. අපි ලියුම් යවන්න තානාපති කාර්යාලෙ ඉන්න නෝන කෙනෙක් හම්බ වෙන්න යන බව උන් දන්නවනෙ. ඒ නෝන ගැනත් උන්ට සැකයි.”“එහෙනම් ඉතින් අහු වෙන්නෙ මම නෙවෙයි උඹ. ලතීෆ් උනත් දන්නවනෙ උඹ චින්තා හමුවෙන්න යන බව.“චින්ත ගැන සැකයක් නෑ. ලතීෆ් උනත් දන්නවනෙ ඒ ගෑනි සිංහල ගෑනියක් නිසා අපි කතාබහ කරන බව.”“එහෙනම් කව්රු ගැන ද සැක”“අපි මංජේශ්වරී එක්ක කතාබහ කරන බව ලතීෆ් දන්නව. මිනිහ චින්තගෙන් ඒ ගැන අහල තියෙනව““ඉතින්”“චින්ත හොඳට බෝලෙ බස්සල. චින්ත කියල තියෙනව මංජේශ්වරීගෙ ආගමික නිබන්ධනයකට උඹල දෙන්න උදව් කරනවය කියල. ලතීෆ්ටත් ඉස්ලාම් ආගම ගැන උදව් කරන්න වෙයි කියලත් කියල තියෙනව.”“කෙහෙල්මල”“එහෙම කියන්න එපා”මංජේශ්වරීගේ නිවෙසට යෑම කෙසේ වෙතත් චින්තාගේ නිවසට යෑම අඩු කළ යුතු යැයි මම උදය කුමාර සමඟ පැවසුවෙමි.“ඇයි”“මට ලතීෆ් ගැන සැකයි”“මිනිහ ගැන සැක හිතන්න දෙයක් නෑ. මිනිහ අහිංසකයි. කවුරු මොනව ච්වත් මිනිහ අපිව අමාරුවෙ දාන එකක් නෑ.”චින්තාගේ ජීවිතය ඇත්ත වශයෙන් ම ප්‍රහේළිකාවකි. මතුපිටින් මහා ප්‍රහේළිකාවක් වූ සමහරුන් ගේ ජීවිතවල ඇතුළ හිස් ය. තවත් සමහරු පිටතින් සාන්තුවරයන් ය.ලතීෆ් ගේ අයියාගේ මේ නිවසේ චින්තාට නවාතැන් ලැබුණේ කෙසේද යන්න මට සිතාගත නොහැකි විය. ලතීෆ්ගේ අයියා පජී වැඩිය එළිපහලියට එන පුද්ගලයකු නොවේ. මා ඔහු දැක තිබුණේ වරක් හෝ දෙවරක් පමණි.මේ අතර චින්තාට අතරමඟ බස් රියකදී ලක්ෂ්මී නම් තරුණියක හමුවී තිබේ. ඈ ඉන්දියන් කාන්තාවකි. යන එන මං නැතිව ගිය ඇය ද එල්.ටී.ටී.ඊ. සාමාජිකයකුට අසුවී පසුව බේරී ආ තැනැත්තියකි.ඉන්දියානු ප්‍රභවය නිසා ඇයට තම රටේ ඕනෑම දෙයක් කරන්නට නිදහස තිබේ. ලතීෆ්ගේ සහෝදරයා ඇයට ද තම නිවසේ නවාතැන් දීමට කැමැත්ත ප්‍රකාශකර තිබුණේ ඈ පිළිබඳ සැබෑ තොරතුරු දැනගෙන ය. පසුව දැනගත් පරිදි පජී ඉන්දියාවේ එල්.ටී.ටී.ඊ. සාමාජිකයන් ආරක්ෂා කිරීමට උරදුන් පුද්ගලයෙකි. තවත් පසෙකින් ඔහු එල්.ටී.ටී.ඊ. යට මුදල් එක්කාසුකර දුන් පුද්ගලයෙකි.”ජීවිතය ගැන බැරෑරුම්ව නො සිතන උදයකුමාරට කිසිදු පටලැවිල්ලක් නැත. ඔහුට චින්තා තවත් ගැහැනියක් පමණකි. මගේ සිතුවිලි වෙනස් කරමින් එක් හැන්දෑවක උදය කුමාර තම හදවත මා ඉදිරියේ දිගාහරින්නට විය.චාමික මටත් උඹට වගේ ම ප්‍රශ්නයක් තියෙනවා.”“හැම දෙයක් ම විහිළුවක් කරගත් උඹට ප්‍රශ්න කොයින්ද බං.”“මං චින්තට ආදරෙයි”“මට ඕක තේරිලා හුඟක් කල්. ඒත් මං හිතුවෙ නෑ උඹට ඇත්තටම ගෑනියෙකුට ආදරේ කරන්න පුළුවන් කියල.”“මගේ හිතේ තිබුණු අනුකම්පාව දැන් ඇත්තටම ආදරේකට පෙරළලා.”“උඹ දන්නවනෙ චින්ත බැඳපු ගෑනියෙක් බව. අනික රාජු තවමත් ජීවතුන් අතර ඉන්නවා.”“ඒත් හිර දඬුවම ජීවිතාන්තයටම”“ඒ හින්ද චින්තට දික්කසාදයක් ඉල්ලන්න බැරිවෙයිද?”බැරි පුළුවන්කම් කෙසේ වෙතත් චින්තා ඌ මත්තෙම හැපෙනවනෙ.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=as1101239</link>
    <topic>පුතාටයි දුවටයි මං මෙහේ ඉන්නවට ලජ්ජා ඇති ඒකයි නේන්නෙ</topic>
    <author>ටෙක්ලා පද්මිණී කාරියවසම්</author>
    <content>පුතාටයි දුවටයි මං මෙහේ ඉන්නවට ලජ්ජා ඇති ඒකයි නේන්නෙජීවිතය ඉතා සුන්දරයි. ප්‍රීතිමත්. ඒ ප්‍රීතියට දුක් එකතු වුණහම... සියල්ලම එපා වෙනවා. හැම දෙනා ගෙන් ම සැඟැවී යන්න හිතෙනවා. මේ සිරියාවතී අම්මට දවසක් එහෙම හිතුණා. එයා දන්න කියන හැම දෙනා ළඟටම ගියා. ඒ හැමෝම එයාට ආදරය කළ අය. සිිරියාවතීට ආදරය කළ අය කීවේ මෙහෙ ඉන්න, තියෙන දෙයක් කාලා සැනසිල්ලේ ඉන්න කියලා. ඒත් ඈට ඒ කිසි තැනක ඉන්න හිත ඉඩ දුන්නේ නැහැ.ඈට ඕන වුණේ සෑම දෙනා ගෙන් ම සැඟවෙන්න. අන්තිමට ඇගේ බලාපොරොත්තුව ඉටු වුණා. ඈ සැනසිලි දායක විවේකාශ්‍රමයට පැමිණියා. එතැන ඉන්න ස්වාමීන් වහන්සේත් බාරකාර මණ්ඩලයත් සේවයේ නිරත පිරිසත් ඈට ආදරය කරන්න පටන් ගත්තා. ඒ සිරියාවතී අම්මා ඇත්තට ම සිරියාවන්ත නිසා වෙන්න ඇති.මට සිරියාවතී අම්මව හඳුන්වලා දුන්නේ හපුතලේ පඤ්ඤාරාම හාමුදුරුවෝ. ස්වාමින් වහන්සේ සමඟ මම බොහෝ වේලා කතා බහ කරමින් හිටියේ වැඩිහිටියන් තම දූ දරුවන්ගෙන් ඥාති මිත්‍රාදීන් ගෙන් ප්‍රතික්ෂේප වන්නේ ඇයි කියලයි. පඤ්ඤාරාම හාමුදුරුවන් ගේ ගවේෂණයක ප්‍රතිඵල අනුව නම් එහෙම වෙන්නේ වැඩිහිටියන් ගේ ම වරදින්.අද වැඩිහිටියෝ කලකට පෙර තරුණයෝ. අනාගතයේ වැඩිහිටියන් බවට පත්වෙලා මහලු නිවාස ගත වෙන්න සිද්ධ වෙන්නේ ඔබට සහ මට. මහලු නිවහනකට නොගොස් ඔබේ දූ දරුවන් සමඟ ඥාති මිත්‍රාදීන්, සමඟ ඔබේ වියපත් දිවිය ගත කරන්න හිතනව නම් ඔබ කළ යුත්තේ ඔබගේ චර්යාව නිවැරැදි කර ගැනීමයි.හපුතලේ පඤ්ඤාරාම හාමුදුරුවන් ගේ නිරීක්ෂණයට අනුව දෙවනුව වැඩි වශයෙන් මහලු නිවාසවල කාලය ගත කරන්නේ තම ඥාතීන්ට හිතවතුන්ට මවුපියන්ට යුතුකම් වගකීම් නොපිරිහෙළා ඉටු කළ පිරිස. තම මව වෙනුවෙන්, තම පියා වෙනුවෙන් සහ සහෝදර සහෝදරියන් වෙනුවෙන් තම ජීවිත කාලයෙන් වැඩි කොටසක් කැප කළ යුතුකම් ඉටු කළ අයගෙන් වැඩි දෙනා තම වියපත් දිවිය ගත කරන්නේ මහලු නිවහන්වල.ක් ලෙසකින් බැලූ කල සිරියාවතී අම්මටත් වෙලා තියෙන්නෙ ඒ වගේ ඛ්දියක්.ඈ වියපත් සුන්දර කාන්තාවක්. ඈ තරුණ වියේ දී කොතරම් සොඳුරු රුවැත්තියක් වෙන්න ඇත්ද කියලා ඈ දුටු ගමන් මට හිතුණා. ඒ සොඳුරු රුව සඟවා ගෙන ඉන්නේ කොතරම් ඛේදනීය කතාවක් ද?මං තාත්තා දැකලා නැහැ. මට නංගිලා හතර දෙනෙකුයි මල්ලි කෙනෙකුයි ඉන්නවා. එයාලගේ තාත්තට තමයි මං තාත්තා කීවේ. මගේ අම්මා ගුරුවරියක්. තාත්තා වාරිමාර්ග දෙපාර්තමේන්තුවේ හොඳ රස්සාවක් කළා. ඒ තාත්තා හරිම හොඳයි.මට ආදරෙයි. වෙනස්කමක් කළේ ම නැහැ. මගේ අම්මට හිටියේ නංගි කෙනෙක් විතරයි. මම පුංචිම කාලේ තමයි මගේ තාත්තා මැරිලා තියෙන්නේ. මගේ තාත්තා වැඩ කරලා තියෙන්නේ දුම්රිය දෙපාර්තමේන්තුවේ. අපේ තාත්තා අපිට ඉගැන්නුවා. නංගිලා මල්ලිලාටත් හොඳට ඉගැන්නුවා.හැමෝ ම මට නිතරම කීවේ කසාදයක් කරගන්න කියලා. ඒ වුණාට මං කසාද බඳින්න බය වුණා. මිනිස්සු මොනවගේ අයද මට කොහොම සලකයි ද, කියලා මං නිතරම හිතුවා. සේරම කටයුතු ලෑස්ති වුණාට පස්සේත් මම කසාද බඳින්න බෑ කීවා. අපේ තාත්තා නංගිලා හත්දෙනාට ම කසාද බන්දලා දුන්නා. මගේ ලොකු නංගි. මට හරිම ආදරෙයි. අපේ තාත්තයි අම්මයි දෙන්නම නැතිවුණාට පස්සේ මං හිටියේ ලොකු නංගි ළඟ. අනිත් නංගිලා මල්ලිලා ළඟට ගියේ නැහැ. යන්න වුණේත් නැහැ. බලලා එන්න යනවා. නැවතිලා හිටියේ ලොකු නංගි ළඟ. ලොකු නංගි ලස්සනයි. එයාගේ මහත්තයා මට සහෝදරියකට වගේ හොඳට සැලකුවා. ලොකු නංගිට හිටියෙ දුවයි පුතයි විතරයි.අපේ නංගි අලුතින් ගේ හදලා ඒකට ගියා. ගිහින් මාස තුනක් විතර යද්දී නංගි එකතැන් වුණා. එතකොට නංගිගේ දුව ඉස්කෝලෙ හත වසරේ පුතා දහය වසරේ. නංගී එක් තැන් වුණේ ගෙදර දෝෂෙකට කියලා තමයි කීවේ.නංගි ඉන්නකල් ගේ කඩලා හදාගන්න බැරි වුණා. නංගි මැරුණාට පස්සේ දරුවො දෙන්නා බලා ගත්තෙ මම. ඉස්කෝලෙ යැව්වා. ඉගැන්නුවා. සේරම කළා. මල්ලි ලොක්කෙක්. එයා ක්‍රීඩා තීරකයෙක් විදිහට රස්සාව කළේ. එයා රට වටේම යනවා. ලෝකේ වටේම යනවා. එයා සල්ලි දුන්නා. මං දරුවො දෙන්නව ලොකු මහත් කරලා ගත්තා.දවසක් මං වෙන නංගි කෙනෙක්ගෙ ගෙදර ඉන්න අතරෙ පණිවුඩයක් ආවා. එදා දුව නැටුම් පන්ති යන්න ලෑස්ති වෙලා ගියේ. පුතා රස්සාවට ගිහින්. මල්ලිගේ යාළුවො ඇවිත් දුවට කියලා තාත්තා සනීප නෑ කියලා. දුව මාව හොයාගෙන ඇවිත් කීවා. අපි පුතාවත් එක්ක ගෙන ගියා. මල්ලි බලන්න. ගියාට පස්සෙයි දැනගත්තේ මල්ලි පපුවේ අමාරුවක් හැදිලා එවේලේම මැරිලා.මට මේ තරුණ ළමයි දෙන්නෙක් බාරගන්න වුණා. බයක් දැනුණේ නැහැ. ඒ දෙන්නව පුංචි කාලේ ඉඳලා ම හදාගත්තේ මම නේ.පුතාව මල්ලි උසස් පෙළ විභාගේ ඉවර වුණ ගමන් ම යාළුවෙක්ගේ වැඩ පළකට දැම්මා වැඩ ඉගෙන ගන්න. ඒක හොඳට ගියා. ඒ යාළුවා ගේ වැඩ පළෙන් තමයි දුවට ඉගෙන ගන්න වියදම් කළේ. දුව දැන් හොඳ රස්සාවක් කරනවා. පුතා තාමත් එතැන වැඩ.ඉතිං අම්මව දුවයි පුතයි බලාගත්තේ නැද්ද?බලාගත්තා. මමත් එයාලව බලා ගත්තා. පස්සේ මම දුවටයි පුතාටයි විවාහ කටයුතුත් කරලා දුන්නා. දුවටත් වඩා පුතා මට හරි ආදරෙන් හිටියේ. මං ගෙදර ඉන්න කොට පොඩි පොඩි ඇඳුම් මහලා පමුණුවට ගෙනත් දෙනවා. ඒ සල්ලිවලින් පූසන්ට බල්ලන්ට කන්න මාළු ගෙනිහින් බත් උයලා දෙනවා.මං මෙහේට ඉන්න වග පවුලෙ කිසිම කෙනෙක් දැනගෙන හිටියේ නැහැ. මං මෙහේට ආවේ හැමෝටම හොරෙන් මගේ ම කැමැත්තෙන්. දවසක් මගේ පින්තූරයක් රූපවාහිනියේ දැකලා ගමේ අය තමයි මං මෙහේ ඉන්න බව දැනගෙන කියලා තියෙන්නේ. ගමේ අය මට ආදරෙයි. එයාලා මාව බලන්න ආවා. මෙහේට දානෙකුත් දුන්නා. තවම දුවයි පුතයි ආවේ නැහැ. එයාලට ලැජ්ජා ඇති. ඒකයි.ඇයි ලැජ්ජ වෙන්නේ?මං මෙහේ ඉන්නවට.ඉතිං ඇයි අම්මා මෙහේට ආවේ?පුතා කැන්ද ගෙන ආව දුව කැමැති වුණේ නැහැ මං ගෙදර ඉන්නවට. එයාට ඕන වුණා මාව එළවලා එයාගේ අම්මව ගෙන්න ගන්න. එයා හැම තිස්සෙම මට දොස් කියනවා. මං එයාට උදව් කළා. ගෙදර වැඩ කරලා දුන්නා.කඩේ ගිහින් බඩු ගෙනත් දුන්නා. අපේ ගෙදර දර පොල් කොළ හොයන්න යන්න ඕන නෑ. හැම දේම තියෙනවා. පුතා ඒ දුව කැන්දගෙන ආවහම මං ගෙදර සේරම කටයුතු ඒ දරුවට බාර දුන්නා. ඉතිං කල් යද්දී මට දැනුණා මෙහෙම ගියොත් පුතාගේ පවුලත් කැඩිලා යයි. මගේ හිතත් රිදෙනවා විතරයි මෙතැනින් යන්න ඕන කියලා. ඇඳගෙන ආව ඇඳුම විතරයි මං ගෙනාවේ. පුංචි අම්ම කීවා එහේ ඉන්න කියලා.ඒත් ඉතිං මම ඒ නංගිලව බැලුවෙවත් එයාලගේ දරුවන්ව බැලුවෙවත් නැහැනේ. ඒ ගෙදර නවතින එක සාධාරණ නැහැ කියලා මට දැනුණා. ඒ අය මොනවත් නොකීවත් හිතනවනේ පුළුවන් කාලේ මෙහේ ආවේ නැහැ. දැන් තමයි එන්නේ කියලා. මගේ අනිත් නංගිලා ළඟට යන්නත් බැහැ. මම ලොකු නංගිගේ ළමයි දෙන්නා විතරයි බැලුවේ. ඒ දෙන්නා අසරණ වුණු වෙලාවේ මං පිහිට වුණා. එච්චරයි. ඉතිං දැන් මං මෙහේ ඉන්නවා.පුතයි දුවයි ඇවිත් කතා කළොත් අම්මා යනවද?එයාලා එන එකක් නැහැ. දැන් එයාලා දන්නවා මම මෙහේ ඉන්නේ කියලා. ඒත් ආවේ නැහැනේ එයාලා කරපු දේට එයාලට මගේ මූණ බලන්න ලජ්ජ ඇති.අම්මා තරහෙන්ද ඉන්නේ.අනේ නැහැ පුතේ. මම බණක් භාවනාවක් කරගෙන මගේ පාඩුවේ සතුටින් ඉන්නවා. ගෙදර හිටියත් මෙච්චර හොඳට බණක් භාවනා කරගෙන ඉන්න බැහැ. අපේ ලොකු නංගිගේ මහත්තයා ක්‍රිස්තියානි ආගම අදහන කෙනෙක්. ඒත් මල්ලි මාව පන්සලට එක්ක ගියා. පුතත් එහෙමයි. පෝයට පන්සල් එක්ක ගියා. හොඳට සැලැකුවා.අපි වගේ නොවෙයි. පුතාගේ නෝනා හිතන හැටි වෙනස් ඒකයි.එතකොට දුව?එයත් මට ආදරෙයි. කී සිරියාවතී අම්මා මදෙස බලා දසන් දක්වා සිනාසුනා ය. මම ඇගේ සිතිවිලි වටහා ගතිමි.“දුවට මම කාරණයක් කියන්නම්. කාටවත් ඕනවට වඩා උදව් කරන්න එපා. උදව් කරලා උපකාර බලාපොරොත්තු වෙන්නත් එපා. එහෙම බලාපොරොත්තු වුණොත් මේ මංවගේ සැනසිල්ලේ ඉන්න බැරි වෙනවා.ඒ වදන් අවසන් වෙද්දී ඇගේ දෑස් අග කදුළු බිඳු දෙකක් රැඳී ඇති අයුරු මම දුටුවෙමි.ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av1101231</link>
    <topic>සිරිල් ට 80යි</topic>
    <author>ඉනෝකා පෙරේරා බණ්ඩාර</author>
    <content>සිරිල් ට 80යිඔබ වචනයේ පරිසමාප්තාර්ථයෙන් ම ප්‍රවීණයෙක්. ජ්‍යෙෂ්ඨයෙක්. උපහාර උලෙළකට ඇයි මේ තරම් පමා වුණේ...ඒ ගැන මං වැඩිය හිතන්නෑ. පළමු වතාවට හරි මෙහෙම දෙයක් වෙන එක ගැන සතුටුයි.අවුරුදු 80 ක් කියන්නෙ බොහො දිගු කාලයක්. කලා ක්ෂේත්‍රයේත් ඔබ අඩසිය වසක් සපුරනවා.ඒ හැම දේම ගැන හිතල වෙන්න ඇති දේශ හිතෛෂී ජාතික ව්‍යාපාරය මේ දේ සංවිධානය කළේ. මං මේ ජාතික ව්‍යාපාරයේ ආරම්භක සාමාජිකයෙක්. 2004 අපි මේ සංවිධානය පිහිටුවා ගත්තෙ රට ගැන හිතල. ඒ අයට ඕනෙ වුණා මගේ කලා ජීවිතය අළලා යමක් කරන්න. 26 දාට යෙදෙන උපන් දින දවස ඔවුන් තෝරා ගත්තේත් ඒ නිසයි.ඔබේ කලා ජීවිතය ඇරැඹෙන්නෙ 1960 න්.1960 දී මං ප්‍රසිද්ධ වේදිකාවට ආවෙ ගුණසේන ගලප්පත්ති සූරීන්ගේ මූදු පුත්තු නාට්‍යයෙන්. එවැනි ප්‍රබල චරිතයක් කරන්න ඒ වෙනකොට මං නැටුම් හා සංගීතය කරල තිබුණා. ෆීලික්ස් ප්‍රේමවර්ධනගෙ මිනිස් ගතිය වගේ නාට්‍යවල රඟපෑමෙන් යම් ආභාසයක් ලබල තිබුණා. මූදු පුත්තු නාට්‍ය චරිතය ගොඩනඟන්නත් එය සාර්ථක වෙන්නත් මේ අත්දැකීම බෙහෙවින් ඉවහල් වුණා.පසු කාලෙක ඔබ වේදිකාවට නැතිව බැරි චරිතයක් වුණා.හෙන්රි ජයසේනගෙ ‘කුවේණි,’ ‘තවත් උදෑසනක්,’ පී. වැලිකලගේ දවසක වෙනස, බලන කපොල්ල, මහාචාර්ය එදිරිවීර සරච්චන්ද්‍රයන්ගෙ පබාවති වගේ උසස් ගුණාත්මක නාට්‍ය කරුවන්ගේ නාට්‍ය 25 ක පමණ මට රඟපාන්න අවස්ථාව ලැබුණා.‘හඳහන’ ඔබේ සිනමා සම්ප්‍රාප්තිය...‘හරමා’ කියන හොරෙකුගෙ චරිතයෙන් තමයි මං සිනමාවට ආවේ.සිනමාවේ සදා සලකුණක් තැබූ ‘සත් සමුදුරෙන්’ ඔබ ප්‍රධාන චරිතයකට ප්‍රවිෂ්ට වෙනවා.‘සත් සමුදුර’ මගේ ජීවිතයේ නොමැකෙන සිහිවටනයක්. තරුණ කාලෙ රංගන ජීවිතය ගොඩනඟා ගෙන එන කාලෙ එවැනි චරිතයක් ලැබීම ඇත්තටම සතුටක්. මූදුකරුවෝ එක්ක කතා බහ කරමින්, ගැවසෙමින් මූදු යමින් මීගමු පිටිපන වැල්ලෙ ගත කළ ඒ තුන් මාසය තවදුරටත් අමතක නොවන කාල පරිච්ඡේදයක්.අපි නැවතිලා හිටියෙ ඩොක්ටර් ලීනස් දිසානායක ගෙ පෞද්ගලික බෙහෙත් ශාලාව තිබූ නිවසෙම. ඔහු මේ චිත්‍රපටයෙ නිෂ්පාදකයා. සත් සමුදුර චරිතයට බද්ධ වූ බොහෝ සැබෑ චරිත ඒ පිටිපන වැල්ලෙදි අපිට මුණ ගැහුණා.ඇඟපතින් එතරම් උස් මහත් නොවුණට ඔබේ කතා බහ - කට හඬේ තිබෙන බරසාර ගතිය චරිත එක්ක අපූරුවට පෑහෙනවා...අපි තෝරා ගන්න ඕනෙ අපිට කරන්න පුළුවන් චරිත. ඒවා වයසට පෙනුමට ගැළපෙන්න ඕන. අනික අපි ගැමියො. අපේ ගම් වල කතා කරන විලාසයක් තියෙනවා. සම්ඵප්‍රලාප කතා කරනවා අඩුයි. වචන පාවිච්චි කරන්නෑ අර්ථයක් නැතිව. ජෝටත් තියෙනවා ඔය කියන ගතිය. කුරුණෑගල කොහිල ගෙදර ගමේ උපන් මං කොහේ ගියත් ඒ ගමේ ක්‍රම අත්හැරියෙ නෑ.ඔබ චිත්‍රපට 50 කට වැඩි ප්‍රමාණයක් රැ¼ගුවා. ආපහු හැරෙද්දී අමතක නොවන චරිත ගණනාවක් ඇති.වෙස් ගත්තෝ, බඹරු ඇවිත්, සුද්දිලාගේ කතාව ඇතුළු මං රැඟූ හැම චරිතයක් ම මට සුවිශේෂයි. මං අන්තිමට රැඟුවෙ සුද්දිලාගෙ කතාවෙ.ඒ කියන්නෙ බොහෝ කලක් ඔබ සිනමාවෙන් ඈත් වෙලා.හේතු දෙකක් නිසා. එකක් ඊට පස්සෙ දිගටම ආ ටෙලිනාට්‍ය රැල්ල. කන්දෙ ගෙදර, ඇල්ල ළඟ වලව්ව, මැණික් නදිය ගලා බසී වගේ හොඳ ටෙලිනාට්‍ය ගණනාවක් ලැබුණා රඟපාන්න.අනෙක් හේතුව...අද හැදෙන චිත්‍රපටි ගුණාත්මක බවින් පිරිහුණු ඒවා. ඇත්තටම 1977 න් පසු දිගටම ඒ තියෙන්නෙ ඒ පිරිහීම. අපේ රටේ අපට අවශ්‍ය තේමාවලට නෙවෙයි. ප්‍රංශයෙ හරි පෝලන්තයෙ හරි සම්මාන උලෙළෙකට ගැළපෙන විදියට. කොයි තරම් නවක සිනමා කරුවො බිහි වුණත් චිත්‍රපටි හැදුණත් ඛේදවාචකය ඔතැනයි. ඔවුන් චිත්‍රපටි හදන්නෙ ලාංකික ප්‍රේක්ෂකයාට නෙවෙයි. කොහේ හරි රටකින් සම්මානයක් ගන්න බලාගෙන. ඔය කොයිතරම් කිව්වත් සිනමාවෙ පල්ලම් බැහීමට ලොකුම හේතුවත් ඒක.මේ දිනවල ඔබේ ටෙලිනාට්‍යයක් විකාශය වෙනවා..ඔව්. ජාතික රූපවාහිනියේ රෑ 9.00 ට විකාශය වන ‘වාසනා වේවා!’ ටෙලි නාට්‍යය. මේක නාලන් මෙන්ඩිස්ගෙ ටෙලිනාට්‍යයක්. ආනන්ද අබේනායකගෙ සහ සරත් ධර්මසිරිගෙ ටෙලි නාට්‍ය දෙකකට ඉදිරියේදී සම්බන්ධ වෙනවා.ඔබ ගුරු වෘත්තියෙන් සමු අරන් දැන් සෑහෙන කලක්..මගේ ජීවිතේ දෝලනය වුණේ කලාව සහ ගුරු වෘත්තිය අතරේ. විද්‍යෝදය විශ්වවිද්‍යාලයෙන් උපාධිය අරන් මං විශ්‍රාම යන තුරුම ගුරු වෘත්තියේ යෙදුණු කෙනෙක්. අන්තිමට ඉගැන්නුවේ කුරුණෑගල ලක්දාස් මහ විදුහලේ. ආර්ථික විද්‍යාව, සිංහල, නාට්‍ය හා රංග කලාව තමයි මගේ විෂයන් වුණේ.ඔබේ දූ දරුවෝ ගැනත් යමක් කියන්න...ලොකු දූ වත්සලා. විවාහකයි. දෙවැනි දූ දිසාලා. එයත් විවාහකයි. ඊළඟ චන්දන පුතා. එයා පොඩි කාලෙ කන්දෙ ගෙදර සහ පළි¼ගු මැණිකේ නාට්‍යවල රඟපෑවා. දැන් විවාහවෙලා ඕස්ට්‍රේලියාවෙයි පදිංචිය. බාල පුතා ලක්ෂිත. එයා ඩුබායි වල හෝටල් ක්ෂේත්‍රයේ. එයත් විවාහකයි. මායි නෝනයි තමා දැන් ගෙදර ඉතුරු වෙලා ඉන්නෙ.අවසාන වශයෙන් කියන්න මේ උළෙලේ විස්තර.මගේ කලා ජීවිතය අලලා සංවිධානය වන මේ උත්සවය පැවැත්වෙන්නේ 26 වැනිදා එල්ෆින්ස්ටන් රඟහළේ සවස 3.30 ට. කැමැති කෙනෙකුට සහභාගි වෙන්න පුළුවන්.ඉනෝකා පෙරේරා බණ්ඩාරඡායාරූප - ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av1101232</link>
    <topic>විජේ මල්ලිගෙ කොලොම් එක</topic>
    <author/>
    <content>විජේ මල්ලිගෙ කොලොම් එකටයි මහත්තය කිව්වම හැමෝම දන්නෙ නැතුව ඇති කවුද කින්ද මන්ද කියලා. ෆිල්ම් ෆීල්ඩ් එකේ අලුත් නංගියෙක් මල්ලියෙක් විජේ මල්ලිගෙන් අහන්නත් බැරි නෑ එයා ටයි විකුණන මෑන්ස් කෙනෙක්ද කියලත්. නෑ. නෑ. ටයි මහත්තය කියන්නෙ ටයි මහත්තයට. අහල නැත්නම් හොයල බලන්න ටයිටස් තොටවත්ත කියන පොර ෆිල්ම්ස් ෆීල්ඩ් එකේ තියාපු රෙකෝඩ්ස්. ජොබ් එක පටන් ගන්නෙ එඩිටින්වලින්. පස්සෙ ෆිල්ම් ඩිරෙක්ටර්. දැකල නෑ නේ ‘චණ්ඩියා’ එහෙම. අන්න නියම ෆිල්ම්ස්. ඔය දැන් පෙන්නන වියපත් බඹරුන් ද දෙබරුන් ද මොක්කුද ටයි මහත්තයගෙ චණ්ඩියල එක්ක.විජේ මල්ලිට තාම මතකයි ගාමිණී ලොක්කගෙ බජාර් එකේ ඇක්ටින් පාර. එතකොට කාල් ගුණසේන, එච්.ඩී.කුලතුංග ෂිහ්ඞ කියලා වැඩක් නෑ. අනුල නංගි ගැන මොන කතාද? 65 දී අනුලා නංගී චණ්ඩියගෙ ගර්ල් ෆෙ‍්‍රන්ඩ් වෙනකොට 68 ඇක්ට් කරපු ‘ගොළු හදවත’ දම්මි ගැන හිතලවත් නැතුව ඇති මගෙ හිතේ. අනුලා කරුණාතිලකලගෙ කොලිටි එකේ ඇක්ටින් කරන නිළියො කොහෙද අද? ටයි මහත්තය ගෙ ‘චණ්ඩිය’ විතරද ‘හාර ලක්සේ’? ආතල් ෆිල්ම්ස්.ලේඩීස් අංශෙ නෑ. සින්දු අංශෙ නෑ. කෝ අද පියදාස ගුණසේකරලා ඇලෙක්සැන්ඩර් ෆනෑන්ඩුලා? ටයි මහත්තයගෙ ‘චණ්ඩියා’, ‘හාරලක්සෙ’ විතරද? එතකොට ‘හඳයා!’ ඕන්න ඉතින් කට්ටිය වයර් මාරු කරගන්නෙ නෑ. මේ ‘හඳයා’ කියන්නෙ මෑන්ස්ගෙ ‘හඳයා’ ෆිල්ම්ස් එක. ඔයගොල්ලො හඳයා කියපු ගමන් ෆිල්ම්ස් හදපු ටෙලි හදපු, ස්ටේජ් ඩ්‍රාමාස් හදපු, ‘අක්ෂරේ’ වගේ ෆිල්ම්ස් හදල හිරේ විලංගුවෙ වැටුනෙ නැතුව අතපය කඩාගෙන සෙන්ට්‍රල් බෑන්ක් එකේ ජොබ් එක කරගෙන ඉන්න අපේ හඳගම මල්ලි ගැන නේ හිතුවෙ. එයා ගැනත් විජේ මල්ලිට අද පොඩි එපිසෝඩ් එකක් තියෙනවා.විජේ මල්ලිට මතක් වුණේ ටයි මහත්තයගෙ ‘හඳයා’ ෆිල්ම් එක. නියමයි නේද අද වුනත් බලන් ඉන්න? කවුරුද කවුරුද අද ලොක්කෝ... හෙන්රි ජයසේන ලොක්කගෙ, දර්ශන පනංගල, කිත්සිරි ජයසේන මල්ලිලාගෙ (අද නම් කට්ටිය තාත්තලා වෙන්නැති) ඇක්ටින් එක්ක නැගල ගිය හඳයා නම් ‘අලි පැටියයි ඔයයි මමයි’ වගේ පොඩි එවුන්ට මැජික් පෙන්නන පච ෆිල්ම්ස් වගේ නෙවි. ඒ හඳයත් එක්ක මේ හඳයා විජේ මල්ලිට මතක් වෙන කාරණාව තමයි මේ හඳයගෙ ‘විදු’ කියන ෆිල්ම් එක. ළමයි හිටියට ඒක ළමයින්ගෙ ෆිල්ම් එකක් නෙවි. ඒක ළමයි වගේම අම්මල තාත්තලත් බලන්න ඕන ෆිල්ම්ස් එකක්. විජේමල්ලි ෆිල්ම් එක බලල රීගල් එකෙන් එළියට එනකොට කල්පනා කළේ විදූ කියන පොඩි මෑන්ස්ට බර්ත් සර්ටිෆිකේට් එකත් නැතිවෙන්නෙ කොහොමද කියල.විදූගෙ අම්මගෙ ජොබ් එක මොකක්ද? එයා පොකට් ගහන්නෙ එක එකාගෙ කාර්වල නැගල යන්නෙ මොකද කියල විජේ මල්ලිට කල්පනා වුණා. විදු මයික් එකක් අරගෙන මාර ටෝක්ස් එකක් දෙනවා. මෑන්ස්ගෙ වටිනාකම ගැන කියල. පස්සෙ ඉස්කෝලෙදි කඩ්ඩෙන් ඒ ටෝක්ස් එක දෙනකොට පොඩි මෑන්ස් නියමයි. බීච් එකේ සුද්දට කට උත්තර නැති වෙන්න විදු කඩ්ඩෙන් කතාකරන කොට විජේ මල්ලිගෙ ත්‍රිල් එක.. ෂිහ්. ෆස්ට් ක්ලාස්. හඳයගෙ ‘තනි තටුව‘, ‘අක්ෂරේ’ ගැන පොර ටෝක්ස් දීපු කට්ටිය ‘විදු’ බලල කතා කරමුකො. ෆිල්ම්ස් සීන් එකේදි හඳයා නම් එදත් හඳයා අදත් හඳයා. අර ලකී ඩයස් ලොක්කා අහන ජාතියෙන් ඔබද හඳයා මමද හඳයා කියල අහන්න ඕන නෑ. හඳයා ඉතින් හඳයම තමයි. ටයි මහත්තය ගැනයි, හඳය ගැනයි කතාබතාවට ගිහින් විජේ මල්ලිට තව ඩිංගෙන් කොලොමෙ මේන් ෆීචර් එක අමතක වෙනවා.අපේ සිංහල ෆිල්ම්ස් සීන් එකේ සික්ස්ටි ෆෝර්ත් බර්ත් ඩේ මාර සෙරමෝනියල් බර්ත් ඩේ එකක් විදියට ගත්තනේ ලාස්ට් තර්ස්ඩේ, සොරි මෙයා ෆ්‍රයිඩේ ටුවෙන්ටි ෆස්ට්වල. වයස හැට හතරයි කියන්නෙ නියම හැන්ඩ්සම් මැචුවර්ඩ් වයසක් වගේ. ගාණක් නෑ. හැට හතර. හැට පැනපු ලේඩීස් ගොල්ලො අර සිල්වර් නයිට් ද මොකක්ද කියල දෙන ඩාන්සස් දැක්කම? ආසාවෙ බෑ මෙයා. ග්‍රෑන්ඩ් මමීලගෙ වයසෙ ලේඩීස්ල ෆුල් මේක්අප් දාගෙන, ඇස් කඩල යන මල්ටි කලර් සාරිබාරි දාගෙන නැත්නම් දිලිසෙන සෙක්ස් ඇපීලින් ඩ්‍රෙසස් දාගෙන නැටුවට, කට්ටියගෙ මාංශ කල්යාණෙ පේන්න ගන්නකොට, වැඩේ අනාථයි. හැබෑට මේ කට්ටියගෙ මීටරේට අහුනොවන හැටි තමුන්ගෙ ඩාන්සින් කැපෑසිටි එක මොකක්ද කියල?.එකඅතකට මේ ගොල්ලෙ ඩාන්ස් කරන්න එන එක මොන සිම්පල් ගේමක්ද ෆෝටීස්වල ඉන්න සනත් ලොක්කා තාමත් වර්ල්ඩ් කප් ගහන්න පුළුවන් කියල හිතාගෙන ඉන්න රටේ? ඔය රිදී රැයේ නම වෙනස් කරලා ‘ඇනුවල් ග්‍රෑන්ඩ් මදර්ස් ඩාන්සින් නයිට්’ කියල එකක් හැදුවොත් නියමයි ධර්මදාස ලොක්කා. සිල්වර් නයිට් ඕනම නම් ඔය ඕන තරම් ටීන් ඇක්ට්‍රසස්ල ඉන්නෙ? ඒ කට්ටිය විතරක් ගන්නකො සිල්වර් නයිට්ස්වලට. සික්ස්ටි ෆෝත් බර්ත් ඩේ එකත් සෙලිබ්‍රේට් කරල ඉවරයි ‘තිනා’ත් හිටියෙ නැත්නම්. ති.නා.අපේ තිස්ස නාගොඩවිතාන ලොක්කගෙ ළඟ කඩවුණු පොරොන්දුව, කපටි ආරක්ෂකයා, අශෝකමාලා නොතිබුණා නම් ෆිල්ම්ස් බර්ත්ඩේ බෑෂ් එක ඉවරෙටම ඉවරයි. ඔය ෆිල්ම්ස් තියෙන්න ඕන තිනා ළඟ ද කෝපරේෂන් ළඟද? අනුන් ළඟ තියෙන පරණ පික්චර් දෙක තුනක් තරංගනියෙ පෙන්නුවට සිනමාවට හැටහතරයි කියල දැනෙන්නෙ නෑ. විජේමල්ලිට නම් පේන්නෙ හැටහතරෙදි කොන්ද නමාගෙන හැරමිටි ගහගෙන ඉබි ගමනින් එන්නේ වගේ, වයසක ලේඩීස් කෙනෙක්. හැමදාම හැමෝගෙම පොරොන්දු. ප්‍රොමිසස්. සිංහල ෆිල්ම්ස් සීන්එක පටන් අරගෙනම තියෙන්නෙ ප්‍රොමිස් එකකින්නේ. ඒත් අවාසනාවට ඒකත් ‘බ්‍රෝකන් ප්‍රොමිස්’ (Broken Promise) හෙවත් කඩවුණු පොරොන්දුවක් වෙච්ච හැටි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av1101233</link>
    <topic>අපේ කැදැල්ලේ අපි ඉතාම සතුටින් ඉන්නවා</topic>
    <author>ගාමිණී සුසන්ත</author>
    <content>අපේ කැදැල්ලේ අපි ඉතාම සතුටින් ඉන්නවාඇය කවුරුත් හඳුනන්නේ ඕලු ලෙස ය. ඒ කලකට පෙර විකාශය වූ ‘ඕලු’ ටෙලිනාට්‍යයේ ඕලු නම් ගැමි යුවතියකගේ චරිතය අපූර්ව ලෙස නිරූපණය කළ නිසා ය. කලා ක්ෂේත්‍රයට පැමිණ කෙටි කාලයක් වුව ද ඇය ක්ෂේත්‍රයේ දිගු ගමනක් පැමිණ සිටින්නීය. ‘ඕලු ක්‍රියේෂන්’ නම් ටෙලිනාට්‍ය නිෂ්පාදන ආයතනය පවත්වාගෙන යමින් ඇය ටෙලිනාට්‍ය නිෂ්පාදිකාවක ලෙස ද කටයුතු කරන්නීය. ඇය මංජුලා කුමාරි.අද ‘සතුටු සාමීචියට’ එක්වන්නී මංජුලා ය.කොහොමද අලුත් තොරතුරු?හොඳින් ඉන්නව. මේ දවස්වල ‘හඳපාන’ ටෙලි නාට්‍යයේ රූපගත කිරීම්වලට වරින් වර සහභාගි වෙනව. ඒ හැරෙන්න තරමක විවේකයෙන් තමයි කාලය ගෙවෙන්නෙ.ක්ෂේත්‍රයට පිවිසි ආකාරය විස්තර කළොත්?නුගේගොඩ අනුලා විද්‍යාලෙ ඉගෙන ගන්න කාලෙ ඉඳලම මම කලා කටයුතුවලට ළැදියි. මම අවුරුදු දෙක හමාරෙදි විතර නත්තල් නාට්‍යයකට ඉදිරිපත් වෙලා තියෙනවා. ඒ ගැන පැහැදිලි මතකයක් මට නැහැ. පාසලේදියි කුලසිරි බුදවත්ත රංගායතනයෙනුයි මම නර්තනය පිළිබඳව ඉගෙන ගත්තා. මට රූපවාහිනි කැමරාවක් ඉදිරියේ මුලින් ම පෙනී සිටියේ ‘හෙයා ඔයිල්’ දැන්වීමකට.ඊට පසුව රූපවාහිනී වෙළෙඳ දැන්වීම් ගණනාවකට ම සහභාගිවීමේ අවස්ථාව මට ලැබුණා. එසේ පළමු ටෙලිනාට්‍ය අත්දැකීම වුණේ ආචාර්ය ආරියරත්න ඇතුගල ගේ ‘රිද්දි යාගය’ නම් ඒකාංගික ටෙලි නාට්‍යය. ඊට පසුව ටෙලිනාට්‍ය කීපයකම රඟපාන්න මට අවස්ථාව ලැබුණා. මගෙ රංගන ජීවිතය වෙනස් කළේ ‘ඕලු’ ටෙලිනාට්‍යයයි.‘ඕලු’ ඔබේ රංගන ජීවිතයේ සන්ධිස්ථානයක් නේද?ඇත්තෙන් ම ඔව්. ‘ඕලු’ ටෙලිනාට්‍යයට ඇරයුම් ලැබුණු වෙලාවෙ වෙනස් ටෙලිනාට්‍ය පහක් ම ඉවත දාල මම ඒක බාරගත්තා. ‘ඕලු’ ටෙලිනාට්‍යයෙන් තමයි මුළු රටම මාව හඳුනාගත්තේ; මුළු රටේම ප්‍රේක්ෂකයින් මට ආදරය කරන්න ගත්තේ. අදත් මාව ගොඩක් දෙනෙක් හඳුන්වන්නේ ඕලු කියල. ‘ඕලු’ නිසා මට කලා ක්ෂේත්‍රයේ දොරටු ගොඩක් විවෘත වුණා.ටෙලි නාට්‍ය නිෂ්පාදිකාවක් ලෙස ඔබ සාර්ථක ද?මම හිතනව මම සාර්ථකයි කියල. “අහස සේ නුඹ...” මගෙ තුන්වැනි ටෙලිනාට්‍ය නිෂ්පාදනය. ඒ වගේ ම අහස සේ නුඹ... තමයි මගේ පළමු මෙගා නිෂ්පාදනය. ප්‍රේක්ෂකයින්ගෙන් ලැබෙන ප්‍රතිචාර දෙස බලන විට මට තේරෙනව ඒ ටෙලිනාට්‍යය ප්‍රේක්ෂකයින්ගේ හිතට වැදිල කියල. ඒ නිසා මම හිතනව නිෂ්පාදිකාවක් ලෙස මම සාර්ථකයි කියල. ඉතාම ළඟදී තවත් ටෙලිනාට්‍යයක වැඩ අපි පටන් ගන්නව. පිටපතකුත් තෝරාගෙනයි තියෙන්නෙ.චිත්‍රපටවල ඔබ දකින්න නැත්තේ ඇයි?ලෙස්ටර් සර්ගෙ ‘අම්මාවරුනේ’ තමයි මගෙ පළමු චිත්‍රපට රංගන අත්දැකීම. ඊට පසුව චිත්‍රපටි කීපයකටම රංගනයෙන් දායක වුණා. ඒවා ඉදිරියේදී තිරගත වීමට නියමිතයි. තවත් චිත්‍රපට ගණනාවකට ම ඇරයුම් ලැබුණත් මම ඒවා ප්‍රතික්ෂේප කළා. ඒ; මම වැඩියෙන් ටෙලිනාට්‍යවලට යොමුවෙලා ඉන්න නිසා.‘හඳපාන’ ටෙලිනාට්‍යයට ලැබෙන ප්‍රතිචාර කොහොමද?‘හඳපාන’ අපේ රටේ ජනප්‍රිය නවකතාවක්; ඒ වගේ ම ජනප්‍රිය චිත්‍රපටයක්. ඒ වගේ ම ‘හඳපාන’ ටෙලිනාට්‍යයත් ප්‍රේක්ෂකයින් ඉතාම ආදරයෙන් වැළඳ ගෙන ඇති බව ලැබෙන ප්‍රතිචාරවලින් පැහැදිලියි. ‘හඳපාන’ ටෙලිනාට්‍යයේත් මම රඟපාන්නේ ඕලු වගේ ම ගැමි චරිතයක්. ඒ නිසා වෙන්න ඇති ප්‍රේක්ෂකයින් මෙතරම් ප්‍රතිචාර දක්වන්නේ.කොහොමද ශානුකගෙයි ඔබගෙයි කැදැල්ල...?අපේ ආදරණීය කැදැල්ලේ අපි ඉතාම සතුටින් ඉන්නව. මගෙ සැමියා ශානුක ව්‍යාපාරිකයෙක්. නමුත් ශානුකට මගෙ කලා කටයුතු පිළිබඳවත් මා පිළිබඳවත් හොඳ අවබෝධයක් තියෙනව. එයාගෙන් මගෙ වැඩ කටයුතුවලට ලැබෙන්නෙ විශාල සහායක්. විවාහ වෙන්න කලින් මගෙ හැම දේකදීම මගෙ ළඟින් ම හිටියෙ මගෙ අම්මයි ආච්චියි. දැන් ශානුක මගෙ වැඩකටයුතු හැම දෙයක් ම සොයා බලනව. හැමෝම අහන දෙයක් තමයි කවදා ද අපේ කැදැල්ලට දරු පැටියෙක් එකතු වෙන්නෙ කියල. ඒකට තව ටිකක් කල් ගන්න සිද්ධ වෙනව. ඒ; ඉදිරි කාලයේදී මට වැඩ ගොඩක් කරන්න තියෙන නිසා.ඔබට හිතෙන විදියට ඔබ මොන වගේ කෙනෙක්ද?මම හිතන්නෙ මම ජීවිතයට ධෛර්යයෙන් මුහුණ දෙන කෙනෙක් කියල. ඒ වගේ ම මට ගොඩක් දේවල් කිරීමේ හැකියාව තියෙන බව මේ කාලයේදී මම ඔප්පු කර පෙන්වල තියෙනව.ඔබ හොඳ මිතුරියක් ද?දැන් තියෙන වැඩත් එක්ක යාළුවො ළඟින් ඇසුරු කරන්න ලැබෙනව අඩුයි. ටෙලිනාට්‍ය නිෂ්පාදනයත් එක්ක මම කාර්ය බහුල වෙලා. නමුත් මම ඇසුරු කරන මිතුරු මිතුරියන්ට මම ඉතාම ළෙන්ගතුයි.කලා ක්ෂේත්‍රයේ අනාගත බලාපොරොත්තු...?මගේ ප්‍රේක්ෂකයින්ට හොඳ නිර්මාණ ඉදිරිපත් කිරීම තමයි මගේ එකම බලාපොරොත්තුව. ‘අහස සේ නුඹ...” මෙගා ටෙලිනාට්‍යයේ වුණත් අනෙක් මෙගා ටෙලිනාට්‍යවලට වඩා ඒක වෙනස් කියලයි මම හිතන්නෙ. එහි ඉන්න රංගන ශිල්පීන් වුණත් දක්ෂ අය.ගාමිණී සුසන්තඡායාරූපය - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av1101234</link>
    <topic>‘ගල්ලෙන බ්‍රෝකන් - ලෙන්දොර ඕපන්’</topic>
    <author>සු. මි.</author>
    <content>‘ගල්ලෙන බ්‍රෝකන් - ලෙන්දොර ඕපන්’මහාචාර්ය එදිරිවීර සරච්චන්ද්‍රයන්ගේ ‘සිංහබාහු’ සිංහල නාට්‍ය වංශයේ එදා මෙදා තුර රචනා වී නිෂ්පාදනය වූ අති විශිෂ්ටතම නාටකය ලෙස දැන් විචාරකයෝ ඒකමතිකව පිළිගනිති.‘සිංහබාහු’ මුලින් ම වේදිකාගත වී මේ අවුරුද්දට පනස් වසරක් සපිරේ. එය මුල් වරට රංගගත කරන ලද්දේ 1961 අගෝස්තු මස 31 වැනි දින පේරාදෙණි විශ්ව විද්‍යාලයයේ එළිමහන් රංග පීඨයේ දී ය. සරසවි සිසුන් විසින් ‘වළ’ යනුවෙන් හඳුන්වනු ලබන මේ රංග පීඨය දැන් (1983 සිට) නම් කර ඇත්තේ ‘සරච්චන්ද්‍ර රඟමඬල’ ලෙසිනි.‘සිංහබාහු’ නාටකයේ ඓතිහාසික මංගල දැක්ම නැරඹූ ප්‍රවීණ නාට්‍ය කලා විද්වතකු වන මහාචාර්ය තිස්ස කාරියවසම් මෙසේ තම මතකය අවදි කරයි.“ඒ මොහොත මට හොඳට මතකයි. එදා තද වැසි දවසක්. සිංහයාට රඟපාපු මාත් ඇන්ටනී ප්‍රනාන්දු වේදිකාව උඩ ලිස්සලා වැටෙන්නත් ගියා.”‘සිංහබාහු’ ලිවීම සඳහා මහාචාර්ය සරච්චන්ද්‍රයන්ට නිමිත්ත වූයේ එතුමා කලකට ඉහත කියැවූ විනය පිටකයේ මහාවග්ග පාලියයි. බුදුන් වහන්සේ ශුද්ධෝදන පියරජුගේ නිවෙසට වැඩි කල පිය රජතුමා උන් වහන්සේට මෙසේ කියයි.“ස්වාමීනි, පුතු ප්‍රේමය සිවිය සිඳී, සිවිය සිඳ හම සිඳී, හම සිඳ මස සිඳී, මස සිඳ නහර සිඳී, නහර සිඳ ඇට සිඳී, ඇට සිඳ ඇට මිදුලු තුළට වැද නවතී.”සුද්ධෝදන රජුගේ වචන තමාගේ සිතෙහි රැව් දෙමින් අවුරුදු ගණනාවක් පැවතුණු බවත් පිය පුතු සෙනෙහස තේමා කරගෙන නාට්‍යයක් රචනා කිරීමට තමාට සිතුණේ ඒ දිනවල බවත් මහාචාර්ය සරච්චන්ද්‍ර කියා ඇත.ඊට මහාවංශයේ එන ‘සිංහබාහු’ කතාව ඉතා යෝග්‍ය බව එතුමාට පෙනී ගියේ ය. ‘සිංහබාහු’ නාටකය බිහි වූයේ එපරිද්දෙනි.මේ නාටකයේ එක් තැනක මෙසේ කියැවෙයි.එය කියන්නේ ගායක පිරිසයි. ඒ අවසාන ඉන්නිස ගීතයේ ය.පුතු සෙනේ පිතු හද තුළම මිසනැත පුතුන් හද තුළ රඳන්නේඇට තුළට වැද ඇට මිදුලු මතසදා කල් නැත දුක් දෙවන්නේ‘සිංහබාහු’ මංගල දර්ශනයෙන් පසු එය තලාතුඔය, මැණික්දිවෙල වැනි ප්‍රාදේශීය නගරවල වේදිකාගත කළ අතර එය කොළඹට රැගෙන ආවේ ඉනික්බිතිව ය. 1961 සැප්තැම්බර් 29 හා 30 දිනවල එය ‘සිංහබාහු’ කොළඹ ලයනල් වෙන්ඩ්ට් රඟහලේ දී වේදිකාගත කෙරිණි.‘සිංහබාහු’ නාටකය එක්වූයේ ‘මනමේ’ නාටකයට සම්බන්ධව නොසිටි අලුත් ම නළු නිළි පිරිසකි. ටෙරන්ස් රණසිංහ පොතේ ගුරු වූයේ ය. මාක් ඇන්ටනි ප්‍රනාන්දු සිංහයා ලෙස ද මාලිනි ද සිල්වා (පසුව රණසිංහ) සුප්පාදේවි ලෙස ද චාලි ජයවර්ධන සිංහබාහු ලෙස ද මාලිනි පෙරේරා සිංහ සීවලී ලෙස ද භූමිකා නිරූපණය කළ හ.සෙසු නළු නිළියන් වරින් වර වෙනස් වූවත් ටෙරන්ස් පොතේගුරු ලෙසත් මාලිනී සුප්පාදේවි ලෙසත් දීර්ඝ කාලයක් රඟපාමින් වාර්තාවක් ද තැබූහ. සිංහයාට රඟපෑ මාක් ඇන්ටනී ‘සිංහබාහු’ නාටකයේ රඟපෑමට පූර්වයෙන් ජීවිතයේ කිසිදිනෙක වේදිකා නාටකයක් දැක නොතිබිණි.‘මනමේ’ මෙන් ම ‘සිංහබාහු’ හි සාර්ථකත්වයට ද එහි ආ ගීත හා සංගීතය බෙහෙවින් ම බලපෑ බව කිවයුතු ය. මෙහි එන ඇතැම් ගී තනු ‘ඉයුජින්’, ‘වෙස්සන්තර’ වැනි පැරණි නාඩගම්වල ආ රාගතාලවලින් උපුටා ගැනුණු අතර ඇතැම් තනු එච්.එච්. බණ්ඩාර විසින් අභිනවයෙන් නිර්මාණය කරන ලදී. ‘මනමේ’ නාටකයේ ජනප්‍රියම ගීතය ‘ප්‍රේමයෙන් මනරංජිතවේ’ නම් ‘සිංහබාහු’ හි ජනප්‍රිය ගීතය ‘ගල්ලෙන බිඳලා’ ය. එය එච්.එච්. බණ්ඩාරගේ සුවිශේෂි ගී තනුවකි.‘මනමේ’, ‘සිංහබාහු’ වැනි නාටක පේරාදෙණි සරසවියේ වේදිකාගත වන්ට පෙර සරසවි සිසුන් ගේ මුවග රැව් දුන්නේ ‘ඇරපන් ලුසිය දොර මාළු කඩේ ජොරා මම’ වැනි පහත් පෙළේ ගීතය. එහෙත් ‘මනමේ’, ‘සිංහබාහු’ වෙතින් හොඳ රසඥතාවයක් සිසු පිරිස තුළ ඇතිවීමෙන් ඉනික්බිතිව ඔවුන් අතර ‘ප්‍රේමයෙන් මන රංජිතවේ’, ‘ගල් ලෙන බිඳලා’ වැනි ගීත ජනප්‍රියවන්ට පටන් ගත්තේ ය.තමා පේරාදෙණි විශ්ව විද්‍යාලයයේ නවක වදයට මුහුණ දෙමින් ගායනා කළේ ‘ප්‍රේමයෙන් මනරංජිත වේ’ ගීතය බව වරක් මහාචාර්ය ජේ.බී. දිසානායක සරච්චන්ද්‍ර සමරු දේශනයක් පවත්වමින් කියා සිටියේ ය. සිසුන් තුළ ඇති වූ එම සංස්කෘතික විපර්යාසය පෙන්නුම් කිරීමට ඊට වැඩි උදාහරණයක් තවත් අවශ්‍ය නැතැයි මම සිතමි.‘ගල්ලෙන බිඳලා’ ගීතය සරසවි සිසුන් අතර මොනතරම් ජනප්‍රිය වී ද කිවහොත් ඊට ඉංග්‍රීසි පද යොදා ගෙන ගායනා කිරීමේ ප්‍රවණතාවයක් ඇති වූයේ ය.STONE CAVE IS BROKEN CAVE DOOR IS OPEN LION BAR මේ ඉංග්‍රීසි වචන එවක පේරාදෙණි විශ්ව විද්‍යාලයයේ ශිෂ්‍යයකු ව සිටි පසුකලෙක මෙරට වීදි නාට්‍ය කලාවේ පුරෝගාමියා වූ ගාමිණී හත්තොටුවේගමගේ බව ප්‍රවීණ සංගීතවේදී ජයන්ත අරවින්ද පසුගිය දිනෙක මා සමඟ කියා සිටියේ ය. ‘සිංහබාහු’ නාට්‍යයේ පසු නිෂ්පාදනවලදී එහි සංගීතය තවත් රස ගන්වමින් ඊට අනුප්‍රාණය දුන්නේ ජයන්ත අරවින්ද මහතා ය.‘සිංහබාහු’ ඉංග්‍රීසි ගීතය පසුව ශිෂ්‍යයන් විසින් තවදුරටත් මෙසේ සරල කර ගනු ලැබූහ.ගල්ලෙන බ්‍රෝකන්ලෙන් දොර ඕපන්ලයන් බා - ලයන් බා‘සිංහබාහු’ නාටකය අද හැඳීන්වෙන්නේ ‘ලිරිකල් ඩ්‍රාමා’ හෙවත් ගිත කාව්‍යමය බවින් අනූන නාට්‍යයක් වශයෙනි. එය වරක් ඉන්දියාවේ පැවති ආසියානු නාට්‍ය උළෙලකට ද ශ්‍රී ලංකාව නියෝජනය කළේ ය. මෙවන් විශිෂ්ට දෘශ්‍ය කාව්‍යයක් ශ්‍රී ලාංකේය අප සතුව පැවතීම ඇත්තටම අපට මහත් සංස්කෘතිකමය වූ අභිමානයක් නොවන්නේ ද?සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av1101235</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාකාර්යාලයේ සේවය අවසන් වී ලක්ෂ්මන් ගෙදරට ගොඩවූයේ අධික විඩාවෙනි. තම කාර්යාල බෑගය මේසය මත තැබූ හේ කමිසය මඳක් ලිහිල් කරමින් සාලයේ සැටියක දිගෑදුණේය.ටික වේලාවකින් ඔහුගේ බිරිඳ චමරි තේ කෝප්පයක් ගෙනැවිත් ඔහු අත තැබුවාය.’මේත් තේ.. ද? තේ කොළ ටික ඔක්කොම උඩ පාවෙනවා. සීනි ටික අඩියෙ. ඒ මදිවට කූඹි දෙන්නෙකුත් උඩ’ ලකී තේ කෝප්පය දෙස විමසිල්ලෙන් බලා කෝපයෙන් චමරි හට දොස් පැවරීය.’ඒකට ඉතින් මං මොaනවා කරන්නද? බර අඩු දේවල් උඩ පාවෙනවා. බර දේවල් යට යනවා. ඒක තමයි විද්‍යාත්මක සත්‍යය.’ විද්‍යා ගුරුවරියක වූ චමරි කීවාය.දයානන්ද තමා හමුවීමට පැමිණි සාලිය සමඟ තම නිවසේ සාලයේ අල්ලාප සල්ලාපයක යෙදී සිටියේය. ඔහු තම මිතුරා සමඟ පවසමින් සිටියේ පසුගිය පාසල් නිවාඩුවේදී තම පවුලේ උදවිය සමඟ ගිය විනෝද චාරිකාව පිළිබඳවය.එසේ කතාකරමින් සිටි හෙතෙම ගේ තුළට හිස පොවා මඳක් උස් හඬින් තම බිරිඳගෙන් මෙසේ විමසුවේය.’ගිය පාර අපි ගිහින් නැවතුණු හෝටලේ නම මොකක්ද යමුනා?’’මටත් හරියට මතක නෑ... ආ.. ඉන්න බලන්න අර තුවාවල ඒ නම ඇති.’ යමුනා ගේ තුළ සිටම පිළිතුරු දුන්නාය.අලුතින් ඇරඹීමට නියමිත භාෂා පන්තිවලට අදාළ වියදම් ලේඛනයක් සකසමින් සිටි වික්‍රමාරච්චි මහතා නොනවත්වාම නාද වන්නට වූ දුරකථනය දෙස නොමනාපයෙන් බලා රිසීවරය අතට ගත්තේ තරහිනි. එම රිසීවරය ඔස්සේ ගලා ආ පණිවුඩය ඇසූ හෙතෙම තරමක කලබලයෙන් තම කාර්යාලයේ තමා යටතේ සේවය කළ අය අමතා උස් හ¼ඩින් මෙසේ කීවේය.’මගෙ නෝනට ළමයෙක් ලැබෙන්න යනවා’මොහොතක නිහැඬියාවකින් පසු වික්‍රමාරච්චි මහතාගේ පෞද්ගලික සහකාර කුරුප්පු මහත්මිය මෙසේ ඇසුවාය.’ඉතින් සර්, කාවද ඒ ගැන සැක කරන්නෙ?’’කොහොමද තමුසෙගෙ කසාද ගෑනු දෙන්නම මළේ?’ ප්‍රියන්ත, සුගත් ගෙන් ඇසුවේ කාර්යාලයේ විවේකයේදී තේ බොමින් සිටියදීය.’පළවැනි පවුල මළේ හතු වගයක් කාලා. දෙවැනි පවුල ඔළුව පැලිලා මළා..’ සුගත් කීවේය.’ෂඞ..! කොහොමද එයාගෙ ඔළුව පැලුණේ?’ ප්‍රියන්ත ඇසුවේ ශෝකයෙනි.’එයා හතු කන්න බෑ කිව්වා..’ සුගත් පිළිතුරු දුන්නේ ය.’ජයසේකර තමුසෙගෙ හිර දඬුවම අදින් ඉවරයි. දැන් ඉතින් තමුසෙ ගෙදර ගිහින් මොනවා කරන්ඩද බලාපොරොත්තු වෙන්නෙ?’ ජේලර් තමා වෙත ආ සිරකරු දෙස බලා ඇසීය.’රිදී රත්තරන් බඩු කඩයක් පටන් ගන්ඩයි මම හිතා ඉන්නෙ සර්’ ජයසේකර කීවේය.ඔය නරක පුරුදු අතඇරලා දාලා මොකක් හරි ව්‍යාපාරයක් කරන එක බොහොම හොඳයි. ඒත් රිදී රත්තරන් බඩු කඩයක් පටන් ගන්ඩ තමුසෙට සල්ලි තියෙනවද? ජේලර් තැන පුදුම වෙමින් ඇසීය.’සල්ලි මොකටද සර්. හොඳ කටුවකුයි මිටියකුයි තිබුණාම ඇති.’ ජයසේකර බයාදු ලෙස සිනාවෙමින් කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av1101236</link>
    <topic>උදේ නැගිට්ට හැටියෙම කරන්නෙ</topic>
    <author>හේමාලි විජේරත්න</author>
    <content>උදේ නැගිට්ට හැටියෙම කරන්නෙ-චන්දනනර්තන කලා ලෝකය තුළ ඔහුට තිබෙන්නේ නොමඳ ජනප්‍රියත්වයක්.එසේම දේශීය වශයෙන් මෙන්ම විදේශීය වශයෙන් ඔහුට තිබෙන ඉල්ලුමත් ඉතාම ඉහළයි.ඔහු ඇතුළු ඔහුගේ නර්තන කණ්ඩායම මෙරට සහ විදේශීය වශයෙන් නර්තනයෙන් ප්‍රේක්ෂකයින් පිනවමින් ලැබූ ප්‍රශංසා ද එමටයි. ඔහු අපේ රටේ සාම්ප්‍රදායික නර්තන කලාව මෙන්ම, නිර්මාණාත්මක නර්තනය ද ජාත්‍යන්තරයට ගෙන ගිය නැටුම් ශිල්පී චන්දන වික්‍රමසිංහයි.චන්දනගේ නර්තන හැකියාව, දක්ෂතාව ගැන මීට ප්‍රථම අප ඕනෑතරම් කතාකර ඇත. එමෙන්ම කොතෙක් කතා කළත් අලුතින් තම නර්තන ජීවිතයට තවත් කතාකරන්නට බොහෝ දේ ද ඔහු එක්කරගනී.එහෙත් මෙවර අපි ඔහුගේ නිවහනට ගොඩවැදුණේ, මේ රටේ පමණක් නොව ජාත්‍යන්තර තලයේ දී නමක් දිනා ඇති මේ නර්තන ශිල්පියාගේ දින චරියාව කෙසේදැයි විමසන්නටය.කොතෙක් කාර්යබහුල වුවත් ඔහුට ද පෞද්ගලික ජීවිතයක් ඇත. ඒ ජීවිතය කෙතරම් සොඳුරු දැයි අපි දුටුවෙමු. එය අපේ සුවහසක් පාඨකයන් වෙත රැගෙන එන්නට අපේ ඡායාරූප ශිල්පියා ද අමතක කළේ නැත.චන්දන සිය සොඳුරු නිවහන තනාගෙන ඇත්තේ මොරටු පුරවරයේය. ඔහුගේ ආදරණීය බිරිඳ දිල්හානිත්, දියණිය දෙවංගිත්, නිවුන් පුතුන් වන තනුග ලක්දෙව් සහ කනුග මන්දිව් මේ සොඳුරු නිවහනේ සාමාජික සාමාජිකාවන්ය.මේ මොහොත වන විට මේ නිවෙස කලඑළි වන්නේ චන්දන – දිල්හානි යුවළගේ නිවුන් පුතුන්ගේ දඟකාරකම් වලින්ය.එක විදියට හිතන පතන, එක විට එකම දේ ඕනෑවෙන දඟකාර කොලුපැටවුන් දෙදෙනෙකු මේච්චල් කරන එක චන්දනටත් – දිල්හානිටත් ලේසි පහසු කාර්යයක් නොවනවා ඇති. එහෙත් ඒ අසීරුතා යටින් සැඟවුණු සෙනෙහෙබර සුරතලයක්, සොඳුරු සිරියාවක් මේ නිවෙස පුරා ඉතිරී පැතිරී යයි.චන්දනගේ බිරිඳ දිල්හානි කලක් ලේක්හවුස් ආයතනයේ අපත් සමඟ සේවය කළ මාධ්‍යවේදිනියකි.එහෙත් චන්දන වෘත්තීය වශයෙන් කාර්ය බහුල වෙත්දී ඇය සිය රැකියාවට සමුදී නිවෙසේ වැඩ කරට ගත්තාය. චන්දනගේ වෘත්තීය ජීවිතයට දිල්හානිගෙ මේ තීරණය මහත් අස්වැසිල්ලක් වූවාට සැක නැත.”ඇත්තටම දිල්හානිට පසුගිය කාලයේ නම් මගේ වැඩ කටයුතු ගැන සොයා බලන්නට කාලයක් තිබුණේ නෑ. පුතාල දෙන්නගේ වැඩ කටයුතු නිසා. ඒත් දැන් ඒ දෙන්න ටිකක් ලොකුයි.දිල්හානිගේ අත් උදව්වට තනි නොතනියට එයාගේ අම්මත්, පුතාල බලාගන්න කෙනෙකුත් ඉන්නවා. ඒ නිසා මේ අවුරුද්දෙ ඉඳලා මගේ සියලුම කාර්යාල කටයුතු දිල්හානිට බාරදෙනවා”යි චන්දන කීය.චන්දනට සාමාන්‍යයෙන් රාත්‍රී නින්දට යන්න වෙලාවක් නෑ. රාත්‍රි නැටුම් සංදර්ශන නිසා ඔහුට නිවෙසට එන්න නිශ්චිත වෙලාවක් නෑ.එහෙත් කොයි තරම් ප්‍රමාද වී නින්දට ගියත් ඔහු පාන්දර 4.00ට අවදිවෙනවා. උදේ නැගිට්ට ගමන් දවසේ ඔහුට කරන්න තිබෙන වැඩ රාජකාරි කොළයක සටහන් කර ගන්නවාලු.’ඇත්තටම මම මේ ක්‍රමය ඉගෙන ගත්තේ මුදියන්සේ දිසානායක සර්ගේ ‘සාම මුදා නාට්‍යයේ’ රඟපාන කාලෙදි එතුමාගෙන්. .. චන්දන කීවේ හරිම භක්තියකින් .චන්දනගේ නර්තන පාසල තිබෙන්නෙත් ඔහුගේ නිවෙස ආසන්නයේමයි. දිනපතා මේ පියසින් ශිෂ්‍ය ශිෂ්‍යාවන් රැසක් නර්තන අධ්‍යාපනය ලබනවා.අපි ඔහුගේ නිවෙසට යන මොහොත වන විටත් ඔහු ඇතුළු ඔහුගේ නර්තන කණ්ඩායම සිටියේ ඉන්දියාවේ දිල්ලි නුවරදී පැවැත්වෙන ලෝක සංස්කෘතික උළෙල සඳහා ලංකාව නියෝජනය කිරීමේ පුහුණු කටයුතුවල. මේ සියලු කටයුතු අතරේ චන්දන තම රංගන කටයුතු සඳහා කෙසේ හෝ කාලය වෙන්කර ගනී.පසුගියදා අවසන් වූ ‘පිනිබර යාමය’ ඔබ බැලුවා නම් ඔහුගේ රංගන දක්ෂතා හඳුනාගත හැකියි. ඉදිරියේදී රංගන ක්ෂේත්‍රයේ සුවිශේෂි චරිතයක් වටා ගෙතුණු කතාවකින් අප හමුවීමට ඒමට ද ඔහු සූදානමින් සිටී.චන්දන – දිල්හානි ගේ වැඩිමල් දියණිය දේවංගි පාණදුර ලයිසියම් ජාත්‍යන්තර පාසලේ 6 වැනි ශ්‍රේණියේ ශිෂ්‍යාවකි. ඇය ද නර්තනයට රුචියක් දක්වන බව චන්දන කීය. පුතුන් දෙදෙනාට තව ම අවුරුදු දෙකයි. මේ දෙදෙනාගෙන් කවුරුන් හෝ නර්තනයට එක්වෙනු දැකීම චන්දනගේ තවත් බලාපොරොත්තුවකි.චන්දන තම නර්තන කණ්ඩායම ක්‍රමානුකූ®ලව පවත්වාගෙන යන අතර එහි වැඩ කටයුතු අඩුපාඩුවක් නැතිව කරගෙන යාමට ඔහුගේ සහායට වැටුප් ලබන පිරිසක් කැපවී සිටිති. මේ සැමදෙනාම ඒ පිළිබඳ අත්දැකීම් ඇති ඔහුගෙන් නර්තනය ඉගෙනගත් අය වීම ඔහුට මහත් පහසුවකි.නර්තන කණ්ඩායමේ ට්‍රාන්ස්පෝර්ට්, ඇඳුම්, ආභරණ, මේක්අප් යනාදී සියලු දේ සඳහා වෙන වෙනම වගකීම් පැවරුණු අය මේ කණ්ඩායමේ සිටිති. නිතර විදේශ සංචාර ඇති නිසා ‘පාස්පෝට් හා වීසා’ අංශය බාරව කටයුතු කරන ඒ පිළිබඳ අත්දැකීම් ඇති අයෙකු ද මේ පිරිසේ සිටීම චන්දනගේ කටයුතුවලට ලොකු සහනයකි.මේ සියලු වෘත්තීය කටයුතුත් සමඟ දරු තිදෙනෙකුගේ පියෙකු හා සැමියෙකු වශයෙන් චන්දන තමාටම වෙන්වූ ප්‍රීතිමත් පවුල් ජීවිතයක් ගතකිරීමට ද ඇප කැපවී සිටී.හේමාලි විජේරත්නඡායාරූප බර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av1101237</link>
    <topic>අරවින්දයට ලබන මාසෙ මල් පිපේවි!</topic>
    <author>වසන්ත ජයසිංහආරච්චිගේ</author>
    <content>අරවින්දයට ලබන මාසෙ මල් පිපේවි!මධුමාධව අරවින්ද කියන්නේ කලින් කලට විවිධ පුවත් මවන, වෙනස්ව හිතන, පතන කෙනෙක්.කියන්නට ඇති දේ කෙළින් කියන මධු මේ දිනවල සිරස සුපර් ස්ටාර් වේදිකාව අභියස විනිසුරුවකු විදිහටත් ඔබට මුණ ගැහෙනවා. ‘සිත් සිත්’ ගීතයෙන් ගායකයකු විදිහට ගමන් ආරම්භ කළ මධුමාධවගේ ජීවිතයට නැවතත් අලුත් එළියක් තවත් නොබෝ දිනකින් වැටෙන බවටත් ආරංචියි.ඒ වගේම කාලයක් නිහඬව සිටියත් තවත් කාලයක් විවිධ පුවත් මවන මධුමාධවත් සමඟ මේ මොහොත කතාබහක යෙදෙන්න හොඳම වෙලාවයි.අවුරුද්ද පටන්ගත් හැටියෙම මධු ටිකක් කාර්ය බහුලයි වගේ?“ඔව් මේ අවුරුද්ද වැඩ ගොඩක් තියෙනවා කරන්න. දැන් මේ දවස්වල නම් ‘සිරස සුපර් ස්ටාර්’ වැඩසටහනත් ටී. එන්. එල්. රූපවාහිනියේ ‘කිට් රිද්ම’ රාත්‍රිය වැඩසටහනත් කරනවා. මේක අලුත් අත්දැකීමක්. ඉතිං ඊට අමතරව තවත් වැඩ කටයුතු කිහිපයක්ම ඉටුකරගන්න තියෙනවා මේ වසරේ.”සුපර් ස්ටාර් රියැලිටි වැඩසටහනේ විනිසුරුවකු විදිහට සහභාගි වෙන්න ඔබ හිතුවේ ඇයි?මේ කතාව ඇතුළේ දිගටම හිටපු කෙනෙක් මම. එක්තරා මොහොතක මමත් තරගකරුවෙක් විදිහට සහභාගි වෙනවා ඩාන්ස් ස්ටාර් තරගය සඳහා. ඊට පස්සේ අයි. ටී. එන්. රන්තරු බෑන්ඩ් ෂෝ එකේ නිවේදනයෙන් දායක වුණා. මේ අත්දැකීම් දෙකම මට තියෙනවා. ඊට පස්සේ විනිසුරුවෙකු විදිහට දායක වෙන්න මට ආරාධනා කළා. මම එය භාර ගත්තා. තව පැත්තකින් මට හොඳ පැහැදිලි මානසික මට්ටමක් තියෙනවා. අලුත් පරම්පරාව ගැන පැහැදිලි මතයක මම ඉන්නේ. මේ අලුත් ළමයින්ගෙ දක්ෂතා තියෙනවා අපි එය දකිනවා ඒ වගේම විඳිනවා.මෙවැනි වැඩසටහනක විනිසුරුවකු විදිහට කටයුතු කරන්න ඔබට තියෙන සුදුසුකම් මොනවද කියලා කෙනෙක් ඇහැව්වොත්...ලංකාවේ ගායකයකු විදිහට මම මෙතෙන්ට ආවේ කවුරුත් උඩින් ගෙනැල්ලා තියලා නෙමෙයි. සහතිකපත් විභාග පෙන්නලා නෙමෙයි. මේ පොළොවේ පය ගහලා උපන් කලාකරුවකු විදිහට අවුරුදු පහළොවේ ඉඳන් මම සින්දු කියනවා.දැන් අවුරුදු 21 ක් තිස්සේ හන්දියක් හන්දියක් ගානේ සින්දු කියලා ඇති. මම මේක කියන්නේ හරිම සන්තෝසයෙන්. ඒ නිසා ඒ යන ගමනේදී අපේ රටේ අහිංසක මිනිසුන්ගේ හීන දැක්කා. ඔවුන් ගීත ගයනවා සමහර වෙලාවට අපේ රටේ ප්‍රවීණයන්ටත් වඩා හොඳින්.ඉතිං මෙතැනදි මගේ ඇස් හිරවෙලා නැහැ. මම දකින ඇත්ත මම කියන්නේ. මාව මෙතෙන්ට ගෙනාවේ රටේ ජනතාව. ඒ නිසා මම කාටවත් වන්දිභට්ටකම් කරන මිනිහෙක් නෙමෙයි. මේ සුදුසුකම මට දුන්නේ මේ රටේ අහිංසක ජනතාව මිස වෙන කෙනෙක් නෙමෙයි.ඔබ ඉදිරියට එන තරගකරුවෙක්ගෙන් මොකක්ද ඔබ බලාපොරොත්තු වෙන දේ?මම කුහක මිනිහෙක් නෙමෙයි. ඒ නිසා දක්ෂයෙක් තෝරාගන්න පුළුවන්. එන කෙනා මොකක්ද කියන්නේ කියන එකයි වැදගත්. මොකද මොන ගීත ශෛලියකට වුණත් මම ගරු කරනවා. බයිලාවක් කිව්වත් කමක් නැහැ ඒක හරියට කිව්වොත් මගෙන් ලකුණු තියෙනවා.අද සමහර ප්‍රවීණයන්ටවත් කියන්න බැහැනේ හරියට. මොකද ගායකයකු නම් මගේ අදහස එයාට හැමදේම පුළුවන් වෙන්න ඕන. හදවතට දැනෙන්න වගේම කකුල් දෙකට දැනෙන්න ගයන්නත් පුළුවන් වෙන්න ඕන. මොකද මම මේ සියල්ල දකින්නේ සුපර් මාර්කට් එකක් වගේ.මධු තරුණයකු විදිහට ඔබ විවිධ විලාසිතා කරන කෙනෙක්.ඔව් ඇත්තටම ඒ තමයි තාරුණ්‍යයේ ප්‍රකාශනය. කවුරුත් විලාසිතා කරන්න ආසයි නමුත් බයයි. පිරිමින්ට වගේ නෙමෙයි කාන්තාවටයි විලාසිතාවෙදි ප්‍රශ්න ඇති වෙන්නේ. මම දකින්නේ ඒක කුහකකමක්. අද සමහර අය පෝය දවසට මේ විලාසිතා ගැන, කාන්තාව ගැන කතා කරන්නේ ඒ දෙස බලන්නෙවත් නැති විදිහට. හැබැයි රාත්‍රියේදී වෙන දේවල් ඒ අය කතා කරනවා. මම කියන්නේ මේ කුතුහලය නිදහස් කරන්න ඕන. නිරුවත බලන්න කවුද අකැමැති. හැබැයි ඒක හිත ඇතුළේ තියෙනවා. කියන්න බයයි. ඡන්ද විමසීමක් කළොත් මගේ පැත්තට ඡන්ද වැඩියි.හැබැයි ඔය තරුණ කාලේ කරගන්න දේවල් කරගන්න බැරිවුණ අය අද කුහකකමට මේ විලාසිතාවලට පහර ගහනවා. මම ඇත්ත කියන්න ඕන. මම විලාසිතා කරන්න කැමැති කෙනෙක්. විලාසිතා කරනවා කියන්නේ හෙළුවෙන් ඉන්නවා කියන එක නෙමෙයිනේ.මධුගේ ජීවිතේ අලුත් පිටුවක් ළඟදීම පෙරළෙනවා කියලත් ආරංචියි.ඔව් ඒක හරි ලස්සන සංවර්ධනයක්. දැන් ජීවිතේ ඕන දේකට මම ලෑස්තියි. මගේ ජීවිතේ මම ලස්සන ඇළදොළ, ගංගා, ගස් ගල්, පර්වත, දේදුනු මතක තියාගන්න කෙනෙක්. ඒකට මම කිව්වේ අරවින්දය කියලා. මම මගේ රටට බොරු කියලා නැහැ. මට දැනෙන ඇත්ත මම කතා කරනවා කතා කරලා තියෙනවා. සමහරු හිතුවා අරවින්ද යුගයේ මල් පිපෙන එක නැවතුණා කියලා. නැහැ අරවින්දයට ආයෙත් ලබන මාසේ මල් පිපෙයි. ඒක පොතක් වෙන්නත් පුළුවන්. විවාහය වෙන්නත් පුළුවන්. කොහොමත් දෙකම එකයි. ඒ නිසා කුමක් හෝ ඔබ කියු ආකාරයේ පිටුවක් පෙරළෙන්න පුළුවන්.ඒ ආරංචිය රසිකයන්ට වහන්නේ ඇයි?ඒ කුතුහලය එහෙමම තිබුණ දෙන්. පොතක් නම් ලස්සන නමක් වෙයි. කාන්තාවක් නම් ලස්සන ගැහැනු රූපයක් වෙයි.‘අබා’ චිත්‍රපටයෙන් පසු නැවත රඟපෑමක් අපි ඔබෙන් දුටුවේ නැහැ.මම ගායකයෙක්. මේ අතරෙදියි මා මිත්‍ර මා ගරු කරන ජැක්සන් ඇන්තනි නම් අධ්‍යක්ෂවරයා මාව වෙනත් මාවතක් ඔස්සේ රැගෙන යන්නේ. ඒ මාවතේ මම රඟපානවා. ඒත් මේ ක්ෂේත්‍රයේ දක්ෂයින් බොහොමයි. දිනක ඒ සියල්ල රංගනයෙන් ඈත් වුණොත් මම රඟපාන්න එයි. හැබැයි තවමත් මම හරි කැමැත්තෙන් ඉන්නවා විලන් රෝල් එකක් කරන්න.ඇත්තටම මොනවද මධුගේ බලාපොරොත්තු?මට සැලසුම් කරපු බලාපොරොත්තු නැහැ. මම හිටියේ කලාවත් එක්ක. නැගිට්ටේ, වැටුණේ, ගිනි ගත්තේ සියල්ල වුණේ කලාව ඇතුළේ. එදාට මම කිව්වා දැන් ගිනි ගත්තා ඔන්න දැන් නිවුණා කියලා. මට දැනෙන දේ කිව්වා. මට එක බලාපොරොත්තුවක් තියෙනවා. මැරෙනකම්ම සින්දු කියන්න මට ඕන නැහැ. මම මගේ අතින්ම මධුමාධව අරවින්ද වළලලා දානවා. මම ජීවත්ව ඉන්න අතරතුරයි මධුමාධව ඉපදුණේ. ඒ නිසා ජීවත්ව ඉන්න කාලෙදිම මධුමාධව වළලලා දාන්න ඕන. ඒ නිසා තවත් අවුරුදු දහයක් ඇතුළත ලොකු ප්‍රසංගයක් සංවිධානය වෙයි. එදාට මධු අවසන් වතාවට ගී ගයයි. නැවත මධු එතනින් පසු ගීත ගයන්නේ නැහැ. එදායින් පසු මධුමාධව නිහඬයි.වසන්ත ජයසිංහආරච්චිගේඡායාරූපය - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av1101238</link>
    <topic>මං අමුතුයි හිතුවක්කාරයි</topic>
    <author>ජෝජ් රොබ්සන් ද සිල්වා</author>
    <content>මං අමුතුයි හිතුවක්කාරයිනොයෙල් රාජ්මේ ගීතයත් සමඟ එක රැයින් ජනපි‍්‍රය වූ ඔහු “නොයෙල් රාජ්”“අපි ඩුබායි ඉඳලා ආවා විතරයි, මේ ඩුබායි ගිය පනස් වැනි වතාව. ඒ රටත් හරිම සීතලයි. අපිට (‘සනිධප’) සංගීත කණ්ඩායමට ඩුබායි අබුඩාබි රටවල් දෙකේම සංගීත ප්‍රසංග තිබුණා.”රසික ප්‍රතිචාර කොහොමද?ප්‍රතිචාර හොඳයි. විශේෂයෙන්ම මේ රටවල්වල මට රසික පිරිසක් ඉන්නවා. ශ්‍රී ලංකාවෙන් ගිය පිරිස වගේම ඉන්දියානු සහ පකිස්ිතානු ජාතික රසික රසිකාවියන් ද ඒ පිරිස අතරේ ඉන්නවා. සිංහල ගීත වගේම හින්දි, දෙමළ ගීතත් ඒ රටවලදී ගායනා කළා.1970 ජූලි මාසයේ 31 වැනිදා කොළඹ මෝදරදී උපත ලබා ඇති නොයෙල් සහෝදර සහෝදරියන් සිව් දෙනෙකුගේ පවුලේ වැඩිමහල් සහෝදරයාය. කොටහේනේ ශාන්ත බෙනඩික් විදුහලේ ආදි සිසුවකු වන ඔහු වයස අවුරුදු නමයේදී පමණ පාසලේ ගීතිකා කණ්ඩායමේ ගායනා ඉදිරිපත් කළේය.පාසලේදී මට පෙර අපරදිග තූර්ය වාදක කණ්ඩායම් දෙකේම ට්‍රම්පට් වාදකයෙක් සහ බේස් ගිටාර් වාදකයෙක් වශයෙන් කටයුතු කරන්න ලැබීම විශේෂයක් වුණා. පසුව වාදනයට වඩා ගායනයට යොමුවෙලා ඉංගී‍්‍රසි ගීත ගායනා කළා. ඉන් පසුව ඔගස්ටින් ජයන්ති සහෝදරතුමාගේ අනුග්‍රහ ඇතිව “වොරෑන්” සංගීත කණ්ඩායමේ වෘත්තීය ගායන ශිල්පියෙක් ලෙස කටයුතු කළා. 1989 දී ගුවන් හමුදාවේ තූර්ය වාදක මඩුල්ලට බැඳුණා.හැබැයි මේ හැම කාලෙකම මට හරි ඕනෑකමක් තිබුණා, ස්වාධීනව නිර්මාණ කරන්න. ඒ බව හොඳින් දැනගෙන උන්නා, මා සමඟ කටයුතු කළ ඕගන් වාදන ශිල්පී සුමිත් පි‍්‍රයන්ත. ගුවන් හමුදා තූර්යවාදක මණ්ඩලයේ සේවයෙන් ඉවත් වී කලකට පසු සුමිත් මාව “මේරියන්ස්” නලින් පෙරේරාට හඳුන්වා දීමේ ප්‍රතිඵලය වුණේ මම “මේරියන්ස්” සමඟ එකතු වීමයි. නිර්මාණ කරන්න නම් බැඳීම්වලින් තොරව මගේ ඔළුව නිදහසේ තියෙන්න ඕනේ. එය මට අභියෝගයක් වෙලා තිබුණේ. මම ඒ අභියෝගය ජයගත්තා කියලා අද මට හිතෙනවා.එහෙම නම් ඇයි, මේරියන්ස් අතහැරලා 1998 දී සන්ෆ්ලවර් සමඟ එකතු වුණේ?මම හැමදාම අලුත් වෙන්න කැමැති මිනිහෙක්. මොනවා හරි අලුත් නිර්මාණයක්, වෙනසක් කරන්න ඕනමයි මට. මට දැනෙනවා, හැමදාම මං අලුත් වෙනවා. ඉතින් මං තීරණය කළා ‘සන්ෆ්ලවර්’ සමඟ එකතු වෙන්න. ඒ තීරණයෙන් වරදක් වුණේ නැහැ.ඔහොම කිව්වට, සන්ෆ්ලවර්ලාත් අතහැරලා ‘සනිධප’ සමඟ එකතු වුණා නේද?ඔව්, හැබැයි සන්ෆ්ලවර්ලාගෙන් ඉවත් වුණේ සනිධප එක්ක එකතු වෙන්න නොවෙයි. මට ඕන කළේ තනි ගායකයෙක් හැටියට මගේ ගමන යන්නයි. කොහොමත් සංගීත ක්ෂේත්‍රයේ මං හිතන විදිහ තරමක් අමුතුයි, හිතුවක්කාරයි. මම කැමැති නිතරම අලුත් නිර්මාණ කරන්නයි. ‘නොයෙලා, මමත් එහෙමයි’ කියලා සංගීත් මට ආරාධනා කළා, ‘සනිධප’ සමඟ ගී ගයන්න. සංගීත් මගේ හොඳ හිතවතෙක්. ඒ වගේම අපි දෙන්නගෙ අදහස් එක සමානයි. ඒ හේතු හින්දා මං ‘සනිධප’ සමඟ එකතු වුණා. කොහොම වුණත් තනියම ඉන්නවට වඩා කණ්ඩායමක් සමඟ සිටීමෙන් නිර්මාණකරණයේදී සාර්ථක වෙන්න පුළුවන්. මට පුරුදු වෙලා තියෙන්නේ එහෙමයි.කණ්ඩායමෙන් කණ්ඩායමට ගිය ගමනේදී මිතුරන් සතුරන් වී නැද්ද?නැහැ, අපි හොඳ අවබෝධයෙන් කටයුතු කරනවා. ඉස්සර යාළුකම් එහෙමමයි. මිතුරන් නම් කවදාවත් සතුරන් වෙන්නේ නැහැ නේ...දශක දෙකකට ආසන්න ඔබේ සංගීත අත්දැකීම් අනුව සංගීත ක්ෂේත්‍රය පිළිබඳව කතා කරනවා නම්...?කියන්නම ඕන කරුණක් තිබෙනවා. අපේ සුවිශේෂී ගායන ශිල්පීන් කිහිප දෙනෙකුගේම ජීවිත අකාලයේ අපට අහිමි වෙන්න ප්‍රධාන වශයෙන්ම මධුපානය හේතු වූ බව රහසක් නොවේනේ. කන්න බොන්න ඕනේ. එහෙත් ඕනෑම දෙයක් ඕනෑවට වඩා ඕනෙම නැහැ. අපිට අහිමි වූ ඒ වටිනා ජීවිතවලින් දැන් මේ ක්ෂේත්‍රයේ ඉන්න අය පාඩම් ඉගෙන ගන්න ඕනේ. ජීවිතයට වගේම සංගීත ක්ෂේත්‍රයටත් ගරුත්වයක් තිබෙනවා.අපි ඒ ගරුත්වය රැකගන්න ඕනේ. තවත් කරුණක් තමා, සංගීත ප්‍රසංගවලදී කෝලහාල ඇති කර ගැනීම. මට නම් හරිම පිළිකුල් එවැනි පුද්ගලයන්ව. අපේ සංගීත ක්ෂේත්‍රයේ නව පරපුර ගැනත් කියන්න කරුණක් තිබෙනවා. ඔවුන් අති දක්ෂයි. එහෙත් විද්්‍යුත් මාධ්‍ය හින්දා ඔවුන් ඉක්මනින් ප්‍රසිද්ධ වෙනවා. පවතින ගීත නිර්මාණයෙන් ඉදිරියට එන බවක් දැනට පෙනෙන්න නැහැ. විශේෂයෙන් රූප රචනය (මියුසික් වීඩියෝ) නිසා ඔවුන් ප්‍රසිද්ධ වුණාට ඔවුන්ගේ නිර්මාණවලට පැවැත්මක් නැහැ.ඔබ ගයන ගීතවල සඳහන් වන සසරේ පුරා ඔබත් එක්ක සිනාසෙන සඳ කවුද?හ්ම්... ඇයයි මමයි මුලින්ම හමුවුණේ ගුවන් හමුදාවේ උන්න කාලේ. ඇය ගුවන් හමුදා සංගීත කණ්ඩායමේ ගායිකාවක් ලෙස සේවය කළා. 1992 දී මිතුරු වෙලා 1996 දී අපි විවාහ වුණා. ඇය ‘ජයශ්‍රී’ (මොඩ් ගොවියා) වාදක මණ්ඩලයේ රෝහිත සහ රොහාන් සහෝදරයන්ගේ බාල සහෝදරිය රොමේන් බොලින්ඩා ජයලත්, ඇයට මේ ක්ෂේත්‍රය ගැන හොඳ වැටහීමක් තිබෙනවා. ඇගේ සහයෝගය හින්දා මගේ කලා දිවිය වගේම ගෘහ ජීවිතයත් යහපත්ව පවත්වාගෙන යන්න පුළුවන් වී තිබෙනවා. ඇය දැන් අපේ රිෂී දුවටයි, රෙහාන් පුතාටයි මටයි තුන් දෙනාටම සඳක් වෙලා.සනිධප සංගීත කණ්ඩායම සමඟ සජීවි සංගීත ප්‍රසංග වේදිකාවේ සිට ගීත ලෝලී සිත් ආකර්ෂණය කර ගනිමින් ගයන නොයෙල්ගේ ස්ථිර පදිංචිය නාත්තන්ඩිය, නාත්තන්ඩිය වත්තේ - “සන්ෆ්ලවර්” නිවහනේය. දැනට මොහොමඩ් නියාස්ගේ විකට චිත්‍රපටයක පසුබිම් ගී ගායනා කර ඇති ඔහු චිත්‍රපට සහ රූපවාහිනී ගීත ගායනය කිරීමට ආසාවෙන් සිටින අතර මේ වසරේදී “සනිධප” කණ්ඩායමේ ගීත ඇල්බමයක් එළි දැක්වීමට ද සිය සංගීත කණ්ඩායමේ අනිකුත් සාමාජිකයන් සමඟ කටයුතු කරමින් සිටියි. අපේ කණ්ඩායමේ සංගීත්, ප්‍රසංග, නිලංග, සංජු, ඩික්සන් යන හැමෝටම හොඳ ගායන හැකියාවක් තිබෙනවා. ඒ නිසා අපේ ඇල්බම් එක ගීත රසිකයන්ට සුවිශේෂි වේවි, විවිධ ශෛලියේ රසබර ගීතාවලියක් අපි ඒ ඇල්බම් එකෙන් ඉදිරිපත් කරනවා.සංගීතයෙන් ජීවිතයම වර්ණවත් කරගත් නොයෙල් රාජ්, සැබෑ කර ගැනීමට බලාපොරොත්තු වන එක්තරා සුවිශේෂි සිහිනයක සිතුවිලි ‘ස්වර වර්ණ’ අතර අවසාන වශයෙන් ඔහු මෙසේ සිත්තම් කළේය. මේ ගායන හැකියාව දෙවියන් දුන් දීමනාවක් කියලා මං විශ්වාස කරනවා. ඒ වගේම කවදා හරි සංගීත ක්ෂේත්‍රයේ සැමට ප්‍රයෝජනවත් වන අයුරු සංගීත පාසලක් අරඹනවා මම. මල් මෙන්ම ගල් ද අතුරා ඇති මේ ක්ෂේත්‍රයේ ගමන් කිරීමට ඇති මාර්ග කියා දෙන, යහපත් පරමාර්ථ සහ ඉලක්ක ඇතුව ක්ෂේත්‍රයේ රැඳෙන්න දැනුම මෙන්ම පුහුණුව ලබා දෙන සංගීත පාසලක් වේවි එදාට එය.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av11012310</link>
    <topic>නාවික හමුදාපති වූ ගීත රචකයා</topic>
    <author>හේමාලි විජේරත්න</author>
    <content>නාවික හමුදාපති වූ ගීත රචකයාවයිස් අද්මිරාල් සෝමතිලක දිසානායකශ්‍රී ලංකා ප්‍රජාතාන්ත්‍රික සමාජවාදී ජනරජයේ 17 වැනි නාවික හමුදාපතිවරයා පසුගියදා අතිගරු ජනාධිපති මහින්ද රාජපක්ෂ මැතිතුමන් විසින් පත්කරන ලදී. ඔහු පිළිබඳ මේ සටහන තබන්නට සුවිශේෂී හේතු කාරණා ගණනාවක්ම වෙයි. විශේෂයෙන්ම නාවික හමුදා ඉතිහාසයට නව නාවික හමුදාපතිවරයකුගේ පත්වීම සුවිශේෂී කරුණක් වුවත්, මෙවර පත්වීම සාමාන්‍ය පොදු ජනතාවගේ පැත්තෙන් ද තවත් සුවිශේෂී වේ.එයට හේතුව වන්නේ නව නාවික හමුදාපති වශයෙන් පත්වූ වයිස් අද්මිරාල් සෝමතිලක දිසානායකයන් අපේ රටේ සාමාන්‍ය ජනතාවගේ ආදරය දිනාගත් කලාකරුවකු වන නිසාවෙනි. නාවික හමුදාවේ වගකීම් සහිත ඉහළ නිලතල හොබවන අවදියේ සිටම කවියකු, ගීත රචකයකු වශයෙන් ඔහු නොමඳ ප්‍රේක්ෂක ප්‍රතිචාරයක් දිනාගත්තේය.නාවික හමුදා ඉතිහාසයේ පමණක් නොව ත්‍රිවිධ හමුදා ඉතිහාසයේ ද කලාකරුවෙක් මෙවැනි ධූරයකින් පිදුම් ලැබූ පළමුවැනි අවස්ථාව මෙය බව අපිට පැවසුවේ නව නාවික හමුදාපතිවරයාගේ වැඩිමල් සොයුරකු වන අපේ ප්‍රවීණ චිත්‍රපට අධ්‍යක්ෂ සෝමරත්න දිසානායකය.දඹදෙණිය ප්‍රදේශයේ පොතුපිටිය නම් වූ සුන්දර ග්‍රාමයේ දිසානායක පවුලේ බඩපිස්සා ලෙසින් උපන් වයිස් අද්මිරාල් සෝමතිලක දිසානායක ගැමි දිවියේ සොබා සොඳුරු බව මධ්‍යයේ සිය දිවිය වඩවා ගත්තෙකි. ඔහුට වැඩිමල් සහෝදර සහෝදරියන් හත් දෙනකු වූයෙන් මවුපියන්ගේ් ආදරය සේම, වැඩිමල් සොයුරු සොයුරියන්ගේ ආදරය ද නොමඳව දිනාගන්නට ඇත.දිසානායක පවුලේ සියලු දරුවන් මූලික අධ්‍යාපන කටයුතු කිතලදෙණිය ප්‍රාථමික විදුහලින් ලද අතර පහ වසර ශිෂ්‍යත්ව විභාගයෙන් පසු නාරම්මල මයුරපාද විද්‍යාලයට එක් වූයේය. චිත්‍රපට අධ්‍යක්ෂ සෝමරත්න දිසානායකයන් සේම වයිස් අද්මිරාල් සෝමතිලක දිසානායකයන් ද මෙසේ නාරම්මල මයුරපාද විද්‍යාලයට එක්විය.කුඩා කල පටන්ම සෝමතිලක දිසානායකයන් වීර ක්‍රියාවන්හි යෙදෙන්නට වැඩි කැමැත්තක් දැක්වූ බව අප සමඟ පැවසුවේ ඔහුගේ වැඩිමල් සොයුරු සෝමරත්න දිසානායකය.”අපේ පවුලේ අට දෙනාගෙන් මම හතරවැනියා. සෝමතිලක මල්ලි පවුලේ බාලයා. අපේ ළමා අවදිය ගැන මතක් කළොත් අපි සෙල්ලමට යොමු වෙන හැමවිටම බාල මල්ලිව ප්‍රතික්ෂේප කළා. ඒ මොකද අපේ වයසේ හැටියට අපි කරන සෙල්ලම් එයාට ගැළපුණේ නෑ. අපි ගඟට පැනලා පීනනවා. කැලේ ඇවිදින්න යනවා. ගස් ගල් උඩින් පනිනවා. මේවා කරන්න බාල මල්ලි පුංචි වැඩියි.ඒ නිසා සෙල්ලම් කරන්න යද්දි එයාව එළවනවා. ඒ හැම විටම එයා අඬ අඬා පස්සෙන් එනවා. එක දවසක් මට මතකයි අපි කට්ටිය ගියා මා ඔයේ පීනන්න. එදා හොඳටම වැහැල ගඟ උතුරලා තිබුණේ. අපේ ප්ලෑන් එක වුණේ ගඟ දිගේ පීනාගෙන ගිහින් ගොඩබිමින් එන්න. අපි පාලම උඩට ඇවිත් ගඟට පැන්න. එතකොට මල්ලිට අවුරුදු 6-7ක් විතර ඇති. ඒත් එක්කම මල්ලිත් පාලම උඩින් ගඟට පැනල පීනගෙන ආවා. අපිට බයයි පොඩි එකා ගැන. ඒත් ඔහු හරි හරියට අපිත් එක්ක පීනාගෙන ගඟ දිගේ ආවා. ඒ කාලේ ඉඳන්ම ඒ වගේ් වීරකම් චණ්ඩිකම් එයාගේ වැඩවල තිබුණා.සෝමරත්න දිසානායකයන් ලියපු පුංචි පුංචි කවි ඒ කාලේ මේ මල්ලිට කට පාඩම්ලු. ඔහුට කවි ලියන්න උත්තේජනය ඇතිවෙන්න ඇත්තෙත් එතනින් වෙන්න ඇති.’මම පුංචි කාලේ හරියට කවි ලිව්වා. බල්ලෝ බළල්ලු ගැන. කුරුල්ලෝ ගැන ලිව්ව පුංචි පුංචි කවි මල්ලි නිතරම කියවනවා. ඒ කාලේ ඒ හැම එකක්ම මල්ලිට කට පාඩම්. ඒ කාලේ අපි දැනගෙන හිටියේ නෑ මල්ලිටත් කවි ලියන්න පුළුවන් කියලා. පස්සෙ කාලෙක මම මහ රෝහලේ රැකියාව කරන කාලේ එයා මට ලියුම් එවනවා. සමහර දවසට එයා කවිවලිනුත් ලියුම් එව්වා.ඒ කාලේ තමයි මම එයාගේ කවිත්වය හඳුනාගත්තේ. ඒ කාලේ මට මතකයි සමහර වැරැදි හදල උපදෙස් දුන්නා.කලාවට සාහිත්‍යයට කැමැත්තක් දක්ෂතාවයක් දැක්වුවත් ඔහු උසස් පෙළ සඳහා විද්‍යා විෂයයන් හැදෑරුවෙක්. උසස් පෙළ සමත්වීමෙන් පසු ඔහු විශ්වවිද්‍යාලය වෙනුවට තෝරා ගත්තේ ශ්‍රී ලංකා නාවික හමුදාවයි.1977 ජූනි 01 වැනි දින ශිෂ්‍යභට නිලධාරියකු ලෙස ශ්‍රී ලංකා නාවික හමුදාවට බැඳුණු ඔහු ත්‍රිකුණාමලයේ නාවික හා සාගරික විද්‍යා පීඨයෙන් මූලික පුහුණුව ලැබීය. ඉන් අනතුරුව ඉන්දියානු නාවික හමුදාවේ උප ලුතිනන් තාක්ෂණික පාඨමාලාව හැදෑරූ ඔහු මහා බ්‍රිතාන්‍ය රාජකීය නාවික හමුදාවේ ජාත්‍යන්තර යුද මෙහෙයුම් පාඨමාලාව ද සාර්ථක ලෙස හැදෑරීය.උත්පත්තියෙන්ම ගෙන ආ සුරු විරුකම් නාවික හමුදා පුහුණුවෙන් වඩාත් තීව්‍ර කරගත් සෝමතිලක දිසානායකයන් සයුරු රළ අතර හිඳ රුදුරු කොටි ත්‍රස්තවාදීන්ට එරෙහිව සටන් කළේ ඔහු මාතෘ භූ®මියට සිය පණ මෙන්ම ආදරය කළ නිසාවෙනි. තරුණ නාවික හමුදා නිලධාරියකු ලෙස 1984 වර්ෂයේදී කන්කසන්තුරය ආසන්න මුහුදේ දී ත්‍රස්තවාදීන් 19 දෙනකු සමඟ මුහුදු කොටි යාත්‍රාවක් විනාශ කරමින් නාවික හමුදා ඉතිහාසයේ ප්‍රථම වරට සතුරු යාත්‍රාවක් විනාශ කිරීමේ ගෞරවය හිමිවන්නේ වයිස් අද්මිරාල් දිසානායකටය.එමෙන්ම ප්‍රහාරක යාත්‍රාවල ඔහුගේ අණසක යටතේ සතුරු යාත්‍රා 30කට අධික ප්‍රමාණයක් විනාශ කිරීමට හා අත්අඩංගුවට ගැනීමට ද ඔහු සමත්ව ඇත. වේග ප්‍රහාරක යාත්‍රා බලගණයේ අණදෙන නිලධාරියා වශයෙන් 1996 සහ 1997 වර්ෂවලදී ත්‍රස්තවාදීන් හා බිහිසුණු මුහුදු සටන්වලින් ජයග්‍රහණ 39ක් ලබාදීමට ඔහු සමත් වූයේය.ගීත පටිගත කිරීමක දී සංගීතවේදී රෝහණ වීරසිංහයන් හා හර්ෂණ දිසානායක සමඟඔහුගේ සේවා කාලයෙන් වසර 15ට අධික කාලයක් ක්‍රියාන්විත ප්‍රදේශවල සහ එයින් වසර 8ට අධික කාලයක් නෞකා සහ යාත්‍රාවල මුහුදු සේවයේ යෙදී ඇත.වයිස් අද්මිරාල් දිසානායක නාවික හමුදාවේ අධ්‍යක්ෂ ජනරාල් මෙහෙයුම් සහ අධ්‍යක්ෂ ජනරාල් සේවා වශයෙන් සේවය කර ඇති අතර දකුණු නාවික විධානය බාර ආඥාපති වශයෙන් ද කටයුතු කර ඇත.ඊට ප්‍රථම අධ්‍යක්ෂ නාවික පරිපාලන, අධ්‍යක්ෂ නාවික පුද්ගල මෙන්ම අධ්‍යක්ෂ නාවික සුහසාධක වශයෙන් ද කටයුතු කර ඇති ඔහු ආරක්ෂක සේවා ක්‍රීඩා මණ්ඩලයේ ලේකම් සහ නාවික හමුදාවේ ක්‍රීඩා මණ්ඩලයේ ලේකම් යන ප්‍රධාන ක්‍රීඩා පරිපාලන තනතුරු රැසක් ද හොබවා ඇත.ඔහු ඉන්දියාවේ නවදිල්ලි නුවර ජාතික ආරක්ෂක විද්‍යාලයේ උපාධිධරයකු (ndc) වන අතර මදුරාසි විශ්වවිද්‍යාලයෙන් ආරක්ෂක උපක්‍රම පිළිබඳ පළමු පෙළ විශිෂ්ට සාමාර්ථයක් සහිතව දර්ශනසූරී උපාධිය හිමිකර ගත්තෙකි. යුද කළමනාකරණය පිළිබඳ විද්‍යාපති උපාධිධරයකු වන ඔහු ඇමෙරිකාවේ හවායි හි ආසියා පැසිෆික් ආරක්ෂක අධ්‍යාපන කේන්ද්‍රයේ සහ වොෂින්ටන්හි ජාතික ආරක්ෂක විශ්වවිද්‍යාලයේ පාඨමාලා ලාභියෙකි.ත්‍රිවිධ හමුදා නිලධාරීන් අතරින් පළමුවැනියා ලෙස තේරීපත් වී ඉන්දියාවේ නවදිල්ලියෙහි ශ්‍රී ලංකා මහ කොමසාරිස් කාර්යාලයෙහි ආරක්ෂක උපදේශක ලෙස වසර 03ට අධික කාලයක් සේවය කළ වයිස් අද්මිරාල් දිසානායක ඉන්දියානු රජයෙන් ආරක්ෂක උපකරණ මිලදී ගැනීම, ‘සයුර’ නෞකාව මිලදී ගැනීම දෙරට අතර ද්විපාර්ශ්වික ආරක්ෂක සාකච්ඡා ආරම්භ කිරීම සහ දෙරට නාවික හමුදා මූලස්ථාන අතර සෘජු සම්බන්ධතා ඇතිකර ගැනීම ආදියෙහි පුරෝගාමියා ලෙස කටයුතු කළේය.4 වැනි වේග ප්‍රහාරක මුර යාත්‍රා බලගණයේ අණ දෙන නිලධාරි වශයෙන් මුහුදු සටන් මෙහෙයවා නාවික හමුදාපති තනතුරට පත්වීමේ භාග්‍යය මුල් වරට හිමි වන්නේ වයිස් අද්මිරාල් දිසානායකටය. මෙතෙක් සිදුකර ඇති සියලුම ඒකාබද්ධ මෙහෙයුම් වලට ක්‍රියාකාරීව දායක වී ඇති ඔහු මුලතිව් ගොඩ බැසීමේ සහ චුන්ඩිකුලම් නාවික මෙහෙයුම්වල අණදෙන නිලධාරි ලෙස ද කටයුතු කර ඇත.වීරත්වය, රාජකාරියට ඇති කැපවීම සහ විවිධ අංශවල දක්ෂතා වෙනුවෙන් නාවික හමුදාපතිවරුන් විසින් ප්‍රදානය කරනු ලබන ප්‍රශංසාත්මක සහ සේවය ඇගයීමේ ලිපි වැඩිම ප්‍රමාණයක් හිමිකර ගෙන ඇත්තේ වයිස් අද්මිරාල් දිසානායක විසිනි.දිවයිනේ මධ්‍ය විද්‍යාල අතරින් බිහිවූ ප්‍රථම හමුදාපතිවරයා වීම ද, ත්‍රිවිධ හමුදාවන්හිම ඉහළම හමුදා සාමාජික ප්‍රතිශතයක් හිමිකර ගන්නා වයඹ පළාතෙන් බිහිවන ප්‍රථම හමුදාපති වීමේ ගෞරවය ද ඔහුට හිමිවේ.සිය රාජකාරිය වෙනුවෙන් මේ සා කැපකිරීම් කළ හමුදා නිලධාරියකුට පන්හිඳ සුරතට ගන්නට වෙලාවක් කොයින්දැයි ඔහු පිළිබඳ වන මේ සටහනින් ඔබට සිතෙන්නට පුළුවන. එහෙත් ඔහු අද නොව පෙර දා සිටම පන්හිඳට පෙම්බැන්ද වීර පුතකු වූ බව අප සඳහන් කරනුයේ ආඩම්බරයෙනි. ඔහුගෙන් බිහිවුණු කලා නිර්මාණ හි අගය අප වඩ වඩාත් අගය කළ යුත්තේ රටක් රකින්නට, ජාතියක් පෝෂණය කරන්නට ඔහු අවිය සේම පන්හිඳ ද සුරැකිව තම තුරුලෙහි හොවා ගත් බැවිනි.’පාන්දරින් ඉස්කෝලෙට ටැන්ටු කරත්තෙන්තොප්පි ගොනා ඉස්සරහින් මං පිටුපස්සෙන්හනි හනිකට උඹ යනකොට//පාර කියන් නෑ තෝනෙන්පාර කියන් නෑ කෙවිටෙන් පුංචි කාලෙ උඹට බොන්නඑරිච්ච කිරි බිව්වලු මංවත්ත පහළ උඹේ පිණුම්දැකලා හිනැහුණාලු මං ලාඩම් නැති උඹෙ පා කුරගල් කන්දෙදි රිදෙන තරම්උඹේ කඳුළු මට කියත්දිඋඹට හොරෙන් අඬනව මං ඉස්කෝලෙන් ශිල්ප අරන්මං ලොකු මිනිහෙක් වෙන්නම්බිව්ව කිරට ඇද්ද බරටකළගුණ මං සලකන්නම්බැරි බර දෙන මේ වියකරඋඹේ කරින් ගලවන්නම්උජාරුවට දුව පනින්නගෙජ්ජි වැලක් පලඳන්නම්හර්ෂණ දිසානායක ගයන මේ ගීතය රචනා වුණෙත් වයිස් අද්මිරාල් දිසානායකයන් අතින්. සංගීතය නිර්මාණය වුණේ සංගීතඥ සුනිල් දයානන්ද කෝණාර විසින්.’අත්තම්මා නිවන් ගියාඅපට හුඟාක් ඈතයි..(ගායනය - හර්ෂණ දිසානායක)ඒ විතරක් ද සුනාමිය වෙනුවෙන් ලියැවුණු පහත පදවැල් සඳහා අපූරු දර්ශන පෙළකුත් පසුගිය කාලයේ ඔබ දකින්න ඇති.’පිච්ච කැකුළු මල් මාලයකොණ්ඩෙ පලන්දා කදිමටවැල්ල දිගේ් කෝවිල් ගියතංගමනී නංගියේ...අම්මා අප්පා කොයි ගියාදඇයි තනියම පන්සලේඅර සුවඳ හමන පිච්ච කැකුළුකෝ අද නුඹෙ කොණ්ඩයේ....(ගායනය - හර්ෂණ දිසානායකකස්තුරි සූරියකුමාර්)මෙපමණක් නොව ප්‍රවීණ ගායක ගායිකාවන් වන වික්ටර් රත්නායක, රෝහණ වීරසිංහ, දීපිකා ප්‍රියදර්ශනී, සුනිල් එදිරිසිංහ, එඩ්වඩ් ජයකොඩි ආදීන් ද ඔහුගේ අපූරු පදවැල් ගායනා කර ඇත.කලාවට ආදරය කරන සිය නිර්මාණවලින් කලාව පෝෂණය කරන කලාකරුවකු හමුදාපති ධූරයකින් පිදුම් ලැබූ ප්‍රථම අවස්ථාව ද මෙය වේ. ප්‍රතිභාපූර්ණ කවියකු, ගීත රචකයකු වශයෙන් මේ සා දුරක් ඔහු පැමිණියේ සිය රාජකාරිය දේවකාරියටත් වඩා උතුම් කොට සලකමින් එය අකුරටම ඉටු කරමින් ලද සොඳුරු තත්පරයකදී වන්නට ඇත. මේ සියලු කටයුතු මැද සිය පෞද්ගලික ජීවිතයේ ද ජයග්‍රහණ අත්පත් කරගත් ඔහු 1983 දී නෙලූකා මෙනෙවිය සමඟ විවාහ වූ අතර ආදරණීය දියණියකගේත් පුතණුවකගේත් සෙනෙහෙබර පියෙක් වෙයි. දියණිය මධූත් පුත් රුවනාරත් මේ වන විටත් උපාධිධරයන්ය.නව නාවික හමුදාපතිවරයා වශයෙන් බාරදූර වගකීම් රැසක් ඔබ හිසමත ඇති බව අපි දන්නෙමු. රුදුරු ත්‍රස්තවාදීන් පරදමින් ගෙවා දැමූ අසීරු කාල පරිච්ඡේදයේ ද ඔබේ පන්හිඳ කතා කළා අපට මතකය. එදා පරිදිම ඔබේ පන්හිඳ යළි යළිත් අපට බොහෝ සොඳුරු දේ පවසාවි යැයි අපි බලාපොරොත්තු වෙන්නෙමු. ඒ බලාපොරොත්තුව පෙරදාටත් වඩා වැඩි ගෞරව බහුමානයකින් යුතුව පැන නඟින්නකි. ඒ ඔබ මේ රට ආරක්ෂා කරන, දේශය, ජාතිය සුරකින වීර පුතකු වන නිසාය. රට රකින්නට අවියත්, කලාව පෝෂණය කරන්නට පන්හිඳත් දෙඅතින් ගත් නව නාවික හමුදාපති තුමනි, මේ ඔබට පිදෙන අපේ ආචාරයයි!හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av11012311</link>
    <topic>තරු මල් අතරින් රිංගාලා අපෙන් සමුගත් රංජිත්</topic>
    <author>ජෝර්ජ් රොබ්සන් ද සිල්වා</author>
    <content>තරු මල් අතරින් රිංගාලා අපෙන් සමුගත් රංජිත්සැනසුම් සුසුමන් පාවීලා -සඳකැන් වතුරින් නෑවීලාතරු මල් අතරින් රිංගාලා -කොහි යන්නෙද මා තනි කරලා...  ගායනය - ටී.එම්. ජයරත්නසිංහල චිත්‍රපට ගීතාවලියේ ගී මුතු වැල් අතර තමා පද ඇමුණූ ප්‍රථම ගීතයෙන් ම ගීත ලෝලී සිත් වසඟ කරන්නට සමත් වූ ඔහු ශ්‍රී ලාංකේය සිනමාවට වසර 64 ක් සපිරුණු මේ සිංහල දුරුත්තේ සදහටම අපෙන් සමුගෙන ගියේ ය. තමා ලියූ ගීත ඉමහත් ජනප්‍රියත්වයක් ලබා තිබුණත් අප්‍රකටව ජීවත් වූ රංජිත් වීරසිංහ නම් වූ ඔහු පිළිබඳව ලියැවෙන සමරු සටහනකි මේ...!1936 දෙසැම්බර් 08 වැනිදා මෙලොව එළිය දුටු රංජිත් අධ්‍යාපනය ලැබුවේ මාතර, රාහුල සහ ගාල්ල මහින්ද විදුහල්වලින් ය. පාසල් සිසුවෙකුව සිටිය දී සිය ගමේ ම වේදිකා ගත කළ ‘පුදුම ඉරණම’ නාට්‍යයෙන් ගීත පද රචනයට පිවිසි ඔහු එවකට ජනප්‍රියව පැවති ගීතවල තනු අනුව එම ගී පද රචනය කළේ ය.පාසල් අධ්‍යාපනයෙන් පසු නාවික හමුදාවේ තූර්ය වාදන කණ්ඩායමට බැදුණු ඔහුගේ දිවියේ සුවිශේෂ මංසලක් වූවේ ප්‍රේමලාල් දන්වත්ත සමඟ ‘රට වටේ’ නමින් සංගීත විචිත්‍රාංගයක් නිර්මාණය කිරීමට හැකියාව ලැබීමයි. 1967 වසරේ දී නාවික හමුදාවෙන් ඉවත් වී ‘දවස’ පුවත්පතට එක් වී රංජිත් 1969 දී ‘මහත්මා ගාන්ධි ගීත සංවත්සරය’ වෙනුවෙන් පැවති තරගයේදී තමා ලියූ ‘අවිහිංසාව අවිය දරන්’ (සංගීතය හා ගායනය - ඩබ්ලිව්.ඩී. අමරදේව) ගීත පද රචනයට ප්‍රථම ස්ථානය දිනා ගත්තේ ය. තිස්ස අබේසේකර අධ්‍යක්ෂණය කළ ‘Water For Drinking’ නැමති වාර්තා චිත්‍රපටය සඳහා ගීතයක් රචනා කිරීමට රංජිත්ට අවස්ථාව ලැබුණේ ඒ අතරේ ය.වෘත්තාන්ත සිංහල චිත්‍රපටයක් සඳහා ඔහුට ප්‍රථම ගීතය (සැනසුම් සුසුමන් පාවීලා) පද රචනය කිරීමට අවස්ථාව ලැබුණේ 1976 දී තිරගත වූ කේ. ඒ. ඩබ්ලිව්. පෙරේරා අධ්‍යක්ෂණය කළ ‘නෑදෑයෝ’ චිත්‍රපටයෙන් ය. එහි සංගීතය පේ‍්‍රමසිරි කේමදාස ශූරීන්ගෙන් වූ අතර රංජිත්ට ගීයේ පද රචනය කිරීමට සිදු වූවේ කේමදාස ශූරීන්ගේ තනුව අනුව ඔහු ඉදිරියේදී ම ය. ගීත නිබන්ධකයින්ගේ සංසදය පැවති සමයේ එක්තරා දිනක හමුවීමකදී ඔහු මා හා කියා සිටියේ තමා සමඟ නාවික හමුදා වාදක මණ්ඩලයේ සිටි සගයෙකුගේ ප්‍රේමය සම්බන්ධ අත්දැකීමක් සිහිපත් වීමෙන් ‘සැනසුම් සුසුමන් පාවීලා’ ගීතයේ පද රචනය ‘මාස්ටර්’ ඉදිරියේදීම ලියා දීමට හැකි වීම තමාට අපූර්ව අත්දැකීමක් වූ බවත් ය.එය සත්‍යයකි. 1978 දී තිරගත වූ ‘ජනක සහ මංජු’ චිත්‍රපටයේ ටී.එම්. ජයරත්න ගායනා කළ ‘කෝ මා පැතූ ඔබෙ ආදරේ’ (සංගීතය ප්‍රේමසිරි කේමදාස) ගීත සංකල්පනාවට දායක වී ඇති පෙම්වතා ද රංජිත් සමඟ නාවික හමුදාවේ සේවය කළ ‘අම්බලංගොඩ’ සගයෙකි. දෙදෙනා ම දියතලාවේ පුහුණු කඳවුරේ සිටියදී අම්බලංගොඩ මිතුරා පෙම් බැඳි බණ්ඩාරවෙල සිටි යුවතියක් හා සම්බන්ධ වූ ආදර අන්දරය “කෝ මා පැතූ ඔබෙ ආදරේ’ ගීතය පද රචනය කරද්දී රංජිත් ගේ සිතුවිලි අවදි කර ඇත. එම ගීත දෙක මෙන් ම 1978 දී තිරගත වූ ‘සසර’ චිත්‍රපටයේ තම ගී පද රචනා සංගීතවත් කළේ ද ප්‍රේමසිරි කේමදාස ශූරීන් වීමත්, සිංහල චිත්‍රපට ගීත ක්ෂේත්‍රයේ ගී පද රචකයකු ලෙස සිය නම් සඳහන් කිරීමට හැකියාව කේ.ඒ.ඩබ්ලිව්. පෙරේරා සිනමාවේදියාණන්ගේ චිත්‍රපටවලින් ම ලැබීමත් විශේෂ කොට රංජිත් සැලකුවේ ය. 1994 තිරගත වූ ‘ධවල පුෂ්පය’ චිත්‍රපටයේ ලියූ ගී සංගීතවත් කර ඇත්තේ පසුගියදා අප අතරින් වියෝ වූ ග්‍රේෂන් ආනන්දයන් ය.වාදන ශිල්පියෙකු හා ගීත පද රචකයෙකු පමණක් නොවී ලේඛකයෙකු, ගුවන් විදුලි නාට්‍ය ශිල්පියෙකු හා සංගීත අධ්‍යක්ෂවරයකු ලෙසින් ද කටයුතු කළ රංජිත් ‘අමිල සෙනෙහස’ රූපවාහිනි නාට්‍යය සහ ‘යකාගේ කම්මල’ වේදිකා නාට්‍යය සංගීතවත් කළ අතර නිෂ්පාදන කටයුතු අතරමඟ නැවතුණ ‘ආ ගිය තැන’ චිත්‍රපටයේ අධ්‍යක්ෂකවරයා ද වේ.ජෝර්ජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av11012312</link>
    <topic>ඇවිදින දිනපොත</topic>
    <author>කපිල කුමාර කාලිංග</author>
    <content>ඇවිදින දිනපොත’.. පළමු වරට චිත්‍රපටයක් නැරැඹීමට ගිය අවස්ථාව, මගේ මතක අතර තවමත් දිදුළයි. ඒ 1930 වසරේදීය. චිත්‍රපටය ‘චන්ද්‍රමුඛී’ය. ප්‍රධාන නිළිය, මිස් ගොහාර්ය. මගේ මාමාට ‘පාස්’ කීපයක් ලැබී තිබුණෙන් ඔහු මා ද කැඳවාගෙන ලාහෝරයේ පැරිස් සිනමා ශාලාවට ගියේය.ටකරන් සෙවිලි කළ සිනමා හල ඇතුළෙහි එකම ගාල ගෝට්ටියකි. සිගරට්, පැණි රස කෑම, තම්බාපු බිත්තර හා රටකජු වෙළෙන්දෝ ශාලාව පුරා ගැවසෙති. ඔවුන් ඉන් ඉවතට ගියේ තුන්වැනි සීනුවත් නාදවීමෙන් පසුවය.’චන්ද්‍රමුඛී’ නිහඬ චිත්‍රපටයකි. දෙබස් තිරය මත ප්‍රදර්ශනය වෙයි. ප්‍රේක්ෂකයෝ ඒවා හඬ නඟා කියවති. වේදිකාව පාමුල තැනක සිටින වාදක මණ්ඩලය, චිත්‍රපටයේ ප්‍රේම ජවනිකා, ශෝක ජවනිකා, කඩු සටන් ආදී අවස්ථාවන්ට සුදුසු සේ සංගීතය සපයති. හාමෝනියම්, තබ්ලා හා සාරංගි ඔවුන්ගේ සංගීත භාණ්ඩ විය.චිත්‍රපටයේ එක් ‘රීලයක්’ අවසන් වූ පසු, අනෙක මාරු කෙරෙන තෙක් කෙටි විවේකයකි. ප්‍රේක්ෂකයින්ගෙන් සමහරු නැගිට පිටතට යන්නේ පිරිසිදු වාතය ආශ්වාස කිරීමටය. මුළු ශාලාවම, සිගරට් දුමින් පිරී තිබීම එකල සාමාන්‍ය තත්ත්වයකි.”ඉහතින් දැක්වූයේ, ඉන්දියාවේ විදේශ සේවා නිලධාරියෙකු වශයෙන් සිටි ප්‍රාන් නෙවිල් විසින් ලියන ලද “ලාහෝර් – අ සෙන්ටිමෙන්ටල් ජර්නි” –(1963) නමැති, රසබර ගමන් විත්ති ග්‍රන්ථයේ, ‘චිත්‍රපටයක් නැරඹීම’ යන පරිච්ඡේදයෙහි ආරම්භයයි.ප්‍රාන් නෙවිල් ප්‍රකට ගත් කතුවරයෙක් ද වෙයි. දිගු කලකට පසු තමා හැදුණු වැඩුණු ලාහෝරය නරඹන්නට එන ඔහු පෙර දවස ආවර්ජනයෙහි යොදයි. විටෙක එය රසවත්ය. තවත් විටෙක හැඟීම්බරය. භාව ප්‍රධානය. තම චාරිකාවට, “සෙන්ටිමෙන්ටල් ජර්නි” යනුවෙන්, උප මැයක් යොදන්නට, ප්‍රාන් නෙවිල් පෙලඹුණේ ද එහෙයින් විය යුතුය.ඔහු, ලාහෝරයේ පැරණි මාවත් ඔස්සේ අප කැඳවා යන්නේ, ‘සිරා බිරා’ දේ පවා ඇඟිල්ල දිගු කොට පෙන්වමිනි. එහෙයින්, ප්‍රාන් නෙවිල්ගේ මතක සටහන් කියවා නිම කරන්නෙකුට, තමන් ද තිහේ – හතළිහේ දශකයන්හි ලාහෝර් වැසියෙකුව සිටියාක් මෙන් දැනෙන්නට වෙයි.චිත්‍රපට නැරඹීම් පිළිබඳව පරිච්ඡේද දෙකක්ම වෙන් කිරීමට නෙවිල් නොමසුරු වී ඇත්තේ බොහෝ රසබර දේ ඔහුට කියන්නට ඇති හෙයිනි. එහි එන ඇතැම් කරුණු ලංකාවට ද පොදුය. එකල ලාහෝරයේ තිබූ චිත්‍රපට ශාලාවන්හි නම් අතර, මැජෙස්ටික්, ක්‍රවුන්, කැපිටෝල්, රිට්ස්, එල්පින්ස්ටන්, ප්ලාසා ආදිය ද වෙයි.ඇතැම් ශාලාවක පෙන්වූයේ ඉංග්‍රීසි චිත්‍රපට පමණි. රසිකයින් රොදබැඳගත් හින්දි හා උර්දු චිත්‍රපට සඳහා වැඩි ශාලා ගණනක් වෙන් කෙරුණි. ප්‍රාදේශීය වශයෙන් තිබූ, කුඩා ශාලාවල ප්‍රදර්ශනය කෙරුණේ, වැඩි ජනප්‍රියත්වයක් නොලද හෝ දෙවැනි රවුමේ යන චිත්‍රපටය.එකල ලාහෝරයේ, චිත්‍රපට ප්‍රචාරණය බාරව සිටි සුප්‍රකට ඇඩ්වර්ටයිසින්කාරයින් වූයේ ජමාල් සහ කමාල්ය. ඔවුන්ගේ ජනප්‍රිය උපක්‍රමයක් වූයේ කරත්තයක සවිකළ විශාල ප්‍රචාරක පුවරුවක් නගරය වටා ගෙන යාමය. ඒ සමඟ යන බෙරවාදකයෙක් ද වෙයි. ඔහු, කෑ ගසමින් චිත්‍රපටයේ විස්තර කියයි.චිත්‍රපට ශාලාකරුවන් අතර තරගයක් පැවතුණි. ඔවුහු වඩා හොඳ අලුත් චිත්‍රපට ලබා ගැනීම සඳහා බොම්බායට හා කල්කටාවට ගියහ. ඇතැමුන් ප්‍රේක්ෂක ආකර්ෂණය ලබාගැනීම සඳහා චිත්‍රපටයට පෙර හා විවේක කාලයේදී සජීවී සංගීත හා නර්තන අංගයක් එක්කළ අතර එය හැඳින්වුණේ ‘සින්දා නාච් වා ගානා’ යනුවෙනි. එබඳු ශාලාවන්හි චිත්‍රපට ප්‍රචාරණයෙහි යෙදුණු ජමාල් හා කමාල්ගේ ගෝලයෝ බෙර වයමින් ‘ඒක් ටිකට් දෝ මාසේ’ යනුවෙන් කෑ ගැසූහ. එහි අරුත වූයේ ‘එක ටිකට් පතකින් විනෝද දෙකක්’ යනුයි.ප්‍රාන් නෙවිල් ද පාසල් සිසුවෙකුව සිටියදීි මෙබඳු සජීවී විනෝදාංශයක් ද සපයන චිත්‍රපටයක් නරඹන්නට යයි.එදා වෙලිංටන් සිනමා හලේ ප්‍රදර්ශනය කෙරුණේ රිදී තිරයේ කිරුළු පළන් ඊ.බිලිමෝරියා හා මෙහ්තාබ් ප්‍රධාන චරිත රඟන ‘බොහ්ලා ෂිතාර්’ චිත්‍රපටයයි. රසිකයින් සැම පුල පුලා බලා සිටියේ බොම්බායේ සිට පැමිණි සුප්‍රකට නළඟන, සරලා හා ඇගේ කණ්ඩායමේ අත්‍යාලංකාර, මනස්කාන්ත නර්තනාංග දැකගැනීමටය.අතුරු සිදුරු නැතිව පිරී ඉතිරී ගිය සිනමාහලේ ප්‍රේක්ෂකයින් අතුරින් නොඉවසිලිමත් කෑකෝ ගැසීම් නැඟෙයි. “කෝ සරලා.. තවත් පරක්කු වෙන්න එපා.” මොහොතකට පසු වාදක මණ්ඩලය අසුන් ගනිති. ශාලාවේ එළි නිවීයයි. වේදිකාව පමණක් ආලෝකවත් වෙයි. සංගීතය උස්ව නැඟෙද්දී සුරූපී සරලා එක්වරම ඉදිරියට එයි. රැඟුම අරඹයි.සරලාගේ ඇඳුම් පැලඳුම්, ඇගේ රූප ශෝභාවටම සරිලන සේ නිමවී ඇත. ඇය ඉදිරිපත් කළ ‘සරුංගල් නැටුම’ (Kite dance) කාගේත් සිත්ගත්තේය. අවසානයේදී සංගීතය වේගවත් වෙද්දී, ඒ අනුව භ්‍රමණය වෙමින් රඟන සරලාගේ සාය කුඩයක් දිග ඇරියාක් මෙන් දිස්විනැයි ප්‍රාන් නෙවිල් කියයි.”ඇත්තෙන් ම එය දිව්‍යමය රංගනයකි. ඒ මොහොතේ මගේ මතකයේ මැවුණේ ඉන්ද්‍ර දෙවියන් හමුවේ රඟන රම්බා, මේනකා හා ඌර්වශී යන දෙවඟනන්ය. රැඟුම නිමාවේ සියල්ලෝම අසුන්වලින් නැඟිට අත්පොළසන් දුන්හ. වේදිකාවට කාසි විසිකරමින් නැවතත් රඟන්නැයි ඇයට ඇරැයුම් කළහ. ඒ අනුව සරලා යළිත් වේදිකාවට පිවිස රසික ජනයාට හිස නමා ආචාර කොට සමුගත්තාය. සමහර රසිකයෝ චිත්‍රපටය ද නොබලාම පිටව ගියෝය.’ක්‍රවුන්’ සිනමා ශාලාව ‘සුලෝචනා’ චිත්‍රපටය සමඟ ශීලා නමැති නළඟනක ලාහෝරයට ගෙන ආවේය. චිත්‍රපටය නරඹන්නට යන ප්‍රාන්ට එහිදී තම පියාගේ සේවකයකු හමුවෙයි. ඔහු කුඩා ප්‍රාන්ව ශීලා හමුවට ගෙන යයි. තමා දෙස ඇසිපිය නොහෙළා බලා සිටිනා මේ කුඩා සිසුවා ළඟට කැඳවන ශීලා ඔහුගේ දෙකොපුල් සිප ගනී. ඒ මොහොතේ තමා තුළ ඇතිවූයේ පණපිටින් දෙව්ලොව ගියාක් බඳු හැඟීමකැයි, ප්‍රාන් නෙවිල් සඳහන් කරයි.එකල ලාහෝරයේ, කාන්තාවන්ට චිත්‍රපට නැරඹීම සඳහා බදාදා දවස වෙන්කර තිබුණි. තමා ඇතුළු පිරිමි ළමයින් බදාදාට සිනමා ශාලා අසලට රොක් වූයේ චිත්‍රපට නැරඹීමට නොව එහි එන ලාහෝර් සුරූපිනියන් දැක සතුටුවීමට යැයි නෙවිල් පවසන්නේ, අප තුළ ද මුවඟ සිනහවත් නංවමිනි.කපිල කුමාර කාලිංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av11012313</link>
    <topic>එංගලන්තයෙන් පිට පැවැති පළමු තරගාවලිය</topic>
    <author>ඉඳුනිල් වීරරත්න</author>
    <content>එංගලන්තයෙන් පිට පැවැති පළමු තරගාවලිය2011 ලෝක ක්‍රිකට් කිරුළ තෙක් 4එංගලන්තයෙන් පිට පැවැති පළමු තරගාවලියලෝක ක්‍රිකට් කිරුළේ මුල්ම හිමිකාරයන් වූයේ බටහිර ඉන්දීය කොදෙව්වන්ය. ඉන්පසු යළිත් 1979 වසරේදී ද තමන් පැලඳි කිරුළේ අපරාජිත බව රැකගන්නට සමත් වූ කොදෙව්වන් 1983 වසරේ පැවැති 3 වැනි ලෝක කුසලාන තරගාවලියේදී ඉන්දියාවට දෙවැනි වූයේ අනුශූරයන් වෙමින්.ක්‍රිකට් ලොවේ පතාක යෝධයන් වූ කොදෙව්වන් පහසුවෙන් පරාජය කරමින් ලෝක ක්‍රිකට් කිරුළ ඉන්දියාව දිනාගැනීම ආසියාවටම ආඩම්බරයකි.1987 වසරේ පැවැති සිව්වැනි ලෝක ක්‍රිකට් ශූරතාව සඳහා සත්කාරක රටවල් බවට පත්වූයේ 3 වැනි තරගාවලියේදී ලෝක ශූරයන් වූ ඉන්දියාව සහ පාකිස්ථානයයි.මෙය එතෙක් සත්කාරකත්වය දැරූ එංගලන්තයෙන් පිටත පැවැති පළමු තරගාවලියයි.මෙතෙක් පැවැති තරගාවලී තුනේදීම එක් තරගයකදී එක් පිලක් ඕවර 60ක් ක්‍රීඩා කළ යුතු වූ අතර, මෙම සිව්වැනි ලෝක කුසලාන තරගාවලියේ දී එය ඕවර 50 තෙක් අඩු කිරීම විශේෂත්වයකි.එසේම පළමුවරට තරගාවලියේ වීරයා සම්මානයක් පිරිනැමුණේ ද මෙම තරගාවලියේ දීය. ක්‍රිකට් ක්‍රීඩාව සඳහා අඳින සාම්ප්‍රදායික සුදු ඇඳුම සහ රතු පැහැති ලෙදර් පන්දුව මෙම තරගාවලිය සඳහා ද යොදා ගැනිණි.1987 වසරේ ඔක්තෝබර් 8 වැනිදා සිට නොවැම්බර් 8 වැනිදා දක්වා ඉන්දියාවේ සහ පාකිස්ථානයේ ක්‍රීඩාංගණවල පැවැත්වුණි. ආරම්භක තරගය තමිල්නාඩු ප්‍රාන්තයේ එම්.ඒ.චිදම්බරම් ක්‍රීඩාංගණයේ නරඹන්නන් 50,000ක් ඉදිරියේ ශ්‍රී ලංකාව සහ පාකිස්ථානය අතර පැවැති අතර පාකිස්ථානය ලකුණු 15 කින් ජය ලැබීය. එසේම අවසන් මහා තරගය බෙංගාලයේ කොල්කටාවේ ඊඩ්න් ගාඩ්න් පිටියේ නරඹන්නන් අනූදහසක් ඉදිරියේ ඕස්ට්‍රේලියාව සහ එංගලන්තය අතර පැවැත්විණි. මෙහිදී එංගලන්තය ලකුණු 7කින් පරාජය කරමින් ඕස්ට්‍රේලියාව සිව්වැනි ලෝක කුසලානය ආසියාවෙන් කැන්ගරු දේශයට ගෙන යාමට සමත් විය.ඕස්ට්‍රේලියාව, ඉන්දියාව, නවසීලන්තය සහ සිම්බාබ්වේ යන රටවල් හතර ‘ඒ’ කාණ්ඩය යටතේ ද, එංගලන්තය, පාකිස්ථානය, බටහිර ඉන්දීය කොදෙව් කණ්ඩායම සමඟ ශ්‍රී ලංකාව ‘බී’ කාණ්ඩය යටතේ ද තරග වැදුණි. එක් එක් කණ්ඩායමකට ප්‍රතිවාදී කණ්ඩායමක් දෙවරක් මුණගැසීමේ ක්‍රමයට මූලික වටයත්, පිළිමලුන් පිටුදැකීමේ ක්‍රමයට අවසන් පූර්ව තරගත් පැවැත්විණි. ඒ අනුව එක් කණ්ඩායමකට තරග 6 බැගින් ක්‍රීඩා කිරීමට සිදුවුණු අතර තරගාවලියේ සම්පූර්ණ තරග ගණන 27කි.දුලිප් මෙන්ඩිස්ගේ නායකත්වයෙන් යුතු ශ්‍රී ලංකා කණ්ඩායමට බ්‍රෙන්ඩන් කුරුප්පු (කඩුලු රකින්නා) රොෂාන් මහානාම, රෝයි ඩයස්, අර්ජුන රණතුංග, අසංක ගුරුසිංහ, අරවින් ද සිල්වා, රවි රත්නායක, රුමේෂ් රත්නායක, විනෝදන් ජෝන්, දොන් අරුණසිරි, අසන්තා ද මැල්, රන්ජන් මඩුගල්ල සමඟ ශ්‍රීධරන් ජෙගනාදන් ඇතුළත් වූහ.තරගාවලියේ සමාරම්භක තරගය ලෙසින් 1987 ඔක්තෝබර් 08 දා ශ්‍රී ලංකා කණ්ඩායම සත්කාරක පාකිස්තානු කණ්ඩායම සමඟ තරග වැදුණු අතර, මුලින්ම පන්දුවට පහර දුන් පාකිස්තානුවෝ ඕවර 50 අවසානයේ කඩුලු 6කට ලකුණු 267ක් ලබා ගත්හ.ජාවෙඩ් මියැන්ඩාඩ් පන්දු 100කින් ලකුණු 103 ලැබූ අතර රවි රත්නායක ඕවර 9ක් යවා ලකුණු 47කට කඩුලු 2ක් ලබාගත්තේය. පිළිතුරු ඉනිම ක්‍රීඩා කිරීමට පිටියට පිවිසි ශ්‍රී ලංකා ක්‍රීඩකයන් ඕවර 49යි පන්දු 2කදී සියල්ලන්ම දැවී ගිය අතර ලබාගත හැකිවූයේ ලකුණු 252ක් පමණි. රොෂාන් මහානාම පන්දු 117කට මුහුණ දෙමින් අගනා ලකුණු 89ක් ලබා ගත්තද පාකිස්ථානයට ලකුණු 15කින් ජය අත්විය.ශ්‍රී ලංකා කණ්ඩායම සහභාගි වූ දෙවැනි තරගය වූයේ ඒ වන විට ලෝක අනුශූරයන් වූ කොදෙව්වන් සමඟයි. ඔක්.13 පැවැති මේ තරගයේදී කොදෙව්වෝ මුලින්ම පන්දුවට පහර දුන් අතර ඕවර 50 අවසානයේ කඩුලු 4කට ලකුණු 360ක් ලබා ගත්හ. රවි රත්නායක ඕවර අටකදී ලකුණු 60කට කඩුලු 2යි. පිළිතුරු ඉනිම ක්‍රීඩා කළ ශ්‍රී ලංකා කණ්ඩායම ඕවර 50 අවසානයේ ලබා සිටියේ කඩුලු 4ට ලකුණු 169ක් පමණකි. මෙහිදී අර්ජුන රණතුංග පන්දු 93කදී ලකුණු 52ක් ලබාගත් අතර කොදෙව්වන්ට ලකුණු 191ක දැවැන්ත ජයක් හිමිවිය.ඔක්. 17 පැවැති එංගලන්ත ශ්‍රී ලංකා තරගයේදී ද එංගලන්ත කණ්ඩායම මුලින් පන්දුවට පහර දී කඩුලු 4කට ලකුණු 296ක් රැස් කළ අතර රවි රත්නායක ඕවර 9 කදී ලකුණු 62කට කඩුලු 2ක් ලබාගත්තේය.පිළිතුරු ඉනිම ක්‍රීඩා කළ ශ්‍රීී ලංකා කණ්ඩායමට වර්ෂාව බාධා කළ අතර මේ නිසා ඕවර 45කට ලකුණු 267ක ඉලක්කයක් ලැබුණු අතර ලබාගත හැකි වූයේ කඩුලු 8කට ලකුණු 158ක් පමණි. අර්ජුන යළිත් පන්දු 67කදී ලකුණු 40ක් ලබා ගත් නමුත් එංගලන්තය ලකුණු 108 කින් ජය ගත්තේය. ඔක්. 21 පැවැති ශ්‍රීී ලංකා කොදෙව් දෙවැනි තරගයේදී ද කොදෙව්වන් ලකුණු 236ක් ලබා ගත් අතර, ශ්‍රී ලංකා කණ්ඩායමට ලබාගත හැකිවූයේ ලකුණු 211ක් පමණි.රවි රත්නායක මේ තරගයේදී ද ලකුණු 41 කට කඩුලු 3ක් ලබාගත් අතර අර්ජුන රණතුංග නොදැවී ලකුණු 86ක් ලැබීය. එහෙත් කොදෙව්වන්ට ලකුණු 25ක ජයක් අත්විය. ඔක්. 25 පාකිස්ථානය සමඟ පැවැති දෙවැනි තරගයේදී පාකිස්ථානය කඩුලු 7කට ලකුණු 297 ලබාගත් අතර, ශ්‍රී ලංකා කණ්ඩායමට ලබා ගත හැකි වූයේ කඩුලු 8කට ලකුණු 184ක් පමණි. දුලිප් මෙන්ඩිස් ලකුණු 58ක් ලබාගත්තේය. පාකිස්ථානය ලකුණු 113 ක දැවැන්ත ජයක් ලැබීය.තරගාවලියේ ශ්‍රී ලංකා කණ්ඩායම සහභාගි වූ 6 වැනි තරගය වූයේ ඔක්තෝබර් 30 පැවැති එංගලන්ත සමඟ වූ 2 වැනි තරගයයි.මෙහිදී ශ්‍රීී ලංකා කණ්ඩායම මුලින්ම පන්දුවට පහරදීමේ වාසනාව හිමිකරගත් අතර ඕවර 50 අවසානයේ කඩුලු 7කට ලකුණු 218ක් ලැබීය. රෝයි ඩයස් පන්දු 105කදී ලකුණු 80ක් ලැබීය. පිළිතුරු ඉනිම ක්‍රීඩා කළ එංගලන්ත ක්‍රීඩකයෝ ඕවර 41.2 කදී කඩුලු 2ක් පමණක් පූජාකර ලකුණු 219ක් ලබා ගනිමින් කඩුලු 8ක ජයක් ලැබූහ.මෙතෙක් පැවැති ලෝක කුසලාන තරගාවලී 3ටම වඩා ශ්‍රී ලංකා කණ්ඩායමට මෙම සිව්වැනි ලෝක කුසලාන තරගාවලිය අමිහිරි අත්දැකීම් එක් කළේ සහභාගි වූ එකදු තරගයක් හෝ ජයගන්නට නොහැකිවීමෙනි.මෙම තරගාවලියේ අවසන් මහා තරගය 1987 නොවැම්බර් 8 වැනිදා කොල්කටාවේ ඊඩ්න් ගාඩ්න් පිටියේ ඕස්ට්‍රේලියාව සහ එංගලන්තය අතර පැවැත්වූයේ, සත්කාරක ඉන්දියාවට සහ පාකිස්ථානයට ද අමිහිරි මතකයන් එක්කරමින්. අවසන් මහා තරගයේදී ඕස්ට්‍රේලියාව පළමුව පන්දුවට පහර දුන් අතර ඕවර 50 අවසානයේ කඩුලු 5කට ලකුණු 253ක් ලෙස වාර්තා විය. මෙතෙක් තරගාවලිය පුරා සුපිරි පිති හරඹයක නියැලුණු ඩේවිඩ් බූන් පන්දු 125 කදී ලකුණු 75 ක් ලැබීය. පිළිතුරු ඉනිම ක්‍රීඩා කළ එංගලන්ත කණ්ඩායමට ලබාගත හැකි වූයේ කඩුලු 8කට ලකුණු 246කි.ඒ අනුව 4 වැනි ලෝක ක්‍රිකට් කිරුළ එංගලන්තය ලකුණු 7කින් පරදවා ඕස්ට්‍රේලියාව දිනා ගත්තේය. ඕස්ට්‍රේලියානු නායක ඇලන් බෝඩර් විසින් තම රටට හිමිකර දුන් ලෝක ක්‍රිකට් කිරුළ එදා මෙදා තුර ඔවුන් විශිෂ්ටත්වයට පත්කිරීමේ දැවැන්ත පියවරේ ආරම්භය විය.ලබන සතියේ ලෝක ක්‍රිකට් කිරුළ යළිත් ආසියාවට.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av11012315</link>
    <topic>කෑවේ නැතත් දවසකට පොත් දෙකක් කියවනවා</topic>
    <author/>
    <content>කෑවේ නැතත් දවසකට පොත් දෙකක් කියවනවාඅම්මා ලොකුවට බෙදූ ලොකු බත් පිඟාන දෑතින් ගෙන පැණි වෙළෙන්ඳිය බංකු පොඩියක වාඩි වූවාය. අනේ ඒ ලස්සන රස පැණි වෙළෙන්දී අදත් අපේ දොරකඩට එනවා නම්...’ඇයට සිතෙයි.කුසුමා ද මැල් ගේ හිතේ හැමදාමත් ජීවත්වන මේ ලස්සන පැණි වෙළෙන්දි අයිති අතීතයට. ඒ ඈ මුණ ගැහුණෙ මීට අවුරුදු 80 කට විතර එහා පුංචි සන්ධියේ නිසා. අදත් හිත තුළ ජීවත්වන මේ පැණි වෙළෙන්දී ගැන ඈ අපටත් ආදරය දනවනවා.මොන තරම් අපූරුද... ඈ කතාන්දරය අවසන් කරන්නෙ ප්‍රාර්ථනාවකුත් එක්ක.බත් බෙදා දුන් අම්මාවත් රස පැණි ගෙන ආ වෙළෙන්දීවත් ජීවත්ව නැති බව සිතන්නට ඒ හිත කොහෙත්ම කැමැති නැහැ.82 වැනි විය ඉක්මවලත් පොත පත ගැනමයි ඇගේ උනන්දුව. මේ තරම් සොඳුරු ළමා කතා ලියැවෙන්නෙත් ඒ නිසා වෙන්න ඕනෙ.’වතුර පාග පාගා අප පාසල් ගිය හැටි’, ‘පාන් නෙවෙයි බනිස්’, ‘අම්බලමේ පිනා’, ‘ටිකිරි ගී අමා’, ‘කුසුම් නැන්දාගේ කතා’, ‘පොඩි මල්ලිගෙ බඩ රිදෙනවලු’... ළමා කතා හැමෙකක්ම රචනා වුණේ ඈ ලැබූ මේ හැබෑ අත්දැකීම් එක්ක.සරල ජීවන රටාවකට හුරු වූ මොරටුවෙ - ලක්‍ෂපතියෙ ගැමියන් තාමත් ඇගේ හිතේ ජීවත් වෙනවා. පාන්කාරයා, වළං ගේන පිනා මාමා, පැණි වෙළෙන්දී ඒ අපූරු චරිත අතර නැඟී හිටින්නෙ කවදාවත් අමතක නොවන තරමට.කිසිදා උගුල්ලා අහක් කරන්න බැරි ඒ අතීතය... තව පොත් ගණනාවකට වුණත් පෙළ ගස්වන්න ඇයට පුළුවන්.ඉතින්, ළමා ලෝකයට මැවූ කතන්දර මොකටද... ‘අම්බලමේ පිනා’ සමස්ත දරු පරපුරටම අපේ රටේ වළං කර්මාන්තය ගැන කියා දෙනවා. සුදෝසුදු කෝපි මලේ සුවඳ... කෝපි ගෙඩියෙ රතුපාට මතු නොව වත්තෙන් කැඩූ කෝපි ඇටවලින් හැදූ කෝපි කෝප්පයේ රස - ගුණ - සුවඳ ගැන අද දරු පරපුරට කියා දෙන්නෙ, ‘පොඩි මල්ලිගෙ බඩ රිදෙනවලු’ ළමා පොතෙන්.එකක දෙකක නෙවෙයි, ඈ ලියූ හැම කෘතියකටම පාදක වෙන්නෙ මේ හැබෑව.ගෙදර පෙට්ටගමක පිරී තිබුණු පැරැණි සාහිත්‍ය පොත පත ආසාවෙන් – ආදරයෙන් කියැවූ ඈ මුළු ජීවිත කාලයම කළේ සිතින් පොත් ලියූ එක. ඒත් දවසක් ආවා, ඒ සිතුවිලි මල් ඵල ගැන්වුණු.“අවුරුදු 40 කට විතර උඩදි මං චරිත කතාවක් හා සූප ශාස්ත්‍ර පොතක් ලිව්වා. ඒවාට විවිධ අයුරින් මගේ මහත්තයා ලාල් (ලාල් ප්‍රේමනාත් ද මැල්) උදව් කළ නිසා මගේම නිර්මාණ යැයි මං කියන්නෑ. මං මගේ සිහිනය හැබෑ කරගත්තෙ අවුරුදු 70 ත් ඉක්මගියාට පසුයි. ඒ ‘ටිකිරි ගී අමා’ සහ ‘පැණි වෙළෙන්දී’ ළමා කෘති දෙක ලිවීමෙන්.කුසුමා ද මැල් නම් වූ ලේඛිකාව ලොවට හඳුන්වා දුන්නෙ සිරිසුමන ගොඩගේ මහත්මයා. දේශීය සම්පත් කතා වස්තු කොට ගත් ළමා කතා 15 කට පස්සෙ මට මං ගැනත් ලියන්න හිතුණා. ‘පිපි කුසුම සේ’ සහ ‘මුදු කුසුමකි ඇය’ කෘති රචනා වුණේ ඒ ආසාව වෙනුවෙන්.මගේ ලිවීම ප්‍රමාද වුණේ දරුවන්ට මගේ ජීවිතේ මුල් තැන දුන් නිසා. ලාල් ප්‍රේමනාත් ද මැල් මගේ ස්වාමියා, කාර්ය බහුල පුවත්පත් කලාවේදියෙක් නිසා ඔහුගේ පත්තර ජීවිතයට මං හැකි උපරිම නිදහස ලබා දුන්නා.මගේ මහත්තයත් මිය ගිහින්, දරුවො සමාජයේ යහපත් පුරවැසියො බවට පත්වුණාට පසුයි මං ආපහු ලිවීම ඇරැඹුවේ...”ඊට වැඩිය සතුටක් අම්මෙකුට තවත් කොයින්ද... ඇගේ දරුවො මේ රටේ හොඳ පුරවැසියො වුණා.සතිස් පෙම්රුවන් ඇගේ වැඩුමල් පුතු. සමාජයට යම් මෙහෙවරක් ඉටුකරන අර්ථ චර්යා පදනමේ අධ්‍යක්‍ෂ ජනරාල්වරයා.පුවත්පත් කලාවේ ජ්‍යෙෂ්ඨයකු ලෙස බුහුමන් ලබන සුන්දර නිහතමානී ද මැල් ඇගේ දෙවැනි පුතු.සුභාෂණ මනරම් ද මැල්, වරලත් ගණකාධිකාරිවරයකු ලෙසයි මේ සමාජයේ බැබළෙන්නෙ. මේ තුන්දෙනාගේ සම්බන්‍ධීකරණ නිලධාරිනිය, 82 වැනි විය ඉක්මවූ ඈම බව කීවොත් සමහරවිට ඔබ පුදුම වේවි. ඒත් ඒ තමයි ඇත්ත.මතක ශක්තිය අතින් ඈ බොහොම පොහොසත්. තවමත් අපූරුවට පෙනෙන ඇගේ දෑස් යුගළට දීඝායු ලැබේවා! කොට්ට උරයක මල් මහන්නට, තනිව ගමනක් බිමනක් යන්නට පමණක් නොව ආරාධිත දේශනවලටත් තවම ඇය සහභාගී වන්නේ ගතේ සිතේ තවමත් වූ ප්‍රබෝධයෙන්.”පහුගිය අගෝස්තු - සැප්තැම්බර් දෙමාසයේ මං පොත් 24 ක් කියෙව්වා. කෑවෙ නැතත් දවසකට පොත් දෙකක්වත් කියැවීමයි මගේ සන්තෝසෙ. ජීවිතේ මේ තරම් නිදහසක් දැනෙන්නෙ මේ දරු මුණුබුරන්ගෙ ආදරය නිසා. මගේ සතිස් ලොකු පුතාගෙ බිරිය, රාණි. ඇ උපාධිධාරි ගුරුවරියක්. සුන්දර පුතාගේ බිරිය පුෂ්පා අපූරු චිත්‍ර ශිල්පිනියක්. සුභාෂණ පුතාගෙ බිරිය අභිමංගලාත් චිත්‍ර ශිල්පිනියක්. සුපුන් සුලක්‍ෂණා මගේ මිණිපිරී. එයා පෞද්ගලික ආයතනයක ප්‍රෝග්‍රෑම් ඩිරෙක්ටර් කෙනෙක්. තිළිණ සුරත් මගේ මුණුබුරා. එයත් පෞද්ගලික මාධ්‍ය ආයතනයක ඇසිස්ටන්ට් ඩිරෙක්ටර් කෙනෙක්. පින්කී දූත් නිදහස් මාධ්‍යවේදිනියක්. වයසට ගියත් මං හිතින් හරිම ශක්තිමත්. රටම දන්න ප්‍රවීණයකුගෙ බිරියක් විදියට එදා ජීවිතේ ඇරැඹුවත් එයා මට කවදාවත් ලියන්න බල කළේ නැහැ.අවුරුදු 69 දි ඔහු අපෙන් වෙන්වුණා. ඒ වෙනකල් කළේ මාව විභාග කරවන්න උනÁදු කරවපු එක. 1956 – 58 කාලයේ ‘ජනතා’ පත්තරේ ප්‍රවෘත්ති ලේඛිකාවක් විදියටත් මං වැඩ කළා. 1948 – 50 කාලයේ මොරටුව ලංකා සභා පාසලේ සහ හොරේතුඩුව චන්ද්‍රසේකර විදුහලේ ගුරුවරියක්. 1978 දී මොරටුව සල්පිට කෝරලේ විවාහ ලේකම්වරියක් ලෙසත් මං වැඩ කළා. මේ හැම දේම මට අද ඊයේ වගේ.මට හොඳ මහත්තයෙක් ලැබුණා. හොඳ දරු තුන්දෙනෙක් ලැබුණා. ‘හෙට විභාගෙ, පාඩම් කරන්න පුතේ...” කියල කියන්න කවදාවත් මටත් මහත්තයටවත් මේ දරුවො ඉඩ තැබුවෙ නැහැ. අම්ම තාත්තට කීකරුව හැදුණා - වැඩුණා. මගේ ළමා කතාවලින් මං දරුවො උනÁදු කරවන්නෙත් ඒ වගේ රටට දැයට ආදරයෙන් දරුවො හැදෙන්න ඕන කියල...”ඉනෝකා පෙරේරා බණ්ඩාරඡායාරූප – ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av11012316</link>
    <topic>ශීත කාමරවලින් එළියට ඇවිත් අව්ව, දූවිල්ලත් එක්ක ගැටෙනවා</topic>
    <author>සු.මි.</author>
    <content>ශීත කාමරවලින් එළියට ඇවිත් අව්ව, දූවිල්ලත් එක්ක ගැටෙනවාසංජය ලීලාරත්න ප්‍රකට චිත්‍රපට හා ටෙලිනාට්‍ය නළුවෙකි. එසේම දක්ෂ තිරකතා රචකයෙකි. ’සෙල්වම්’ චිත්‍රපටයෙන් ඔහු දැන් චිත්‍රපට අධ්‍යක්ෂණයට ද එළැඹ සිටී. වෘත්තිමය වශයෙන් සංජය මිල්කෝ ආයතනයේ නියෝජ්‍ය සභාපති ධූරය දරයි.ඔබ සිනමාවට සම්බන්ධ වන්නේ එකවිටම නළුවකු හා තිරකතා රචකයකු වශයෙන්?සිනමාවට සම්බන්ධ වන්ට කලින් මම වේදිකා නාට්‍ය ක්ෂේත්‍රයේ හිටියා. ඒක මම අමතක කළොත් වරදක්. නළුවකු විදියට ගත්තම මම රඟපාපු ඇතැම් චිත්‍රපට අද බලද්දි මට ලැජ්ජත් හිතෙනවා. ඒත් තිරනාටක රචකයෙක් විදියට මම තෘප්තිමත්.‘චණ්ඩියා’ පාට් ටූ ‘දෙමෝදර පාලම’ තිරකතාව ලිව්වෙ මමයි කියලා දැනගත්තම සමහරු පුදුම වෙනවා. මම මේ වෙනකොට තිරනාටක 17ක් ලියලා තියෙනවා. ඒ 17 වැනි එක තමයි ‘සෙල්වම්’. මගේ මුල්ම අධ්‍යක්ෂණය. මම ලියපු තිරකතා 17ම ස්වතන්ත්‍ර නිර්මාණ. කිසිම එකක් කොපි නෙමෙයි. ඒ ගැන මට හරි ආඩම්බරයි.‘සෙල්වම්’ මොනවගෙ කතාවක් ද?හමුදා යුනිෆෝම් එක ඇතුළේ සුන්දර මිනිහෙක් ඉන්නව කියන එකයි මට මේ චිත්‍රපටයෙන් කියන්න ඕනෑ කළේ. ලෝකයේ දරුණුම ත්‍රස්තවාදී කණ්ඩායම සම්පූර්ණයෙන්ම පරාජය කළ අභිමානවත් සෙබළා ශ්‍රී ලාංකිකයෙක්. ත්‍රස්තවාදී ග්‍රහණයෙන් මිදිලා ලක්ෂ තුනකට අධික සිවිල් ජනතාවක් නන්දිකඩාල් කළපුව හරහා හමුදාව වෙත ආවේ ඔවුන් හමුදාව කෙරෙහි තබපු අචල විශ්වාසය නිසයි. මොවුන් තමන්ගේ නෑදෑයින් ලෙස පිළිගත් හමුදාව ඔවුන්ට අවශ්‍ය සියලු දේ සපයා දීලා ඔවුන් නැවත තමන්ගේ ස්ථානවලම පදිංචි කෙරෙව්වා.එම ප්‍රදේශවල ආර්ථික හා සංවර්ධන වෙනසක් ඇති කරන්නට රජයත් හමුදාවත් සමත් වුණා. ඒ සියල්ලටම වඩා වැදගත් වුණේ සිරකඳවුරුවල සිටිය යුතු දොළොස්දාහක් පමණ එල්.ටී.ටී.ඊ. සන්නද්ධ හමුදා තරුණ භටයන් පුනරුත්ථාපනය කොට සමාජ ගතකිරීමයි. ‘සෙල්වම්’ චිත්‍රපටය, එල්.ටී.ටී.ඊ. සංවිධානය තාරුණ්‍යයට අහිමි කළ ආදරය කිරීමේ අයිතිවාසිකම යළි රජය හා හමුදාව ඔවුන්ට ලබාදීමේ යෞවනයේ කතාන්දරය ලෙස කෙටියෙන් හඳුන්වන්ට පුළුවන්.තවත් විදියකට කිව්වොත් ආදරය හා හමුදා ඇඳුම ඇතුළත සිටින සුන්දර මිනිසා පිළිබඳ ආදර බැඳීම විදියට මෙය හඳුන්වන්න පුළුවන්. මහින්ද රාජපක්ෂ ජනාධිපතිතුමා මේ යුද්ධය පැහැදිලිව ම නිමා කරනවා කියන ස්ථාවරයේ අපි මුල ඉඳලම හිටියා. දියුණුයි, බලගතුයි කියන රටවල්වලට පවා තවමත් ත්‍රස්තවාදය ඉවර කරගන්න බැරිව ගිහිං තියෙනවා.නමුත් අපේ ජනාධිපතිතුමා ඒක සම්පූර්ණයෙන්ම උදුරලා විසිකරලා දැම්මා. ඒ නිසා කලාකරුවන් වශයෙන් අපේ යුතුකමක් තියෙනවා, ජනාධිපතිතුමා ගැන චිත්‍රපට හදන්න, කවි ලියන්න, සින්දු ලියන්න, ටෙලිනාට්‍ය හදන්න.ඔබ අවුරුදු 25ක පමණ කාලයක් තිස්සේ සිනමා කර්මාන්තයට වෘත්තිමය වශයෙන් සම්බන්ධව සිටිනවා. අද අපේ සිනමා කර්මාන්තය ගැන ඔබට මොකද හිතෙන්නේ?අපේ සිනමා කර්මාන්තය වැටිලායි තිබුණේ. ඇත්තටම වැටුණේ නැහැ. අපේ අය වැට්ටෙව්වා. ආප්ප බානවා වගේ කබල් චිත්‍රපට හදලා ප්‍රේක්ෂකයන්ට සිනමාව එපා කෙරෙව්වා. අද ප්‍රේක්ෂකයන් දියුණුයි. අද ඕනෑම දුෂ්කර පළාතක රූපවාහිනී යන්ත්‍ර තිබෙනවා. ඔවුන් ඒ මාර්ගයෙන් ලෝකයේ හැදෙන අලුත් චිත්‍රපට දකිනවා. ඒවායේ තාක්ෂණික දියුණුව දකිනවා. වතුකරයේ දෙමළ ළමයි ඉන්ටර්නෙට් පාවිච්චි කරනවා මම දැකලා තිබෙනවා. අපි යාවත්කාලීන (අප්ඩේට්) වෙන්න ඕනෑ. ප්‍රේක්ෂකයන් අද එතැනට ඇවිල්ලා. එහෙත් අපේ සිනමා ශිල්පීන් තාම එතැන නැහැ.සිනමා කර්මාන්තය නංවන්න මේ රජය විශාල අනුබලයක් දෙනව නේද?ඔව්. ඒක වටිනවා. ජනාධිපතිතුමා වාර්ෂිකව විවිධ බදු සහන අපිට ලබාදුන්නා. ‘රන්මිහිතැන්න’ ටෙලි සිනමා සම්මානය ඉදිකර දුන්නා. අපිව පාර්ලිමේන්තුවේ නියෝජනය කරන්න මාලිනී ෆොන්සේකාට මන්ත්‍රී ධූරයක් ලබාදුන්නා. ඊටත් වඩා ලොකුම දේ තමයි යුද්ධය නිමාකරලා යහපත් සමාජ වාතාවරණයක් මේ රටේ ඇති කිරීම.වෘත්තිමය වශයෙන් අද ඔබ මිල්කෝ ආයතනයේ නියෝජ්‍ය සභාපති?මම 1994රේ ඉඳන් ආයතන කීපයකම නිලතල දැරුවා. ඒ සළුසලේ ක්‍රියාකාරී අධ්‍යක්ෂ, දැව සංස්ථාවේ සභාපතිගේ ජ්‍යෙෂ්ඨ උපදේශක, ඇල්කඩුව වතු යායේ සභාපති, කඩදාසි සංස්ථාවේ විධායක අධ්‍යක්ෂ යනාදී වශයෙන්. මම හිටපු හැම තැනක්ම මම දියුණු කළා. වහලා තිබුණු තේ කර්මාන්තශාලාවක් නවීකරණය කරලා 108 දෙනකුට රැකියා ලබාදුන්නා.ඔබේ සාර්ථකත්වයේ රහස විදියට ඔබ දකින්නේ මොනවාද?අවංකව වැඩකිරීම, අප්‍රමාණ කැපවීම, මගේ නායකත්වය පිළිබඳ විශ්වාසය රඳවාගැනීම, නිවෙසින් ලැබෙන අනුබලය. මේ සියල්ල ඒ තුළ තිබෙනවා. කුඩා කාලේ ඉඳන්ම, පාසලේ ඉඳන්ම මට නායකත්වය කියන දේ පැවරුණා. සෙල්ලම් කළත් විවාද කණ්ඩායමක හිටියත් ගහගත්තත් ගම් මට්ටමින් දේශපාලනය කළත් මම නායකත්වය දැරුවා. තරුණ කාලේ මම නිතරම රණ්ඩු දබරවලට පැටලුණා. හැමදාම මම ගෙදර එන්නේ ලේ පෙරාගෙන. ඒ වගේ පුද්ගලයෙක් එක්ක පවුල් කාපු එකම තමා මගේ බිරිඳගෙන් මට ලැබුණ ලොකුම අනුබලය.කොයි දේ නැතිවුණත් මට ගෙදර නැතිවෙන්නෙ නැහැ කියන විශ්වාසය මට තිබුණා. ඒක තමයි මගේ ලොකුම ශක්තිය වුණේ. මම චිත්‍රපටවල රඟපාද්දි බිරිඳ ළමයින්ට කිරිදුන්නා, කැව්වා පෙව්වා ළමයි ලොකුමහත් කළා කියන දේ මොන අම්මත් කරනවා. ඒක සාමාන්‍ය දේවල්. මගේ බිරිඳ මාව කොන්කළා නම්, මාව දාලා ගියා නම් මාව මානසිකව වැටෙනවා. එතකොට මට මේ ගමන එන්න බැහැ. මං වගේ පුද්ගලයෙක් එක්ක මේ දුර ආවට මං වගේ ආදරණීය බිරිඳට කෘතඥතාපූර්වක වෙනවා.’සෙල්වම්’ චිත්‍රපටයෙන් පස්සේ ඔබේ ඊළඟ වෑයම?අප්‍රේල් මාසයේ මං මගේ දෙවැනි චිත්‍රපටයේ වැඩ පටන් ගන්නවා. කොහොම වුණත් අවුරුද්දකට චිත්‍රපට දෙකක් නිෂ්පාදනය කරන්න අප සමාගම බලාපොරොත්තු වෙනවා. විදෙස් හවුල් නිපැයුමකටත් අපි දැන් සූදානම්.රාජ්‍ය තාන්ත්‍රික තනතුරුවලින් මිදිලා, ශීත කාමරවලින් එළියට ඇවිත් අව්ව, දූවිල්ලත් එක්ක ගැටිලා චිත්‍රපට අධ්‍යක්ෂණයෙන් ඉදිරියට යන්නයි මගේ බලාපොරොත්තුව.සු.මි.ඡායාරූපය - ටෙනිසන් එදිරිසිංහශ්‍රී ලංකා ගුවන් විදුලි සංස්ථාවේ වෙළෙඳ සේවය මගින් 2006 වසරේදී අරඹන ලද ‘ගී නිම්නාද’ ගී මියැසිය වැඩසටහනේ පස්වැනි සැමරුම් විශේෂ වැඩසටහන මේ මස 29 වැනිදා පස්වරු 4.00 ට ප්‍රචාරය කෙරේ.ගොන්සාල්වේස් පියතුමාගේ සාහිත්‍ය කෘති ඇසුරින් නිර්මාණය කරන ලද ‘ගොන්සාල්වේස් වේදිකා නාට්‍යයේ වර්ෂ පූර්ණ රංගනය කොළඹ අගරදගුරු මැල්කම් කාදිනල් රංජිත් හිමිපාණන්ගේ ප්‍රධානත්වයෙන් මේ මස 27 වැනිදා සවස 3.30 ට හා 6.30 ට මීගමුව පුරහලේදී වේදිකා ගත කෙරේ.‘සඳ එළියයි සීත රැයයි’ නමින් නීල් කුමාර ඉදිරිපත් කරන එච්.ආර්. ජෝතිපාල සැමරුම් උපහාර ගී ප්‍රසංගය අද (23) මහරගම යොවුන් රඟහලේදී පැවැත්වෙයි.සංගීතය කඩුවෙල සවීනා ගෙනි.වේහැල්ලේ පියතිලකස්වර්ණවාහිනිය මෙහෙයවූ ෂැඩෝ ස්ටාර් තරගයෙන් ‘මිස්ටර් බීන්’ ප්‍රතිනිරූපණය කළ ප්‍රසාද් ගලප්පත්ති වෙනුවෙන් උපහාර හා ප්‍රසාද උලෙළක් අද (23) පස්වරු 6 ට මරදාන එල්පින්ස්ටන් රඟහලේ දී පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av11012317</link>
    <topic>සුමීගෙන් අහන්න</topic>
    <author/>
    <content>සුමීගෙන් අහන්නවස්කඩුවේ සිසිර වන්නිනායකප්‍රශ්නය – මහාචාර්ය සරච්චන්ද්‍රයන්ගේ ‘මනමෙ’, ‘සිංහබාහු’ වැනි නාට්‍ය අලුත් පරම්පරාවේ නාට්‍යකරුවන්ට නිෂ්පාදනය කරන්න දිය යුතුයි නේද?පිළිතුර – ඔව්. අනිවාර්යයෙන්ම. ශේක්ෂ්පියර්ගේ නාට්‍ය, බර්ටෝල්ට් බ්‍රෙෂ්ට්ගේ නාට්‍ය විවිධ නාට්‍යකරුවන් නිෂ්පාදනය කරනවා වගෙ මහාචාර්ය සරච්චන්ද්‍රයන්ගේ නාට්‍යත් එසේ නිෂ්පාදනය කිරීම වැදගත්. නැතිනම් මහාචාර්ය සරච්චන්ද්‍ර කෞතුක වස්තුවක් පමණක් බවට පත්වෙනවා.  පිළිමතලාවේ විජිතා බෝගමුවප්‍රශ්නය – අනිල් සමරනායක නමැත්තෙක් ‘සිංහල සිනමා විශ්වකෝෂය’ නමින් පොතක් ලියා තිබෙනවා. මේ පොත පළකරලා තියෙන්නේ ජාතික චිත්‍රපට සංස්ථාව. ඒ පොතේ පැරණි චිත්‍රපට නිළි කාන්ති ගුණතුංග දෙමළ ජාතික කාන්තාවක් බව සඳහන් කර තිබෙනවා. එය ඇත්තක් ද?පිළිතුර – තනිකර බොරුනේ. ඒක චරිත ඝාතනයක්.  කෑගල්ලේ ඩබ්ලිව්. කේ.රණතුංගප්‍රශ්නය – ක්ලින්ට් ඊස්ට්වුඩ් නළුවකු ලෙස නොව අධ්‍යක්ෂවරයකු ලෙස ඔබ දකින්නේ කොහොමද?පිළිතුර – තවමත් මා තුළ ඔහු පිළිබඳ තිබෙන්නේ අර නළු ප්‍රතිරූපයමයි. විශේෂයෙන් ඩොලර් චිත්‍රපට මාලාවේ වීරයා වශයෙන්. ඒ චිත්‍රපටවල සාර්ථකත්වයට ප්‍රධාන කරුණු තුනක් හේතුවුණා. එක සර්ජියෝ ලියෝනේ ගේ අධ්‍යක්ෂණය දෙක: එරිනෝ මොරිකෝනේගේ සංගීතය, තුන: ක්ලින්ට්ගේ රඟපෑම.  කටුකුරුන්දේ ලක්ෂ්මන් කුරේරාප්‍රශ්නය – ‘සූරයා’ චිත්‍රපටයට ඇතුළත් වුණ ධර්මදාස වල්පොල ගයන ‘සැනසිල්ල නැළවිල්ල මාගේ හදේ’ ගීතයේ මුල් හින්දි ගීතය කුමක්ද?පිළිතුර – ‘සී.අයි.ඩී.’ චිත්‍රපටයේ එන ‘අයි දිල් එ මුෂ් දිල්’ ගීතය  දඹදෙණියේ අසේල වනිගසූරියප්‍රශ්නය – චිත්‍රපට අධ්‍යක්ෂ පී.යූ.ඩී.පෙරේරාගේ සම්පූර්ණ නම කවුද?පිළිතුර – පරණපල්ලියගුරුගේ උපාලි ඩග්ලස් පෙරේරා  මීගමුවේ යොහාන් කුමාර් ද සිල්වාප්‍රශ්නය – ලංකාවේ කෙටි චිත්‍රපටයක් සඳහා මුලින්ම සම්මානයක් ප්‍රදානය කළේ 1979 දී ජාතික කතෝලික සිනමා පර්ෂදය බවත් ඒ සම්මානිත කෙටි චිත්‍රපටය රෝහිත රණවීරගේ ‘අම්මා’ බවත් ආධුනික ලේඛකයකු වන බූපති නලින් වික්‍රමගේ නමැත්තෙක් ‘රාවය’ පුවත්පතට ලියා තිබුණා. මෙය සත්‍යයක් නොවෙයි නේද?පිළිතුර – එහි සත්‍යයක් නැහැ. කෙටි චිත්‍රපට සඳහා මුල්වරට සම්මාන දුන්නේ චිත්‍රපට විචාරක හා ලේඛක සංගමයේ ‘විචාරක සම්මාන’ උළෙලේ දී. ඒ 1969 දෙවැනි විචාරක සම්මාන උළෙලෙදි. එහිදී පර්යේෂණාත්මක කෙටි චිත්‍රපටය සඳහා වන විශේෂ සහතිකය කලාපෙළ සිනමා පාඨමාලාවේ සිසුන් නිර්මාණය කළ ‘නිහඬ කතාවක්’ චිත්‍රපටයට හිමිවුණා.  තිඹිරිගස්යායේ අසේල බණ්ඩාරප්‍රශ්නය – ක්ලැරන්ස් විජේවර්ධන ගයන ‘උපන් දිනේ අද ජීවිත රන් විමනේ’ ගීතය චිත්‍රපට ගීයක්ද?පිළිතුර – එය මුලින්ම පටිගත වුණේ ‘අපේක්ෂා’ චිත්‍රපටයට. නමුත් ඒ ගීතය පිළිබඳ සෑහීමකට පත්නොවුණු එම චිත්‍රපටයේ අධ්‍යක්ෂ එච්.ඩී.ප්‍රේමරත්න ක්ලැරන්ස් ලවා වෙන ගීතයක් නිර්මාණය කරගත්තා. ඒ තමයි ‘සැණකෙළියේ සඳඑළියේ දිමුතු ලතාවයි’ නම් වූ ගීතය.  ගෝනපල අජිත් ද සේරම්ප්‍රශ්නය - සිරස සුපර් ස්ටාර් වූ ප්‍රදීප් රංගන (දොස්තර පුතා) වෘත්තියෙන් වෛද්‍යවරයකු නිසා ඔහු රූපවාහිනී වෙළෙඳ දැන්වීම්වල පෙනී සිටීම සදාචාරාත්මක නැහැ නේද?පිළිතුර – ඔව්. සදාචාරාත්මක නැහැ. ඒත් දැන් හැදෙන අයගේ මොන සදාචාරයක්ද?  ඔහියේ ගුණතිලක දාබරේප්‍රශ්නය – ඇන්ජලින් ගුණතිලක ගයන ‘මල්හිනා නඟන්න සුසුදු ආදරේ’ ගීතය ලීවේ කවුද?පිළිතුර – ලලිත් එස්.මෛත්‍රීපාලමේ සතියේ පහත නම් සඳහන් අයත් ප්‍රශ්න එවා තිබුණා. දාගොන්නේ කරුණාතිලක බෝඹුවල, මොරතිහේ ටී.ඇම්.තෙන්නකෝන්, කපුගොඩ මාළිඳ සරත් රණසිංහ, හලාවත අනුර ශාන්ත පීරිස්, තල්ගම ප්‍රියංකා ප්‍රියදර්ශනී, මාතර සහන් මාලක හේවා සහ බන්දු, අක්මීමන මර්වින් පී.ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av11012318</link>
    <topic>ඒ ලස්සන හැන්දෑව මට නම් හීනයක් වගේ</topic>
    <author>සුනිල් මිහිඳුකුල</author>
    <content>ඒ ලස්සන හැන්දෑව මට නම් හීනයක් වගේඅපිට භද්‍රජි (භද්‍රජි මහින්ද ජයතිලක) හඳුන්වන්න පුළුවන් වෙන්නේ ප්‍රොලිෆික් (PROLIFIC) ලේඛකයෙක් විදියට. පසුගිය අවුරුදු හතළිහ තුළ ඔහු පොත් සිය ගණනකටත් වඩා ලියා තිබෙනවා. ඒ අතරට නවකතා පොත්ම විසිපහක් - තිහක් විතර ඇතුළත්.භද්‍රජි මුලින්ම ලිව්වේ ‘සුදු හංසයෝ ඉගිල ගියහ’ කියන නවකතාව. සිදුහත්ගේ චරිතයත් සිදුහත් උපන් දවසේම උපදින යාචක තරුණයකුත් පිළිබඳව අපූර්ව කතා වස්තුවක් ඔහු මේ නවකතාවේදී ගොඩනැඟූ අයුරු මට මතකයි. ඊට පස්සේ භද්‍රජි නවකතා විසිපහක් තිහක් විතර ලියා තිබුණත් මට අනුව නම් අදටත් ඔහුගේ හොඳම නවකතාව ඒක.ඊට පස්සේ භද්‍රජි ‘පද පරම’ හා ‘තීර්ථය’ යනුවෙන් ලියු නවකතා දෙකත් බෞද්ධ සාහිත්‍යයට ඇතුළත් කරන්න පුළුවන්.භද්‍රජි මේ නොබෝදා තවත් බෞද්ධ පසුබිමකින් යුතු නවකතාවක් ලියා පළ කළා. ඒ ‘විසාලා’. පොත පළ කරලා තියෙන්නේ දයාවංශ ජයකොඩි සහ සමාගම. විශාලා මහාපුරවරයේ ලිච්ඡවි රජු දවස දුර්භික්ෂයක් හටගත් යුගයේ විසූ අම්බපාලි වැනි ගණිකාවන් ප්‍රමුඛ සාමාන්‍ය මිනිසුන්ගේ හා ගැහැනුන්ගේ ජීවිතය මේ නවකතාවෙන් භද්‍රජි අපූරුවට විවරණය කර තිබෙනු පෙනෙනවා.විකාරරූපී නාට්‍ය කලාවේ පුරෝගාමියකු ලෙස සැලකෙන යුශෙන් ඉයොනෙස්කෝගේ නාට්‍ය දෙකක සිංහල නිෂ්පාදන ළඟ ළඟ වේදිකාවට නැංවුණා. එකක් කංචුකා ධර්මසිරි ගේ ‘තට්ට ගායිකාව‘. අනික සුදත් මහදිවුල්වැවගේ ‘සහතික නොකළ මරණයක්’. මෙයින් දෙවැනි නාට්‍යය සිංහලට පරිවර්තනය කළේ අපේ ප්‍රවීණ නාට්‍යවේදී කපිල කුමාර කාලිංග. කපිල අසූව දශකයේදී ඉයොනෙස්කෝගේ ‘රයිනෝසිරස්’ නාට්‍යයත් සිංහල වේදිකාවට ගෙනාවා ඔබට මතක ඇතැයි මා සිතනවා.ඉයොනෙස්කෝගේ මේ නාට්‍ය දෙකට අමතරව ඉයොනෙස්කෝගේ නාට්‍යයක පෙළ රචනයක් සිංහලට පරිවර්තනය කොට පොතක් විදියට පසුගියදා එළිදැක්වුණා. එය පරිවර්තනය කරලා තියෙන්නේ මු. දු. රංජිත් ද සිල්වා. ඔහු එය නම්කර තිබුණේ ‘ගැලවෙන්නේ කොහොමද’ යනුවෙන්. සුදත්ගේ නාට්‍යයටත් මේ නාට්‍යයටත් මූලික වෙන්නේ ඉයොනෙස්කෝගේ ‘අමෙඩි’(AMEDEE) කියන නාට්‍යය. එය අතිවිශිෂ්ටතම විකාරරූපි නාට්‍යයක් ලෙස විචාරකයන් විසින් සලකනු ලබනවා.මේ විදියට ඉයොනෙස්කෝ යළිත් වරක් සිංහල වේදිකාවට ප්‍රවිෂ්ට වීමත් පොදුවේ ගත්තම ආයෙත් විකාරරූපී නාට්‍ය ප්‍රවණතාවයක් මතු වීමත් විද්වත් සැලකිල්ලට යොමුවිය යුතු කරුණක් වෙනවා.සෝමපාල විජේසුන්දර මහතා චිත්‍ර කලාව පිළිබඳ ප්‍රාමාණික විද්වතෙක්. ඔහු මෑතදී ලියු ‘ශ්‍රී ලංකාවේ නූතන සිත්තරු’ නම් වූ පොත ඉතාම වටිනා එකක්. සෝමපාල මහතා වෘත්තියෙන් චිත්‍ර කලාව පිළිබඳ විශ්‍රාමික නියෝජ්‍ය අධ්‍යාපන අධ්‍යක්ෂවරයෙක්. ඔහු මෑතදී පාසල් චිත්‍රකලා අධ්‍යාපනය හා සම්බන්ධ ප්‍රශ්න කීපයක් කෙරෙහි අධ්‍යාපන ඇමැතිවරයාගේ අවධානය යොමු කරමින් ලිපියක් යවා තිබෙනවා.එහි ඡායා පිටපතක් ඔහු මටත් එවා තිබුණා. 1. පාසල්වල ඉගැන්වෙන චිත්‍රකලා විෂය මාලාව. 2. චිත්‍රකලා අධ්‍යාපනය හා ළමා සිතුවම් කලාව. 3. ජාතික අධ්‍යාපන ආයතනය හා විෂය නිර්දේශ. 4. විභාග ප්‍රශ්න පත්‍ර සැකසීම. 5. චිත්‍රකලා ගුරු විභාගය තාවකාලිකව නවතා දැමීම වැනි කරුණු කෙරෙහි ඔහු තම ලිපියේ සැලකිල්ල යොමා තිබෙනවා.යූ. එන්. පී. ආණ්ඩු කාලයේ රනිල් වික්‍රමසිංහ අධ්‍යාපන ඇමැතිව සිටියදී මහරගම ගුරු විදුහල වහලා දාලා ජාතික අධ්‍යාපන ආයතනය පිහිටුවීම, ඒවායේ විෂය නිර්දේශවල තිබෙන අඩුපාඩු විජේසුන්දර මහතා තම ලිපියෙන් තියුණු දෝෂ දර්ශනයට ලක් කර තිබෙනවා. දරුවන්ගේ නිර්මාණාත්මක චින්තනය වර්ධනය නොවන විෂය නිර්දේශ දැනට ක්‍රියාත්මක කරගෙන යන බව ඔහු තර්කානුකූලව පෙන්වා දෙනවා.සර් ලෝරන්ස් ඔලිවියර් විසිවැනි සියවසේ බිහිවුණු විශිෂ්ටතම නළුවා ය යන්න පොදු පිළිගැනීමක්. ඔහු හඳුන්වන්නේ ශේක්ෂ්පියරියානු නළුවෙක් විදියටයි. පසුගිය සියවසේ ශේක්ෂ්පියර්ගේ නාට්‍යවල රඟපෑ විශිෂ්ටතම නළුවන් දෙදෙනාගෙන් ඔහුත් එක් කෙනෙක්. (අනිත් නළුවා ජෝන් ගුල්ගුඩ්)සර් ලෝරන්ස් ඔලිවියර් වේදිකාවේ විතරක් නෙමෙයි සිනමාවේත් ශේක්ෂ්පියර් චරිත රඟපෑවා. එසේම ඒ චිත්‍රපට අධ්‍යක්ෂණය කළා. ‘හැම්ලට්’, ‘රිචඩ් III’ ‘හෙන්රි ම’, ඔහු අධ්‍යක්ෂණය කරමින් රඟපෑ චිත්‍රපට කීපයක්. ඔහු රඟපෑ ‘ඔතෙලෝ’ අධ්‍යක්ෂණය කළේ ස්ටුවට් බර්ජ්.‘හැම්ලට්’ නමින් චිත්‍රපට කීපයක්ම නිෂ්පාදනය වෙලා තිබෙනවා. එංගලන්තයේ බී. බී. සී. ආයතනයත් ‘හැම්ලට්’ නාට්‍යය සිනමාවට නඟා තිබෙනවා. මේ මෑතදී මෙල් ගිබ්සන් රඟපෑ ‘හැම්ලට්’ නිෂ්පාදනයකුත් මා දැක්කා. (එය ෆ‍්‍රැන්කෝ සෙෆරෙල්ලිගේ චිත්‍රපටයක්) ඒ කොහොම වුණත් රඟපෑම් සම්බන්ධයෙන් සලකා බලද්දි සර් ලෝරන්ස් ඔලිවියර් රඟපෑ ‘හැම්ලට්’ චිත්‍රපටය අතිවිශිෂ්ටයි කියලා කියන්න පුළුවන්.රඟපෑම් පිළිබඳ, ශේක්ෂ්පියර්ගේ නාට්‍ය පිළිබඳ විතරක් නෙමෙයි ජීවිතය පිළිබඳවත් පුළුල් දැක්මක් නැතිව කිසිම නළුවකුට ශේක්ෂ්පියර්ගේ නාට්‍යවල (විශේෂයෙන් ඔහුගේ විශිෂ්ටතම ඛේදාන්ත නාට්‍ය හතරේ. (හැම්ලට්, ඔතෙලෝ, මැක්බත් හා කිංග් ලියර්) චරිත රඟපාන්න බැහැයි කියලා මට හිතෙනවා.හැම්ලට්, ශේක්ෂ්පියර් අතින් නිර්මාණය වුණු අති සංකීර්ණ චරිතයක්. ඔහු ඇතුළාන්තයට යොමුවූ චරිතයක්. ඔහු මෘදුයි; ඒ වගේම දැඩියි; ඔහු කාරුණිකයි; ඒ වගේම පළිගන්නා සුලුයි. ඔහු කල්පනාකාරියි; ඒ වගේම ආවේගශීලියි. සිත් පීඩාව, ඒ නිසාම ඇතිවන උමතුසහගත ස්වභාවය හැම්ලට්ගේ චරිතයේ වැදගත් ලක්ෂණ. මේ සාධක සියල්ල මැනවින් ඥානනය කරගෙන හැම්ලට් නිරූපණය කළ ශ්‍රේෂ්ඨතම නළුවා තමයි සර් ලෝරන්ස් ඔලිවියර්.අප සුනිල් ගුණවර්ධන හඳුන්වන්නේ කවියෙක්, ගීත රචකයෙක් විදියට. ඔහු ලියපු ‘හිච්චි නඟේ’, ‘දඟකාර ඔය දෑස දුටුවා එදා’ (මහාචාර්ය සනත් නන්දසිරි) ‘නන්දන උයනේ මියුරස කලතා ගෙනා’ (ජෝතිපාල සහ ඇන්ජලින් – චිත්‍රපට ගීතයක්) වැනි ගීත අපි කවදත් රසවිඳින නිර්මාණ.සුනිල් ලියපු කෙටිකතා එකතුවක් පසුගියදා මට කියවන්න ලැබුණා. එහි නම ’රේස් ආච්චි’. කෙටිකතා දෙක තුනක් හැරුණුකොට (ශෝභා, යුද්ධයේ අතුරු ඵලයක්, මැරුණා ද, මැරුවාද? වැනි) අන් සියලු කෙටිකතා සාර්ථක නිර්මාණ ලෙස හඳුන්වන්න පුළුවන්. නවකතා, කෙටිකතාවල පමණක් නොව අප වෙසෙන සමාජයේ පවා ලේසියෙන් දක්නට නොලැබෙන අපූර්ව චරිත හා සිද්ධි තම කෙටිකතාවලට පාදක කරගෙන තිබෙනවා.පාඨකයා තුළ කුහුලක් ඇතිවන ආකාරයේ ආරම්භයකින් යුතුව කතාව පටන්ගැන්ම මොහුගේ කෙටිකතාවල උසස් ලක්ෂණයක්.ඇරැව්වල නන්දිමිත්‍රගේ කෙටිකතාවල වගේ කතාව වෘත්තාන්ත ස්වරූපයක් ගැනීමත් චරිතවල පසුබිම නවකතාවක් පරිද්දෙන් පමණ ඉක්මවා විස්තර කිරීමත් මේ කෙටිකතාවල පොදු දුර්වලතා ලෙස මා දුටුවා.කෙටිකතාව හා සම්බන්ධයෙන් ගත්තම ඔය රීතින් දෙක ම දැන් යල් පැනලා. ඒ අනුව නූතන කෙටිකතාව සුනිල් ගුණවර්ධන පහුකරගෙන හුඟක් දුර ගිහින්. කොහොම වුණත් වඩාත් වැදගත් වෙන්නේ පෘථුල මානව අත්දැකීම් මනුෂ්‍ය සම්බන්ධතා විවරණය කිරීම්. ඒ අතින් මොහුගේ කෙටිකතා සාර්ථකයි.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av11012319</link>
    <topic>ඒ ලස්සන හැන්දෑව මට නම් හීනයක් වගේ</topic>
    <author/>
    <content>ඒ ලස්සන හැන්දෑව මට නම් හීනයක් වගේලියන්නේ නිව්ටන් ගුණසේකරඅඳින්නේ හර්ෂ ගුණවර්ධන”අප්පේ කෙල්ලගෙ මුහුණ දැකපු කල්...” සිය යෙහෙළියව ආදරයෙන් පිළිගනිමින් අනුපමා ඇගේ දෑත අල්ලා ගත්තාය.”චාන්ස් එකක් ලැබුණ හැටියෙම තමයි මේ පැන ගත්තෙ.. අනූ..””උඹ ආපු එක කොච්චර දෙයක්ද තිසරු... මං මේ පුතාව නිදිකරලා කොට් එකේ තිබ්බා විතරයි...””කෝ වික්ටර් අය්යා අද ඉරිදත් වැඩද?””අද නම් නිවාඩු. ඔන්න යාළුවෙකුගෙ වැඩකට “සුදර්ශියට” යනවා කියලා ගියා. ඒක නෙමේ සඳුන්ට කෝල් කළා නම් දෙන්නට අගේට අද මීට් වෙන්න තිබුණනෙ තිසරු?””කෝල් කළා අනූ... දැන්නම් මේ ළඟම ඇති..””එහෙනම් එයා ආවට පස්සෙම අපි මොකුත් බොමු..””ඔව්.. ඒක හොඳයි...” අනුපමාගේ යෝජනාව අනුමත කරමින් තිසරු කට පුරා සිනාසුණාය. කාලයකට පසුව හමුවූ මිතුරියන් දෙදෙනාටම එම මොහොත අතිශයින්ම ආශ්වාද ජනක එකක් විය. කාමරයට වී ඔවුන් දෙදෙනා බොහෝ දේ ගැන නිදහසේ කතා බස් කළහ.””සේරා පුංචි හදන්නෙ මාව හෙක්ටර් අය්යට මැරි කරලා දෙන්න. ඒක කාලයක් තිස්සෙ එයාගෙ යටිහිතේ තිබුණ අදහසක්... අපේ අප්පච්චිගෙ දේපොළ වලට තණ්හාවෙන් එයා ඔය ගැටේ ගහන්න හදන්නෙ අනූ..””ඒක තමා හොරේ.. ඉතින් උඹ මොකද කිව්වෙ?””මං එකහෙළාම විරුද්ධත්වය ප්‍රකාශ කළා.””ඉතින්?””මං හෙක්ටර් අය්යව කසාද නොබැන්දොත් එක සතේක දෙයක් මට අයිතිවෙන්න ඉඩ තියන්නෙ නැහැයි කිව්වා.. බලන්නකො එයා උඩ ගිහින් තියෙන තරම? මං ලෑස්ති නැහැ එයාට යටත් වෙන්න.. අනුපමා.””අප්පච්චි මොනවා කියාවිද දන්නෙ නැහැ නේද?””මං හිතන්නෙ නැහැ අප්පච්චි ඒ යෝජනාවට කැමැතිවෙයි කියලා.. හෙක්ටර් මට වඩා අවුරුදු දොළහකින් වැඩිමල්..””අප්පච්චි සඳුන්ට කැමැතිවෙන එකකුත් නැහැනෙ කෙල්ලෙ?””ඔව්.. ඒකත් මං දන්නවා.. ඒත් ඔය ප්‍රශ්නෙට මුහුණ දෙන්න මට හය්ය තියෙනවා.. මං කැමැති නැහැ අනූ පරාජය බාරගන්න..”ගෙමිදුල දෙසින් ඇදී ආ යතුරු පැදියක හඬ ඇසුනෙන් යෙහෙළියන් දෙදෙනා කතාව මඳකට නතර කොට ආලින්දය දෙසට දිව ගියහ.. සුදු අරලිය මල් ගස යට යතුරු පැදිය නතර කළ සඳුන් ගෙට ගොඩවූයේ පියකරු සිනාවකින් මුහුණ සරසාගෙනය.”ඔයා එනකන් අපි දෙන්නා මේ මඟ බලාගෙන හිටියෙ. එන්න ඇතුළට.” අනුපමා ඔහුව මහත් සෙනෙහසින් පිළිගත්තාය.”තිසරු දැන්ද ආවෙ..””දැන් ටිකක් වෙලා..””ඔයාලා කතා කර කර ඉන්නකො. මං බොන්න මොකුත් හදාගෙන එන්නම්.” ගේ තුළට දිව යමින් අනුපමා කීවාය.එය සඳුන්ගේ සහ තිසරුගේ හිත්වලට පරමානන්දය දනවන මිහිරි මොහොතක් විය. ඔවුන් දෙදෙනාට පිළිසඳරේ යෙදෙන්නට බොහෝ සොඳුරු දේ තිබිණ. එවන් සොඳුරු මාතෘකා ඔස්සේ ආරම්භ වූ ප්‍රේම සල්ලාපය මොහොතකට ඇන හිටියේ තිසරු මතු කළ කාරණාවක් නිසාය. ඇය හෙළිකළ ඒ කරුණ ඇත්තටම සඳුන්ගේ හිත හිරි වැට්ටුවේය.”සඳුන් අපේ අප්පච්චි දැන් ඉන්නෙ හරිම කේන්තියෙන්. ඔයාට මොකුත් කරදරයක් කරයිද කියලා මට හරි බයයි..” තිසරු එම මාතෘකාවට බැස්සේ සීරුවටය. කාරණය කෙළින්ම කියන්නට ඇය තරමක් පැකිලුණාය.”මොනවා ගැනද තිසරු ඔය කියන්නෙ?””මම මේ කිව්වෙ අර අප්පච්චිගෙ නඩුව ගැන?””දැන් ඉතින් ඒක ඉවරයිනෙ තිසරු?””ඒ වුණාට අප්පච්චි ඕගොල්ලන්ගෙන් පළිගන්න බැරි නැහැ.. දවසක් ගෙදරදි එහෙම කතාවක් කියනවා මං අහගෙන.. ඒකයි මට බය සඳුන්..?””ඉතින් ඒ වාර්තාවෙ මගෙ නම තිබුණෙ නැහැනෙ?””ඒක ඇත්ත.. ඒත් සඳුන් ඒක ලිව්වෙ ඔයා කියලා අප්පච්චි හොයා ගත්තොත්?””එහෙම හොයාගන්න ලේසි වෙන්නෙ නැහැ.. අනිත් එක ඒ වාර්තාව පත්තර කීයක ගිහින් තිබුණද? නඩු තීන්දුව දුන්න දාම එයා පත්තරවලට බලපෑම් කරලා තිබුණ විත්තියත් මං දන්නවා..””ඒක තමා රත්තරන්... කොයි එකටත් ඔයාට ප්‍රවේශම් වෙන්න කියලයි මන් කියන්නෙ.””අපි දැන් වෙන දෙයක් ගැන කතා කරමුද තිසරු?””ඒ මොනවා ගැනද කියන්නකෝ.””ඇයි සඳ ඇබින්දක් වගේ සුන්දර ප්‍රේමය ගැන... ඒ ප්‍රේමය හිතට ගෙනෙන මිහිරි සුඛය ගැන.. අපි ඒ වගේ ලස්සන මාතෘකාවකට යමුකො කෙල්ලෙ.” ඔහු ඒ වචන ටික කියාගෙන ගියේ ප්‍රේමයෙන් මුසපත් වූ ආදරවන්තයකු මෙනි. තිසරු මහත් ආශ්වාදයෙන් යුතුව ඔහුට සවන් දීගෙන සිටියාය.අනුපමා සිසිල් කළ දොඩම් යුෂ වීදුරු රැගෙන එන්නට ප්‍රමාද කළේ හිතාමතාමය. ඔවුනට රිසිසේ තනිව පෙම් පිළිසඳරේ යෙදෙන්නට අවකාශය සලසා දෙන්නට ඇයට අවශ්‍ය විය.ආදරය ජීවිතයට කෙතරම් වින්දනයක් හා මිහිරක් ගෙන එනවාද යන්න තිසරුට පසක් වූයේ සඳුන් කලුපහන නම් මෙම කඩවසම් තරුණ මාධ්‍යවේදියාට සෙනෙහස පාන්නට පටන්ගත් දින සිට නොවේ දැයි ඇය සිහි කළේ දොඩම් යුෂ වීදුරුව සෙමින් තොලගාන ගමන්ය. ආදරය නැමති ඒ මිහිරි සුඛය විඳගන්නට නම් එබඳු සුන්දර හිතක් ඇති අවංක හදවතක් දැන හඳුනා ගත යුතුය. දැන් ඒ සුන්දර ආදරවන්තයා තමාට හමුවී හමාරය. ආදර ගී පදයක් මුමුනමින් දෑත් පටලාගෙන ළඳ බොළඳ බස් දොඩමින් සිටින්නට ආදරය තරම් පරම රමණීය දෙයක් ලොව නැතැයි යන සිතුවිල්ල ඒ මොහොතේ තිසරුගේ හද පතුළේ අත්තටු සලමින් තිබිණ.පැයකට නොඅඩු කාලයක් සඳුන්ගේ පි‍්‍රය ඇසුරේ රැඳී සිටි තිසරු ආපසු යාමට සැරසුණේ සමුගත යුතු වේලාව ළං වී තිබුණ බැවිනි. සේරා පුංචි අම්මා නිවසට ඒමට කලියෙන් පැන ගත යුතු බව තිසරු වටහාගෙන සිටියාය.පි‍්‍රයයන්ගෙන් වෙන්වීමේ එම මොහොත ආදරවන්තයින් දෙදෙනාටම බෙහෙවින් සංවේදජනක විය. ඔවුනට රිසි සේ සමුගන්නට අවකාශය සලසමින් අනුපමා සිය නිදන කාමරයට වී සිටියාය.”මං යන්නම් රත්තරන්..” සඳුන්ගේ අතැඟිලි අල්ලා ගනිමින් තිසරු හැඟීම්බර හඩින් මිමිනුවාය.”ඔයා ගියාම මට පාළුයිනෙ තව ටිකක් ඉන්නකො තිසරු..””ඉන්න පුළුවන්කමක් තියෙනවා නම් මං හැමදාම ඔයා ළඟට වෙලා ඉන්නවනෙ වස්තුවේ..””බොරු කියන්න එපා..””බොරු නෙවෙයි.. සත්තකයි..””ඒත් වෙලාවකට ඔයාව මට අහිමිවෙයි කියලා මගෙ හිතට පුංචිබයක් දැනෙනවා.. තිසරු.. අපි දෙන්නා හරියට අහසයි පොළවයි වගේ..””මට එහෙම හිතෙන්නෙ නැහැ සඳුන්.. ඒත් එදා බීච් එකේදී ඔයාව දැක්ක වෙලාවෙ නම් අපි මේ තරම් ආදරෙන් බැඳෙයි කියලා මට හීනෙකින්වත් හිතුනෙ නැහැ..””ඒ ලස්සන හැන්දෑව මට නම් හීනයක් වගේ...””ඔයාට විතරක් නෙවෙයි මටත්..”ඔහු මහත් සෙනෙහසින් ඇයව සිය ළයට තුරුළු කරගෙන ඇගේ නළල් තලය මහත් සෙනෙහසින් සිප ගත්තේය. ඇයද මොහොතක් ඔහුගේ ආදර උණුසුම විඳිමින් ඔහුට තුරුළු වී සිටියාය.එකවරම දඩාස් ගා ගෙමිදුලේ මොටෝරියක් නතර කරන හඩින් ඔවුන් දෙදෙනාම තිගැස්සී ගියේ එකවරමය.. එම හඬ ඇසුන අනුපමාද ගේ ඇතුළේ සිට ආලින්දය දෙසට දිව ආවාය.කැබ් රථයෙන් බැස ගෙට ගොඩවූයේ අන් කවරෙක්වත් නොව සේරාය. ඇගේ මුහුණට යක්ෂාරූඩ වී තිබිණ.”තිසරු මෙහෙ ආවා නේද?”කිසිවක් කියා ගත නොහැකිව අනුපමාට ගොත ගැසිණ. ඇගේ මුළු ඇඟපතම බියෙන් ගැහෙන්නට විය.”මොකද කටේ පිට්ටුද?” ඇය එවර කටහඬ බින්දේ අඩි පොලවේ හප්පමිනි.”එයා මෙහෙ ආවෙ නැහැ ආන්ටි...” අනුපමා ඉතා ආයාසයෙන් ඒ වචන ටික පිට කර ගත්තාය.”ආවෙ නැහැ..? බොරු විතරක් කියන්න එපා.. එතකොට කාගෙද අර එළියෙ තියෙන මෝටර් බයික් එක.. අර පත්තරකාරයගෙ නේද?”තවදුරටත් කාමරයේ රැඳී සිටීමේ තේරුමක් නැතිබව වටහාගත් සඳුන් සහ තිසරු බිය රැඳි දෑසින් යුතුව එළියට ආවෝය. කෝපයෙන් පුපුරු ගැසූ සේරා වහා ඉදිරියට පැන තිසරුට කම්මුල් පහරක් දුන්නාය. සඳුන් කරකියා ගන්නට දෙයක් නොමැතිව මෙන් අසරණව බලා සිටියේය. වෙලාවේ හැටියට ඉවසීම හැර වෙන කළ හැකි දෙයක් නොමැති බව ඔහුට වැටහිනි.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av11012320</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාඅසින් තොටුම්කල් දකුණු ඉන්දීය සිනමාවෙන් බොලිවුඩ්පුරයට එක්වූ රුවැති නිළියක්. 1985 ඔක්තෝබර් 26 දා උපන් ඇය සිනමා ලෝකයට එක්වුණේ මෝස්තර නිරූපිකාවක් ලෙස තම හැකියාවන් පෙන්වීමෙන් පසුවයි.මලයාලි චිත්‍රපටයක් වන ‘නරේන්ද්‍ර මකාන් ජයකාන්තන් වාකා’ නම් වූ චිත්‍රපටයෙන් 2001 දී තම කුලුඳුල් සිනමා රංගනය ඉදිරිපත් කළ අසින් ශ්‍රී ලාංකේය පේ‍්‍රක්ෂකයන් අතර ජනපි‍්‍රය වූයේ අමීර් ඛාන් සමඟ ‘සජිනි’ චිත්‍රපටයේ රඟපෑමෙන්. අසින් බොලිවුඩ් තරුවක් වූයේ මේ චිත්‍රපටයෙන්. ඇයගේ රංගනයට 2008 වසරේ නැගී එන නවක නිළියට හිමිවන ‘ෆිල්ම් ෆෙයාර්’ සම්මානයත් හිමිවුණා.මේ රුවැත්තිය පිළිබඳව මේ වනවිට කටකතා දසඅත පැතිරෙමින් තිබෙනවා. ඒ අතරින් කාගේත් අවධානයට ලක්වුණේ ඇය මෑතකදී හොර රහසේ විවාහ වුණා ය කියන ආරංචියයි. අසින් ගේ අත ගත්තේ කවුරුන් ද? මේ ආරංචිය දැන ගත් බොහෝ දෙනෙකු විමසන්නට පටන් ගත්තා. දකුණු ඉන්දීය නළුවෙක් ද? එහෙමත් නැත්නම් බොලිවුඩ් නළුවෙක් ද? මේ හැම දෙනාම දිගින් දිගටම විමසුවා.කරුණු හොයාගෙන යද්දී දැන ගන්නට ලැබුණේ අසින් ගේ අත ගත්තේ බොලිවුඩ්පුරයේ ජනපි‍්‍රය සුපිරි නළුවෙක් ය කියලයි.ඒ සුපිරි නළුවා කවුරුන් ද? වෙනින් කවුරුන්වත් නොවෙයි. සල්මන් ඛාන් කියලයි දැන ගන්නට ලැබුණේ. එහෙම නම් සල්මන් සහ කට්රිනා කායිෆ් අතර තිබුණු පේ‍්‍රමය බිඳ වැටුණේ අසින් නිසා ද? හැමෝම සැක පහළ කළා. බාහිර ලෝකයට හෙළි නොකර ඉතා රහසිගතව සල්මන් සහ අසින් ගේ විවාහය සිද්ධ වුණු බවත් ඒ සමඟම කියැවුණා. එවැනි කටයුත්තක් රහසිගතව සිදුවුණේ ඇයි? විවාහ මංගල්‍යය මාධ්‍යවලට දැනගන්නට ලැබුණෙත් මනාල යුවළට එයින් අපහසුතාවයක් ඇතිවන නිසා ද?සල්මන් සහ අසින් අතර විවාහය රහසිගතව සිදුවුණා ය කියලා ලෝකයට මුලින්ම ප්‍රකාශ කළේ දකුණු ඉන්දියාවේ මුද්‍රිත සහ විද්්‍යුත් මාධ්‍ය කිහිපයක්. මෙහි සත්‍යතාව තහවුරු කරන්නට ඇතැම් මුද්‍රිත මාධ්‍ය සල්මන් සහ අසින් මනාල යුවළක් ලෙස සැරසී සිටින ඡායාරූපයක් ද පළ කර තිබුණා.එම පුවත්පත් ප්‍රකාශ කර තිබුණේ සල්මන් සහ අසින්ගේ විවාහ මංගල්‍යය පැවැත්වුණේ පසුගිය වසරේ (2010) දෙසැම්බර් මාසයේ අගභාගයේදී බවයි. මේ පුවත සහ ඡායාරූපය පළවීමත් සමඟම බොලිවුඩ්පුරයම ‘ගිනි ගන්නට’ පටන් ගත්තා. බොහෝ දෙනකු මේ ගැන කතා කළේ තම තමන්ගේ පෞද්ගලික වැඩ කටයුතු පවා අමතක කරලයි.කාගෙ කාගේත් මේ සෙවුම් බැලුම් නිසා වඩාත්ම අපහසුතාවකට පත්වුණේ සල්මන් සහ අසින්. බොහෝ දෙනකු සල්මන්ගෙන් මේ ගැන විමසුවා. සමහරු අසින්ගෙන් මෙහි ඇත්ත නැත්ත විමසන්නට පටන් ගත්තා. තවත් සමහරු අසින්ට සුබ පතන්නට උනන්දු වුණා. මේ හේතුවෙන් සල්මන් සහ අසින්ගේ ජංගම දුරකථනවලට කිසිදු විවේකයක් ලැබුණේ නැහැ. දෙදෙනාගේ ජංගම දුරකථන වරින් වර හැඬවුණු නිසා එයින් දෙදෙනාගේ වැඩ කටයුතුවලට ලොකු බාධාවක් එල්ල වුණා.මේ කරදරකාරී වාතාවරණයෙන් ගැලවීමට තිබෙන හොඳම මග මේ ගැන ප්‍රසිද්ධ ප්‍රකාශයක් කිරීම කියලයි සල්මන්ට හිතුණේ. ඔහු මාධ්‍ය අමතා ප්‍රකාශ කළේ තමන් සහ අසින් අතර විවාහයක් සිදු නොවූ බවයි. නමුත්, සල්මන් එලෙස පැවසූවත් ඔහුගේ වදන් විශ්වාස නොකළ ඇතැම් අය අසින්ගෙන් තොරතුරු විමසුවා. ඒ විමසුම්වලට සිනහ මුවින් යුතුව පිළිතුරු දුන් අසින් පැවසුවේ තමන් සල්මන් සමග විවාහ වූ බවට පළවූ ප්‍රවෘත්ති මුළුමනින්ම අසත්‍ය බවයි. එසේ නම් ඡායාරූපය පිළිබඳව කියන්නට ඇත්තේ කුමක්දැයි ඒ විමසීම් කළ අය නැවතත් ප්‍රශ්න කළා.එය සැබෑ ඡායාරූපයක් නොවන බවත්, තමන් සහ සල්මන් චිත්‍රපටයක රඟපෑ එක්තරා දර්ශනයක ඡායාරූපයක් බවත් අසින් ප්‍රකාශ කළා. “ඔය දර්ශනය ඇතුළත් වුණේ අනීස් බාස්මී අධ්‍යක්ෂණය කරපු චිත්‍රපටයකයි. බොලිවුඩ් සිනමාවට එන්න කලින් මම දෙමළ, තෙලිඟු, මලයාලි චිත්‍රපටවල රඟපාද්දි කිහිප වතාවක්ම මනාලියක් හැටියට ඇඳලා රඟපාලා තියෙනවා. දැන් ඔය පත්තරවල පළවුණු පින්තූරයේ මම ඉන්නෙ පන්ජාබ් මනාලියක් විදිහටයි. මගේ සිනමා ජීවිතයේ මුල්ම වතාවටයි මම පන්ජාබ් මනාලියක් විදිහට ඇන්දේ. ඔය පින්තූරෙත් එක්ක මගේ විවාහයක් ගැන පැතිරුණු කටකතාවලින් මට ලැබුණේ විනෝදයක්. හැමෝම ඒකට රැවටුණා.”අසින් එලෙස පැවසුවේ සුපුරුදු සිනහව මුවගට නංවමින්.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av11012321</link>
    <topic>‘සොනික්’ නාමාවලිය යුතුකම ඉටුකිරීමක්</topic>
    <author>තුෂාරි වික්‍රමසිංහ</author>
    <content>‘සොනික්’ නාමාවලිය යුතුකම ඉටුකිරීමක්සෑම නව වසරක් ආරම්භයේ දී ම කලා ක්‍ෂේත්‍රය වෙනුවෙන් කීර්ති පැස්කුවෙල් අතින් සුවිශේෂී මෙහෙවරක් සිදුවෙයි.ඒ දුරකථන නාමාවලියක් සහිත දිනපොතක් කලා ක්‍ෂේත්‍රයට සහ මාධ්‍ය ක්‍ෂේත්‍රයට තිළිණ කිරීමයි.සෑම නව වසරකදීම ඔබ දුරකථන නාමාවලියක් සහිත දිනපොතක් මුද්‍රණය කරනවා. ඒ කුමක්ද?සංගීත ක්‍ෂේත්‍රයට අදාළ කලා ශිල්පීන් ගේ, මාධ්‍ය ආයතනවල දුරකථන අංක, ජංගම දුරකථන අංක ඇතුළත් දුරකථන නාමාවලියක් සහිත දිනපොතක් සෑම වසරකම මාර්තු මාසයේ මාගේ නිර්මාණයක් ලෙස නිකුත් වෙනවා. මෙය කලා ක්‍ෂේත්‍රයටත් මාධ්‍ය ක්‍ෂේත්‍රයටත් එකසේ ප්‍රයෝජනවත්.ඔබ මෙවැනි දෙයක් නිර්මාණය මේ තුළ අංශ 54ක තොරතුරු අඩංගු වෙනවා. ගායක ගායිකාවන්, ප්‍රසංග සංවිධානය කරන්නන්, මාධ්‍ය ආයතන, සංගීත ක්‍ෂේත්‍රය හා බැඳුණු ක්‍ෂේත්‍ර ගණනාවක දුරකථන අංක මෙහි ඇතුළත්.මේ දුරකථන නාමාවලිය සහිත දිනපොත කවදාවත් පරණ වෙන්නේ නැහැ. එය මම දකින විශේෂත්වයක්. අදටත් පරණ ඩයරිය තියාගෙන ඉන්න අය ඉන්නවා. මොකද මේ ඩයරියේ තොරතුරු දවසින් දවස අලුත් වෙනවා.මේ දුරකථන නාමාවලිය නිර්මාණය කරන්න පටන් ගෙන දැන් කොපමණ කල්ද?මෙය නිර්මාණය කරන්න පටන් ගත්තේ 1997 වර්ෂයේ. එතැන් සිට සෑම වසරක් පාසාම මෙය මුද්‍රණය කළා. දැන් මේ දිනපොත සහිත දුරකථන නාමාවලියට අවුරුදු 15ක් පමණ වෙනවා. සෑම වසරකම මාර්තු මාසයේ මෙය මුද්‍රණය වෙනවා.කොපමණ ඩයරි ප්‍රමාණයක් මුද්‍රණය වෙනවාද?සෑම වසරකම ඩයරි 2000ක් පමණ මුද්‍රණය කරනවා.කලා ක්‍ෂේත්‍රයෙන් මේ සඳහා ඔබට ලැබුණු ප්‍රතිචාර මොනවගේද?බොහෝ ප්‍රතිචාර ලැබුණා. මේ තුළින් කලා ක්‍ෂේත්‍රයේ ශිල්පීන් බොහෝ දෙනෙක් ප්‍රයෝජන ගන්නා බව පෙනුණා. එනිසාම මෙය නොකඩවාම මේ දක්වා මුද්‍රණය කරගෙන ආවා.අවුරුද්දෙන් අවුරුද්ද මෙය වැඩිදියුණු කරනවා. පසුගිය දවස්වල ජනාධිපතිතුමාගේ ප්‍රධානත්වයෙන් පැවැති උත්සව සඳහා පවා කලාශිල්පීන්ට ආරාධනා කරන්නට මේ දුරකථන නාමාවලිය ප්‍රයෝජනවත් වී තිබෙනවා. ඒ පිළිබඳව ජනාධිපතිතුමා ඉදිරිපිටදීම ප්‍රවීණ සංගීතවේදී රෝහණ වීරසිංහ මහතා මේ ගැන අගය කිරීමකට ලක්කළා. ඇත්තටම එවැනි අගය කිරීම් හරිම වැදගත්.මේ දුරකථන නාමාවලියට දිනපොතකුත් ඔබ එක්කාසු කර තිබෙනවා. මෙයට විශේෂ හේතුවක් තියෙනවාද?එයටත් විශේෂ හේතුවක් තිබුණා. ඒ තමයි මේ දුරකථන නාමාවලිය භාවිතා කරන පුද්ගලයාට පුළුවන් ඔහුට අදාළ වැඩකටයුතු, දින වේලාවන් වැනි වැදගත් දේ මේ දුරකථන නාමාවලිය තුළම සටහන් කර තබන්න. විශේෂයෙන්ම ප්‍රසංග යෙදෙන දින, සංවිධානය කරන දින වගේ විවිධ දේ මෙහි සටහන් කරගන්න පුළුවන්. එනිසා ඩයරියත් මෙයටම එකතු කර මුද්‍රණය කරන්නට මා අදහස් කළා.මෙය මුද්‍රණය කරන්නට ඔබට කොපමණ මුදලක් වැයවෙනවාද?ලක්ෂ එක හමාරක පමණ වියදමක් මම මේ සඳහා දරනවා. එය තරමක් විශාල මුදලක්.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=av11012322</link>
    <topic>විදෙස් කතා</topic>
    <author>kcj</author>
    <content>විදෙස් කතාපොප් රජා; මයිකල් ජැක්සන් අකාලයේ මිය ගියේ හානිකර ඖෂධයක් නිසා.Profopol කියන ඖෂධයට ජැක්සන් ඇබ්බැහි වෙලා හිටියා ය කියන කාරණය දැන් ප්‍රසිද්ධයි.ඒක ගන්නේ නින්ද යන්න. ජැක්සන් කාලයක ඉඳන් නින්ද නොයෑමේ රෝගයෙන් පෙලුණා.ප්‍රතිකාර කළේ දොස්තර කොන්රඩි මරේ; පුදුම දොස්තර කෙනෙක්! මිනිහා මයිකල් ජැක්සන්ට දුන්නේ පණ යන බෙහෙතක්.බෙහෙත විදගෙන මයිකල් ජැක්සන් මරු විකලයෙන් දඟලත්දී දොස්තර කොන්රඩි මරේ මොකද කළේ? එයා ඒ සැණින් ම 911 ට කතා කරලා උදවු ඉල්ලුවේ නෑ.වැඩේ වැරදුණ බව දැන ගත්ත මරේ මුලින් ම කරලා තියෙන්නේ අර හානිකර ඖෂධ කුප්පි එකතු කරලා ජැක්සන් ගේ ගෙදරින් පිට කිරීමයි. ඊට පස්සේ තමා 911 ට කතා කරලා තියෙන්නේ. ලොස් ඇන්ජලීස්වල පහුගියදා තිබුණු සාක්ෂි විභාගයේදී මේ තොරතුරු එළියට පැන්නා.පුදුමේ කියන්නේ මේ රහස ලෝකෙට කිව්වේ කාන්තාවෝ දෙන්නෙක්.ඒ දෙන්නම දොස්තර කොන්රඩි මරේ ගේ පෙම්වතියොලු.“ඩොක්ටර් මරේ ගේ නමට බෙහෙත් පාර්සල් තොගයක් ලැබුණා.මං හිතන්නේ ඒව ගෙන්නුවේ ජැක්සන්ට දෙන්න වෙන්න ඇති” මරේ ගේ එක් පෙම්වතියක් සාක්ෂි දීලා තිබුණේ එහෙමයි.මේ කතාව ඇත්ත නං දොස්තර කොන්රඩි මරේ; මයිකල් ජැක්සන්ට මැරෙන්න ඉඩ හැරලා කාලය නාස්ති කලාය කියලයි හිතන්න වෙන්නේ.කොහොම වුණත් තවම අවසන් නිගමනයකට එන්න කල්වැඩියි කියලයි නීතිඥයන් කියන්නේ.  මේ පැරණි කියමන ගැලපෙන්නේ කිරිබොන බබාලාට. බබා අඬන කොට දරු දුකට අම්මට කිරි එරෙනවලු. ඒත් අම්මා අඬන්න ගත්තොත් ඒකෙන් පාඩු වෙන්නේ තාත්තාලටයි කියලා අලුත් ම පරීක්ෂණයකින් හොයා ගෙන.ඊශ්‍රායලයේ වෙයිස්ටන් ආයතනයේ ළඟදී කරපු පරීක්ෂණයක් ‘නිවි සයින්ටිස්ට්’ සඟරාවේ පළ කරලා තිබුණා. ගෑනු අයගේ කඳුළුවල තියෙන රසායනිකයක් නිසා පිරිමි අයගේ ලිංගික ආවේග හීන වෙනවා කියලයි හොයාගෙන තියෙන්නේ. ඒ ගැන මහාචාර්ය නෝබි මොසෙල් මෙන්න මෙහෙමයි කියන්නේ; “කඳුළ කියන්නේ හැඟීම්බර සංඥාවක්.කඳුළුවල තියෙන රසායනයක් නිසා පිරිමින්ගේ ආක්‍රමණශීලී ලිංගික ආවේග යටපත් වෙනවා. කාන්තාවන් ගේ කඳුළුවල සුවඳ දැනෙත්දී පිරිමින්ගේ ටෙස්ටොස්ටෙරොන් හෝමොන ක්‍රියාකාරිත්වය වෙනස් වෙනවා. අපි මෙතෙක් හිතාගෙන හිටියේ කඳුළු තියෙන්නේ ඇස්වල ආරක්ෂාවට කියලයි. නමුත් දැන් බලාගෙන යද්දී ආක්‍රමණශීලී පිරිමින් ගේ ලිංගික ආවේගෙන් ආරක්ෂා වෙන්නත් ගෑනු අයගේ කඳුළු ප්‍රයෝජනවත් වෙනවා.”ඒ කඳුළු කතාව එහෙම වෙත්දී බේබදු කමින් මිදෙන්න බලාගෙන ඉන්න අයට සුබ ආරංචියක් ලැබුණේ චිලී රටෙන්. සමහරු එපා වෙන්නම මත්පැන් බොන්නේ ජානගත තත්ත්වයක් නිසාලු. ඒ අවුල හදන්න හොයා තියෙන්නේ එන්නතක්. මේ බෙහෙත ගත්තම අරක්කු එපා වෙනවා. තවත් විදිහකට කීවොත් මධ්‍යසාර සඳහා තියෙන ජානමය සංවේදීභාවය අහෝසි වෙනවලු. ජුවාන් ඇසෙන්ජෝ; ඒ තමා මේ එන්නත හොයා ගත්ත පර්යේෂක කණ්ඩායමේ නායකයා. “අපි මේ බෙහෙත මුලින් ම දුන්නේ මීයන්ට. සියයට පනහක් විතර සාර්ථකයි.තව අවුරුදු දෙකකින් මිනිස්සුන්ටත් දීලා අත්හදා බලනවා. මේක බොහෝ දුරට සාර්ථක බෙහෙතක් වෙන බව විශ්වාසයි. “ජුවාන් ඇසෙන්ජෝ එහෙම කිව්වට මීයෝ වගේ ද මිනිස්සු කියලත් අහන්න වෙනවා. මොකද මීයෝ තැබෑරුම් ගානේ ගිහිං බොන්න පුරුදු වුණ ජාතියක් නෙවෙයිනේ. ඒ වුණාට මිනිස්සු? අනේ මන්දා! කොහොම වුණත් මේ මිනිස්සු මොන එහෙකට බොනවද මන්දා! චිලී රටේ මිලියන 17 ක් දෙනා වෘත්තීය බේබද්දෝලු. ඇමෙරිකාවත් නිකං ඉඳලා නෑ. එහෙත් මිලියන 17.6 ක් පූර්ණ කාලීන බේබද්දෝ කියලයි කියන්නේ. ඒ කියන්නේ මේ මිනිස්සු ජීවත් වෙන්නේ වෙන මොකකටවත් නෙවෙයි; බොන්න! කොහොම වුණත් බොන්න එපා වෙන්න එන්නතක් එන එක හොඳයි. එතකොට අඩු ගානේ තාප්ප ටිකවත් බේරෙයි.මතට එරෙහිව මෙතෙක් කාලයක් ගහපු පෝස්ටර් නිසා පාප්පවලින් මත්වෙලා ඉන්න තාප්පවලටත් නිදහසක් ලැබෙයි.kcjකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=am1101231</link>
    <topic>අවුරුදු 6ට අඩු දරුවන්ගේ දත් දිරා යාම</topic>
    <author>සටහන - සාගරිකා දිසානායක ජයසිංහ</author>
    <content>අවුරුදු 6ට අඩු දරුවන්ගේ දත් දිරා යාමපූර්ව ළමා වියෙහි ඇතිවන දන්ත ව්‍යසනය ලෙස හඳුන්වන්නේ වයස අවුරුදු හයට අඩු දරුවන් අතර ඇතිවන දත් දිරායාමේ තත්ත්වයකි.දත් දිරා යාමේ රෝගයට වයස අවුරුදු හය ද පනහ ද යන විශේෂත්වයක් නැත. කුමන වයසක දී වුව දත් දිරා යාමේ රෝගයට ගොදුරු විය හැකි නමුත්, ළමයින්ගේ දත් දිරායාමට බලපාන විශේෂ හේතු ද වෙයි.පූර්ව ළමා වියෙහි දන්ත ව්‍යසනයෙහි රෝග ලක්ෂණ කැපී පෙනෙන ලෙසම වැඩිහිටි දන්ත ව්‍යසන රෝගයෙන් වෙනස් වෙයි.අවුරුදු හයට අඩු ළමයින්ගේ රෝග ලක්ෂණ වැඩිහිටියන්ට වඩා පැහැදිලිවම වෙනස්ය. වැඩිහිටි දන්ත ව්‍යසනයේ දී දත් එකක් හෝ දෙකක් යටිහනුව පිටුපස ඇති චාර්වක දත්වල ව්‍යසනයේ ලක්ෂණ දැකිය හැකිය.පූර්ව ළමා වියේ දන්ත ව්‍යසනයේ දී දිරා යන්නේ උඩු ඇන්දේ ඉදිරිපස දත්ය. අනෙක් කරුණ මේ දිරායාම උඩු ඇන්දේ ඉදිරිපස සමමිතික ආකාරයට දත් දෙකක් හෝ හතරක් ආදී වශයෙන් ය.දත් කිහිපයක් එකවර ඉතා කෙටි කාලයක් තුළ (මාස 3-6) ශීඝ්‍ර ලෙස දිරායෑමට ලක්වීම මෙම රෝගයෙහි ස්වභාවය වේ.රෝගය හඳුනාගැනීමේදී පළමුව උඩු ඇන්දේ ඉදිරිපස දත් සමමිතික ආකාරයට දත් මතුපිට තොල පැත්තට වන සේ විදුරුමසේ දාරයට වහාම පහළින් සුදු පැහැති හෝ හුණු පැහැති ලප මතුවනු දැකිය හැකිය. මෙම දන්ත ව්‍යසනය පූර්ව මැදි සහ පසු යන අවදි දෙකකට බෙදිය හැකිය. එම ලප මතුවන්නේ පූර්ව අවදියේදීය.මැදි අවදියේදී එම සුදු පැහැති ලප ක්‍රමයෙන් විශාල වනු දැකිය හැකිය. පැහැය කහ හෝ දුඹුරු පැහැයට හැරේ. පසු අවදියේදී කහ පැහැති හෝ දුඹුරු පැහැති ලප පැහැදිලිව පෙනේ.මේවා දත් දිරායාම දක්වා පැතිරී දත දුර්වල වේ. එක්තරා අවස්ථාවකදී දතේ කොටස් ගැලවී යයි. අවසානයේදී විදුරුමස අතරින් කළු දත් කොට කැබලි සමූහයක් පමණක් මතුවී පෙනේ.පූර්ව ළමා වියෙහි දන්ත ව්‍යසනය ඇතිවීමට හේතුව වරින් වර දවස පුරා සීනි එකතු කරන ලද පිටිකිරි බෝතලයෙන් පෙවීමය. විශේෂයෙන්ම රාත්‍රිය පුරා මෙලෙස දරුවාට කිරි පෙවීමද මෙයට හේතුවේ.දවස පුරා වරින් වර පැණි රසැති හෝ දත්වල ඇලෙන සුලු ආහාර ලබා දී මුඛය පිරිසුදු නොකිරීම ද මීට හේතු වේ. දරුවා පැණි රස කෑමක් කෑ පසු මුඛය සේදීම හෝ ජලය පෙවීමෙන් දත් හා මුඛය පිරිසුදු වෙයි. එසේම දන්ත ව්‍යසනය සහිත මවක් දරුවා සිඹීමෙන්, කෙළ මඟින් හෝ දරුවාගේ අත මවගේ මුඛයට දමා යළි දරුවාගේ මුඛය තුළ රුවීමෙන් දරුවාට දන්ත ව්‍යසනය වැලඳීමට ඉඩ තිබේ.පූර්ව ළමා වියේ දන්ත ව්‍යසනයෙන් ආරාක්ෂා වීම සඳහා ද මවුකිරි දීම වැදගත් වේ.මාස හයෙන් පසුව දරුවාට අමතර ආහාර දීම ඇරැඹේ. මවුවරුන් රැකියාවට යන අවස්ථාවල දරුවාට මවුකිරි දොවා තබා යෑමෙන් පිටිකිරි දීම අවම කරගත හැකිය. පිරිසුදුව දොවා ගත් මවුකිරි කාමර උෂ්ණත්වයෙහි පැය 24ක් නරක් නොවී තබා ගැනීමට පුළුවන.දෙවූ මවුකිරි දරුවාට දෙන විට ඒ වේලට අවශ්‍ය ප්‍රමාණය පමණක් ගෙන මඳ රස්නය ඇති වතුර බඳුනක් තුළ මවුකිරි අඩංගු බඳුන බහා මඳක් උණුසුම් කොට දරුවාට ලබාදීම සුදුසුය.පිටිකිරි දෙනවා නම් සීනි එක් නොකළ යුතුය. බෝතලය වෙනුවට කෝප්පය සහ හැන්ද පාවිච්චි කිරීම වඩා සුදුසුය. නො එසේ නම් ළදරු පොවන කෝප්පයක් භාවිතා කරන්න. රාත්‍රියටත් මවුකිරි දෙන්න. නින්දට පෙර හොඳින් බඩපිරෙන තුරු ආහාර ලබා දී කිරි දී දත් මැද දරුවා නිදිකරවන්න. හොඳින් කුස පිරුණු විට දරුවා වරින් වර ඇහැරී කිරි බොන්නට උත්සාහ කරන්නේ නැත.විටින් විට කිරි දීමට සිදු වේ නම් පිටිකිරි වෙනුවට මවුකිරි දෙන්න. ඇහැරෙන වරක් පාසාම පිටිකිරි බෝතලයෙන් දීමට හුරුවී ඇත්නම් ක්‍රමයෙන් එම වාර ගණන අඩු කරන්න. රාත්‍රියේදී නින්දේදී හෝ අඩ නින්දේදී කිරි බොන විට තොල්වල සහ හකුවල ක්‍රියාකාරීත්වයක් නැති නිසා කටට කෙළ ඉනීමද සිදුවේ. කෙළ මඟින් මුඛය පිරිසුදු වේ. සූප්පුවෙන් කිරි උරන විට එම කිරි උඩු ඇන්දේ ඉදිරිපස දත් සහ තොල් අතර රැඳේ. එහෙයින් ආපිට උඩු ඇන්දේ දත් දිරායාමට ලක් වේ.බෝතලයෙන් කිරි දුන් පසුව පිරිසුදු රෙදි කෑල්ලක් ගෙන උණුකර නිවාගත් වතුර ස්වල්පයක් රෙදි කෑල්ලේ තවරා එය මවගේ දබරැඟිල්ල වටේ ඔතා දරුවාගේ් උඩු තොල හා යටි තොල උස්සා හොඳින් මදින්න. එළිවන තුරු දත් ඇලෙනසුලු ස්වභාවය ඉන් අඩුවේ. කිරි නිසා බැඳුණු ස්ථරය ගැලීමෙන් දත්වලට වන හානිය අඩුවේ.කුඩා කාලයේ සිටම දරුවාට පැණිරස වෙනුවට පලතුරක් දීමට හුරු කිරීම ද වැදගත්ය. දරුවාගේ කිරිදත් මතුවූ දා සිටම උදේ රාත්‍රී ආහාර දීමෙන් පසු දත් මැදීම කළ යුතුය. මවගේ මුඛ සෞඛ්‍යය ද යහපත් මට්ටමක පවත්වාගැනීම මෙම රෝගවලින් මිදීමට උපකාරී වෙයි.පූර්ව ළමා වියෙහි ඇතිවන දන්ත ව්‍යසනය දරුවාට වේදනාව ගෙන දේ. එය සුව නින්දකට බාධාවකි. කෑමට අප්‍රිය වේ. දත් වේදනාව හේතුවෙන් පාසල් යාමට සහ ඉගෙනීමට බාධා ඇතිවේ. ආසාදනය හේතුවෙන් උණ හා සැරව ගෙඩි ඇතිවේ.සුදු හෝ දුඹුරු ලප ඇති වීමෙන් දැකීමට අප්‍රිය වේ. දත් දිරායාමෙන් දත් කැඩී ‘පණුකොට’ ලෙස ජනවහරේ හැඳින්වෙන අප්‍රසන්න දත් දෙපෙළක් ඇතිවේ. මෙය දරුවාගේ සුන්දර සිනාවට සහ පෞරුෂත්වයට හානි ගෙන දෙයි. එය මවුපියන්ට ද වේදනාවකි. දත් නිසි පරිදි ෆ්ලෝරයිඩ් අඩංගු දන්තාලේපයකින් මැද නිතර මුව පිරිසුදුව තබාගැනීම දන්ත ව්‍යසනයෙන් මිදීමට ඇති හොඳම පිළියමයි.දන්ත ව්‍යසනය සඳහා ප්‍රතිකාර අවශ්‍ය නොවුණ ද ඉන් වැළකී සිටීමට දරුවන්ට උපකාරී වීම මවුපිය වැඩිහිටි වගකීම වේ.සටහන - සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=am1101232</link>
    <topic>නව යොවුන් වියේදීම අම්මා කෙනෙකු වුවොත්..</topic>
    <author/>
    <content>නව යොවුන් වියේදීම අම්මා කෙනෙකු වුවොත්..මම රිය කවුළුවෙන් පිටත බැලුවා. උසාවි මිදුල පුරාම අරලිය මල් වැටිලා. පිවිතුරු බව, අරලිය සුවඳ උසාවියට මෘදු බවක් එක් කරලා කියලා මට හිතෙන්න පටන් ගත්තා.අවුරුදු දාසයක, දාහතක පමණ යුවතියක් පුංචි පැටියකු නළවා ගන්න නිරර්ථක උත්සාහයක යෙදෙමින් එහාට මෙහාට සක්මන් කළා. අවසානයේ මේ තරුණිය කෙටි බිත්තිය උඩ වාඩිවෙලා හැඳ සිටි ගවුමේ ඉදිරිපස බොත්තම් බුරුල් කරමින්, දරු පැටියාගේ මුවට, ලොවේ වටිනාම රන් කිරි බිඳු පොවන කොට, මා හෙමිහිට නෙතු වෙනතක යොමු කළා.ඇය නව යෞවන වියේදී මාතෘත්වය ලැබූ කාන්තාවක්. ඇයි ඇය උසාවියේ? මට අපේ අවසාන මාධ්‍ය සමුළුව මතකයට නැඟුණා. “මාතෘත්වයට බලපාන නීතිමය අභියෝග.”කෝ දරුවාගේ පියා? මට හිතුණා. තාත්තා උසාවි කූඩුවේද දන්නෙ නෑ? අවුරුදු දහසයට වඩා අඩු නව යෞවනියක සරණ පවා ගත් තැනැත්තා නීතිය හමුවේදී ස්ත්‍රී දූෂකයෙක් ද? බාල අපරාධයක වග උත්තර කරුවෙක් ද? මේ කරුණු දෙකටම ඔහු චූදිතයකු වන බවයි, අප එදා ඉගෙන ගත්තෙ.කාන්තාවක අඩු වයසින් ගැබ් ගත හොත් ඇයට මෙන්ම ඇයගේ කුසට ආ දරු පැටියාටත් බොහෝ අවදානම් තත්ත්වයට මුහුණපාන්නට සිදු වෙනවා. මවක අවුරුදු 18 ට වඩා අඩු අයකු නම්, ඇය තවමත් මානසිකව මෙන්ම ශාරීරිකව ද වර්ධනය සම්පූර්ණ කරමින් සිටින්නියක ලෙස සැලකෙන අතරම ඇගේ ශරීරයේ අත්‍යවශ්‍ය පෝෂක තැන්පත් තවමත් සකස් වෙමින් පවතිනවා.යකඩ, කැල්සියම් මෙන්ම ප්‍රෝටීන කාබෝහයිඩ්‍රේට පවා ඇගේ වැඩෙන කයට වැඩිපුර අවශ්‍ය වෙන කාලපරිච්ඡේදයකයි නව යෞවනියක සිටින්නේ. නමුත් ඒ වයසේදීී ඇය ගර්භණී වුවහොත්...? දරු පැටියාගේ වර්ධනය හීන වී ඉපැදෙන්නට කලින් ඉඳලාම අඩු බර දරුවකු වන්නට හැකියාව ලබනවා. ඒ වගේම මවගේ රුධිරය නිෂ්පාදනය කරන යකඩ තැන්පතු ඉක්මනටම අඩුවෙලා ගිහින් මවගේ රුධිරයේ හිමොග්ලොබින් නිපදවීම අඩපණ වී ගොස් ඇනීමියා තත්ත්වය ඇති වෙනවා.මම නැවතත් කවුළුවෙන් පිටත බැලුවා. ඒ මව හොඳටම කෙට්ටුයි. මම හිතුව විදියටම ඇය මන්දපෝෂණට පත්වෙලා. කැල්සියම් දරුවට ගලා ගිහින් නිසා මවගේ ඉදිරිපස දත් දිරා ගිහින්.එවැනි නව යොවුන් මවුවරුන් දරු ප්‍රසූතියේදීත් විවිධ අවදානම් තත්ත්වලට ලක් වෙනවා. තවමත් සවිමත් වෙමින් පවතින උකුල හා ශ්‍රෝණි පදෙස දරුවාට හරි හැටි වර්ධනය වීමට මෙන්ම මෙලොව ආලෝකය දකින්න එන ගමනටත් මග අහුරනවා. දරුවාගේ හිස හිරවීමට මෙන්ම, අසාමාන්‍ය ලෙස දිගු ප්‍රසූත කාලය නිසා පැටියාගේ මොළයට ඔක්සිජන් නොලැබී යාමෙන් සෛල මැරී ගියහොත්, විශේෂිත අවශ්‍යතා සැපයිය යුතු දරුවකු බවටත් පත්විය හැකියි.දරු උපතෙදි රුධිර වහනය වැඩි වී, එයට හරියාකාරව මුහුණ දීමට තරම් ශක්තිය නැතිව අවාසනාවන්ත ලෙස මව... එතැනින් ඒ කතාව නවත්වමු!මේ සියලු දේ ගැන නිසි දැනුම සිත් ඇදගන්නා සේ පාසල් වියේ සිටම ගැහැනු දරුවන්ට මෙන්ම පිරිමි දරුවන්ට ද ලබා දිය යුතුයි. අපේ අධ්‍යාපන විෂය මාලාවේ බොහොම පැහැදිලිව මේ කොටස සටහන් වුණාට අපේ සංස්කෘතිය, සම්ප්‍රදාය මේවා දරුවන්ට කියා දෙන්න පාසල තුළ තහංචි දාලා ද කියලා මට හිතෙන වාර අනන්තයි.“ඒවා ලොකු පන්තිවලදී කියලා දෙමු”එහෙම කිව්වට අශ්වයා පැනලා ගියාට පස්සේ ඉස්තාලේ වහලා මොනවා රකින්න ද?මට ආයෙත් උසාවි මිදුලට ඇහැ යැවුණා. මේ දැරිය ආදරෙන් බැඳිලා එක වහලක් යටට එකතු වුණ කොල්ලා අද ඉඳලා ඇයට නොලැබේවි ද? පුංචි එකා ඉපැදුණ ගමන් තාත්තා හිරේට හරි පුනරුත්ථාපන මධ්‍යස්ථානයකට එකතු වෙයි ද? බාල ළමා වියේ සංවර්ධනයට මව හා පියාගේ හඬ සුවඳ වගේම සෙනෙහස අත්‍යවශ්‍යයි. ළමා ප්‍රඥප්තියට අනුව දරුවකුගෙන් මව හෝ පියා වෙන් කළ නොහැකියි. මම හිතින් තර්කයක පැටලුණා.ඒ වගේම අඩු වයසින් විවාහයකට යොමු වීම ළමා අපයෝජනයක් ද විය හැකියි. විවාහ වුණාට පස්සෙ මේවා දැනගත්තොත්, මෙවැනි නව යෞවන යෞවනියන් නීතියට බියේ සැඟවී සිටීවි. හදිසියේ ගැබ් ගතහොත්, අපේ පවුල් සෞඛ්‍ය සේවා නිලධාරිනිය ළඟ ලියාපදිංචි නොවී වහන් වෙයි ද? මට අසීමිත බියක් දැනුණා.“නීතියයි සේවා සැපයීමයි අතරේ අපේ ගමේ සුව බෙදන්නිය අසරණ වෙලා, අතරමං වෙලා” කියලා සමහර දිස්ත්‍රික්ක වලින් හමා ආපූ සුළං පොදවල් මටත් කේලාම් කියලා තිබුණා. අපේ සමහර සොයුරියන්ට උසාවි යන්නත් වෙලා.මට හිපොක්‍රටීස් ප්‍රතිඥාව සිහි වුණා. “මාගේ රෝගියාගේ රහස්‍ය භාවය රැකීමට මා දිවා රෑ බැඳී සිටිය යුතුයි...” ඒත් දැන් මොකක්ද කරන්න ඕනෑ රටක අධිකරණය උතුම්ම, උත්තරීතරම ආයතනය. නීතිය සැවොම රැකිය යුතුමයි. ඒ ගැන අබමල් රේණුවකවත් තර්කයක් අපේ නැහැ. පවුල් සෞඛ්‍ය සේවා නිලධාරිනියගේ ආදරණීය සුවය, රැකවරණය අලුත් ගර්භනී අම්මෙකුට බෙදන සුබ මොහොත පොලිස් පොතේ ලියලා ආරම්භ කරන්න තරම් මගේ සහෝදරියෝ ධෛර්ය සම්පන්න වෙයි ද? හරියට හුණු වටයේ කථාව වගේමයි.මේ ප්‍රශ්නෙදිත් මානුෂික හිත්වලින් පිරුණ නීතිඥයන්, නිලසුරු තුමන් අපට උදව් වේවි! අම්මයි, අප්පොච්චගෙයි නොදන්නා කමට, ගොක්කොළ කැටයම් කපාපු පෝරුවේ නග්ගලා අවුරුදු දාසයේදී දීග දීපූ විමලිගේ සෝමරත්නයා බාල අපරාධකාරයෙක් කියලා පොලිස් පොතේ ලියැවිලා දිවිනසා ගන්න තැනට පත් නොකරාවි කියලා අපි පතමු.ඒ වගේම අවුරුදු දාසයේදී කුළුදුලේ බඩට ආපූ කළල පැටියා, පවතින නීතියට බයේ අනවසර තැන්වලට ගොඩවැදිලා විනාශ කර ගන්න හිතන්න එපා! ඒකත් නීති විරෝධියි. මෙවැනි ගබ්සා කර ගැනීම් නිසා විෂබීජ ශරීරගත වීමෙන් මව මිය යා හැකි බව බොහෝ දෙනෙක් දන්නා කරුණක්.වයස 18 න් පස්සෙදි විවාහ විය හැකි අතරම, දරුවකු සෑදීමේ නිසි වයස උදා වෙනවා. මේ වයසට කලින් ගර්භණී වන මවුවරුන් නීතියට බියේ සැඟවී සිට නිවස තුළම ප්‍රසූතිය සිදුවූ අවස්ථා මෙන්ම අවසාන මොහොතේ රෝහල් ගත වූ නියායෙන් රුධිර ප්‍රමාණය, පෝෂණ තත්ත්වය මෙන්ම රෝග තත්ත්වයන් පිළිබඳ සොයා බැලීමට අවස්ථා නොලැබීමෙන් අසාධ්‍ය තත්ත්වයනට ද පත් වී තිබුණා.මේ සියලු දේ පිළිබඳ දැනුවත් වීමේ කාලය එළඹී තිබෙන අතරම මේ සංක්‍රාන්ති සමයේ ගර්භණී වූ, දැනටම නොදැන වරදෙහි බැඳුණු මවුපියන්ගේ සෞඛ්‍යය සුරැකීමට ද අපි ප්‍රතිඥා දී සිටිමු. නීතිය හා සුව සේවය සැපයීම දෝලනාත්මක අභියෝගයකට ලක්ව ඇති මේ මොහොතේ පාරිශුද්ධ සෞඛ්‍ය නිලධාරිනියගේ සේවා ලබා ගැනීමට පැමිණෙන ඕනෑම අයකුට නිදහසේ ඇය හෝ ඔහු වෙත ළඟා වීමට ඇති අයිතිය නැවත තහවුරු කර දීම මගේ ආයාචනයයි!එමෙන්ම ළමා අපචාර මෙන්ම සත්‍ය වශයෙන්ම ස්ත්‍රී දූෂණයේ යෙදී පැනගොස් සැඟව සිටින හෝ නීතියෙන් වහන් වන පුද්ගලයන් දැඩි දඬුවම් වලට ලක් කිරීමට අධිකරණයට තව තවත් ශක්තිය හා ධෛර්යය ලැබේවායි ද මම පතමි.මම ගිය දුරක තරම. මම නැවත උසාවි මිදුලට නෙත් යොමු කළා. පුංචි එකා හිනැහෙනවා. තාත්තා පුතා වඩාන. අම්මා ඉසිඹු ලබනවා. නංගියේ ඔයාට ආයෙත් ජීවිතේ මුල ඉඳලා පටන් ගන්න බැහැනේ. ඒත් ජීවිතේ වැරදුණත් ඔයාට, ඔයාගේ පැටියාට නිරෝගී බව ලබා දෙන්න අපි පුරුදු සෙනෙහසින් බලාන ඉන්නවා.එහෙ මෙහෙ දුවලා දරුවා නැති කරගන්නේ නැතිව අපේ පවුල් සෞඛ්‍ය නිලධාරිනිය ළඟට පියමනින්න. ඇය ඔබව රැක බලා ගනිවී. පවුල් සෞඛ්‍ය නිලධාරිනියගේ සේවය සුරැකීමට මුළු විශ්වයම සාක්කි කියාවි...!සියලුම දූ පුතුන් නව යෞවන වියේ ගැබ් ගැනීම්වලදී සිදුවන හානි ගැන දැනුවත් වී ඒවා වළක්වා ගැනීමට සන්නද්ධ වන තුරුම ඔවුනට සුහද සේවා ළඟා වේවි.උසාවි මිදුලට මෘදු සුවඳ එක් කරමින් තව තව අරලියා මල් පිපුණා. මම වාඩිවුණ රිය යළි පණ ගැන්වී බාධක නොතකා ඉදිරියටම ඇදුණා.සෞඛ්‍ය අධ්‍යාපන කාර්යාංශයේප්‍රජා වෛද්‍ය නිලධාරිනිවෛද්‍ය උත්පලා අමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=ay1101231</link>
    <topic>පුංචි කාලෙම කියවීමට පුරුදු වූ නිසා</topic>
    <author>සාගරිකා දිසානායක ජයසිංහ</author>
    <content>පුංචි කාලේ තොරතුරු කියමින් මෙවර අප හා පිළිසඳරට එක්වුණේ මෙරට සිටින ජ්‍යෙෂ්ඨතම මාධ්‍යවේදිනියක වන සුමනා සපරමාදු මෙනෙවිය. පනහේ දශකයේ ලේක්හවුස් ආයතනයේ ජනතා සහ සිළුමිණ පුවත්පත්වල විශේෂාංග ලේඛිකාවක ලෙස පුවත්පත් කලාවට පිවිසුණු ඈ සිංහල සහ ඉංග්‍රීසි යන ද්වීභාෂාවෙන්ම සිය පෑන හසුරුවන ප්‍රවීණ මාධ්‍යවේදිනියක්.දශක දෙකකට අධික කාලයක් මුළුල්ලේ ‘තරුණි’ පත්‍රයේ ප්‍රධාන කර්තෘ ධූරය හෙබවූ ඈ මිහිර සහ අතුරු මිතුරු ළමා පුවත් පත්වල ද කතුවරිය ලෙස සේවය කළා. මානව විද්‍යාව පිළිබඳ ඔස්ට්‍රේලියාවේ සිඩ්නි විශ්වවිද්‍යාලයේ පශ්චාත් උපාධි ලාභිනියක වන සපරමාදු මෙනෙවිය, කලක් පේරාදෙණිය විශ්වවිද්‍යාලයේ කථිකාචාර්ය වරියක ලෙස ද සේවය කළා.ළමයින් සඳහා කතන්දර පොත් රාශියක් රචනා කර ඇති ඈ පුරා දසක හයකටත් අධික කාලයක් මුළුල්ලේ පටන් තවමත් ළමයින් සඳහා පොත පත මෙන්ම පුවත්පත් සඳහා ලිපි ලේඛන ලියමින් සිටිනවා.ඇගේ ගම කොළඹ කිරුළපන පාමංකඩ. ඒත් ඈ උපන්නේ මීගමුව මහ ඉස්පිරිතාලේ වෛද්‍ය නිල නිවාසෙකදි අගෝස්තු මාසෙ පළවැනිදා.. මීගමුව රෝහලේ සේවය කළ වෛද්‍ය දොන් චාර්ල්ස් සපරමාදු ඇගේ පියා. අම්මා කටානේ සෝමවතී සිල්වා. සපරමාදු යුවළට දාව උපන් මේ කුළුඳුල් දියණියට ඔවුන් ‘සුමනා සපරමාදු’ යන නම තිව්වා. සුමනාට බාල නංගියි මල්ලිලා දෙන්නයි.සුමනා ඉපදිලා ටික කාලෙකින් පියාට හැටන් රෝහලට මාරුවක් ලැබුණා. අම්මා තාත්තා එක්ක හැටන් ගිය හැටිත් එහිදී ඈට මුලකුරු කියවපු දාත් ඈට තවමත් මතකයි. සපරමාදු පවුලේ සමීප හිතවතියක වූ රූපා අමරවතී මහත්මිය සුමනාට සුබ නැකතින් අකුරු කියෙව්වා. ඒ වන විට අමරවතී මහත්මිය ළමා පොත් කීපයක් ලියා පළ කළ කෙනෙක්. හැටන් නගරයේ තිබූ වෙස්ලියානු පල්ලියේ ළදරු පාසලට සුමනා ඇතුළත් කළා. ශීත කඳුකරයේ මීදුම මැද්දෙන් හිමිදිරි උදේ පුංචි සුමනා ළදරු පාසලට ගියේ පයින්.අම්මා තාත්තාගේ උණුසුමේ සුරතල් වන්නට සුමනාට ඉඩ ලැබුණේ යන්තම් අවුරුදු පහ ලබන තුරු පමණයි. අධ්‍යාපනයේ වටිනාකම ගැන ඉහළින්ම හිතාපු තාත්තාට වුවමනා කළේ පවුලේ වැඩිමල් දියණිය ළඳ බොළඳ සුරතල් දියණියක වනවාට වඩා දැන උගත් රටට වැඩදායී දියණියක වනු දැකීමයි. ඒ අදහසින් පියා ඈ කොළඹ විශාඛා විද්‍යාලයේ පහළ බාලාංශයට ඇතුළු කළා.අවුරුදු පහේ සිඟිති දියණිය තනිවම පාසල් නේවාසිකාගාරයේ නතර කොට යන විට හඬනඟා හැඬූ හැටි තවමත් ඈට මතකයි. ඈ කොතරම් හැඬුවාද කියතොත් නේවාසිකාගාරයේ දැරියන් බලාගත් ආයම්මා ඈ වඩාගෙන සැනසූ හැටිත් පහළ බාලාංශය බාරව සිටි රාජපක්ෂ ගුරුතුමිය පුංචි සුමනා ඇගේ ඇඳෙහි නිදි කරවා ගත් හැටිත් ඈට තවමත් මතකයි. කොයි තරම් හැඬුවත් පලක් නැති බව දැනගත්තාම සුමනා බොහොම ඉක්මනට හිත හදාගෙන නේවාසිකාගාර ජීවිතේට හුරු වුණා.අවුරුදු පහේ පුංචි දැරියක වුණාට උදේම අවදි වෙලා තනියම දත් මැදලා මූණ කට සෝදා ගන්න, ඇඳ ඇතිරිලි සකස් කරලා ඇඳ පිළියෙළ කරන්න, මේසෙට වාඩි වෙලා තනියම කෑම කන්න, නාගන්න, ඇඳුම් පැලඳුම්, පොත් පත් පිළිවෙළට අස් කරලා තියාගන්න, කාලසටහනට අනුව වැඩකරන්න මේ හැමදේම ඈ ඉගෙන ගත්තේ නේවාසිකාගාරෙදි. මුල්ම දවසෙ ඈට හරියට හැන්දක් ගෑරුප්පුවක් අල්ලා ගන්න බැරි වුණා. එදා විතරක් නේවාසිකාගාර පාලිකාව ඈට හැන්දක් ගෑරුප්පුවක් හරියට අල්ලාගෙන නියම පිළිවෙළට කෑම කන හැටි කියා දුන්නා. පසුවදා සිටම ඈ තනිවම හැන්දෙන් ගෑරුප්පුවෙන් කන්න ඉගෙන ගත්තා.පුංචි වුණත් බෞද්ධ ආගමික වතාවත්වලට දැරියන් හුරු කළා. හැම පෝයකටම සිල් සමාදන් වුණා. බම්බලපිටියේ වජිරාරාමයට තිඹිරිගස්යායේ අශෝකාරාමයට පෝයදාට එක්ක ගියා. වැඩිහිටි දැරියක් පුංචි දැරියකගේ අතින් අල්ලාගෙන එදා ඔවුන් පන්සල් ගියෙ ආවේ පයින්. “අද දැරියන්ට පන්සලට යන්න ලෑස්ති වෙන්න කිව්වාමත් අපිට පාසල් වෑන් රථය ලැබෙනවාදැයි අහනවා” සපරමාදු මෙනෙවිය පවසනවා.එදා අපි ඉගෙනගත්තේ ඉංග්‍රීසි මාධ්‍යයෙන්. ඒත් සිංහල බෞද්ධ කුල සිරිත් ගෙදරදි පමණක් නොවෙයි පාසලේදීත් ඉතා හොඳින් කියා දුන්නා. කොතරම් වයසට ගියත් නිවැරැදි පිළිවෙළට ඕනෑම වැඩක් කරගන්න, තමන්ගේ වැඩක් තනියම කරගන්න කාන්තාවක සතු ශිෂ්ටසම්පන්න බව රැකගෙන ඕනෑම අභියෝගයක් ජයගන්න අද අපිට හැකියාව ලැබිලා තිබෙන්නේ එදා ගෙදරදිත් පාසලේදීත් ලැබූ පුහුණුව නිසයි” ඈ කියනවා.අපේ තාත්තා බොහොම නීතිගරුකයි. සැරයි. ඔහුට වුවමනා කළේ මට හොඳින් උගන්වන්නයි. ඒ නිසා ගෙදරදිත් පොත පතේ වැඩ කරන්නට තාත්තා මා උනන්දු කළා. අපි හැම සති අන්තේම ගෙදර ගියේ නෑ. වාරයකට සැරයක් හෝ වාරාවසාන නිවාඩුවට පමණයි ගෙදර ගියේ. හොඳ වැඩක් කළත්, උපන් දිනේකට වුණත් තාත්තා අපට තෑගි දුන්නෙ පොත්. නංගිලා මල්ලිලා මට වඩා තරමක් බාල නිසා මම වැඩියෙන්ම කාලය ගත කළේ මේ පොත්පත් කියවමින්. ඒ කාලේ අපට රූපවාහිනී තබා ගුවන්විදුලිය වත් තිබුණේ නෑ. එකම විනෝදායන මාධ්‍යය පොත්. විවේකයට පොත් පත් කියවීම වගේම විනෝදාංශයක් හැටියට කළෙත් පොත්පත් එකතු කිරීමයි. ඒකෙන් පාසල් පෙළ පොතින් ලබන දැනුමට වඩා විශාල දැනුම් සම්භාරයක් ඒ කාලෙ පුංචි අපට ලැබුණා. ඒ නිසාම අද ළමයින්ට වගේ රචනාවක් නිබන්ධයක් ලියන්න ඕනෑ වුණාම අමුතුවෙන් පොත් කියවන්නවත් ඒ පිළිබඳ ලියැවුණු පත්‍රිකා මිලදී ගන්නවත් එදා අපට වුවමනා වුණේ නෑ.”සුමනා පාසලේ සෑම විෂයකටම දක්ෂයි. ඒත් මැහුම් මහන්නට නම් එදා වගේම අදටත් ඈ අකමැතියි. ගණිතය, ඉතිහාසය, භූගෝලය, සිංහල වගේ ම ඉංග්‍රීසි සාහිත්‍යය ඈ ප්‍රියකළ විෂයයන්. නේවාසිකාගාර ජීවිතේ බොහොම පිළිවෙළයි.පාසල ඇරුණු වෙලේ පටන් දිවා ආහාරයෙන් පසු ඇඳිරි වැටෙන තුරු පාසල් වත්තේ ක්‍රීඩා කරන්නට ඔවුන්ට ඉඩ ලැබුණා. උදේ, දවල්ට හවසට වගේම රාත්‍රියටත් මේසෙට ඉඳගෙන පිළිවෙළකට කෑම බීම, බුදුන් වැඳීම, පාඩම් කිරීම, නිදාගැනීම හැම දේම කලට වේලාවට. සෙනසුරාදා දිවා ආහාරයෙන් පසුව පුංචිම ළමයා පවා දන්නා හැටියට අකුරු ගළපලා ගෙදරට ලිපියක් ලියන්න ඕනෑ. පාසලෙන් ඒ සඳහා තැපැල්පත් ලබාදෙනවා. අද විශාඛාවේ කෑම ශාලාව තිබෙන තැන එදා තිබුණේ මැද මිදුලක්. මේ මැද මිදුලෙ දුව පැන ඇවිදපු හැටි, කතන්දර කියපු හැටි අද ඈ මෙනෙහි කරන්නෙ අපිවත් ඒ අතීතයට කැන්දාගෙන යමින්. අද ඈ විශාඛාවේ නේවාසිකාගාරේ පාලිකාවක් ලෙස කටයුතු කරන හෙයින් තවමත් ඇගේ ජීවිතෙන් වැඩි කාලයක් ගෙවෙන්නේ විශාඛාවෙ නේවාසිකාගාරේ.මොට්වානි මහත්මිය විදුහල්පති ධූරය දැරූ කාලයේ ඈ විශාඛාවෙ ඉගෙන ගත්තේ. ඒ කාලේ පන්තියක ළමයි 18 – 20 කට වැඩියෙ නෑ. වරක් සුමනාගේ පන්තියේ ළමයි 24ක් හිටියා. ළමයි 24 දෙනෙක් ඉන්න පන්තියක ඉඳලා හරියට ඉගෙන ගන්න තියා හුස්ම ගන්නවත් පුළුවන්ද කියලා ඒ කාලේ සුමනලාගෙන් අනෙක් ළමයි ඇහුවේ මහා පුදුමෙකින්.දවසක් උදේ නියමිත වේලාවට වඩා විනාඩි ගණනක් වැඩිපුර නිදාගත්තාට නේවාසිකාගාර පාලිකාව ඔවුන් ඇහැරෙව්වෙ වතුර පනිට්ටුවක් ඇඟට ගහලා.තාත්තාගේ ගම පාමංකඩ නිසා ඇතැම් සති අන්තෙක සුමනාට පාමංකඩ ආච්චිලාගේ ගෙදරට ගිහින් එන්න අවසර ලැබුණා. හැටන් ගෙදර යන්නේ දුම්රියෙන්. හැටන්වලින් තාත්තා කඩුගන්නාවට මාරුවෙලා ආවාම සුමනලාගේ පදිංචිය කඩුගන්නාවේ රෝහල් නිල නිවාසෙ.නිවාඩුවට ගෙදර ගියාමත් සුමනා වැඩිපුරම කළේ පොත් පත් කියවීමයි. කනිෂ්ඨ පාඨශාලා සහතිකපත්‍ර විභාගය හොඳින් සමත් වූ සුමනාට ලන්ඩන් මැට්‍රිකියුලේෂන් විභාගෙට පෙනී සිටින්නැයි පියා අවවාද කළා. ඒ අනුව ඈ ලන්ඩන් මැට්‍රිකියුලේෂන් විභාගේ සමත් වූ දා පියා ඈට තෑගි කළ පුංචි ලියන මේසේ තවමත් ගෙදරදි ඈ ලියන්නට යොදාගන්නවා. මැට්‍රිකි්‍යුලේෂන් විභාගේ සමත්වෙලා කොළඹ පිහිටි ලංකා විශ්ව විද්‍යාලෙට ඇතුළත් වෙන්නට වයස මදි වූ නිසා ඈ කොළඹ ආනන්ද විදුහලට ඇතුළත් වී ඉන්ටර් ෆෝම් පන්තියේ වසරක් හිටියා. කොළඹ විශ්ව විද්‍යාලෙට ඈ ඇතුළු වුණේ 1943 ද ී. එවකට ආචාර්ය අයිවර් ජෙනිංස් උපකුලපතිතුමා.සුමනා සිංහල පාලි ඉංගී‍්‍රසි සහ භූගෝලය විෂයන් හැදෑරුවා. සිංහල විශේෂවේදී පාඨමාලාවේ අවසාන වසර විභාගයෙන් ඈට ප්‍රථම පන්ති සාමාර්ථ්‍යයක් ලැබුණා. ඈ විශ්ව විද්‍යාලෙන් පිට වෙනවාත් සමඟම මහාචාර්ය රත්නසූරිය මහත්තයාගේ රෙකමදාරුව මත සුමනාට සිංහල ශබ්දකෝෂ කාර්යාලයේ රැකියාවක් ලැබුණා. ඉංගී‍්‍රසි පිළිබඳ මහාචාර්ය ලුඩොවයික් මහතාගේ උපදෙස් මත ඈ ඕස්ට්‍රේලියාවේ සිඩ්නි විශ්ව විද්‍යාලයට ඇතුළු වෙලා මානව විද්‍යාව පිළිබඳ පශ්චාත් උපාධිය සඳහා අධ්‍යයන කටයුතුවල යෙදුණා. වසර තුනකට පසුව යළිත් මවුරට පැමිණි ඈට පේරාදෙණිය විශ්ව විද්‍යාලයේ සමාජ විද්‍යා අංශයේ කථිකාචාර්ය තනතුරක් හිමි වුණා. පේරාදෙණියේදී හිල්ඩා ඔබේසේකර කාන්තා නේවාසිකාගාරේ සහකාර පාලකවරිය ලෙසත් ඈ කටයුතු කළා.ඈ පුංචි කාලේ පටන්ම සිළුමිණ කමලා ළමා සමාජයට ලියුම් එවා තිබෙනවා. පුවත්පත් කලාව පිළිබඳ ඇල්මක් ඈ තුළ තිබුණා. ඕස්ට්‍රේලියාවේදී ඈට එවකට සීමාසහිත එක්සත් ප්‍රවෘත්ති පත්‍ර සමාගමේ අධිපති ඔස්මන්ඩ් වික්‍රමසිංහ මහත්තයා හමුවෙලා දැන හඳුනාගෙන තිබුණා. සුමනා, වික්‍රමසිංහ මහත්තයාට ඇගේ අදහස පැවැසුවා. ඈට ජනතා - සිළුමිණ කර්තෘ මණ්ඩලයෙහි විශේෂාංග ලේඛිකාවක ලෙස පත්වීමක් ලැබුණා. ඈ ලේක්හවුස් ආයතනයට සම්බන්ධ වුණේ 1959 ජූලි මාසේ.ඩෙන්සිල් පීරිස් මහතා ප්‍රධාන කර්තෘ. මීමන පේ‍්‍රමතිලක මහත්තයා සිළුමිණ කර්තෘ. ධර්මපාල වෙත්තසිංහ මහත්තයා ජනතා කර්තෘ. එඩ්වින් ආරියදාස මහත්මයා සමඟ එක්ව සිළුමිණ ශාස්ත්‍රීය අතිරේකය කරන්නට සුමනාට අවස්ථාව ලැබුණා. ඒ කාලේ ලංකාවේ හිටපු විද්වතුන් සමඟ සාකච්ඡා කොට සිළුමිණට සාරගර්හ ලිපි රැසක් පළ කරන්නට ඈට හැකි වුණා. ඒ අතරේ ළමා පිටුව, කාන්තා පිටුව කළා වගේම ඩේලි නිව්ස්, ඔබ්සවර් පත්‍රවලටත් ලිව්වා. ඒ කාලේ පත්තරවල කර්තෘ මණ්ඩලයෙහි කාන්තා නියෝජනය අතේ ඇඟිලි ගණනටත් අඩු තරම්. එක පත්තරේකට එක කාන්තාවක් වගේ සුළුතරයක් පමණයි. සුමනා ඒ අතරින් මුල්ම කණ්ඩායමේ කෙනෙක්. විජිතා ප්‍රනාන්දු, මල්ලිකා වනිගසේකර, රන්ජි හැන්ඩි, රීන් පින්තු ඒ අතරින් ඇගේ මතකයට එන කිහිප දෙනෙක්.1969 දී ලංකාවෙ ප්‍රථම කාන්තා පත්තරය වූ තරුණි පත්‍රය ආරම්භ කළා. ආරම්භයේ එහි කර්තෘ ධූරය හිමි වුණේ ශ්‍රී ලාල් හික්කඩුවලියනගේ මහතාට. 1970 දී තරුණි පත්‍රයේ කර්තෘ ධුරය සුමනාට පිරිනැමුවා. 1972, 1973, 1974 වසරවල දිනමිණ වෙසක් කලාපය සකස් කළෙත් සපරමාදු මෙනෙවියයි.මෙරට කාන්තා පරපුරෙහි දැනුම විනෝදාස්වාදය මෙන්ම තොරතුරු සන්නිවේදන දැනුම වර්ධනය කරන සුළු විචිත්‍ර විශේෂාංග රාශියක් සමඟ සුමනා තරුණි පත්‍රය කාන්තාවන් වෙත ඉදිරිපත් කළා. ඉවුම් පිහුම් මැහුම් ගෙතුම්, හැඩවැඩ වීම්වලින් ඔබ්බට යමින් කාන්තාවන් ස්වයං රැකියාවලට යොමු කරන, ආර්ථිකය ජයගන්නට ශක්තිමත් කරවන, පවුලේ සෞඛ්‍ය හා අභිවෘද්ධිය පිළිබඳ දැනුවත් කරන, ජීවිත අභියෝග ජයගෙන අධ්‍යාපනික සමාජයීය හා දේශපාලන ක්ෂේත්‍රයන්හි ඉදිරියට එන්නට දිරි දෙන අත්වැලක් වෙමින් තරුණි පත්‍රය මෙහෙයවන්නට සුමනා සමත් වුණා.1975 දී ඈට මිහිර පත්‍රයේ කර්තෘ ධුරය හිමි වුණා. 1978 දී ඔබ්සවර් පත්‍රයට යොමු කළා. එවර කලකිරී ඈ අස්වෙලා ගියා. 1981 දී යළිත් තරුණි පත්‍රයේ කර්තෘ ධුරය ලබා දුන්නා. එවර ඈ 1994 දී විශ්‍රාම යනතුරුම තරුණි පත්‍රයේ කර්තෘ ධුරය ඉසිලුවා. ළමයින් සඳහා කතන්දර ලියන්නට ඉතා සතුටු සුමනා ඇගේ මුල්ම ළමා කතාව “රං එතනා ගේ පොඩි දුව“ ලියා පළ කළේ 1959 දී. එතැන් පටන් ‘පණ බේරාගත් හැටි’, කිරි මුට්ටිය, නළපාන, සමඟි බලය, විකට ඇඳුම හා රතු බයිසිකලය ඇතුළු ළමා පොත් රැසක් ලියා පළ කළා.1959 දී බුරුමයේ පැවැති ළමා නිර්මාණකරණය පිළිබඳ දකුණු ආසියාතික සමුළුවට සහභාගි වෙලා ආවට පස්සෙ ඈට ළමා පොත් ලිවීමට කැමැත්තක් ඇති වුණේ. එදා පටන් අද දක්වාම ඈ ළමයින් සඳහා පොත් ලියනවා. පුවත්පත්වලට ලිපි ලියනවා. ජපානය, ඔස්ට්‍රේලියාව, තායිලන්තය, නවසීලන්තය, ඩෙන්මාර්කය, මැලේසියාව, ප්‍රංශය සහ ඉන්දියාව රටවල සංචාරය කර ඉන් ලැබූ අත්දැකීම් ඇසුරින් ඈ ලිපි ලේඛන රාශියක් ලියා පළ කොට තිබෙනවා. පුංචි කාලෙ පොත් කියවාපු පුරුද්දට ඈ තවමත් විවේකයේදී කරන්නේ පොත් කියවීම. නැත්නම් ලිවීම.ලේක්හවුස් පත්තර මහ ගෙදරින් නිල වශයෙන් විශ්‍රාම ගත්තත් ඈ තවමත් සිය පෑන බිම තියා නෑ. විශ්‍රාම ලැබු පසු ඈ කටානේ සිය ඥාති සහෝදරියන් පිරිසක් සමඟ එකතු වෙලා පාවුලු සිල්වා පෙර පාසල පවත්වා ගෙන ගියා. ඒ වගේම කටුනායක වෙළෙඳ කලාපයේ ආයතනයක සේවිකාවන්ට ඉංගී‍්‍රසි ඉගැන්නුවා. 2005 ඔක්තෝබර් මාසේ පටන් එවකට විශාඛාවේ හිටපු විදුහල්පතිනි රූපා අමරසිංහ මහත්මියගේ ඇරියුම පරිදි විශාඛාවේ නේවාසිකාගාරේ පාලිකාවක් ලෙස කටයුතු කරනවා.ඈ එහි දරු දැරියන්ට ඉංගී‍්‍රසි භාෂා පුහුණුව ලබා දෙනවා. විශාඛා ඉරුදින දහම් පාසලේ දැරියන්ට පාලි උගන්වනවා. ඒ අතරේ පෙර පාසල් දරු දැරියන් වෙනුවෙන් විශේෂිත පොත් පෙළක් ලියා පළ කරනවා. “මල් මල් මල්”, “කුරුලු රෑන් රෑන් රෑන්” ඒ අතරින් කීපයක්.එදා අතට අහුවුණු ඕනෑම පොතක් කියවූ ඈ අද කියවන්නට වඩාත් පි‍්‍රය කරන්නේ ශාස්ත්‍රීය පොත් පත්. බුද්ධ ධර්මය, ඉතිහාසය, භූගෝලය සම්භාව්‍ය සාහිත්‍ය ඇසුරින් තවමත් පුවත්පත්වලට ලිපි සපයන ඈ මේ දිනවල ඔබ්සවර් පත්‍රයේ ළමා අතිරේකයට ලිපි මාලාවක් ලියමින් සිටිනවා. අද ඇගේ කාලය ගත වන්නේ විශාඛාවේ නේවාසිකාගාරේ වුවත් ඉඩ තියෙන හැටියට මල් වවන්නටත් ඒවාට සාත්තු කරන්නටත් ඈ කැමතියි. දුර බැහැර ගම්වලින් දුෂ්කර පාසල්වලින් ශිෂ්‍යත්වය සමත් වී පැමිණෙන දක්ෂ දැරියන් රැසක් විශාඛා නේවාසිකාගාරයේ පිහිට ලබනවා. ගම හැරදා සිදාදියට එන ඔවුන්ගේ චරිත වර්ධනය සඳහාත් සිංහල බෞද්ධ හැදියාව උදෙසාත් ඇගෙන් ලැබෙන අවවාද අනුශාසනා බොහොමයි.ගතින් වියපත් වුවත් සිතින් වියපත් නොවන අප ජ්‍යෙෂ්ඨ පුවත්පත් කලාවේදිනිය අපට සමු දෙමින් පවසා සිටියේ “රැකියාවෙන් විශ්‍රාම ලැබුවාට කමක් නෑ. ඒත් මොළයට විශ්‍රාම ලබා දෙන්න එපා. මෙතෙක් කල් ලියන්න කියන්න හොඳ මතකයක් තියාගන්න මට උපකාරි වුණේ එදා වගේම අදත් මා ලියන කියවන නිසයි. ජීවිතයෙන් සමු ගන්නා තුරුම පෑන අත්අරින්නට මං අකමැතියි” කියායි.සාගරිකා දිසානායක ජයසිංහඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=ay1101232</link>
    <topic>උතුර දකුණ යා කරන කෙටිම මඟ</topic>
    <author>තාරක වික්‍රමසේකර</author>
    <content>පුත්තලම - මන්නාරම මාර්ගයේ ඉදි වූ දීර්ඝම පාලම - අරවි ආරුඋපන් දා සිටම ඔවුහු ගඟ දෙපස ගම් දෙකක දිවි ගෙවූහ. එහෙත් මේ ගම් දෙක යා කිරීමට පාලමක් නොවීය. මේ ගම් දෙක සබඳකම් පවත්වා ගත්තේ කුඩා බෝට්ටු මාර්ගයෙනි. ‘එගොඩත් මෙගොඩත් ගම් යා කරන මේ බෝට්ටු සේවය මේ ගම් දෙකටම බෙහෙවින් වැදගත් විය.එක් ගමක් අරිප්පුය. අනෙක් ගම නානාට්ටාන් ය.ප්‍රධාන නගරයෙන් බොහෝ ඈත්ව පිහිටි මේ ගම්වලට එදා සිටම ලැබුණේ කුඩම්මාගේ සැලකිලිය. කිසිවෙක් ඒ දෙස ඇස් ඇර නොබැලූහ. ඔවුන්ගේ හඬ කිසිවකුට ඇසුණේ ද නැත.කොටි ත්‍රස්තවාදීන් යුද්ධය ආරම්භ කිරීමෙන් පසු මේ වැසියන් කබලෙන් ළිපට වැටුණාහ. අරිප්පු හා නානාට්ටාන් ගම් යා කරන බෝට්ටු සේවාවට පවා වරින් වර කණකොකා හඬන්නට විය. ත්‍රස්තවාදී ක්‍රියා බලපෑම නිසා බෝට්ටු සේවාව පවා නිසි පරිදි ක්‍රියාත්මක කිරීමට නොහැකි විය.අරිප්පු හා නානාට්ටාන් ගම් හුදකලා වූ කුඩා ප්‍රදේශ බවට පත්ව තිබිණි. ඔවුන්ට ස්ථාවර ආදායම් මාර්ග ඇත්නම් ඒ සුළු පිරිසකටය. රජයේ රැකියා කළා නම් ඒ ද අතළොස්සකි. අධ්‍යාපනය, සෞඛ්‍ය මේ හැම අතකින්ම ඔවුන් අසරණය. ඔවුන්ට සුපිරි පාසල් පරිගණක, විද්‍යාගාර ලැබුණේ නැත. ලෙඩකට දුකකට බෙහෙත් ගන්නටත් ඔරුවෙන්, බෝට්ටුවෙන් එගොඩ යාමට සිදු විය.ත්‍රස්තවාදී ක්‍රියා නිසා රාත්‍රි කාලයේ ගමත් අසරණ විය. කුඩා බෝට්ටු රාත්‍රි කාලයේදී එගොඩ මෙගොඩ පැදවීම ඉතා දුෂ්කර විය.එයින් වඩාත්ම ගැටලුවලට පත්වූයේ පුත්තලම හා මන්නාරම අතර ගමන් කළ ජනතාවයි. ඔවුන් පුත්තලමේ සිට අනුරාධපුරය මැදවච්චිය හරහා මන්නාරමට යා යුතු විය. යුද්ධය පැවැති කාලයේදී විල්පත්තු අභය භූමිය හරහා අරිප්පු නානාට්ටන් මාර්ගය කිසිසේත් භාවිත කළ නොහැකි විය.පුත්තලමේ සිට මන්නාරමට යා හැකි කෙටිම මාර්ගය වූයේ පුත්තලම වනාතවිල්ලුව, එළුවන්කුලම, සීලාවතුර, අරිප්පු හරහා යාමයි. එහෙත් අරිප්පු හා නානාට්ටාන් අතර බෝට්ටුවෙන් හෝ ඔරු පාරු මඟින් එගොඩ විය යුතු විය.නානාට්ටාන් සිට මන්නාරම දක්වා යළිත් ගොඩබිම් මාර්ගයෙන් යා යුතු විය. පුත්තලමේ සිට මේ මාර්ගයෙන් මන්නාරමට (තල්අඩි) දුර කිලෝමීටර් 98කි. උදෑසන 6.00 ට ගමන් අරඹන්නකුට මෙම මාර්ගයේ බෝට්ටුවෙන් ගමන් කළ ද ගත වන්නේ පැය 05 ක පමණ කාලයකි. එහෙත් මේ මාර්ගයෙන් උදේට ගොස් හවසට ඒමට අපහසුකම් ඇති වන්නේ බස්රියෙන්, බෝට්ටුවෙන් යළි බස්රියෙන් ගමන් කළ යුතු වීමත් ආපසු ඒමේදී ද ඒ අයුරින්ම පැමිණීමට සිදුවීමත් නිසාය.වරාය හා මහා මාර්ග නියෝජ්‍ය ඇමැති නිර්මල කොතලාවල මහතා පාලමේ ඉදිකිරීම් අධීක්ෂණය කරමින්එහෙත් පෞද්ගලික වාහනයකින් ගමන් ගන්නා අයකු නම් පෙර සඳහන් කළ පරිදි පුත්තලම, අනුරාධපුරය, මැදවච්චිය හරහා මන්නාරමට යා යුතු විය. වනාතවිල්ලුව, සිලාවතුර වැනි ප්‍රදේශයක වැසියෙකු පෞද්ගලික වාහනයකින් ගමන් කළහොත් ඔහු ද පුත්තලම හරහා යා යුතුම විය. ඒ ගමන් මාර්ගය පරංගියා කෝට්ටෙ ගියාටත් එහාය.එසේම කොළඹ සිට යාපනය දක්වා කෙටිම මාර්ගය ද වැටී ඇත්තේ කොළඹ පුත්තලම, සිලාවතුර, අරිප්පු, නානාට්ටාන්, මන්නාරම හා මන්නාරමේ සිට ඒ - 32 මාර්ගයේ තල්අඩි සංගුපිටිය පුනරින් හරහාය. මේ මාර්ගය ඉතාම වැදගත් වන්නේ එම කරුණු නිසාය.උතුර මුදා ගැනීමෙන් පසු මහින්ද රාජපක්ෂ ජනාධිපතිතුමා උතුරේ සියලු මාර්ග ප්‍රතිසංස්කරණය කිරීමට නියෝග කළ අතර මෙම මාර්ගය ද නවීන පාලම් සහිතව අලුත්වැඩියා කර ජනතාවට ලබා දෙන්නැයි නියෝග කෙළේය.ඒ අනුව අරවි ආරු ගඟ හරහා පාලමක් ඉදිකර මහජන සුබසෙත සැලසීමට පියවර ගන්නා ලදි.තම්මැන්නාවට ඉහළින් පිහිටි අරවි ආරු (ගඟ) හරහා එසේ පාලමක් ඉදිවන්නේ ප්‍රථම වතාවටය. විජයාගමනය තෙක් දිවයන සිංහල ජාතියේ ආරම්භය හා සමානව අනාගතයේ ඉතිහාසයක් ලෙසින් ලියැවෙන අරවි ආරු පාලම පුත්තලම මන්නාරම බී - 403 මාර්ගයේ ඉදිවන දිගින් වැඩිම පාලමයි.බී - 403 මාර්ගයේ සියලු පාලම් හා බෝක්කු ත්‍රස්තවාදීන් විසින් විනාශ කර දමන ලදි.පුත්තලම - වනාතවිල්ලුව, සිලාවතුර මන්නාරම මාර්ගයේ යුද්ධය පැවැති සමයේ දී කිසිදු සංවර්ධන කටයුත්තක් සිදු නොවිණි. විශේෂයෙන්ම එළුවන්කුලම සිට අරිප්පු දක්වා වන ගොඩබිම් මාර්ගයත්, නානාට්ටාන් සිට මන්නාරම දක්වා සිලාවතුර හරහා දිවෙන මාර්ගයත් ජනතාවගේ ප්‍රවාහන අවශ්‍යතා ඉටු කෙළේ නැත. ඉහත කී අයුරින් අරිප්පු - නානාට්ටාන් අතර බෝට්ටු සේවාවට ද ත්‍රස්තවාදී බලපෑම් නිසා බාධා එල්ල විය.එහෙත් ආරක්ෂක හමුදාවේ සහායෙන් කඩා බිඳ දැමු පාලම් හා බෝක්කු සියල්ල යළි ඉදිකර ගැනීමට හැකි විය.අරවි ආරු පාලම ඉදිකිරීමේදී ඉවුරු ඛාදනය වැළැක්වීමට මෙසේ වැසි ජලය ගලා යාමට බෝක්කු රැසක් ඉදිකර ඇත.මේ මාර්ගය, මහාමාර්ග අමාත්‍යාංශයේ කඩිනම් මාර්ග සංවර්ධන ව්‍යාපෘතියක් ලෙසින් සැකසීමට පියවර ගෙන ඇති අතර ඒ යටතේ බ්‍රිතාන්‍ය යකඩ පාලම් ව්‍යාපෘතියක් යටතේ පාලම් තැනීම අරඹන ලදි. තිබු පාලම් ඉදි කිරීමට වඩා නව පාලමක් ඉදි කිරීම බෙහෙවින් අසීරුය.එහෙත් ඒ සඳහා ද බ්‍රිතාන්‍ය යකඩ පාලමක් සවි කිරීමට පියවර ගන්නා ලදි.උතුරු වසන්තය කඩිනම් මාර්ග සංවර්ධන ව්‍යාපෘතිය මඟින් මේ මාර්ග ද සම්පූර්ණයෙන්ම කාපට් අතුරා පුළුල් කිරීමට කටයුතු කර ඇත. පාලම ඉදිකිරීමේදී පාලම ආරම්භක ස්ථානයන්හි භූගත ජලය ගලා යාමට අවශ්‍ය ලෙසින් බාහිර බෝක්කු රැසක් ඉදිකර ඇත.එමඟින් බාහිර ජලය මඟින් අරවිආරු ඉවුරු පද්ධතියට හානි පැමිණීම වළකිනු ඇත. ආපදා වැළැක්වීමට පූර්ව කාර්යයක් ලෙස එය හඳුන්වාදිය හැකිය. අරිප්පු ගම පුත්තලම එළුවන්කුලම මාර්ගයේ අවසන් ගම්මානය විය. එමෙන්ම මන්නාරම මාර්ගයෙන් නානාට්ටාන් අවසන් ගම්මානය විය. මින් ඉදිරියට අරවි ආරු පාලම හරහා මේ ගම් දෙක යා කර පුත්තලම සිට මන්නාරම දක්වා සෘජු ගමනකට මඟ පාදනු ඇත.මෙතෙක් කාලයක් බෝට්ටු හා අනෙකුත් යාත්‍රා මඟින් එතෙර කිරීමට හැකි වූයේ මඟීන් පාපැදි හා යතුරුපැදි පමණි. අරවි ආරු පාලම ඉදි කිරීමෙන් පසු මේ සියලු ගැටලු නිමා වේ. රුපියල් මිලියන 151.4 ක් මේ පාලම සඳහා වැය කර ඇත. දිගින් මීටර් 260 ක් හා පළලින් මීටර 7.35 ක් වන අරවි ආරු පාලම බ්‍රිතාන්‍ය යකඩ පාලම් ව්‍යාපෘතියෙන් පෙරසවි යකඩ පාලමක් වශයෙන් සවි කරන ලදි.මාර්ග සංවර්ධන අධිකාරියේ වැඩ අංශය මඟින් අරවි ආරු පාලමේ අනෙකුත් වැඩ කටයුතු ද නිමවා දැන් එය ජනතා අයිතියට පැවරීමට කටයුතු යොදා ඇත.මේ පාලම විවෘත කිරීමත් සමඟ කොළඹ පුත්තලම සිලාවතුර මන්නාරම සංගුපිටිය පුනරින් ඔස්සේ යාපනයට යන කෙටිම මාර්ගය ද විවෘත කෙරේ. මෙය උතුරේ පමණක් නොව දකුණේ ජනතාවට ද සුබාරංචියකි. එසේම උතුරට භාණ්ඩ ප්‍රවාහනයට ද මේ කෙටි මාර්ගය භාවිත කිරීමෙන් උතුරේ භාණ්ඩ මිල ඉහළ යාම වැළැක්වීමට ද මෙය විශාල රුකුලක් වේ. එසේම උතුරේ එළවළු පලතුරු දකුණට ගෙන ඒමට ද විශාල පහසුවක් සැලැසේ.සංවර්ධනය කෙරෙන පුත්තලම - මන්නාරම මහා මාර්ගයමෙතෙක් කලක් කුඩම්මාගේ සැලකිල්ල හිමි වූ පුත්තලම - මන්නාරම මාර්ගයේ ජනතාවට පායන්නේ නව ඉරකි. ඔවුන්ගේ හෙට දිනය කෙතරම් වාසනාවන්ත වනු ඇත් ද? ඔවුන්ගෙන් ගිලිහී ගිය සෞඛ්‍ය, අධ්‍යාපන දුරකථන ඇතුළු සියලු පහසුකම් හිමි වනු ඇත.මංමාවත් දියුණුවීම මත එමඟින් දෙස් විදෙස් සංචාරකයන්ට ද එය මහත් පිටිවහලක් වනු ඇත. එමඟින් තම නිපැයුම් සංචාරකයන්ට අලෙවි කර ආදායම් මාර්ග උපයා ගැනීමට මේ මාර්ගයේ වැසියන්ට හැකියාව ලැබෙනු ඇත.ස්වයං රැකියා ලාභීන්ට තම කාර්යයන් දියුණු කර ගැනීමට විශාල පිටිවහලක් වනු ඇත. සරල බසින්ම කියතොත් සෙසු ප්‍රදේශවලට හිමිවන සියලු පහසුකම් අරිප්පු, නානාට්ටාන් ඇතුළු ගම්වලට ලැබෙනු ඇත. මෙම ගම්මාන උප නගර දක්වා දියුණු වනු ඇත. නාගරිකත්වය සොයා යන ග්‍රාමියත්වයට ගමේ සිටම නාගරික පහසුකම් ලබාගත හැකිය.වරාය හා මහාමාර්ග නියෝජ්‍ය අමාත්‍ය නිර්මල කොතලාවල මහතා අවස්ථා ගණනාවකදී අරවි ආරු වෙත ගොස් පාලමේ ඉදිකිරීම් අධීක්ෂණය කෙළේය. යුද හමුදාවෙන් ලැබෙන සහායද ඔහු අගය කෙළේය. සියලු ප්‍රදේශවාසීන්ට අවශ්‍ය කටයුතු සම්පාදනය කර දුන්නේය.ඉදිරියේදී මෙම ප්‍රදේශවලට පානීය ජල පහසුකම් ද සැපයීමට නියමිතය. තෙකලා විදුලිය ඇතුළු අනෙකුත් යටිතල පහසුකම් ද ඔවුනට හිමිවනු ඇත. මාර්ග පහසුව නැතිකම නිසා අනෙකුත් අයිතීන් ද ඔවුන්ගෙන් දුරස් වී තිබිණි.ඒ පාලමේ අයිතිය පහසුව සැලසෙන්නේ අරවි ආරු දෙපස ජනතාවටම නොවේ. සමස්ත ලක්වාසී ජනතාවටයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=ay1101233</link>
    <topic>මෘදුකාංග පැකේජ</topic>
    <author>යසස් විශුද්ධි අබේවික්‍රම</author>
    <content>අපි අද සාකච්ඡා කරන්නට යන්නේ විශේෂ මෘදුකාංග පැකේජ ගැනයි.ව්‍යාපාර ආයතනවලටත් පෞද්ගලික කටයුතුවලටත් අවැසි ගිණුම්කරණය පහසු කරන පැකේජ වෙළෙඳපොළේ අනන්තවත් තිබෙනවා. ඉන්ටර්නෙට් භාවිත කරන්නෙක් නම් www.google.com යන වෙබ් අඩවියට ගොස් ඔබට අවශ්‍ය මෘදුකාංග වර්ගය පිළිබඳ වැඩිපුර කරුණු සොයා ගන්න පුළුවන්.ඉංගී‍්‍රසි ශබ්දකෝෂ මෘදුකාංගය ඉතාම ප්‍රයෝජනවත්. පරිගණකය පාවිච්චි කරන අතරතුර නොදන්නා වචනයක් පැහැදිලි කර ගන්න එය උදව් කරනවා.Graphic Designing සඳහා විශේෂිත Photoshop වැනි මෘදුකාංග දැන් ඉතා ජනපි‍්‍රය යි. රට පුරා පැතිර ඇති ඩිජිටල් නිර්මාණ සාප්පුවල භාවිත කරන්නේ මෙවැනි පරිගණක මෘදුකාංගයි. රූප වෙනස් කිරීම, ඇඳීම, වර්ණ සංයෝජනය ආදිය ඉතා පහසුවෙනුත්, ඉක්මනිනුත්, අලංකාරවත් කරදීමට මෙවැනි මෘදුකාංග සමත්.පාසල් හා විශ්ව විද්‍යාල සිසුන්ට ප්‍රයෝජනවත් වන මෘදුකාංග රාශියක් තිබෙනවා. කාර්යාල වර්ගයේ මෘදුකාංග වලින් වාර්තා ලිවීම, ගිණුම් සෑදීම හා ඉදිරිපත් කිරීම් ආදිය සකස් කළ හැකියි. අධ්‍යාපන කටයුතු නොකළත් පුද්ගලික කටයුතු රැකියා හා ව්‍යාපාර කටයුතුවලදී අපි කාටත් මේවා ඉතා ප්‍රයෝජනවත්. සංඛ්‍යානය (Statistic) සඳහා excel, Minitab හාSAS මෘදුකාංග සිසුන්ට ප්‍රයෝජනවත් වෙනවා.සංගීතයට සවන් දීමටත්, සංගීත නිර්මාණයටත් සමත් මෘදුකාංග භාවිතයන් දැන් ප්‍රචලිතයි. දැන් දැන් ජනපි‍්‍රය වන තරුණ රැල්ලේ ගීත බොහොමයක් මේ මෘදුකාංග භාවිතයෙන් සංගීත සංයෝජනය කරන ලද ඒවායි.තරුණයන් හා දරුවන් අතර පරිගණක ක්‍රීඩා මෘදුකාංගත් ප්‍රචලිත යි.බොහෝ මෘදුකාංග වෙළෙඳපොළෙන් හෝ වෙබ් අඩවිවලින් මිලදී ගත හැකි අතර සමහර ඒවා වෙබ් අඩවි වලින් නොමිලයේ ලබාගත හැකිය.මේවාට අමතරව මෘදුකාංග නිපදවීමට භාවිත කරන මෘදුකාංග තිබෙනවා. මේවා පරිගණක මෘදුකාංග සහ උපදෙස් මාලා ලිවීමට උගත් අයට විශේෂ නිසා සාමාන්‍ය භාවිත කරන්නන්ට එතරම් අදාළ නැහැ.ලිපි ලේඛන ගොඩගසා ගනිමින් සහ සියලු දේ අතින්ම කරමින් ව්‍යාපාර පාලනය එතරම් කාර්යක්ෂම නොවේ. මෙහිදී අප ව්‍යාපාර යනුවෙන් අදහස් කරන්නේ කාර්යය යන අර්ථයෙනි. එහිදී රජයේ හා පෞද්ගලික අංශයේ සියලු වැඩ කටයුතු ඇතුළත් පරිගණක යොදා ගැනීම මඟින් මේ කාර්යයන්හි කාර්යක්ෂමතාව වැඩිකර ගන්න පුළුවන්.සමහර විට වෙළෙඳපොළෙන් කෙළින්ම මෘදුකාංග පැකේජයක් මිලදී ගන්න පුළුවන්. සමහර අවශ්‍යතාවලට පැකේජයක් මිලදී ගෙන යම් යම් වෙනස්කම් කර ගැනීම නුවනට හුරුයි. සමහර ආයතනවල අවශ්‍යතා සුවිශේෂියි. ඒවාට ගැළපෙන පැකේජයක් මිලදී ගැනීමට හෝ මිලදී ගෙන වෙනස් කරනවාට වඩා මුල සිටම නිර්මාණය කිරීම පහසුයි. මෙම කුමන ආකාරය වුවත් මෘදුකාංග පිළිබඳ විශේෂඥයන්ගේ සහාය ගැනීම අවශ්‍යයි. ඊට අදාළ දෘඪාංග පිළිබඳව මේ සමඟම සිතා බැලීම වැදගත් වේ.උදාහරණයක් ලෙස තොරතුරු තාක්ෂණය භාවිත නොකරන රෝහලක් ගැන සිතමු. තොරතුරු තාක්ෂණ පිළියමක් මඟින් එහි දොස්තරවරුන්, රෝගීන්, විවිධ රෝග පිළිබඳ තොරතුරු එක්රැස් කළ හැකියි. රෝගීන් හමුවීමේ වේලාවන් පවත්වා ගත හැකිය.රෝගීන්ගේ රෝග ඉතිහාසය පවත්වා ගත හැකිය. කළමනාකාරිත්වයට අවශ්‍ය විවිධ වාර්තා, වියදම් විස්තර ආදියත් ලබා ගත හැකිය. මෙහිදී ඉතා වැදගත් වන්නේ දැනට වැඩ කරන ආකාරය තේරුම් ගැනීමත් අපට යා යුත්තේ කොතැනට ද යන්න තේරුම් ගැනීමත්, ඒ මත පදනම් වී අවශ්‍යතා පැහැදිලිව හඳුනා ගැනීමත් ය. තාක්ෂණයට අනුව අප හැඩ ගැසෙනවාට වඩා, අපේ අවශ්‍යතා අනුව තාක්ෂණය යොදා ගැනීම මූලික කොන්දේසියයි.තොරතුරු තාක්ෂණය යොදාගත හැක්කේ මහා පරිමාණ ව්‍යාපාරවලට පමණක් නොවේ. සුළු ව්‍යාපාරවලටත් දැරිය හැකි මිලකට ඉතා ප්‍රයෝජනවත් ලෙස මෘදුකාංග පද්ධති භාවිත කළ හැකියි.යසස් විශුද්ධි අබේවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=ay1101234</link>
    <topic>ක්‍රීඩාව සෙල්ලමක්; සම්මේලන සෙල්ලමක් නොවේ</topic>
    <author>සුනිල් අභයවර්ධන</author>
    <content>ක්‍රීඩාංගණ සූදානම්  ශ්‍රී ලංකාවේ පැවැත්වෙන ලෝක කුසලාන ක්‍රිකට් තරගාවලිය සඳහා අභිනවයෙන් ඉදිකෙරුණු හම්බන්තොට සූරියවැව මහින්ද රාජපක්ෂ ක්‍රීඩාංගණයත්, නවීකරණය කෙරුණු මහනුවර පල්ලේකැලේ ක්‍රීඩාංගණය සහ කොළඹ ඛෙත්තාරාම ආර්. පේ‍්‍රමදාස ක්‍රීඩාංගණයත් මේ වන විට ලෝක කුසලාන තරගාවලිය පැවැත්වීමට සුදුසු තත්ත්වයක ඇති බව අන්තර්ජාතික ක්‍රිකට් කවුන්සලයේ ප්‍රධාන විධායක හරින් ලෝගාට් මහතා කියයි.  මෙවර ලෝක කුසලාන ක්‍රිකට් තරගාවලිය තරග 58 කි. ශ්‍රී ලංකාවේ ක්‍රීඩාංගණ තුනකදී ද, ඉන්දියාවේ ක්‍රීඩාංගණ හතකදී ද බංග්ලාදේශයේ ක්‍රීඩාංගණ තුනකදී ද මෙවර තරගාවලියේ තරග පැවැත්වේ. සූරියවැව ක්‍රීඩාංගණය අලුතින්ම ශ්‍රී ලංකාවේ ඉදිකළ ක්‍රීඩාංගණයක් වන අතර එම ක්‍රීඩාංගණයේ ප්‍රථම ජාත්‍යන්තර ක්‍රිකට් තරගය පැවැත්වෙන්නේ මේ මස 31 වැනි දින ශ්‍රී ලංකාව සහ බටහිර ඉන්දිය කොදෙව් කණ්ඩායම අතරය.ශ්‍රී ලංකා ඉංජිනේරු සංස්ථාව මේ ක්‍රීඩාංගණ සැකසීමේ මූලික මෙහෙයුම් ආයතන විය.  මේ අතුරින් ඛෙත්තාරාම ආර්. පේ‍්‍රමදාස ක්‍රීඩාංගණය ලෝකයේ දර්ශනීයතම ක්‍රිකට් පිටියක් බවට පත්වී ඇති බව ශ්‍රී ලංකා ක්‍රිකට් සභාපතිවරයා සඳහන් කර සිටී.මෙවර එම ක්‍රීඩාංගණය නවීකරණය කිරීමේදී නව විදුලි ආලෝක පද්ධතියක්, සුපිරි ක්‍රීඩා මණ්ඩපයක් ඇතුළුව පහසුකම් රැසක් ලැබී ඇති අතර පේ‍්‍රක්ෂකයන් තිස්දහසකට තරගය නැරැඹීමට ඉඩකඩ ඇති බව ක්‍රිකට් ආයතනය සඳහන් කරයි.  ශ්‍රී ලංකාවේ ලෝක කුසලාන ක්‍රිකට් තරගාවලියේ තරග ආරම්භ කරමින් පෙබරවාරි මස 20 වැනි දින ප්‍රථම තරගය හම්බන්තොට සූරියවැව ක්‍රීඩාංගණයේදී පැවැත්වෙන අතර ඒ අනුව 20 වැනි දින කැනඩාව ද 23 වැනි දින පාකිස්තානය ද ශ්‍රී ලංකාව සමඟ හම්බන්තොටදී තරග වැදීමට නියමිතය.  තරගාවලියේ තරග හතක් ඛෙත්තාරාම ආර්. පේ‍්‍රමදාස පිටියේදී පැවැත්වෙන අතර මහනුවර පල්ලෙකැලේ ක්‍රීඩාංගණයේදී තරග තුනක් පැවැත්වීමට නියමිතය.ශ්‍රී ලංකාවේ ක්‍රීඩාව පාලනය කරනු ලබන්නේ අදාළ ක්‍රීඩා සඳහා පිහිටුවා ඇති ක්‍රීඩා සම්මේලන මඟිනි. එවැනි ක්‍රීඩා සම්මේලන පනස් හතක් ක්‍රීඩා අමාත්‍යාංශයේ ලියාපදිංචි වී තිබේ. එසේ වුවද එම සම්මේලන අතුරින් ක්‍රියාකාරිත්වයේ පවතින්නේ ඉන් අඩකට ආසන්න සංඛ්‍යාවක් බව ක්‍රීඩා සංවර්ධන දෙපාර්තමේන්තුව අනාවරණය කරයි.ජාතික ක්‍රීඩා පනත අනුව ක්‍රීඩා සම්මේලනයක් පත්විය යුත්තේ එම සම්මේලනය තුළ ලියාපදිංචි ක්‍රීඩා සංගම්වල, ක්‍රීඩා සමාජවල කැමැත්ත මතය. එසේත් නැතිනම් එම ක්‍රීඩා සමාජ සහ සංගම්වල සාමාජිකයන්ගේ ඡන්දය අනුවය.රටේ ප්‍රධාන ක්‍රීඩාවක් ලෙස සැලකෙන ක්‍රිකට් ක්‍රීඩාව සඳහා දැන් පවතිනුයේ අතුරු පාලන කමිටුවකි. අතුරු පාලන කමිටු පත් කරනු ලබන්නේ ක්‍රීඩා අමාත්‍යවරයායි. යම් සම්මේලනයක කුමක් හෝ අර්බුදකාරී පාලනයක් පවතීනම් ඒ හරහා අදාළ ක්‍රීඩාවේ දියුණුවට බාධකයක් පැන නැගෙන්නේ නම්, එම ක්‍රීඩා සම්මේලනය විසුරුවා හැර එම ක්‍රීඩාවේ තත්ත්වය යථා පරිදි විධිමත්, අවස්ථාවකට යොමු වන තෙක් එම ක්‍රීඩාවේ පාලන කටයුතු කරගෙන යාමට ක්‍රීඩා අතුරු පාලන කමිටුවක් පත් කරනු ලැබේ.ඉකුත් වසර ආරම්භයේදී ක්‍රීඩා අතුරු පාලන කමිටු දහයක් පමණ තිබුණ ද වසර අවසාන වන විට එම අතුරු කමිටු ක්‍රීඩා සම්මේලන බවට පත් කිරීමට එවකට සිටි ක්‍රීඩා අමාත්‍යවරු පියවර ගත්හ. එසේ වුවද ක්‍රිකට් ක්‍රීඩාව සඳහා මේ වන විටත් පවතිනුයේ අතුරු පාලන කමිටුවකි. වරින්වර මේ පිළිබඳව විවිධ තැන්වල අවධානය යොමු වුණද ශ්‍රී ලංකාවේ පැවැත්වීමට නියමිතව තිබෙන ලෝක කුසලාන ක්‍රිකට් තරගාවලිය නිසා ක්‍රිකට් ක්‍රීඩාවේ අතුරු පාලනය දිගටම ගෙන යාමට තීරණය වී තිබේ.මේ අතර ක්‍රීඩා අමාත්‍යාංශයේ ලියාපදිංචි අනෙකුත් සෑම ක්‍රීඩා සම්මේලනයකම නිල පාලන කාලය වසරකට සීමා වී තිබේ. සෑම ක්‍රීඩා සම්මේලනයකම පාලන කාලය වසරේ දෙසැම්බර් 31 වැනි දිනෙන් අවසන් වෙයි. නැවත එම සම්මේලන සඳහා නිලධාරී මණ්ඩලයක් පත්කර ගැනීම ජනවාරි මස 1 වැනිදා සිට මාර්තු මස 31 වැනිදා අතරතුර සිදුකිරීම ක්‍රීඩා පනතේ සඳහන් ප්‍රධාන වගන්තියකි.එම නිලවරණ පැවැත්වීමේදී සාමාජික සංගම්වල වැඩි කැමැත්ත අනුව සම්මේලනයේ තනතුරු සඳහා නිලධාරීන් පත්කර ගත යුතුව තිබේ. නිලධාරීන් සඳහා ඉල්ලුම් කිරීමේදී භාණ්ඩාගාරික තනතුර හැරෙන්නට අනෙකුත් සෑම ප්‍රධාන තනතුරක් සඳහාම පත්වන නිලධාරීන් අදාළ ක්‍රීඩාවේ ජාතික මට්ටමින් ක්‍රීඩාවේ යෙදුණු ක්‍රීඩකයකු හෝ ක්‍රීඩිකාවක වීම ගැන ද ජාතික ක්‍රීඩා පනතේ වැඩි දුරටත් සඳහන් වෙයි. කරුණු එසේ වුවද ක්‍රීඩාවට සම්බන්ධ නැති පුද්ගලයන් පවා එම ක්‍රීඩා සම්මේලනවල ප්‍රධාන තනතුරු සඳහා ඉදිරිපත් වෙන රටාවක් අද නිර්මාණය වී තිබේ.ඇතැම් සම්මේලන ප්‍රධානිහු එම නිල කාලය වසරකට දෙකකට සීමා කර නොගෙන වැඩි වසර ගණනක් රැඳී සිටීමේ අවස්ථාව ලබාගෙන සිටිති. එය ද ක්‍රීඩා අමාත්‍යවරයාගේ නිර්දේශය, අනුමැතිය මතය. ක්‍රීඩාවේ පරිපාලනයට බොහෝ සෙයින් පත්විය යුත්තේ එම ක්‍රීඩාව ගැන අවබෝධයක් ඇති ඇල්මක් උනන්දුවක් ඇති ස්වෙච්ඡාවෙන් සේවය කළ හැකි නිලධාරීන් පිරිසකි.කෙසේ වුවද මේ දිනවල ක්‍රීඩා සම්මේලනවල බලය ලබා ගැනීම සඳහා බලයට පත්වීම සඳහා පැවැත්වෙන නිලවරණ සඳහා නාම යෝජනා කැඳවීම සිදුවෙයි. එම නිලවරණයක් පැවැත්වීම බොහෝ විට සිදු කරනු ලබන්නේ අදාළ ක්‍රීඩා සම්මේලනයේ වාර්ෂික මහ සභා රැස්වීමත් සමඟය. එහිදී පැවැත්වීමට නියමිත නිලවරණය පිළිබඳව සම්මේලනය විසින් තම සාමාජිකයන්ට දැනුම් දීම මාසයකට කලින් ලිඛිතව සිදුකළ යුතුය. එම වාර්ෂික මහ සභා රැස්වීමේදී තම ක්‍රීඩාවේ ජාතික ශූරතාව ඇතුළු තරගාවලි ශූරතා පැවැත්වූ වාර්තාවක් ද විගණනවරයකු අනුමත කරන ලද වසරේ ගිණුම් වාර්තාව ද ඉදිරිපත් කළ යුතුය.නිලවරණවලදී ඡන්දය පාවිච්චි කිරීමේ අයිතිය හිමි වන්නේ අදාළ ක්‍රීඩා සමාජ අතුරින් ක්‍රියාකාරී ක්‍රීඩා සමාජ ලෙස ක්‍රීඩා සංවර්ධන දෙපාර්තමේන්තුව විසින් නිර්දේශ කරන ලද සමාජවලට පමණි. නිලධාරීන් පත්කිරීමේදී ඡන්ද විමසීම, ක්‍රීඩා අමාත්‍යාංශයේ නියෝජිතයකුගේ නිරීක්ෂණය යටතේ සිදුවිය යුතු අතර ඒ ඒ ක්‍රීඩා සම්මේලනවල ව්‍යවස්ථා අනුව විවෘතව හෝ රහස් ඡන්දයක් මඟින් සාමාජිකයන්ට කැමැත්ත පළ කිරීමට අවස්ථාව හිමි වෙයි.මේ අයුරින් පවත්වනු ලබන ක්‍රීඩා සම්මේලන නිලවරණ ඇතැම් අවස්ථාවලදී ඉතාම උණුසුම් මුහුණුවරක් ගන්නා බව නොරහසකි.ක්‍රිකට්, මලල ක්‍රීඩා, පාපැදි වැනි නිලවරණ වාර කීපයක්ම පැවැත්වූයේ විවිධ ආරක්ෂක අංශවල රැකවරණ යටතේය. මෙසේ ඇතැම් නිලවරණ පැවැත්වෙද්දී උණුසුම් තත්ත්වයක් ගනිද්දි විරෝධය පල කරන සමහර ප්‍රති පාක්ෂික කණ්ඩායම් තම ඡන්දය පාවිච්චි නොකර නිලවරණ ශාලාවෙන් නැගිට යයි. එවැනි අවස්ථාවලදී විරෝධතා මධ්‍යයේ වුවද ඉතිරිව සිටින පාර්ශ්වය තමන්ට රිසි සේ තම කට්ටියම නිලතලවලට පත්කර ගනී. ඇතැම් විට විරෝධය පළ කර නැඟිට ගිය කණ්ඩායම තමන්ගේ විරෝධතා මධ්‍යයේ පත්වූ නිලධාරීන්ගේ පත්වීම් නීති විරෝධි බව දන්වමින් අධිකරණයේ පිහිට පතයි.සමහර නිලවරණවලදී පැවැත්වීමට නියමිත නිලවරණ නීති විරෝධි බවට කරුණු දන්වමින් තහනම් නියෝග ලබා ගනිති. තවත් ක්‍රීඩාවල නිලවරණ අවසන් වූ පසු තමන්ට විරුද්ධව අදහස් පළ කළ ඡන්දය පාවිච්චි කළ සාමාජිකයන් කොන් කරමින් ඒකපාක්ෂිකව පාලනය ගෙන යාමට පෙලඹෙයි. එවැනි තත්ත්වයන් යටතේ එම ක්‍රීඩාවේ පාලනයක් සාර්ථකව සිදු නොකෙරෙන අතර ක්‍රීඩාව එම වසර තුළ පවත්වාගෙන යනුයේ විවිධ මත ගැටුම් අවුල් වියවුල් මධ්‍යයේය. මේ නිසා අදාළ ක්‍රීඩාවේ සංවර්ධනයක් හරිහැටි සිදු නොවේ. අදාළ සම්මේලන විසින් වසර තුළ ඉටුකළ යුතු කාර්යයන් සහ සේවා මඟ හැරී යන අවස්ථාවන් ද දැකිය හැකිය.එවිට ක්‍රීඩාවේ යහපාලනයක් හරිහැටි සිදු නොවන බව තමන් වෙත ලැබෙන පැමිණිලි ආශි‍්‍රතව ක්‍රීඩා ඇමැතිවරයා ඊළඟට එළඹෙනුයේ අදාළ ක්‍රීඩාව පාලනය කිරීම සඳහා අතුරු පාලන කමිටුවක් පත්කිරීමටයි. ක්‍රීඩා සම්මේලනවල පාලනයට මේ අයුරින් සූදානම් වෙද්දී නව ක්‍රීඩා අමාත්‍ය මහින්දානන්ද අලුත්ගමගේ මහතා මෙවර ක්‍රීඩා සම්මේලන පරිපාලන කටයුතු ගැන විශේෂ අවධානයක් යොමු කර තිබීම ක්‍රීඩාවට ඇල්මක් දක්වන කාගේත් සොම්නසට කරුණක් වී ඇත. පසුගියදා පැවැති පොදු රාජ්‍ය මණ්ඩල සහ ආසියාතික ක්‍රීඩා තරගවල දී ශ්‍රී ලංකාවට මුහුණපෑමට සිදුවූ ප්‍රබල පසුබැස්මට මූලිකව වගකිව යුත්තේ අදාළ ක්‍රීඩා සම්මේලන බව ක්‍රීඩා අමාත්‍යාංශය කියයි.ක්‍රීඩකයාගේ ක්‍රීඩා පුහුණුවට අවශ්‍ය සියලුම යටිතල පහසුකම් භෞතික සම්පත් ලබාදී ජාත්‍යන්තර අත්දැකීම් ලබාදෙන ලෙස ද ක්‍රීඩා අමාත්‍යාංශය වැඩි දුරටත් ක්‍රීඩා සම්මේලන ප්‍රධානීන් වෙත දන්වා සිටී. එසේ ම එම ජාත්‍යන්තර ක්‍රීඩා උලෙළවලට සරිලන පරිසාධන මට්ටමට ළං වී නොසිටි ක්‍රීඩක ක්‍රීඩිකාවන් තම නාම ලේඛනවලට ඇතුළත් කොට වැඩි සහභාගිත්වයක් ලබාදීමට ද ඇතැම් සම්මේලන ප්‍රධානීන් පෙළඹුණ බවට ද ඔවුන් වෙත චෝදනාවක් එල්ල වී තිබිණි.මේ අතර ක්‍රීඩාවේ සංවර්ධනය ගැන උනන්දු නොවී විදේශ චාරිකා යනවිට පමණක් ක්‍රීඩා අමාත්‍යාංශය සොයා එන සම්මේලන නිලධාරීන් ගැන ද පසුගිය දිනවල කථා බහට ලක් විය. එසේ ම පසුගියදා ක්‍රීඩා අමාත්‍යවරයා විසින් ශ්‍රී ලංකා පදනම් ආයතනයේ සංවිධානය කර තිබූ ක්‍රීඩා සම්මේලන ප්‍රධානීන්ගේ වැඩමුළුවට නමට පමණක් සහභාගි වූ ක්‍රීඩා සම්මේලන නිලධාරින් පිළිබඳව ද ක්‍රීඩා අමාත්‍යවරයා වෙනමම නිරික්ෂණයක් කළ බව ද දැනගන්නට ලැබිණි.එබැවින් මෙවර ක්‍රීඩා සම්මේලන නිලවරණ සඳහා ඉදිරිපත් වන නිලධාරීන් පිළිබඳව විශේෂ අවධානයකින් පසුවන බව ද ක්‍රීඩා අමාත්‍යවරයා සඳහන් කර තිබිණි. එසේ ම වසර දෙකක් තිස්සේ තනතුරු දැරූ නිලධාරින් නැවත සම්මේලන වලට පැමිණීම සඳහා නව නිර්දේශය අනුමැතිය ඉල්ලා සිටින විට ඒ පිළිබඳව විශේෂ පිරික්සීමක් සිදු කරන බව ද ක්‍රීඩා අමාත්‍යවරයා කියා තිබිණ.ගතවූ වසරේ පාලන කාලය තුළ ඇතැම් ක්‍රීඩා සම්මේලන ගෙන ගිය පාලනයන් ගැන ලැබී ඇති පැමිණිලි පිළිබඳව ද මෙවර නිලවරණවලදී ක්‍රීඩා ඇමතිවරයා සිය අවධානය යොමු කරයි.එසේ ම නිලවරණ පැවැත්වීමේදී ජාතික ක්‍රීඩා පනතේ වගන්ති අනුව ක්‍රියාත්මක නොවී ක්‍රීඩා සංවර්ධන දෙපාර්තමේන්තුව නොමඟ යවා ඇති ක්‍රීඩා සම්මේලන පිළිබඳව තොරතුරු ලැබී තිබේ.එසේ ම ජාත්‍යන්තර ක්‍රීඩා තරගවලදී ජාතික ඔලිම්පික් කමිටුවට ළංවී සිටිමින් විදේශ චාරිකා ලබාගත් නිලධාරීන් පිළිබඳව තොරතුරු ලැබී තිබේ්. එසේ කරුණු අනාවරණය වෙද්දී අවංක කාර්යක්ෂම කඩිසර නිලධාරීන් පිරිසක් තමන් සමඟ මේ ගමන යෑම සඳහා එක්විය යුතු බව ද කියන ක්‍රීඩා අමාත්‍යවරයා ඇතැම් ක්‍රීඩා සම්මේලනවලට ක්‍රීඩා මූලස්ථානයක් පවත්වාගෙන යාම සඳහා ස්ථාන ලබාදීමට ද, ඇතැම් ක්‍රීඩා සම්මේලන වලට ඔවුන්ට තම ක්‍රීඩාව සාර්ථකව පවත්වාගෙන යාම සඳහා අනුග්‍රාහකයින් ලබාදීම පිළිබඳව ද කටයුතු කරමින් සිටී.කෙසේ හෝ වේවා අද ශ්‍රී ලංකාවේ ඇතැම් ක්‍රීඩාවල තත්ත්වය ජාත්‍යන්තර මට්ටමින් පහළට බැස තිබේ. ඇතැම් ක්‍රීඩාවලදී ශ්‍රී ලංකාව දකුණු ආසියාවේ පහළ ස්ථානවලට පැමිණ තිබේ. එබැවින් උදා වී ඇති වසර, විශේෂ ඉලක්කයක් කරා ගමන් කරන වසරක් ලෙස ක්‍රීඩා ක්ෂේත්‍රයේ බොහෝ දෙනෙක් අවධානය යොමු කර සිටිති.ඒ ගමන යන්නට ක්‍රීඩක ක්‍රීඩිකාවන්ට තනියම අපහසු ය. ක්‍රීඩා අමාත්‍යාංශයට ද එය තනිවම කළ නොහැකි ය.මේ දෙපිරිස අතර සිටින ජාතික ක්‍රීඩා සංගම් මේ ගමන ඇඳගෙන යාමට මූලිකත්වය ගත යුතු බව ශ්‍රී ලංකාවේ වත්මන් ක්‍රීඩා පරිපාලනය අනුව පැහැදිලි වී තිබේ.එබැවින් ක්‍රීඩාව සෙල්ලමක්ම නොවේ. යන අදහස පෙරදැරිව ක්‍රීඩා සම්මේලන නිලවරණ සමයේ එම සම්මේලනවලට පත්වීමට බලාපොරොත්තු වන නිලධාරීන් ඉදිරිපත් විය යුතු බව ක්‍රීඩා අමාත්‍යවරයා ප්‍රකාශ කර ඇත.සුනිල් අභයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=ay1101235</link>
    <topic>දැයට කිරුළ වෙනුවෙන් ක්‍රීඩා තරගාවලියක්</topic>
    <author/>
    <content>දැයට කිරුළ සංවර්ධන ප්‍රදර්ශනය වෙනුවෙන් ක්‍රීඩා අමාත්‍යාංශය සහ ක්‍රීඩා සංවර්ධන දෙපාර්තමේන්තුව මෙවර ක්‍රීඩා තරගාවලියක් සංවිධානය කර තිබේ. මෙවර දැයට කිරුළ ප්‍රදර්ශනය මොනරාගල දිස්ත්‍රික්කයේ බුත්තල නගරයේදී පෙබරවාරි මස 4 වැනි දින සිට 10 වැනි දින දක්වා පැවැත්වේ.මේ නිමිත්තෙන් මොනරාගල දිස්ත්‍රික්කය තුළ ක්‍රීඩා සංවර්ධන වැඩ සටහන් කීපයක් ම ක්‍රියාත්මක කිරීමට කටයුතු යොදා ඇති බව ක්‍රීඩා අමාත්‍ය මහින්දානන්ද අලුත්ගමගේ මහතා කියයි. මෙවර දැයට කිරුළ වෙනුවෙන් විවෘත රේසිං පාපැදි තරගයක් ද, වොලිබෝල් තරගාවලියක් ද, නෙට්බෝල් තරගාවලියක් ද, කබඩි තරගාවලියක් ද පැවැත්වීමට කටයුතු යොදා තිබේ.විවෘත රේසිං පාපැදි තරගය අදියර තුනකින් යුතුව පැවැත්වෙයි. පළමු අදියර පෙබරවාරි මස 1 වැනි දින කොළඹ සිට කෑගල්ල පේරාදෙණිය හරහා නාවලපිටිය දක්වා ද දෙවැනි අදියර 2 වැනි දින ගිනිගත්හේන, අවිස්සාවේල්ල, ඇහැලියගොඩ හරහා රත්නපුරයට ද අවසන් අදියර 3 වැනි දින රත්නපුරයේ සිට බලංගොඩ, බෙරගල, වැල්ලවාය හරහා බුත්තල දක්වා ද පැවැත්වීමට නියමිත ය.වොලිබෝල් තරගාවලිය පළාත් මට්ටමින් පවත්වා එම ජයග්‍රාහී කණ්ඩායම් දහ අට අතර අවසන් වටයේ තරග පෙබරවාරි 5 වැනි දින සිට 10 වැනි දින දක්වා බුත්තල දැයට කිරුළ ප්‍රදර්ශන භූමියේදී පැවැත්වීමට නියමිත ය.මේ අතර පිරිමි විවෘත වොලිබෝල් තරගාවලිය පළාත් මට්ටමින් පවත්වා අවසන් කණ්ඩායම් නවය අතර තරග බුත්තල දී පැවැත්වෙයි. නෙට්බෝල් තරගාවලියට එක් දිස්ත්‍රික් සංගමයකින් ක්‍රීඩා සමාජ 4 ක් බැගින් ක්‍රීඩා සමාජ 140 ක් අතර පළාත් මට්ටමින් පවත්වා අවසන් වටය සඳහා සුදුසුකම් ලබන කණ්ඩායම් නවය අතර තරග පෙබරවාරි 5 වැනි දින සිට 10 වැනි දින දක්වා බුත්තල ප්‍රදර්ශන භූමියේ දී පැවැත්වෙන බව ශ්‍රී ලංකා නෙට්බෝල් සම්මේලනය පවසයි.කබඩි තරගාවලිය ද පළාත් මට්ටමින් අදාළ දිස්ත්‍රික්කවල ක්‍රීඩක ක්‍රීඩිකාවන් අතර පවත්වා අවසන් කණ්ඩායම් නවය බුත්තල දී පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=ay1101236</link>
    <topic>ආසියානු කනිෂ්ඨ කණ්ඩායම්</topic>
    <author/>
    <content>15 වැනි ආසියානු කනිෂ්ඨ කණ්ඩායම් ස්කොෂ් ශූරතාවලිය මේ 25 දින සිට 29 දින දක්වා ශ්‍රී ලංකාවේ රත්මලානේ ශ්‍රී ලංකා ගුවන් හමුදා කඳවුරේ අලුතින් ඉදිකරන ලද අන්තර් ජාතික මට්ටමේ ස්කොෂ් සංකීර්ණයේ ක්‍රීඩාංගණ හයකදී පවත්වනු ලැබේ.ඊට සමගාමීව ආසියානු ස්කොෂ් සම්මේලනයේ 31 වැනි වාර්ෂික මහා සභා රැස්වීම නිල සත්කාරක හෝටලය වන ගල්කිස්ස හෝටලයේදී මේ 29 දිනවල පැවැත්වීමට නියමිතය.මේ සමඟම ලෝක ස්කොෂ් සම්මේලනය එහි කළමනාකරණ කමිටු රැස්වීම ද එම හෝටලයේදීම මේ 26-27 දෙදින තුළ පවත්වන අතර 30 වසරක් පුරා දිග්ගැස්සෙමින් පැවැති යුද්ධය නිමාවීමෙන් පසු සාමයේ ප්‍රතිලාභ අත්විඳිමින් ලොව පුරා මෙම සම්මේලනයේ ප්‍රධාන නිලධාරීහු ශ්‍රී ලංකාවේදී එක්රැස් වෙති.ආසියානු ස්කොෂ් සම්මේලනයේ සාමාජික රටවල්වලින් කණ්ඩායම් 23ක් ශූරතාවලියට සහභාගිවීමට නියමිතය.සීමාසහිත සිලෝන් බිස්කට් සමාගම ක්‍රීඩා අමාත්‍යාංශය සමඟ මේ ප්‍රධාන ශූරතාවලියට අනුග්‍රහය දක්වයි.සීමාසහිත සිලෝන් බිස්කට් සමාගමේ ජ්‍යෙෂ්ඨ සන්නාම කළමනාකරු නිලුපුල් ද සිල්වා ප්‍රකාශ කළේ, ගතවූ වසර තුන මුළුල්ලේ කනිෂ්ඨ කණ්ඩායම් ස්කොෂ් ශූරතාවලියේ අනුග්‍රාහකයා වශයෙන් කොළඹ දී පැවැත්වෙන ආසියානු කනිෂ්ඨ කණ්ඩායම් ස්කොෂ් ශූරතාවලියට අනුග්‍රාහකත්වය ලබාදීමට හැකිවීම ගැන රිට්ස්බරි සාඩම්බර වන බවය.මේ ශූරතාවලිය ශ්‍රී ලංකාවේ පැවැත්වීම ගැන සතුටින් පසුවන ශ්‍රී ලංකා ස්කොෂ් සම්මේලනයේ සභාපති ඔලිවර් ගුරුගේ මහතා පැවසුවේ, අන්තර් ජාතික ස්කොෂ් දින දර්ශනයේ වැදගත් තරගවලියක් වන මෙය පැවැත්වීමට හැකිවීම ගැන ශ්‍රී ලංකාව සතුටට සහ සාඩම්බරයට පත්වෙනවා.තිස් වසරක් මුළුල්ලේ පැවැති යුද්ධය නිමා වීමත් ශ්‍රී ලංකාවේ සංචාරය නොකරන ලෙසට නිකුත් කර තිබූ උපදෙස් දැන් සමකාලීන ඉතිහාසයට එක්වී ඇති නිසාත් ශ්‍රී ලංකාව දැන් යළිත් ලෝක සංචාරක සිතියමෙහි ඊට හිමි ස්ථානය ලබාගනිමින් සිටිනවා. ශ්‍රී ලංකා රජය ශ්‍රී ලංකාව සංචාරක පාරාදීසයක් ලෙස පමණක් නොව එය ක්‍රීඩා සංචාරක, සෞඛ්‍ය සංචාරක, ආගමික සංචාරක සහ සංස්කෘතික සංචාරක වැනි අංශ රැසකින් ප්‍රතිලාභ ලැබිය ඛ්ැකි රටක් ලෙස ප්‍රවර්ධනය කරන අවස්ථාවක මෙම ශූරතාවලිය පැවැත්වීම කාලෝචිතයි” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=ay1101237</link>
    <topic>සමාගම් කිහිපයකට වැඩි ඉල්ලුමක්</topic>
    <author>තාරක වික්‍රමසේකර</author>
    <content>පසුගිය සතිය ආරම්භයේදී වෙළෙඳ පොළ එතරම් විශාල පිබිදීමක් සිදු නොවුනත් ගනුදෙනු සිදු වූ ආකාරය සලකා බැලීමේදී ආයෝජකයන්ගේ පිබිදීමේ අඩුවක් පෙන්නුම් කර නැත. සිකුරාදා 16814 ක් වූ වෙළෙඳපොළ ගනුදෙනු සංඛ්‍යාව සඳුදා දින 35142 ක් දක්වා දෙගුණයකටත් අධික ප්‍රමාණයකින් ඉහළ ගියේය. ගෙවී ගිය සතිය ආරම්භයේදී කොටස් වෙළෙඳ පොළේ සිදුවූ විශේෂත්වය වූයේ සමාගම් කිහිපයක කොටස් විශාල අගය පරාසයකින් ඉහළ යාමයි. එලෙසින්ම සමාගම් දෙකක කොටස් මිල ද විශාල පරාසයකින් පහළ ගියේය.පසුගිය සඳුදා කෝල්ඩ් ස්ටෝර්ස් සමාගමේ කොටසක මිල රුපියල් 531.40 සිට රුපියල් 700.00 ක් දක්වා රුපියල් 168.60 කින් ඉහළ ගියේය.මොරිසන්ස් සමාගමේ කොටසක මිල ද රුපියල් 1301.00 සිට රුපියල් 1600 ක් දක්වා රුපියල් 299 කින් ඉහළ ගියේය. වටපොළ ඉන්වෙස්ට්මන්ට් කොටසක මිල ද රුපියල් 4511 සිට රුපියල් 5000 ක් දක්වා රුපියල් 488.90 කින් ඉහළ ගියේය.විශේෂිතම ඉහළ නැඟීම වාර්තා වූයේ සිංගර් ෆිනෑන්ස් සමාගමේය. රුපියල් 15.00 ට නාමික අගයකින් වෙළෙඳ පොළට ආ සිංගර් ෆිනෑන්ස් කොටසක මිල රුපියල් 50.80 ක් දක්වා ඉහළ ගියේය. එය 338.67% ක මිල ඉහළ යාමකි. සඳුදා දිනය අවසන් වන විට එහි මිල දැක්වූයේ රුපියල් 49.20 ක් ලෙසිනි. ඒ රුපියල් 34.20 ක ඉහළ යාමකි.සඳුදා දින අලෙවි වූ කොටස් අතුරින් වැඩිම කොටස් ප්‍රමාණයක් අලෙවි වූයේ ද සිංගර් ෆිනෑන්ස් සමාගමේය. ඒ කොටස් දෙකෝටි දොළොස් ලක්ෂ අනු හත්දහස් නමසියක් අලෙවි වෙමිනි. (21297900)අඟහරුවාදා දිනයේදී ද සිංගර් ෆිනෑන්ස් කොටසක මිල තවත් ඉහළ ගියේය. එය රුපියල් 55.70 ක් දක්වා ඉහළ ගොස් දිනය අවසන් වන විට කොටසක මිල රුපියල් 50.60 ක් බවට වාර්තා විය. එදින අලෙවි වූ කොටස් අතරින් ඉහළ ම මට්ටමක සිටීමට ද සිංගර් ෆිනෑන්ස් සමත් විය. අලෙවි වූ කොටස් සංඛ්‍යාව එක්කෝටි විසි නම ලක්ෂ විසිහතර ලක්ෂ හයසියකි. ඊ. බී. ක්‍රෙසි සමාගමේ කොටසක මිල රුපියල් 2375.10 සිට රුපියල් 2000 ක් දක්වා රුපියල් 375.10 කින් අඩුවීමත් ලංකා අශෝක් ලේලන්ඩ් සමාගමේ කොටසක මිල රුපියල් 3990 සිට රුපියල් 2500.00 ක් දක්වා අඩුවීම ද කැපී පෙනුණි. සඳුදා දිනය අවසන් වන විට කොටසක මිල දැක්වූයේ රුපියල් 2711.40 ක් දක්වා යළි වැඩි වුවත් එදින අවසානයේ කොටසක මිල පෙර දිනට සාපේක්ෂව රුපියල් 1278.60 කින් අඩු වී තිබුණි. එහෙත් අඟහරුවාදා වන විට ලංකා අශෝක් ලේලන්ඩ් සමාගමේ කොටසක මිල රුපියල් 3000 ක් දක්වා යළි වැඩි විය.අඟහරුවාදා ගුඩ් හෝප් සමාගමේ කොටසක් රුපියල් 550 සිට 750 ක් දක්වා ඉහළ ගියේය. දිනය අවසන් වන විට රුපියල් 731.00 ක අගයක් එය පෙන්නුම් කෙළේය.පෙර දින රුපියල් 5000 ක මිලකට ඉහළ ගිය වටපොළ ඉන්වෙස්ට්මන්ට් කොටසක මිල රුපියල් 4800 ක් දක්වා රුපියල් 200 කින් අඩු විය. අඟහරුවාදා දින කැපී පෙනෙන වෙනස්කමක් ලෙස දැක්විය හැක්කේ සියෙරා කේබල්ස් කොටස් තුන්කෝටි පනස්හයලක්ෂ හැටතුන්දහස් හත්සියක් අලෙවි වීමයි. රුපියල් 5.60 ක් දක්වා කොටසක මිල ඉහළ ගියේය.ආසිරි රෝහල් සමාගමේ කොටස් ද හාරකෝටි දහනම ලක්ෂ තිස් එක්දහස් හත්සිය අනුවක් (41931790) අලෙවි වීමත් මෙහිදී කැපි පෙනුණි.පෙර සතිය අවසානයේදී සමස්ත කොටස් මිල දර්ශකය ඒකක 7032.60 ක් වූ නමුත් එය සඳුදා ඒකක 7008.06 ක් දක්වා අඩු වූ නමුත් අඟහරුවාදා එය යළිත් 7058.33 ක් දක්වා වැඩි විය.මිලංකා මිල දර්ශකය ද ඒකක 7301.09 සිට ඒකක 7240.04 ක් දක්වා සඳුදා දින අඩු වුවත් අඟහරුවාදා එය යළිත් ඒකක 7248.20 ක් දක්වා වැඩි විය. අඟහරුවාදා සමස්ත ගනුදෙනු සංඛ්‍යාව 829836 ක් ලෙසින් වාර්තා විය.විදේශ ආයෝජන ද සඳුදා දිනට වඩා අඟහරුවාදා වැඩි වූ බවක් පෙන්නුම් කරන ලදි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aj1101231</link>
    <topic>බිස්නස් ටුඩේ ‘ටොප් ටුවෙන්ටි’</topic>
    <author/>
    <content>බිස්නස් ටුඩේ ‘ටොප් ටුවෙන්ටි’ප්‍රධාන ආරාධිතයා වූ ආර්ථික සංවර්ධන අමාත්‍ය බැසිල් රාජපක්ෂ ජනාධිපති ලේකම් ලලිත් වීරතුංග, බීටී ඔප්ෂන්ස් සභාපති / කළමනාකාර අධ්‍යක්ෂ මතී කේ. පාර්තිපන් බිස්නස් ටුඩේ ටොප් ටුවෙන්ටි විශ්ලේෂක කීත් බර්නාඩ් මහත්වරුන් ටොප් ටුවෙන්ටි ජයග්‍රහකයන් සමඟ.2009 - 2010 මූල්‍ය වසර සඳහා ශ්‍රී ලංකාවේ ව්‍යාපාරිකයන් අතරින් හොඳම ව්‍යාපාරිකයන් 20 දෙනා තෝරා ගැනීම බිස්නස් ටුඩේ “ටොප් ටුවෙන්ටි” මඟින් පසුගියදා සිදු විය. පසුගිය වසරේදී ශ්‍රී ලංකාවේ විශිෂ්ට කාර්ය සාධනයක් පෙන් වූ කැපී පෙනෙන සමාගම් 20 සමඟ එක්ව මෙම සම්මාන ප්‍රදානෝත්සවය පසුගියදා කොළඹ හිල්ටන් හෝටලයේදී පවත්වන ලැබීය.මෙවර හොඳම කාර්යසාධන ව්‍යාපාරිකයන් “ටොප් ටුවෙන්ටි” දක්වා පුළුල් කිරීමට තීරණය කරන ලදි.කොළඹ කොටස් වෙළෙඳ පොළ පෙර නොදුටු විරූ ලෙස ඉහළ වර්ධනයක් වාර්තා කර ඇති බැවින් දේශීය හා විදේශීය ආයෝජකයින් ආකර්ෂණය කරගැනීමට මෙන්ම පෞද්ගලික හිමිකම් හා පාලනය සහිත දේශීය සමාගම් නව වර්ධන තලයකට ස්ථානගත වීමටත් නව සමාගම්වලට ප්‍රවේශ වීමටත් අවස්ථාව ලැබී ඇත. නව සමාගම්වල ව්‍යාපාරික ප්‍රගතිය පිළිබඳ නිසි මඟ පෙන්වීමත් ව්‍යාපාරික කටයුතු ස්ථාවරව පවත්වාගෙන යාම දිරිගැන්වීමට අනුබල ලබාදීමත් බිස්නස් ටුඩේ ටොප් ටුවෙන්ටි මඟින් සිදු වේ.පසුගිය වසරේ තෙවන ස්ථානය හිමි කරගත් ජෝන් කීල්ස් හෝල්ඩින්ග්ස් සමාගම මෙවර පළමු ස්ථානය දිනා ගැනීමට සමත් විය.හැටන් නැෂනල් බැංකුව හා බුකිටි ඩාරා පිළිවෙළින් දෙවන හා තුන්වන ස්ථාන හිමි කරගෙන ඇත.ශ්‍රී ලංකා දුම්කොළ සමාගම හතරවන ස්ථානය හිමි කරගත් අතර කොමර්ෂල් බැංකුව පස්වෙනි ස්ථානය රැක ගැනීමට සමත් විය. කළම්බු ඩොක්යාර්ඩ් හයවන ස්ථානයත්, ශ්‍රී ලංකා ටෙලිකොම් හත්වන ස්ථානයත් හිමි කරගත් අතරම DFCC  බැංකුව අටවන ස්ථානයට පත් විය. හොඳම සමාගම් දහය සම්පූර්ණ වූයේ නවවන ස්ථානය හේලීස් සමාගමත් දහවන ස්ථානය ශ්‍රී ලංකා ඩිස්ටිලරිස් සමාගමත් දිනා ගනිමිනි.අනෙකුත් ස්ථානයන්ට පිළිවෙළින් NDB බැංකුව 11 වන ස්ථානයටත් සම්පත් බැංකුව 12 වන ස්ථානයටත් එයිට්කන් ස්පෙන්ස් 13 වන ස්ථානයටත් කාගිල්ස් (ලංකා) 14 වන ස්ථානයටත්, ලංකෙම් ලංකා හා ලංකා ඔරික්ස් ලීසිං 15 වන ස්ථානයටත්, චෙව්රන් ලුබ්රිකන්ට්ස් ලංකා හා නෙස්ලේ ලංකා 16 වන ස්ථානයටත්, ටෝකියෝ සිමෙන්ට් (ලංකා) සමාගම 17 වන ස්ථානයටත්, ඩීසල් හා මෝටර් ඉංජිනියරින්ග් 18 වන ස්ථානයටත්, සෙලාන් බැංකුව 19 වන ස්ථානයටත්, 20 වන ස්ථානයට ලංකා වෝල්ටයිල් සමාගමත් පත් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aj1101232</link>
    <topic>කෙටි කාලීන මූල්‍ය අවශ්‍යතා සපුරන LOLC ‘ස්පීඩ් ඩ්‍රාෆ්ට්’</topic>
    <author/>
    <content>කෙටි කාලීන මූල්‍ය අවශ්‍යතා සපුරන LOLC ‘ස්පීඩ් ඩ්‍රාෆ්ට්’‘ස්ප්‍රීඩ් ඩ්‍රාෆ්ට්’ සේවාව දියත් කිරීමේ උලෙළ වෙනුවෙන් පැවති උත්සවයට සහභාගි වූ සමූහයේ කළමනාකාර අධ්‍යක්ෂක හා ප්‍රධාන විධායක නිලධාරි කපිල ජයවර්ධන මහතා, පළමු ‘ස්ප්‍රීඩ් ඩ්‍රාෆ්ට්’ ගනුදෙනුව ජෙරාඩ් ෆර්නෑන්ඩුපුල්ලේ මහතා සමඟ සිදු කරයි.SME සංවර්ධන මූල්‍ය අංශයේ ප්‍රධානී ගයනී ද සිල්වා මෙනෙවිය හා අලෙවි මෙහෙයුම් අංශයේ ප්‍රධාන නිලධාරි සොලමන් ජේසුදාසන් මහතා ද මෙහි වෙති.ලංකා ඔරික්ස් ලීසිං සමාගම (LOLC) ‘ස්පීඩ් ඩ්‍රාෆ්ට්’ නමින් නව සේවාවක් හඳුන්වා දී ඇත. ශ්‍රී ලාංකික ව්‍යාපාරික ප්‍රජාවට අවශ්‍ය වන මූල්‍ය විසඳුම් ක්ෂණිකව ලබා දීම මෙම නව සේවාවෙහි ඉලක්කයයි. ගනුදෙනුකරුවන්ගේ කෙටිකාලීන මූල්‍ය අවශ්‍යතාවයන්හිදී ඔවුන්ට අවශ්‍ය මුදල්, අවශ්‍ය වන අවස්ථාවේදී ලබා දෙමින් එම අවශ්‍යතා සපුරාලීම LOLC ‘ස්පීඩ් ඩ්‍රාෆ්ට්’ සේවාවෙහි ප්‍රධාන ලක්ෂණයයි.‘වර්තමානයෙහි මූල්‍ය වෙළෙඳපොළෙහි ඇති අනෙකුත් කෙටි කාලීන මූල්‍ය විසඳුම් හා සසඳන කල ගනුදෙනුකරුවන්ගේ අපේක්ෂාවන් විශිෂ්ට ආකාරයෙන් සපුරන ‘ස්පීඩ් ඩ්‍රාෆ්ට්’ පහසුකම, එහි ඇති ‘තත්වාකාර අගය’ හේතුවෙන් නව ගනුදෙනුකරුවන් ද ආකර්ශනය කරනු ඇත යැයි සමූහයේ කළමනාකාර අධ්‍යක්ෂක කපිල ජයවර්ධන මහතා පැවසීය.‘තමන්ගේ ව්‍යාපාරවල වර්ධන වේගය නිසියාකාරව පවත්වාගෙන යාම සඳහා නම්‍යශීලී භාවිතයක් හා ආපසු ගෙවීමක් සඳහා ඉඩ ප්‍රස්ථා ලබා දෙන්නා වූ මූල්‍ය පහසුකමක් තිබීම ගනුදෙනුකරුවන්ට අත්‍යවශ්‍ය වන්නේ ය’ යැයි ද ජයවර්ධන මහතා කීය.නව සේවාවෙහි පොලිය ගනනය කරනු ලබන්නේ පරිහරණය අනුව වන හෙයින් ව්‍යාපාරයට අවම මූල්‍ය පිරිවැයක් හා වැඩි සාධනීය බවක් ලැබෙන පරිදි ‘ස්පීඩ් ඩ්‍රාෆ්ට්’ නිපැයුම සැලසුම් කර ඇත. සේවාවෙහි නාමය ඉඟි කරන්නා සේම දිවයින පුරා පිහිටා ඇති ඕනෑමLOLC ශාඛාවකින් ඉක්මනින් හා පහසු සේවාවක් ලබා ගැනීමට ගනුදෙනුකරුවන්ට හැකි වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aj1101233</link>
    <topic>3D පරිවර්තන කාච සහිත ලොව ප්‍රථම වීඩියෝ කැමරාව ශ්‍රී ලංකාවේ</topic>
    <author/>
    <content>3D පරිවර්තන කාච සහිත ලොව ප්‍රථම වීඩියෝ කැමරාව ශ්‍රී ලංකාවේසොෆ්ට්ලොජික් හෝල්ඩින්ග්ස් හි සභාපති/ කළමනාකරණ අධ්‍යක්ෂ අශෝක් පතිරගේ, පැනසොනික් සමාගමේ කළමනාකරණ විධායක නිලධාරි, පැනසොනික් සමාගමේ ආසියානු හා ඕසනියා කළමනාකරණ අංශ, පැනසොනික් ආසියානු පැසිෆික් පුද්ගලික සමාගමේ කළමනාකරණ අධ්‍යක්ෂ ඉකුඕ මියාමොටෝ ආසියා සහ ඕසනියා අලෙවි ප්‍රධානි කෂුරෝ සමනිෂි ආසියානු පැසිෆික් පුද්ගලික සමාගමේ සන්නිවේදන අංශ සමූහ ප්‍රධානී කට්සුම් තකාෂි මහත්වරු.3D රූප ඕනෑම කෙනෙකුට පටිගත කළ හැකි අයුරින් පැනසොනික් සමඟ එක්ව සොෆ්ට්ලොජික් ලොව ප්‍රථම පැනසොනික් 3ච් කැමිකෝඩරය හඳුන්වා දෙයි. ලොව පුරා බිලියන ගණනක පිරිසක් අත්විඳින අපූර්වත්වය, පුදුම සහගත බව හා ප්‍රමෝදය පැනසොනික් හි විප්ලවකාරී 3ච් තාක්ෂණයන් හරහා දැන් ශ්‍රී ලාංකිකයින්ටත් ලබාගැනීමට හැකි ය.මෙම විශේෂ අවස්ථාවට සහභාගි වූ පැනසොනික් සමාගමේ කළමනාකරණ විධායක නිලධාරි, පැනසොනික් සමාගමේ ආසියානු හා ඕසනියා කළමනාකරණ අංශ, පැනසොනික් ආසියානු පැසිෆික් පුද්ගලික සමාගමේ කළමනාකරණ අධ්‍යක්ෂ ඉකුඕ මියාමොටෝ මහතා ප්‍රකාශ කළේ, පැනසොනික් හි විප්ලවකාරී 3D තාක්ෂණයේ විස්මය දහස් සංඛ්‍යාත ශ්‍රී ලාංකිකයන් හා බෙදා හදා ගැනීමට ලැබීම මහත් සතුටට කාරණයක් බවත් නව තාක්ෂණයන් හඳුන්වාදීමේ පෙර ගමන්කරු වීම පිළිබඳව පැනසොනික් ආඩම්බර වන බවත්ය.හොලිවුඩ් චිත්‍රපට ස්ටුඩියෝ සමඟ සහයෝගයෙන් වසර ගණනාවක් පුරා සිදු කරන ලද පර්යේෂණයක ප්‍රතිඵලයක් ලෙස පැනසොනික් 3ච් පද්ධතියක් සහිත කැමරාවක් නිපද වූ අතර එමගින් 3D සහිත රූපවාහනි මගින් නැරඹිය හැකි උසස් තත්ත්වයෙන් යුත් සම්පූර්ණ HD 3D රූප සාර්ථකව ලබා ගත හැකි ය. 3ච් රූප පහසුවෙන් නිවසේ දී පටිගත කළ හැකි 3D පරිවර්තන කාචයක් සම්බන්ධකර ලොව ප්‍රථම 3D කැමිකෝඩරය නිපදවීම එහි ඉදිරි පියවරයි. සොෆ්ට්ලොජික් හෝල්ඩින්ග්ස් හි සභාපති අශෝක් පතිරගේ මහතා සඳහන් කළේ, 2010 වසරේ සැප්තැම්බර් මාසයේ දී වෙළෙඳ පොළට නිකුත් කළ පැනසොනික් සම්පූර්ණ 3D ප්ලාස්මා රූපවාහිනිය සමඟ ඒකාබද්ධව මෙය හඳුන්වා දෙන ලදී.එසේම මේ කැම්කෝඩරය හරහා අපගේ පාරිභෝගිකයින්ගේ ජීවන විලාසයන්ගේ තත්ත්වය තවදුරටත් දියුණු කිරීමට අවස්ථාවක් ලබාදෙනු ඇති බව ද ඒ මහතා සඳහන් කළේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aj1101234</link>
    <topic>පාසල් සිසුන්ගේ කෘෂි දැනුම නංවන්න</topic>
    <author/>
    <content>පාසල් සිසුන්ගේ කෘෂි දැනුම නංවන්නබස්නාහිර පළාත තුළ පිහිටි පාසල්වල අධ්‍යාපනය ලබන දූ දරුවන්ගේ කෘෂිකර්මයට ඇති ළැදියාව හා කෘෂි තාක්ෂණික දැනුම වැඩි කිරීමටත් එයට අවශ්‍ය කෘෂි යෙදවුම් ලබාදීමටත් එමඟින් ඔවුන්ගේ පාසල් පරිසරය ගෙවතු වගාවන්ගෙන් අලංකාර කිරීමටත් පසුගිය දා ගිවිසුමකට එළඹුණි.ඒ සඳහා මැදිහත් වූ සී. අයි. සී. කෘෂි ව්‍යාපාරයේ “මනුස්සකම” ව්‍යාපෘතියේ නාගරික කෘෂිකර්ම සංවර්ධන වැඩසටහන යටතේ මෙම ගිවිසුම බත්තරමුල්ල, ඉසුරුපායේ, අධ්‍යාපන අමාත්‍යාංශයේ ශ්‍රවණාගාරයේදී අධ්‍යාපන අමාත්‍ය බන්දුල ගුණවර්ධන මහතාගේ ප්‍රධානත්වයෙන් එම අමාත්‍යාංශ ලේකම් එච්. එම්. ගුණසේකර මහතා ද, බස්නාහිර පළාත් සභාවේ කෘෂිකර්ම අමාත්‍යාංශයේ ලේකම් එස්. ටී. කොඩිකාර මහතාත්, සී. අයි. සී. කෘෂි ව්‍යාපාරයේ කළමනාකාර අධ්‍යක්ෂ ආචාර්ය කීර්ති කොටගම මහතාත් අතර මෙම අවබෝධතා ගිවිසුම අත්සන් කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aj1101235</link>
    <topic>ලෝක කුසලාන ක්‍රිකට් තරගාවලියට</topic>
    <author/>
    <content>ලෝක කුසලාන ක්‍රිකට් තරගාවලියටලෝක කුසලාන ක්‍රිකට් තරගාවලියට සමගාමීව දකුණු පළාත සංචාරක පුරවරයක් ලෙස වැඩිදියුණු කිරීම යටතේ රුපියල් මිලියන 250 ක වියදමින් නැවත ඉදිකෙරුණු ගෝල්ෆේස් සමූහ ව්‍යාපාරයට අයත් තිස්සමහාරාම හෝටලය “ද සෆාරි” නමින් 27 දා නැවත විවෘත කරන බව හෝටල් සංස්ථාවේ සභාපති ලක්ෂ්මන් සමරසිංහ මහතා පවසයි.“ද සෆාරි” නමින් එසේ නව මුහුණුවරකින් 27 දා එළිදැක්වෙන තිස්සමහාරාම හෝටලය තරු 4 ට අයට සී. එච්. සී. ප්‍රෙස්ට්‍රීජ් යටතේ වර්ග කෙරේ.සුඛෝපභෝගී කාමර 60 කින් මේ හෝටලය සමන්විත වෙයි.ලෝක ක්‍රිකට් කුසලානයට පෙර රජයේ ඉල්ලීමක් මත මෙම හෝටලය නැවතත් ප්‍රතිනිර්මාණය කර ඇත්තේ ගෝල්ෆේස් සමූහ ව්‍යාපාරයයි.දර්ශනීය පරිසරයක තිස්සමහාරාම වැවට මුහුණලා පිහිටි මෙම හෝටලය යාල, බුන්දල, කතරගම මෙන්ම හම්බන්තොට සංචාරයේ නියැළෙන්නන්ට කදිම නවාතැන්පළක් වෙයි.ගෝල්ෆේස් සමූහ ව්‍යාපාරය බලාපොරොත්තු වන්නේ දේශීය සංචාරකයන්ට පහසු සාධාරණ මිලකට මෙහි නවාතැන් සපයන්නටය.හෝටල් සංස්ථාව සතු හෝටල් 18 ම තරු කාණ්ඩයට අයත් හෝටල් ලෙස ඉදිරියේදී ප්‍රතිසංස්කරණය වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aj1101236</link>
    <topic>‘ලීමා ක්‍රියේෂන්ස්’ විශිෂ්ටත්වයට සම්මානයක්</topic>
    <author/>
    <content>‘ලීමා ක්‍රියේෂන්ස්’ විශිෂ්ටත්වයට සම්මානයක්ලීමා ක්‍රියේෂන්ස් සමාගමේ කළමනාකාර අධ්‍යක්ෂ චන්න විජේසේකර මහතා, විජය පුවත්පත් සමාගමේ අධ්‍යක්ෂ ලාල් ජයවර්ධන මහතා අතින් සම්මානය ලබා ගත් අවස්ථාව.ශ්‍රී ලංකා වාණිජ සහ කර්මාන්ත මණ්ඩල සම්මේලනය මඟින් සංවිධානය කරන ලද 2010 වසරේ ශ්‍රී ලංකාවේ විශිෂ්ටතම ව්‍යාපාරිකයන් තේරීමේ තරගාවලියෙන් ලීමා ක්‍රියේෂන්ස් සමාගමට ලෝකඩ සම්මානයක් හිමි වී ඇත. නිවාස, කාර්යාල, හෝටල්, අවන්හල්, සාප්පු සංකීර්ණ, ප්‍රදර්ශන කුටි යනාදියෙහි අභ්‍යන්තර අලංකරණ කටයුතු කරන, ලීමා ක්‍රියේෂන්ස් සමාගමේ නිෂ්පාදනවල සහ ලබා දෙන සේවාවල ගුණාත්මකභාවයට මෙම සම්මානය ලැබී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aj1101237</link>
    <topic>රණවිරු සෙවණට කොමර්ෂල් ටෙලර්</topic>
    <author/>
    <content>රණවිරු සෙවණට කොමර්ෂල් ටෙලර්රාගම පිහිටි රණවිරු සෙවණෙහි වෙසෙන ආබාධිත රණවිරුවන් 400 දෙනෙකුගේ පහසුව තකා කොමර්ෂල් බැංකුවේ ටෙලර් යන්ත්‍රයක් එම පරිශ්‍රය තුළ සවි කළේය.ජාත්‍යන්තර ආබාධිත දිනයේදී විවෘත කරන ලද මෙම නව ස්වයංක්‍රීය ටෙලර් යන්ත්‍රය මඟින් මුදල් ආපසු ලබා ගැනීම ඇතුළු අනෙකුත් බැංකු කටයුතු තම දොරකඩදීම ඉටුකරගැනීමේ අවස්ථාව දැන් ආබාධිත රණවිරුවන්ට උදා වී තිබේ.ආබාධිත රණවිරුවකු ටෙලර් යන්ත්‍රය භාවිත කරන අයුරු. කොළඹ ප්‍රාදේශීය කළමනාකරු අයිවන් ප්‍රනාන්දු මහතා ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aj1101238</link>
    <topic>ඔඩෙල් 20 සංවත්සරයට පවුල් 20 කට නිවාස 20 ක්</topic>
    <author/>
    <content>ඔඩෙල් 20 සංවත්සරයට පවුල් 20 කට නිවාස 20 ක්ඔඩෙල් ප්‍රධාන විධායක නිලධාරිනී ඔටාරා ගුණවර්ධන මහත්මිය පවුලක් වෙත නිවසේ යතුර ප්‍රදානය කළ අවස්ථාව.ඔඩෙල් සිය විසිවන සංවත්සරයට සමගාමීව නිවාස නැති පවුල් 20 ක් සඳහා නිවාස ඉදිකර දීමට දායක වෙමින් “ඔඩෙල් 20-20 බිල්ඩ්” ව්‍යාපෘතිය නිම කරයි.ඔඩෙල් ප්‍රධාන විධායක ඔටාරා ගුණවර්ධන මහත්මිය විසින් ඔඩෙල් සමාගමේ සම්පූර්ණ දායකත්වය සහිතව ඉදිකෙරුණු නිවාස 9 ක් බණ්ඩාරගම ප්‍රදේශයේ පවුල් 9 කට ප්‍රදානය කරන ලදී.දසවන නිවස ඉදිකරන ලද්දේ අම්පාෙර්ය.ඉතිරි නිවාස 10 ඉදිකිරීම සඳහා හැබිටැට් ෆෝ හියුමැනිටි සංවිධානයේ සහයෝගය ඇතිව ඔඩෙල් සේවක මණ්ඩලයේ සාමාජිකයන් සිය ශ්‍රම දායකත්වය ලබා දුන් අතර එම නිවාස මොරටුව, ජාඇළ සහ ගාල්ල ප්‍රදේශයේ ඉදිකරන ලදි.  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aj1101239</link>
    <topic>ස්කයි නෙට්වර්ක් සමාගමෙන්</topic>
    <author/>
    <content>ස්කයි නෙට්වර්ක් සමාගමෙන්ශ්‍රී ලංකා ටෙලිකොම් සමාගමට අයත්, ආයෝජන මණ්ඩලයේ අනුමැතිය ලත් සමාගමක් වන ස්කයි නෙට්වර්ක් පුද්ගලික සමාගම 4G තාක්ෂණය ලෙසින් ප්‍රචලිත වයිමැක්ස්16e බ්‍රෝඩ්බෑන්ඩ් සේවාව පළමු වරට ශ්‍රී ලංකාවට හඳුන්වා දෙයි.එම ඉන්ටර්නෙට් සේවාව ස්කයි නෙට්වර්ක් සමාගම මඟින් මෙරටට හඳුන්වාදෙනු ලබන්නේ ස්කයි මැක්ස් නාමයෙනි. මේ අනුව අප රටේ ඉන්ටනෙට් පාරිභෝගිකයාට තමන් වෙසෙන ප්‍රදේශයේදී වඩාත් ක්‍රියාකාරී සහ කාර්යක්ෂම ඉන්ටනෙට් සේවාවක් ලබාගැනීමේ භාග්‍යය උදාවෙයි.”ශ්‍රී ලංකාවේ සෑම කෙනෙකුටම ඕනෑම තැනක සිට ඕනෑම වෙලාවක උපරිම වේගයක් සහිත බ්‍රෝඩ්බෑන්ඩ් තාක්ෂණයකින් නිදහසේ අන්තර්ජාලයට සම්බන්ධවීමේ අවස්ථාව ලබාදීම අපගේ දැක්මයි” ස්කයි නෙට්වර්ක් ප්‍රධාන විධායක නිලධාරි මහින්ද බී.හේරත් කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aj11012310</link>
    <topic>සිංගර් මෙගා ප්‍රවර්ධනයේ ජයග්‍රාහකයන් තේරූ දා</topic>
    <author/>
    <content>සිංගර් මෙගා ප්‍රවර්ධනයේ ජයග්‍රාහකයන් තේරූ දා”ගන්න, දිනන්න, සුපිරි නැවක සවාරියක් යන්න” ප්‍රවර්ධනයේ ජයග්‍රාහකයින් තේරීම ඉකුත් දා සිංගර් මෙගා ප්‍රධාන කාර්යාලයේ දී සිංගර් ශ්‍රී ලංකා සමාගමේ ප්‍රධාන විධායක නිලධාරි අශෝක පීරිස් මහතා අතින් සිදු කෙරුණු අවස්ථාව. අධ්‍යක්ෂ මෙහෙයුම් ප්‍රේමලාල් ද සිල්වා, මොඩර්න් ටේ‍්‍රඩ් අලවි කළමනාකරු ධම්මික ගුරුගේ මහතා සහ ප්‍රාදේශීය ආදායම් බදු නිලධාරි හේමානි රාජපක්ෂ මහත්මිය ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>23</day>
    </date>
    <link>http://www.silumina.lk/2011/01/23/_art.asp?fn=aw1101231</link>
    <topic>අනේ සර් යාළුවා හීනෙන් ඇවිත් අඬගහනවා</topic>
    <author>මතුගම මහින්ද විජේතිලක</author>
    <content>මින් පෙර කිසිකලෙක නොවූ විරූ තරමින් ලෙඩ රෝග පැතිරෙන තත්ත්වයක් අවුරුදු කීපයක සිට ම පවතී. කොයිතරම් වෛද්‍ය ප්‍රතිකාර කළත් වර්තමාන රෝගීන්ට සුවපත් බව පෙනෙන තෙක් මානයේ වත් නැත. මේ පිළිබඳ අවධානය යොමු කළ අග්ගමහා පණ්ඩිත බෙල්ලන ශ්‍රී ඤාණවිමල මහා නාහිමියෝ මෙසේ රෝබිය පැතිරිමටත්, රෝග සුව නොවීමටත් හේතුව අමනුෂ්‍ය ක්‍රියාකාරකම් බව ප්‍රකාශ කොට කලක් ගත වී ඇත.ඊටත් අමතරව සෘතු විපර්යාස ද ඉතා අහිතකර අන්දමින් ක්‍රියාත්මක වේ. රටේ විවිධ ප්‍රදේශවලින් නිතරම වරින් වර වාර්තා වන්නේ පනස් දහසකට, හැට දහසකට අධික ජනතාවක් අවතැන් වී ඇති බවය.මෙය ද රජයකට ඔරොත්තු නොදෙන තරමින් ද මසකට වරක් හෝ දෙවරක් ජල රකුස් පීඩනයෙන් මිනිසුන් විපතට පත් කරමින් ක්‍රියාත්මක වේ. දේශගුණික විපත් නිසා, විශේෂයෙන්ම අධික වර්ෂා තත්ත්වය නිසා, එළවළු හා ආහාර මිල ඉහළ යෑම් ද නිරන්තරව සිදුවේ.මිනිසා තුළින් මිනිස්කම පලායෑම මෙයට ප්‍රධාන හේතුව වී ඇත. “බල්ලන් මරා හෝ සල්ලි හම්බ කරනවා” යැයි පෙර පටන් මිනිසුන් අතර පැවැති කතාව දැන් “මිනීමරා හෝ සල්ලි හම්බ කරන” තත්ත්වයට වර්ධනය වී ඇත. ශරීරයට අහිතකර රසායනික සංයෝග මිශ්‍ර ආහාර බහුලය.අද වස බෙහෙත් නොයෙදූ ආහාර ද්‍රව්‍යයක් නැති තරම්ය. අදින් දසක දෙකකට පෙර, කඩමැස්සේ කරවල බක්කියේ වසා සිටි මැස්සෝ අද නැත. පලතුරුවලට පණුවන් ගසන්නේ නැත. හාල් පරිප්පු කඩල මුංඇට වැනි ධාන්‍යවලට ගුල්ලන් ගසන්නේ නැත.සුනාමියෙන් පසු බටහිර වෙරළ තීරයේ පොල් පැළ හිටෙව්වේය. තුන් අවුරුදු පොල් පැළවලට වයස අවුරුදු හයක් ගත වී ඇත. ළමයෙක් නම් පාසලේ දෙක වසෙර්ය.පොල් පැළ උපන් ගෙයිම ය. නිලධාරීන් අකුරට වැඩ මිසක අලුතින් හිතන්නට හිතක් පපුවක් නැතුවා සේ ය.බත් ගස මිනිසාගේ පමණක් නොව සතා සීපාවාගේ කුරුලු කොබෙයියන්ගේ ද කුසගිනි නිවූ සම්පතකි.රජයේ කොස් අක්කර දහසකටත් වඩා මෙයින් දසක කීපයකට පෙර ජාවාරම්කාරයෝ කැපූහ. අද සොබාදහම කෝප වී දඬුවම් පමුණුවයි. හොඳ මිනිහා නරක මිනිහා නොතෝරා කාටත් විඳවන්නට දඬුවම් කරයි. පරිසරවේදීන් රැහැයියන් සේය. රැහැයියන්ගේ හඬට ලොක්කෝ සවන් නොදෙති. ලූලා යවාලා වල්පත අතට ගනිති. අශ්වයා ගියාට පසු ඉස්තාලය වසති. ඒත් නිලධාරීහු ලොක්කන්ට අන්දවති.දේශගුණික විකෘතිතාව හෙවත් සොබාදහමේ කෝපය වගා හානි කරමින් දුර්භික්ෂයට අත වනනු පෙනේ. මේ අතර පියවි ඇසින් ඔබ්බට නොපෙණුන ද අමනුස්ස බිය ද ක්‍රියාත්මක ය.මේ පසුගිය දෙසැම්බර් 04 වැනි දින සිදුවූවකි.ගාල්ල ප්‍රදේශයේ ප්‍රසිද්ධ පාසලක වර්ෂ අවසානයේ පින්කමක් පැවැත්විණි. මේ පාසලේ පළමුවැනි මුරකරු මේ පින්කමට ඉතා ම උනන්දුවෙන් වෙහෙස මහන්සි වී උදව් කළේය.ඉන් දින දෙකකට පසු ඔහු ගාල්ල කරාපිටිය හන්දියේ දී හදිසි අනතුරකින් මිය ගියේය. දැන් දෙවැනි මුරකරු සේවය කරයි. රාත්‍රියට ඔහුට තමා පසු පසින් පළමුවැනි මුරකරු ගමන් කරන හඬ ඇසේ.දෙවැනි මුරකරු නිදාගත් විට පළමුවැනි මුරකරු හීනෙන් පැමිණ”මචං මම ඉන්න තැන ඉඩ තියෙනවා. උඹත් වරෙන්” යැයි කීවේය. ඔහු එය එතරම් ගණන් ගත්තේ නැත. දෙවැනි දිනයේ ද යාළුවා හීනෙන් පැමිණ ඔහුට “එන්නැ”යි කීවේය. එනපොට හරි නැති බව තේරුම් ගත් දෙවැනි මුරකරු විදුහල්පති හමුවී,”අනේ! සර්! අපේ යාළුවා හැමදාම හීනෙන් ඇවිත්, එයා ඉන්න තැන ඉඩ තියෙනවා කියා මටත් එතනට එන්නැයි අඬගහනවා. මට නම් මෙහේ වැඩ කරන්න බැහැ. සමහර දාට මගේ පස්සෙන් එනවා ඇහෙනවා. අනේ! සර්, මට වෙන ඉස්කෝලෙකට මාරුවීමක් හදා දෙන්නැ”යි ආයාචනා කළේය.”පිස්සුද මනුස්සයෝ හීනවලටත් බය වෙනවාද? කොහේ යන්නද? ඔන්න ඔහේ බය නැතුව ඉන්නවා. අපි එයාට පිංකමක් කරලා දානයක් දීලා පිංදෙමු.”යි විදුහල්පතිවරයා කීවේය.මේ අහිංසක මනුස්සයා එදා රාත්‍රි මුර සේවයේ යෙදී පාන්දර යතුරු පැදියෙන් ගෙදර යන විට ගාල්ල බස් නැවතුම් පොළ අසල දී බස්රියක හැපී එතැන ම මිය පරලොව ගියේය. ඔහු නමින් ද ඒ පාසලේ දානයක් දී පිං දුන්නේය. දැන් පළමුවැනි මුරකරු තවත් කෙනෙකු ළඟට හීනෙන් ඇවිත්,”ඒයි! මම ඉන්න තැන ඉඩ තියනවා. ඔයත් එන්නැ”යි කතා කරන බව ආරංචිය.මේ සියල්ල සිදුවන්නේ පුද්ගලයා තුළ පවත්නා පංච උපාදානස්කන්ධයන් නිසාය. මරණයට පත් පුද්ගලයාගේ සිතේ පැලපදියම් වූ දැඩිව අල්ලාගත් පුද්ගලයන්, ස්ථාන හා ද්‍රව්‍ය සමඟ ඔහුගේ බැඳීම නිසා මෙවැනි ක්‍රියාකාරකම් සිදුවේ. එයට මුල් වන්නේ තණ්හාවයි. ඇලීමයි. ආශාව, ආදරය හෝ තරහව සමඟ ඇලී සිටීමයි.මේත් ඒ වගේ ම කතාවකි. හෙතෙම 35 හැවිරිදි පුද්ගලයෙකි. ඔහුගේ ශරීරයට රිංගා ගත් අමනුෂ්‍යයෙක් නිතර දුක් පීඩා දෙන්නට විය. අවුරුදු අටක් තිස්සේ ප්‍රතිකාර කළ ද සුවයක් නොලැබුණි. අවසානයේ ආධ්‍යාත්මීය ප්‍රතිකාර බලාපොරොත්තුවෙන් පැමිණියේය.රෝගියාගේ සිරුරට රිංගා සිටි අමනුෂ්‍යයා අවදි කොට කතා කළේය.”කව්ද මේ ශරීරයට රිංගාගෙන හිරිහැර කරන්නේ?””මම ද? මම ඩොල්පි නෝනා. මුගේ ආච්චි””ඇයි මේ ආච්චි අම්මා මුණුපුරාට හිරිහැර කරන්නේ””මූ ද? මූ මගේ මුණුපුරා වුණාට යස්ස පැටියෙක්. මට මූව පේන්න බෑ. මං මූ එක්ක තරහයි.””ඇයි මේ ආච්චි අම්මා මුණුපුරා එක්ක තරහා?””මූ මං මැරෙන්න ඇඳට වැටිලා ඉන්න වෙලාවේ මගේ කාමරයට ඇවිත් ‘ආච්චි ගඳයි. ආච්චි ගඳයි’ කියලා මට හිනාවුණා. ඒ වෙලාවේ මට මූට බණින්නවත්, ගහන්නවත් නැඟිට ගන්න හයියක් තිබුණේ නෑ. මම මැරුණේ ඒ තරහෙන්.””ඔය කොයි කාලෙද ආච්චි අම්මේ?””එතකොට මූට වයස අවුරුදු හතක් අටක් විතර ඇති. මූ මට කොලොප්පම් කළා””ඉතින් ඇයි? මෙච්චර කල් පරක්කු වුණේ මේ ඇඟට රිංගන්න?””වෙලාව‘ එනකම් ඉන්න එපායැ මහත්තයෝ. මටත් අවසර වරම් ලැබෙන්න ඕනෑ. ශක්තිය ලැබෙන්න ඕනෑ. මුගෙත් අපල කාලෙ. පූරුවේ පව් පල දෙන කාලෙ එනකම් ඉන්න එපායැ””ඉතින් දැන් මේ ආච්චි අම්මා මොනවද කරන්න හිතාගෙන ඉන්නේ?””මං මූ අරගෙන යනවා””ඊට පස්සේ?””මුගේ තාත්තාවත් අරන් යනවා””අනේ! අනේ! ඒ තමුන්ගෙ පුතා නේද?””මේ මහත්තයෝ! මට මුණුපුරත් එකයි. පුතත් එකයි. මුං මගේ දේපළ කනවා. මා මතක් කරලා මෙච්චර කාලෙකට පිනක් දහමක් කරලා මට පින්දුන්නේ නෑ.රටේ නම්බුවට හත්දවසෙ දානෙයි තුන්මාසෙ දානෙයි දුන්නා. ඒවටත් බලන්න එපායැ. මුන් මස් මාළු ගෙනැල්ලා අරක්කු ගෙනැල්ලා දානෙ ඉවර වුණු ගමන් පාටි දැම්මා. මුංගෙ වැඩ දැකලා මගේ හිත නරක් වෙලා තමයි මේ මළ යස්ස ආත්මෙ උපන්නෙත්.””අන්න හරි ආච්චි අම්මේ! දැන් තේරෙනවා නේද? අකුසල සිත් පහළ වුණ නිසා දුගතියක උපන්නා. තව දුරටත් හිතේ තරහ වෛර තිබුණොත් තව තවත් දුකට පත්වෙනවා. ඔය තරහ මරහ හිතින් අතහරින්න. මේ අයට කියලා දානයක් දීලා ආච්චි අම්මාට පින් අනුමෝදන් කරවන්නම්. ඒ පින් අරගෙන දිව්‍ය ලෝකයක දිව්‍යාත්ම භාවයක් ලබලා ලස්සන සුරංගනාවියක් වෙලා දිව්‍ය සැප විඳින්න.””ඒ .... එහෙම පුළුවන්ද?””පුළුවන් නේන්නම්. හැබැයි ඔය හිතේ තිබෙන කිළුටු අතහැරලා තෙරුවන් ගුණ සිහි කරලා පින් දෙන කොට “සාදු” කියලා පින් අනුමෝදන් වෙන්න ඕනෑ. පින කියන්නේ ඒ යහපත් ක්‍රියාව, පින්කම දැකලා සිත සතුටු කරගන්න එකනේ. එතකොට ආච්චි ඔතනින් එක පාරටම උසස් තත්ත්වයකට පත් වෙනවා”සාදු සාදු..””ආච්චි අම්මා මේ ශරීරය අතඇරලා දාලා කොහේටද යන්න කැමති?””මං කැමතියි කන්දෙ විහාරෙට යන්න. ඉස්සර මම අවුරුද්දට සැරයක් නොවරදවාම කන්දෙ විහාරෙ වඳින්න ගියා. මට හොඳට මතකයි.””වෙන මොනවද කෙරෙන්න ඕනෑ””විෂ්ණු දේවාලෙට පූජා වට්ටියක් තියන්නත් ඕනෑ.””හොඳයි හොඳයි”ඉන්පසුව රෝගියාටත් ඔහු සමඟ පැමිණි පවුලේ අයටත් මස් මාළු කරවල බිත්තර ආහාරයෙන් වැළකී දින 21ක් බෝධි පූජා පවත්වන ලෙසත්, ඒ අතර ආච්චි අම්මාගේ ඉඩකම් දේපළ වලට අයිති දේවල්,ගහකොළට අයිති දේවලින් දුප්පත් අයට ආධාර උපකාර කරමින් ආච්චි අම්මා ඇතුළු පරපුරේ නෑයින්ට පින් අනුමෝදන් කරන ලෙසත් දින 21න් පසු දානයක් දී ආච්චි අම්මාටත් දෙවියන්ටත් පින් අනුමෝදන් කරන ලෙසත්, ඉන්පසු කන්දේ විහාරයට ගොස් තෙරුවන් වැඳ විෂ්ණු දේවාලයට පුද පූජා පවත්වා ආච්චි අම්මාගේ බලාපොරොත්තු ඉටු කරන ලෙසත් උපදෙස් ලැබිණ.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa110130_1</link>
    <topic>සන්ධානය හා එජාපය අධිකරණයට යති</topic>
    <author>සුනිල් දයා අල්විස්</author>
    <content>පුංචි ඡන්දයේ නාමයෝජනා ප්‍රතික්ෂේප කිරීමට එරෙහිව;සුනිල් දයා අල්විස්පළාත් පාලන ඡන්දය සඳහා ඉදිරිපත් කළ නාමයෝජනා ප්‍රතික්ෂේප කිරීම සම්බන්ධයෙන් නීතිමය ක්‍රියාමාර්ග ගැනීමට එක්සත් ජනතා නිදහස් සන්ධානය තීරණය කොට ඇති අතර එක්සත් ජාතික පක්ෂය ද තම නාමයෝජනා ප්‍රතික්ෂේප කිරීම සම්බන්ධයෙන් අධිකරණයේ පිහිට පැතීමට තීරණය කොට තිබේ.පළාත් පාලන මැතිවරණයට එක්සත් ජනතා නිදහස් සන්ධානයෙන් ඉදිරිපත් කළ නාමයෝජනා ප්‍රතික්ෂේප වීම සම්බන්ධයෙන් නීතිමය ක්‍රියාමාර්ග ගැනීමට තීන්දු කළ බැව් එජනිස මහ ලේකම් ඇමැති සුසිල් පේ‍්‍රමජයන්ත මහතා සිළුමිණට පැවසීය.ඒ අනුව සන්ධානයෙන් ඉදිරිපත් කරනු ලැබ මැතිවරණ තේරීම්භාර නිලධාරියා විසින් ප්‍රතික්ෂේප කරනු ලැබු සියලුම නාමයෝජනා සම්බන්ධයෙන් අධිකරණය හමුවට යෑම ලබන සතියේ සිට ක්‍රියාත්මක කැරේ.ඇමැති සුසිල් පේ‍්‍රමජයන්ත මහතා පවසන පරිදි එක්සත් ජනතා නිදහස් සන්ධානයෙන් යාපනයට හා කිළිනොච්චියට ඉදිරිපත් කළ නාමයෝජනා ප්‍රතික්ෂේප වී තිබෙන්නේ එක් වචනයක් දෝෂ සහගතව සඳහන් ව තිබීමය. අනෙකුත් නාමයෝජනා බොහෝමයක් ප්‍රතික්ෂේප කැර තිබෙන්නේ තාක්ෂණ දෝෂයක් නිසාය. මේ සියලු කරුණු සම්බන්ධයෙන් නීතිමය ක්‍රියාමාර්ග ගන්නා බවත් ඇමැතිවරයා වැඩි දුරටත් පැවසීය.එසේම නාමයෝජනා ප්‍රතික්ෂේප වුවද කලින් සැලසුම් කැර ගත් පරිදි එක්සත් ජනතා නිදහස් සන්ධානයේ මැතිවරණ හා ප්‍රචාරක කටයුතු ගෙන යන බව පැවසු ඇමැතිවරයා; මේ මැතිවරණයෙන් එක්සත් ජනතා නිදහස් සන්ධානය වාර්තාගත ජයග්‍රහණයක් ලබන බවත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa110130_2</link>
    <topic>වෙනස් මත දැරීමට හැකි වුවත් අපහාස කිරීමට කිසිවකුට අයිතියක් නැහැ</topic>
    <author/>
    <content>- ජනමාධ්‍ය ඇමැතිඅන්‍යයන්ගේ මතයට ගරු කිරීමටත් වාද විවාද කිරීමට හා වෙනස් මත දැරීමටත් යමකුට හැකි වුවද අන්‍යයනට අපහාස කිරීමට කිසිවකුට අයිතියක් නැතැයි බණ්ඩාරනායක අන්තර් ජාතික සම්මන්ත්‍රණ ශාලාවේ මිහිලක මැදුරේ ඊයේ පැවැති ‘ඇසිදිසි විනිස’ ජනමාධ්‍ය පුහුණු වැඩමුළුවේ අදහස් දක්වමින් ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල මහතා පැවැසීය. දැනුම වැඩිකැර ගැනීමේ අරමුණින් මෙවැනි වැඩමුළු හා සම්මන්ත්‍රණ පැවැත්වීම අවශ්‍ය බවද ඇමැතිවරයා මෙහිදී පෙන්වා දුන්නේය.මේ වැඩමුළුවට පුවත්පත්, ගුවන්විදුලි හා රූපවාහිනී ජනමාධ්‍යවේදීහු පිරිසක් සහභාගි වූහ.පාසල් අධ්‍යාපනයකින් හා විශ්වවිද්‍යාලයකින් ලබාගන්නා අධ්‍යාපනික දැනුම සේම සම්මන්ත්‍රණ හා වැඩමුළුවලට සහභාගිවී සරල සහ ව්‍යාකූල කරුණු නිරාකරණය කරගනිමින් තර්ක විතර්ක මැදින් ලබා ගන්නා දැනුම අත්‍යවශ්‍ය යයි ද කීය.තවදුරටත් කතාකළ ඇමැතිවරයා මෙසේ ද කීය.ජාතික ආරක්ෂාව පිළිබඳ මාධ්‍ය මධ්‍යස්ථානයක් පිහිටුවා යුද්ධය පිළිබඳ කරුණු ජනතාව අතරටත් ජාත්‍යන්තරයටත් රැගෙන ගියා. මෙහිදී තර්ක විතර්ක හා වාද විවාද ඇති වුවත් ජනමතය අපේ මතය වෙත යොමු කිරීමටත් අදහස් හුවමාරු කරගැනීමටත් හැකිවුණු බව පෙන්වා දුන්නේය.ජනමාධ්‍ය හා ප්‍රවෘත්ති අමාත්‍යාංශයේ ලේකම් ඩබ්ලිව්.බී.ගනේගල මහතා පිළිගැනීමේ කතාව පැවැත්වීය.දිවයින ප්‍රධාන කර්තෘ ගාමිණී සුමනසේකර, රාවය ප්‍රධාන කර්තෘ වික්ටර් අයිවන්, ඩේලිමිරර් උපදේශක කර්තෘ එම්.එස්.එම්.අයුබ් හා ජ්‍යෙෂ්ඨ මාධ්‍යවේදී ආචාර්ය පුංචිනිලමේ මීගස්වත්ත මහත්වරු ද විශේෂ දෙසුම් පැවැත්වූහ. මෙම වැඩමුළුවට ප්‍රවෘත්ති අධ්‍යක්ෂ ජෙනරාල් මහාචාර්ය ආරියරත්න ඇතුගල සහ ප්‍රවෘත්ති අධ්‍යක්ෂ වසන්ත ප්‍රිය රාමනායක යන මහත්වරු ද සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa1101301</link>
    <topic>සන්ධානය අධිකරණයට යයි</topic>
    <author>සුනිල් දයා අල්විස්</author>
    <content>නාමයෝජනා ප්‍රතික්ෂේප වීම පිළිබඳවසුනිල් දයා අල්විස්පළාත් පාලන මැතිවරණයට එක්සත් ජනතා නිදහස් සන්ධානයෙන් ඉදිරිපත් කළ නාමයෝජනා ප්‍රතික්ෂේප වීම සම්බන්ධයෙන් නීතිමය ක්‍රියාමාර්ග ගැනීමට තීන්දු කළ බැව් එජනිස මහ ලේකම් ඇමැති සුසිල් පේ‍්‍රමජයන්ත මහතා සිළුමිණට පැවසීය.ඒ අනුව සන්ධානයෙන් ඉදිරිපත් කරනු ලැබ මැතිවරණ තේරීම්භාර නිලධාරියා විසින් ප්‍රතික්ෂේප කරනු ලැබු සියලුම නාමයෝජනා සම්බන්ධයෙන් අධිකරණය හමුවට යෑම ලබන සතියේ සිට ක්‍රියාත්මක කැරේ.ඇමැති සුසිල් පේ‍්‍රමජයන්ත මහතා පවසන පරිදි එක්සත් ජනතා නිදහස් සන්ධානයෙන් යාපනයට හා කිළිනොච්චියට ඉදිරිපත් කළ නාමයෝජනා ප්‍රතික්ෂේප වී තිබෙන්නේ එක් වචනයක් දෝෂ සහගතව සඳහන් ව තිබීමය. අනෙකුත් නාමයෝජනා බොහෝමයක් ප්‍රතික්ෂේප කැර තිබෙන්නේ තාක්ෂණ දෝෂයක් නිසාය. මේ සියලු කරුණු සම්බන්ධයෙන් නීතිමය ක්‍රියාමාර්ග ගන්නා බවත් ඇමැතිවරයා වැඩි දුරටත් පැවසීය.එසේම නාමයෝජනා ප්‍රතික්ෂේප වුවද කලින් සැලසුම් කැර ගත් පරිදි එක්සත් ජනතා නිදහස් සන්ධානයේ මැතිවරණ හා ප්‍රචාරක කටයුතු ගෙන යන බව පැවසු ඇමැතිවරයා; මේ මැතිවරණයෙන් එක්සත් ජනතා නිදහස් සන්ධානය වාර්තාගත ජයග්‍රහණයක් ලබන බවත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa1101303</link>
    <topic>63 වැනි ජාතික නිදහස් සමරුව කතරගමදී</topic>
    <author>කතරගම විශේෂ ඊ. එච්. සෝමපාල</author>
    <content>කතරගම විශේෂ ඊ. එච්. සෝමපාලජාතික නිදහස් දින 63 වැනි සමරු උත්සවය කතරගම පුරවරයේදී මෙවර උත්කර්ෂවත් අන්දමින් ලබන 4 දා පැවැත්වේ. ‘ගොඩනැඟු දේශය සුරකිමු’ මෙවර ජාතික නිදහස් දින උත්සවයේ ප්‍රධාන තේමාවය.කතරගම කඳසුරිඳුගම විහාරමහා දේවි විහාරස්ථානය ඉදිරිපිට නිදහස් සමරු උත්සවය මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැත්වෙනු ඇත. ජනාධිපතිතුමා කතරගම සිට මෙදින පෙරවරු 9.15 ට ජාතිය ඇමැතීමට නියමිතය.ජනාධිපති උත්තමාචාර උදෙසා ආචාර වෙඩි මුර 21 ක් සහ ජාතිය වෙනුවෙන් ආචාරය පිදීමට ආචාර වෙඩි 25 ක් පැවැත්වීම ද හමුදා ආචාර පෙළපාළි ඌව සංස්කෘතික මධ්‍යස්ථානවල ශිල්පීන්ගේ ද පාසල් සිසුන්ගේ ද සංස්කෘතික සංදර්ශන ආදියෙන් ද නිදහස් පෙළපාළිය විචිත්‍රවත් වෙයි.හමුදා ආචාර පෙළපාළියට යුද හමුදාවෙන් 1400 ක්ද ගුවන් නාවික හමුදා සහ පොලිසියෙන් 300 බැගින් ද සිවිල් ආරක්ෂක හා ශිෂ්‍ය භට බලකායෙන් 250 බැගින් කණ්ඩායම් ඇතුළත්ය.රාජ්‍ය පරිපාලන හා ස්වදේශ කටයුතු ඇමැති ඩබ්ලිව්. ඩී. ජේ. සෙනෙවිරත්න මහතාගේ මූලිකත්වයෙන් හා උපදෙස් මත එම අමාත්‍යාංශය මඟින් සංවිධානය කර තිබේ.කතරගම ප්‍රාදේශීය ලේකම් ටී. බී. එම්. අතපත්තු මහතා පැවසුවේ අමාත්‍යාංශය හා ඌව පළාත් ප්‍රධාන ඇමැති ශෂීන්ද්‍ර රාජපක්ෂ මහතාගේ උපදෙස් මත මේ වන විට කතරගම ජාතික නිදහස් උත්සවයට සියලු කටයුතු සැලසුම් කර අවසන් බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa1101302</link>
    <topic>දැයට කිරුළ පෙබරවාරි 4 දා සිට</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහශ්‍රී ලංකාවේ පවත්වන විශාලතම ප්‍රදර්ශනය ලෙස හැඳින්විය හැකි “දැයට කිරුළ 2011” අධ්‍යාපනික ප්‍රදර්ශනය පෙබරවාරි 4 වැනිදා පස්වරුවේ මහින්ද රාජපක්ෂ ජනාධිපතිතුමා අතින් මොනරාගල බුත්තල දී විවෘත කිරීමට නියමිතය.අක්කර 160 ක භූමියක පැතිර ඇති මේ ප්‍රදර්ශනය විවෘත කිරීමේදී පාසල් සිසු සිසුවියන් 6000 සහභාගිත්වයෙන් වර්ණවත් සංදර්ශනයක් පැවැත්වේ.මෙරට පවත්වන විශාලතම දැයට කිරුළ ප්‍රදර්ශනය වන මෙම ප්‍රදර්ශනයට රජයේ සියලු අමාත්‍යාංශවලට ආරක්ෂක හමුදාවලට අයත් ප්‍රදර්ශන කුටි 300 ක් පමණ ද, ජනාධිපති ලේකම් කාර්යාලය මෙන්ම පෞද්ගලික ප්‍රදර්ශන කුටි 100 කට ආසන්න ගණනක් ද ඇතුළත් බව ප්‍රදර්ශනයේ කටයුතු සැලසුම් කරන භෞතික සැලසුම් දෙපාර්තමේන්තුවේ නියෝජ්‍ය අධ්‍යක්ෂ එම්. ඒ. තිලකරත්න මහතා පවසයි.මහින්ද චින්තනය ඔස්සේ රට සංවර්ධනය කිරීමට කරන කටයුතු සියල්ල පිළිබඳ විස්තර මෙහිදී ජනතාවට දැනගත හැකිය.4 වැනිදා පස්වරු 5 සිට රාත්‍රී 12 දක්වාත් ඊට පසු 5 සිට 11 දක්වා සෑම දිනකම පෙරවරු 8 සිට රාත්‍රී 10 වන තෙක් මෙම ප්‍රදර්ශනය විවෘතව පවතින බව ද ඇමැතිවරයා කීය.පාසල් නිල ඇඳුමෙන් එන පාසල් දරුවන්ට ඔවුන් සමඟ එන ගුරුවර ගුරුවරියන්ට ‘දැයට කිරුළට’ නොමිලේ ඇතුළුවිය හැකිය. අන් අයට දැයට කිරුළට ඇතුළුවීමට දැයට කිරුළ ලොතරැයි පතක් ලබාගත යුතුය.“ආශ්චර්යයේ කිරුළ” යන තේමාව යටතේ පවත්වන මෙවර දැයට කිරුළ ප්‍රදර්ශනයට පෙර මොනරාගල දිස්ත්‍රික්කයේ යටිතල පහසුකම් සංවර්ධනයට රුපියල් මිලියන 20000 ක පමණ මුදලකින් විවිධ ක්ෂේත්‍රවල සංවර්ධන කටයුතු රැසක් සිදුවිය.මෙවර දැයට කිරුළ ප්‍රදර්ශනයේදී මෙරට සියලු විශ්ව විද්‍යාල එක්ව මහා වෛද්‍ය විද්‍යාත්මක ප්‍රදර්ශනයක් හා ඉංජිනේරු ප්‍රදර්ශනයක් පවත්වනු ලැබේ. එය මඟින් වෛද්‍ය විද්‍යාත්මක හා ඉංජිනේරු ක්ෂේත්‍රයේ අපේ නව නිර්මාණ රටටම බලා ගත හැකි බව දැයට කිරුළ සංවිධායක කමිටු ලේකම් උදය සෙනෙවිරත්න මහතා කියයි.දැයට කිරුළ නැරැඹීමට එන අයට පහසුව සඳහා ගමනාගමන, ආරක්ෂක, සෞඛ්‍ය ආදි පහසුකම් ලබාදීමට සියලු පියවර ගෙන තිබේ. 4 සිට 11 දක්වා සෑම දිනකම ජනපි‍්‍රය ගායක ගායිකාවන් එක්වන සංගීත ප්‍රසංග හා සංස්කෘතික සංදර්ශන ද පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa1101305</link>
    <topic>කොටි පැරදවූ හැටි කියන ජගත් සමුළුවක්</topic>
    <author/>
    <content>“ත්‍රස්තවාදය පරාජය කිරීම පිළිබඳ ශ්‍රී ලංකාවේ අත්දැකීම්” මැයෙන් අන්තර්ජාතික සමුළුවක් මැයි මස 31 ජුනි 1 හා 2 යන දිනයන්හි ශ්‍රී ලංකාවේදී පැවැත්වීමට කටයුතු යොදා ඇත.ලෝකයේ දරුණුම ත්‍රස්තවාදීන් පරාජය කළ එකම රට වන ශ්‍රී ලංකාව ඒ මානුෂික මෙහෙයුමේ දී ලබාගත් අත්දැකීම් ලෝකයේ විවිධ රටවල් සමඟ හුවමාරු කරගැනීම මේ අන්තර්ජාතික සමුළුවේ අරමුණ බව ශ්‍රී ලංකා යුද හමුදාපති ලුතිනන් ජනරාල් ජගත් ජයසූරිය යුද හමුදා මූලස්ථානයේ පැවැති මාධ්‍ය හමුවකදී පැවැසීය.කොළඹ ගලධාරී හෝටලයේ පැවැත්වීමට නියමිත මේ සමුළුවේදී රටවල් 54 ක නියෝජිතයන් සියයකට වැඩි ගණනක් සහභාගි වෙති. මේ සඳහා ඉන්දීය ආරක්ෂක උපදේශකවරුන් තිස් දෙනකු ද සහභාගි වීමට නියමිතය.මේ අන්තර්ජාතික සමුළුවේදී ගෝලීය ත්‍රස්තවාදයේ විවිධ මුහුණුවර පිළිබඳවත් ශ්‍රී ලංකාව ත්‍රස්තවාදය පැරදවීමේදී යොදාගත් යුදමය උපක්‍රම හා ක්‍රමවේදයන් පිළිබඳවත් සාකච්ඡා කැරෙන අතර ත්‍රස්තවාදය සමඟ සටන් කර විශේෂයෙන් ඉරාකය ඇෆ්ගනිස්ථානය වැනි රටවල අත්දැකීම් පිළිබඳවත් අදහස් හුවමාරු කෙරෙන බව යුද හමුදාපතිවරයා පැවසීය.මේ අන්තර්ජාතික සමුළුව ආරක්ෂක ලේකම්තුමාගේ හා යුද හමුදාපතිතුමාගේ උපදෙස් මත ශ්‍රී ලංකාවේ යුද හමුදාව විසින් සංවිධානය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa11013011</link>
    <topic>‘වයිස් රෝයි’ ට වසර 25 ට මෙරට දිගම මුද්දරය නිකුත් කෙරේ</topic>
    <author>තාරක වික්‍රමසේකර</author>
    <content>තාරක වික්‍රමසේකරමෙරට සංචාරක ක්ෂේත්‍රයට නව මුහුණුවරක් එක් කරමින් මගී ජනතාවට හඳුන්වා දුන් ‘වයිස් රෝයි ස්පෙෂල්’ දුම්රියට වසර 25 ක් පිරීම නිමිත්තෙන් ලබන මස 2 වැනිදා විශේෂ සංචාරක දුම්රිය සේවා දෙකක් ධාවනය කරවීමටත් මෙරට දිගම තැපැල් මුද්දරය ඇතුළු මුද්දර 5 ක් නිකුත් කිරීමටත් කටයුතු කර ඇතැයි දුම්රිය සැලැසුම් අධ්‍යක්ෂ විජය සමරසිංහ මහතා පවසයි.1928 දී මෙරටට ආනයනය කරන ලද වසර 83 ක් පැරැණි වාෂ්ප දුම්රිය එන්ජින් (ගල් අඟුරු සහ ජලයෙන් ක්‍රියා කරන) දෙකක් යොදවා මෙම විශේෂ දුම්රිය දෙක පෙ.ව. 8.30 ට සහ පෙ.ව. 9.00 ට කොළඹ කොටුවේ සිට රඹුක්කන බලා ධාවනය කෙරේ.විශේෂ සමරු මුද්දර පහ රඹුක්කන දුම්රිය ස්ථානයේදී නිකුත් කෙරෙන අතර මෙරට දිගම මුද්දරය වන මිලිමීටර් 123 ක් දිගැති පළල මිලිමීටර් 30 ක් වන මුද්දරයේ වටිනාකම රුපියල් 45 කි. රුපියල් 5 ක් බැගින් මුද්දර 4 ක්ද නිකුත් කෙරෙන අතර විශේෂ මුල් දින කවරයක් ද එදින නිකුත් කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa110130_3</link>
    <topic>කේ. එම්. පී. රාජරත්න අද අවසන් ගමන් යයි</topic>
    <author/>
    <content>මෙරට ජ්‍යෙෂ්ඨ දේශපාලනඥයෙකු වූ කේ. එම්. පී. රාජරත්න මහතා අභාවප්‍රාප්ත විය. ඔහු වැලිමඩ ආසනයේ මහජන නියෝජිතයා වශයෙන් පාර්ලිමේන්තුවට තේරී පත් විය. ජාතික දේශපාලනයේ චතුර කථිකයකු වූ ඒ මහතා ගේ බිරිඳ වූ කුසුමා රාජරත්න මහත්මිය ද පසු කලෙක දේශපාලනයට පිවිසියාය. රාජරත්න මහතාගේ අවසන් කටයුතු අද ඉරිදා ( 30 ) සවස 4.00 ට බැද්දගාන පොදු සුසාන භූමියේදී සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa1101309</link>
    <topic>හැඳල ලාදුරු රෝහල කෞතුකාගාරයක් වෙයි</topic>
    <author>සාගරිකා දිසානායක</author>
    <content>සාගරිකා දිසානායකශ්‍රී ලංකාවේ මෙන්ම ආසියාවේ ද පැරැණිතම රෝහලක් ලෙස සැලකෙන හැඳල ලාදුරු රෝහලට මේ වසරේ වසර 304ක් සපිරෙයි.හැඳල ලාදුරු රෝහල පිහිටුවා ඇත්තේ වර්ෂ 1708දීය. එහි සංවත්සරය නිමිත්තෙන් මුද්දරයක් සහ මුල් දින කවරයක් නිකුත් කිරීමට කටයුතු යොදා තිබේ.ලන්දේසි යුගයට අයත් ගෘහනිර්මාණ ශිල්පයට අයත් පල්ලියත්, රෝහල් උපකරණ සහිත ගොඩනැඟිලි හා තවමත් ක්‍රියාකරන රෙදි සෝදන යන්ත්‍රයත් ඇතුළු ඓතිහාසික වටිනාකමකින් යුතු භාණ්ඩ රාශියක් එහි ඇත.මෙම රෝහලෙහි රෝග පරීක්ෂාව සඳහා යොදාගත් උපකරණ, විද්‍යාගාර උපකරණ හා එකල භාවිතා කරන ලද වෛද්‍ය උපකරණ එක් රැස් කොට අනාගත පරපුර සඳහා සංරක්ෂණය කොට කෞතුකාගාරයක් ලබන වසරේ ලාදුරු දිනයට විවෘත කිරිමට අපේක්ෂා කරන බව සෞඛ්‍ය අමාත්‍යාංශයේ අතිරේක ලේකම් වෛද්‍ය පාලිත මහීපාල මහතා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa11013010</link>
    <topic>කොටුවේ ඇපල් තට්ටුවක හොර 1000 නෝට්ටු</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාරුපියල් 1000 හොර නෝට්ටු 260 ක් කොටුව පොලිසිය විසින් ඉකුත් සිකුරාදා දහවල කොටුව බෝගහ අසල ඇපල් තට්ටුවක තිබී සොයාගෙන ඇති අතර ඒවා සකස් කරන ලද බොරැල්ල මොඩල් ෆාම් ප්‍රදේශයේ නිවෙසක් වටලා ව්‍යාජ නෝට්ටු මුද්‍රණය කරන ලද පරිගණකය මුද්‍රණ යන්ත්‍රය ඇතුළු උපකරණ අත්අඩංගුවට ගෙන තිබේ.කොටුව ප්‍රදේශයේ හොර නෝට්ටු සංසරණය වන බවට කොටුව බැංකුවලින් ලද පැමිණිලි මත පරීක්ෂණ පැවැත්වූ පොලීසිය කොටුව බෝධිය අවට තිබු ඇපල් තට්ටුවකින් මුදල් සොයාගෙන ඇත.ප්‍රධාන සැකකරු බොරැල්ල මොඩල් ෆාම් ප්‍රදේශයේ පදිංචිකරුවෙකි. ඔහු ඇතුළු තවත් සැකකරුවන් තුන් දෙනකු අත්අඩංගුවට ගෙන තිබේ.කොළඹ ප්‍රදේශය භාර නියෝජ්‍ය පොලිස්පති කේ. පී. පතිරණ, නියෝජ්‍ය පොලිස්පති අනුර සේනානායක,  කොට්ඨාස භාර පොලිස් අධිකාරී මැකාති පෙරේරා යන මහත්වරුන්ගේ උපදෙස් මත කොටුව පොලිස් ස්ථානාධිපති ප්‍රධාන පොලිස් පරීක්ෂක චමිල් කේ. රත්නායක උප පොලිස් පරීක්ෂක පේ‍්‍රමරත්න හා උප පොලිස් පරීක්ෂක සුරවීර මහතා ඇතුළු පිරිසක් විසින් වැටලීම සිදුකර ඇත.ට්/222 940786 අංකය දරන රුපියල් 1000 ව්‍යාජ නෝට්ටු 260 ක් අත්අඩංගුවට ගත් අතර තවත් ව්‍යාජ නෝට්ටු සංසරණය වන බැවින් පරීක්ෂාවෙන් සිටින ලෙස පොලීසිය මහජනයාගෙන් ඉල්ලා සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa1101304</link>
    <topic>නාමයෝජනා 2047න් 450ක් ප්‍රතික්ෂේප කරලා</topic>
    <author/>
    <content>පළාත් පාලන මැතිවරණයට ඉදිරිපත් කරන ලද නාමයෝජනා 2047කින් නාමයෝජනා පත්‍ර 450ක් ප්‍රතික්ෂේප වී ඇත.මේ අනුව මෙම මැතිවරණය සඳහා පිළිගත් මුළු නාම යෝජනා සංඛ්‍යාව 1597ක් බව මැතිවරණ කොමසාරිස් දයානන්ද දිශානායක මහතා පවසයි.දේශපාලන පක්ෂ 1287ක් සහ ස්වාධීන කණ්ඩායම් 765ක් නාමයෝජනා ඉදිරිපත් කර සිටි අතර මෙයින් දේශපාලන පක්ෂ 1134ක් සහ ස්වාධීන කණ්ඩායම් 463 ඉදිරිපත් කළ නාමයෝජනා පිළිගෙන තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa1101306</link>
    <topic>අබල - දුබල විපක්ෂයක් එක්ක ආණ්ඩුවට මොන සටනක් ද?</topic>
    <author>අරුණි මුතුමලී</author>
    <content>- ඇමැති ජොන්ස්ටන්අරුණි මුතුමලීඉදිරියේදී පැවැත්වීමට නියමිත පළාත් පාලන ඡන්දයේදී අති විශිෂ්ට ජයග්‍රහණයක් ලබා ගැනීම පිළිබඳ කිසිදු සැකයක් නැතැයි සමූපකාර හා අභ්‍යන්තර වෙළෙඳ කටයුතු ඇමැති ජොන්ස්ටන් ප්‍රනාන්දු මහතා පවසයි.දුර්වල විපක්ෂයක් සමඟ තරග කිරීමේදී ජයග්‍රහණය පිළිබඳ ගැටලු කිසි විටකත් ඇති නොවන බව ඉතිහාසය දෙස බැලීමෙන් තහවුරු වන බවත් ඒ නිසාම ඡන්දය පිළිබඳ ප්‍රශ්නයක් ඇති කරගත යුතු නොවන බවත් ඒ මහතා වැඩිදුරටත් ප්‍රකාශ කෙළේය.විපක්ෂයට තමන්ගේ අභ්‍යන්තර ප්‍රශ්න විසඳා ගැනීමට නොහැකිව සිටියදී ගමේ ප්‍රශ්න විසඳන්නට ඉදිරිපත් වන්නේ කුමන ආකාරයකින් දැයි විමසන ඇමැතිවරයා ජාතික හා අන්තර්ජාතික අර්බුදවලටත් ස්වාභාවික ආපදාවලටත් සාර්ථකව මුහුණ දුන් රජයක් කෙරෙහි ජනතාවගේ විශ්වාසය වඩාත් තහවුරු වන බව පෙන්වීමට මෙවර පළාත් පාලන ඡන්දය හොඳ අවස්ථාවක් වනු ඇති බවත් හෙතෙම කීවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa1101307</link>
    <topic>පුංචි ඡන්දයට පෙර මහ මෙහෙයුමක්</topic>
    <author>විජයානි එදිරිසිංහ</author>
    <content>විජයානි එදිරිසිංහඉදිරි පළාත් පාලන මැතිවරණ කාලයේදී රටේ ආරක්ෂාව තහවුරු කර සාමකාමී වාතාවරණය පවත්වාගෙන යාම සඳහා විශේෂ ක්‍රියාමාර්ග රැසක් අනුගමනය කිරීමට පොලීසිය පියවර ගෙන තිබේ.ආරක්ෂක ලේකම් ගෝඨාභය රාජපක්ෂ මහතාගේ උපදෙස් මත පොලිස්පති ආචාර්ය මහින්ද බාලසූරිය මහතා මෙම වැඩපිළිවෙළ ක්‍රියාත්මක කරයි.මේ යටතේ ප්‍රථම වරට උතුරු නැඟෙනහිර පොලිසි ද ඇතුළුව පොලිස් ස්ථාන 433 ක මැතිවරණ අංශයක් පිහිටුවා තිබේ.එම පොලිස්බල ප්‍රදේශවල සිදුවන මැතිවරණ කටයුතුවලදී ආරක්ෂාව පිළිබඳව සොයා බැලීමේ පූර්ණ වගකීම එම මැතිවරණ අංශවලට පැවරෙයි.පොලිසියේ ස්ථානාධිපතිවරයා යටතේ ක්‍රියාත්මක වන පොලිස් මැතිවරණ අංශය අධික්ෂණය කරනු ලබන්නේ ප්‍රදේශයේ ජ්‍යෙෂ්ඨ පොලිස් නිලධාරීන්ය. ජ්‍යෙෂ්ඨ නියෝජ්‍ය පොලිස්පති (මැතිවරණ) ගාමිණී නවරත්න මහතා විසින් එම විශේෂ පොලිස් මැතිවරණ අංශවලට පැවරී ඇති කාර්යභාරය මේ වන විටත් පැහැදිලි කර දී තිබේ. මීට අමතරව මැතිවරණයට පෙර ඒ ඒ ප්‍රදේශවල මෙහෙයුම් සිදුකර මහජන ආරක්ෂාවට බාධා වන කඩාකප්පල්කාරී සැලසුම් පිළිබඳ තොරතුරු හෙළි කර ගැනීම, අපරාධ සැලසුම් හා වෙනත් කුමන්ත්‍රණකාරී ක්‍රියා පිළිබඳ සොයා බැලීම ද සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa1101308</link>
    <topic>ගංවතුරෙන් විපතට පත් ගොවීන්ට කඩිනමින් රක්‍ෂණ වන්දි</topic>
    <author>සුභාෂිණී ජයරත්න</author>
    <content>සුභාෂිණී ජයරත්නකෘෂිකර්ම හා ගොවිජන රක්ෂණ මණ්ඩලය යටතේ රක්ෂණ ආවරණය ලබාගත් ගොවීන් සඳහා රුපියල් කෝටි 25 ක රක්ෂණ වන්දි කඩිනමින් ගෙවීමට සූදානම් කර ඇතැයි එහි සභාපතිනි නීතිඥ සුමනා ආරියදාස මහත්මිය පවසයි. මෙසේ රක්ෂණ වන්දි ලබා දෙන්නේ පසුගියදා ගංවතුරෙන් විනාශයට පත්වූ වී හා බඩඉරිඟු ගොවීන් සඳහාය.දැනටමත් කෘෂි රක්‍ෂණ මණ්ඩලයේ නිලධාරීන් තක්සේරු වාර්තා සකස් කරමින් සිටින අතර මුල් අදියරේ දී සම්පූර්ණයෙන්ම හානි වූ කුඹුරුවලට වන්දි ගෙවීම් කෙරෙයි. අර්ධ වශයෙන් හානි වූ කුඹුරු සඳහා රක්‍ෂණ වන්දි ගෙවන්නේ කන්නය අවසානයේදීය.වන්දි ගෙවීම් ඉතා කඩිනමින් හා විනිවිදභාවයකින් යුතුව සිදු කර ගොවීන් එළඹෙන කන්නයන් සඳහා සූදානම් කිරීමට තම මණ්ඩලය සූදානම් යැයි සභාපතිනිය වැඩි දුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa11013012</link>
    <topic>වවුනියාවේ සංවර්ධනයට රුපියල් කෝටි 253 ක් ගම්මාන 505 ක් හදයි</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහආර්ථික සංවර්ධන අමාත්‍යාංශය පසුගිය වසරේ වවුනියාව දිස්ත්‍රික්කයේ සංවර්ධන කටයුතු වෙනුවෙන් රුපියල් කෝටි 253.7 ක් වැය කර ඇත. ආර්ථික සංවර්ධන අමාත්‍ය බැසිල් රාජපක්ෂ මහතාගේ උපදෙස් පරිදි මෙම ව්‍යාපෘති ක්‍රියාත්මක කරනු ලැබීය.වවුනියාව දිස්ත්‍රික්කයේ ප්‍රාදේශීය ලේකම් කොට්ඨාස හතරක් ආවරණය වන පරිදි තෝරා ගන්නා ලද ග්‍රාම නිලධාරී වසම් 102 ක ගම්මාන 505 ක යටිතල පහසුකම් සංවර්ධනය වෙනුවෙන් මෙම මුදල වැය කර ඇත.මින් ප්‍රධාන හා අතුරු මාර්ග කි. මී. 118 ක් පිළිසකර කිරීම සඳහා රුපියල් මිලියන 85 ක්ද, නෙදුන්කර්නි ජල සම්පාදන වැඩ සටහන සඳහා රුපියල් මිලියන 25 ක්ද ආයෝජනය කර ඇත.එසේම දුෂ්කර ප්‍රදේශ හතකට ජලය සැපයීමේ ව්‍යාපෘති ක්‍රියාත්මක කර ඇත. මාමදූව ව්‍යාපෘතිය සඳහා රුපියල් මිලියන 50 ක් ආයෝජනය කර ඇති අතර එමඟින් හෙක්ටයාර 267 ක ප්‍රදේශයකට ජලය සැපයේ. එමඟින් සෙත සැලසෙන පවුල් සංඛ්‍යාව 285 කි. නාපකුලම් ව්‍යාපෘතිය සඳහා රුපියල් මිලියන 30 ක් ආයෝජනය කර ඇත. ඉන් හෙක්ටයාර 104 ක ප්‍රදේශයකට ජලය සැපයෙන අතර ඉන් පවුල් 50 කට සෙත සැලසේ.මීට අමතරව දිස්ත්‍රික්කයේ කුඩා හා මධ්‍ය පරිමාණ වැව් ප්‍රතිසංස්කරණය කිරීම සඳහා රුපියල් මිලියන 23 ක් වැය කර ඇත. එමෙන්ම ජනතාවගේ ජීවනෝපාය කටයුතු සංවර්ධනය වෙනුවෙන් රුපියල් මිලියන 105 ක් වැය කර ඇත.ග්‍රාම නිලධාරී වසම් 170 ක හා ගම්මාන 220 කට අධික ප්‍රමාණයක බිම් බෝම්බ ඉවත් කර අවසන් කර ඇත.තවද ව්‍යාපෘති 29 ක් යටතේ පාසල්වල ගොඩනැඟිලි පහසුකම්, ලී බඩු, පොත් පත් හා අවශ්‍ය උපකරණ ලබා දීම සඳහා රුපියල් මිලියන 42 ක් ආයෝජනය කර තිබේ. වවුනියාව මහ රෝහලට කෘතිම අවයව බද්ධ කිරීමේ මධ්‍යස්ථානයක් ඉදි කිරීම වෙනුවෙන් රුපියල් මිලියන 4.27 ක් ආයෝජනය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa11013013</link>
    <topic>අන්ධ විද්‍යාල භූමිය බදු දීමේ කුමන්ත්‍රණයක්</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලරත්මලානේ අන්ධ විද්‍යාලයට අයත් භූමි භාගයෙන් තුනෙන් එකකට වැඩි ප්‍රමාණයක් අන්ධ විද්‍යාලයේ පාලක මණ්ඩලය විසින් කිසියම් පෞද්ගලික සමාගමකට රෝහලක් ඉදිකිරීම සඳහා බදු දීමට තීරණය කොට ඇති බව රත්මලාන අන්ධ විද්‍යාලීය ආදි ශිෂ්‍ය සංගමයේ සභාපති නවරත්න මුදියන්සේ මහතා පවසයි.ඒ මහතා මේ බව පැවැසුවේ තරුණ ක්‍රිස්තියානි සංගම් ශ්‍රවණාගාරයේදී පැවැති මාධ්‍ය දැනුවත් කිරීමේ සාකච්ඡාවකදීය. අනාදිමත් කාලෙක සිට දුෂ්‍ය ආබාධිත දරු දැරියන්ග් අධ්‍යාපනය සඳහා පිටිවහලක් වූ රත්මලාන අන්ධ විද්‍යාලයට ඇති වෙන්නාවූ මේ විපත පිළිබඳ දැඩි විරෝධය පළ කරමින් කතා කළ ශ්‍රී ලංකා අන්ධ ජනතා සේවා මණ්ඩලයේ ලේකම් හා විධායක අධ්‍යක්‍ෂ එස්.එල්. හෙට්ටිආරච්චි මහතා ආබාධිත දරු දැරියන්ට සිදුවෙන්නා වූ මේ විපත පිළිබඳ දැඩි ලෙස පියවර ගන්නා බවද පැවැසීය.ආබාධිත දරු දැරියන්ට සිදුවෙන මේ අසාධාරණය පිළිබඳව රජයේ පූර්ණ අවබෝධය යොමු වන්නේ නම් තමා ඉතාමත් අගේ කොට සලකන බවද පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa11013015</link>
    <topic>ඇමැති මහින්ද 55 වැනි ජන්ම දිනය සමරයි</topic>
    <author/>
    <content>1988 දී පළාත් සභා මැතිවරණයෙන් දේශපාලනයට පිවිසි වැවිලි කර්මාන්ත අමාත්‍ය මහින්ද සමරසිංහ මහතා සිය 55 වෙනි ජන්ම දිනය අද දින සමරයි. එතුමා ඕස්ට්‍රේලියාවේ මෙල්බන් ලාටෝපෙ විශ්වවිද්‍යාලයේ ආර්ථික විද්‍යා විශේෂ උපාධිධාරියෙකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aa11013014</link>
    <topic>ලේ දන්දීමේ පින්කමක්</topic>
    <author/>
    <content>ලේ දන්දීමේ පින්කමක් අද (30) පෙරවරු 8.30සිට පස්වරු 4 දක්වා තල්වත්ත අංක 23 මාස්ටර් ගයිඩ් නිවසේදී පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=ab1101304</link>
    <topic>පෞද්ගලික විශ්වවිද්‍යාල ඇරැඹීම සුදුසුද?</topic>
    <author>සාකච්ඡා කෙළේ සුභාෂිණී ජයරත්න අරුණි මුතුමලී</author>
    <content>අධ්‍යාපනය රජයේ ඒකාධිකාරයක් පමණක් නොවේ. පාසල් අධ්‍යාපනය මෙන්ම උසස් අධ්‍යාපනය රජය විසින් සිසු දරුවන්ගේ යහපත උදෙසා නොමිලයේ ලබාදුන්නත් පාසලින් සමත් වන සියලු දූ දරුවන්ට විශ්වවිද්‍යාල අධ්‍යාපනය සැපයීමරජයට පමණක් කළ නොහැකි කර්තව්‍යයකි. වසරකට 1,30,000ක සිසු පිරිසක් විශ්වවිද්‍යාල ප්‍රවේශය සඳහා අවම සුදුසුකම් සපුරා තිබුණත් එයිනුත් විශ්වවිද්‍යාලවලට ඇතුළත් විය හැක්කේ වසරකට 22,000කට ආසන්න සිසු පිරිසකට පමණි.විශ්වවිද්‍යාලවලට නොතේරුණු සිසු පිරිසටත් විශ්වවිද්‍යාල වරම් සපයන්නට පෞද්ගලික අංශය එක්ව සිටියත් මෙරට පෞද්ගලික විශ්වවිද්‍යාල ආරම්භය පිළිබඳව තවමත් ඇත්තේ පරස්පර විරෝධී අදහස්ය. මේ පිළිබඳව පක්ෂ විපක්ෂ මැති ඇමැතිවරු දැක්වූ අදහස් කිහිපයකි.ජාතික හෙළ උරුමයේ සභාපති සහපාර්ලිමේන්තු කණ්ඩායම් නායක, අතුරලියේ රතන හිමිපෞද්ගලික විශ්වවිද්‍යාල පිළිබඳව අලුතින් සාකච්ඡාවක් ඇරැඹී තියෙනවා. නමුත් මේ ප්‍රශ්නය ආරම්භ වුණේ පෞද්ගලික වෛද්‍ය විද්‍යාලය ආරම්භ කරන්න ගත්වේලාවෙයි. නමුත් එය රාගම වෛද්‍ය පීඨය ලෙස රජයට පවරා ගත්තා.ලංකාවේ දූ දරුවන් නේපාලය, බංග්ලාදේශය වගේ රටවලට ගොස් අධ්‍යාපනය ලබන ප්‍රවණතාවක් ඇති වී තිබෙනවා. එහිදී ඇතිවන එක තර්කයක් තමයි අපේ රටේ මුදල් පිටරටට ඇදී යන පරිදි ඒ රටවලට ගොස් අධ්‍යාපනය ලබා ගැනීම සුදුසු ද යන්න. අනෙක් අතට මේ රටේ දැනටමත් පෞද්ගලික විශ්වවිද්‍යාල පිහිටුවා නැද්ද කියන කරුණු සලකා බලන්න ඕනෑ. වෛද්‍ය, ඉංජිනේරු වගේ විෂයයන්වලට එසේ එකවර උපාධි පිරිනැමීමට නොහැකි වුවත්, වාණිජ හා කලා විෂයයන් සඳහා ඕනෑතරම් සහතික ලබා දෙනවා.අනෙක් ප්‍රශ්නය විදේශ ආයෝජකයන් මේ රටේ විශ්වවිද්‍යාල ඇති කරන්න එනවාද? අපි ඒ ආයතනවලට ආරාධනා කරනවාද? යන්නයි.මේ හැම කරුණකටම වඩා වැදගත් වන්නේ විශ්වවිද්‍යාල ප්‍රවේශය සඳහා කඩඉම් ලකුණු මට්ටම තීරණය කළ පසු තවත් ලකුණෙන් දෙකෙන් ඒ වාසනාව නොලබන පිරිසක් ඉන්නවා. ඒ සියලුදෙනා ගැන හිතද්දි අපි පෞද්ගලික විශ්වවිද්‍යාල ඇති කිරීමට එකඟයි.හැබැයි, එහිදී යම් මට්ටමක් පවත්වා ගත යුතුයි. උදාහරණයක් ලෙස දැනට විශ්වවිද්‍යාල පද්ධතියට ඇතුළුවෙන්න තිබෙන ලකුණු මට්ටම දෙසියයක් නම් 190 පමණ සිට ලකුණු ලබා ගත් ළමයින් හෝ අඩුම තරමේ විශ්වවිද්‍යාල ප්‍රවේශයට සුදුසුකම් ලැබූ මට්ටමේ ළමයින් තෝරාගත යුතුයි. ඒ සඳහා අයැදුම් පත්‍ර ජාතික විශ්වවිද්‍යාල මඟින් කැඳවා පහසුකම් සැළසීම සඳහා පෞද්ගලික විශ්වවිද්‍යාල යොදා ගැනීමට හැකියි. එවැනි දෙයක් තමයි කළ යුත්තේ. එසේ නොමැතිව ආයෝජන මණ්ඩලය යටතේ කරන ව්‍යාපාරයක් ලෙස විශ්වවිද්‍යාල ඇති කිරීමට අපට පක්ෂපාති වන්න බැහැ.කෙසේ වුවත් අප මෙහිදී සැළකිලිමත් විය යුතුයි ලෝකයේ පෞද්ගලික විශ්වවිද්‍යාල ඇතිවී තිබෙන්නේ කුමක් සඳහා ද යන්න පිළිබඳව. දැනට අපේ රටේ වුණත් පවතින පෞද්ගලික විශ්වවිද්‍යාල මඟින් නීති විෂයය සඳහා පහසුකම් සළසා තිබෙනවා. ඒ වගේම නීති විද්‍යාලයත් පෞද්ගලිකයි. නමුත් වගකීමක් සහිතව රැකියා වෙළෙඳපොළට ගැලපෙන අයුරින් විෂයය නිර්දේශය යාවත්කාලීන වූ පාඨමාලාවලින් සමන්විත නම් එවැනි පෞද්ගලික විශ්වවිද්‍යාල ඇතිවීමේ ගැටලුවක් නැහැ. ජපානය, කොරියාව වගේ රටවලත් ඇතැම් විශ්වවිද්‍යාල අර්ධ රාජ්‍ය ආයතන වශයෙන් තිබෙනවා. ඒ නිසා අප හිතන්නේ පෞද්ගලික විශ්වවිද්‍යාල ඇති කිරීම හොඳයි. ඒත් ඒවා එකවරම හතුපිපෙන ආකාරයට නැතිව රජයේ අධීක්ෂණය යටතේ ක්‍රමාණුකූලව ඇතිවිය යුතුයි කියායි.උසස් අධ්‍යාපන ඇමැති එස්.බී.දිසානායකලෝකයේ දියුණු හැම රටකම දියුණු විශ්වවිද්‍යාල පෞද්ගලික විශ්වවිද්‍යාලයි. ලෝකයේ විශ්වවිද්‍යාල තත්ත්වය අනුව පෙළගැස්වුවහම අංක එකට වැටෙන්නේ හාවඩ් විශ්වවිද්‍යාලය යි. මෙම පෙළගැස්මේ මුල් 1000න් සියයට 99ක්ම පෞද්ගලික විශ්වවිද්‍යාලයි.1960-70 ගණන්වල පෞද්ගලික විශ්වවිද්‍යාල රජයට ගත්තා. පකිස්තානය, කොරියාව වගේ රටවල් එය කළා. නමුත් දැන් ලෝකයේ සියලුම රටවල් වේගයෙන් පෞද්ගලික විශ්වවිද්‍යාලවලට දොර විවෘත කර තියනවා. 1978 වන තුරු පෞද්ගලික විශ්වවිද්‍යාල තිබුණෙ නැහැ. ඉන්දියාවේ පෞද්ගලික විශ්වවිද්‍යාල 3301ක් තිබෙනවා. 1945-85 වනතුරු චීනයේ එක පෞද්ගලික විශ්වවිද්‍යාලයක්වත් තිබුණේ නැහැ. චීනයේ බීජිං නුවර පමණක් පෞද්ගලික විශ්වවිද්‍යාල 79ක් තියෙනවා. චීනයේ ෂැංහයි නගරයේ 134ක්. ඇමෙරිකාවේ 3100ක් තියෙනවා. පාකිස්තානය, නේපාලය, බංග්ලාදේශය වගේ මේ හැම රටකම පෞද්ගලික විශ්වවිද්‍යාල තියෙනවා.හාවඩ්, ඔක්ස්ෆර්ඩ්, කේම්බ්‍රිජ්, සෝබෝන් යන මේ ප්‍රසිද්ධ විශ්වවිද්‍යාල පෞද්ගලික විශ්වවිද්‍යාලයි. පසුගිය දවසක සිංගප්පූරුවේ නැන්යුං විශ්වවිද්‍යාලය අපේ පශ්චාත් කළමනාකරණ අධ්‍යයන අංශය සමඟ ගිවිසුමකට ආවා. මේ විශ්වවිද්‍යාලය ආසියාවේ 3 වන තැනත් ලෝකයෙන්ම 27 වන තැනටත් ඉන්නේ. මෙයත් පෞද්ගලික විශ්වවිද්‍යාලයක්. ඇමෙරිකාවේ ෆැන්ෆර්ඩ් පෞද්ගලික විශ්වවිද්‍යාලයේ නොබෙල් ත්‍යාගය ගත් 11 දෙනෙක් ඉන්නවා. දැනට ලෝකයේ පෞද්ගලික විශ්වවිද්‍යාල නැති රටවල් තියෙන්නේ කියුබාව, උතුරු කොරියාව, මෙන්ම වෙනිසියුලාවේ තිබුණ විශ්වවිද්‍යාල රජයට පවරා ගත්තා. කියුබාවෙත්, උතුරු කොරියාවේත් විශ්වවිද්‍යාලවල මට්ටම ඉතාම පහළයි.පෞද්ගලික විශ්වවිද්‍යාල තිබීම මඟින් රටක අධ්‍යාපන අවස්ථා පුළුල් වෙනවා. මානව සම්පත් හදන්න මෙන්ම එය ලෝකයට යවන්නත් හේතු වෙනවා.පෞද්ගලික විශ්වවිද්‍යාල ලෝකයේ පිළිගත් සම්මතයක්. අපේ රටේ වසර 10ක සිට පෞද්ගලික විශ්වවිද්‍යාල අනුබද්ධ ආයතන පටන්ගෙන තියනවා. දැනට 64ක් ලියාපදිංචියි. 51ක් පටන්ගෙන තියනවා. 32ක් ක්‍රියාත්මකයි. මේවාට හැමදාම විරුද්ධ වන්නේ ජ.වි.පෙ.යි. ඒවා පටන් ගන්නකොට ඔවුනගේ ඇස් කන් තිබුණේ නැද්ද? දැන් පෞද්ගලික රාජ්‍ය නොවන විශ්වවිද්‍යාලවලට විරුද්ධ ජ.වි.පෙ. විතරයි. මම දැක්කා ඒවා පටන් ගන්න දෙන්නෙ නැහැ කියලා. අපි ඒවා පටන් අරගෙනත් ඉවරයි. සමහර ඒවායේ ගොඩනැඟිලි හදනවා.අපේ රටේ 250,000 උසස් පෙළ ලියනවා. මෙයින් 150000 උසස් පෙළ සමත් වෙනවා. මේ අයගෙන් 60,000ක් ප්‍රවේශයට අයදුම් කරනවා. නමුත් අපි ඇතුළත් කරගන්නේ 22,000. මේ පිරිස ගන්නෙත් අමාරුවෙන්. එදා දෙදෙනෙක් හිටිය නේවාසිකාගාර කාමරයට අද 6 දෙනෙක් දානවා. හැම වසරකම රුපියල් බිලියන 10-15ක ගොඩනැඟිලි හදනවා. ඒ හැදුවත් විශ්වවිද්‍යාලවල පහසුකම් මදි. නේවාසිකාගාර මදි. අපි කවද්ද විශ්වවිද්‍යාල ඉල්ලා සිටින 60,000ට විශ්වවිද්‍යාල දෙන්නේ.අපි 22,000 විශ්වවිද්‍යාලවලට ගන්නකොට තව 3000 උසස් තාක්ෂණ ආයතනවලට යනවා. තව 2000 පෞද්ගලික උසස් අධ්‍යාපන ආයතනවලට යනවා. 8000ක් විතර ලංකාවෙන් පිටතට යනවා. තව 25,000ක් පමණ උසස් අධ්‍යාපනය ඉල්ලා හඬමින් ලංකාවේ ඉන්නවා. මේ ළමයින්ගෙයි දැන් විශ්වවිද්‍යාලවල ඉන්න ළමයින්ගෙයි ’ඛ’ අගය 0.2ක වෙනසක් වෙන්න පුළුවන්. අපිට රජයේ විශ්වවිද්‍යාල 25ක් විතර ඇරලා මේ අයටත් විශ්වවිද්‍යාල දෙන්න පුළුවන්, හැබැයි ක්‍රි.ව. 3000දි විතර.දැනට අපි පෞද්ගලික විශ්වවිද්‍යාල 15ක් පමණ ආරම්භ කරන්න යනවා. මේ විශ්වවිද්‍යාලවලට අපේ දරුවෝ නොමිලයේ සියයට 20ක් ඇතුළත් කරනවා. අපේ පළමු කොන්දේසිය එයයි. අපේ ළමයින්ට මේ අන්තර්ජාතික විශ්වවිද්‍යාලවල නොමිලයේ ඉගෙනගන්න පහසුකම් ලැබෙනවා අපේ ආචර්යවරු පවා වැඩියෙන් පඩි දීලා ගන්න අපි ඉඩදෙන්නැහැ. විශ්‍රාමික හෝ අපේ විශ්වවිද්‍යාලවල වසර 5ක් සිටි ආචාර්යවරුන්ට පමණයි ඒවාට යන්න පුළුවන්. අපි මේවා කරන්නේ සම්පූර්ණයෙන්ම ප්‍රමිතියකට අනුකූලවයි.මේ රටේ මවුපියන්ගේ විශාල ඉල්ලීමක් තමයි මේ පෞද්ගලික විශ්වවිද්‍යාල ආරම්භ කිරීම.ප්‍රවර්ධන ඇමැති රෙජිනෝල්ඩ් කුරේඅපි අද ජීවත්වන යුගය මින් පෙර නොවූ විරූ අත්දැකීම් ලබන යුගයක්. එක කාලයක් මේ රටේ අධ්‍යාපනය පූජ්‍ය පක්ෂයේ වරමක් බවට පත්ව තිබුණා. බ්‍රාහ්මණයෝ මහා බ්‍රහ්මයාගේ හිසෙන්, ක්ෂුද්‍රයේ මහා බ්‍රහ්මයාගේ පාදයෙන් ජනිත වූ බව කියනවා. එදා වේද පාඨ කියවීම දිව කපා දැමීමට තරම් වරදක් වුණා. ආගමික අධ්‍යාපනය එක්තරා ප්‍රභූ පැලැන්තියකට පමණක් සීමා වුණා. අධ්‍යාපනය දේවස්ථානවලට සීමා වුණා. මේ නිසා විද්‍යාත්මක සොයා ගැනීම් කළාම ඒ විද්‍යාඥයාට විරුද්ධව ක්‍රියාමාර්ග ගත්තා.එදා ලෝකයේ විද්‍යාත්මක ගවේෂණ කළ විශාල පිරිසකට මේ ආගමික මතවාද නිසා දුක් විඳින්න සිදු වුණා. මේ නිසා ආගමික මතවාදයන්ගෙන් අධ්‍යාපනය නිදහස් කරගන්න අවශ්‍ය වුණා. රජය අධ්‍යාපනය ට උදව් කළ යුතු බව ඇත්ත. නමුත් අධ්‍යාපනයේ සියලු දේම රජය විසින්ම කළ යුතු යැයි සිතනවා නම් එය වැරැදියි. මේ නිසා අධ්‍යාපන කාර්යාවලිය රජයෙන් වෙන්න පුළුවන්, ආගමික ආයතනවලින් වෙන්න පුළුවන්, පෞද්ගලික අංශයෙන් සිදුවෙන්න පුළුවන්. අද නැටුම්, සංගීත ගත්තම විවිධ ගුරුකුල යටතේ සිදුවෙනවා. රජය අධ්‍යාපනයට උදව් කළ යුතුයි. නමුත් රජය අධ්‍යාපනය ලබා දෙන එකම ආයතනය නොවිය යුතුයි. අද වෙදකම පවා පරම්පරාවෙන් පරම්පරාවට යනවා. ඒවා ආණ්ඩුවෙන් උගන්වලා කරන දේ නෙමෙයි. මේ නිසා අධ්‍යාපනය කවදාවත් භුක්තියට සින්නක්කරයට පවරා දෙන්න බැහැ.මේ නිසා අධ්‍යාපනයට පෞද්ගලික අංශයේ උදවු අවශ්‍යයි. රජයට උසස් පෙළ සමතුන් සියලු දෙනාම විශ්වවිද්‍යාලවලට ඇතුළත් කරන්න බැහැ. මේ නිසා අපේ ශිෂ්‍යයන් පිටරටට යන්න පටන් අරන්. මේ නිසා විශාල ධනයක් විදේශයනට ඇදී යනවා. දසලක්ෂයක් පමණ ගෘහ සේවිකාවන් අපේ රටට ගෙනෙන සල්ලි නැවතත් ඒ රටවලටම අරන් යනවා, උසස් අධ්‍යාපනය සඳහා. ලන්ඩනය, ඇමෙරිකාව, එංගලන්තය, ප්‍රංසය වගේ රටවලට පමණක් නොවේ, බංග්ලාදේශය, මදුරාසිය, පින්ලන්තය වගේ රටවලට පවා යනවා.එය සිද්ධවෙන්නේ මොකක් හෝ උපාධියක් ලබාගන්න තියන පිපාසයට. මේ නිසා රජයට මේ සියලු දෙනාටම අවශ්‍යතා ලබාදෙන්න, බැරිනම් ශිෂ්‍යයන්ට උපාධියක් ගන්න වෙනත් ස්ථාන තිබිය යුතුයි.ඒ වගේම අපේ විශ්වවිද්‍යාලවලට විදේශ රටවලින් ශිෂ්‍යයන් ගෙන්වා ගැනීමට හැකියාව ලැබෙනවා. පෞද්ගලික විශ්වවිද්‍යාල ආරම්භයෙන්. ඒ වගේම විදේශයන්ට යන මුදල් ද ඉතිරි වීමක් වෙනවා. ලෝකයේ සිදුවන වෙනස් වීම්වලට ඉතා ඉක්මනින් ප්‍රතිචාර දක්වන්න පුළුවන් පෞද්ගලික අංශයටයි. ලෝකයේ ඇති නව නැඹුරුතා පෞද්ගලික අංශය ඉතා ඉක්මනින් වැලඳ ගන්නවා. මේ නිසා ඒ අයටත් අවකාශ සලසා දිය යුතු බවයි මගේ හැඟීම.එ.ජා.ප. කොළඹ දිස්ත්‍රික් පාර්ලිමේන්තු මන්ත්‍රී මොහාන් ලාල් ග්‍රේරුපෞද්ගලික විශ්වවිද්‍යාල ඇති කරනවා නම් මූලික වශයෙන්ම ඒ සඳහා ඉහළ ප්‍රමිතියක් තිබිය යුතුයි. එයට කරුණු තුනක් බලපානවා.පළමුවැන්න යටිතල පහසුකම් කෙසේද යන්නයි. උදාහරණයක් ලෙස අඩුම තරමේ ඉඩම් අක්කර 15ක් 20ක් වත් නැතිව, ක්‍රීඩා පිටියක්, පිහිනුම් තටාකයක් ප්‍රමිතියට අනුකූ®ල පරීක්ෂණාගාර පහසුකම් ආදියෙන් යුතු එකක් බවට සහතික විය යුතුයි. ඒ වගේම ඒ පහසුකම් විශ්වවිද්‍යාලය ආරම්භ කිරීමට පෙර සකස් කර තිබිය යුතුයි. කුලියට ගත් ගොඩනැඟිල්ලක පොඩියට විශ්වවිද්‍යාලයක් කරන්න ගියොත් ප්‍රශ්නයක්. දෙවැන්න එහි ආචාර්ය මණ්ඩලය කවුද යන්නයි. ඒ පුද්ගල සුදුසුකම් සඳහා ප්‍රමිතියක් තිබිය යුතුයි. තුන්වැනුව විෂයය නිර්දේශය යාවත්කාලීන කර තිබේද අලුත් තාක්ෂණයට, නූතන ලෝකයට ගැලපෙන අයුරින් සකසා තිබේද යන්න පිළිබඳව. රජය එසේත් නැත්නම් උසස් අධ්‍යාපන අමාත්‍යාංශය යටතේ ලේකම් කාර්යාලයක් පිහිටුවා සුදුසුකම් සැපිරූ මණ්ඩලයක් මඟින් එය අධීක්ෂණය කිරීමට හැකි විය යුතුයි.මෙහිදී තවත් ප්‍රශ්නයක් තිබෙනවා පාඨමාලා සැකසෙන්නේ විදේශ රටවල උපාධි පිරිනැමීමට ද නැතහොත් අපේ රටේ උපාධියක් වෙනුවෙන් ද යන්නයි. කෙසේ වුවත් පෞද්ගලික විශ්වවිද්‍යාලයකින් එවැනි සහතිකයක් පිරිනමනවා නම් අඩුම තරමින් අපේ රටේ දැනට පවතින ජාතික විශ්වවිද්‍යාලයක් යටතේ වසර දහයක් පමණවත් යහපත් වාර්තාවක් තබාගත් පසුව තමයි අවස්ථාව ලබා දීමට හැකි ආයතනයක් බවට පත්කළ යුත්තේ.ඊළඟ කාරණය ප්‍රමිතිගත ගාස්තු අයකිරීම් ව්‍යූහයක් ඇතිකිරීමයි. මගේ මතය නම් පෞද්ගලික විශ්වවිද්‍යාලයක් ගාස්තු අය කළාට සිසුන්ගෙන් සූරාකන ආකාරයේ අයකිරීමක් කිරීමට ඉඩ නොදිය යුතු බවයි.ආයෝජකයින්ට සාධාරණයක් වන ව්‍යාපාරයක් වන අතරේම ශිෂ්‍යයන්ට අසාධාරණයක් නොවීමට ද වගබලා ගත යුතුයි.ඊළඟ ඉතාම වැදගත් කාරණය වන්නේ මේ වැනි පෞද්ගලික විශ්වවිද්‍යාලවලට ගුරුවරු තෝරා ගැනීමේදී අපේ ජාතික විශ්වවිද්‍යාලවල ගුරුවරුන්ටම තමයි ඒ සඳහා කටයුතු කරන්න වන්නේ. නමුත් වැඩි වැටුප් ලබාදී හොඳ ආචාර්ය මහාචාර්යවරුන් පෞද්ගලික ආයතන මඟින් ලබා ගත්තොත් දක්ෂතාව නිසා ඉහළ ලකුණු ලබාගෙන එන ශිෂ්‍ය ශිෂ්‍යාවන්ට එයින් අසාධාරණයක් සිදු විය හැනියි. එනිසා එය වැළැක්වීමේ ක්‍රමයකුත් අවශ්‍යයි.අපේ ජාතික විශ්වවිද්‍යාල හොඳින් බලාගත්තොත් පමණයි මේ පෞද්ගලික විශ්වවිද්‍යාල පැවතීම සාධාරණ වන්නේ.ඒ වගේම ’ඛ’ ස්කෝර් එකෙන් ළමයින් තෝරාගත් පසු ලකුණක් දෙකක් අඩුවීමෙන් විශ්වවිද්‍යාලයට යා නොහැකි වූ ළමයින්ගෙන් යම් ප්‍රතිශතයකට රජයේ ශිෂ්‍යත්ව ක්‍රමයක් සදා දී පෞද්ගලික විශ්වවිද්‍යාලවල ඉගෙනීමට අවස්ථාව දෙන්නත් හැකියි. උදාහරණ ලෙස දැනට විශ්වවිද්‍යාල ශිෂ්‍යයකු සඳහා වියදම් කරන මුදල ගණනය කර ඒ මුදල් රජයෙන් ගෙවන්නේ නම් යම්කිසි ශිෂ්‍ය සංඛ්‍යාවකට පෞද්ගලික විශ්වවිද්‍යාලයේ නොමිලේ ඉගෙනගැනීමට අවස්ථාව දෙනවා නම් විශ්වවිද්‍යාලයක් තැනීම සඳහා කරන විශාල ආයෝජනය රජයට ඉතිරි කර එය ළමයින්ට ශිෂ්‍යයන්ට ලබාදීම සඳහා යෙදවිය හැකියි.මේ වැනි නිවැරැදි දැක්මක් සහිතව පෞද්ගලික විශ්වවිද්‍යාල පටන් ගන්නවා නම් ඒ සඳහා විරුද්ධ වෙන්න කිසිම හේතුවක් නැහැ.නමුත් ළමයින් තෝරාගැනීමේදී අවම සුදුසුකම් සපුරා ඇති විශ්වවිද්‍යාල ප්‍රවේශයට සුදුසු ළමයින් තෝරා ගැනීමට සුදුසු පරිපාලනයක් තිබීම අත්‍යවශ්‍යයි.සාකච්ඡා කෙළේ සුභාෂිණී ජයරත්න අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=ab1101302</link>
    <topic>ඔයාගේ වැඩක් බලාගන්ඩ හැම දේටම අත දාන්ඩ එන්ඩ එපා</topic>
    <author>චන්දන බණ්ඩාර</author>
    <content>සුජීව, රවීට කියයිගිය සතියේ ජනාධිපතිතුමා සිටියේ ඇමෙරිකාවේ පෞද්ගලික සංචාරයකට සහභාගි වෙමිනි. එහිදී ජනාධිපතිතුමාට ඇමෙරිකානු රජයෙන් විශේෂ ආරක්ෂාවක් ද සපයා තිබිණි. ජනාධිපතිතුමා ඇමෙරිකාවේ ගත කළ කාලයේදී ඉන්දියාවේ චෙන්නායි මහා බෝධි විහාරයට නාඳුනන පිරිසක් විසින් ප්‍රහාරයක් එල්ල කැර තිබිණි. ඒ සමඟම ජනාධිපතිතුමා ආරක්ෂක ලේකම් ගෝඨාභය රාජපක්ෂ මහතාට කතා කොට තොරතුරු විමසුවේය.මේ අතරතුර චෙන්නායි ප්‍රහාරයට හේතුව ලෙස මාධ්‍ය වාර්තා කැර තිබුණේ උතුරු මුහුදේදී ඉන්දීය ධීවරයන්ට සිදුවූ කරදරයක් නිසා චෙන්නායි ප්‍රහාරය එල්ල වූ බවය. එහෙත් ප්‍රහාරයට නියම හේතුව එය නොවන බව පසුව වාර්තා වී තිබිණි.ඉන් පසුව ජනාධිපතිතුමා නවදිල්ලියේ සිටින ශ්‍රී ලංකා මහ කොමසාරිස් ප්‍රසාද් කාරියවසම්ට සහ චෙන්නායි සිටින නියෝජ්‍ය මහ කොමසාරිස් වඩිවේල් ක්‍රිෂ්නට කතාකර කීවේ මහා බෝධි විහාරයට ආරක්ෂාව ලබා දෙන ලෙස ඉන්දීය රජයෙන් ඉල්ලා සිටින ලෙසයි. මේ අතරතුර ඉන්දීය රජය මහා බෝධි විහාරයට ආරක්ෂාව ලබා දුන්නේය. ඉන් පසුව ජනාධිපතිතුමා කතා කළේ මහා බෝධි විහාරයට එල්ල වූ ප්‍රහාරයෙන් තුවාල ලැබු මහාචාර්ය කුඹුරුගමුවේ වජිර නාහිමියන්ටය. ඒ උන්වහන්සේගේ සුව දුක් විමසීමටය. මේ අතරතුර ගිය බ්‍රහස්පතින්දා ජනාධිපතිතුමා යළිත් මෙරටට පැමිණියේය.පසුගියදා පාර්ලිමේන්තු මන්ත්‍රී නාමල් රාජපක්ෂට ලිබියානු ජනාධිපති කර්නල් මුවමර් ගඩාෆි විසින් විශේෂ ආරාධනාවක් කොට තිබිණි. ඒ මහින්ද රාජපක්ෂ ජනාධිපතිතුමා සමග තිබෙන මිත්‍රත්වය වැඩිකර ගැනීම වෙනුවෙන් තම රටේ සංචාරය කරන ලෙසටය. මේ නිසා මන්ත්‍රී නාමල් රාජපක්ෂ ඇතුළු තරුණ මන්ත්‍රීවරු කීප දෙනෙකුට ලිබියාවට යාමට ජනාධිපතිතුමාගේ අවසර ලැබිණි.ඒ අනුව ලොහාන් රත්වත්ත, දුමින්ද සිල්වා සහ සජින් වාස් ගුණවර්දන සහ වරාය අධිකාරියේ උප සභාපතිවරයා එම සංචාරයට මන්ත්‍රී නාමල් රාජපක්ෂ සමඟ එක් වූහ. එම සංචාරයේදී ලිබියානු ජනාධිපතිවරයා තම රටේ අගමැතිවරයා ඇතුළු ජ්‍යෙෂ්ඨ ඇමැතිවරු නාමල් රාජපක්ෂ ප්‍රමුඛ මන්ත්‍රීවරුන්ට හඳුනවා දුන්හ.එහිදී නාමල් රාජපක්ෂ ප්‍රමුඛ තරුණ මන්ත්‍රීවරුන් උණුසුම් ලෙස පිළිගත් ලිබියානු නායකයා නාමල් රාජපක්ෂගෙන් විමසා සිටියේ ‘මගේ සහෝදරයා මේ දිනවල මොනවද කරන්නේ’ කියාය. ලිබියානු නායකයා සහෝදරයා යැයි කියා තිබුණේ මහින්ද රාජපක්ෂ ජනාධිපතිතුමාටය.“මගේ රටේ දරුවන්ගේ ඉංගිරිසි දැනුම දුර්වලයි. ඒ එක්කම ශ්‍රී ලංකාවෙන් තොරතුරු තාක්ෂණ දැනුම ලබා ගැනීමට අපේ රට කැමැතියි. ඒ වගේම ශ්‍රී ලංකාව සමඟ ආයෝජන සිදු කිරීමට අපේ රට කැමැතියි.” ලිබියානු නායක මුවම්මර් ගඩාෆි ජනාධිපතිවරයා මන්ත්‍රී නාමල් රාජපක්ෂ ඇතුළු පිරිසට කියා සිටියේය.ගිය සතියේ එජාප උපදේශක මණ්ඩලය එජාප නායකයාගේ ප්‍රධානත්වයෙන් රැස්වීය. එජාප නියෝජ්‍ය නායක කරූ ජයසූරිය, තිස්ස අත්තනායක, ගාමිණි ජයවික්‍රම පෙරේරා, ජෝන් අමරතුංග එම උපදේශක මණ්ඩලයේ අනෙත් සාමාජිකයෝ වූහ.“මට බොහෝ සංවිධායකවරු කතා කරනවා. නාමයෝජනා ලැයිස්තු හදාගන්න ගිහින් ගැටලු ඇති වෙලා. ඒ නිසා එජාප ජාතික නාමයෝජනා කමිටුවේ සහාය ඔවුන් අපේක්ෂා කරනවා.” එජාප නායකයා කියා සිටියේය.“ඔය කියන ගැටලු සහගත තැන්වල ප්‍රශ්න විසඳලා දෙමු. හැබැයි හැම ප්‍රශ්නයක්ම අපේ පිටින් දාලා හරියන්නෙ නැහැ. අන්තිමට සංවිධායකයෝ අපේක්ෂකත්වය ඉල්ලන අයගෙන් බේරෙන්න කියාවි සිරිකොතෙන් නම කපලා කියලා.” එජාප නියෝජ්‍ය නායක කරූ ජයසූරිය සහ මහලේකම් තිස්ස අත්තනායක කියා සිටියහ.ගිය සෙනසුරාදා එජාප ජාතික නාමයෝජනා කමිටුව පෙරවරු 10 සිට රාත්‍රී 10 පමණ වෙන තෙක් රැස්වී නාමයෝජනා ලැයිස්තු සැකසීම සිදු කළේය. එජාප නායකයා, නියෝජ්‍ය නායකය කරූ ජයසූරිය, තිස්ස අත්තනායක, ජෝන් අමරතුංග, ජෝශප් මයිකල් පෙරේරා, රවි කරුණානායක සහ සජිත් පේ‍්‍රමදාස එම කමිටුවට සහභාගි වී සිටියහ.මේ අතරතුර එජාප ජාතික නාමයෝජනා කමිටු රැස්වීමේදී එජාප හම්බන්තොට දිසා මන්ත්‍රී සජිත් පේ‍්‍රමදාස සහ එජාප කොළඹ දිසා මන්ත්‍රී රවි කරුණානායක අතර තද වචන හුවමාරුවක් ඇති විය. ඒ ලුණුගම්වෙහෙර සහ අගුණකොළපැලැස්ස යන ප්‍රාදේශීය සභාවල නාමයෝජනා පිළිබඳ සාකච්ඡා කෙරෙන අවස්ථාවේදීය.“මම හම්බන්තොට රැස්වීම් කීපයකට ගිය අවස්ථාවේ මගේ වාහනවලට පහර දුන් කෙනාට විරුද්ධව මම නඩු දාලා තියෙනවා. දැනටමත් ඔහුට විරුද්ධව නඩුවක් විභාග වෙනවා. එහෙම කෙනෙකුට නාමයෝජනා දෙන්ඩ බැහැ” එජාප කොළඹ දිසා මන්ත්‍රී රවි කරුණානායක කියා සිටියේය.“හරි හරි මගේ දිස්ත්‍රික්කයේ තියෙන පළාත් පාලන ආයතනවල ගැටලු මම විසඳා ගන්නම්. ඔබතුමා පැත්තකට වෙලා ඉන්න.” සජිත් පේ‍්‍රමදාස මන්ත්‍රීවරයා මන්ත්‍රී රවි කරුණානායකට කියා සිටියේය. ඒ සමඟම මන්ත්‍රී සජිත් සහ මන්ත්‍රී රවි කරුණානායක අතර ඉතා තදින් වචන හුවමාරුවක් ඇති විය. එහිදී මන්ත්‍රීවරු දෙදෙනාම බල්ලා, බූරුවා, හරකා වැනි වචන එකිනෙකාට කියා ගත්හ. එය සමථයට පත් කිරීමට එජාප නායකයා මැදිහත් වුණේය.“ඔයාලා දෙන්නම පොඩි ළමයි වගේ හැසිරෙන්නේ මොකද? ටිකක් ඉගෙන ගන්ඩ එකිනෙකාට ගරු කරන්ඩ. මන්ත්‍රීවරු වුණාම විනයක් ඇතිව හැසිරෙන්ඩ.” එජාප නායකයා කියා සිටියේය.ඉන් අනතුරුව ගිය ඉරිදා නැඟෙනහිර සහ ඌව යන පළාත්වල එජාප නාමයෝජනා කමිටුව රැස්වුණේය. බස්නාහිර පළාත් එජාප නාමයෝජනා කමිටුව රැස්වූයේ ගිය සඳුදා දිනයේදීය. එහිදී මන්ත්‍රී සුජීව සේනසිංහ සහ රවි කරුණානායක අතර උණුසුම් වචන හුවමාරුවක් ඇති විය. ඒ කඩුවෙල මහ නගර සභාවේ නාමයෝජනා පිළිබඳ සාකච්ඡා කෙරෙන අතරතුරදීය. “ඔයා මන්ත්‍රීතුමා ඔයාගේ වැඩක් බලා ගන්ඩ. හැම දේටම අත දාන්ඩ එපා. මම කඩුවෙල සංවිධායකයා. මට ඕන විදියට වැඩ කරගෙන යන්ඩ ඉඩ දෙන්න.” මන්ත්‍රී සුජීව සේනසිංහ මන්ත්‍රී රවි කරුණානායකට තදින් කියා සිටියේය.ගිය අඟහරුවාදා උදේ 10.00 යළිත් වරක් එජාප ජාතික නාමයෝජනා කමිටුව රැස් වුණේය. එහි කටයුතු අවසන් කෙරුණේ පසුදින අලුයම 5.00 ට පමණය. ගිය අඟහරුවාදා දිනයේ යළිත් වරක් එජාප මන්ත්‍රී සජිත් පේ‍්‍රමදාස සහ එජාප හොරණ සංවිධායක රවි ජයවර්ධන අතර උණුසුම් වචන හුවමාරුවක් ඇති විය.“අපේ පක්ෂය ග්‍රාම චාරිකා වැඩසටහන පටන් ගත්තේ හොරණ ආසනයෙන්. හැබැයි දැන් සජිත් මන්ත්‍රීතුමා නාමයෝජනා දෙන්ඩ කියන පුද්ගලයා ග්‍රාම චාරිකා වැඩසටහනට සහභාගි වුණේවත් නැහැ. ඒ වෙනුවට සජිත් මන්ත්‍රීතුමාගේ සසුනට අරුණ වැඩසටහනට සහභාගි වුණා. එයාගේ සහ සජිත් මන්ත්‍රීතුමාගේ ඡායාරූප දාගෙන පෝස්ටර් ගැහුවා. ආසන සංවිධායක විදියට මාව සම්බන්ධ කර ගත්තේ නැහැ. එහෙම කෙනෙකුට මට නාමයෝජනා දෙන්ඩ බැහැ.” හොරණ එජාප සංවිධායක රවි ජයවර්ධන සජිත් මන්ත්‍රීවරයාට කියා සිටියේය.ඒ සමඟම සජිත් පේ‍්‍රමදාස මන්ත්‍රීවරයාට කේන්ති ගියේය. “මම අවුරුදු 10 ක් පාර්ලිමේන්තුවේ ඉන්නවා. ඔයාට මැතිවරණයක් දිනා ගන්ඩ පුළුවන් වුණා ද? ඔයා පැරදුණ කෙනෙක්” සජිත් මන්ත්‍රීවරයා හොරණ එජාප සංවිධායක රවි ජයවර්ධනට කියා සිටියේය.ඒ සමගම එජාප හොරණ සංවිධායක රවි ජයවර්ධන අපහසුතාවයට පත්විය. “මේ මන්ත්‍රීතුමා ඔබතුමා කට ඇරියොත් කියන්නේ ගම් මට්ටම බිම් මට්ටම සංවිධානය කිරීම ගැන. ඒත් ගමේ සංවිධාන කටයුතු කරන අපිට ඇයි ඔය විදියට චෝදනා කරන්නේ.” රවි ජයවර්ධන කියා සිටියේය.ගිය බදාදා අලුයම තුන පමණ වෙන තෙක් එජාප මහලේකම් තිස්ස අත්තනායක එජාපය තරග කිරීමට නියමිත පළාත් පාලන ආයතන 301 සඳහා වූ නාමයෝජනා ලැයිස්තු සඳහා සිය අස්සන යෙදුවේය.එජාපයෙන් ප්‍රාදේශීය සභා සහ නගර සභා සඳහා තරග කිරීමට අපේක්ෂකත්වය ඉල්ලා තිබු 15634 ක් අතරින් නාමයෝජනා ලබා දී තිබුණේ 5210 දෙනකුට පමණි. ඊට අමතරව හිටපු එජාප ප්‍රාදේශීය සභා මන්ත්‍රීවරු 90 කට ආසන්න පිරිසකට මෙවර තරග කිරීමට නාමයෝජනා ලබා දී තිබුණේ නැත. ඒ විනය විරෝධී චෝදනාවලට ලක්වී සිටීම නිසාය.විපක්ෂයේ මෙන්ම පක්‍ෂයේ සමහර අයගෙන්ද රජයේ සංවර්ධන වැඩපිළිවෙළේ ප්‍රතිලාභ මහජනතාවට දැනෙන ආකාරයෙන් බෙදී ගොස් නැතැයි ප්‍රකාශ වෙද්දී, බැසිල් රාජපක්‍ෂ ඇමැතිවරයා එම මතය පිළිගැනීමට සූදානම් වූයේ නැත. තාවකාලික ආවේග මත අදහස් ප්‍රකාශ කිරීමට වඩා ටිකක් ගැඹුරින් සිතා බලන ඕනෑම කෙනකුට ගොවීන්, තේ, රබර් සහ පොල් කුඩා වතු හිමියන්, කිරි ගොවීන්, ධීවරයන්, ස්වයං රැකියාලාභීන්, අත්කම් ශිල්පීන් ඇතුළු රටේ බහුතරයක් වන මධ්‍යම සහ පහළ ආදායම් ලබන කොටස්වල ආදායම මහින්ද රාජපක්‍ෂ රජය යටතේ ඉහළ ගොස් ඇති බව පෙනී යනු ඇතැයි පසුගිය සතියේ ඔහු හමු වූ දේශපාලනඥයින්ට සහ නිලධාරීන්ට ඇමැතිවරයා ප්‍රකාශ කළේය.පසුගිය සතියේ සියලුම පළාත්වල පාර්ලිමේන්තු සහ පළාත් සභා මන්ත්‍රීවරුන් සහ රජයේ දිසාපතිවරුන් සමඟ පැවති සාකච්ඡා අතරතුරදී බැසිල් රාජපක්ෂ අමාත්‍යවරයා මේ අදහස් ප්‍රකාශ කර සිටියේය. 20 දින සවස සිට සංවිධානය කර තිබූ මේ රැස්වීම් ආරම්භ වූයේ සියලුම පළාත් සභා මන්ත්‍රීවරුන් සමඟ සාකච්ඡාවකිනි. ඒ අතරම 20 සහ 21 දින පාර්ලිමේන්තු මන්ත්‍රීවරුන්ගේ සාකච්ඡා වෙනම වෙනම පැවැත්වුණි.සංවර්ධන ප්‍රතිලාභ වැඩිම ජන කොටසක් වෙත ගෙන යෑමේ වැඩසටහනක් ඔහු මහජන නියෝජිතයන්ට පිරිනැමුවේය. ඒ ගෘහස්ත ආර්ථික ඒකක දස ලක්ෂයේ වැඩසටහනයි. මේ ව්‍යාපෘතිය මඟින් රටේ සෑම පවුලකටම ප්‍රතිලාභ ළඟාකරගත හැකි බව අමාත්‍යවරයා මහජන නියෝජිතයින්ට පෙන්වා දුන්නේය. එබැවින් ආර්ථික සංවර්ධන අමාත්‍යංශයේ 2011 වැඩසටහන් අතර එයට ප්‍රමුඛත්වය ලබා දෙන බව ප්‍රකාශශ කළේය. ඊට අමතරව සෑම ආසනයකම පළාත් සභා මාර්ග කිලෝමීටර් 30 බැගින් ප්‍රතිසංස්කරණය කර දිමටත්, සුළු වාරිමාර්ග ව්‍යාපෘති සඳහා මුදල් ලබා දීමටත් ඇමැතිවරයා කටයුතු කර තිබුණි. 23 සෙනසුරාදා රටේ සියලුම දිසාපතිවරුන් කැඳවූ ඇමැතිවරයා මේ ව්‍යාපෘති 3 ප්‍රමුඛ කාර්යභාරයක් ලෙස සලකා ක්‍රියාත්මක කළ යුතු ආකාරය පැහැදිලි කළේය.සෙනසුරාදා එම රැස්වීම අවසන් කළ ඇමැතිවරයා ඉන්පසු අවධානය යොමු කළේ පළාත් පාලන මැතිවරණය පිළිබඳවයි. එක්සත් ජනතා නිදහස් සන්ධානයට අයත් විවිධ පක්‍ෂවලට නාමයෝජනා ලබා දීම සම්බන්ධ ගැටලුවලට විසඳුම් ලබා දී කාර්යාලයෙන් පිටවන විට පාන්දර 4 වී තිබුණි.සුසිල් ප්‍රේමජයන්ත, අනුර පි‍්‍රයදර්ශන යන ඇමැතිවරු බැසිල් රාජපක්ෂ ඇමැතිවරයා සමඟ එම දිනවල අලුයම වන තුරු රාජකාරිවලට සම්බන්ධ වූහ. පාන්දර වනතුරු කාර්යාලයේ සිටියද පසු දිනයේ වැඩ සුපුරුදු පරිදි පෙ.ව. 8 ට ආරම්භ කිරීමට ද ඇමැති බැසිල් රාජපක්ෂ අමතක කළේ නැත.ගම්පහ නාමයෝජනා අත්සන් කිරීමට පැමිණි මන්ත්‍රීවරුන්ගේ ඉල්ලීම පරිදි එක් එක් අපේක්ෂකයා සමඟ වෙන වෙනම ඡායාරූපයකට පෙනී සිටීමට ද බැසිල් රාජපක්ෂ ඇමැතිවරයාට සිදු විය.සබරගමුව මහ ඇමති මහීපාල හේරත් ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපතිවරයෙකු ද වේ. මෙවර පළාත් පාලන මැතිවරණයට අදාළව මහනුවර දිස්ත්‍රික්කයේ ශ්‍රී ලංකා නිදහස් පක්ෂය ඇතුළු එක්සත් ජනතා නිදහස් සන්ධානයේ මැතිවරණ අපේක්ෂක කමිටුවේ සභාපතිවරයා ලෙස කටයුතු කළේ ද මහීපාල හේරත්ය.එසේම රත්නපුර සහ කෑගල්ල දිස්ත්‍රික් දෙකේ එකී මැතිවරණයට අදාළ සම්බන්ධීකරණ කටයුතු ද මහීපාල හේරත්ට පැවැරී තිබිණි.වරෙක අරලියගහ මන්දිරයට ද තවත් වරෙක මහවැලි කේන්ද්‍රයට ද යමින් එමින් මේ කටයුතු සිදු කරන අතරතුර ඔහු පසුගිය 23 ඉරිදා තමා නියෝජනය කරන රඹුක්කන මැතිවරණ කොට්ඨාශයේ දැවැන්ත උත්සවයක් ද සංවිධානය කර තිබිණි.ඒ සඳහා ප්‍රධාන ආරාධිතයා වශයෙන් ඇරයුම් ලැබී තිබුණේ පාර්ලිමේන්තු මන්ත්‍රී නාමල් රාජපක්ෂටය. හරියටම ඊට වසරකට පෙර පසුගිය ජනාධිපතිවරණ සමයේ මැතිවරණ ප්‍රචාරක කටයුතුවලට සහභාගී වූ නාමල් රාජපක්ෂ මුල් ගල් තැබූ හිරිවඩුන්න දියගම පාලම විවෘත කිරීම ඇතුළු අවස්ථා ගණනාවකට ප්‍රධාන ආරාධිතයා වශයෙන් සහභාගී වීමට නාමල් රාජපක්ෂට සිදු විය.23 වෙනිදා උදෑසන සිරිත් පරිදි ශාරීරික ව්‍යායාමවල යෙදී සිටිමින් සිටි මහීපාල හේරත්ට පක්ෂ මහ ලේතම් මෛත්‍රීපාල සිරිසේනගෙන් හදිසි ඇමතුමක් ලැබිණි.මහනුවර දිස්ත්‍රික්කයේ සන්ධානයේ නාම යෝජනාවලට අදාළව අලුතින් මතුවූ ගැටලුකාරී තත්ත්වයන් සමථයකට පත් කිරීම සඳහා එදින උදෑසන 10 වන විට කොළඹට පැමිණිය යුතුයැයි මහලේකම්වරයාගේ හදිසි ඇරයුම විය.නාමල් රාජපක්ෂ පිළිගැනීමට ඒ වන විටත් රඹුක්කන පැවතියේ දැවැන්ත සූදානමකි. තොරණ පමණක් 10 කට වැඩි ප්‍රමාණයක් ඉදිව තිබිණැයි සංවිධායකයෝ වරින් වර මහ ඇමැතිවරයාට තොරතුරු පවසා තිබිණි. කෙසේ වෙතත් උදෑසන 8.30 වන විට නාමල් රාජපක්ෂ සුපුරුදු සිනාවෙන් යුතුව කෑගල්ල මොලමුරේ මාවතේ පිහිටි මහීපාල හේරත්ගේ නිවසට ගොඩ විය.අනපේක්ෂිත අයුරින් තමන්ට කොළඹ යාමට සිදුව ඇතැයි සඳහන් කළ මහීපාල හේරත් නාම යෝජනා වලට අදාළව මතු වී ඇති තත්ත්වය නිවසේ ආලින්දයේ සිටම විස්තර කළේය.”ජනාධිපතිතුමා මටත් ස්ථාන කීපයක එවැනි ගැටලු සමථයකට පත් කරන්න මැදිහත් වන්නැයි කිව්වා” යැයි පිළිතුරු දුන් නාමල් ඇඹිලිපිටිය හම්බන්තොට පළාත් පාලන ආයතන කීපයක නාම යෝජනාවලට අදාළව කරුණු කාරණා මහීපාල හේරත්ට විස්තර කළේය.අජන්තා හේරත් මහත්මිය ඒ වන විටත් නාමල් ඇතුළු පිරිසට උදෑසන කෑම මේසය පිළියෙල කර තිබිණි. විශේෂයෙන් පිළියෙල කරන ලද තිබ්බොටු මැල්ලුමක් නාමල්ගේ පිඟානට බෙදමින් මේක හොඳ කෑමක් කෑමේ ගුණ අගුණ විස්තර කිරීමටද මහීපාල හේරත් අමතක නොකළේය.පසුගිය 23 වන දින රඹුක්කන පැවති ශ්‍රී ලංකා නිදහස් පක්ෂ උත්සව මාලාව වසර 20 කට පසු මහීපාල හේරත් මහ ඇමැතිවරයාගේ සහභාගීත්වයෙන් තොරව රඹුක්කන පැවති එවන් එකම උත්සවය විය.පක්ෂ නාම යෝජනා කමිටුවට සහභාගී වීම සඳහා එදින උදෑසන මහීපාල හේරත් කොළඹ බලා නික්ම ගියේ ප්‍රධාන ආරාධිතයා වශයෙන් පැමිණි පාර්ලිමේන්තු මන්ත්‍රී නාමල් රාජපක්ෂ සමඟ එම කටයුතු මැනවින් සිදු කළ යුතු බවට සිය පුත් කනක හේරත්ට උපදෙස් දීමෙන් අනතුරුවය.රඹුක්කන ශ්‍රී ලංකා නිදහස් පක්ෂ ප්‍රධාන කාර්යාලය විවෘත කිරීම ඇතුළු අවස්ථා රැසක ප්‍රධාන ආරාධිතයා වශයෙන් සහභාගී වෙමින් අවසානයේ රඹුක්කන ප්‍රජා ශාලාවේ පැවති උත්සව සභාව ඇමතූ නාමල් රාජපක්ෂ සඳහන් කළේ ජනවාරි 23 තමන්ට සුවිශේෂ දිනයක් බවය.තම මව වන ශිරන්ති රාජපක්ෂ මැතිනියගේ් උපන්දිනය ජනවාරි 23 වන දා බව සිහිපත් කළ ඔහු පසුගිය ජනාධිපතිවරණයේදී එවන් 23 වනදාවක තමන් රඹුක්කන මැතිවරණ කොට්ඨාසයේ ක්‍රියාකාරී කටයුතු වලට සහභාගී වූ අයුරු සිහිපත් කළේය.මෙහිදී කනක හේරත් සඳහන් කළේ නාමල් රාජපක්ෂ හම්බන්තොටට පමණක් සීමා වූ නායකයකු නොවන බවය.ඔහු හම්බන්තොට සිට කිලිනොච්චිය දක්වා ජාති ආගම් කුල මල පක්ෂ භේදයකින් තොරව සේවය කරන ආදර්ශමත් තරුණ නායකයකු යැයි කී කනක හේරත් නාමල්ට ආණ්ඩු පක්ෂයේ මන්ත්‍රීවරු මෙන්ම විපක්ෂයේ මන්ත්‍රීවරු ද එකසේ ආදරය කිරීමේ රහස ඔහු භේදකාරී කටයුතු වලින් තොරව සැවොම එකමුතු කරගන්නා පිළිවෙතක පිහිටා කටයුතු කිරීම නිසා බව සිහිපත් කළේය.ශ්‍රී ලංකා නිදහස් පක්ෂයේ නව මූලස්ථානය ඉදිකිරීම සඳහා රඹුක්කන මැතිවරණ කොට්ඨාසයේ පක්ෂ ශාඛා සමිති එකතු කරන ලද මුදල් ආධාර පක්ෂ අරමුදලට බැර කිරීම සඳහා නාමල් රාජපක්ෂ මහතාට භාර දීමද ශාඛා සමිති නිලධාරීන් අතින් සිදු විය.සමු ගැන්මට මත්තෙන් කනක හේරත් සිය පාර්ලිමේන්තු මිතුරා වන නාමල් රාජපක්ෂට අපූරු තිළිණයක් ද පිළිගැන්වීය.ඒ කැටයම් කරන ලද කුඩා ඇත් පැටවෙකි. මේ අතර නාමල් රාජපක්ෂ සමඟ ඡායාරූපවලට පෙනී සිටීමට බරපතළ පොරයක් දක්නට ලැබිණි.ඒ බොහොමයක් දෙනා ඉදිරි පළාත් පාලන මැතිවරණයට ඉදිරිපත් වන සන්ධාන අපේක්ෂකයින්ය. ඔවුන්ට සිය මැතිවරණ ප්‍රචාරක පුවරු සඳහා නාමල් ළකුණ එකතු කර ගැනීමට ඇති පිපාසය අවබෝධ කරගත් නාමල් රාජපක්ෂ මහතා ඒ කාටත් අවස්ථාවක් ලබා දීමට කටයුතු කළේය.මේ අතර මෑතක පටන් ලියලා වැඩෙන කෑගල්ල දිස්ත්‍රික්කයේ මහීපාල හේරත් රංජිත් සියඹලාපිටිය මිත්‍රත්වය තවදුරටත් සංකේතවත් කරමින් මෙම උත්සව මාලාවේ මුල සිට අග දක්වා රංජිත් සියඹලාපිටියගේ් ඥාති සොයුරු පළාත් සභා මන්ත්‍රී හර්ෂ සියඹලාපිටිය මහතා ද ලෙන්ගතුව එම අවස්ථාවන්ට සහභාගී වනු දක්නට ලැබිණි.ජාතික නිදහස් පෙරමුණේ දේශපාලන මණ්ඩලය පසුගිය සති අන්තයේදී එහි බත්තරමුල්ලේ පිහිටි ප්‍රධාන කාර්යාලයේදී පක්ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශගේ හා ප්‍රධාන ලේකම් ප්‍රියන්ජිත් විතාරණගේ ප්‍රධානත්වයෙන් රැස්විය.එහිදී මූලික වශයෙන් සාකච්ඡාවට භාජනය වූයේ පළාත් පාලන මැතිවරණය පිළිබඳවය.”එක්සත් ජනතා නිදහස් සන්ධානයේ බුලත් කොළය ළකුණෙන් පළාත් පාලන ආයතන 123කට අපේක්ෂකයන් 131ක් අපි ඉදිරිපත් කොට අවසන්. දැන් ඇත්තේ එක්සත් ජනතා නිදහස් සන්ධානයේ ජයග්‍රහණය සහ අප පක්ෂයේ අපේක්ෂකයන් 131 දෙනාගේ ජයග්‍රහණය වෙනුවෙන් කැපවීමයි.”පක්ෂයේ ප්‍රධාන ලේකම් ප්‍රියන්ජිත් විතාරණ පෙන්වා දුන්නේය.”අපේ අපේක්ෂකයන් සියලු දෙනා කොළඹට කැඳවා ජයග්‍රාහී මැතිවරණ මෙහෙයුමක් වෙනුවෙන් ඔවුන් දැනුවත් කිරීමත්, උපදෙස් ලබාදීමත් කඩිනමින් සිදුකළ යුතුයි.”විමල් වීරවංශ පෙන්වා දුන් අතර ඒ අනුව “ජා.නි.පෙ. පළාත් පාලන අපේක්ෂක හමුව“ 30 වැනිදා උදේ 9.00ට කොළඹ සව්සිරිපාය ශ්‍රවණාගාරයේදී පක්ෂ නායක විමල් වීරවංශ සහ ප්‍රධාන ලේකම් ප්‍රියන්ජිත් විතාරණගේ ප්‍රධානත්වයෙන් පැවැත්විණි.”ජනතා විමුක්ති පෙරමුණේ දේශපාලන මණ්ඩලය ඇතුළේ විදේශ ඔත්තු සේවාවක නියෝජිකතයතු සිටින බව මට ඒත්තු ගියේ මා එහි ප්‍රචාරක ලේකම්වරයා ලෙස කටයුතු කරන කාලයේදීමයි. මා පක්ෂයෙන් ඉවත් කිරීමට වසරකට පමණ ඉහතදී චීන තානාපති කාර්යාලයේ නිලධාරියකු මා සමඟ කතාකරමින් සිටියදී ඔහු කියූ දෙයකින් මා එකවර විමතියට පත් වුණා.ඔහු පැවසුවේ ශ්‍රී ලංකාවේ ඉන්දීය මහ කොමසාරිස් කාර්යාලය තුළ ජ.වි.පෙ. දෙකඩවීමක් ගැන සාකච්ඡා වී ඇති බවයි. ඔහුට දැනගැනීමට ලැබුණු අන්දමට ඉදිරි වසර තුළ ජ.වි.පෙ. දෙකඩවීමක් සිදුවන බව ශ්‍රීී ලංකාවේ ඉන්දීය මහ කොමසාරිස් කාර්යාලය තුළ දීර්ඝ ලෙස සාකච්ඡා වී තිබුණා.””මා එය එදා එතරම් බැරෑරුම් ලෙස සැලකුවේ නැහැ. නමුත් එම චීන තානාපති නිලධාරියා කීවා 2008 මැයි මස වන විට ජ.වි.පෙ. දෙකඩ වීම නියත ලෙස සිදුවන බව ඉන්දීය මහකොමසාරිස් කාර්යාලය තුළ සාකච්ඡා වී ඇති බව.””මම 2008 අප්‍රේල් 08 වැනිදා පාර්ලිමේන්තුවේ විශේෂ ප්‍රකාශයක් සිදු කොට ජ.වි.පෙ.න් ඉවත් වීමේ තීරණය රටටම දැනුම් දුන්නා. මම එහෙම නොකළා නම් මාව ජ.වි.පෙ.න් ඉවත් කිරීමේ තීරණය ක්‍රියාත්මක කිරීමට නියමිතව තිබුණේ 2008 මැයි මාසයේදීයි.ඒ අනුව මට ඒත්තු ගියා ජ.වි.පෙ. නායකත්වය තුළ විදේශ ඔත්තු සේවාවක නියෝජිතයකු සිටින බව. ඒ වගේම මා ලැබූ තවත් අත්දැකීම් දෙස විමසිලිමත්ව සිතා බැලීමේදී ඒ ඔත්තුකරුවා කවුද? යන්නත් පැහැදිලි වූවා.””අද ජ.වි.පෙ. දේශපාලන මණ්ඩලය තුළ ඒ ඔත්තුකරුවා නැහැ. ඔහු දැන් විදේශගතවී සිටින්නේ.නමුත් ඔහුගේ අනුප්‍රාප්තිකයෙක් අද ජ.වි.පෙ. දේශපාලන මණ්ඩලය තුළ සිටිනවා. ඉසුරු ප්‍රසංග සහෝදරයා ජ.වි.පෙ. මෑතකාලීන ඉතිහාසය දෙස විමසිලිමත් වෙමින් ලියූ කෘතියෙහි ඇති එකම අඩුව මම මෙතෙක් රට හමුවේ නොකී මේ කාරණය, අන්තර්ගත නොවීමයි.”විමල් වීරවංශ මෙසේ ප්‍රකාශ කළේ පසුගිය සඳුදා (24) කොළඹ මහවැලි කේන්ද්‍ර ශ්‍රවණාගාරයේදී ඉසුරු ප්‍රසංග ලියූ “බිඳුණු වම් අත” කෘතිය එළිදැක්වීමේ උත්සවයේදී විශේෂ දේශනයක් පවත්වමිනි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=ab1101306</link>
    <topic>අපේ නිදහසට තවමත් ඇඟිලි ගසනවා</topic>
    <author>රංජිත් සියඹලාපිටිය</author>
    <content>63 වන නිදහස් දිනය අත ළඟයි. පෙබරවාරි 04 වෙනිදා දිනය ගැන නොදන්නා කෙනෙක් නැහැ. අපි ඉංගිරිසින්ගෙන් නිදහස් වුණේ ඒ දවසේ. හය හතර නොදන්නා පොඩි ළමයෙක් වුණත් කියන කථාව ඒකයි.හැබැයි 1948 දී අපි දිනා ගත්තේ සැබෑම නිදහසක්ද? ඒ ගැන වාද විවාද තියෙනවා. ඒත් අපට නමට හරි නිදහස ලැබුණා නොවැ. ඒකත් ලොකු දෙයක්. විද්වතුන් එහෙමත් කියනවා.හැබැයි ඉංගිරිසින්ගෙන් අපි නිදහස ලබා ගත්තේ මහා කැපකිරීම් කරලා. නිදහස් සටන වෙනුවෙන් දිවි දුන් අපේ රටේ ජන නායකයෝ හැමදාම බැබලෙන්නේ ඒ නිසායි. ඒ නාමයන් හැමදාම අපේ රටේ ජනතාවගේ හදවත් තුළ ජීවත් වෙනවා. ඒ අයගේ නම් ගම් වගතුග ගැන මා නොලිව්වාට ඒ ගැන හැමෝම දන්නවා.අපේ රට සමඟම වාගේ නිදහස දිනාගත් ආසියාවේ ඇතැම් රටවල් ලෝකයේ ප්‍රබලයන් වෙලා. ලෝක ජන මතයට බලපෑම් කරන්න සවිය තියෙන අය බවට පත් වෙලා. ඉන්දියාව නිදහස දිනා ගත්තේ 1947 දී. ඉන්දියාව අද ලෝකයේ ප්‍රබල රටක්. එතකොට අපේ රටට ලෝකයේ බලවත් රටක් වෙන්න බැරි වුණේ ඇයි? ඒකට හේතුවක් තිබුණා. ඒ තමයි එල්.ටී.ටී.ඊ. ත්‍රස්තවාදය. එහි නායකයා වුණේ වේලුපිල්ලේ ප්‍රභාකරන්. එල්.ටී.ටී.ඊ. ය නිසා යළිත් වරක් අපේ රටේ නිදහස නොනිල විදියට නැති වුණා කීවොත් නිවැරැදියි.රටේ තැන තැන බෝම්බ පිපිරුණා. දහස් ගණනක් අහිංසක සිංහල, දෙමළ, මුස්ලිම් ජනතාවගේ ජීවිත නැති වුණා. ඒ විතරක් නෙමෙයි උතුරු නැඟෙනහිර දෙමළ ජනතාව ජීවත් වුණේ එල්.ටී.ටී.ඊ. යේ සිරකරුවන් විදියට. ඔවුන්ට එල්.ටී.ටී.ඊ. යෙන් ලැබුණු තාඩන පීඩන ගැන ඇතැම්විට වචනයෙන් විස්තර කරන්ඩ බැහැ. අපේ රටේ පොදු දේපල, රටේ ආර්ථිකයට සිදුවුණ හානිය සුළුපටු නෙමෙයි. අපේ රටට යළිත් නිදහස් අරගලයක යෙදෙන්න සිදු වුණා.ඒ අරගලයට නායකත්වය දුන්නේ මහින්ද රාජපක්ෂ ජනාධිපතිතුමා. ඒ ගැන සමහරුන්ට දැන් අමතක වෙලා ඇති. මේ මොහොත වෙනකොටත් ඉන්දියාවේ පාකිස්ථානය වගේ අපේ අසල්වැසි රටවල බෝම්බ පුපුරලා සාමාන්‍ය මිනිස්සු මැරිලා යනවා. අපිට ඒ ප්‍රවෘත්ති රූපවාහිනියෙන් බලන්න ලැබෙනවා. අපේ රටේත් එහෙම කාලයක් තිබුණා නේද කියලා හිතා බලන්න කියලා මම කාට කාටත් කියනවා.අපේ ජනාධිපතිතුමාට ආරක්ෂක ලේකම්තුමාට ත්‍රිවිධ හමුදාවට පිං සිද්ධ වෙන්න අපි දෙවන නිදහසත් දිනා ගත්තා. ඒ 2009 මැයි 19 වෙනිදා කොටි ත්‍රස්තවාදය මේ මාතෘ භූමියෙන් අතුගා දැම්මාට පස්සේ. 63 වන ජාතික නිදහස සමරන මේ මොහොතේ ඒ ගැනත් සිහි කරන්න කියලා මම කාට කාටත් කියනවා.හොඳයි අපි දෙවෙනි නිදහසත් දිනා ගත්තා. ඒත් අපේ රට තවම නිදහස්ද? එහෙම ප්‍රශ්නයක් තියෙනවා. මම එහෙම කියන්න හේතුවක් තියෙවා. අපේ රටට තවමත් නිදහසේ හුස්ම ගන්න ඇතැම් රටවල් ඉඩ දෙන්නේ නැහැ. අපේ රටේ දේශපාලනයට, ආර්ථිකයට ඇතැම් විදේශ රටවල් ඇඟිලි ගහනවා. අපේ රටේ සිදු වුණා කියන යුද අපරාධ චෝදනා ගැන කියනවා. මෙහෙම බොරු චෝදනා කරන්නේ මොකටද අපේ රටේ නිදහසට බාධා කරන්ඩ නේද?ඒ විතරක් නෙමෙයි 63 වන ජාතිත නිදහස් දිනය සමරන වෙලාවේ රටේ ජනතාවට ලොකු වගකීමක් තියෙනවා. ඒ තමයි යළිත් වරක් අපේ රටේ කොටි ත්‍රස්තවාදයට නැගිටින්න ඉඩ දෙන්නේ නැහැ කියන අධිෂ්ඨානය ඇති කර ගැනීම.ඒ විතරක් නෙමෙයි අතීතයේදී කොටි ත්‍රස්තවාදය ශක්තිමත් කළ ඇතැම් දේශපාලන ව්‍යාපාර, දේශපාලකයන් ඔවුන්ගේ දරු මුණුබුරන් විවිධ ස්වරූපයෙන් චරිත රඟ පානවා. ඔවුන්ට රැවටෙන්ඩ එපා කියන දෙයත් කිව යුතුමයි.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=af1101302</link>
    <topic>මහා හිමාලය ජයගත් අපේ පුංචි මිනිසා</topic>
    <author>සාගරිකා දිසානායක ජයසිංහ ඡායාරූපය – දුෂ්මන්ත මායාදුන්න</author>
    <content>‘අජිත් ජයසේකර’ නම් වූ සොඳුරු මිත්‍රයා මට හමු වුණේ අහම්බෙන්. තවත් මාධ්‍ය මිතුරකුගෙන් ලද තොරතුරක් ඔස්සේ හඹා ගිය මට මේ අපූරු මිනිසා මුණ ගැසුණා. ගතින් කුඩා වුවත් අජිත්ට තියෙන්නේ ලංකාවෙ කාටවත් නැති තරම් ලොකු හිතක්. අඩි පහක් තරම්වත් උස නැති වුණාට එවරස්ට් කන්ද තරම් උස යෝධ ශක්තියකින් සහ වීරියකින් ඔහුගේ හිත පිරිලා. ඔහු හරිම විවෘත මිනිසෙක්. ඒ වගේම සරලයි. සරල බව නිසාම එදිනෙදා ජීවිතේ ඔබ අප මුහුණපාන බොහෝමයක් ප්‍රායෝගික ගැටලු අජිත් ගේ ජීවිතේට ඇත්තේම නැති තරම්.අජිත් ගැන විශේෂයෙන් කතා කරන්නේ විශේෂ හේතුවක් නිසා. ඒ ඔහු ලංකාවෙ කවුරුවත් මෙතෙක් නොකළ විශේෂ කාරියක් ඉටුකළ සුවිශේෂි පුද්ගලයෙක් නිසා. අජිත් දැනට එවරස්ට් කඳුවැටියේ වැඩිම උසක්, වැඩිම වාර සංඛ්‍යාවක් තරණය කළ ප්‍රථම සහ එකම ශ්‍රී ලාංකිකයා ලෙස වාර්තාවක් තබා තිබෙනවා. වර්තමානයේ ඔහු නුවරඑළියේ පීඩෲ බාලදක්ෂ කඳවුරේ පාලකවරයා ලෙස කටයුතු කරනවා.නවසිය පනස් හතේ ජූලි විසි හතර වැනිදා කුරුණෑගල වෑඋඩදී උපන් අජිත් මූලික අධ්‍යාපනය ලැබුවෙ වෑඋඩ ප්‍රාථමික විද්‍යාලෙන්. වෑඋඩ උප තැපැල් ස්ථානාධිපති සෝමපාල ජයසේකර සහ ෆ්ලොරන්ස් චාලට් පෙරේරා යුවළගේ දෙවැනි පුතා අජිත්. ඔහුගේ පවුලෙ තවත් සහෝදරයන් දෙදෙනෙක් සහ සහෝදරියන් දෙදෙනෙක් සිටිනවා. දෙකේ පන්තියේ පටන් අජිත් අධ්‍යාපනය ලැබුවෙ මහනුවර ධර්මරාජ විද්‍යාලයේ. ධර්මරාජ විද්‍යාලය අජිත්ගේ ජීවන ගමනේ ඉරණම තීන්දු කළ මධ්‍යස්ථානයයි.පුංචි කාලෙ පටන්ම ගහට කොළට සතා සිවුපාවාට බෙහෙවින් ඇලුම් කළ අජිත් විවේකයක් ලද හැම අවස්ථාවකම කළේ කොහේ හරි කැලෑවක ඇවිදින්නට යෑම. පාසලේ හයවැනි ශ්‍රේණියේදී බාල දක්ෂ පෝතකයකු ලෙස පුහුණුව ආරම්භ කළ දා තමයි අජිත්ගේ ජීවිතේ ඉරණම තීරණය වූ දවස. ඒ 1969 මාර්තු මාසෙ 21 වැනිදා. ධර්මරාජ විද්‍යාලෙ බණ්ඩාර වීරසේකර ගුරුතුමා යටතේ පැවැත්වුණු බාලදක්ෂ පුහුණුවට අජිත් එකතු වුණා.අජිත් ඇතුළු කණ්ඩායම එවරස්ට් මූල කඳවුරට ළඟාවූ මොහොතේබාලදක්ෂ පෝතකයකු ලෙස මනා පුහුණුවක් ලත් අජිත්ට තමා වඩාත්ම පි‍්‍රය කළ කැලෑ ජීවිතේ සුවය විඳින්න අවස්ථාව උදා වුණා. බාලදක්ෂ පුහුණුවෙදි කඳවුරු බැඳ ගන්නට, කඳු හෙල් තරණය කිරීමට අවස්ථාව උදා වෙනවා. ළමා වියේ පටන්ම තනිවම යමක් ඉටු කරගන්නට, අවම පහසුකම් යටතේ් ආහාරයක් පිළියෙල කරගන්නට, තියෙන හැටියකට නිදාගන්නට, කඳු නගින්නට, සතුරාට මුහුණ දෙන්නට කොටින්ම ජීවිතේ එල්ල වෙන ඕනෑම අභියෝගයකට සාර්ථකව මුහුණ දෙන්න හොඳ පුහුණුවක් බාලදක්ෂ පුහුණුවෙන් ලැබෙනවා.ඉතා දක්ෂ ලෙස පුහුණුව ලැබු අජිත් ගේ හිතේ තිබුණු ලොකු ආශාවක් ඉෂ්ට කරමින් ප්‍රථම වතාවට බලාදක්ෂ කණ්ඩායම සමඟ හන්තාන කන්දට නගින්නට අවස්ථාව උදා වුණේ ඒ 1969 දී. ධර්මරාජ විදුහලේ හිටපු විදුහල්පති ඒ. පී. ගුණරත්න මහත්තයා අජිත්ගේ ජීවිතේ ගොඩනගාගන්නට බොහොම ඇප උපකාර වූ ගුරුවරයෙක්.1970 දී දෙවැනි පෙළ පදක්කමත් 1973 දී පළමු පෙළ පදක්කමත් දිනා ගත් අජිත් 1975 දී ලංකාවේ දක්ෂතම බාලදක්ෂයාට හිමි වන ජනාධිපති බාලදක්ෂ පදක්කම දිනා ගත්තා. අනතුරුව 1975 දී පටන් ධර්මරාජ විද්‍යාලයීය බාලදක්ෂ සමූහයේ සහාය බාලදක්ෂ නායකයකු ලෙස කටයුතු කරන්නට අජිත්ට අවස්ථාව උදා වුණා. එවකට ධර්මරාජ බාලදක්ෂ සමූහයේ නායකයා ලෙස කටයුතු කළේ රන්ජිත් කොස්තා මහත්තයා. ධර්මරාජයේ නේවාසිකාගාර බාලදක්ෂ කණ්ඩායම බාරව කටයුතු කරන්නටත් අජිත්ට අවස්ථාව ලැබුණා. 1975 දී සහය බාලදක්ෂ කඳවුරු නායකයා ලෙස උඩුවෙලදී අජිත් සිය කණ්ඩායම මෙහෙයවූවා. ඉන් පසුව දිගටම අනුරාධපුර මහියංගණය ඇතුළු ලංකාවේ විවිධ පළාත්වල කඳවුරු පැවැත්වූවා.1977 දී උසස් පෙළ සමත් වූ අජිත් 1978 දී මහනුවර ප්‍රාදේශීය ගමනාගමන මණ්ඩලේ ගිණුම් ලිපිකරුවකු ලෙස රැකියාව ඇරැඹුවා. රැකියාව කරන අතරතුරත් අජිත් බාලදක්ෂ කටයුතු අත් නොහැර කරගෙන ගියා. 1980 දී ඔහු ගමනාගමන මණ්ඩලේ රැකියාවෙන් ඉවත් වෙලා ධර්මරාජ විද්‍යාලෙ නේවාසිකාගාරේ කළමනාකාර ධුරයට පත් වුණා. යළිත් සුපුරුදු පාසල් දිවියට අවතීර්ණ වුණු ඔහු එහි නේවාසිකාගාර බාලදක්ෂ සමූහය භාරව බොහෝ වැඩ කොටසක් ඉටු කළා.කලක් දේශපාලනේට යොමු වෙලා තිබුණු අජිත්ගේ හිත ඒ ගැන කලකිරුණා. ඒ ගමන ඔහුට මහණ වෙන්න හිතුණා. මල්වතු පාර්ශ්වයේ පහමුණේ ගුණානන්ද හාමුදුරුවො හම්බ වෙලා ඔහු මහණ වෙන්නට අවසර පැතුවා. මේක ආරංචි වෙලා ධර්මරාජේ විදුහල්පති ගුණරත්න මහත්තයා අජිත්ට දොස් කියලා “මහණ වෙනවට වැඩිය තමුන්ගෙන් රටට ඉටුකළ හැකි සේවය ඉටුකරන එක හොඳයි කියලා ධර්මරාජ විද්‍යාලෙ බාලදක්ෂ සමූහයේ නායකයකු ලෙස කටයුතු කරන්න අවස්ථාව සලස්වලා දුන්නා.1982 දී අජිත් නව වැනි ජාතික බාලදක්ෂ ජම්බෝරියට සහභාගි වෙන්නට ඉන්දියාවට ගියා. ඉන්දියාවෙ ගිහින් ආපු බව දැනගත් හැමෝම අජිත්ගෙන් ඇහුවෙ “හිමාලය කන්ද දැක්ක ද?” කියලා. මේ කතාව අහපුවාම අජිත්ගේ හිතේ් “හැබෑවටම හිමාලය කන්දට නගින්න බැරිද යන සිතුවිල්ල ඇති වුණා. හිමාලය කන්ද තරණය කිරිල්ල කෙසේ වෙතත් බලන්ට වත් යන්න ඕනෑ ය යන සිතිවිල්ල ඔහුගේ හිතේ පැළපදියම් වුණා.උත්සාහයක අභිමානයඉන්දියාවේ බාලදක්ෂ ජම්බෝරියේදි හඳුනාගත් “හරිප්‍රසාද්” නම් වූ මිත්‍රයා අජිත්ගේ මතකයට ආවෙ හිමාලය බලන සිතිවිල්ල ක්‍රියාවට නංවන්නේ කොහොමද කියලා කල්යල් බලමින් ඉන්න වෙලාවක. බාලදක්ෂ පුහුණුවෙන් ඔහු ලබාපු සරල බව, සැහැල්ලුව විසින් විශාල සූදානමකින් තොරවම ඔහුගමනට යොමු කළා. අතේ තිබුණු රුපියල් දෙදාහක් සාක්කුවේ දාගෙන ඔහු ඒ අභියෝගාත්මක ගමන පිටත් වුණා. ළඟ තිබුණු ඇඳුම්කැඩුම් ටිකක් ගමන් මල්ලක දාගෙන ඔහු මහනුවර දුම්රියපොළෙන් රුපියල් 400ක ප්‍රවේශ පත්‍රයක් ඇරන් තෙලෙමන්නාරමට යන්න කෝච්චියට නැග්ගා. ඒ 1983 මාර්තුවෙ දවසක්. තෙලෙමන්නාරමෙන් බැහැලා බත්තලක නැගලා රාමේශ්වරමෙන් ඉන්දියාවෙ මදුරාසියට ගියා. එතැන ඉඳලා රු.108ක් දීලා දුම්රියෙන් කල්කටාවට ගියා.කල්කටාවෙ මහාබෝධියේ නතර වෙලා එහි පොත් සාප්පුවේ වැඩ කළ ජයවර්ධන මහත්තයාට හරිප්‍රසාද්ගේ ලිපිනය සහිත කාඩ්පත පෙන්නුවා. ජයවර්ධන මහත්තයා කියාපු විදිහට කල්කටාවේ සියල්දා දුම්රිය පොළේ සිට රුපියල් අටක් දීලා බොන්ගා දුම්රිය පොළ දක්වා ගියා. එතැනින් බංග්ලා දේශ සීමාව හරහා ජෙෂෝර් ප්‍රාන්තයට ගියා. එතැන පටන් මිතුරාගේ නිවස සොයාගෙන ගියා. ඒ යනවිට මිතුරා නිවසේ නොසිටියත් ඔහුගේ පියා අජිත්ට ඒ නිවසේ නවාතැන් දුන්නා. මිතුරාගේ පියාට අවශ්‍යතාව කීවා.අජිත්ගේ වාසනාවට හරිප්‍රසාද්ගේ මාමා හිමාලයේ කඳු නගින්නන්ගේ ආයතනයේ අධ්‍යක්ෂවරයෙක්. මිතුරාගේ පියාගෙන් ලබාගත් ලිපියකුත් රැගෙන අජිත් ගිහින් මිතුරාගේ මාමා මුණ ගැහුණා. ශ්‍රී ලංකාවේ සිට හිමාලය දැක බලාගන්නටම එහි පැමිණි මේ පුංචි ඉලන්දාරියාට එතුමා හොඳ අවස්ථාවක් ලබා දුන්නා. ඒ ඉන්දීය කඳු නගින්නන්ගේ ආයතනයෙන් නොමිලේ කඳුතරණය කිරීමේ පුහුණුවක් ලබාදීමයි. ඒ කාලේ ඒ පුහුණුවට ඇමරිකන් ඩොලර් දාහක් පමණ අය කළා. ඒත් අජිත්ට නොමිලේ පුහුණුව ලබා දෙන්නට තරම් ඔවුන් කාරුණික වුණා. සති තුනක පූර්ණකාලීන පුහුණුවකින් පස්සෙ ඔවුන් අජිත් එවරස්ට් කඳු ශිඛරයේ දකුණු ගෙල කපොල්ල තරණය කිරීමට සූදානම් වූ කණ්ඩායමකට ඇතුළු කර ගත්තා.ඝන වනාන්තරය, දැඩි ශීතල, හිම කුණාටු, වර්ෂාව නොතකා කඳු ශිඛර සහ ගිරි හෙල් තරණය කරමින් යා යුතු ඒ දුෂ්කර ගමනට අජිත් ඇතුළු කණ්ඩායම මුල පිරුවේ 1983 මාර්තු මාසේ 20 වැනිදා.. කොතරම් දුෂ්කර වුණත් අජිත්ගේ හිතේ තිබුණු ලොකුම බලාපොරොත්තුව ඉටු වූ දවස. ඉඳිකටු තුඩු මෙන් ඇඟිලි තුඩු විනිවිද යන ශීතල මැද්දෙන් කඩින් කඩ දැඩි වෙහෙස නොබලා ගමන් කොට ඔවුන් අඩි 24,800ක් උසින් පිහිටි එවරස්ට් මූල කඳවුර වෙත ළඟා වුණේ දවස් 20ක දීර්ඝ වූත් වෙහෙසකර වූත් ගමනකට පස්සෙ.1952 මැයි මාසේ දෙවැනිදා ජෝර්ජ් හන්ට් නමැත්තා ගේ නායකත්වයෙන් යුතු 400කින් යුතු කණ්ඩායමක සහාය ඇතිව නවසීලන්ත ජාතික සර් එඩ්මන්ඩ් හිලරි සහ ක්ෂර්පා ජාතික ටෙන්සින් නෝර්ගේ එවරස්ට් කඳු මුදුනට පය තැබුවා. ඒ එවරස්ට් කඳු ශිඛරය ප්‍රථම මිනිස් පා පහස ලද අවස්ථාවයි. එදා පටන් ම එවරස්ට් කන්ද තරණය පිළිබඳ කඳු නගින්නන්ගේ උනන්දුව වර්ධනය වුණා. ඒ නිසාම නේපාල රජය ඒ සඳහා පහසුකම් සලස්වන්නට කටයුතු යොදා තිබෙනවා. එවරස්ට් කන්ද තරණය කිරීම සඳහා යන්නකුට වාහනයෙන් යා හැක්කේ කත්මන්ඩු නුවරින් කිලෝමීටර් 170ක් පමණ දුරින් පිහිටි ජීරි දක්වා පමණයි. එතැන් සිට කඳුකරවාසීන් සමූහයක් වන ක්ෂර්පා ජාතිකයන්ගේ සහාය ඇතිව කන්ද තරණය කිරීම ඇරැඹිය යුතුයි.කඳු නැඟිල්ල ලේසි පහසු කාර්යයක් නොවෙයි. එය ජීවිතය අවධානමට ලක් කරන මහා දුෂ්කර අභියෝගාත්මක කාර්යයක්. බාලදක්ෂයකු වීමෙන් ලත් මනා පුහුණුව, ශක්තිය, නිරෝගී බව, කුසගින්න, නිදිමත වෙහෙස දරා ගැනීමේ හැකියාව උත්සාහය සහ ධෛර්යවන්ත බව කඳු නගින්නකු ලෙස සාර්ථක වන්නට අජිත්ට උපකාර වුණා. ධර්මරාජ විද්‍යාලයේ බාලදක්ෂ සමූහයේ නායකයා වශයෙන් කටයුතු කරන්නට ගත්තට පස්සෙ අජිත් පාසල් ශිෂ්‍යයන්වත් කඳු තරණය සඳහා පුහුණු කළා.ඒ වන විට ඔහු ලංකාවේ පිදුරුතලාගල සමනොල, නකල්ස් කඳුවැටි, හුන්නස්ගිරිය, නමුණුකුල, බතලේගල, කිරිගල්පොත්ත වැනි නඟින්නට පුළුවන් හැම කන්දක්ම තරණය කරලා තිබුණා. 1975 දි ලංකාවේ ප්‍රථම වරට ධර්මරාජ විද්‍යාලයීය බාලදක්ෂ කණ්ඩායම හිමාල කන්ද තරණය සඳහා මෙහෙයවන්නට අජිත් සමත්වුණා. 1987 දි අජිත් ධර්මරාජයේ දෙවැනි බාලදක්ෂ කණ්ඩායමත් හිමාල කන්දට නැංගෙව්වා. ඒ අනුව ධර්මරාජ විද්‍යාලයීය බාලදක්ෂ කණ්ඩායම එවරස්ට් මූල කඳවුරට ළඟා වූ ප්‍රථම ලාංකීය ශිෂ්‍ය කණ්ඩායම ලෙස වාර්තාගත වෙනවා.ධර්මරාජ විද්‍යාලෙ හිටපු විදුහල්පති ඒ.පී.ගුණරත්න මහත්තයා කොළඹ ආනන්ද විද්‍යාලෙ විදුහල්පති ලෙස පත්වෙලා ආවට පස්සේ ඔහුට ආනන්දේ සිසුන්ටත් කඳු තරණය පුහුණු කිරීමට අවශ්‍ය වුණා. ඔහුගේ ඇරයුමෙන් අජිත් කොළඹ ආනන්ද විද්‍යාලෙට පැමිණ එහි ශිෂ්‍ය කණ්ඩායමක් කඳු තරණය සඳහා පුහුණු කළා. 1991 දි පළමු වතාවට ආනන්දේ ශිෂ්‍ය කණ්ඩායමක් එවරස්ට් මූල කඳවුර දක්වා ගෙන යන්නට අජිත් සමත් වුණා. 1991 සිට 2000 දක්වා ගත වූ වසර නවය තුළ අජිත් කණ්ඩායම් අටක් එවරස්ට් මූල කඳවුර දක්වා රැගෙන ගොස් අපේ රටේ වැඩිම වාර සංඛ්‍යාවක් එවරස්ට් කන්ද තරණය කළ ප්‍රථමයා ලෙසත් වාර්තාවක් තබා තිබෙනවා.කඳු තරණය සඳහා සූදානම් වන්නකු සතු විය යුතු ප්‍රධාන ලක්ෂණ නිරෝගී බව, නොපසුබස්නා උත්සාහය ධෛර්යය උද්‍යෝගය සහ දරාගැනීමේ ශක්තියත් ඒ වගේම වැදගත්. දිගුකාලීන පුහුණුවීම් සහ ශරීරයේ බර උසට සරිලන පරිදි පවත්වා ගැනීමත් වැදගත්. කඳු නඟින්නකු දැඩි ශීතල ඇතැම් විට උෂ්ණය කුසගින්න නිදිමත හෝ වෙනත් බාධක ජයගන්නට තරම් ශක්තිමත් විය යුතුයි. කඳු නැඟීම සඳහා සූදානම් වන්නකුට අවශ්‍ය මූලික කලමනා කිහිපයක් තිබෙනවා.දැඩි ශීතලට ඔරොත්තු දෙන බූට් සපත්තු, මේස්, ඇතුළතින් පෑඩ් යොදා ශීතලට ඔරොත්තු දෙන ලෙස මැසූ කලිසම්, සහ කබාය, හිමෙන් ඇස් ආරක්ෂා කරගැනීම සඳහා පලඳින ඇස් ආවරණ අත් ආවරණ, හිස් සහ කන් ආවරණ, රාත්‍රියෙහි නිදාගැනීම සඳහා තෙතමනය නොරඳන නිදන ගුදිරිය හා කූඩාරම ප්‍රථමාධාර හා බේත් හේත් සහ චොක්ලට්, බිස්කට් හා ශක්තිජනක ක්‍ෂණික කැඳ වර්ග (මස්ලි) හබල පෙති, ටින්කෑම සහ රට ඉඳි වැනි ශක්ති ජනක ආහාර, වතුර උණු කර ගැනීම සඳහා කුඩා බඳුන් සහ ගිනි දල්වනයක් කඳු නගින්නකුගේ ඔලොගුවේ අඩංගු විය යුතු අත්‍යවශ්‍ය භාණ්ඩ ලෙස සැලකෙනවා. සාමාන්‍යයෙන් කඳු නගින්නන් තුන් දෙනකු සඳහා එක කූඩාරමක් බැගින් රැගෙන යනවා.මේ භාණ්ඩ එවරස්ට් මූල කඳවුර දක්වා ගෙන යාමට කඳුකරවාසී පෙශෛීර්වරුන් ගේත් පෝටර්වරුන්ගේ සහය ලබා ගන්නට පුළුවන්. නො එසේ නම් ගවයින් හෝ කඳුකර යැක් ගවයින් යෙදූ ගැල්වල මේ භාණ්ඩ පටවාගෙන යනවා. මූල කඳවුර දක්වා මේ ගැල් හෝ පෝටරවරුන්ගේ ආධාර සහිතව ගොස් එතැන් පටන් කඳු නගින්නන් විසින් තමාට අදාළ ඔලොගුව රැගෙන කන්ද තරණය කළ යුතුයි. කඳු මුදුනේදී ආහාර පිස ගැනීම සඳහා ෆයිබර්වලින් සදන ලද ගෑස් සිලින්ඩරයක් සහ ගිනි දල්වනයක් (බර්නර්) ද මේ ඔලොගුවෙහි අඩංගු වෙනවා. කන්දෙහි ස්වභාවය තැනින් තැන වෙනස් වෙනවා. ඇතැම් තැනක එක දිගට නැග්ම තිබුණත් තව තැනෙක විශාල බෑවුම් හෝ දුර්ග හමුවෙනවා.කළු ගල්, ඒ මත හිම මෙන්ම අතිවිශාල මිදුණු හිමකුට්ටි වලින් එවරස්ට් කඳුවැටිය සමන්විත වෙනවා. ඉහළට යන්නට යන්නට අවධානම වැඩියි. දැඩි හිමපතනය මෙන්ම ඇවර්ලාජ් නමින් හැඳින්වෙන ක්‍ෂණික හිමකඳු කඩා වැටීම් හේතුවෙන් මරණයට පත්වෙන්නට වුවත් පුළුවන්. ඉහළට නගින විට අඩු පීඩන තත්ත්වය හා ඔක්සිජන් පීඩනය හේතුකොට ගෙන ඇතිවෙන උන්නතාංශ උණ වැළැඳීමෙන් ද මරණය සිදු විය හැකියි.රුධිර සංසරණ පද්ධතියේ ආබාධ මෙන්ම අධික ශීතල හේතුකොටගෙන ස්වසනාබාධ වැළඳීමෙන් මරණයට පත්වෙන්නටත් පුළුවන්. කඳු තරණය ජීවිත අවදානමක් සහිත ක්‍රීඩාවක් බව අප මුලින්ම සඳහන් කළේ ඒ නිසයි. හෘදයාබාධ, පෙනහළු ආශි‍්‍රත ස්වසනාබාධ, අධික රුධිර පීඩනය වැනි රෝග සහිත පුද්ගලයන්ට කඳු නැගීම අවධානම්. ඉතා නිරෝගී පුද්ගලයකු වුවත් කඳු නගින්නට සැරසෙනවා නම් තමාගේ් පවුලේ වෛද්‍යවරයා හෝ වෙනත් වෛද්‍යවරයකු හමු වී වෛද්‍ය පරීක්‍ෂණයක් කරවා ගත යුතුයි. එමෙන්ම දිනපතා ගන්නා ඖෂධ ඇත්නම් ඒවාද හදිසි අවස්ථාවක ගැනීමට සුදුසු ඖෂධ ද තමා ළඟ තබා ගැනීම වැදගත්.කඳු නගින්නකු හට ඔසොවා ගෙන යා හැක්කේ තමාගේ ශරීර බරෙන් තුනෙන් එකකට වඩා අඩු බරක්. අඩි 19,000 ට වැඩි උසක් නගිනවා නම් ඒ බර කිලෝග්‍රෑම් 15 ට අඩු විය යුතුයි. ජීරි වලින් ගමන අරඹන කඳු නගින්නන් දිනකට පැය අටක් පමණ එකදිගට ගමන් කරනවා. අනතුරුව ෙිපශෝර්වරුන්ගේ නිවසක හෝ ලැගුම්හලක නවාතැන් ගන්නවා. එසේ යන මාර්ගයෙහි ලබූජි දක්වා මේ කඳුකර වාසී පවුල්වල සහය ලබා ගන්නට පුළුවන්. ලබුජි සිට ගොරක්ශේක් දක්වා කුහුම්බු ග්ලැසියරය ආශි‍්‍රතව පැය අටක් ගමන් කළ විට එවරස්ට් මූල කඳුවරට ළඟා විය හැකියි.මූල කඳවුරෙහි සිට කලපතා කඳු මුදුනට නැග නූප්සේ සහ ලොට්සේ යන කඳු වැටි දෙක අතරින් බැලූ විට එවරස්ට් කඳු මුදුනෙහි පැහැදිලි මනස්කාන්ත දර්ශනයක් පියවි ඇසින් නරඹන්නට පුළුවන්. දැනට ලංකාවේ සිටින එවරස්ට් මූල කඳවුරෙහි අඩි 24,800 ක් උසට කන්ද තරණය කළ ප්‍රථම සහ එකම පුද්ගලයා අජිත්. මහනුවර ධර්‍මරාජ, කොළඹ ආනන්ද සහ අජිත් පුහුණු කළ ජාතික කණ්ඩායමේ සිසුන් එවරස්ට් මූල කඳවුරෙහි අඩි 20,000 ක් දක්වා තරණය කොට තිබෙනවා.අජිත් පුහුණු කළ ජාතික කඳු තරණ කණ්ඩායමට කොළඹ ආනන්ද, මහනුවර ධර්‍මරාජ, කොළඹ රාජකීය, මොරටුව වේල්ස්කුමාර සහ ගාල්ල රිච්මන්ඩ් යන පාසල්වලින් තෝරාගත් සිසුන් 30 දෙනෙක් ඇතුළත්. මේ කණ්ඩායම 2006 වසරේදී එවරස්ට් තරණයට සහභාගී වුවත් එවරස්ට් මූල කඳවුර දක්වා ළඟා වීමට සමත් වුණේ ඔවුන් අතරින් අට දෙනෙක් පමණයි. දැනට අපේ කණ්ඩායම් ළඟා වී ඇත්තේ එවරස්ට් මූල කඳවුර දක්වා පමණයි. එම ස්ථානයට ළඟා වන ගමනේදී අතරමග නම්සේ සහ ජින්බු හෝ පෙරිජි යන ස්ථාන දෙකෙහි විවේක දින දෙකක් ගත කිරීමෙන් දැඩි පීඩාව සහ අඩු පීඩන තත්ත්වය මත ඇතිවන රෝගී තත්ත්වය දුරු වී යනවා. මේ ස්ථාන දෙකෙහි විවේක දින දෙකක් ඇතුළුව තවත් දින 14 ක් පමණ ඉහළට නැගීමෙන් එවරස්ට් මූල කඳවුරට ළඟාවිය හැකිය. මූල කඳවුරේ සිට තවත් දින අටක් හෝ දහයක් ගමන් කිරීමෙන් එවරස්ට් කඳු මුදුනටම ළඟා වන්නට පුළුවන්.කඳු නගින්නට ආශාව, උනන්දුව හෝ පුහුණුවක් ලබා තිබූ පමණින්ම එවරස්ට් කන්ද තරණය කරන්නට යමකුට අවස්ථාවක් ලැබෙන්නේ නෑ. ඉහත අවශ්‍යතා සියල්ල සපුරා තිබීමත් සමඟම ඔහු හෝ කණ්ඩායම නේපාලය, ඇමරිකාව හෝ එංගලන්තය වැනි රටක ලියාපදිංචි කඳුනගින කණ්ඩායම් පුහුණු කරවන සංවිධානයකට ඇතුළත් විය යුතුයි. අජිත් ඇතුළත් වුණේ හිමාලයානු කඳු නගින්නන්ගේ සංගමයට. කඳු තරණ කටයුතු සඳහා ලංකාවේ මුදලින් රුපියල් ලක්‍ෂ හැටක පමණ මුදලක් වැය වෙනවා.මුලින්ම අජිත්ට පුහුණුව ලැබුණේ හරිප්‍රසාද් මිතුරාගේ මාමාගේ ආධාරයෙන් නොමිලේ. පසු ගමන්වලදී ඔහුට ධර්‍මරාජ විද්‍යාලයීය බාල දක්‍ෂ සමූහය, ධර්‍මරාජ ආදි බාලදක්‍ෂ සමූහය, ආනන්ද විද්‍යාලයීය සාමාජිකයන් හා විවිධ හිතවතුන්ගේ නොමසුරු සහය ලැබූ බව ඔහු කියන්නේ කෘතවේදීව. ඉන්දියාව සහ නේපාලය අද ලෝකයේ කඳු නගින්නන් පුහුණු කිරීමේ කටයුතු අතින් ඉදිරියෙන් සිටිනවා. එංගලන්තය, ඇමරිකාව යන රටවලත් එවැනි පුහුණු සංවිධාන තිබෙනවා. මේවාට ඇතුළත් වීමෙන් සාර්ථක පුහුණුවක් වගේම හොඳ සුරක්‍ෂිතභාවයකුත් ලැබෙනවා. එවරස්ට් කඳු තරණය සඳහා වසරේ සෑම කාලයක්ම සුදුසු වන්නේ නෑ. ඒ සඳහා වසරේ මාර්තු මස සිට මැයි දක්වා කාලයත් ඔක්තෝබර් සිට නොවැම්බර් දක්වා කාලයත් පමණයි සුදුසු වන්නේ. පුහුණුව, මිල මුදල් සහ යහපත් සෞඛ්‍ය වගේම නොපසුබස්නා උත්සාහයත් මේ සඳහා අත්‍යවශ්‍යයි.දැනට නුවරඑළියේ පීඩෲ බාලදක්‍ෂ කඳවුර භාරව කටයුතු කරන අජිත් එවරස්ට් කඳු ශිඛරය තරණය කිරීමට සූදානම් වන අලගොඩ වතුයායේ කළමනාකරු විනෝද් මහතාට ඒ සඳහා පුහුණුව ලබා දෙමින් සිටිනවා. ශරීර උසින් යම් තම් අඩි පහක් තරම් වන මේ දිරිය මිනිසා හිතේ හයියෙන් දැනටමත් අඩි 29,000 ක් ඉහළට දෙපයින් ගොස් බාල දක්‍ෂ ධජය මෙන්ම ශ්‍රී ලංකාවේ ධජයත් හිමාලයේ එවරස්ට් කඳු වැටියේ ඔසොවා තබන්නට සමත් වී සිටිනවා. “සිත ඇත්නම් පත කුඩාද?” යන කියමන සනාථ කරමින් අජිත් නම් වූ මේ පුංචි මිනිසා අපේ පුංචි ශ්‍රී ලංකාව ලෝක සිතියමේ ඉහළම තැනකට ඔසොවා තබන්නට විශාල දායකත්වයක් ලබා දී තිබෙනවා.සාගරිකා දිසානායක ජයසිංහ ඡායාරූපය – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=af1101309</link>
    <topic>ලංකාවේ ලොකුම ප්‍රදර්ශනයට සියල්ල සූදානම්</topic>
    <author>නිහාල් පී. අබේසිංහබුත්තල සිට සේයාරූ - සුදම් ගුණසිංහ</author>
    <content>ප්‍රධාන දොරටුව වෙල්ලස්සේ ආශ්චර්යය ලොවටම ගෙන යන, නව සංවර්ධිත වෙල්ලස්සක් බිහි කිරීමේ අරමුණින් ‘ආශ්චර්යයේ කිරුළ’ තේමාව යටතේ පවත්වන මෙවර දැයට කිරුළ වැඩ සටහනේ ප්‍රධාන අංගය දැයට කිරුළ 2011 ප්‍රදර්ශනය පෙබරවාරි 4 වැනිදා පස්වරුවේ මහින්ද රාජපක්ෂ ජනාධිපතිතුමා අතින් බුත්තලදී විවෘත වෙයි. අක්කර 160 ක භූමි ප්‍රදේශයක පැතිර යන මේ ප්‍රදර්ශනය ලංකාවේ ලොකුම ප්‍රදර්ශනය ලෙස හැඳින්විය හැකිය.දුෂ්කර වියළි කර්කෂ ප්‍රදේශයක් ලෙස හඳුන්වනු ලැබු මොනරාගල බුත්තල අද මහ ගොවිපළකි. වියළි කලාපයේ වැවෙන බටු මෑකරල්, කුරක්කන්, කව්පි, බඩ ඉරිඟු පමණක් නොව බීට්රූට්, ගෝවා, ලීක්ස්, කැරට් වැනි උඩරට එළවළු පවා මෙහි වවා තිබේ. මැල්ලුම් උයන, පැරැණි ගෙවත්තක් කෙසෙල් වත්ත, අල බෝග ඇතුළු දුර්ලභ බෝග ප්‍රභේද 70 ක් මෙහි දැක ගත හැකිය.මේ දුර්ලභ කෘෂිකර්ම උද්‍යානය අපට දකින්නට ලැබෙන්නේ ලබන 4 වැනිදා බුත්තල පැවැත්වෙන දැයට කිරුළ ප්‍රදර්ශනයේදීය. පරිසර හිතකාමි ප්‍රදර්ශනයක් ලෙස මෙවර ප්‍රදර්ශනය පැවැත්වේ.දැයට කිරුළ ප්‍රදර්ශනය බුත්තල පැරැණි ගම් උදා භූමියේ අක්කර 160 ක භූමි ප්‍රදේශයක පෙබරවාරි 4 වැනිදා සිට පැවැත්වීමට කටයුතු යොදා තිබේ.කොළඹ සිට ඈතින්ම පිහිටි ප්‍රදේශයක් වන මොනරාගල බුත්තල පවත්වන මේ ප්‍රදර්ශනයේදී මෙරට සියලු අමාත්‍යාංශ මෙන්ම ප්‍රධාන පෞද්ගලික ආයතන තම ප්‍රදර්ශන කුටි ඉදිරිපත් කරනු ලැබේ. ඒ අනුව දැයට කිරුළ යටතේ ඉදිරිපත් කරන කුටි ගණන 400 කට අධිකය.මෙවර දැයට කිරුළ ප්‍රදර්ශන භූමියේ තවත් විශේෂ අංගයක් වනුයේ මෙරට විශ්ව විද්‍යාල සියල්ලගේ මෙහෙයවීමෙන් පවත්වන ඉංජිනේරු හා වෛද්‍ය ප්‍රදර්ශනයයි. මෙය මඟින් රටේම තරුණ තරුණියන්ට පාසල් දරුවන්ට වෛද්‍ය හා ඉංජිනේරු ක්ෂේත්‍ර පිළිබඳව විශේෂ අධ්‍යාපනික අවස්ථාවක් සැලසී තිබේ. මොනරාගල දුප්පත් දූ දරුවන්ට මේ නව ප්‍රදර්ශනය නිසා ඇතිවෙන බුද්ධි ප්‍රබෝධය අති විශාල වනු ඇත.මෙවර දැයට කිරුළ ප්‍රදර්ශනය පවත්වන භූමිය වසර ගණනාවක් කැලෑ වැවී තිබුණ භූමියකි. ඒ භූමිය සම්පූර්ණයෙන් කැලෑව එළිකර ශුද්ධ කර එහි ගොඩනැගිලි අලුත්වැඩියාවට රුපියල් මිලියන 200 ක් පමණ වැයකර තිබේ.මහින්ද චින්තනයේ ඉදිරි දැක්ම යටතේ සිදු කෙරෙන මෙරට යෝධ සංවර්ධනයේ ඉදිරි ගමන ගැන පැහැදිලි අවබෝධයක් මේ ප්‍රදර්ශනයෙන් ලබා දෙනු ලැබේ. නාවික හමුදාව ප්‍රදර්ශනයට ගෙනැවිත් ඇති එල්ටීටීඊයෙන් අල්ලා ගත් යාත්‍රාඋපරිමාධිකරණ සංකීර්ණය ඉදිවෙමින් ජනමාධ්‍ය අමාත්‍යාංශයේ පිවිසුම ඉදිවෙමින් ලේක්හවුස් ප්‍රදර්ශන කුටිය ඉදිවෙමින් නාවික හමුදා ප්‍රදර්ශන ඒකකය ඉදිවෙමින්ප්‍රදර්ශන භූමිය වටා ඉදිවී ඇති සජීවී වගා වැටපැරැණි ගමක ආකෘතියක්මෙහි ඇති තවත් විශේෂාංගයක් වනුයේ බුත්තල ප්‍රදර්ශන භූමියේ වටා ඇති සුවිශේෂ වගා තීරුවයි. ඒ තීරුවේ වැටකොළු, පතෝල හා බතල පලා වර්ග වවා මනරම් ලෙස සකස් කර තිබේ. මෙම ප්‍රදර්ශන භූමියේ වැට මායිම තනිකරම සාදා ඇත්තේ ආහාරමය බෝගවලිනි. බඩ ඉරිඟු, රතු මුකුණුවැන්න, ගොටුකොළ, රතු බතල ඒ මායිමේ වවා ඇත. මෙයින් පෙන්නුම් කර ඇත්තේ ගෘහ අලංකරණයට අපේම කෘෂි බෝග මනාව යොදා ගැනීමට හැකි බවයි. පේරාදෙණිය කෘෂිකර්ම දෙපාර්තමේන්තුවේ මෙහෙයවීමෙන් මෙම දැයට කිරුළ වටා සජීව වගා වැට ඉදිරිපත් කර තිබේ. මෙය 2010 වසරේ අගෝස්තු සිට ආරම්භ කරන ලද වැඩ සටහනකි.තවත් එහි ඇති විශේෂත්වයක් වනුයේ ඒ කෘෂි භව බෝග සමඟ අපේ සමහර සත්ත්වයන්ගේ ආකෘති ද ඒ කෘෂි බෝග ආශි‍්‍රත කරගෙන සකස් කරගෙන තිබීමයි. මෙය මෙරට ප්‍රදර්ශන ඉතිහාසයේ නවමු ප්‍රවේශයක් බව පෙන්වා දිය හැකි බව දැයට කිරුළ සංවිධායක කමිටු සභාපති තොරතුරු තාක්ෂණ ඇමැති රංජිත් සියඹලාපිටිය මහතා පවසයි. මැද කොළඹ පිහිටි උපරිමාධිකරණ සංකීර්ණය අනුරුවක් මෙහි ඉදිකර තිබීම තවත් විශේෂ අංගයක් වනු ඇත.ඊට අමතරව ඉඩම් සංවර්ධන අමාත්‍යාංශයේ මෙහෙයවීමෙන් පැරැණි ගම්මානයක හැඩ රුව හා නව ගම්මානයක හැඩ රුව පෙන්වන ආදර්ශ ගම්මාන ද මෙම භූමිය තුළ ඉදි කරමින් පවතී.පෙබරවාරි 4 වැනිදා පස්වරුවේ දැයට කිරුළ විවෘත වීමෙන් පසු එදින රාත්‍රී 10 දක්වා එය විවෘතය. ඊට පසුව 5 වැනිදා සිට 11 වැනිදා දක්වා පෙරවරු 8 සිට රාත්‍රී 10 දක්වා ප්‍රදර්ශනය ජනතාවට විවෘතව පවතී. සෑම දිනකම රාත්‍රීයේ ප්‍රවීණ සංගීත කණ්ඩායම් සමඟ ප්‍රවීණ ගායක ගායිකාවන් ගී ගයන සංගීත සංදර්ශන සමඟ සංස්කෘතික සංදර්ශන ද පැවැත්වේ. ප්‍රදර්ශනය රාත්‍රී 10 දක්වා ජනතාවට විවෘතය. ප්‍රදර්ශනයට ඇතුළුවීමට දැයට කිරුළ ලොතරැයි පතක් මිලදී ගත යුතුය. පාසල් නිල ඇඳුමෙන් එන පාසල් දරුවන්ට හා ඔවුන් සමඟ එන ගුරුවර ගුරුවරියන්ට මේ ප්‍රදර්ශනය නොමිලේ නැරැඹිය හැකිය.රටේ සියලු සංවර්ධන යෝජනා ක්‍රම පිළිබඳව ඉදිරි සංවර්ධන සැලසුම් පිළිබඳව මෙන්ම එම සංවර්ධන සැලසුම් ක්‍රියාවට නැංවීම පිළිබඳව උනන්දු වීම සඳහා ජනතාව යොමු කරවීමට මේ ප්‍රදර්ශනයෙන් පිටුබලයක් ලැබෙන බව දැයට කිරුළ සංවිධායක ලේකම් උදය සෙනෙවිරත්න මහතා පවසයි.දැයට කිරුළ ප්‍රදර්ශනයට එන හැමටම ආරක්ෂක හා සෞඛ්‍ය පහසුකම් සැලසීමට දැනටම සියලු කටයුතු යොදා ඇත. ජාතික හැඳුනුම්පත රැගෙන වැඩියෙන් බෑග් පාර්සල් නොගෙන පෙබරවාරි 5 සිට 11 දිනවල පෙරවරු 8 - 9 ට දැයට කිරුළ බලන්නට පැමිණියහොත් නොවරදවාම මුළු ප්‍රදර්ශනයම නැරැඹීමට ඔබට අවස්ථාව ලැබේ. ‘දැයට කිරුළ’ ප්‍රදර්ශන භූමිය ඇතුළත සෞඛ්‍යාරක්ෂිත ලෙස ආහාර ගැනීමට පහසුකම් සලසා දී තිබේ. රටේ සෑම ප්‍රධාන නගරයකම සිට බුත්තල දැයට කිරුළ ප්‍රදර්ශන භූමිය අසලට ශ්‍රී ලංගම ප්‍රවාහන පහසුකම් ලබාදීමට කටයුතු යොදා ඇත. ඊට අමතරව බදුල්ල සිට දුම්රිය ලංගම ඒකාබද්ධ සේවයක් ද ආරම්භ කිරීමට කටයුතු යොදා තිබේ. පෞද්ගලික අංශය ද මීට සහාය පළ කර තිබේ. දැයට කිරුළ ප්‍රදර්ශනයේ මෙවර වැඩිම ඉඩකඩක් වෙන්වී ඇත්තේ ආරක්ෂක හමුදා සඳහායි. ඒ ප්‍රමාණය අක්කර 16 කි. ඒ අනුව නාවික හමුදාව, ගුවන් හමුදාව, යුද්ධ හමුදාව, පොලිසිය, සිවිල් ආරක්ෂක දෙපාර්තමේන්තුව ස්ථාන 4 කදී තම අවි බලය ආරක්ෂක දස්කම් විස්කම් තම අතීතය හා වර්තමාන කටයුතු පිළිබඳව පෙන්වනු ලබයි.නාවික හමුදාව තම ප්‍රදර්ශන කුටිය ලෙස ගාලු කොටුවේ හා සයුර යාත්‍රාවේ අනුරුවක් සකස් කර තිබේ. ඊට අමතරව එල්ටීටීඊ ත්‍රස්තවාදීන්ගෙන් අල්ලා ගත් යාත්‍රා බෝට්ටු හා නාවික හමුදාව සතු නවීනතම ප්‍රහාරක යාත්‍රා රේඩාර් පද්ධති හා නාවික කාල තුවක්කු අවි බලය මෙම ප්‍රදර්ශනයට එක් කරනු ලැබේ.ගුවන් හමුදාව ද නවීනතම ප්‍රහාරක හෙලිකොප්ටර් යානා හා තම අවි බලය ප්‍රදර්ශනයට ඉදිරිපත් කිරීමට සූදානම්ව සිටී. ඊට අමතරව යුද්ධ හමුදාව තම නවීනතම අවි යුද ටැංකි එල්ටීටීඊයෙන් අල්ලා ගත් අවි මෙම ප්‍රදර්ශනයට ඉදිරිපත් කර ඇත. මේවා සියල්ලම පිළිබඳ විස්තර මහ ජනතාවට දැනගත හැකිය.පොලිසිය හා විශේෂ ආරක්ෂක බළකාය ද තම කුටි මඟින් ඔවුන් සතු යුද බලය විශේෂයෙන් පොලිසියේ ඉතිහාසය පැරැණි අවි ආයුධ නිල ඇඳුම් ආදිය පිළිබඳව ජනතාවට සිසු සිසුවියන්ට දැනුමක් ලබා දෙනු ලැබේ. මේ සියලු ආරක්ෂක හමුදාවල උපකරණ අතපත ගෑමට බෝට්ටු, ගුවන් යානා ආදියේ නැග බැලීමට ද පාලනයක් යටතේ අවසර ලබා දෙනු ලැබේ.මහින්ද රාජපක්ෂ ජනාධිපතිතුමාගේ අදහසක් අනුව බුත්තලට ගෙන ආ මේ දැයට කිරුළ ප්‍රදර්ශනය මඟින් විශේෂයෙන් ඌවේ ජනතාවට සිසු ගුරු දැරියන්ට මෙරට සිදුවන සියලු යෝධ සංවර්ධන කටයුතු පිළිබඳව දැනුමක් ලබාදීමට ද කටයුතු යොදා ඇත. ඒ අනුව වාරිමාර්ග හා ජල කළමනාකරණ අමාත්‍යාංශය මහවැලි අධිකාරිය, විදුලිබල මණ්ඩලය, මාර්ග සංවර්ධන අධිකාරිය, ගොවිජන සේවා දෙපාර්තමේන්තු වැනි ආයතන සිය දැනට කරන සංවර්ධිත කටයුතු පිළිබඳව හා ඉදිරියට කරන සංවර්ධන කටයුතු පිළිබඳව ජනතාවට කරුණු පහදා දෙනු ඇත.ඒ සමඟම ආරක්ෂක හමුදා සංවර්ධන කටයුතු කරන අමාත්‍යාංශ හා ආයතන විශේෂ විඩියෝ පට හා කෙටි චිත්‍රපට ප්‍රදර්ශනය කරනු ලැබේ. ලංකා ඉතිහාසය අතීතය වර්තමානය ඇතුළත් වීඩියෝ චිත්‍රපට ද මීට ඇතුළත් වනු ඇත. මේ චිත්‍රපට මඟින් රට දියුණු කිරීමට ජනතාව තුළ ප්‍රබල උනන්දුවක් ඇති වෙනු ඇතැයි අපේක්ෂා කෙරේ.මෙවර දැයට කිරුළ ප්‍රදර්ශනයේ ඇතුළත මෙරට රජයේ හා පෞද්ගලික මාධ්‍ය ආයතනවලට වෙනම කුටි ලබා දී තිබේ. මාධ්‍ය කලාපයට ඇතුළුවෙන ස්ථානයේ ලෝක ගෝලය පෙන්නුම් කරන මනරම් තොරණක් ජනමාධ්‍ය අමාත්‍යාංශය මඟින් ඉදිකරනු එහි ගිය අපට දැකගත හැකි විය.ලේක්හවුස් ආයතනය ද මෙවර තම ප්‍රදර්ශන කුටියක් බුත්තල දැයට කිරුළ ප්‍රදර්ශන භූමියේ දැනටම සකස් කරමින් පවතී. එය මඟින් පුවත්පත් වාර්තාවක් සකස් කරන ස්ථානයේ සිට පුවත්පත මුද්‍රණය වී ඔබ අතට පත්වන අයුරු, සජීවි පුවත්පත් මුද්‍රණාලයක්, පුවත්පත්වල ඉතිහාසය, නවීන විද්‍යුත් ක්‍රම මඟින් පිටු සකසන අයුරු පිළිබඳව නරඹන්නන්ට මනා වැටහීමක් ලබාදීමට කටයුතු කරනු ලැබේ. විවිධ ප්‍රදර්ශන අනුරූ වීඩියෝපට ආදිය මඟින් මේ කාර්යය ඉටු කරනු ලැබේ. ඒ සමඟම ලේක්හවුස් ආයතනය මඟින් මාධ්‍ය වේදිකාවේ දිවයිනේ ජනපි‍්‍රය මැජික් ශිල්පීන් හා සංගීත ශිල්පීන් ගායක ගායිකාවන් ඉදිරිපත් කරන ප්‍රසංග පැවැත්වේ. මීට අමතරව රටේ සියලුම අමාත්‍යාංශ මහින්ද චින්තනය යටතේ සිදුවන තම සංවර්ධන සැලසුම් ඉදිරි සැලසුම් මනාව මේ මඟින් ඉදිරිපත් කරනු ලැබේ.ඒ අනුව අමාත්‍යාංශ ඉදිරිපත් කරන ප්‍රදර්ශන ඒකක ගණන 70 කට අධිකය. එහි කුටි 300 කට අධිකව ඇත. ඊට අමතරව පෞද්ගලික ආයතන තවත් ප්‍රදර්ශන කුටි 85 ක් පමණ ඉදිරිපත් කරන බව මෙම ප්‍රදර්ශන කුටි සැලසුම් කරන භෞතික සම්පත් දෙපාර්තමේන්තුවේ නියෝජ්‍ය අධ්‍යක්ෂ බී. ඒ. තිලකරත්න මහතා පවසයි.මෙවර බුත්තල දැයට කිරුළ භූමි ප්‍රදර්ශනයම ප්‍රධාන කලාප 11 කට බෙදා වෙන් කර තිබේ. මේ කලාප 11 න් ඒ කලාපය ඇතුළත දැයට කිරුළ ප්‍රධාන මෙහෙයුම් කාර්යාලය පිහිටා තිබේ. ඒ සමඟම එම කොටසේ ගොවිජන සේවා හා වන ජීවි සංරක්ෂණ අමාත්‍යාංශයේ කුටිය තිබේ. රතු කුරුස හමුදාව, තරුණ සේවා සභාව, ධීවර හා ජලජ සම්පත්, වාරිමාර්ග හා ජල කළමනාකරණ සිවිල් ආරක්ෂක දෙපාර්තමේන්තුව, ජාතික ශිෂ්‍ය භට බළකාය, දක්ෂිණ සංවර්ධන අධිකාරිය, සෞඛ්‍ය සේවා හා සෞන්දර්ය විශ්ව විද්‍යාලය යන ආයතනවල ප්‍රදර්ශන කුටි ඒ කොටසේ පැවැත්වේ.මෙහි “බී” කලාපය ඇතුළත විශේෂ කාර්ය බළකාය ඇතුළු රාජ්‍ය ආයතන විශාල ප්‍රමාණයක ප්‍රදර්ශන ඒකක අන්තර්ගත කිරීමට සූදානම් කර ඇත.ජනාධිපති ලේකම් කාර්යාලය, අගමැති කාර්යාලය, බුද්ධ ශාසන හා ආගමික කටයුතු අමාත්‍යාංශය, පෞද්ගලික බස් සේවාව, ජල සම්පාදන හා ජලාපවාහන, රාජ්‍ය පරිපාලන ස්වදේශ කටයුතු, නිවාස හා ඉදිකිරීම්, අධ්‍යාපන, උසස් අධ්‍යාපන, තැපැල් සේවා, දේශීය වෛද්‍ය, අධිකරණ, රාජ්‍ය සම්පත් සංවර්ධන, ළමා සංවර්ධන, පාර්ලිමේන්තු කටයුතු, ක්‍රීඩා, මුදල් හා සැලසුම්, ඉඩම් හා ඉඩම් සංවර්ධන, කම්කරු හා ඵලදායිතා සංවර්ධන අධිකරණ, නැවත පදිංචි කිරීම් ආපදා කළමනාකරණ යන අමාත්‍යාංශ හා ඊට අනුබද්ධ ආයතනවල කුටි මෙම ‘බී’ කොටසේ අන්තර්ගත වී තිබේ.දැයට කිරුළ ප්‍රදර්ශනයේ ‘සී’ කලාපයේ ශ්‍රී ලංකා පොලීසිය, ආරක්ෂක අමාත්‍යාංශය, පශු සම්පත්, විදුලිබල හා බලශක්ති, විද්‍යාත්මක හා පර්යේෂණ, වරාය හා මහාමාර්ග, පොල් සංවර්ධන හා ජනතා වතු සංවර්ධන යන විෂයයන් යටතේ ප්‍රදර්ශන ඒකක පැවැත්වේ.‘ඩී’ කලාපය ප්‍රධාන ක්‍රීඩාංගණයයි. මාධ්‍ය හා තොරතුරු ආයතන ඇතුළත් කොටස ‘ඊ’ කලාපය ලෙස නම් කර තිබේ.‘එෆ්’ කලාපයේ ශ්‍රී ලංකා යුද හමුදාව, තරුණ කටයුතු, ශ්‍රී ලංකා බාලදක්ෂ සංගමය, මධ්‍යම පරිසර අධිකාරිය ඇතුළත් වේ. ‘ජී’ කලාපයේ පාරිසරික හා ප්‍රවාහන අංශ ඇතුළත් වන අතර කෘෂිකර්ම ගෙවත්ත හා කෘෂිකර්මයට සම්බන්ධ සියලු ආයතනවල ප්‍රධාන ප්‍රදර්ශන ඒකක ‘එච්’ කලාපයේ අන්තර්ගත වේ.‘අයි’ කලාපය ඇතුළත ඇති ප්‍රධාන කුටිය ලෙස නාවික හමුදා ප්‍රදර්ශන කුටිය හැඳින්වීමට පුළුවන. ඊට අමතරව, කර්මාන්ත හා වාණිජ, සිවිල් ගුවන් සේවා, ආර්ථික සංවර්ධන, විදේශ සේවා යන විෂයවලට අනුබද්ධ ප්‍රදර්ශන ඒකක මෙන්ම ප්‍රධාන වේදිකාව ද පැවැත්වෙනුයේ මේ කලාපය ඇතුළතය.ගුවන් හමුදාවේ සියලු දස්කම් පෙන්වන ගුවන් හමුදා ප්‍රදර්ශන ඒකකය ‘ජේ’ ප්‍රදර්ශන කොටසේ අන්තර්ගතවේ. ඊට අමතරව මේ කොටස ඇතුළත පුනරුත්ථාපන, ප්‍රතිසංස්කරණ, සමූපකාර හා අභ්‍යන්තර වෙළෙඳ, වැවිලි කර්මාන්ත, ජාතික ඒකාබද්ධතා යන විෂයයන්වලට අදාළ ප්‍රදර්ශන ඒකක අන්තර්ගත වේ.ඌව පළාත් සභාව මොනරාගල දිස්ත්‍රික් ලේකම් කාර්යාලය, අනෙක් පළාත් සභා කාර්යාල හා ඌවේ පරිගණක ඒකකය අන්තර්ගත වන්නේ ප්‍රදර්ශනයේ ‘කේ’ කොටසේය.දැයට කිරුළ ප්‍රදර්ශනයට සමගාමීව අවට ඇති පාරිසරික හා සංස්කෘතික වටිනාකමක් ඇති ස්ථාන නැරැඹීමට ද ජනතාවට උපරීම පහසුකම් ලබාදීමට කටයුතු කෙරේ. යාල ජාතික වනෝද්‍යානයට බුත්තල කතරගම පාරේ ගල්ගේ ස්ථානයෙන් නව පිවිසුමක් විවෘත කරන අතර ඉන් යාල ජාතික උද්‍යානයේ මෙතෙක් යාමට නැරැඹීමට අපහසුව තිබු යාල 3, 4 කොටස් නැරැඹීමට ඉඩකඩ ලැබේ. මාලිගාවිල බුදු පිළිමය, යුදගනාව පුදබිම වැනි පෞරාණික පුද බිම්වලට යන පිවිසුම් මාර්ගයන් අඩි 20 කට පමණ පළල් කර කාපට් අතුරා සකස් කරමින් පවතී.මේ අනුව මෙවර දැයට කිරුළ ප්‍රදර්ශනය නැරැඹීමට එන අයට මුළු ඌවේම සෞන්දර්යය විඳ ගැනීමට ද අවස්ථාව සලසා තිබේ. ප්‍රදර්ශනයේ ද ඉඩකඩ උපරීම ලෙස තිබේ. එය නිවිසැනසිල්ලේ නැරැඹීමට ජනතාවට පුළුවන.මොනරාගල ලෙස නම් වූ අතීත සමහර පාලකයන් අතහැර දමා තිබු මේ දිස්ත්‍රික්කය මේ යෝධ ප්‍රදර්ශනයත් සමඟම අළු ගසා දමා නැගිටිනු ඇත. රට ආසියාවේ ආශ්චර්යය කිරීමට දරන තැතට මොනරාගලින් වෙල්ලස්සේ ආශ්චර්යය එක්කර ගැනීමට එය පිටුබලයක් වේ. මෙය මහින්ද චින්තනයේත් මහින්ද චින්තන ඉදිරි ගමනේත් තවත් ප්‍රතිඵලයක් බව විශේෂයෙන් කිව යුතුමය.නිහාල් පී. අබේසිංහබුත්තල සිට සේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=af1101301</link>
    <topic>ආහාර අර්බුදයෙන් ගැළවෙන්න පෙර සූදානමක් අවශ්‍යයි</topic>
    <author>කේ. සී. ජේ. රත්නායක</author>
    <content>තවත් සුළි කුණාටුවක් අත ළඟය. එය දවසකින් දෙකකින් පහව යන්නක් නොව ඉදිරි දශක කිහිපයක් දක්වා බලපවත්නා කුණාටුවක් වනු ඇතැයි පැවසෙයි. ක්‍රමයෙන් ආරම්භ වන මේ කුණාටුව ඉදිරි වසර දහයේදී ලෝකයට මහ විපත් ගෙන දෙන දරුණු ව්‍යසනයක් බවට පත්වනු ඇතැයි විශේෂඥයෝ අනතුරු හඟවති. ඔවුන් පෙන්වා දෙන පරිදි ලෝක ජනගහණයෙන් මිලියන 100 කට වැඩි ප්‍රමාණයක් සාගතයෙන් පීඩා විඳිනු ඇත.සහල්, තිරිඟු, සීනි, කිරි, මස්, බිත්තර සහ අනෙකුත් අත්‍යවශ්‍ය භාණ්ඩ මිල තවත් සියයට 50 කින් ඉහළ යනු ඇති බවටත් අනාවැකි පළ වෙයි. ජල හිඟය ලෝක අර්බුදයකට මුල පුරනු ඇති අතර ඉන්ධන මිල කිසිවකුටත් පාලනය කළ නොහැකි වනු ඇති බවත් කියැවෙයි. ළඟ ළඟම එන්නේ මෙවැනි ආකාරයේ ‘කාලයක් පවතින’ ආහාර හිඟය නම් සුළි කුණාටුවයි. උත්තර ධ්‍රැවයේ සිට දකුණු ධ්‍රැවය දක්වා හමා යන මේ කුණාටුවෙන් ගැලවී සිටීමට කිසිම රටකට හැකියාවක් නැත. එහෙත් පෙර සූදානම් වීම මත හානිය අවම කර ගත හැකිය.ලෝක ආහාර හා කෘෂිකර්ම සංවිධානයේ පර්යේෂණ වාර්තාවලට අනුව; ආහාර හිඟය හා එහි අනිත් පැත්ත වන ආහාර මිල නොසිතූ ලෙස ඉහළ යෑමට බලපාන මූලික හේතුව වන්නේ කාලගුණ විපර්යාසයන්ය. ලෝක කාලගුණ විද්‍යාඥයින් පෙන්වා දෙන පරිදි මෑත ඉතිහාසයේ උණුසුම්ම වසර ලෙස වාර්තාගත වන්නේ පහුගිය 2010 වසරයි. ලෝක ආහාර මිල දර්ශකයේ ඉහළ ම අගය පෙන්නුම් කෙළේ ද 2010 නොවැම්බර් හා දෙසැම්බර් කාලයන්හිදීය.සමස්තයක් ලෙස මිල ඉහළ යෑම සියයට 17 කි. එංගලන්තයේ සුප්‍රකට ච්චඪතර ර්චඪත පුවත්පත විශේෂඥ වාර්තා ගෙන හැර දක්වමින් වාර්තා කැර තිබුණේ ලෝක ආහාර හා ඉන්ධන මිල ඉදිරියේදී රොකට් වේගයෙන් ඉහළ යනු ඇති බවයි. කාලගුණ සාධකය දේශසීමා නොතකමින් සුපිරි ඇමෙරිකාව, චීනය හා ජපානයේ සිට සෝමාලියාව දක්වා තම ආධිපත්‍යය පතුරවයි.ඕස්ට්‍රේලියාවේ ගංවතුරටත් බද්දක්යුරෝපය හිමෙන් වැසී ගියේය. සරුසාර වගා බිම් හා අස්වැන්න සහිත හෙක්ටයාර් මිලියන ගණනක් වගා පාළුවට ලක්විය. ඉන් පසුව වාර්තා වූයේ ගංවතුරය. ඕස්ට්‍රේලියාව, ජර්මනිය, ඇමෙරිකාව, චීනය, පමණක් නොව ඉන්දියාව, පාකිස්ථානය හා ශ්‍රී ලංකාව ද ගංවතුර තර්ජනයට මුහුණ දුන්නේය.ඇඟ බද්ද, බලු බද්ද වැනි පුදුමාකාර බදු ගැන අසන්නට ලැබුණේ පරංගි සමයේය. මෑතකදී ඕස්ට්‍රේලියා රජය අලුත් බද්දක් පැනෙව්වේය. එනම් ගංවතුර බද්දය. ගංවතුරෙන් ඕස්ට්‍රේලියාවට වූ හානිය පියවා ගැනීමට බදු පැනවීම හැර වෙනත් මඟක් නැතැයි එරට රාජ්‍ය නායිකාව පවසා තිබිණි. ගංවතුර විසින් දෙවැනි වරටත් ඉතා සාහසික ලෙස වගා බිම් නැත්තට නැති කැර දැමුවේය.ලෝකයට හොඳම ඉස්තරම් ලොකු ලූනු සැපයුවේ ඉන්දියාවේ මහාරාෂ්ට්‍ර ප්‍රාන්තයයි. එහෙත් ගංවතුරින් ඒ වගාබිම් විනාශ විය. අන්තිමේදී ඉන්දියාවට සිදු වූයේ පාකිස්ථානයෙන් ලූනු ආනයනය කිරීමටය. එහෙත් ප්‍රතිවාදී පාකිස්ථාන් ලූනු අපිට එපා කියමින් ඉන්දීය විපක්ෂය බොරු ශෝබන පෙන්වීමට ගියේ නැති බවත් ඇත්ත යථාර්ථය පිළිගෙන කටයුතු කළ බවත් සිහිපත් කළ යුතුය.ඕස්ට්‍රේලියාව ගංවතුර බදු පැනවීමට ක්‍රියා කරත්දී ශ්‍රී ලංකාව ගංවතුරෙන් විපතට පත්වූවන්ට සහන ලබාදීමට ක්‍රියා කළ බවත් අමතක කළ යුතු නැත. එහෙත් ස්වභාවික විපතකදී පවා තුට්ටු දෙකේ දේශපාලන වාසි ගැනීමට දඟලන නිර්ලජ්ජිත දේශපාලනඥයින් සිටින්නේ ද ශ්‍රී ලංකාවේය. මේ ලැජ්ජා නැතිකම හා සිහි මුලාව කෙතරම් ද යත්; එජාපය හා ජවිපෙ රටට කීවේ ගංවතුර ගලන්නේ සරත් ෆොන්සේකා අත්අඩංගුවට ගත් නිසා බවය.ඔහු නිදහස් කළොත් ගංවතුර නොගලන බව කීමටත් ඔවුන් “නිර්භීත’ විය. ලෝකයේ සෑම රටක්ම පාහේ ළඟ එන අනතුර වටහා ගෙන ඊට මුහුණ දීමට විකල්ප සොයමින් සිටියදී මෙරට විපක්ෂය පිස්සු කෙළින්නේ එසේය. මෙවැනි අඳ බාලයන් අතට රාජ්‍ය පාලනය කෙසේ වෙතත් ප්‍රාදේශීය සභාවක පාලනයවත් ලබා දිය යුතු ද? ඉන්ධන මිල ඉහළ යත්දී බටහිර - යුරෝපීය රටවල ඇතිවූ මහජන ප්‍රතිචාරය හමුවේ සැලකිය යුතු සහනයක් දීමට ඒ රාජ්‍යයන් මෙතෙක් අසමත් වී තිබේ.එහෙත් ශ්‍රී ලංකා රජය ඉන්ධන මත පනවා තිබු බදු මුදල අඩු කොට ඉන්ධන මිල ඉහළ යෑම වැළැක්වීමට ක්‍රියා කළේය. මේ වන විට එජාපය බලයේ සිටියේ නම්; ඔවුන් 2001 - 2004 කාලයේ ක්‍රියාත්මක කළ මිල සූත්‍රය අනුව මෙරට පෙට්‍රල්, ඩීසල් හා භූමිතෙල් මිල රොකට් වේගයෙන් ඉහළ නඟින්නේය. ඒ කෙරුවාව කාට ද අමතක? හොඳ දේ හොඳ හැටියටත් නරක දේ නරක හැටියටත් දැකිය නොහැකි විපක්ෂයකට අනාගතයක් තිබේ ද?වෙළෙඳපොළ ත්‍රස්තවාදයඑල්ටීටීඊ ත්‍රස්තවාදය පරාජය කරන මොහොතේ එජාපය හා ජවිපෙ හිටියේ ප්‍රභාකරන්ගේ පැත්තේය. ශ්‍රී ලංකාවේ යුද අපරාධ සිදු වූ බවට එල්ටීටීඊ ගැති බලවේග චෝදනා නඟත්දී එජාපය හා ජවිපෙ සිටියේ ඒ පැත්තේය. රටේ ආර්ථික සංවර්ධනයකට මුල පුරමින් සිටියදී එජාපය හා ජවිපෙ ඉන්දියාව හා චීනය කොටවන තැනකට ගියේය. වෙළෙඳපොළ ත්‍රස්තවාදය විසින් පාරිභෝගිකයා ප්‍රාණ ඇපයට ගෙන තිබියදී එජාපය හා ජවිපෙ වෙළෙඳ මාෆියාවට උඩගෙඩි දුන්නේය.කුකුළු මස්, බිත්තර හා පොල් ආනයනය කොට මිල පාලනයකට රජය ක්‍රියා කරත්දී ජවිපෙ හා එජාපය දේශීය නිෂ්පාදකයා ගැන කිඹුල් කඳුළු හැලුවේය. දිනෙන් දින මහජන ප්‍රසාදය ලබන යුද හමුදාවේ එළවළු අලෙවි කිරීමේ සද්කාර්යය ද ඔවුහු හෙළා දකිති. ලෝක කාලගුණ විපර්යාසය මැද භයානක අනාගත අර්බුදයක් නිර්මාණය වෙමින් තිබියදී එජාපය හා ජවිපෙ දේව ශාපයක් ගැන කියති. ගංවතුර ගලන්නේ සරත් ෆොන්සේකා නිදහස් නොකළ නිසාලු. කුමන ක්‍රමයකින් හෝ මහජනතාව පීඩනයට ලක්වන්නට ඉඩ හැර ජනතාවට දුක් විඳින්නට ඉඩ හැර කාලකණ්ණි සන්තෝෂයක් ලැබීම මිස වෙනත් අරමුණක් එජාපයට හෝ ජවිපෙට නැත. එහෙයින් ආහාර හිඟය නම්සුළි කුණාටුවට මුහුණ දීමේදිත් මෙරට විපක්ෂයක් නැති ලෙස සැලකීමට මහජනතාවට සිදු වී තිබේ. එංගලන්තයේ ඔක්ස්ෆර්ඩ් විශ්ව විද්‍යාලයේ මහාචාර්ය චාල්ස් ගොඩ්ප්‍රේ මෙසේ කියයි;”ආහාර හිඟය ඉතා විශාල අවදානමක්. ඉදිරි දශක කිහිපයේදී ඇති වන මහ විනාශය වළකා ගැනීමට විකල්ප සෙවිය යුතුයි. අද අවශ්‍ය වන්නේ් හරිත විප්ලවයක්. සාම්ප්‍රදායක කාබනික වගාව පමණක් නොවෙයි ජානමය වශයෙන් වඩාත් දියුණු කළ කෘෂි කර්මාන්තයකට ඉක්මණින් යොමු වීම අත්‍යවශ්‍යයි.””නිසි ක්‍රියා මාර්ග නොගතහොත් ආහාර මිල සියයට 50 කින් ඉහළ නැඟීම වැළැක්විය නොහැකි වනු ඇත.”එසේ කියන්නේ සසෙක්ස් විශ්ව විද්‍යාලයේ මහාචාර්ය ෂර්මන් රොබින්සන්ය.ලෝකයේ ප්‍රමුඛ පෙළේ විශේෂඥයින් හතළිස් දෙනෙකුගෙන් සමන්විත විද්වත් මණ්ඩලයක් ලෝක ආහාර හිඟය හා ඊට මුහුණ දිය යුතු ආකාරය ගැන විධිමත් අධ්‍යයනයක යෙදී සිටිති. ශ්‍රී ලංකාවේ අප සිටින්නේ කොතැනද? එජාපයේ හා ජ.වි.පෙ අඳ බාල කතාවලට සවන් දෙමින් සිටිනවාට වඩා පෝච්චියක මිරිස් පැළයක් සිටුවා ගැනීම වඩාත් ප්‍රයෝජනවත් වනු ඇත.වෙළෙඳ ත්‍රස්තවාදීන්දැනට වාර්තාගත පරිදි අධික වර්ෂාව හා ගංවතුර හේතුකොට ගෙන මෙරට කුඹුරු හා වෙනත් වගා බිම් අක්කර ලක්‍ෂ හතරකට වැඩි ප්‍රමාණයක් විනාශයට පත්ව තිබේ. එහෙත් සහල් හිඟයකට ඉඩ නැති බැව් රජය පවසයි. කෙසේ වෙතත් වෙළෙඳ ත්‍රස්තවාදීන් ක්‍රියාත්මක වන්නේ ද මෙවැනි විපත් කාලවලදීය. වෙළෙඳපොළට රජයේ මැදිහත්වීම හා රජයේ අධීක්‍ෂණය සෑම ආකාරයකින්ම වැඩි කිරීම ආහාර මිල කෘතීම ලෙස ඉහළ යෑම වැළැක්වීමට අත්‍යවශ්‍ය සාධකයකි. එහෙත් ඊටත් වඩා මූලික අවශ්‍යතාව වන්නේ මෙරට ආහාර නිෂ්පාදනය තව දුරටත් ඉහළ නැංවීමය. ඒ සඳහා ගත යුතු නව මං සෙවිම බලධාරීන්ගේ හා කෘෂි විශේෂඥයින්ගේ කාර්යයකි.ලෝක ආහාර අර්බුදය ශ්‍රී ලංකාවට බලපාන්නේ කෙසේද? මේ පිළිබඳව ශ්‍රී ලංකා මහ බැංකුවේ ජ්‍යෙෂ්ඨ ආර්ථික විශේෂඥයෙක් කරුණු පෙන්වා දුන්නේ මෙසේය.”... ලෝක වෙළෙඳපොළේ ආහර හා ඉන්ධන මිල ඉහළ ගිය බව ඇත්ත. තිරිඟු, සීනි වගේ ද්‍රව්‍ය 4% - 5% කින් ඉහළ ගියා. ඒක විශාල ඉහළ යෑමක්. නමුත් ශ්‍රී ලංකාවට මෙයින් ඇති කරන්නේ කෙටි කාලීන බලපෑමක්. මොකද ත්‍රස්තවාදී යුද්ධය අවසන් වීමත් සමඟම අපේ දේශීය පරිභෝජනය එක්වරම ඉහළ ගියා. එය එක්වරම වූ දෙයක් නිසා ඔරොත්තු දීමේ ප්‍රශ්නයක් මතු වුණා. අනිත් පැත්තෙන් අද වසරකට විදේශ සංචාරකයන් ලක්ෂ 6 ක් මෙහෙට එනවා.ඒ කියන්නේ අනපේක්‍ෂිත පාරිභෝගිකයන් ලක්‍ෂ හයකින් වැඩි වුණා. එතකොට මේ ඉල්ලුම එක්වරම දරා ගන්න දේශීය නිෂ්පාදනයට හැකියාවක් නෑ. අවශ්‍ය මොහොතේදී ආහාර ආනයනය කරන්න වෙන්නේ ඒ නිසයි. දැන් ලෝක වෙළෙඳපොළේ ආහාර මිල ඉහළ ගිය වෙලාවක අපටත් ඒ මිල ගෙවන්නම වෙනවා. මේක කෙටි කාලීන පීඩනයක්. භාණ්ඩ මිල ඉහළ යන්න තවත් හේතුවක් තියෙනවා. ඒ තමා කෘතීම භාණ්ඩ හිඟයක් මැවීම. අනාගත ගිවිසුම් හරහා ගනු දෙනු කරත්දී කොහොමත් මිල දක්වන්නේ වැඩියෙන්. අනාගත අවදානම සැලකිල්ලට ගන්න නිසයි එහෙම වෙන්නේ.මේකට උත්තරේ තමා හැකි සෑම ආකාරයෙන් ම දේශීය ආහාර නිෂ්පාදනය ඉහළ නැංවීම, අලුත් කෘෂි තාක්‍ෂණයකට යෑම. ගෙවතු වගා ව්‍යාපාරය, ඉතා හොඳ වැඩ පිළිවෙළක්. හැබැයි මේක රජයට, මැති ඇමැතිවරුන්ට විතරක් කරන්න පුළුවන් දෙයක් නෙවෙයි. මොකද ගෙවතු ගානේ ගිහින් වගා කරන එක ඇමැති මණ්ඩලයට විතරක් කරන්න පුළුවන් දෙයක් නෙවෙයි. අනිත් කාරණය ආහාර නාස්තිවීම හැම ආකාරයෙන්ම අවම කරන්න ඕනේ. පසු අස්වනු තාක්‍ෂණය අපේ රටේ තවම ටිකක් දුර්වලයි. කොහොම නමුත් ලෝක ආහාර අර්බුදයෙන් ඇතිවෙන මේ කෙටි කාලීන පීඩනය දරා ගන්නා අතරේ තිරසාර ක්‍රමයකට රට ගමන් කරනවා.බඩගින්නෙ කවුරුත් මැරිලා නෑමේ රටේ කිසිම කෙනෙක් බඩගින්නේ මැරිලා නෑ. කන්න නැතුව මැරෙන තත්ත්වයක් මේ රටේ නෑ. නමුත් වේගවත් තීරණ ගැනීම, අධි වේගයෙන් තීරණ ක්‍රියාත්මක කිරීම, කියන යාන්ත්‍රණය ක්‍රියාත්මක වෙන්න ඕනේ.”ලෝක ආහාර අර්බුදයට එකම පිළියම හරිත විප්ලවයකි. ජාතික හා අන්තර්ජාතික විශේෂඥ මතය එයයි. ඒ මිස ඡන්ද බලාගෙන කරන අඳ බාල කතාවලින් ආහාර මිල ශතයකින්වත් පහත දැමිය නොහැකි බව පැහැදිලිය. මේ හරිත විප්ලවය නගරයේ පැක්ටරියකින් ආරම්භ වන්නේ නැත. “අපි වෙනුවෙන් අපි” කීවා මෙන් මෙය අපේ ම වැඩකි. එජාපයෙ මීළඟ නායකයා රනිල් ද? සජිත් ද? ජ.වි.පෙ විදෙස් ඔත්තුකරුවා කවුද? ඒවා ගැන කාලය කා දමනවාට වඩා ගෙදර මිදුලේ ඉඩ නැති නම් සිමෙන්ති පෝච්චියක හෝ මිරිස් පැළයක්, බටු පැළයක් වවා ගැනීම ඇඟටත් හිතටත් දෙකටම හොඳය.කේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=af1101303</link>
    <topic>රොක් සංගීතය අහලා ගසුත් මැරිල ගියාලු</topic>
    <author>අරුණි මුතුමලී</author>
    <content>උදේ පාන්දර ඉඳන්ම ක්‍රීං ගාන සද්දෙට කණ හිරි වැටිලා. වෙලෙන් එහා ලොකු ඉඩමේ ගස් වගයක් කපනවා, අලුතින් ගෙයක් හදන්න. සුපුරුදු අඹ ගහ යටවත් නිස්කලංකව ඉන්න විදිහක් නෑ. ජරබර ගාලා ගස් ටික කඩාගෙන වැටෙනකොට පපුව කඩා වැටෙනවා වගේ.තව ටික දවසක් යනකොට මෙහා ඉවුරේ කොළ පාට නෙරළු උයන කොන්ක්‍රීට් උයනක් වෙන බවට සැකයක් නැහැ. ඒ කෘත්‍රිම උයනේ තමන්ට රිසි පරිදි වාසය කරන්න කීපදෙනෙකුත් ඉඳීවි. ඒත් ඒ මිනිස්සු ගණනට වඩා කී දාහක් නම් පුංචි පුංචි සත්තු, කුරුල්ලෝ, කුරුමිණි, කූඹි, ඉත්තෑවෝ, මීමින්නු, හාවෝ වගේ සාතා සීපාවුන්ට, ගස්වැල්වලට තමන්ගේ වාසස්ථානය අහිමි වෙනවද?එක ගහක් කියන්නේ පුංචි සත්තුන්ට නම් හරියට රටක් රාජ්ජයක් වගෙයි. සමහර කුරා කූඹින්ගේ පරම්පරා ගණන් ජීවත්වෙන්නේ ඒ ගහ නිසා. ඒ ගහේ තියෙන පාසි, දියසෙවල වර්ග, අපි නොහිතුවට ඒ අයටත් තමන්ගේ ලෝකේ අහිමි වෙන්න යන්නේ තත්පර ගානයි. දැති මාරයා ඒ තරම්ම කාර්යක්ෂමයි.ගහක් කපලා දාන්න යන්නේ තත්පර ගානක් වුණාට ඒ වත්තේ ගස් හිටවලා තියෙන්නේ අයිතිකාරයින්ගේ ආතල මුත්තලාගේ කාලේ. දන්න කියන අය කියන විදිහට අඩුම ගානේ අවුරුදු තිහක්වත් යනකල් ගහක් කපන්න තරමට මෝරන්නේ නෑ. ඒක නිසානේ වාණිජ වන වගා කියන වර්ගෙ වුණත් අවුරුදු තිහ තිස්පහ වෙනකොට ගස් කපන්න සැලසුම් කරන්නේ. ඒ තරම් කාලයක් පොළොවෙ තියෙන සාරය කොච්චරක් නම් කියලා ගහකින් උරා ගන්නවා ඇත්ද? ඒ විතරක් නෙවෙයි. ඒ කාලේ පුරා පුංචි පුංචි කොළවලින් අපේ හුස්ම පොද කීයක් අපට දන්දෙන්න ඇත්ද?ගහක් වැටෙන වැටෙන වාරයක් ගානේ හිත කීරි ගැහෙන එක දරාගෙන ඉන්න බැරි නිසා අඹ සෙවණින් නැගිටලා පොත් කාමරයට ගියා. සිතේ ඇතිවූ වේදනාව නිසා අහවල් පොතය කියා නැතත් රාක්ක දිගේ ඇහැ යද්දි තලල්ලේ ධම්මානන්ද හිමියන්ගේ පොතක් ළඟයි ඇහැ නැවතුණේ.ගස්වලට හිතක් තිබේද? කියන මාතෘකාව යටතේ ඒ පොතේ බොහෝ කරුණු ලියැවී තිබුණා. අපේ පැරැන්නෝ සංහිඳට තමන්ගේ දුක්වේදනා කියුවා වගේම මිසර ජාතිකයන් පවා මිනිස් සිරුරක් හා සමාන ගසකට නොනිමෙන ගිනි මැලයක් දල්වලා වන්දනාමාන කළාලු. එකරටක දෙකක නෙවෙයි මිනිස් ශිෂ්ටාචාරේ ඇතිවුණ දා ඉඳන් අද දක්වාම ගහක් කොළක් එක්ක සම්බන්ධ නොවී මිනිස් ජීවිතයක් පවතින්නෙ නෑ.ඒ පොතේ හැටියට ජග්දීශ් බෝස් කියන විද්‍යාඥයාත් ක්‍රෙස්ක්‍රොගාෆ් කියන උපකරණය යොදාගෙන අපේ සිතිවිලි ගස්කොළන්වලට දැනෙනවාද කියලා හොයා බලා තියෙනවා. ඒ වෙලාවේ පැළෑටියකට තුවාල කළාම මිනිහෙක් වගේම වේදනාවෙන් ඇඹරෙන හැටිත්, දෙකට කැපුවාම වේදනාවෙන් දඟලලා නිසොල්මන් වෙච්ච හැටිත් කියවන්න දුකයි.ගසුත් හරියට මිනිස්සු වගේ තර්ජනය කළාම බයවෙනවලු. අපේ ගම්මු මේ ගැන දැනගෙන හිටිය නිසා වෙන්නැති ගෙඩි ඵලදාව දෙන්නේ නැති ගස්වලට ඉදලෙන් පාරක් ගහලා තර්ජනය කරන්න කියලා කෙමක් හදාගෙන තියෙන්නේ.මහා පිපාසෙකින් ඉන්න මනුස්සයෙක්ට දිය දෝතක් දුන්නාම තියෙන සැනසීම ගස්වලටත් වතුර වක්කළාම පෙන්නුම් කරනවාලු. ඒක නම් ඉතින් පැළේකට වතුර දාන අපි ඕන කෙනෙක්ට දකින්න පුළුවන්. වතුර ටික හොඳට වැටුනාම ගස් හිනැහෙනවා වගේ පේනවානේ.ඒ වගේම තමයි ගස්වලට හිරිහැර කරන අයට ගස් බයයිලු. ඒක ඔප්පු කරගෙන තියෙන්නේ සිසුන් කීපදෙනෙක් එක්ක කරපු පර්යේෂණයකින්. පැළෑටි දෙකක් තියලා එකක් මරන්න හේතු වුණු සිසුවා අනිත් පැළය ළඟට එනකොට සවිකර තිබුණු උපකරණයේ සටහන් වෙනස් වෙන්න ගත්තලු.ළයාන්විත සංගීතය අහන්න නම් අපි වගේම ගසුත් ආසයි. හැබැයි ද සවුන්ඩ් ඔෆ් මියුසික් ඇන්ඩ් ප්ලාන්ට්ස් පොත ලියූ ලේඛිකාව කියන හැටියට නම් නවීන රොක් සංගීතය අහන් ඉන්න බැරුව සමහර පැළෑටි මැරිලා ගියාලු. සමහර ඒවා විනාශ වුණාලු. ඒත් මොනම සංගීතයක් වුණත් එකදිගටම අහගෙන ඉන්න ගහක් කොළක් වුණත් සූදානම් නැහැ කියලා තමයි කියන්නේ.ජරබරාස් ඩොග්.... අපේ ගෙදර පොළවත් හෙල්ලෙන ගානට ලොකු ගහක් බිමට වැටුණා. ඒ සද්දෙට අපිත් ජනේලේ ගාවට දිව්වා. ලොකු වත්තේ අනිත් ගස්කොළන්වල හැංගිලා හිටපු වවුල්ලු, කුරුල්ලෝ අහසට විසිවෙලා. නිනව් නැතිව පියාඹනවා. ලේන්නු විලාප තියනවා. සද්ද ගොඩයි. එක පාරම හඳුනගන්නත් බැරි තරම්. ඒ අපට පේන ඇහෙන ටික විතරයි. ඒත් ඒ ගහ යට තිබුණු අනිත් පුංචි පැළ තමන්ගෙම අම්මට යටවුණ පුංචි කිරි දරුවෝ වගේ හඬා වැටෙන්න ඇති. ගහේ එතිලා තිබුණු වැල් මැදින් කැඩිලා යද්දි අර පර්යේෂණයේදි වගේ දඟලලා නිසොල්මන් වෙන්න ඇති. තව කොයිතරම් දේවල් එතන වෙනස් වෙන්න ඇද්ද?ඒ විතරක් නෙවෙයි ඒ ගහේ මුල ඉඳන් හැදෙන කොස් වරකා පොලොස් නොකාපු කිසිම කෙනෙක් මේ හරියේ නැහැ. අපේ ආච්චිලාගේ කාලේ ඉඳන්ම කිරිදෙන අම්මලාගේ කිරි වැඩෙන්න මේ කිරිගහ අවාරෙටත් ගෙඩි පුරෝගෙන හිටියා.ඉස්සර නම් මේ ගහට උඩින් දේවතා එළි ගියා කියලත් කතාවක් තියෙනවා. ත්‍රිපිටකයේ කියන හැටියට රුක් දෙවිවරු ඉන්නවානේ. ඒ නිසා තමයි ඉස්සර කාලේ ගහක් කපන්න කලින් රුක් දෙවියන්ට තමන්ගේ විමානෙන් යන්න කියලා ආරාධනා කරන්නේ. රුවන්මැලි සෑය හදද්දිත් ඒ වගේ ආරාධනාවක් කළ බව ඉතිහාසයේ කියනවා.ඔබේ නමින් සෑය බඳිමි විමානයෙන් බසිනු මැනවි ස්වර්ණමාලියේ.. රූබර ස්වර්ණමාලියේරුක් දෙවියන්ගෙන් අවසර නොගත්තොත් සමහර විට වින කරනවාලු. ඒ ගැන හොඳ කතාවකුත් තියෙනවා. එක් විනය විරෝධී භික්ෂුවක් කිසිකෙනකුට නොදන්වා නාගසක් කපා දැම්මාලු. ඒ ගසට අධිගෘහිත දෙවියා ඒ ගැන කිපිලා තෙරණුන්ට සිහිනෙන් පෙනී කිව්වාලු භික්ෂූන් වහන්සේගේ උපස්ථායක රජු සතියකින් මිය යනවා කියලා. මේ ගැන ආරංචි වුණ පුර ස්ත්‍රීන් හඬා වැලපෙන්න පටන් ගත්තාලු. රජ්ජුරුවෝ දින ගනිමින් සතිය ගත කරළාලු. කිසිවක් සිදු නොවුණ නිසා බොරු කී භික්ෂුවට අත පය අහිමි වන අයුරින් දඬුවමක් ද කළේලු.රුක්ෂ දේවතාවන් කිපී ගස් කපන මිනිසුන්ට වින කරන බව ධම්මපදට්ඨ කතාවල කීවත් රුක්ඛ ධම්මය රකින යහපත් රුක් දෙවිවරු සම කරන්නේ ගස්වලටමයි. කවුරුන් හරි ගසක් කපද්දී පවා නොකිපී ගස එය ඉවසනවා වගේ රුක් දෙවිවරුන් එය ඉවසා සිටීම රුක්ඛධම්මය හැටියට හඳුන්වනවා. ඒ ධර්මයේ නොපිහිටන කේන්තියන රුක් දෙවිවරුන්ට දේව සභාවට පිවිසෙන්න අවසර දෙන්නෙත් නැහැ කියලයි සඳහන් වෙන්නේ.දෙවියන් වගේම යහපත් මිනිසුන්වත් සමාන කළේ ගස්වලට.සත්ගුණ යුත් සතන් හට වැඩ කළොත් හිරු අත් පිට දියුණුවට පල දේය නිර තුරු වත් කළ දිය නෙරළු තුරු මුලට පිය කරු දෙත් මුදුනෙන් පල රස රැගෙන අම යුරුකියලා සුභාෂිතයේ කියන්නේ ඒ නිසානෙ.ගහකට වතුර ටිකක් දැම්මාම ඒතරම් දේ ලැබෙනවා නම් ගහක් හිටෙව්වාම කොයිතරම් පිනක් ලැබෙනවා ඇත්ද? ඒ පින මෙලෝ වශයෙන් විතරක් නෙමෙයි යන තැනටත් පල දෙනවාලු. ඒ ගැන හොඳම කතාවක් තියෙන්නේ විමාන වත්ථු පාලියේ.දවසක් මුගලන් තෙරුන් වහන්සේ මණිථුුණ විමානෙට වැඩියාලු. ඒ විමානේ තියෙන දේ දැකලා හිමිකරුගෙන් අහනවාලු ඉතා උස් වූ පියුම් රා මිණි ආදියෙන් කළ ටැම් ඇති මේ විමානය හාත්පසින් දොළොස් යොදුනකි. වෙරළුමිණි ආදියෙන් කළ ටැම් ඇති රුවන් පෝරු අතිරූ බිම් ඇති උදාර යහපත් කුළුගෝල සත් සියයක් වෙත්. දිව්‍යපාන දිව්‍ය ආහාර, දිව්‍ය විනාවෝ, ආදී වූ පස්කම් රසයෙන් ද සර්වාභරණයෙන් විභූෂිත නාරීහු ද මෙසේ ලබන්නටත් මන වඩනා යම් සම්පතක් වේ නම් එය වහා පහළ වන්නටත් තෝ කවර පිනක් කළහුද?” කියා.එවිට ඒ විමානවාසී දිව්‍ය පුත්‍රයා පිළිතුරු දුන්නාලු. “මම පෙර මිනිසුන් අතර මනුෂ්‍ය වූයෙමි. වන මැද සක්මන් කළෙමි. එහි ආරාමයක් කොට ගස් ද රෝපණය කළෙමි. සිල්වත්හු ද මට ප්‍රිය වූහ. පහන් සිතැත්තෙමි. අහර ද පැන් ද සකස් කොට දානයක් දුනිමි. ඒ පිනෙන් මේ සියලු සම්පත්තීහු මට පහළ වෙත්.”ක්‍රීං...කර..කර..කර. සරා....ස්දැති පහරට අහුවුණු හීන් ගසක් තමන්ගේ අන්තිම මොහොතේ වාරු ඉල්ලාගෙන තවත් ගසකට හේත්තු වුණා. තව මොහොතකින් ආධාරයට හිටපු ගහත් එක්කම ගස් දෙකම බිමට වැටෙනවා නියතයි.මේ ගස් කැපෙනවා දකිද්දි අපට මතක් වෙන්නේ ඒවායේ හැදුණු පලවැල බෙදාගත්තු හැටි, ලිප මොළවගන්න දර කෝටු ටික කඩාගත්ත හැටි, ගහ කැපුණාට පස්සේ ලෑලිවලින් ලී බඩු හදලා දොරවල් හදලා ගෙදර වටිනාකම වැඩිකරගන්න හැටි විතරයි.ඒත් අම්මා කෙනෙක් නිහඬව තමන්ගේ දරුවන්ගේ අනාගතේ හදනවා වගේ අපේ නොමිනිස්කම් දරාගෙන වුණත් ගහ කොළ අපට කොයිතරම් දේ දෙනවාද?අපි පිටකරන අපිරිසිදු හුස්ම ටික පිරිසිදු කරලා ආයෙත් ගන්න හුස්ම පොදක් දෙන්නේ ගස්. ඒ ගැනවත් නොහිතා ඉවක් බවක් නැතිව ගහකොළ විනාශ කරලා දාපු එකේ විපාක අද අපි විඳවනවා. මොකද දේශගුණය පාලනය කරන්නත් ගස් උදව් වෙන බව මිනිස්සු නොහිතපු නිසා. ජල චක්‍රය, පෝෂණ චක්‍රය, අමුද්‍රව්‍ය සැපයීම, පරාගනය, ජෛව පාලනය වගේ විද්‍යාත්මක වචනවලින් කියන බොහෝ කරුණු ඉටුකරන්නත් ගස් ඕනමයි. ගස්වලින් සපයන ජාන පරපුර රටකට කොයිතරම් වටිනවාද කියලා තේරුම් ගන්න පුළුවන් හොඳම උදාහරණය ජාන කොල්ලකෑම්. ඒ ඔක්කොමත් එක්ක රටක සංස්කෘතියටත් ගස්වලින් ලොකු බලපෑමක් කරනවා. හරියට අපේ බෞද්ධ සංස්කෘතියට ශ්‍රී මහා බෝධීන් වහන්සේ වටිනවා වගේ.ඒ නිසා තමයි අතීතයේ රජවරු පවා උද්‍යාන හැදුවේ. ඒ වගේම උයන්පල්ලන් යොදලා ඒවා ආරක්ෂා කළේ, නිකම්ම නිකං තණ්හාවට නෙමෙයි, ගහේ කොළේ වටිනාකම දැනගෙන හිටපු නිසා.එහෙම කියලා ගෙවල් දොරවල් හදන්නේ නැතිව ගස්වැද්දෝ වගේ ජීවත්වෙන්න අපට බැහැ. අපේ අවශ්‍යතාවලට ගස් කොලන් කපන්න වෙනවා. ප්‍රයෝජන ගන්න වෙනවා. ඒත් අපට එක දෙයක් කරන්න පුළුවන්. කතාවට නම් කියන්නේ එකගහක් කපද්දි ගස් දහයක් හිටවන්න කියලා.ඒත් අඩුම ගණනේ ගස් දහයක් කපද්දි එක ගහක්වත් හරියට පැළ කරන්න පුළුවන් නම්... අද අඹ ගහ යට ඉඳගෙන විඳින සිහිල් සුවය වෙනුවෙන් අපි අපේ ආච්චිලා සීයලාට පින් දෙනවා වගේ අනාගතේ දවසක අපේ දරුමුණුපුරන්ටත් අපිව මතක් වෙද්දි ආදරයක් දැනේවි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=af1101305</link>
    <topic>අනුරාධපුර හිරගෙදර ගැටුමේ ඇතුළු පැත්ත</topic>
    <author>කීර්ති මෙන්ඩිස්</author>
    <content>පසුගිය සතිය තුළම අනුරාධපුරය බන්ධනාගාරය තුළ හා ඒ අවට ප්‍රදේශය එකම යුද පිටියක් බවට පත්ව තිබුණේය. ඉල්ලීම් කිහිපයක් මුල් කරගනිමින් එහි රැඳවියන් පිරිසක් වහල මතට නැඟි උද්ඝෝෂණයක් ඇරැඹීම මෙහි මූලික හේතුව විය.විරෝධතාවේ නිරත වූ රැඳවියන් කලහකාරී ලෙස හැසිරීමත් සමඟ එය පාලනය කිරීමට උත්සාහ දැරූ බන්ධනාගාර නිලධාරීන්ට රැඳවියන් ගල්මුල් ප්‍රහාරයක් එල්ල කිරීමත් සමඟ තත්ත්වය තවත් දරුණු විය. නිලධාරීන්ට පහරදීමටත් රැඳවියන් හා නිලධාරීන් අතර ගැටුමක් ඇතිවීමත් නිසා ඇතිවූ වෙඩි තැබීමකින් එක් රැඳවියකු මිය යෑමත් සමඟ පසුගිය සතිය පුරාම ඒ අවට යුද පිටියක සිරි ඉසිලීය.රැඳවියන් හා නිලධාරින් අතර ඇතිවූ නොසන්සුන්තාවය ගැටුමක් දක්වා දුරදිග ගියෙන් ඊට සම්බන්ධ වූ බලධාරීන් රැඳවියන් හා කතාබස් කිරීමෙන් අනතුරුව තත්ත්වය සමථයකට පත්වුවද ඊට දින දෙකකට පසු (26) දා උදෑසන ද රැඳවියන් පිරිසක් යළි වහළ මත නැඟ උද්ඝෝෂණය කළේ මියගිය රැඳවියාට වෙඩි තැබු හා ඊට අනුබල දුන් පුද්ගලයන් අත්අඩංගුවට ගන්නා ලෙස ඉල්ලමිනි.26 වැනිදා උදෑසන 9.30 ට පමණ බන්ධානාගාරය තුළ සිටි රැඳවියන් 25 දෙනකු පමණ සුදු කොඩි, බෞද්ධ කොඩි ප්‍රදර්ශනය කරමින් උද්ඝෝෂණයේ නිරත වූ අතර සමහරු අත විශාල තැඹිලි පැහැති රෙද්දක් ද තිබෙනු දක්නට ලැබිණි. දොළහ පමණ වන විට වහළ මත නැඟි පිරිසට තවත් පිරිස් එක්රැස් වෙද්දී රැඳවියන් දැක බලා ගන්නට පැමිණි ඔවුන්ගේ මාපියෝ, බිරින්දෑවරු හා ඥාතිහු ද ප්‍රධාන ගේට්ටුව අසල කලහකාරී ලෙස හැසිරෙන්නට වූහ.බන්ධනාගාරයේ සිටින සිය දරුවා, සැමියා, සහෝදරයා, ඥාතියා දින ගණනාවකින් දැක බලා ගැනීමට නොහැකි වීම ඔවුන් එසේ කලහකාරී ලෙස හැසිරීමේ හේතුව විය. තමන්ගේ ඥාතින් මියගොස් ද එසේත් නැත්නම් තුවාල ලබා ඇත්දැයි දැන ගැනීමට ඔවුන්ගේ උවමනාව විය. කලහකාරී ලෙස හැසිරුණු ඔවුහු අවසානයේ පාර මැද වාඩිවීම නිසා මාර්ගයේ ගමනාගමනය ද ඇන හිටියේය. පැය හයක් පුරා පැවති උද්ඝෝෂණය අවසානයේ බන්ධනාගාරයේ සිටි රැඳවියන් දැක බලා ගැනීමට ඔවුන්ගේ ඥාතින්ට ඉඩ දීමත් සමඟ එතෙක් වහළ මත සිටි රැඳවියෝ පහළට බැස්සහ. ඉන්පසු බන්ධනාගාරය තුළ සාමකාමී තත්ත්වයක් ඇතිවිය. රැඳවියන් මැදිරි තුළට පිවිසියේ ඉන් අනතුරුවය.අක්කර දහයකට ආසන්න භූමි ප්‍රමාණයක පිහිටා ඇති අනුරාධපුර බන්ධනාගාර භූමියේ ගොඩනැගිලි දොළහකට ආසන්න සංඛ්‍යාවක් පිහිටා ඇත. සිද්ධිය වන විට රැඳවියෝ 1300 ක් පමණ දෙනා එහි රඳවා සිටියහ. ඉන් නොයෙකුත් චෝදනාවන්ට වරදකරුවන් වූවන්ගේ සංඛ්‍යාව 235 කි. ඉන් හැටක්ම කාන්තාවෝය. අනෙක් සියල්ලෝම රිමාන්ඩ් සිරකරුවෝ වූහ. මේ නිසා බන්ධනාගාරයේ උග්‍ර තදබදයක් තිබිණ. ඊට අමතරව සිරකරුවෝ එදිනෙදා ප්‍රශ්න රැසකට ද මුහුණ දී සිටියහ. ජලය හා වැසිකිළි පහසුකම් අවම වීම මෙවන් තත්ත්වයකට පත්වීමට හේතුව විය.රැඳවියන් මේ සම්බන්ධයෙන් බන්ධනාගාර නිලධාරීන් දැනුම්වත් කළ ද ඊට සාර්ථක ප්‍රතිචාර ඔවුන්ගෙන් ලැබී නොතිබුණි. සමහර ප්‍රශ්න ඉහළ බලධාරීන් වෙත දන්වා දී තිබුණ ද ඉන් ඵලක් වූයේ නැත. ඒ නිසා නිලධාරීහු ද අසරණ තත්ත්වයකට පත්වී සිටියහ.බන්ධනාගාරය තුළ සිටින රැඳවියන් බොහොමයක් ඇප ලබා ගැනීමේදී මහත් අපහසුතාවයකට ලක්ව සිටි අතර රැඳවියන් නොසන්සුන් වීමට මෙය මූලිකම ප්‍රශ්නය විය.නොයෙකුත් මහේස්ත්‍රාත් උසාවි මඟින් රැඳවියන් බොහොමයකට ඇප ලබා දී තිබුණ ද ඇප ආඥා පනතේ 541 වගන්තිය යටතේ ඇප ලබාදීම සඳහා රජයේ සේවකයන් දෙදෙනකු අවශ්‍ය විය. ඒත් රැඳවියන් බොහොමයකට රජයේ සේවකයන්ගේ දායකත්වය නොලැබීම නිසා ඇප ලබා ගත නොහැකිව යළි බන්ධනාගාරය තුළම රැඳි සිටීමට සිදුව තිබිණ. ඔවුන් මානසික ව්‍යාකූල තත්ත්වයට පත්වීමට ප්‍රධාන හේතුව ලෙස ඇප ලබාගත නොහැකි වීම පෙන්වා දිය හැකිය.ඊට අමතරව ඔවුන්ගේ ඉල්ලීම් බොහොමයක් නිලධාරීන්ට විසඳා ගැනීමට හැකියාව තිබූ ඒවාය. කෑම නීරස වීම, වේලාවට කෑම නොලැබීම ආදිය ද ඒ අතර විය. එහිදී එක් නිලධාරියෙක් පෙන්වා දුන්නේ කෑම රස ද නැද්ද යන්න ඔවුන් විසින් තීරණය කළ යුතුය යන්නය. ඊට හේතුව ලෙස ඔහු පැවසුවේ කෑම පිසීමේ රාජකාරියේ යෙදෙන්නේ ද රැඳවියන් වීමය. ඊට අමතරව බන්ධනාගාර අධිකාරිවරයාගේ දැඩි ක්‍රියා කලාපය ද රැඳවියන් නොසතුටට පත් කිරීමේ තවත් එක් හේතුවක් වූ බව කියන අතර දැඩි පරිපාලනමය නීතිරීති ඔවුන්ට අහිතකර වූ බව ද කියැවිණි.“බීඩි මිටියක් සිගරැට් පහක් එහෙම ඇතුළට ගෙනියන්න කලින් පොඩි චාන්ස් එකක් තිබුණා... ඒ සේරම නතර කළා... රැඳවියන් ඒ ඉල්ලීම නිලධාරීන්ට ඉදිරිපත් කළත් “සලකා බලනවා” කියන පිලිතුර විතරයි ඔවුන්ට ලැබෙන්නේ... සාමාන්‍යයෙන් සිරකරුවන්ට කෑම එකක් දෙනකොට ඔවුන්ගේ ඥාතින් සිගරැට් පැකට් එකක්... බීඩි ටිකක් ගෙනිහින් දෙනවා... නිලධාරීන් ඒකට මුකුත් කියන්නෙ නැහැ. සානුකම්පිත හේතුන් නිසා... ඒ සියල්ලම ළඟදී නතර කළා...”“සමහරක් හිරගෙදරවල සිරකරුවන් බලන්නට යද්දි දොළහේ සිගරැට් පැකට්ටුවක් ගෙන ගියොත් ඉන් හයක් එතැන සිටින නියාමකයාට දුන්නොත් තමයි අනිත් හය රැඳවියාට ලැබෙන්නේ... මේවා හැම සිර ගෙදරකම පොදු දේවල්...” යැයි එක් රැඳවියෙක් ‘සිළුමිණ’ට කීවේය.රැඳවියන් හඳුන්වා දෙන ආකාරයට මෙවැනි දරදඬු පරිපාලනමය නීති නිසා මේ සිදුවීම ඇතිවන්නට දින දහයකට පෙර සිටම රැඳවියන් තුළ මහත් නොසන්සුන්තාවයක් හටගෙන තිබිණ. එහි අවසානය වූයේ ඉල්ලීම් කිහිපයක් මුල් කරගෙන රැඳවියන් විසිදෙනකු පමණ ඉකුත් 24 වැනිදා බන්ධනාගාරයේ වහළ මත නැග උද්ඝෝෂණයක් ඇරැඹීමය.මුලින් සඳහන් වූ ආකාරයට එක්දහස් තුන්සියයක් පමණ වූ රැඳවියන්ගෙන් විසි තිස් දෙනකුගෙන් යුත් කණ්ඩායමක් මෙසේ උද්ඝෝෂණයක නිරත වෙද්දි පහළ සිටි රැඳවියෝ ඔවුන්ට සහාය දෙමින් කෑකෝ ගසන්නට වූහ. හවස පහ වෙද්දී පහළ සිටි රැඳවියන් සියරැඳවුම් කුටිවලට යෑම සාමාන්‍ය සම්ප්‍රදාය වූවද බොහොමයක්ම රැඳවියෝ නිලධාරීන් කළ ඉල්ලීම ප්‍රතික්ෂේප කළහ. තත්ත්වය තවත් දරුණු වන්නට විය. ඒ අතර අනුරාධපුර බන්ධනාගාරයේ ප්‍රධාන ජෙලර්වරයා ඇතුළු කණ්ඩායමක් රැඳවියන් සමඟ සාකච්ඡාවකට මුල පිරුව ද එහි ප්‍රතිඵලය වූයේ රැඳවියන් හා නිලධාරීන් අතර දරුණු ගැටුමක් ඇතිවීමය. කිපුණු රැඳවියන් නිලධාරීන්ට ගල්මුල්වලින් පහර දෙන්නටත් සමහර නිලධාරීන් ඇදගෙන ගොස් ප්‍රහාර එල්ල කරන්නටත් පටන් ගැනීම නිසා නිලධාරීහු ද ඊට ප්‍රති ප්‍රහාර එල්ල කළහ. මේ හේතුවෙන් දෙපිරිසම තුවාල ලැබූහ.මේ අතර ගැටුම අතරතුර රැඳවියන් බන්ධනාගාරයෙන් පැන යෑමට උත්සාහ දරන බවට ද තොරතුරු ලැබී තිබුණි. කඹයක ආධාරයෙන් පැන යාමට ඔවුහු උත්සාහ දරා තිබේ. ඒත් සමඟ වහා පොලිසිය එතැනට කැඳවා තිබුණ ද එකවර ඔවුනට බන්ධනාගාරය තුළට යෑමට නොහැකි වූ බැවින් පොලිසිය පිටත රැඳී බන්ධනාගාරයට ආරක්ෂාව සැලසුවේය. ඊට අමතරව යුද හමුදාව ද එතැනට පැමිණියේය.බන්ධනාගාරය තුළ එකම යුද පිටියකි. කෑකෝ ගැසීම් පහරදීම් අතරට දෙපිරිසම මැදි වී සිටි අතර සමහර රැඳවියෝ සිරගෙදර දේපලට ද ගිනි තබන්නට පටන් ගත්හ. ඒ වන විට වේලාව හයට ආසන්නව තිබුණේය. සිරගෙදර බොයිලේරුව, ලොන්ඩරිය, කෑම ශාලාව මෙන්ම ඩිස්පැන්සරිය ද කඩා බිඳ දමන්නටත් පුස්තකාලයට ගිනි තබන්නට වීමත් සමඟ තත්ත්වය පාලනය කිරීම සඳහා නිලධාරීන්ට සිය අවම බලය පාවිච්චි කිරීමට සිදුවිය. අවසානයේ සිදුවූ වෙඩි තැබීමත් සමඟ තත්ත්වය තව නොසන්සුන් විය.තත්ත්වය උත්සන්න වීමත් සමඟ උතුරුමැද පළාත බාර ජ්‍යෙෂ්ඨ නියෝජ්‍ය පොලිස්පති ජයන්ත ගමගේ, නියෝජ්‍ය පොලිස්පති කිත්සිරි දයානන්ද, සහකාර පොලිස් අධිකාරී රාජා වික්‍රමනායක ඇතුළු නිලධාරීන් රැසක් ද සිද්ධිය වූ ස්ථානයට පැමිණි අතර අවසානයේ අනුරාධපුර මහේස්ත්‍රාත් අධිකරණයෙන් ලබා ගත් අවසරය මත පොලිසිය බන්ධනාගාරය තුළට පිවිසියේය.ඒ වන විට වෙඩි ප්‍රහාරයෙන් තුවාල ලැබූවන් විසි පස් දෙනකු පමණ රෝහල්ගත කර තිබු අතර ඉන් එක් රැඳවියෙක් පසුව ජීවිතක්ෂයට පත්විය. නිලධාරීහු අට දෙනෙක් ද තුවාලකරුවන් අතර වූහ. බන්ධනාගාරය තුළ ඇතිවූ ගින්න පාලනය කිරීම සඳහා ගිනි නිවන රථ ද කැඳවා තිබිණ.පොලිසිය හා හමුදාව එක්ව තත්ත්වය පාලනය කිරීමට මහත් වෙහෙසක් ගත්හ. බන්ධනාගාරයේ ආරක්ෂාව සඳහා ගුවන් හමුදා හෙලිකොප්ටර් යානයක් ද ඉහළ අහසේ නිරීක්ෂණයක යෙදෙනු දක්නට ලැබිණ. ඉල්ලීම් රැසක් මුල් කරගනිමින් විසිහතර වැනිදා ඇරැඹි නොසන්සුන්තාවය විසිපස් වැනිදා අලුයම තෙක්ම මෙසේ පැවතිණ. ඒ වනතුරුත් බන්ධනාගාර පාලනය මුළුමනින්ම බිඳ වැටි තිබු අතර විසි පස්වැනිදා අලුයම තෙක් නිලධාරීහු සේවයෙන් බැහැරව සිටියහ.සිද්ධිය සැලවීමත් සමඟ අනුරාධපුරය බලා ගිය බන්ධනාගාර කොමසාරිස් ජනරාල්වරයා ඇතුළු කණ්ඩායම ජ්‍යෙෂ්ඨ නියෝජ්‍ය පොලිස්පති ජයන්ත ගමගේ මහතා ඇතුළු උසස් නිලධාරීන් ද එක්ව රැඳවියන් සමඟ කළ සාකච්ඡාවෙන් පසු තත්ත්වය සමථයට පත්කරගැනීමට හැකි විය.පසුව වහලය මත සිටි රැඳවියන් සමඟ ද සාකච්ඡාවක් පැවැති අතර ඔවුන්ගේ ඉල්ලීම් ගණනාවකට සාධාරණ විසඳුමක් ලබාදීමට ද බලධාරීහු පියවර ගත්හ. රැඳවියන් කළ ඉල්ලීම් පිළිබඳ සලකා බැලු බලධාරිහු ඊට කඩිනම් විසඳුම් ලබා දෙන්නටත් සෙසු ඉල්ලීම්වලට අධිකරණය මඟින් විසඳුම් ලබා දිය යුතු බැවින් ඊට අමාත්‍යාංශ මට්ටමින් මැදිහත් වීමට ද පොරොන්දු වූහ.රැඳවියන්ගේ දෝෂාරෝපණයට ලක්ව සිටි අධිකාරීවරයා වහාම මාරු කොට යැවීමටත් නව අධිකාරීවරයා ලෙස ගාමිණි කුලතුංග මහතාට බන්ධනාගාර පරිපාලනය බාරදීමටත් කොමසාරිස් ජනරාල්වරයා කටයුතු කෙළේය.නිරීක්ෂණ චාරිකාවට පැමිණ සිටි බන්ධනාගාර හා පුනරුත්ථාපන කටයුතු අමාත්‍ය චන්ද්‍රසිරි ගජදීර මහතා පැවසුවේ සිද්ධිය පිළිබඳව පුළුල් පරීක්ෂණයක් සිදුකරන බවකි.ඉන් පසුව බන්ධනාගාරය සෝදිසි මෙහෙයුමකට ලක්කළ අතර රැඳවියන් බන්ධනාගාර දේපළවලට ගිනි තබා ඇති අයුරු දැකගත හැකි විය. ඒ නිසා රුපියල් විසි ලක්ෂයක පමණ අලාභයක් සිදුවී ඇති බව ද අමාත්‍යවරයා පෙන්වා දුන්නේය. ගිනි තබා විනාශ කළ ගොඩනැගිලිවලට අමතරව දොර ජනේල කඩා විනාශ කළ තැන් ද විය.ඩිස්පෙන්සරිය කඩා බිඳ දමා එහි වූ බෙහෙත් වර්ග හා විටමින් පෙති පැහැරගෙන ගොස් තිබුණි. මෙහිදී දැනගන්නට ලැබුණු තවත් දෙයක් වූයේ බොහොමයක් රැඳවියන් මෙලෙස කලහකාරී ලෙස හැසිරී ඇත්තේ ඩිස්පෙන්සරිය කඩා එහි තිබු පෙති වර්ග ගිල දැමීමෙන් පසුවකි. සමහර රැඳවියන් වේදනානාශක පෙති බී මත් වී සිටි බව ද දැනගන්නට ඇත.බන්ධනාගාරය තුළ නොසන්සුන්කාරී තත්ත්වය ඇති කරලීමට උත්සුක වූ රැඳවියන් පිළිබඳව ද පරීක්ෂණයක යෙදුණු බලධාරීන්ට දැනගත හැකි වී ඇත්තේ එම තත්ත්වය ඇති කරලීමට නායකත්වය දී ඇත්තේ මිනීමැරුම් සම්බන්ධයෙන් චෝදනා ලැබ සිටි හිටපු හමුදා සෙබළකු බවය. ඔහුගේ උසිගැන්වීම මත අනෙක් රැඳවියන් ද ඊට එක් වී ඇති අතර නොසන්සුන්කාරී තත්ත්වය අතරතුර බන්ධනාගාරයෙන් පැන යෑමට ද රැඳවියන් පියවර ගෙන තිබු බවට ඔප්පු කළ හැකි ‘කඹ’ ආදිය ද පසුව නිලධාරීන් විසින් සොයා ගනු ලැබිණි.ගැටුමෙන් ජීවිතක්ෂයට පත්වූ රැඳවියාගේ මරණය සම්බන්ධ මහේස්ත්‍රාත් පරීක්ෂණය අනුරාධපුර ප්‍රධාන මහේස්ත්‍රාත් දිසා විනිසුරු දර්ශිකා විමලසිරි මෙනෙවිය විසින් පවත්වනු ලැබුවාය. ඒ සඳහා මහේස්ත්‍රාත්තුමිය අනුරාධපුර බන්ධනාගාරයට ගියාය. ගැටුම පැවති ස්ථාන 18 ක් පරීක්ෂා කළ අතර මරණය පිළිබඳ සාක්කි සටහන් කර ගැනීම හා නිලධාරීන්ගේ හා රැඳවියන්ගේ සාක්කි ලබාගැනීම ද එදින සිදුවිය.කම්බි කොක්කක් සවිකළ ලණුවකින් කාන්තා අංශයට පැනීමට උත්සාහ කළ ස්ථානයක් ද මහේස්ත්‍රාත්තුමියගේ නිරීක්ෂණයට ලක් විය.මේ අතර සිද්ධිය සම්බන්ධයෙන් බන්ධනාගාර හා පුනරුත්ථාපන අමාත්‍යාංශය, බන්ධනාගාර දෙපාර්තමේන්තුව හා පොලිසිය යන අංශ තුනකින්ම වෙන වෙනමම පරීක්ෂණයක් අරඹා ඇත.රැඳවියන් දැක බලා ගැනීමට නොහැකිවූ බව කියමින් ඔවුන්ගේ ඥාතින් බන්ධනාගාරය ඉදිරිපිට කලහකාරී ලෙස හැසිරුණේත් තවත් රැඳවියන් පිරිසක් වහල මතට නැග ගත්තේත් මෙවන් පූර්ණ පරීක්ෂණයක් පැවත්වෙමින් තිබියදීය.26 වැනිදා යළි ඇතිවූ නොසන්සුන්තාව පිළිබඳව කරුණු සොයා බැලීම සඳහා අමාත්‍යාංශයේ අතිරේක ලේකම් ඇතුළු නිලධාරීන් රැසක් යළි බන්ධනාගාරය වෙත ගිය අතර පොලිස් විශේෂ කාර්ය බළකාය, යුද හමුදාව හා පොලිසිය යොදා මේ වන විට බන්ධනාගාරයේ ආරක්ෂාව තර කොට ඇති අතර උද්ගත වන ඕනෑම අවස්ථාවකට මුහුණ දීමට ඔවුන් සීරුවෙන් තබා ඇත.මේ අතර රැඳවියන් හා නිලධාරින් අතර 24 වැනිදා ඇතිවූ ගැටුමෙන් තුවාල ලත් තවත් රැඳවියෙක් ඉකුත් 27 වැනිදා අලුයම මිය ගියේය. මියගිය අය අනුරාධපුර පණ්ඩුලගම පදිංචිකරුවෙකි.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=af1101307</link>
    <topic>කසාදයක් කරල දෙන්ඩ කල වයස හරි</topic>
    <author/>
    <content>තැඹිලි ගෙඩියට කාක්කා වැහුවා වගේ” යැයි කියමනක් අපේ ජනවහරේ එයි. මින් අදහස් කළේ රූමත් තැනැත්තියක කඩවසම් පෙනුමක් නැති පැහැයෙන් ප්‍රසන්න නොවූ තැනැත්තකු විසින් ආවාහ කරගනු ලැබීමය.අපේ ජනවහරේ මේ කියමන් ඇති වුණේ සත්‍ය ලෙසම එවැනි සිද්ධීන් වූ බැවිනි. මේ කියමන් අදටත් වලංගුය. විවාහයකදී තරුණියකගේ රූප ශෝභාවත් තරුණයකුගේ කඩවසම් බවත් බොහෝ විට සැලකිල්ලට ගැනිණ. ඇතැම් විට තරුණයා කාක කළු වර්ණයෙන් වුවද එතරම් කඩවසම් නොවූවද තම භාර්යාව කරුනීමට සොයනු ලැබුවේ රූපයෙන් වර්ණයෙන් අග තැන්පත් කාන්තාවකි.කුස ජාතකයේ පබාවතිය කුස රජ ප්‍රතික්ෂේප කරන්නේ ද කුස රජ පබාවතිය පතන්නේ ද රූපය නිසාමය.නල දමයන්ති පුවතේ නල හා දමයන්තිය ඔවුනොවුන් කරෙහි ඇලෙන්නේ හංසයා විසින් ඔවුනොවුන්ට තමන් ගැන වැනූ රූප සොබාවේ අනුහසිනි. ඒ මිස ජීවමාන දැක්මකින් නොවේ. දුටු ගැමුණු රජ පුත් සාලිය කුමරු රජකම අතැර සැඩොලියක සරණ පාවා ගත්තේ ද ඔය කියන රූප සොබාව නිසාමය.සීහලවත්ථු ප්‍රකරණය යනු මෙරට මහාවංශය ලියැවීමට පෙර ලියැවුණ ලංකාවේ ඉතිහාසගත කරුණු මැනැවින් පිරික්සා බැලිය හැකි ග්‍රන්ථයකි. එහි සාලිය අශෝකමාලා කථාව අපූරුවට රචනා කර ඇත. අශෝකමාලාගේ රූප සම්පත්තිය ගැන, කණ්ටක සෝල පටුනේ ආචාර්ය ධම්මදින්න යතිවරයාණෝ සිය ග්‍රන්ථයෙහි එන සාලිය කුමරුගේ කථාවෙහි අපූරු වර්ණනාවන් කර ඇත.එම කතාවට අනුව සාලිය කුමරු නුවරින් පිටව යන අවස්ථාවක කුමරු දකින සැඩොලිය ඔහුට බියෙන් මාර්ගයෙන් ඉවත්ව ප්‍රාකාර බිත්තියට හේත්තු වෙයි. කුමරු ඇය දකින්නේ එම බිත්තියෙහි සිතුවම් කළ සිත්තමක් ලෙසය. ඔහු ඒ බව සිය පරිවාර මිනිසුන්ගෙන් විමසන්නේ මෙලෙසය.”ප්‍රාකාර බිත්තියෙහි ඇඳි මේ ස්ත්‍රී රූපය අතිශයින් හොබනේය. මින් පෙර අප විසින් නොදක්නා ලද මෙය කවරකු විසින් අඳින ලද්දක් ද?” යනුවෙනි. (ඉතා පැරණි සිංහල බණ කථා - අනුවාදය අග්ගමහා පණ්ඩිත පොල්වත්තේ බුද්ධදත්ත මහානායක හිමි)ඇය දැරියක බව දැනගත් කුමරු ඇය සිය බිරිය කරගැනීම් වස් අන්තඞපුරයට ගෙන යෑමට සිය මිනිසුන්ට අණ කළේය. කුමරා සැඩොලියක් මෙහෙසි තනතුරේ තබා මහත් සත්කාර කරන බව දැනගත් දුටුගැමුණු රජ මහත් සේ කිපුණේය. රජු කුමරා සොයා ආවේ ඔහු නුවරින් නෙරපීමට සිතාගෙනය. එහෙත් පැන්ගෙන රජ පා සේදීමට පැමිණි සැඩොලිය රජු දකින ආකාරය ගැන ධම්මදින්න යතිවරයාණෝ පවසන්නේ මෙලෙසිනි.”ඇගේ රූප සම්පත්තිය දුටු රජතෙම රාගයෙන් මත්විය. .....රජතෙම කුමරු දැක,”ඉදින් තාගේ බිරිය නොවී නම් මම ඇය භාර්යා තනතුරෙහි තබා ගන්නෙමි. පිළිබඳ හිතැත්තහුට කුලයක් හෝ ගෝත්‍රයක් විද්‍යමාන නොවේ.” යැයි කියා හැරී ගියේය.කාන්තාවන්ගේ මේ සුන්දරත්වය පිරිමි පාර්ශ්වයේ ආනන්දජනක හැඟීම දියුණු තියුණු කරන්නට කෙතරම් බලපෑවේද යන්න ගැන මනාව පිළිබිඹු වෙන ස්ථානයක් වන්නේ සීගිරියේ කැටපත් පවුරයි. සෙනරත් පරණවිතානයන්ට පින්සිදු වන්නට අපට ඒවා කියවා බලා රසවිඳීමටට ද ඉන් යම් යම් තොරතුරු උකහා ගන්නට ද හැකි වී තිබේ. සීගිරි ගී වැඩි වශයෙන් ලියැවී ඇත්තේ සීගිරි බිතුසිතුවම් වෙනුවෙනි. විශේෂයෙන් පිරිමින් විසින් ලියනු ලැබූ මේ සීගිරි ගීවලින් ඔවුන් ස්ත්‍රියකගේ සුන්දරත්වය ගැන කෙතරම් විමසීමෙන් සිටියා ද යන්න ගැන පැහැදිලි වෙයි.7,8,9 වැනි ශතවර්ෂවල ලියවුණ මේ ඇතැම් කවියක සුන්දරත්වය මෙන්ම ගැහැනියක වෙතින් බලපොරොත්තු වන තවත් දෑ ගැන සඳහන් වෙයි. සීගිරි කතක් විවාහ අපේක්ෂාවෙන් එන කවියා ඔවුන් ගැන කලකිරුණේ තමා ඔවුන්ගේ මුහුණු බලන විට, ඒ කතුන් ලජ්ජාවෙන් අහක බලා නොගත් නිසා බව එක් කවියෙක කියැවෙයි. මින් හැඟෙන්නේ එකල ඇතැම් පිරිමින් රූපය මෙන්ම ලජ්ජා බිය ඇති කතුන් විවාහයේදී පැතූ බවකි. කෙසේ වුවද මෙහි ආ බහුතරයක්, සීගිරි කතුන්ගේ් සොඳුරු බවේ ගුණ ගැයුවෝ වෙත්. එහි එන එක් ගීයක් මෙසේය.දසන් මුතුපල වන් දිගැසැ සැනහින් බැල්මෙන් හෙළි (ල්ලම්බු) සැබැවින් කා මනතළා පිරිවී නොඳ (සීගිරි ගී - ද්විතීය භාගය –මුදියන්සේ දිසානායක)දිසානායක මහතා එහි අර්ථය දක්වා ඇත්තේ මෙසේය.”මුතුපල බඳු දත් පෙළින් යුතු රූමතිය දිගු ඇසින් යොමු කළ ආදර සහිත බැලුමින් කවරකුගේ මනස නමැති තඩාගය සැබැවින්ම පුරවාලූයේ නොවේද?”අතීතයේ ගැමි ජනතාවගේ සිතුම් පැතුම් ආකල්ප ක්‍රියා කලාපයන් නිරූපණය කළ එක් ප්‍රධාන සාධකයක් වන්නේ ජන කවියයි. එහි එන ඇතැම් කවියකින් විවාහයේදී බලාපොරොත්තු වූ ළඳකගේ සුන්දරත්වය ගැන කියාපායි.”රන්මල සේම මම ලස්සන නැතුවාට නාමල සේම සුදු රුපියල් නැතුවාට පෙති ගෝමර අළු ගෝමර නැතුවාට ඔහොම කතා නොකරන් මස්සිනේ මට”නෑනා මස්සිනා විවාහය කාලයක් මෙරට බහුලව තිබූ විවාහ ක්‍රමයකි. එම විවාහයේ දී වුවද මස්සිනා සිය නෑනාගේ රූමත් බව මෙන්ම දෑවැද්ද ගැන ද සැලකිලිමත් වී ඇති වග ඉහත කවෙන් පැහැදිලි වේ.සිය විවාහ අපේක්ෂිත තරුණියගේ රූපය ගැන සැලකිලිමත් වූයේ තරුණයා පමණක් නොව. එකල තරුණයාගේ වැඩිහිටියන් ද මේ ගැන සැලකිලිමත් වී ඇති බව හැඟෙන්නේ ඩේවි දුටු ලංකාව නැමැති කෘතිය කියවන විටය. 1816 සිට 1820 දක්වා ඔහු මෙරට විසූ අතර සිංහල ජනතාවගේ චරිතය, චාරිත්‍ර වාරිත්‍ර ගැන ඔහු ලියා ඇති පරිච්ඡේදය ඔහු විසින්ම සොයා ගනු ලැබූ කරුණු අනුව රචනා වී ඇත.එහිදී සිය පුත්‍රයාට ගැලපෙන මනාලියක සොයන්නේ පියා විසින් බව ඔහු පවසා තිබේ. එහිදී අදාළ තරුණිය බැලීමට යන පියා ඇගේ රූප සොබාව හා නිරෝගී බව ගැන දක්වන සැලකිල්ල ඩේවි සඳහන් කරන්නේ මෙලෙසය.”..... ඇය තම පුත්‍රයාට වඩා වයසින් බාල, යහපත් ශරීර සනීපයෙන් යුතු, වණ හා ශාරීරික කැළැල් රහිත යහපත් ගතිගුණ යුතු, ගෙදර දොරේ වැඩකටයුතු මැනැවින් දන්නා අයකු නම් හේ සෑහීමකට පත් වේ.”පියා සිය ලේලියගෙන් බලාපොරොත්තු වන්නේ රූප සොබාව පමණක්ම නොවන වග ඉහත විස්තරයෙන් පැහැදිලි වේ. තම පුතාට වඩා වයසින් බාල යන වදන් පෙළ දකිත්ම මට සිහි වූයේ විශ්වවිද්‍යාල උප සංස්කෘතික වදනකි. කෙතරම් උසස් අධ්‍යාපනයක් ලැබුවා ද, ලොවට විවර වීමට උත්සාහ දරන මනැස් ඇත්තවුන් වුවද විශ්වවිද්‍යාල ප්‍රේමයේදී පවා මේ වයස ගැන සැලකිලිමත් විය. යම් හෙයකින් විශ්වවිද්‍යාල සිසුවකු තමාට වඩා වසරකින් ජ්‍යෙෂ්ඨ සිසුවියක හා පෙමින් බැඳුනහොත් තෙවැනි නම ද ඔහුට පටබැඳෙන්නේය. ඒ නම වූ කලී ’ලැම්බට්’ය. පළමු නම ඔහුගේ උප්පැන්නයේ නමයි. දෙවැන්න ඔහුගේ විශේෂයෙන් පෙනුම, නැතිනම් චරිත ස්වභාවය හෝ ප්‍රදේශය යනාදී කරුණු හේතුකොට ගෙන පටබැඳෙන අන්වර්ථ නාමයයි. (කාඩ් එක) තෙවනුව තමන්ට ජ්‍යෙෂ්ඨ සිසුවියක හා හාදවීමෙන් ලැබෙන ‘ලැම්බට්’ නාමයයි. එතැන් සිට විශ්වවිද්‍යාලයෙන් පිට වුවද ඔහු සෙස්සන්ට මතක ඇත්තේ ලැම්බට් කෙනකු ලෙසය.කෙසේ වුවද පුරුෂයන් සිය භාර්යාව කරගැනීමට යන කාන්තාවගේ සුන්දරත්වය ගැන සැලකිලිමත් වනවා සේම ගැහැනිය ද සිය ස්වාමිපුරුෂයා වීමට යන තැනැත්තාගේ රූප සොබාව ගැන ද සැලකිලිමත් වන බව පැහැදිලිය. හැම ගැහැනියකගේම සිත්වල සිහින කුමරකු වැඩ සිටින බව ඔවුන් වෙත එන විවාහ යෝජනා, ප්‍රේම ප්‍රකාශ කිරීම් ප්‍රතික්ෂේප කරන ආකාරයෙන් සොයා ගත හැකිය.පබාවතිය, දමයන්තිය මෙන්ම මහගම සේකරයන්ගේ බෝඩිම කාව්‍ය කෘතියේ ‘බෝඩිම’ නැමැති කවියේ එන මංගලිකා ද සිය සැමියා වීමට එන තැනැත්තාගේ රූපය ගැන සැලකිලිමත් වූවාය.”මට නම් බෑ බුන් නාසා යැ කන් රොඹුයැ පිටින් වකැ බඩින් උසැඒ මදිවාට දත් මිටි කනවා හීනෙංතරහා ගිහිං”මංගලිකා මේ ප්‍රතික්ෂේප කරන්නේ බෝඩිමේ සිරිමාන්න යි. ඇය සිය පෙම්වතා වන විල්බට් කෙරෙන් දකින, ප්‍රියමනාප ලක්ෂණ ගැන පහදන්නේ මෙලෙසය.”එහෙමයැ කොච්චර අගේ ද විල්බට්බේල් කලිසමයි, ටෙරලිං කමිසෙයිෂිකෝ ඔරලෝසුවඋල් සපත්තුසන් ග්ලාසස්දිලීප් කුමාර් කොංඩෙහීනෙන් සිංදු කියනවාලු රෑට”.....මහගම සේකරයන් මේ පෙන්වන්නේ කාලයත් සමඟ ගැහැනුන් විවාහයේදී පිරිමින්ගෙන් පතන දේවල් වෙනස් වූ ආකාරයයි. බේල් කලිසම! සරමෙන් කලිසමට මාරු වූ තරුණයකු විවාහ කර ගැනීම එක් යුගයක තරුණියකගේ ප්‍රධාන සිහිනයක් විය. ඒ නිසාම මහගම සේකරයන් වැනි වූ සාහිත්‍යධරයෝ මේ නිමිත්ත සිය සාහිත්‍ය කෘතිවලට යොදා ගත්හ. ඇතැම් නිර්මාණයක් බෙහෙවින් උපහාසාත්මක විය.මාර්ටින් වික්‍රමසිංහයන් සිය ‘පව්කාරයාට ගල්ගැසීම’ නැමැති කෙටිකතා පොතේ (1936) එක් කෙටිකතාවක් වෙන්කර ඇත්තේ එකල තරුණියන් බලාපොරොත්තු වූ කලිසම්කාර තරුණයන් ගැන විග්‍රහ කරන්නටය. රෙදි අඳින තරුණයකු, තමා බලාපොරොත්තු තබා ගත් කාන්තාවගේ “කලිසම් මානය” බිඳ දැමූ අයුරු වික්‍රමසිංහයන් එහි අපූරුවට සඳහන් කරයි.”එහෙනම් ඒ ගෑනු ළමයා මම එක්ක විවාහ වෙන්න කැමැති නෑ?”යි සිරිමන් සිල්වා, කපුරාළගෙන් ඇසීය.”ඔව්.. අකැමැත්ත ගෑනු ළමයාගේමයි. වෙන වැරැද්දක් නෙවි..”මම කලිසන් නාඳින නිසා! එහෙම නෙව?”යි කපුරාළ කියන තෙක් නිසොල්මන් නොවූ සිරිමන් සිල්වා කපුරාළ ඇදලා පැදලා කියන්නට හැදූ කීම සම්පූර්ණ කළේය.ඔව්. එහෙම තමයි. ....පවුලේ අනිත් ඔක්කොම ළමයි කපාල අඳින මහත්තැන් කසාද බැඳ තියෙන නිසා රෙදි අඳින කෙනෙක් කැපෙන්නේ නැත කියනවා.””මම දැනට කොංඩේ කපාල රෙදි අඳින නිසා කලිසමක් ඇඳ ගැනීමෙන් ඇඳුම වෙනස් කිරීම පහසුයි. ඒ ළමයා විවාහ කරගන්න මම කොපමණ කැමැති වුණත් ඒක නම් කරන්නෙ නැහැ.”(කලිසමේ අගයමාර්ටින් වික්‍රමසිංහ)සිරිමන් සිල්වාගේ මේ පිළිතුරෙන් කලිසම ඇඳීම ගැන ඔහුගේ ඇති අකමැත්ත ප්‍රකාශ වෙයි. එමෙන්ම එකල ඇතැම් තරුණියක කොණ්ඩය බඳින පිරිමින්ට ද කැමැති නොවූ වගක් ද හෙළි වෙයි.තරුණියගේ මේ අකමැත්ත ජය ගැනීමට සල්ලිකාරයකු වූ සිරිමන් සිල්වා අපූරු උපක්‍රමයක් යෙදීය. ඔහු කොළඹ ගොස් විවිධ ප්‍රමාණයේ කලිසම් දෙසීයක් මැස්සුවේය. ගමේ තරග කීපයක් සංවිධානය කර, බාල මහළු තරුණ විවිධාකාර සමාජ පංති නියෝජනය කළ සියල්ලන්ටම ඒවා ඇඳීමට සැළැස්වීය. භේද කිසිත් නොතකා සියලු පිරිමින්ට, කලිසම පහසු ඇඳුමක් වූ පසු ඔව්හු කවුරුත් පාහේ ඒවා දිගින් දිගටම අඳින්නට ගත්හ. කලිසමේ අගය මෙසේ දියවී යන්නට වූ විට අර තරුණිය සිරිමන් සිල්වා සමඟ විවාහයට එකඟ වූවාය. විවාහයට තිබූ ලොකුම බාධාව වූ කලිසම සිරිමන් සිල්වා ජය ගත්තේ එලෙසය.රෙදි අඳින පිරිමින්ට එකල තරුණියක අකමැති වූයේ කෙලෙසද කලිසම් අඳින ගැහැනුන්ට අකමැති වූ තරුණයකු ද පසුගිය කාලයේ සොයා ගන්නට අපහසු වූයේ නැත.මීට දශකයකට පමණ පෙර ද කලිසම් අඳින කාන්තාවන් හා විවාහයට ඇතැම් පිරිමියකු විවාහ වීමට හෝ ප්‍රේම සම්බන්ධයක් හෝ පටන් ගැනීමට අකමැති විය. ඇතැම්විට විවාහයෙන් හෝ ප්‍රේම සම්බන්ධයෙන් පසු ඔවුන් ඒ ඇඳුම් අතැර දැමීය. එහෙත් මෙකල නම් තරුණියන්ට මෙන්ම ඇතැම් වැඩිහිටි කාන්තාවකට කලිසම යනු සාය, සාරියට වඩා පහසු සාමාන්‍ය ඇඳුමක් බවට පත්ව තිබේ. එකල කලිසමට විරුද්ධ වූ ඇතැම් පිරිමියකු ද මෙකල ඊට විරෝධයෙන් කතා නොකරන්නේ සිරිමන් සිල්වාගේ උපාය මුළු රටටම ක්‍රියාත්මක වී ඇති නිසා වියයුතුය. කෙසේ වුවද එකල මෙන්ම මෙකල ද විවාහයේ දී සිය විරුද්ධ පාක්ෂිකයාගේ ඇඳුම පැලඳුම ගැන ඔවුනොවුන් මෙන්ම ඔවුන්ගේ ඇතැම් වැඩිහිටියකු ද තවමත් සැලකිලිමත් වන බව අමතක කළ නොහැක.කලක් කලිසම් අඳීන මහත්වරුන්ට තම දියණිය දෙන්නට උත්සාහ දැරූ ඇතැම් මව්පියෝ ඔහුගේ රැකියාව ගැන ද සැලකිලිමත් වූහ. මහගම සේකරයන්ගේ ‘බෝඩිම’ නැමැති කාව්‍යයේ සොයිසා තම දියණිය වූ මංගලිකා රජයේ සේවකයකු හා විවාහ වනවාට කැමැති වේ.”ඇයි ඒ මිනිහා නරකද.දැන් සී. සී. තව ටිකකින් ඕ.ඒ. වෙයි.ඒත් මංගලිකා සිය සැමියා ලෙස පැතුවේ මීට හාත්පසින්ම වෙනස් වූ පුද්ගලයෙකි. එමෙන්ම මංගලිකාගේ මව වූ හෙලේනා සොයිසා සමඟ දීග ගොස් ඇත්තේ ද ඔහු රජයේ සේවකයකු වූ නිසාය. සොයිසා සිය අනාගත බෑනාගෙ දියුණුව දකින අයුරින්ම හෙලේනා ද සොයිසාගේ අනාගත දියුණුව විවාහයේදී පතා ඇති ආකාරය පහත සඳහන් කාව්‍ය ඛණ්ඩයෙන් නිරූපණය වේ.”හෙලේනා ඉස්සර මම හිතුවාමේ මිනිහා උගතාඅඩුගානේ කොමසාරිස් කෙනෙක් වේවිකොහේදපටන් ගත්තේ උප ලිපිකරුඉවර වුණෙත් උප ලිපිකරු....සැම්සන් දැං ඒ.ඇස්.පී.ජයසිංහ ඒජන්ත......තමුසෙ කවි ලියනවා.විවාහය විවිධ හේතුසාධක මත ගොඩනැඟෙන හැටි සේකරයන් දුටු අයුරුය ඒ. එකල මෙන්ම මෙකල ද ඇතැම් වැඩිහිටියෙකු සිය දියණිය කලාකරුවකු කසාද බඳිනවාට අකමැතිය. ඒ කලාකරුවන් දුප්පතුන් ලෙස ඔවුන් විසින් හඳුනාගෙන ලැබ ඇති හෙයිනි. කෙසේ වුවද එකල, රජයේ සේවකයන්ට තිබූ ඉල්ලුම නම් බොහෝ බව විවිධ සාහිත්‍ය කෘති හදාරන විට ද පැහැදිලි වන සත්‍යයකි.”මගේ නැන්දාත් මාමාත් දැන් සිතාගෙන ඉන්නේ තමන්ගෙ දුව කලිසන් අඳින ආංඩුවේ ලියන මහත්මයකුට හෝ තැපැල් මහත්මයකුට හෝ විවාහ කරදීමටය.”(මාර්ටින් වික්‍රමසිංහ – මාමාගේ දුව)රජයේ රැකියාවක් කරන්නෙකුට දියණිය විවාහ කරදීමට එකල මවුපියන් උත්සාහ ගත් හේතු කීපයක් විය. සමාජ පිළිගැනීම එක් ප්‍රධාන කාරණයක් විය. අනික නම් ස්වාමියා මළද, ඇයට ජීවත්වීමට ඔහුගේ විශ්‍රාම වැටුප තිබීමයි.එවැනි කලිසම් අඳින රජයේ සේවකයන්ට මෑතක නම් තම දියණියන් දෙන්නට අකමැති වූ ඇතැමකු ද සිටි බව අපට අමතක නැත. ඒ ඔවුන්ගේ වැටුපෙන් සැපවත් ජීවිතයක් ගත කරන්නට ඔවුන්ගේ දියණියන්ට නොහැකි බව ඔවුන් දත් නිසාය.කෙසේ වුවද එකල නම් කලිසම් අඳින ආණ්ඩුවේ රස්සා කරන පිරිමියකුට දුව දීම ලෙහෙසි පහසු කාර්යයක් වූයේ නැත.එම කෙටිකතාවේම සැමීගේ චරිතය කරන මේ විග්‍රහය ඊට නිදසුන් සපයයි.”ලියන මහත්මයකුගේ බිරිඳ විය හැක්කේ පියා විසින් දෙනු ලබන රුපියල් පන්දහසක් ඇති ඉංගිරිසි උගත් තරුණියකට පමණයි. යනු එකල ගැමියන් අතර පැවැති හැඟීමය. ... ... තවත් ඉංගිරිසි ටිකක් කට ගාගනු පිණිස ඈ මාතර කන්‍යාරාමයකට යැවීමට මවත් පියාත් සිතා සිටින බව ... මට කීවාය. මාමාත් නැන්දාත් තමන්ගේ දුව කලිසන්කාර තරුණයකුට පාවාදීමට තීරණය කරගෙන සිටින බව දැන් මට නිසැකය...”ඒ ‘මාමාගේ දුව‘ නමැති කෙටිකතාව කියවාගෙන යන විට එවැනි පුතුන්ගේ අම්මාවරුන් සිය ලේලියගෙන් දෑවැද්ද, ඉංගිරිසියට අමතරව තවත් දේ බලාපොරොත්තු වූ බව පැහැදිලි වෙයි. විවාහයට පෙර ඇය ගැන විමසන ඇගේ නැන්දම්මාට සැමීගේ අම්මා පවසන මෙවදන්වලින් එය තේරුම්ගත හැකිය.”ඒ ළමයා බොහොම හොඳයි. පෙනුමත් හොඳයි. කීකරුකමත් හොඳයි.ඊළඟට මේ නැන්දම්මා සිය අනාගත ලේළියගේ ඉංගිරිසි දැනුම, දෑතේ වැඩපළ ගැන වගේම පියානෝ වාදනයට ඇති හැකියාව ගැන ද විමසයි. පියානෝ වාදනය එකල සමාජ ක්‍රමයේ නොහොත් වරින් වර අප සමාජ ක්‍රමයේ යම් යම් පෙරළියන් ගැන කරන ඉඟියක් වැන්න. ඒ පෙරළි සමඟ විවාහයකදී ඔවුනොවුන් බලාපොරොත්තු වන සාධකයන් ද වෙනස්වීමට ලක්වෙයි.කෙසේවුවත් අතීතයේ සිටම විවාහයකදී තරුණයාගේ වත්පොහොසත්කම අනුව කුමක් හෝ දෙයක් දෑවැද්ද ලෙස ලැබුණු බව පැහැදිලිය. සීහලවත්ථුප්‍රකරණයේ ඇතැම් කථාවක දෑවැද්ද සඳහා ලැබුණු ඇතැම් බඩුබාහිරාදිය නම් කිරීමෙන් පැහැදිලි වන්නේ එයයි. එහෙත් ඇතැමෙක් ඔවුනොවුන් කෙරෙහි බලාපොරොත්තු වූයේ යහපත් ගතිගුණමය. එහෙත් තවත් ඇතැමෙක් වත්පොහොසත්කම් දෙස බැලූහ.මාර්ටින් වික්‍රමසිංහයන්ගේ “සිංහල නඩුව“ නැමැති කෙටි කතාව ඊට කදිම නිදසුනකි. වත්පොහොසත්කම මෙන්ම කේන්දරය ද එහි විවාහයට ප්‍රධාන සාධකයක් වූ බව මැනැවින් විග්‍රහ කෙරේ. එහෙත් එම කෙටි කතාවේ සිරිමල් මුදලාලිගේ දියණියගේ අතපතා එන ඇතැම් කේන්දර අදහන හා නොඅදහන ඇතැම් දොස්තරවරයෙක් දීර්ඝ කාලයක් තිස්සේ ඇයම පතා සිටිත්. ඒ ඇගේ ලක්ෂ ගණනක වත්පොහොසත්කම නිසාමය. වික්‍රමසිංහයන්ගේම වදන්වලින් කියතොත් ඒ මෙස්ය.”සිරිමල් මුදලාලිගේ ධනකඳට හිමිකාරි ඔහුගේ් දූ පමණි. එහෙයින් ඇගේ අත ගැනීමට පොරකන්නන්ගේ ගණන විශාලවීම ඔබගේ පුදුමයට හේතු නොවෙතැයි සිතමි.ඇගේ අත පතා කපුවන්ට අල්ලස් දුන් ගණන හැත්තෑපහකි. ... සීයට විස්සක් දොස්තරුය. හැට දෙනෙක් නීතිඥයෝය. පස් දෙනෙක් දේශපාලනඥයෝය. දස දෙනෙක් උපාධිධරයෝය. පස්දෙනෙක් වෙළෙන්දෝය. එහෙත් මේ එකකුදු අත ගැනීමට කැමැති නොවීය. ඒ හඳහන් නොගැලපුණ නිසාවෙනි.”....(සිංහල නඩුව)අවසානයේදී සිරිමල් මුදලාලිගේ දුවගේ අත ගනුයේ එංගලන්ත අධ්‍යාපනය ලබා මෙරට පැමිණි බැරිස්ටර්වරයෙකි. ඔවුනොවුන්ගේ හඳහන් හොඳින් ගැලපුණි. මේ බැරිස්ටර්වරයා කෙතරම් ඇගේ වත්පොහොසත්කම්වලට ගිජු වූවාද කියතහොත් සිරිමල් මුදලාලිගේ ආයු කාලය අවුරුදු හැත්තෑවෙන් නිමාවෙතැයි ඔහු අනුමාන කළේය.ඉහත කතාවට අනුව දෑවැද්ද, කේන්දරය ගැන පමණක් නොව වත්පොහොසත්කමට විවාහයේදී වැඩිවශයෙන්ම ලොබ බැන්දේ කව්ද යන වගත් මනා ලෙස නිරූපණය වේ.රූප සොබාව, ගති පැවතුම්, වත්පොහොසත්කම්, කේන්දර යනාදී විවාහයේදී කී නොකී සාධක මෙන්ම කුලය ද ඈත අතීතයේ පටන්ම බලපෑ බව විවිධ ලේඛන ඔස්සේ ඔප්පු වේ. මහාවංශයට ද පෙර ලියැවුණ සීහලවත්ථුප්‍රකරණයේ එන ‘හරිතාලතිස්සගේ කතාව‘ නැමැති කථා පුවතින් මැනැවින් පැහැදිලි වේ.”තිස්ස සොළොස් හැවිරිදි වියට පැමිණි කල්හි මවුපියවරු සමාන කුලයකින් සුමනා නමැති දැරියක් විවාහ කොට දුන්හ.එකල ද විවාහයේදී කුලය ගැන සැලකිලිමත් වූ අයුරුය ඒ. අනෙක් පැත්තෙන් තමා සරණ පාවා ගන්නා හිමියා තමා රක්ෂා කරනු ඇත යන්න හා ඊට හැකියාවක් තිබිය යුතුය යන්න ගැනත් තරුණිය නොහොත් ඇගේ මවුපියන් සැලකිලිමත් වී ඇති බව හැඟෙන්නේ තිස්සගේ මෙවදන් වලිනි.”සුමනාවෙනි, මා වැනි පුරුෂයකු ලබා කුමට අඬන්නෙහිද? පුරුෂ වීර්ය කොට තිගේ මනදොළ පුරවන්නෙමි. තෝ සෝක නොකරව, බිය නොවෙව, මට පුරුෂ වීර්යය ඇතැයි කියා......”මේ අනුව බලන විට අතීතයේ පටන් විවාහයකදී බලපෑ ප්‍රධාන සාධක යම් යම් හේතු සාධක මත විවිධ වෙනස්කම්වලට ලක්විය. එසේ නමුත් මෙකළ පුවත්පත්වල ඇති මංගල යෝජනා දෙස බලන්න. වයස, දෑවැද්ද, හඳහන, කුලය, රූප සොබාව, පුරුෂයාට පවුල නඩත්තු කිරීමේ ඇති හැකියාව හඟවන රැකියාව හෝ තනතුර යනාදී මේ සියලු කරුණු ඇතුළත්ය. කිසිවෙක් මේ සියල්ල අහක දමා කිසිවිටෙක විවාහයකට නොයන්නේ මේ සියල්ලෙන් වෙන්ව විවාහයක් නොසිදුවන නිසාය. අඩුම තරමින් මින් එක් සාධකයක් හෝ නිසාවෙන් විවාහය සිදුවේ.සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=as1101301</link>
    <topic>අම්මට සංසාරෙදි අකල් මරණ නොවෙන්නට මිනී පෙට්ටි දෙසීයක් පිනට දුන්නා</topic>
    <author/>
    <content>අම්මට සංසාරෙදි අකල් මරණ නොවෙන්නට මිනී පෙට්ටි දෙසීයක් පිනට දුන්නාප්‍රවීණ නළු අමරසිරි කලංසූරියසීතල කඳුකරයේ මීදුම් අතරින් කොළොම්තොට පැමිණි ඒ නව යොවුන් තරුණයා මෙවර (1973) චිත්‍රපටි විචාරක හා ලේඛක සම්මානයට පාත්‍ර වන වගයි... ඒ “අහස් ගව්ව“ නැඟීම වෙනුවෙන්.පේරාදෙණිය සරසවියේ කථිකාචාර්ය ගාමිණි හත්තෙට්ටුවගම යකඩ කටින් ‘හොඳම නළුවා’ සම්මානය තමාට හිමි බව ප්‍රකාශ කරත්ම ඔහුගේ ගතට හීන් දහදිය දැම්මේය. සුවහසක් රසවතුන්ගේ අත්පොඩි නාදයෙන් කොළොම්තොට ඒ ශාලාව ගිගුම් දුන්නේය.ඒත් තමාගේ අම්මා හෝ තාත්තා ඒ සතුට බෙදාහදා ගැනීමට නැති බව තේරුම් ගත් ඒ නෙතට නැඟුණේ උණුසුම් කඳුළකි. ජීවිතයේ දහස් ගව්වක් පාද යාත්‍රාවෙන් ගොස් තම සහෝදර සහෝදරියන් වැඩු මේ රසවතා අහස් ගව්වෙන් රිදී තිරයට ස්වර්ණමය සටහනක් තැබුවේය. ‘අහස් ගව්ව‘ බඹරු ඇවිත්’ ‘අපේක්ෂා’ ‘අනුපමා’ ‘පරිත්‍යාග‘ ‘යස ඉසුරු’ ඔහුගේ චිත්‍රපට දිවිය එකලු කළ තවත් අවස්ථා කීපයකි. අමරසිරි කලංසූරිය නම් මේ ප්‍රතිභාන්විත නළුවා තම මවගේ උණුහුම හා මතකයන් මෙසේ සිහිපත් කරයි.මගෙ අම්මත් තාත්තත් දෙන්නම ගාල්ලෙ. අම්මා බංගම ආරච්චිගේ පොඩි හාමිනේ. ගාල්ලෙ ලබුදුව ඇගෙ ගම. පියා කලංසූරියගේ ප්‍රැන්සිස් අප්පුහාමි. මීපාවල ගමේ කෙනෙක්. හොඳ ව්‍යාපාරිකයෙක් හැටියට කටයුතු කළා. අපේ ලොරි 2 ක් හැම තිස්සෙම පාරෙ තිබුණෙ. බිබිල මැදගම, මොණරාගල හරහා නුවරට මේ ලොරි නිතරම ගමන් කළා. බිබිලෙන් දොඩම් හා වෙනත් කුළුබඩු ආදිය ගෙනෙන මේ ලොරි නුවරින් පිටත්වුණේ බුලත් ආදිය අරගෙන. මට මතක හැටියට තාත්තා වැදි පරපුර එක්කත් සමීපව කටයුතු කළා. මී පැණි ආදිය ගත්තෙ ඒ අයගෙන්. පුංචිම කාලෙ මාත් දවසක් තාත්තා එක්ක මේ ලොරියක ගියා මතකයි.අර දොඩම් පුරවපු ගෝනියක් කරගහන් එනවිටම තාත්තා ලොරියෙ ඉඳන් මේකට රුපියල් පහයි කියලා ගණන කියනවා. ගෝනියෙ ප්‍රමාණය දැක්කම ගණන කියන්න තාත්තා දක්ෂයි. මේ 1960 පමණ කාලයේ සිදුවීම්. අද මට අවුරුදු 70 ක්. ඒත් අදත් ඒවා එහෙමම මතකයි. නුවර තොරොම්බොල් බඩු මුදු, කරාබු, මාල එහෙම තාත්තා වැද්දන්ට ගෙන ගියා. වැද්දන් මේවා දැකලත් නැති නිසා ඒ ගොල්ලො හරිම ආසයි. වෙනත් කිසිම වෙළෙන්දකුට දෙන්නෙ නැතිව අපේ තාත්තටම බඩු ටික දුන්නා.නුවර බහිරවකන්දෙ කුලී ගෙයක තමයි අප ඉපදිලා තියෙන්නෙ. මේ කියන කාලෙත් අපි හිටියෙ ඒ ගෙදරමයි. මට අයිය කෙනෙක් ඉන්නවා. නිශ්ශංක. මල්ලි සරණපාල ඊටත් බාල මල්ලි පද්මසේන. මං පවුලේ දෙවැනියා. අයියා හරිම අහිංසකයි. බොහොම නිවුණු චරිතයක්. මං තමයි පොඩි කාලේ ඉඳලම තරමක් දඩබ්බර. තාත්තා තමන්ගේ ව්‍යාපාරික ලොරි හරහා බඩු එහෙ - මෙහෙ ගෙන යන ගමන් කිරිබත්කුඹුරෙ කඩයක් දැම්මා. එයා හරිම ධෛර්යවන්තයි.අම්මත් තකට තක. දෙන්නම උත්සාහ කළේ දරුවො හදාගෙන ඉහළටම එන්න. රාජසිංහ රජ්ජුරුවන්ටත් සම්බන්ධ මීපාවල කලංසූරිය පරම්පරාවෙ කෙනෙක් නිසා තාත්තා අපට යෝධ ශක්තියක් වුණා. එදා කිරිබත්කුඹුරෙ කඩය විවෘත කරන්න යන විට අම්මා මාවත් එක්කාසු කරගෙන ඒ කාලෙ තිබුණු ඔස්ටින් වර්ගයේ විශාල දෙපැත්තෙන්ම කවුළු ඇරුණු බසයක ගියා.ඒ වෙලාවෙ මගෙ තොප්පිය ගැලවිලා සුළඟට වීසිවෙච්ච වෙලාවෙ ඇය කෑ ගහලා බසය නවත්වාගෙන පාර දිගේ දිව ඇවිත් තොප්පිය නැවත අහුලාගෙන ආවා. මුලකුරු කරන්න කියලා මුල් දවසෙ අම්මා මාව රැගෙන ගියෙ ශාන්ත ක්‍රිස්ටෝපර් විදුහලට. ආගමේ ස්කෝලයක්. ඇය උදේ නැඟිටලා හොද්දක් එක්ක බත් කටක් කවලා කොණ්ඩය තෙල් ගාලා පීරලා මා රැගෙන පාසල් ගමනට එනවා.මේ විදියට අපේ සතුටු කැදැල්ල තිබුණෙ ටික දවසයි. අම්මා අපව තුරුළු කරගෙන ආදරයෙන් කතා කියනවා. අපි ඒ මිහිරි කතා ඇහුවෙ කිකිළි අම්මගෙ උණුහුමට තුරුළු වන කිකිළි පැටවුන් වගේ ඇගෙ ඇඟේ දැවටෙමින්. අපේ මේ සතුටු කාලය බිඳ දමමින් එදා අපේ ගෙදර මාළු හට්ටියක් හැදුණා. අම්මා හරිම සුදුයි. පින්න මලක් වගේ ලස්සනයි. සුදු සේලයක් ඇඟ දැවටුණාම අම්මගෙ මේ ලස්සන දෙගුණ තෙගුණ වුණා. තාත්තා ව්‍යාපාරිකයා නිසා අම්මට සිනිඳු සේලය ලැබුණා වෙන්නැති. අම්මා මුහුදු මාළුවලට ආසයි. මොන විදියකින් හරි මේ මාළු කටුවක් ඇගේ උගුරේ හිරවුණා විතරක් නොවේ. ඒක ගන්ඩ ගියාම කරුමය කෙතරම්ද කියන්නෙ ඒක ගලනාලය ඇතුළත තැනක ඇනුණා.අපි පොඩි එවුන්. මට යම්තම් අවුරුදු හතක් විතර. ලේ සීරා ගලලා අම්මා අපෙන් ඈත්ව ගියා. අම්මට ඒ වන විටත් අවුරුදු 24 යි. අපේ ගෙදර සඳ පහන නිවී ගියා. අන්ධකාරය ගේ දොර පියන්පත් පවා වසා ගත්තා. මේ මාළු කට්ට ගන්ඩ බැරිව කලක් ගතවුණාම ඒ ඇනුණු තැන ගෙඩියක් හැදිලා ඒක පිපිරිලයි අම්මා මැරිලා තිබුණේ. අපට මේ ගැන හැඟීමක් නෑ.මරණය ගැන අල්පමාත්‍රයක්වත් අප දන්නේ නෑ. ලස්සන පෙට්ටියක නිදාගෙන අම්මා ගේ මැද සාලෙ ඉන්නකොට ඇගෙ සුදු මුහුණෙ තවත් සැන්ට් පවුඩර් සුවඳ විහිදුණා. අනේ! මගෙ සුදු අම්මා. තවම නිදි. අම්මා හරිම ලස්සනයි කිය කියා මං අම්මාගෙ සුදු මුහුණ ඉඹ ගත්තා. ගෙදර නෑදැයො වැඩිහිටියො පිරිලා හිටියා.වෙනදා වගේ නොවේ. ඒ අය මාව අම්මගෙන් ඈත් කරන්ඩ උත්සාහ ගන්නෙ ඇයි? කියලා මටම ප්‍රශ්නයක්. තවත් දවසකින් දෙකකින් අම්මා ඉන්නපෙට්ටිය වහලා රැස්ව සිටි අය ඇයව පෙට්ටිය පිටින් ඔසවාගෙන යන්ඩ පිටත් වුණා. අපිත් සෙල්ලම් කැර කැර තමයි ඒ පෙරහරේ ගියෙ. මටත් වඩා පුංචි මල්ලිලාත් එහෙමයි. කොහොම හරි කනත්තට නම් අපට යන්න දුන්නෙ නෑ.ඇවිත් බලනකොට අම්මා ගෙදර නෑ. අම්මා නැතැයි කියන එක පළමුවරට මට දැනුණා. මං හයියෙන් කෑ ගහලා ඇඬුවා. ආයිත්! අම්මා කවරදා දකින්ඩද කියලා මට හිතුණා. ඒත් පුදුමය දෛවය මට අම්මලා තුන්දෙනෙක් නිර්මාණය කළා යැයි හිතන විටයි.ටික කලකට පස්සෙ මගෙ දෙවැනි අම්මා පුංචි අම්මා අපව බලා ගන්ඩ අපෙ ගෙදර ආවා. වචනයේ පරිසමාප්ත අර්ථයෙන්ම එතුමිය මවක්. ඇය ඇඹුල් තියල් මාළු හදන්න හරිම දක්ෂයි. මාළු දැක්කම මට වැදු අම්මා මතක් වුණත් ඒ ඇඹුල් තියල් මාළුවට අප කෑදරයි. ඇගෙ නම කරුණාවතී. නමේ හැටියට කරුණාවන්ත මෙතුමිය අපව රැකබලා ගත්තෙ තමන්ගෙම දරුවන් වගේ. එතුමියටත් දරුවන් තුන්දෙනෙක් ලැබුණා පසු කාලයක.මට පැපොල් රෝගය හැදුණු වෙලාවක මට මතකයි. ඇය බහිරවකන්දෙ අපේ වත්තෙ කෙළවර ළිඳට අරගෙන ගිය හැටි. කහයි කොහොඹයි අඹරලා ගාලා හෙළුවැල්ලෙන් උදේ රැයින්ම ගෙනිහින් ඇය මාව නෑව්ව හැටි. මොනතරම් ගුණ යහපත්කමක් ද? මෙයාව කතෝලික පාසල්වල තියලා හරි යන්නෙ නෑ. බෞද්ධ පාසලකට දාන්න. ඇය ඊළඟට තාත්තට යෝජනා කළා. තාත්තා ඒ අනුව මාව නුවර ධර්මරාජෙට දැම්මා.මේ අතර අපේ ජීවිතයේ දෙවැනි කුණාටුව හමා ආවා. තාත්තා මැදගම, මොණරාගල බිස්නස් යන ගමන් රෙස්ට් හවුස්වලයි නැවතුණේ. එයාගෙ යාළු වෙළෙන්දො තාත්තට බොන්න පුරුදු කළා. තාත්තා බිස්නස්වලට දක්ෂ නිසා එයා අකර්මන්‍ය කරන්නයි සැලසුම. සැලසුම හරියටම ක්‍රියාත්මක වුණා. වසවිසත් ටිකින් ටික ඒ ශරීරයට ඇතුළු කැර තිබුණා. තාත්තා හිටිඅඩියේ ලෙඩ ඇඳට වැටුණා. නුවර ඉස්පිරිතාලෙ වාට්ටුවක තාත්තා ගිලන්ව වැටී සිටියා.පුංචි අම්මා තාත්තා බේරා ගන්ඩ නොගත් වෙහෙසක් නෑ. දරුවො පොදි බැඳගෙන බොහොම අමාරුවෙන් ජීවිතය ගැටගහගත්තා. තාත්තා ඉතිරි කළ මුදලක් පෙනෙන්ට තිබුණෙ නෑෑ. ඔහු සන්තකව තිබුණු ලොරි කීපය විතරයි තිබුණේ. අප ඒ වන විට හිටියෙ කිරිබත්කුඹුරෙ කුලී ගෙයක. තාත්තා ලෙඩින් වැටුණම අයියව වෙළෙන්දො අල්ල ගත්තා. ඔහුට නුවර ‘ලේක් ක්ලබ්’ එකේදී පොවලා බුරුවා ගස්සලා ලොරි ටික අඩු මුදලට ලබා ගත්තා.තාත්තා පුංචි අම්මාට කීවා මට මැරෙන්ඩ ඕනෑ ගාල්ලෙදි කියලා. ඒ අනුව නුවර ස්පිරිතාලෙන් ගාලු ස්පිරිතාලෙට අපි තාත්තව ගෙනිච්චා. ඒ වන විට මා හිටියේ එස්. එස්. ඊ. ජ්‍යෙෂ්ඨ සහතික පත්‍ර විභාගය ලියලා. ගණිතයට මං අදක්ෂයි. අනෙත් වැඩවලට දක්ෂයි. මං කොපි කරලා ගණන් පාස්වුණා. පුංචි අම්මා ගාල්ලේ හොරගම්පිට. මං මාස තුනක් විතර තාත්තගෙ ඇඳ ළඟ තාත්තට ආවතේව කරමින් හිටියා.මට එතකොට අවුරුදු 15 යි. තාත්තට තිබුණු මර්සිඩීස් බෙන්ස්, ඩොජ්, චවලට් ලොරි 3 ම මේ වන විට නෑ. ඒවා යාළුවන්ට අයියා අඩු මුදලට විකුණුවා. කිරිබත්කුඹුරෙ අමරසිරි ස්ටෝර්ස් එකත් පිට අයට බාර දුන්නා. එනකොට කරදර එන්නෙ වැල නොකැඩීගෙනයි. එක්තරා රාත්‍රියක තාත්තා ළඟ එතෙක් නිදිවරා සිටි මට නින්ද ගියා. නැගිටලා බලනකොට තාත්තත් යන්න ගිහින්. අප නැවත නුවර ආවා. මං දෙවැනි වරට හොඳටම ඇඬුවෙ එදා. ගෙදර ආදායමක් නැති තැනකට පත්වුණා. නංගිලා මල්ලිලා බඩගින්නෙ ඇඬුවා. මං පුංචි අම්මට කීවා,කලං විසින් අඳින ලද තම මවගේ චිත්‍රයපුංචි අම්මෙ, ඔයා දුක් විඳින්න එපා. පුංචි අම්මා තමන්ගේ ගමට යන්ඩ. මං මගේ මල්ලිලා බලාගන්නම් කියලා. එතුමිය පුදුම වුණා. අසරණයි. පුතේ, මං උඹලා දාලා ගියාම කොහොමද? ඇය අඬමින් ඇහුවා. පුංචි අම්මටත් දරුවො තුන් දෙනෙක්. මගේ නංගිලා. හා එක් මල්ලි කෙනෙක්. මා කීවා පුංචි අම්මා යන්ඩ. මං සේරම බලාගන්නම් කියලා. ඒත් අප ස්ථාවරව ඉඳීද කියලා බලන්ඩ ඈ තවත් ටික දවසක් හිටියා. මං සත 75 ක මුදලට ගල් අදින්ඩ ගියා.වත්තක පොල් ලෙලි ගහන්න ගියා. ඒ විතරක් නොවේ. හෝටලයක දවසකට පොල් ගෙඩි 200 ක් ගෑවා කීවොත් ඔබ පුදුම වේවි. මගේ අතේ ඇඟිලි වේදනාවෙන් පුපුරු ගහනකම් මං පොල් ගෑවා. දැන් වගේ නොවේ, අපි ගෑවේ හිරමනයෙන්. පොල් එච්චර ගාලා ලැබුණෙ සත 50 යි.මං සියලු දෙනා රැකගෙන ජීවත්වෙන හැටි දැකලා පුංචි අම්මා මට ‘තුනුරුවන් සරණයි’ කියලා දරුවන් ද කැටුව ගමේ ගියා. මං මල්ලිලා ඉස්කෝලෙ ඇරියෙ එහෙමයි. මගේ මියගිය අම්මා මට නිතර සිහිනෙන් පෙනුණා. ඇය මට ආශිර්වාද කළා. මට දිරිය ශක්තිය දුන්නෙ මියගිය අම්මා කියලා හිතෙනවා.මං ඊළඟට කළ රක්ෂාව නුවර ලියොන් හෝටලය අතුපතු ගෑම. මෙහෙම අතු ගාලා කීයක් හරි ගන්නවා. තවත් මොන මොනවා හරි වැඩ කරනවා. දවසක් කෑම කකා ඉන්නා වෙලාවක ලියොන් මුදලාලිගෙ ඩ්‍රැයිවර කුස්සිය අයිනෙ හිටපු මට මෙහෙම කීවා. “උඹලා නිකම් ඉන්න එවුන්.වැඩ කරලා කාපල්ලා. මගෙ හෝටලය නම් උඹලා එළවනවා. කන පැලෙන්න ගහනවා. කියලා. මං ඉවසීමෙන් ඉඳලා කෑම ටික කාලා එළියට ආවා. කරුමෙට මේකා හිටිය ඉස්සරහ. මං ඇහුවා “තමුසෙ දන්නවද? මං කොච්චර වැඩ කළාද? වැඩ කරලද කන්නෙ කියලා.අර කනට මොකක්ද? කරනවා කීවෙ දැන් කරපං මටත් බලන්ඩ” කියලා. මිනිහා නැවිලා සරම කැසපට ගහන්ඩ ගියා. මං ස්කෝලෙන් හා නුවර වයි. එම්. සී. ඒ. එකේ බොක්සිං තරගාවලිය දිනපු කෙනෙක්. දුන්නා තහනම් පහර දෙකක්. මේකා තුත් මුනින් වැටිලා දැඟලුවා. නාසයෙන් ලේ හොස් හොස් ගාලා ගලන්න ගත්තා. ඒ රස්සාවටත් ආයුබෝවන් කියලා මං ගිහින් හැංගුණා. කිව්වට විශ්වාස කරන්ඩ අම්මා එදා රාත්‍රියෙත් මට පෙනුණා. මගේ අත් දෙක අල්ලලා ඉඹ ගත්තා.මල්ලිලා ලොකු මහත් කරන්ට මේ අත්වලට ශක්තිය ලැබේවා! කීවා. ඒ කිරිබත්කුඹුරෙ කුලී නිවසෙ ඉන්නකොට ගේ ඉදිරිපස පාරෙ ලොකු අනතුරක්. මහත්තයෙක් රිය අනතුරින් හොඳටම තුවාල ලබලා. මං ඒ මහත්තයාව අරගෙන නුවර ස්පිරිතාලෙට ගිහින් ඇතුළු කළා. ලෙඩා බලන්න නිතර ගියා ආවා. ඒ මහත්මයාට මා ගැන සිත පැහැදුණා. එයා ඇහුවා මොනවාද කරන්නෙ රස්සාව කියලා. මා කීවා රස්සාවක් හොයනවා කියලා. එතුමා උසස් නිලධාරියෙක්. එතුමා සනීප වෙච්ච ගමන් මාව අරගෙන ගියා මහියංගණය හසළක වේල්ල ගොඩනඟන තැනට.එතැන මට රස්සාවක් අරන් දුන්නා. මට ලැබුණු රස්සාව වේල්ලට ගල් ඇදීම. මට ලොකු පඩියක් හම්බ වුණා. ඒත් නිදාගන්ඩ තැනක් නෑ. උයන කට්ටිය එක්ක මොනවාහරි හදාගෙන කෑවා. පුංචි අම්මටත් මං පඩියෙන් රුපියල් 30 ක් යැව්වා. අනෙත් නංගිලා හදාගන්ඩ උදව්වක් විදියට. ගල් ඇදලා මහන්සි වුණත් මට නිදාගන්ඩ තැනක් තිබුණෙ නෑ. ඉංජිනේරුවන්ට වෙනම බංගලාවක් තිබුණා. ඒ බංගලාවෙ තාප්පෙ හැන්දෑවට ගිහින් වාඩි වෙනවා. වාඩිවෙලා රෑ කළුවර වැටෙනකම් ඉඳලා හිමිහිට තාප්පෙ හාන්සි වෙනවා.මේ තාප්පයෙ පළල අඟල් 6 ක් විතර ඇති. කාලයක්ම මගේ සයනය වුණෙ මේ තාප්ප තීරුව. මේ විදියට දුක් විඳලා අන්තිමේ මං හමුදාවට ඉල්ලුම්පත්‍රයක් දැම්මා. ඉල්ලුම්පත්‍රය කැඳවුම් ආවම මගේ සහතික බලලා (මං ස්කෝලේ බොක්සර් කැඩේට් සාජන්ට්) සතුටු වුණත් අන්තිමටම කීවා උස මදි ගන්ඩ බෑ කියලා. මට මාර කේන්තියි. මං මේජර් ඉරේරාජ් ළඟට ගිහින් සහතික යළි පෙන්නලා මට අවස්ථාවක් දෙන්න කීවා. ඒ වතාවෙ මාව බඳවාගත්තා.මං යාපනේ, කන්කසන්තුරෙයි, කරෙයිනගර්, මේ හැම තැනම වැඩ කළා. පලාලිවල ඉන්දැද්දි ‘නිලාම්රාති’ කියලා දෙමළ කෙල්ලෙක් එක්ක තරමක් යාළු වෙනකොට මාව සාජන්ට් සලීල් වෙනත් තැනකට මාරු කළා. මං හමුදාවෙන් පැන්නා. ඊළඟට මං කළේ පරණ කලිසම් කෝට් විකිණීම. අම්මා කියන වචනයේ බලමහිමය තමයි මට ශක්තිය දුන්නෙ. ඒක ඇත්තක්.විජය කුමාරතුංගත් මාත් එක්ක පරණ කෝට් කලිසම් වික්කා. අපි නිදා ගත්තෙ ස්ටේසම්වල. පෝටර්ලා අපිට වතුර ගහලා එළෙව්වා. විජයට තදින් නින්ද යනවා. වතුර පාර වැඩියෙන්ම කන්නෙ විජේ. මේ අතර සුගතපාල සෙනරත් යාපා විජය ධර්ම ශ්‍රී ඇවිත් චිත්‍රපටයකට නළුවන් තෝරන බව දැනගත්තා. අපිත් ගියා. විශාල ගණනකින් තේරුණෙ විජයයි මාවයි.මං නුවර MY INN කියලා සාප්පුවක් පටන් ගත්තා. ඒ සාප්පුව හරහා තමයි සියලු සංස්කෘතික ක්‍රියාකාරකම් කෙරුණෙ. ඒ අතර කෙල්ලො කට්ටියක් මේ සාප්පුවට ආවා. සුදු කෙල්ලෙක් හිටියා. හිත ගියා.පුෂ්පදාන බාලිකාවෙ හිටපු කෙල්ලක්. පස්සෙ පේරාදෙණිය සරසවියටත් ගියා. බලනකොට ටී. බී. ඉලංගරත්න ඇමැතිතුමා එයාගෙ අම්මගෙ මල්ලි. මේ ළමයා අහිංසකයි.ඊට පස්සෙ මගෙ ජීවිතය බලාගත්තෙ මගෙ බිරිඳ වූ මේ අම්මා. බුදු හාමුදුරුවොත් මාතෘ භාර්යා නමින් හඳුන්වා තිබෙන්නෙ අජන්තා වගෙ අය. හන්තානෙ රඟපාලා විජයත් මාත් දිගටම ඉහළට ආවා.MY INN සාප්පුත් නුවර කිරිබත්කුඹුර ඒ අවට තැන් තැන්වල වැටුණා. ‘පොඩි විජේ’ රඟපාන කොටත් මං හොඳ ආර්ථික තත්ත්වයක. මට කඩවත, නුවර, ගාල්ලෙ ඉඩම් කීපයක්ම දැන් තියෙනවා. මගෙ ජීවිතය එකලු කළේ මා වැදු අම්මා හැදු පුංචි අම්මා හා අද බලාකියාගන්නා බිරිඳ.පතිරාජ මට වඩා වැඩිමල් ධර්මරාජයේ ජ්‍යෙෂ්ඨයෙක්. එතුමා “බඹරු ඇවිත්” හදද්දි අපි කල්පිටි වැල්ලෙ නොවිඳිනා දුක් වින්දා. නිෂ්පාදකයා ගිය වෙලාවෙ කල්පිටියෙ රෙස්ට් හවුස් එකේ ඉඳලා සල්ලි හොයා ගන්ඩ මං තමයි අපූරු වැඩ කළේ. මාළු වෙළෙන්දෝ එක්කාසු කරගෙන ඇවිත් බූරුවා ගස්සලා ‘තෝන්’ ගත්තා.විජය කුමාරතුංග, ජෝ අබේවික්‍රම, මාලිනි ඉන්න නිසා මාළු වෙළෙන්දොත් ආවා. කල්පිටි පොලිසියේ එස්. අයි. බණ්ඩාර හමුවෙලා ඇහුවා අපිට බොන්ට විස්කි එකක් ගන්ඩ තැනක් නැත්ද? කියලා. ඒ මහත්මයා කීවා ඒවා ගන්ඩ හැතැප්ම 16 - 17 ක් යන්ඩ ඕනැ. ඕනැනම් අල්ලාගත් ලාංකීය පානය දෙන්නම් කියලා. දිගටම ඊට පස්සෙ බීවෙ අල්ලපු “ක” යන්නෙන් එන ඒ පානය. කැරට් අලේ ඇතුළට දමපු ඇඹිලිපිටියෙ මල් ගහලා මුලින් කී දේවල් බීලා තමයි අප එදා රඟපෑවෙ.මට මේ අතර නඩුවක් වැටුණා ආදායම් බදු ගෙව්වෙ නෑ කියලා. ලක්ෂ 13 1/2 ක් ගෙවන්න කියලා. නඩුකාර හාමුදුරුවො මගේ දිහා වුවමනාවෙන් බලලා කීවා “මං මේ චරිතයට ආදරෙයි. වාර කීපයකින් හරි ගෙවන්න කියලා.” අමාරුවෙන් ආදායම් බදු ගෙව්වා. මේ නඩුකාර උන්නාන්සෙ නැති දවසක නඩුව ඇහුවෙ වෙනත් විනිශ්චයකාරතුමෙක්. එතුමා කිසියම් චිත්‍රපටියක තමන්ගේ නම ඇතුළත් නැතැයි කියා තරමක් කේන්තිව ඉඳලා මට උසාවියේදි බැන්නා. මාත් එකට එක කිව්වා. මාව බෝගම්බර හිරගෙදරට දැම්මේ ඒ විදියට.විජය මගේ ඉතා හොඳ මිත්‍රයෙක්. ඔහු ඉහළට යන්න යන්න මාත් සමඟ හොඳ මිතුරුකම් පැවැත්වුවා.මට අද දරුවන් තුන් දෙනෙක් ඉන්නවා. දුවලා දෙන්නයි. එක පුතයි. පුතා දුමින්ද කලංසූරිය. ඡායාරූප ශිල්පියෙක් විදියට නමක් තියෙනවා. ලොකු දුව අවිස්සාවේල්ලෙ ගුරුවරියක්. එයාගෙ මහත්මයා වෛද්‍යවරයෙක්. පොඩි දුව ලන්ඩන්වල ඉන්නෙ. මේ දිනවල ලංකාවට ඇවිත් ඉන්නවා. මට අම්මලා තුන් දෙනෙක් හිටියා. දැන් මා ළඟ ඉන්නෙ මගෙ බිරිඳ. ඒත් මගෙ අම්මා කෙනෙක්. අම්මා නිතර මට හීනෙන් පෙනිලා මාව දිරිමත් කළා. මට මේ ගමන ලබා දුන්නා. එතුමිය ඒ වගේ සංසාරෙදි තවත් අකල් මරණවලට ගොදුරු නොවේවා! කියන ප්‍රාර්ථනාවෙන් මං දුප්පත් අහිංසක නුවර පවුල් කීපයකටම කෙනෙක් මැරුණම මිනී පෙට්ටි අරන් දුන්නා.දැන් එහෙම දුන් මිනී පෙට්ටි ගණන 200 කට වැඩියි. මට තියෙන ඉඩකඩම් ටික, ජාඇළ නිවාසිපුර ගෙවල් මගේ දරුවන්ට අවශ්‍ය නෑ. ඒ අයටත් හොඳට ආදායම් තියෙනවා. කවරදා හරි මේවා අඩු මුදලකට විකුණලා මං අම්මා වෙනුවෙන් අම්මාවරුනට සේවයක් වෙන්න මාතෘ නිවාසයක් හදන්නත් කල්පනා කරනවා.උපාලි සමරසිංහඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=as1101302</link>
    <topic>සමාජය යහපත් කළ හැක්කේ හොඳ නරක</topic>
    <author>සාකච්ඡා කළේ -රමණී සුබසිංහ</author>
    <content>සමාජය යහපත් කළ හැක්කේ හොඳ නරකබුදුරජාණන් වහන්සේ ජීවමාන සමයෙහි උන්වහන්සේ දේශනාකොට වදාළ ශ්‍රී සද්ධර්මය පිළිබඳ පැහැදුණු ජනී ජනයා මහා පිරිස් වශයෙන් සම්බුදු සසුන වටා එක්රොක් වන්නට වූහ.විවිධ වූ ප්‍රත්‍යයන්ගෙන් බුදුරජාණන් වහන්සේ පුදන්නට වූහ. මේ ලාබ සත්කාර හා සම්බුද්ධ ශාසනයේ ව්‍යාප්තිය නොඉවසූ තීර්ථකයෝ බුදුරජාණන් වහන්සේ කෙරෙහි ජනතාව බිඳවීමට විවිධ උපාය කල්පනා කළහ. තැන තැන රොක් වෙමින් විවිධ සැලසුම් සාකච්ඡා කළහ.‘ගෞතමයන් වහන්සේ වෙත මේ තරම් ජන ගංගාවක් ඇදී එන්නේ මුගලන් මහරහතන් වහන්සේ නිසාය. උන්වහන්සේ සෘධිමතුන් අතර අගතැන්පත්ය. ඒ රහතන් වහන්සේ දිව්‍ය ලෝකයට වැඩම කොට දිව්‍ය සැප විඳින දිව්‍ය පුත්‍රයන් හමුවී ඒ සා සැප සම්පත් විඳීමට තමන් කළ කුසල කර්මයන් පිළිබඳ විමසන්නාහ. නැවත මිනිස් ලොව වැඩම ධර්ම දේශනා කරන්නේ ඒ දහම් පණිවුඩය අසා මිනිසුන් කුසල් ම රැස් කරන්නේ ය.නිරයට වැඩම කොට එහි අපා දුක් විඳින පිරිස් හමුවී එසේ කටුක ජීවිතයක් ලබන්නට තමන් කළ අකුසල් කවරේදැයි විමසා දැන මනු ලොව පැමිණ ඒ තොරතුරු හෙළි කරන්නාහ.ඒ දහම් පණිවුඩය අසන ජනයා අකුසල් දුරු කරන්නාහ. මේ නිසා පළමුව මුගලන් මහරහතන් වහන්සේ විනාශ කරමු’ යි කතිකා කොට ඒ සඳහා මැරවරයන් යොදවන්නේ ය.දඬු මුගුරු අතින් ගත් මැරවරයන් දුටු මුගලන් මහ රහතන් වහන්සේ ‘මොවුන් පැමිණෙන්නේ ව්‍යසනයක් සිදු කිරීමට යැයි සිතා සෘධි බලයෙන් ආරාමයෙන් පිටතට වැඩම කළහ.දෙවැනි දිනයේ ද එලෙසම සිදුවුණි. තුන්වැනි දිනයේත් මැරවරයන් එනු දුටු උන්වහන්සේ ‘මොවුන් අත් නොහැරම මා පසුපස එන්නේ පෙර බවයක කළ අකුසල කර්මයක් නිසා විය හැකිය. ඒ නිසා මෙහි ම රැඳෙමි’ යි සිතා එහිම වැඩ සිටියහ.දඬු මුගුරුවලින් පහර පිට පහර දෙමින් මහත් වධ හිංසා කළ පිරිස් උන්වහන්සේ පිරිනිවන් පෑවේ යැයි සිතා යන්නට ගියහ. එහෙත් බුදුරජාණන් වහන්සේ දැක මිස පිරිනිවන් නොපාන්නෙමියි අධිෂ්ඨාන කරගත් මුගලන් මහ රහතන් වහන්සේ උන්වහන්සේ හමු වී අවසර ලැබ පිරිනිවන් පා වදාළහ.එකල එම ප්‍රදේශය පාලනය කළේ අජාසත් රජුය. මුගලන් හිමියන්ට සිදුවූ විපත පිළිබඳව දඹදිව පුරා මහත් ආන්දෝලනයක් ඇති විය. මේ විපත රජුට දැඩි කම්පනයක් ඇති කළා සේම මහත් ව්‍යසනයක් ද විය. රටේ අස්සක් මුල්ලක් නෑර චර පුරුෂයන් යොදවන රජු මැරවරයන් අල්ලා ගැනීමට කටයුතු යොදන්නේ ය.එහෙත් කලක් ගතවනතුරු කිසිදු හෝඩුවාවක් ලැබුණේ නැත. දිනක් සුරා සැලක රා බී මත් ව නන්දොඩවමින් සිටි මිනිසුන් දෙදෙනකු වාදයකට මුල පුරන්නේ ය.“මුගලන් මහ රහතන් වහන්සේට පළමු පහර එල්ල කළේ නුඹ බව මා හොඳින්ම දුටුවෙමි” යි එකෙක් කීය.“නෑ. නෑ. මා නොවේ. නුඹම තමයි පළමු පහර එල්ල කළේ.”අනෙකා කී ය.මේ වාදය අසල හුන් චරපුරුෂයන්ගේ කන වැකුණි. වහා මැරවරයන් අල්ලා ගන්නා ලදුව රජු වෙත ඉදිරිපත් කරන්නේ රාජ උදහසට නතුව අනේකවිධ වධ හිංසා ලැබ පරලොව යන්නේ ය.‘මුගලන් මහ රහතන් වහන්සේ බුදුරජාණන් වහන්සේගේ අග්‍රශ්‍රාවකයන් වහන්සේ ය. සෘධිමතුන් අතර අගතැන්පත් උන්වහන්සේට මේ සිදු වූයේ කිසිසේත්ම නොසිදුවිය යුත්තකි’ යි භික්ෂුන් වහන්සේ අතර කතාබහ ඇති වූහ.ඒ අවස්ථාවේ දී ඉහත කී ගාථා ධර්මය දේශනා කොට වදාළ බුදුරජාණන් වහන්සේ මුගලන් මහ රහතන් වහන්සේ ඉහත ආත්ම භවයක තම අන්ධ මවුපියන්ට වධ හිංසා දී අකුසල කර්මයක් සිදු කිරීම නිසා මෙසේ පීඩා විඳින්නට සිදු වූ බව දේශනා කොට වදාළහ.මුගලන් මහ රහතන් වහන්සේ අතීත බවයක ගෘහපතිව අඹුදරුවන් සමඟ ජීවත්වන්නේ අඳ මවුපියන් ද පෝෂණය කරන්නේ ය. එහෙත් ඒ අසරණ මවුපියන් කෙරෙහි අප්‍රසාද සිත් ඇති භාර්යාව තම ස්වාමියාට නිරන්තරයෙන් ඇවිටිලි කරන්නේ ඔවුන් තම නිවෙසින් පලවා හරින ලෙසට ය. බිරිය ගේ කරදරයෙන් බේරීමට නොහැකි ගෘහපති තෙමේ උපායක් කල්පනා කරන්නේ ඈත ගමකට යන බව පවසා මවුපියන් කැඳවාගෙන මහ වන මැදින් ගමන් කරන්නේ ය. අතරමඟ දී සොරුන් විසින් පහර දෙන බව හඟවා තුමුම අඳ මවුපියන්ට මහත් සේ පහර දෙන්නේ ඔවුන් එහි හැරදා ආපසු නිවෙස බලා පැමිණෙන්නේය.මේ කතා පුවතට අනුව කරුණු දෙකක් පිළිබඳව බෞද්ධයා ගේ අවධානය යොමු විය යුතුය. මුගලන් මහ රහතන් වහන්සේට පහර දීමෙන් කර ගත් අකුසලය නිසා ඊට සම්බන්ධ වූවන් දරුණු වධ හිංසාවන්ට ලක්වීමත්, උන්වහන්සේ පෙර අතීත බවයක තම මවුපියන්ට කරන ලද තාඩන පීඩන ඒ ආකාරයෙන්ම තමන් වහන්සේට ද අත් විඳින්නට සිදු වීමත් ය.ඉහත දැක්වූ ගාථා පාඨයට අනුව යමෙක් නුසුදුස්සන්ට දඬුවම් කළේ නම්, ද්වේෂ නොකළ යුත්තන්ට ද්වේෂ කළේ නම් ඒ තැනැත්තාට නිසැකවම එහි ආදීනව ද අත්විඳින්ට සිදුවේ. එක්කෝ ඔහු දරුණු වේදනාවකට හෝ සිරුර බිඳීමකට ලක්වන්නේය. එක්කෝ බලවත් රෝගාබාධයකට හෝ ඔල්මාදයට පැමිණෙන්නේය. එසේත් නැතිනම් නීතියේ රැහැනට හසු වන්නේය. නෑයන් ගේ පිරිහීමට පත් වන්නේය. ඔහු සතු සම්පත් විනාශ වන්නේය. එසේත් නැතිනම් ගේ දොර ගින්නේ දැවී හළු වී යන්නේය. මෙලොව දී එලෙස අදීනව අත්විඳින මේ තැනැත්තාට පරලොව දී ද සමාවක් ලැබෙන්නේ නැත. හෙතෙම මරණින් මතු නිරයේ උපදින්නේ ය.අප ජීවත්වන මේ සමාජයේ මිනිසුන් දිනෙන් දිනම අපරාධයන්ට යොමු වන්නේ මේ ආදීනවයන් පිළිබඳ හැඟීමක් නොවන නිසාය.ලෝවැඩ සඟරාවේ දීයනුවෙන් පෙන්වා දුන්නේ ද ඒ කරුණයි. මේ තත්ත්වය පාලනය කිරීමට නම් සමාජය වහාම ධාර්මික මාවතකට යොමු කළ යුතු ව තිබේ.ධම්ම පදට්ඨ කතාවේ එන මෙවැනි බණ කතා පිළිබඳ අපගේ පැරැණි මවුපියන්ට මනා අවබෝධයක් තිබුණි. සිය දරු මුණුපුරන් තුරුලු කර ගෙන ඔවුන් කියා දුන්නේ සුරංගනා කතා නොව මෙවැනි බණ කතාය. දරුවන් ගුණධර්ම ප්‍රගුණ කළේ ඒ බණ කතා ඇසීමෙනි. එහෙත් අද දරුවන්ට බණ කතා කියා දෙන්නට අම්මාට තාත්තාට තබා කිරි අම්මාට කිරි අත්තාටවත් කාලයක් නැත.සුපර් මෑන්, ස්පයිඩර් මෑන්, බෙන්ටෙන් වැනි චරිත ළමා ලෝකය සොරාගෙන තිබේ. බොහෝ දරුවන් කෙරෙහි වැඩිහිටියන් පිළිබඳ හැඟීමක් නැත්තේ මේ විපර්යාසය නිසාය. එය අවබෝධ කර නොගත් මවුපියන් ද දරුවන්ට ගුණධර්ම පුහුණු කරනවා වෙනුවට තරගකාරී අධ්‍යාපන රටාවටම කොටු වී මුලාවට පත්ව සිටිති.අප වෙසෙන මේ පුංචි රටේ වැඩිහිටි නිවාස අසරණ මවුපියන්ගෙන් පිරී පවතී. ඒ බෞද්ධ සමාජයක සිදු නොවිය යුත්තකි. තරුණ පරපුරට වැඩිහිටි සමාජය බරක් වූයේ ඇයි. ඔවුන් මවුපියන් ගේ වටිනාකම නොදන්නා නිසාය.පින සහ පව පිළිබඳ නිවැරැදි අවබෝධයක් නොමැති නිසා ය. කර්ම ඵලය අදහන නුවණ නැති නිසාය. එනම් හොඳ දේ කළොත් හොඳ විපාකත්, නරක දේ කළොත් නරක විපාකත් ලැබෙනවා යන සරල කරුණ පිළිබඳ වූ අනවබෝධය නිසාය. අතීතයේ අප ගේ සමාජයේ මවුපියන් හා දූ දරුවන්, ගුරුවරුන් හා ශිෂ්‍යයන් ආදී වශයෙන් වූ විවිධ සමාජ කණ්ඩායම් අතර යුතුකම් නිවැරැදිව ඉටු කෙරිණි. බටහිරින් ආ සංකල්පයක් වන අයිතිවාසිකම් පිළිබඳ කතා කෙරෙන්නේ මෑත ඉතිහාසයේ දී ය.වැඩිහිටියන්ට සැලකීම, ගරු කළ යුත්තන්ට ගරු කිරීම, කළ ගුණ සැලකීම, ආගන්තුක සත්කාරය ආදී වූ උසස් ගුණධර්ම ක්‍රමයෙන් අපගේ සමාජයෙන් ගිලිහී යමින් පවතී.එකිනෙකාට ගැරහීම, වධ හිංසා කිරීම, කායික මානසික පීඩනයට ලක්කිරීම, ඊර්ෂ්‍යාව, වෛරය, ක්‍රෝධය ආදී වූ අධාර්මික ක්‍රියා සහ අදැහැමි සිතිවිලි සමාජයේ වර්ධනය වෙමින් පවතී. මේ සියල්ලට ම හේතුව ධර්මය පිළිබඳ වූ අනවබෝධයයි. මෙවැනි තත්ත්වයක ධාර්මික හෙට දිනක් බලාපොරොත්තු විය නොහැකිය.මේ නිසා බාල පරපුර, තරුණ පරපුර දහම් මාවතට යොමු කරවීමට වැඩිහිටියන් කැප විය යුතුය.අද සමාජයේ අපරාධ දිනෙන් දිනම වැඩිවන සැටියක් පෙනෙන්නට තිබේ. නීති පැනවීමෙන් හෝ දැඩි දඬුවම් දීමෙන් පමණක් මේ අපරාධ අවම කළ නොහැකිය. ඒ සඳහා පුද්ගලයාට කුඩා කල සිට ම වරදෙහි ආදීනව පිළිබඳ හැඟීමක් ඇති කළ යුතුය. තමන්ගේ නිදහස පිළිබඳ මෙන් ම අනුන් ගේ නිදහස පිළිබඳව ද ගරු කිරීමට හැකි වන සේ සිතිවිලි හැසිරවිය යුතුය.සාකච්ඡා කළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=as1101304</link>
    <topic>යව්වන උයන</topic>
    <author/>
    <content>යව්වන උයනසුමුදු දෑතින් පිසින කඳුලැල් ලොවට නැතිදෝ ඇසෙන්නේ දෑත දිගු කොට යදින සිඟමන් ලොවට නැතිදෝ ඇසෙන්නේ සිතේ දහසක් පැතුම් බොඳ වී සිහින හිත ළඟ හඬන්නේඅනේ කවදා අපේ ලෝකෙට එළිය දෝතක් වැටෙන්නේ.... ආදරය ගැන විරහ දුක ගැන ගීත සැම තැන ගැයෙන්නේ අපේ දුක් ගැන කියන්නට නම්ලොවේ කිසිවෙක් නොවන්නේ උපන් දා සිට විඳපු දුක් ගිනි නො මැත කවුරුත් අහන්නේ අනේ දෙවියනි, ඇයිද අප හට අනාථයෝ යැයි කියන්නේ....තිලිණි තාරුකා අබේසිංහනර්තනය අලංකාරය. දෑසට රසාංජන තවරන්නා සේය. මන්ද එය එතරම්ම ප්‍රේක්ෂකයාගේ මසසත් නැණසත් සොරා ගන්නා නිසාය.නර්තනයේ යෙදෙන නළඟනන් ඊටත් වඩා ලස්සනය. මනාව අඟ පසඟ නවමින් රඟන නාටිකාංගනාවකගේ වේගවත් චලනයන්, ආභරණ කාන්තිය, එහාට මෙහාට විහිදෙන දිගු නිල් දෑස්, ලලිතවත් අතපය, අපව මෝහනය නොකරනවා යැයි කාට නම් කිව හැකිද? ඇය සුළඟින් සැලෙනා පහන් සිලක් වැනිය.එහෙත්, පහන වටින්නේ දැල්වෙන තෙක් පමණි. මේ නළඟනන් ද එවැනිය. දැල්වෙන පහනේ එළිය පහනට නැත. එය බාහිරට පමණි.මේ නළඟනන් තම නර්තනයෙන් අනුන්ට ආලෝකය දුන්නාට ඔවුන් සදා අඳුෙර්ය. පහන් දැල්ලට පළඟැටියෝ එති. මේ ළඳුන්ටත් එසේය. කාමුක ලෝකයා කරදර කරති. පළඟැටියා පැමිණ පහනට පැන තමනුත් පිච්චී පහනත් නිවන්නා සේ කාමුක ලෝකයා ඇයට පැන උන් ද නැසී ඇය ද නසන්නේය. පහන් දැල්ල දැල්වෙන්නට නොව නිවෙන්නට බර වස්තුවකි.මේ කෙල්ලන් ද එසේය. උන්ගේ ද වැඩි සම්භාවිතාව ඇත්තේ විනාශයටය. එහෙත් අප පහන් දැල්ල නොනිවා රැකගන්නා සේ ඔවුන්ව ද රැකගත යුතුය. එහෙත් පුළුස්සා නොගත යුතුය.පහන් දැල්ලේ ආලෝකය වැනි පිටතට විහිදෙන රාගයක් ගැහැනිය සතුය. එය ගින්නකි. ගින්නෙන් අප ලබාගත යුත්තේ ආලෝකය මිස අග්නි දාහය නොවේ.ලෝකයක් ලස්සන කරනා ඇය ලස්සන වන්නේ එවිටයි.  ඉලේකා රුවන්පතිරණ(ගම්පහ)ජීවිතයේ හැමදාමත් සෙත කවියකැයි සිතු... නුඹ... හඳ මඩල අමෝරා... වස් කවියක් වූයේ කිමනෙත් පියන්පත් හැමදාමත් අහස පොළොව ගැටලා... වැටුන හැම කඳුළු බිංදුවකම දුටුව රුව නුඹමය...පේ‍්‍රමය වසන්තයක් වූවත් ගිම්හානයක් ඉතිරි කළ... රිදී කාසී ළඟ වත්කමක් සෙව් පේ‍්‍රමය... සිත්තමක් සේළං කළ... කඳුළු බිඳු අතරින් නුඹ... සිනාසෙන්නේ කිම? වත්කමක් සේ සුරැකි නුඹ හද පෙම් බැදපුදස දහස් ගින්දර දරං... ආ ජීවිතය... නුඹය...!!!  ඊ. එම්. ආර්. කේ. ඒකනායකදෙහිඅත්තකණ්ඩියරාත්‍රි දෙගොඩ හරි යාමේ නැගිට ගත් කිරළකු අතොරක් නැතිව හඬ තලයි...ගැස්සී අවදි වූ සිත සීමා විරහිතව ඉකි බිඳියි...නුඹ නැතිවම තව දිනක් සමුගනියි...සීමා පවුරු බිඳ කුරුස සුරුවම ළඟදී හමුවන්න...දිව එන්න මට හිතෙයි... මළවුන්ගෙ ඉසව්වෙදි හමුවෙන්න එනවද ඉතින්...පි‍්‍රයංකා සඳමාලි හපුගොඩශ්‍රීපාලි මණ්ඩපයආසයි සිරිය විඳගන්නට සුර විමනේ කිසි විට බියක් නැති බැව් දැන් මටම දැනේ සක්දෙවි පියාගේ දඬුවම් නැත දන්නේ කෙලෙසද දඬුවමක් දුන්නොත් විඳ ගන්නේඔගස්ටා වික්‍රමසිංහදඬුවම් කිසිත් සැර නැහැ පැණි රසවන්නේ වරදක් කළොත් මී පැණි වදයක් දෙන්නේ කෑමට නොහැකි නම් දඬුවම දැඩි වන්නේ මීවද පහක පැණි කෑමට සිදුවන්නේ  තරූලබන බදාදාට පෙර පිළිතුරු කවිය එවන්න.සඳතරු සිඹින හැම රැයක සෙනෙහසින් මුමුණන්න උණුසුමේ ගුලි වෙන්න හිතුණු වාර අපමණයි සුපෙම්වත පෙර දවස...අපිට අප හිමි නොවුණු මේ දිවිය පුරාවට සිතිවිලිත් මිලින කර තනි රකියි තුන් තිස් පැයම වමතේ රැදි මුදුව...  ඩබ්ලිව්. එම්. සී.අනුරෝධනී විජේසූරියසාලියපුර අනුරාධපුර- වසන්ති චතුරානිමං ඉගෙනගත්තේ ගම්පහ සිරිකුරුස විද්‍යාලයේ. ගායනයට නැටුමට රඟපෑමට මං හරිම කැමැතියි. ඒ සඳහා පාසලෙන් ලැබුණු පිටිවහල කවදාවත් අමතක වෙන්නේ නැහැ. ඒ කාලෙ හරිම විනෝදයෙන් ගෙවිලා ගියා. මගේ හිතේ පුංචි ආසාවක් තිබුණා චිත්‍රපටියක රඟපාන්න. ඒත් ඒක කවදා ඉටුකරගන්නද?මගේ මතකෙ විදිහට මම එතකොට හිටියේ අ.පො.ස. සා.පෙළ පන්තියේ. සුමිත්‍රා පීරිස් මහත්මිය චිත්‍රපටයකට ළමයින් තෝරාගන්න අපේ ඉස්කෝලෙට ආවා. චිත්‍රපටිය මොකක්ද කියලා මං දැනගෙන හිටියේ නැහැ.මාවත් තෝරාගත්තා. පස්සෙ තමයි මං දැනගත්තේ ගැහැනු ළමයි කියලා. හැබැයි මං ප්‍රධාන චරිතයට තෝරාගනී කියලා කවදාවත් හිතුවේ නැහැ. ගැහැනු ළමයින් ගේ කුසුම් බිහිවුණේ ඒ ආකාරයට. නවක නිළියක් විදිහට මට හොඳ පෙරහුරුවක් ලැබුණා. මගේ සම වයසේ ගොඩක් දෙනා හිටිය නිසා මට හරිම සැහැල්ලුවක් දැනුණා. හැබැයි මම කැමරාව ඉදිරියේ ඉන්නෙ කොහොමද කියන එක ගැන හුරුවක් තිබුණේ නැහැ.කැමරාව ඉදිරියේ රඟපාන එක මට අලුත් අත්දැකීමක් . මුලදි අමාරුයි ඒත් පස්සෙ මට ඒක පුරුදු වුණා. ගෙදර රූගත කරන අවස්ථාවේදි මම ඇඬුවා. පස්සෙ ඉස්කෝලෙ රූගත කරන්න ගියහම මට සතුටක් ඇතිවුණා. නවක නළු නිළියන් රංගනයෙන් මුවහත් කරන ආකාරය පිළිබඳව සුමිත්‍රා පීරිස් මහත්මිය හොඳින් දැනගෙන හිටියා.අද කාලෙ සමහර අධ්‍යක්ෂවරුන්ගෙන් නවක නළු නිළියන්ට හොඳ පෙරහුරුවක් ලැබෙන්නෙ නැහැ. සමහර අවස්ථාවලදී ඔවුන්ගේ දක්ෂකම් ඔපමට්ටම්වීමක් සිදුවෙන්නෙ නැහැ. මේක හරිම ඛේදවාචකයක්. හොඳ රංගනයක් කරන්න තිබෙන අවස්ථාව තරුණ දූදරුවන්ට නැතිවෙනවා.මට හොඳට මතකයි. මගේ නවකභාවය නැති කරන්න සුමිත්‍රා පීරිස් මහත්මියට හැකිවුණා. ඒක සුවිශේෂී දෙයක්. නැත්නම් අද වසන්ති චතුරානි කෙනෙක් බිහිවෙන්නෙ නැහැ.මං කියන්න උත්සාහ කළේ මේකයි. යෞවනය දක්ෂකම් උරගාන්න තිබෙන හොඳම අවස්ථාවක්. අද තරුණ දරුවන්ට එවැනි අවස්ථාවන් ලැබෙන්නෙ නැහැ. ඒක කනගාටුවට කරුණක්. අපේ කාලේ අපිට රංගන හදාරන්න අවස්ථාව ලැබුණෙ රඟපෑමෙන්මයි. ඒ කාලෙ අධ්‍යක්ෂවරුන් ගේ දක්ෂතාවය හොඳ චිත්‍රපටි බිහිවෙන්න මඟපෙන්වීමක් වුණා.සිතුවිලි පෙළ ගැස්මරූපාන්ති බුලත්සිංහලඑදා ඔයා යාළුවන් වෙනුවෙන් හරියට වෙහෙසුනා. මට මතකයි. ඒක මට හොඳට මතකයි. මතකය අතීතයට තෙක් ඇදී යනවා. ගුරු ගීතයේ දුෂයෙන් වගේ හැමදේම විනිවිද දකින්න ඔයාට පුළුවන්. වාසිටි යාළුවෝ හැම පාඩමම අහගත්තේ ඔයාගෙන්. මට මතකයි ඒ නිවාඩු කාලේ. හැමෝම යෝජනා කෙළේ ට්‍රිප් එකක් යන්න. මට ගෙදරින් එන්න අවසර තිබුණෙ නෑ. ඒත් කොහොම හරි යනවා. අපේ රැස්වීම තිබුණේ මැයිගහයට. වෙලාව හරියට හවස හතරයි. එදා රැස්වීම වගේම වෙයිද? මගේ හිතට බයක් දැනුණා.”ඔන්න අපේ දුෂයෙන් එනවා.”චමිලා ඈතදීම සිතිජව දැකලා කෑගැහුවා. සිතිජ එදා වගේම වේගයෙන් ඇවිල්ලා මැයිගහයට නතර වුණා.මැයිගහේ මල් එකක් දෙකක් පිපිලා. මං මැයිගහ දිහා බලලා කිවුවා. ඒ පාර මල් පැණි බොන්න මල් කෑදැත්තෙක් ඇවිල්ලා. ඌගේ සද්දෙ ඉවරයක් නෑ.”අම්මෝ මේ කෑදැති නැටුම.”ඒ පාර හයියෙන්ම කෑගැහුවෙ දීපා. මං එයා දිහා බැලුවා.”කෑදැත්තගේ සද්දෙට වඩා ඔයාගේ සද්දෙ.””මේ පොත කියවන්න ළමයින්නේ.”සිතිජ පොතක් පෙන්නලා කෑගැහුවා. හරිම අපූරුයි. ඒ පාර මෙයා තවත් පොතක් පෙරලන්නද හදන්නේ. මං විශ්මිතව සිතිජ දෙස බැලුවා.”සිතිජ, මොකක්ද ඔය.””මේ... ගුරුගීතය””ඇයි මේ හදිස්සියේ””ඔය ගොල්ලො මට දුෂේ‍යයන් කිව්වට හරියට ම ඒකෙ තේරුම දන්නවද?”හැමෝගෙම ඇස් උඩගියා.”මොකද මේ අපේ දුෂයෙන්ට වුණේ.”හැමෝම කෑගැහුවා. මං ඇස් දෙක පියාගත්තා. මෙතන මහා වාදයක් වෙයිද? අනේ, මේ ගොල්ලන්ට ආව කාරණාව අමතක වෙයිද? මම මගේ පාඩුවේ ගිහිල්ලා අරලිය කොටය උඩ ඉඳගත්තා.”රුවිනා”සිතිජ ඈත කෙළවරේ ඉඳගෙන කෑගැහුවා. මං එකපාරම ගැස්සුනා.”ඔයගොල්ලො වාද කරලා ඉවරද?””මේක වාදයක් නෙවෙයි දුෂයෙන් හඳුනා ගැනීමක්.””ඉතින් හරියට අඳුනා ගත්තද?””ඔව්, මේ ඉන්නේ.”හැමෝම සිතිජ ඔසවාගෙන, සිතිජ අතවනලා කෑ ගැහුවා. මං ඒ පාර ඒ පැත්තට දුවලා ගියා. තුත්තිරි ගාලකම තිබුණ නිදිකුම්බා කටුවක් මගේ කකුලේ ඇනුනා.”ආ.. අම්මෝ”මං එතනම ඉඳගත්තා. සිතිජ එකපාරටම දුවගෙන ආවා.”ඇයි.. මොකද?””මට රිදුනා.. ම.. ට රිදුනා”මගේ ඇස් දෙකේ් කඳුළු බිඳු දෙකක්. ගුරු ගීතයේ දුෂයෙන්ට වගේ ම සිතිජටත් දුක හිතුණා. දුෂයෙන් වගේ ම ඔයත් එදා සානුකම්පිතයි. ඒත් අද?රුවිනාමගේ බාලම පුතු අසාද් ඔහුගේ හතරවැනි වියේදී පමණ මගේ ඇස්වලට කඳුළු ගෙනා යමක් පැවසීය. මගේ දියණියන් දෙදෙනා, හැනා සහ ලයිලා, මාත් මගේ බිරිඳ ලොනීත් නැවතී සිටි, ලොස්ඇන්ජලීස් හි හෝටල් කාමරය තුළට යමින් සිටියහ. අසාද් ඔහුගේ මව සමඟ යහන මත කෙළි-කවටකමින් පසු විය. එය ගිම්හාන සමයයි. අසාද් මුළු සතියම පිහිනුමේ යෙදී සිටි බැවින් ඔහුගේ සම වඩාත් කළු වී තිබිණි. කාමරයට ඇතුළු වූ ලයිලා, අසාද් දැක ඔහු වඩා ගෙන තදින් වැලඳ, සිඹ අහිංසක ලෙස මෙසේ කීවාය.”ආ!.. අසාද් ඔයා අද කළු වෙලා.””මං කළු නෑ. මං පිරිසිදුයි.” අසාද් ගේ් පිළිතුර විය.ඔහු කියූ දෙය, මා ඔහුගේ වයසේ වූ සමයත්, එදවස ලෝකය කෙතරම් වෙනස් වී ද යන්නත්, සිහිපත් කළේය. අසාද් තවමත් ලෝකයට අලුත් කෙනෙක් විය. ඔහු තවමත් වර්ණයේ සංකල්පය ඉගෙන නොතිබිණි. ඔහුගේ සිත හා හදවත තවමත් අහිංසක විය. ළා බාල වියේ අහිංසකත්වයේම ඇලී ගැලී ඉන්නට තිබුණා නම් කොතරම් අපූරු දැයි මම මටම සිතා ගතිමි.1950, 60 දශකවල මා වැඩෙද්දී මගේ අහිංසකත්වයේම රැඳී සිටීම දුෂ්කර විය. මා වටා ඇති අසාධාරණය හා කොන් කිරීම වටහා ගැනීම ඇරඹුවෙමි. “සුදු අය පමණයි” සහ “කල්ලන්ට අවසර නැත” යනුවෙන් කියවෙන දැන්වීම් පුවරු සහිත ආපන ශාලා විය. කල්ලන්ට ඉඩ ලැබුණේ උල්පත්වලින් දිය බීමටත් “කල්ලන්ට” යන සඳහන සහිත විවේක ශාලා පරිහරණය කිරීමටත් පමණි. මගේ සහෝදරයාත්, මාත්, සුදු ළමයින් සමඟ කිසිදු ගැටුමකට නොගිය ද, “කල්ලා” යනුවෙන් අමතනු ලැබ, යම් අසල්වැසි සබඳතාවලින් අප දුරස් කරනු ලැබූ අවස්ථා තිබිණි.දකුණේ අනෙක් ප්‍රදේශවල බොහෝ කළු අය අත් විඳි අයුරේම සැහැසිකම් අප අත් නොවිඳිය ද ලුයිවිල් පෙදෙස කොන් කරනු ලැබිණි. නිවසේදී අභිමානයක් හා ස්වයං සවිඥානයක් සහිතව හදා වඩා ගැනෙන අතර, බැහැරේ දී කළු මිනිසුන් දෙවැනි පංතියේ පුරවැසියන් ලෙස සැලකෙන ලෝකයකට යෑම අමුතු, නුහුරු දෙයක් විය. ලෝකයේ කුරිරුකම්වලින් අප රැක ගැනීමට මගේ දෙමවුපියන් සියලු වැර දැරුව ද සමහර ගැටලු නොවැළැක්විය හැකි ඒවා විය.මා අගතීන්වලට මුහුණ දුන් පළමු අවස්ථාවලින් එකක් සිදුවීයේ මතකයේ ද නොරැඳෙන තරම් කුඩා අවධියේය. එහෙත් අම්මා ඒ කථාව කියනු මම අසා ඇත්තෙමි. ඇයත්, මාත් බස් නැවතුමක සිටගෙන සිටියෙමු. එය බෙහෙවින් උණුසුම් දවසක් වූ අතර, මට දැඩි පිපාසයක් විය. එබැවින් අම්මා මා සමඟ ඒ ඉසව්වේ කුඩා බොජුන් හලකට ගොස් මා වෙනුවෙන් වතුර වීදුරුවක් ඉල්ලා සිටියාය. එහි සිටි තැනැත්තා එය ප්‍රතික්ෂේප කරමින් අපේ මුහුණටම දොර වැසීය. මට සිතින් මවා ගත හැක්කේ, ඒ මිනිසා මට වතුර වීදුරුවක් නොදුන්නේ මන්දැයි පැහැදිලි කරන්නට වචන සොයද්දී අම්මා විඳි වේදනාව පමණි. දැන් වුවද අම්මා කියන්නේ මෙසේය. “වෛර කිරීම වැරදි, වෛර කරන්නේ කවුරුන් ද යන්න වැදගත් නෑ. එය සරලවම, පැහැදිලිවම වැරදියි.”මා මඳක් වැඩුණු ළමයෙකු කාලයේදී මගේ වයසේම කිය හැකි එමිට් ටිල් (ඡ්ථථඥබබ ඊඪතත) නම් ළමයකුගේ කතා පුවතක් පත්තරයක මුල් පිටුවේම පළවී තිබෙනු දුයුවෙමි. මිසිසිපි හි නිවාඩුව ගත කරමින් සිටි ඔහු, සුදු කාන්තාවක් එල්ලේ සිවුරුහන් බෑවේය යන්න මත, විභාගයකින් තොරව, වධයට ලක් කර මරා දමා තිබණි. මිනී පෙට්ටියේ සැතපී ඉන්නා ඔහුගේ පින්තූරයක්, ඔහුට කළ දෑ පිළිබඳ බිහිසුණු විස්තරයක් සහිතව පත්තරයේ පළ කර තිබිණි. එය මා අසහනයටත් බියටත් පත් කළේය. මසිත ශෝකයෙන් හා අවුලෙන් පිරුණි. ඇතැම් මිනිසුන් කොපමණ වෛරී විය හැකි දැයි එදින වන තුරු මම වටහා ගෙන නොසිටියෙමි.මා එමිට් ටිල් පුද්ගලිකව දැන හැඳින නොසිටිය ද, එතැන් සිට සෑම කළු පිරිමි ළමයකු හා ගැහැනු ළමයකු තුළින් ඔහු දකින්නට වීමි. ඔහු සෙල්ලම් කරන හැටි, සිනාසෙන හැටි සිතින් මවා ගත්තෙමි. පත්තරයේ වූ ඔහුගේ පින්තූරය දෙස බලන විට මට හැඟුණේ, මෙය පහසුවෙන්ම මගේ හෝ මගේ සොහොයුරාගේ හෝ කතාව විය හැකිව තිබුණු බවයි. එය කළ වුන් අල්ලා නඩු පවරනු ලැබූව ද, පූර්ණ සුදු ජාතික ජූරිය ඔවුන් නිදහස් කළේ ඔවුන් ළමයා පැහැරගෙන යනු ඇසින් දුටු සාක්ෂිකරුවන් පවා ඉදිරිපත්ව සිටියදීය. එමිට් ගේ මව පැවසුවේ මෙයයි. “දකුණේ නීග්‍රෝවරුන්ට මෙවැනි දෙයක් සිදුවූ විට මා කීවේ, ‘ඒක සිද්ධ වුණේ ඒගොල්ලන්ට, මට නොවේ’ කියලා. එදා මා කොතරම් වැරදිද කියලා මට දැන් තේරෙනවා. අපේ කාට වුවත්, ලෝකයේ කොතැනක වුවත්, සිදුවන දෙය අප සියල්ලන්ටම අදාළ බව මගේ පුතාගේ මරණය මට පෙන්නල දීල තියෙනවා” මෙය සත්‍ය යැයි මම විශ්වාස කරමි.බොහෝ වේදනාවන්, අවුල් හා අසාධාරණයන් සහිත ලොවක මගේ හදවත මුරණ්ඩු විය හැකි බව මම දැන සිටියෙමි. කෙසේ වුවත්, ජීවත් වනවා නම් දැඩි නොවිය යුතු බව මම දනිමි. මට පෙරළා ආදරය නොකරන අයට පවා ආදරය කරන්නට සිදු වනු ඇත. සමාව නොදෙන අයට පවා සමාව දීම ඉගෙන ගන්නට සිදුවනු ඇත. නැතහොත් මගේ හද වියළෙනු ඇත.කැඩපතකින් බැලූ විට දුටු දෙය ගැන මම ආඩම්බර වීමි. එහෙත් තවදුරටත් කල්ලන් වීමට නොරිසි වූ බොහෝ කළු මිනිස්සු සිටියහ. කුඩා කළු ළමයින්ට පොදු ආදර්ශී චරිතයන් නොවිණි. පෙනුමෙන් අපට සමාන වීරයෝ අපට නොසිටියහ. තදාත්මිකව සලකනු ලබන්නට කිසිවකු අපට නොසිටි අතර අප ගැළපෙනුයේ කොතැනට දැයි අපි නොදත්තෙමු. ජේසුස් ක්‍රිස්තුස් වහන්සේගේ් රූප පවා නිබඳව ම වූයේ සුදු පැහැයෙනි.ජේසුස්, දෙවියන් වහන්සේගේ පුත්‍රයා ලෙස මා ඉගෙන තිබූ අතර, දෙවියන් වහන්සේ ද ජේසුස්ගේ පෙනුමට සමාන වෙත්දැයි සැක කළෙමි. ජේසුස් හැමවිටම නිරූපණය කෙරුණේ දිග, දුඹුරු පැහැ කෙස් සහ නිල්වන් දෙඇස් සහිතවයි. මගේ ඊළඟ නිරීක්ෂණය වූයේ පිංතූරවල සිටි සියලුම දෙවඟනන් සුදු වීමයි. කළු දෙවඟනන්ගේ පිංතූරයක් කිසිදා නොතිබිණි. අන්තිම රාත්‍රි භෝජනයට සිටි සියලුම දෙනා සුදු අය වූහ. එනිසා දිනක් මම මගේ අම්මාගෙන් මෙසේ ඇසුවෙමි.”අප මැරුණාම අපට මොකද වෙන්නේ?” අප දිව්‍ය ලෝකයට යනවාද?””ස්වභාවයෙන්ම, අප දිව්‍ය ලෝකයට යනවා” ඇය පැවැසුවාය.”එහෙනම් පින්තූර ගන්න කොට කළු දිව්‍යාංගනාවන්ට මොකද වුණේ? ආ... මං දන්නවා. සුදු අය දිව්‍ය ලෝකයට යනවා නම් කළු දෙවඟනන් කුස්සියේ කිරි-පැණි ලෑස්ති කරමින් ඉන්න ඇති.”කිරි-පැණි ගැන මගේ කිසිම කැමැත්තක් නොවූ නිසා එය මට කරුණක් නොවිණි. මට අවශ්‍ය වූයේ මොනවා හෝ පිළිතුරු ය. සෑම හොඳ දෙයක්ම සුදෙන් දැක්වුණේ මන්ද යන්න දැන ගැනීම මට අවශ්‍ය විය. එක් “සියලු සාන්තුවර දින” සැඳෑවක (ඩ්චතතධඹඥඥද) එක් කුඩා දැරියක් අසල්වැසියන්ට රැඟුම් පාමින් සිටියාය. ඇය සැරසී සිටියේ සුපිරි වීර චරිතයක ඇඳුමිනි. එහෙත් ඇගේ මුහුණේ සුදු වර්ණය ආලේප කර තිබිණි.ඒ ඇයි දැයි මා ඇයගෙන් විමසූ විට ඇය කීවේ, කළු සුපිරි වීරයෙකු ලෙස කෙනකු නැති බව ඇගේ සොයුරිය ඇයට කී බවයි. ඇය නිවැරැදි වූවාය. මම රූපවාහිනිය දෙසට හැරුණෙමි. සෑම කෙනකුම, සෑම විටම සුදුය. සුපර්මෑන් සුදුය. නත්තල් සීයා සුදුය. ඔවුහු අප්‍රිකානු වනාන්තරයේ රජා වන ටාසන් පවා සුදු කළහ. නිබඳවම ඇමෙරිකානු රූ රැජිනත්, ඇමෙරිකානු ජනාධිපති නිල නිවසත් (ධවල මන්දිරය) සුදු බව මට පෙනිණි. කිසිදු හොඳ දෙයක් අපගේ රූපය පිළිබිඹු නොකළේය.යමක් ඉතා වැරදි සහගතව පවතින බව ඒ කුඩා කාලයේදී මම දුටුවෙමි. ඒ කුමක්දැයි මට වැටහීමක් නොවිණි. මගේ සම ලස්සන යැයි මම සිතුවෙමි. මගේ සමේ වර්ණය ගැන මම ආඩම්බර වීමි. එහෙත් සෑම කළු දෙයක්ම පහත් සහ අයෝග්‍ය ලෙස සැලකිණි. හරියටම කළු බළලුන් අවාසනාව ගෙනෙනවා මෙනි. යක්ෂයා කෑවේ කළු කේක් වූ අතර, දෙවඟනන් කෑවේ සුදු කේක්ය. මේවා සියුම් පණිවුඩ වූවා විය හැකිය.එහෙත් බලපෑම තියුණු විය. මා තුළත්, සුදු නොවන අනෙක් ළමයින් තුළත් අපම පිළිබඳව තිබූ ප්‍රතිරූපය මෙම පණිවුඩ මඟින් දිනපතා හැඩ ගැස්විණි. කෙසේ දැයි නොදත්තෙමි. එහෙත් මම අපේ මිනිසුන්ට උපකාර කරන්නට එළඹෙමින් සිටි බව දත්තෙමි. මම කවර ආකාරයෙන් හෝ ලෝකයේ වෙනසක් කරන්නට එළඹෙමින් සිටියෙමි. අසාධාරණය වඩ වඩාත් දකිත්ම මගේ හැඟීම් වඩ වඩාත් ශක්තිමත්ව වැඩුණි. එය, මා මෙහි සිටියේ යම් හේතුවක් නිසා බව මට දැනවීය.  ජගත් බොක්සිං ශූර, කළු ඇමෙරිකානු මොහොමඩ් අලි(කැෂියස් ක්ලේ) ගේ ලියැවිල්ලකි.(Do Blacks go to Heaven?)පරිවර්තනය - දේ.වි.ගාල්ලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=as1101305</link>
    <topic>බිඳුවෙන් බිඳුව ජලය වැටී නිල්ල ගසන උතුරේ ගොවිබිම්</topic>
    <author>නිමල් විජේසිංහ</author>
    <content>බිඳුවෙන් බිඳුව ජලය වැටී නිල්ල ගසන උතුරේ ගොවිබිම්“අපි වවමු - රට නඟමු” වගා සංග්‍රාමය යටතේ තිරසාර කෘෂිකර්ම ජල කළමනාකරණ වැඩපිළිවෙළට අදාළව “සූර්යබල බිංදු ජල පද්ධති උතුරේ ගොවි ජනතාව අතර ප්‍රචලිත කිරීම සඳහා මේ වන විට දැවැන්ත මෙහෙයුමක් ක්‍රියාත්මක වෙයි.යාපනය, වවුනියාව, මුලතිව්, කිලිනොච්චිය හා මන්නාරම යන දිස්ත්‍රික්කවල කෘෂිකර්මාන්තය ප්‍රකෘතිමත් කර ගොවියා නඟා සිටුවීමේ වැඩ පිළිවෙළක් ද ක්‍රියාත්මක කෙරේ.බිංදු ජල ක්‍රමය වසර කීපයක සිට දකුණේ ගොවි ජනතාව වෙත හඳුන්වා දී තිබුණ ද උතුරු නැගෙනහිර ගොවි ජනතාවට එමඟින් ඵල ප්‍රයෝජන ලබාගැනීමේ අයිතිය අහිමිව ගොස් තිබිණි.පසුගියදා කෘෂිකර්ම අමාත්‍ය මහින්ද යාපා අබේවර්ධන මහතා උතුරේ නිල සංචාරයක යෙදුණේය.ගතවූ මාස කීපය තුළ යාපනය අර්ධද්වීපයේ වවුනියාව හා මුලතිවු ප්‍රදේශයන්හි ස්ථාපිත කර ඇති සූර්යබල ජල බිංදු පද්ධති යටතේ යළි පදිංචි කරවනු ලබන ගොවි ජනතාව ඔවුන්ට සුපුරුදු කෘෂිකර්මාන්තය තුළින් සෞභාග්‍යමත් දිවි පෙවතක් ළඟාකර ගැනීමට වෙහෙසෙන අයුරු දැකබලා ගැනීමත් ඔවුන් මුහුණපා ඇති ප්‍රශ්න හා ගැටලු සඳහා අවශ්‍ය විසඳුම් සෙවීමත් මෙම සංචාරයේ අරමුණ විය.කෘෂිකර්ම අමාත්‍ය මහින්ද යාපා අබේවර්ධන මහතා බිංදු ජල වාරිමාර්ග ක්‍රමය යටතේ නෙඩුන්කර්නි ගම්මානයේ ගොවිපොළක මිරිස් වගාවක තතු විමසමින්.සූර්යබල බිංදු ජල පද්ධතිය සූර්ය පැනලයකින්, වතුර පොම්පයකින්, ෆිල්ටරයකින්, පොහොර යොදන උපකරණයක් හා ජලය බිංදු වශයෙන් කාන්දු කරලීමේ ඩ්‍රිප් සිදුරු 3960 කින් සමන්විතසිහින් නළ පද්ධතියකින් සමන්විතය.සූර්ය බිංදු ජල පද්ධතියක (ඒකකයක) වටිනාකම රුපියල් 345550 කි.දළ වශයෙන් එළවළු පැළ 6000 - 7000 ක් අතර ප්‍රමාණයක් මෙම නළ පද්ධතිය යටතේ වගා කළ හැකිය.එක් ඒකකයක් මඟින් ඉඩම් අක්කර 1/2 කට ප්‍රමාණවත් ජලය සපයා දිය හැකිය. මෙම පද්ධතියක් භාවිත කිරීමෙන් ඉන්ධන වියදම් කපා හැරිය හැකි අතර කම්කරු කුලිය අවම වේ.ජලය පැළයට පමණක් ලබා දෙන නිසා වල් පැළෑටි පැළ නොවේ.පොහොර හා කෘමිනාෂක නළ පද්ධතියෙන්ම ලබාදීමේ හැකියාව තිබේ.ඔඩ්ඩුසුඩාන්හි බිංදු ජල තාක්ෂණය යොදා ගනිමින් ලූනු බඩඉරිඟු හා රටකජුවගාකර ඇති ආකාරය.කුඩා ඉඩම් කැබැල්ලකින් ඉතා ඉහළ අස්වනු වසර පුරාම ලබාගත හැකි වීම ගොවියාට ඉමහත් ආර්ථික වාසියකි.ගොවිජන බැංකු ජාලය ඔස්සේ මේ යන්ත්‍ර මිලදී ගැනීම සඳහා විශේෂිත ණය යෝජනා ක්‍රමයක් හඳුන්වා දීමට පියවර ගෙන ඇත. මූලිකව රුපියල් 10000 ක් තැන්පත් කිරීමෙන් සූර්ය බල - බිංදු ජල පද්ධතියක් ලබාගත හැකිය.මුලතිවු හා වවුනියා දිස්ත්‍රික්ක තුළ පසුගියදා සංචාරයක යෙදුණු කෘෂිකර්ම අමාත්‍ය මහින්ද යාපා අභයවර්ධන මහතාගෙන් එම ප්‍රදේශවල යළි පදිංචි කරවා ඇති ගොවීන් ඉල්ලා සිටියේ යාන්ත්‍රනය සඳහා මූලික ගෙවීම සහ මාසික වාරික මුදල තමන්ගේ ආර්ථික පසුබිමට ගැළපෙන පරිදි අඩු මට්ටමකට ගෙනැවිත් යන්ත්‍ර ලබා ගැනීමට අවශ්‍ය පසුබිම සකසා දෙන ලෙසය.මෙම පළාතේ යළි ගොවිජන බැංකු ස්ථාපිත කිරීමටත් වවුනියාවේ ආර්ථික වෙළෙඳ මධ්‍යස්ථානයක් ඉදිකිරීමටත් පියවර ගන්නා බව ද අමාත්‍යවරයා ගොවීනට ප්‍රතිඥා දුන්නේය.නිමල් විජේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=as1101306</link>
    <topic>මංජේශ්වරී</topic>
    <author/>
    <content>මංජේශ්වරීමෙතෙක් කතාව  චාමික සෙනෙවිරත්න ශ්‍රී ලංකා නාවික හමුදාවට බැඳී පසුව පුහුණුවක් සඳහා ඉන්දියාවට යයි. එහිදී ඉන්දියානු ජාතික, හින්දු ආගමික මංජේශ්වරී නම් විශ්ව විද්‍යාල ශිෂ්‍යාවකට බොහෝ තහංචි මැද ඔහු ආදරය කරන්නට පටන් ගනී. මංජේශ්වරීට ආදරය කරන නළුවකු වූ ක්‍රිෂ්ණදේව ඈ තමන්ට නතු කර ගැනීමට සීමාව ඉක්මවා යමින් උත්සාහ දරයි. චාමික සෙනෙවිරත්නට හමුදා නීති අනුව විදේශික තරුණියක හා විවාහය තහනම් ය. ඒ හැරුණු විට මංජේශ්වරීට සිංහල බෞද්ධයකු හා කෝවිලේ දී විවාහය ද තහනම් ය. මේ දෙදෙනාට උදව් කරන්නේ එල්.ටී.ටී.ඊ. සාමාජිකයකු හා විවාහ වූ චින්තා නම් තරුණියකි. මංජේශ්වරී චාමිකගෙන් ඈත් කිරීම සඳහා ක්‍රිෂ්ණදේව විවිධ උපක්‍රම යොදයි.  අද එතැන් සිට...සෑම සිකුරාදාවකම අපි අකමැත්තෙන් වුවද පල්ලි ගියෙමු. පල්ලි යායුතු වූයේ රාත්‍රි හත පසුවෙද්දීය. හතේ පූජාවට සහභාගිවීම ක්‍රම ක්‍රමයෙන් අප විසින් කළ යුතු චාරිත්‍රයක් බවට පත්විය. එහෙත් මංජේශ්වරීට කෝවිල අමතක කළ නොහැකි විය. විභාගය ළංවෙද්දී ඈ කෝවිලට ගියේ මා සමඟය.”චාමිකගෙ විභාගෙත් ළඟයි නේද?” යන අතරමඟදී ඈ මගෙන් ඇසුවාය.”බාරයක් වුණොත් නරකද?””ඒත් අපි පල්ලි යන නිසා අපිත් එක්ක දැන් කෝවිලේ දෙවියො තරහ ඇති” හිතා මතා නොව මට නිකමට කියවිණ.එක්වරම තිගැස්සුණු ඇගේ දෙපා නැවතිණි.”දෙවියො එහෙම තරහ වෙනවද?” මංජේශ්වරීගේ බොළඳ ප්‍රශ්නයට මා ළඟ පිළිතුරු නොවීය.”අපි එහෙනම් පල්ලි යමු” මංජේශ්වරී මුළු හිතින්ම යෝජනා කළාය.”නෑ දැන් ආපු එකේ කෝවිලට යමු. කාලෙකින් යන්නත් බැරිවුණානෙ.” මගේ වචනවලට මංජේශ්වරී විරුද්ධ නොවූවාය. කෙසේ වුවද මංජේශ්වරී හමුවූ මුල්ම දිනවල කෝවිල ගැන මා සිත තුළ ඇතිවූ පහන් හැඟීම තවමත් එසේමය. හැමදාමත් මා කෝවිලට ගියේ සතුටිනි. එහෙත් බුදුන් වඳින්නට තිබූ කැමැත්ත කෝවිලට යෑම නිසා පලා නොගියේය.”එහේ බුදුන් වඳින්න තැනක් නැතුව ඇති පුතේ. පොඩි බුදු පිළිමයක් අරන් ගියා නම් නේද හොඳ”මා ලංකාවෙන් පිටත් වන්නට සූදානම් වෙද්දී අම්මා කී දේවල් මට සිහිපත් වෙයි.”ඉන්දියාවට බුදුපිළිම ගෙනියන්නෙ මොකටද අම්මෙ. ඉන්දියාව කියන්නෙ බුදුන් උපන් තැනනෙ.””ඒකත් හැබෑව“බුදු පිළිම ගැන කතාව එතැනින් අවසන් විය.මංජේශ්වරීගේ සිත එහෙම පිටින්ම කෝවිලේය. බෙරහඬ ඇසුණේ හවස පූජාව පටන්ගෙන ඇති බැවිනි. පූජා වට්ටියක් හා කහවතුරෙන් නැහැවුණු පොල් ගෙඩියක් ඈ මිලදී ගත්තාය.”ගිතෙල් පහන් දෙකකුත් ගමු. පහන් දැල්වුණා කියන්නෙ ආලෝකයනෙ. ආලෝකය අපට අවශ්‍යයයි.පූජා වට්ටියත් පොල් ගෙඩියත් මා අතට දුන් මංජේශ්වරී ගිතෙල් පහන් දෙකක් මිලදී ගන්නට මඳක් ඈතට ගියාය. යම් කිසිවකු මා පිටුපසින් හොල්මන් කරන බවක් මට දැනිණ. එහෙත් මම ආපසු හැරී නොබැලුවෙමි.”උඹ එහෙනම් මගේ කෙල්ල දැලේ දාගත්තා”කම්මුල හරහා අතුල් පහරක් වැදිණ. පිටුපස හැරී බලද්දී ක්‍රිෂ්ණදේව මා අසලින්ම සිටගෙනය. පූජා වට්ටියත් පොල් ගෙඩියත් බිම වැටිණ. අලුතින් පොල් ගසන්නට අවශ්‍ය වූයේ නැත. පොල්ගෙඩිය එතනම බිඳී කුඩා දියපාරක් මෙන් වතුර ගලා යන්නට විය. ගිතෙල් පහන් දෙකත් රැගෙන පැමිණි මංජේශ්වරී මොහාතක් තුෂ්ණිම්භූතව බලා සිටියාය.”ක්‍රිෂ්ණදේව මොකද මේ” ඉන්පසු ඈ කතාකළේ ආවේශ වූ එකියක මෙනි. ඔහුගේ ක්‍රියාව දුටු කිහිපදෙනෙක්ම අප වෙතට සමීපවූහ. හින්දි හෝ ගුජරාටි භාෂාවෙන් ඔව්හු ඔහුට දොස් පවරන බව මට වැටහිණි. මංජේශ්වරීද ඊළඟට කතාකළේ ඇගේ මවු බසිනි. පරලවූ එකියක මෙන් අත පය එහා මෙහා කරමින් ඈ කතාකළේ පූසාරි ගේ නම ද සඳහන් කරමිනි.වැටුණු මල් වට්ටියේ අහුලන්නට දෙයක් නොවීය. පොල් ගෙඩිය ද බිඳී අවසානය. ගුටි බැට හුවමාරුවක් නොවූවද දබරයකට මුල පුරා ඇති බව දුටු පූසාරි කෙනෙක් ද එතැනට පැමිණියේය. පූසාරි ද ක්‍රිෂ්ණදේවට බැණවදින්නට විය. මොහොතකින් උන් තැනින් ඉවත් වූ ක්‍රිෂ්ණදේව පූජා වට්ටියක් හා පොල් ගෙඩියක් රැගෙන ආවේය. පූසාරි ඇතුළු පිරිස මොහොතකින් විසිර ගියහ.”ක්‍රිෂ්ණදේව මේක පූජනීය ස්ථානයක්. ගහ බැණගන්න තැනක්වත් යුද පිටියක්වත් නෙවෙයි”සෙනඟ විසිර ගිය පසු යළිත් මංජේශ්වරීගේ හඬ අවදි විය. ක්‍රිෂ්ණදේව තටු සිඳුණු කුරුල්ලකු මෙන් බලා සිටියේය.”වෛරයක් තියෙනව නම් ඒක අදවත් ඉවර කරන්න. අපි දෙන්නට එකතු වෙන්න බැරි බව දැන් පැහැදිලියිනෙ. ආයෙ මේ වගේ තැන්වලට එන්නත් එපා. මේ වගේ වැඩ කරන්නත් එපා” මංජේශ්වරීගේ පරල වූ හඬට ක්‍රිෂ්ණදේව මෙල්ල වූවාක් මෙන් විය. ඔහු මා අසලට පැමිණ මා දෙස යටැසින් බැලුවේය.”පව්කාරයා” මංජේශ්වරීගේ හඬ තවත් රළු විය. ක්‍රිෂ්ණදේව බිම බලා ගත්තේය. මොහොතකින් තරුණියක් එතැනට පැමිණියාය. ඈ සිටියේ කනස්සලු බවකිනි.”ඇයි ක්‍රිෂ්ණදේව මෙහෙම වැඩ කරල අපේ නම්බුව නැති කරන්නෙ” ඇයද උස් හ¼ඩින් පැවසුවාය.”දැන්වත් මෙතනින් යමු යන්න” ඇගේ කටහ¼ඩින් ක්‍රිෂ්ණදේව පූස් පැටවකු මෙන් සැලෙන්නට විය.”සමාවෙන්න මංජේශ්වරී” ඈ මංජේශ්වරීගේ දෑතම අල්ලාගෙන පැවසුවාය. ඈ මා වෙතට ආවේද ඒ වචනම පවසමිනි. මම ආයාසයෙන් මුවගට මඳ සිනාවක් නඟා ගතිමි. මංජේශ්වරී තුළ වූ ආවේශය පලාගොස් තිබිණ.”චාමික මේ ගයති‍්‍ර දේවි – හුඟක් ප්‍රසිද්ධ නිළියක්. ක්‍රිෂ්ණදේවට මෙයා එක්ක රඟපාන්න ලැබුණු එකත් වාසනාවක්” ක්‍රිෂ්ණදේව කිසිවක් කතා නොකළේය. මුහුණට මඳ සිනාවක් නැඟිණ. මගේ දෑත අල්ලා ගත්තේ පසුතැවිලි වන බවක් පෙන්වමිනි. ඉන්පසු ඔවුහු දෙදෙනාම අපෙන් සමුගෙන නික්ම ගියෝය.අපි පොල් ගෙඩියත්, පූජා වට්ටියත් ගිතෙල් පහනුත් රැගෙන ඇතුළට ගියෙමු. බැතිමත්හු යටැසින් හොරැහින් වරින් වර අප ෙ දස බැලූහ.”ක්‍රිෂ්ණදේව පුදුම මිනිහෙක්” මංජේශ්වරී පැවසුවේ පූජා වට්ටිය තබා ගිතෙල් පහන් ද දැල්වීමෙන් පසුවය. හඳුන්කූරු සුවඳ නාස්පුඬු කකාරවමින් ගලා ගියේය.”පූජා වට්ටිය පූසාරිගෙ අතට දුන්නෙ නැත්තෙ ඇයි” මං මංජේශ්වරීගෙන් ඇසුවෙමි.”කොහොම දුන්නත් එකයි. අපි දෙන්නෙ දෙවියන්ටනෙ. අපි බාරවෙන්නෙත් දෙවියන්ට. පූසාරිට නොවෙයිනෙ. පූසාරි පූජා වට්ටිය අතට ගන්නෙ අපි සල්ලි තිබ්බොත් විතරයි.” මට හිනා ගියේය. ලංකාවේ මෙන්ම මෙහිද කෝවිල මුදල් උපයන මධ්‍යස්ථානයකි.”ඔයා පොල්ගෙඩිය ගහන්න” මංජේශ්වරී පොල් ගෙඩිය මා අතට දුන්නාය.”ක්‍රිෂ්ණදේව මකබෑවිලා යන්න කියල ද පොල් ගෙඩිය ගහන්නෙ” මම හිනැහෙමින් ඇසුවෙමි.”අපොයි නෑ. අපි කෝවිලට එන්නෙ සැදැහැ සිතින්. කිසිකෙනෙකුට වරදක් වෙන්න කියල ප්‍රාර්ථනා කරන්න නෙවෙයි. පරම හතුරකුට වුණත් එච්චරයි” මම පොල්ගෙඩිය දෑතින්ම ඔසවා ගතිමි. මොහොතකින් ගලේ හැපුණු පොල් ගෙඩිය කුඩු කුඩුවී ගියේය.”මොකක්ද ප්‍රාර්ථනා කළේ” මංජේශ්වරී ඇසුවාය.”අපි දෙන්නගෙ විවාහය සාර්ථක වෙන්න කියල””විභාගෙ ගැන නෙමෙයිද?””නෑ””එහෙනම් තව පොල් ගෙඩියක් ගහමු” එසේ කියමින් මංජේශ්වරී ගේට්ටුවෙන් පිටතට ගොස් පොල් ගෙඩි දෙකක්ම රැගෙන ආවාය.”එකක් මට. අනික ඔයාට.”පොල් ගෙඩි දෙකම කුඩුවී යද්දී මම යළිත් පැතුවේ විවාහය ගැනමය.”ඒ පාර මොකක් ගැනද හිතුවෙ“මංජේශ්වරී ඇසුවාය.”ඒත් විවාහය ගැනම තමයි” මංජේශ්වරීගේ මුවගට හිනාවක් නැඟිණ. එහෙත් ඒ හිනාව තරහ පිරිවරාගත් හිනාවකි.”පොල් කෑල්ලක් අහුලගෙන කන්න” කිරි රස මුවගට දැනිණ. මංජේශ්වරී මුවපුරා හිනැහෙමින් මගේ අත තිබූ පොල් කෑල්ල උදුරා ගත්තාය. මම කුඩුවී ගිය තැනින් තවත් පොල් කෑලි දෙකක් අහුලා ගතිමි.බෝතලයේ සීනි අහවර වූ දිනක අපි ආප්ප කෑවේත් කහට තේ කෝප්පය බීවේත් පොල් කෑල්ලක් සමඟය. මේවා මංජේශ්වරී සමඟ කියන්නට කරුණු නොවේ.අප ආපසු ආවේ අඳුර පරිසරය හා එක් වෙද්දීය.”බාර වුණත් නැතත් මම නම් විභාගෙ පාස් වෙනව“ මංජේශ්වරී මගේ අතින් අල්ලා ගත්තාය.”මමත් පාස්වේවි. ඒත් හොඳට පාස් වෙන්න කියලයි මං ප්‍රාර්ථනා කළේ” අප දෙදෙනාගේම බලාපොරොත්තු හා අධිෂ්ඨානය එකමය.’ක්‍රිෂ්ණදේව ආයෙත් අපට කරදර කරන්න එයිද?” මම මංජේශ්වරීගේ නිවසට ළඟාවෙද්දී ඇසුවෙමි.”නෑ. මිනිහට චාමික මා එක්ක ඉන්නව දැක්කම හොඳටම තරහ ආව. ඒකයි වුණේ අනික යටිහිතේ ඉරිසියාවකුත් ඇතිනෙ”නිවසට සෑහෙන දුරක් තියා අපි සමුගතිමු. සමුගැනීම පෙර වඩා දැන් වේදනාවකි. විවාහය ලියාපදිංචි කරන තුරු අපේ සිතට අස්වැසිල්ලක් නැත. විභාගය ද කෙසේ හෝ සමත් විය යුතුය.මම ආපසු නිවහනට ආවේ සිහින ලෝකයක සැරිසරමිනි. උදය කුමාර පොතක් අතැතිව මිදුලේ ගහක් යට ගල් බංකුවකට වී සිටියේය.මා එනු දුටු ඔහු එක්වරම පොත පසෙකින් තබා මා දෙස බැලුවේය. කිසිදු සැකයකින් තොරව මම ඔහු අසලින් වාඩි ගතිමි.”විභාගෙ කට ළඟ තියාගෙන කොහොද බං යන්නෙ”තව කොටසක් ලබන සතියේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=as1101307</link>
    <topic>අම්මා තාත්තා නැති අපි ඔක්කොම එක පවුලක්</topic>
    <author>පත්මසේකර නිශ්ශංක</author>
    <content>අම්මා තාත්තා නැති අපි ඔක්කොම එක පවුලක්ළමා නිවාසයේ පුස්තකාලයළමා උයනේ කෑගසමින් සීසෝ පදින පොඩිත්තන් දහ දොළොස් දෙනෙකි. නිවාසයේ කොරිඩෝරයේ බිම වාඩිවී කීප දෙනෙක් “අතුරු මිතුරු” කියති. තවත් තැනක කුඩා ගැහැනු ළමයි හතර දෙනෙක් බට්ටා පනිති. ඔවුන් අතර ඇත්තේ සැබෑම සුහදකමකි. ආදරයකි. බැඳීමකි.එක බඩවැල කඩාගෙන ආ සොහොයුරු සොහොයුරියන් නොවුණ ද ඔව්හු සහෝදර බැම්මෙන් බැඳී සිටිති.සම වයසේ නොවුණ ද මිතුරු මිතුරියන් මෙන් එක්ව නටති. ගයති. වැඩිමහල් දරුවෝ කුඩා දරුවන් රැක බලා ගනිති. නොදන්නා දෙයක් කියා දෙති. වයසින් පෙනුමෙන් හා රුවෙන් ගුණෙන් වෙනස් වුවද මේ සියල්ලන්ට ම සමාන වූ එක් දෙයක් වෙයි. ඒ මේ සැමටම මවුපිය ආදරය හා රැකවරණය නොලැබීමය.එසේ වුවද, ඒ ආදරයේ සෙනෙහසේ අඩුව ඔවුනට දැනෙන්නට මෙතැන කරවන ඇත්තෝ ඉඩ නොතබති. සැවොම එකසේ රැකබලා ගනිති. නීතියේ නෙත ගැටී එකම වහලක් යටට වූ මේ දරු දැරියන් බොහෝ දෙනෙක් ළමාරක්ෂක දෙපාර්තමේන්තුවේ අධීක්ෂණය යටතේ සිටින්නෝය.වර්තමානයේ මේ උතුම් වූ දරු සම්පතට ඇතැම් වැඩිහිටියන්ගේ ක්‍රියාකලාප නිසා විඳින්නට සිදුව ඇති දුක්පීඩා අනන්තය. අප්‍රමාණය. ඒ දුක්පීඩා හේතුවෙන් මවුපිය ආදරය සෙනෙහස හා රැකවරණය නොලැබ අතරමං වන දරුවන් සංඛ්‍යාව කෙතෙක් ද?කෑගල්ල බුද්ධ ජයන්ති ළමා නිවාසයේ ළමයින් ක්‍රීඩා කරමින්නමුත් යුක්තිය සාධාරණය පසිඳලන තැනකට බාල වයස්කාරයකුගෙන් අයුතු ප්‍රයෝජන ගැනීම හෝ, අඹු-සැමි ආරවුල්වලින් අතරමං වන මල් කැකුළු වැනි දරුවන්ට නීතියේ නෙත ගැටුනොත් ඔවුන්ට පිළිසරණක් ලැබෙන බව නම් සහතිකය.ඒ සහතිකය ලබාදීමට මේ රටේ අධිකරණය සීරුවෙනි. අධිකරණය විසින් පසිඳලන නියාමනයන් ප්‍රායෝගිකරණයට ළමා රක්ෂක සේවා දෙපාර්තමේන්තුව සැදි පැහැදී සිටී.එම දෙපාර්තමේන්තුවට බාර දෙන (අධිකරණය මඟින් හෝ වගකිවයුතු ආයතන මඟින්) දරු දැරියන් විටෙක තම දෙමවුපියන් මිය යෑම නිසා මෙලොව අතරමං වූවෝ වෙති.තවත් විටෙක අඹු-සැමි ආරවුල් නිසා එක්කෝ සැමියා විසින් බිරිය ඝාතනයට ලක්වීම නිසා මවු සෙනෙහස අහිමි වූ දරු දැරියෝ වෙති. එසේත් නැතිනම් පාපතරයන්ගේ අදමිටු ක්‍රියාකලාප නිසා අතරමංවූ දරු පැටියන්ය.එසේත් නැතිනම් යාන්තමින්වත් දිවිපෙවත ගෙවාගන්න බැරි වැඩිහිටියන් සිය බාල වයස්කාර දරුවන් අනුන්ගේ බැල මෙහෙවරේ යොදවා අනේක විද වධ හිංසාවලට ලක්වූවෝ වෙති. ඇතැම් දරුවන් සිය මව ඝාතනය කරනවා දැක භයංකර සිතුවිලිවලින් සිත් පුරවා ගත්තේය.මේ සියලු දරුවන් එකම වහලක් යටදී පසුගියදා අප නෙත ගැටුණේ කෑගල්ල බුද්ධ ජයන්ති ළමා නිවාසයේදීය. මෙය සබරගමුව පළාතේ විශිෂ්ටතම ළමා නිවාසයක් ලෙස ඇගයීමට හා සම්මානයට පාත්‍ර වූ ආයතනයකි.හිටපු මන්ත්‍රීවරියක වන කන්නන්ගර මැතිනියගේ සංකල්පනාවක් ලෙස 1968 දී ආරම්භ වූ මේ බෞද්ධ ළමා නිවහනට දීර්ඝ ඉතිහාසයක් ඇත.කෑගල්ල කලාප 01 සහකාර පොලිස් අධිකාරී ශි‍්‍රයන්ත පීරිස් මහතාගේ සභාපතිත්වයෙන් පවත්වාගෙන යන මේ ළමා නිවාසය සබරගමුව පළාතේ හොඳම ළමා නිවාසය හැටියට ද තේරී ඇත්තේය.කාගේ හෝ වරදක් නිසා පීඩාවටත්, අනාථභාවයටත් පත් දරු දැරියනට ලැබිය යුතු සෙනෙහසත්, රැකවරණයත් මේ ආයතනයේ පාලිකාවන්ගෙන් පාලක මණ්ඩලයෙන් නොඅඩුව ලැබේ.ළමා නිවහනට ඇතුළු වන ප්‍රධාන දොරටුව අසල දැන්වීම් පුවරුවක් වෙයි. ඒ පුවරුව පුරා ඇත්තේ මේ දරු දැරියන්ගේ සිත්සතන් පුරා ඇති සිතුවිලිය. ඒ කියවන ඕනෑම කෙනකුගේ නෙතු අගට කඳුළු කැට එක්වන්නේ නිතැතිනි.ඒ සටහන්වලට මාතෘකා ගොනුකර තිබුණේ මෙලෙසය. පායනා පුන්සඳ මඩල නුඹයි අම්මේ, සසර දුක නිවුණා, නවතින්න මදක් බලන්න ඔබේ ජීවිතය දෙස, ජීවිතය නුඹයි අම්මේ, නිමල හදකින් පතන සෙනෙහෙබර පැතුමකි, මගේ තාත්තා, සුවඳ ඔබයි, අම්මේ යන මාතෘකා යටතේ හිස් කොළවල ලියැවුණු පුංචි පැටවුන්ගේ නිර්මාණය, ඒ නිර්මාණ අතරින් මතුවන්නේ ඒ දරුවන්ගේ හද ගැහෙනා රාවයන්ය. ඔවුන්ගේ සංවේදී පණිවිඩ, මනුස්සකම හඳුනන දරු දුක හඳුනන කවරකු හෝ තේරුම් ගන්නවානම්. ළමා නිවාසයක මෙවන් දරු පැටවුන් කිසිදා තනි වන්නේ නැත.ඒ බිත්ති පුවත්පත පුරා අකුරු ලෙසින් සටහන්ව ඇති සිතුවිලිවලින් පෙන්නුම් කරන්නේ සමාජයේ කොතැනක හෝ සිදුවූ බරපතළ වරදක් හේතුවෙන් වූ හුදෙකලාවය. ඒ සැමකක්ම ඔවුන්ගේ ජීවිත අත්දැකීම්ය. මේ ළමා නිවාසයේ දැනට දරුවන් තිස්පස්දෙනෙක් රැකවරණය ලබති. ඔවුන් අතර විවිධ වයස් මට්ටමේ දරුවෝ වෙති.සුමිත්‍රා ජයනෙත්ති දියණියගේ වයස අවුරුදු 15 කි.රත්නපුර කීරගල ප්‍රදේශයෙන් මෙහි පැමිණි ඇය කෑගල්ල බාලිකා විද්‍යාලයේ අධ්‍යාපනය හදාරන්නීය.“මං පාසල් යන්නේ මෙහි සිටයි. මං මෙහේ ජීවත්වන්නෙත් හරිම සතුටෙන්. අවාසනාවකට අම්මා තාත්තාගේ සෙනෙහස අපට අහිමි වුණාට ඒ ගැන කිසිම සංකාවක් හිතට එන්නේ නැහැ. මේ ආයතනය පාලනය කරන හැමෝම අපේ අඩුපාඩු හොයලා බලනවා.පරිගණක පහසුකම්වලින්පු පුහුණුවීම් කරන අවස්ථාවක්අපිට ස්කෝලේ යන්න නිල ඇඳුම්, සපත්තු පොත් පෑන් පැන්සල් ටික නොඅඩුව ලබා දෙනවා. මං මේ නිවාසයේ ඉඳලා පාසල් ගියාට මගේ පංතියේ යාළුවෝ මට කිසිම මොහොතක දුකක් හිතෙන දේවල් කියන්නේ නැහැ. බාලිකා විද්‍යාලයේ සියලු සහෝදර සහෝදරියන් අපිට උදව් කරනවා. අපිට උපරීම ආරක්ෂාව තියෙනවා.අපිව මෑතකදී යාපනයට චාරිකාවක් එක්කරගෙන ගියා. අපේ හිතට පාළුවක් සාංකාවක් කොයිම මොහොතකවත් දැනෙන්නේ නැහැ. අපිට ස්කෝලේ ඇරිල ආපුවහම අපේ පරිගණක දැනුම වර්ධනය කරගන්න මෙහේ (ළමා නිවාසයේ) පරිගණක පහසුකම් තියෙනවා. අපි ආසයි හොඳ පුරවැසියන් වෙන්නත්, හොඳ මිනිසුන් වගේ සමාජගත වෙන්නත්. ඒ ගමනේ මූලාරම්භය අපිට මෙහෙන් ලැබෙනවා” යැයි සුමිත්‍රා පැවසුවාය.කෑගල්ලේ වළගම්බා විද්‍යාලයේ දහවන වසරේ අකුරු කරන ආශා එරන්දතී ඉතා සතුටින් මෙහේ කල්ගත කරන්නීය.“අපට අම්මා තාත්තා නැති අඩුව දැනෙන්න මෙහෙ ඉන්න මැඩම්ලා ඉඩ තියන්නේ නැහැ. අපේ අධ්‍යාපන කටයුතු හොඳින් කරගෙන යනවා අපි පාසල් ඇරිලා ආපුවහාම ඉංගි‍්‍රසි, ගණිතය, විද්‍යාව වගේ විෂය සඳහා අපිට බාහිර පන්ති මෙහෙ පවත්වනවා. හොඳට ඉගෙන ගෙන රටේ හොඳ පුරවැසියන් වෙන්නයි අපේ එකම බලාපොරොත්තුව. අපිට අපේ අම්මා තාත්තා නැති අඩුව මෙහෙ ඉන්න කරුණාවන්ත මැඩම්ලා නිසා මැකෙනවා.පොලිසියේ මාමා අපිට කථා කරන්නේ මගේ දුවේ, මගේ පුතේ කියලා. අපිට ගෙවල්වල ඉන්න කොටවත් ඒ වගේ කථා කරලා නැහැ අපේ තාත්තා එහෙම. අපිට දැං ගෙවල් ගැන වැඩි කලකිරීමක් නැහැ. ගෙවල්වල ඉන්නවට වඩා අපේ ආරක්ෂාවත්, අඩුපාඩුත් මෙහෙන් පිරිමැහෙනවා.”දොළොස් හැවිරිදි සඳුනි නිලුෂිකා ඉගෙනුම ලබන්නේ වළගම්බා විද්‍යාලයේය. “අපි හරිම සතුටෙන් අපේ ඉගෙනුම් කටයුතු කරගෙන යනවා. අපි මේ ළමා නිවාසයේ සිට පාසලට ගියා කියලා කිසි කෙනෙක්ගෙන් අපට අඩු සැලකිලි කරන්නේ නැහැ.යහළු යෙහෙළියන් සමග කාලේ ගෙවන කොට අපිට පාළුවක් දැනෙන්නේම නැහැ. අපි ඉස්කෝලේ ඇරිලා ආපුවහම අපිට ඉස්කෝලේ වැඩයි, වෙනත් බාහිර පන්තියි නිසා නිතරම හිත පිරිලයි තියෙන්නේ. අපිට ගෙදරටත් වැඩිය හොඳට මේ නිවාසයේ පහසුකම් තියෙනවා.හරිම ආරක්ෂිතයි. අපි හැම කෙනාටම නිදාගන්න තනි ඇඳන් තියෙනවා. මදුරු දැල් දාලා තියෙනවා. අපිට මේ පහසුකම ගෙවල්වලදීවත් ලැබිල නැහැ. අපි මෙතනට ආවේ කොහොමද කියලා අපිට මතකයි. අපිට ඕනේ ඒ දුකින් මිදිලා හොඳ පුරවැසියෝ හැටියට සමාජයට එකතු වෙන්න. අපිට ඒ දේට හොඳ ආශිර්වාදයක් මෙහෙ ඉන්න මැඩම්ලගෙන් ලැබෙනවා.ජීවන්තිකා චනුමාලී නිවාසයේ පාලිකාවක ලෙස සේවයට එක්වී පස් වසරකි. “මේ පුංචි දරු පැටවුන් ගේ ලෝකය හරිම චමත්කාරජනකයි. මං මේ දරුවෝ කාටවත් පෞද්ගලික ජීවිතය කොයිම මොහොතකවත් සිහිපත් කරවන්නේ නැහැ. මේ මගේ දරුවෝ කියන හැඟීමෙනුයි මං රැකියාව කරන්නේ.මෙහි ඉන්න දරුවන්ගේ ජීවිතවල ඇතුළාන්තය හරිම ඛේදජනකයි. අපි නිතරම උත්සාහ කරන්නේ මේ ආයතනය මඟින් ළමා මනස ධනාත්මක සිතුවිලිවලින් පුරවන්නයි. මේ ආයතනය පුණ්‍ය ආයතනයක් ලෙස පැවතුණත් මෙහි අභිමානය ඉතා ඉහළයි.මේ නිවස්නේ ඉන්න දරුවෝ හරිම දක්ෂයි. අපිට කෑගල්ල බාලිකා විද්‍යාලයේ විදුහල්පතිතුමිය ඇතුළු ආචාර්ය මණ්ඩලයේ සියලු දෙනාගෙන්ම විශාල සහයෝගයක් ලැබෙනවා. මේ දරුවෝ ටිකට හොඳ අධ්‍යාපනයක් ලබා දෙන්න.වළගම්බා විද්‍යාලයේ විදුහල්පති ඇතුළු ආචාර්ය මණ්ඩලයෙනුත් ඒ වගේම හොඳ ආශිර්වාදයක් ලැබෙනවා. මේ දරුවෝ පාසල් ඇරලා ආපුවහමත් ඒ ගොල්ලෝ න්‍යාය පත්‍රයකට අනුවයි වැඩ කරන්නේ. මේ දරුවන්ගේ කුසලතා බොහොමයක් තියෙනවා. ඒ කුසලතා එළිදැක්වීම නිසා සබරගමුව පළාතේ හොඳම ළමා නිවස්නයට හිමි සම්මාන සහතික අපිට ලැබිල තියෙනවා.නිරෝෂා හේමන්තී පි‍්‍රයදර්ශනී “අපි දවසේ පැය විසිහතරම මේ දරුවන්ගේ අවශ්‍යතා ඉටුකරන්න සූදානම්ව ඉන්නවා. මේ ස්ථානයේ ගැහැනු දරුවෝ ලොකු අය ඉන්නවා. ඒ අයගේ ආරක්ෂාව ගැන අපට ලොකු වගකීමක් තියෙනවා.මේ දරුවන්ගේ හැකියාවන් දක්ෂකම් දකින කොට අපිට හරිම වේදනාවක් දැනෙනවා. ඒ අන් කිසිවක් නිසා නෙමෙයි. ඔවුන් මෙලොවට බිහි කරපු ඔවුන්ගේ දෙමවුපියන් ඒවා දකින්න පින් කරලා නැති නිසා. මෙතන ඉන්න සමහර දරුවන්ගේ අම්මා තාත්තා දෙන්නම නැහැ. එක්කෝ තාත්තා අම්මව ඝාතනය කරලා තාත්තා හිරේ. නැතිනම් සියදිවි නසා ගත් අය.අපි මේ දරුවෝ විනෝද චාරිකා රැගෙන යනවා. ආගමික වතාවත්වලට සම්බන්ධ කරනවා. අපි මෑතකදී යාපනය බලන්න දරුවෝ ටික එකතු කරගෙන ගියා. දැං මෙහෙ ඉදිරි වසර දෙක තුළ උසස් පෙළ විභාගයට පෙනී සිටින්න දරුවෝ ඉන්නවා.මේ දරුවන්ට අධ්‍යාපන දැනුම වගේම පරිගණක දැනුමත් ලබා දෙනවා. මේ දරුවන්ගේ සහජ කුසලතාව වර්ධනය කරගෙන යහපත් පුරවැසියෝ වෙලා සමාජගත වෙනවා දැකීම අපේ එකම බලාපොරොත්තුවයි.කෑගල්ල කොට්ඨාස 1 බාර සහකාර පොලිස් අධිකාරී ශි‍්‍රයන්ත පීරිස් මහතා, “කෙතරම් කාර්යබහුල වුවත් කුමන මොහොතකවත් මා ළමා නිවාසයේ ඕනැ එපාකම් සොයා බලන්න පසුබට වෙන්නේ නැහැ.අපේ දරු පරපුර කියන්නේ මේ රටේ අනාගතයයි. මේ රටේ නීතිය ක්‍රියාත්මක කරන අපේ ඇස්වලටත් වැලි ගසමින් මේ දරු සම්පත විනාශ කරන්න අප ඉඩ තියන්නේ නැහැ.මේ ආයතනය අපි දැනට පාලනය කරන්නේ දානපතියන්ගේ ආධාරයෙන් උපකාරයෙන්. මෙහි විනිවිද පෙනෙන හොඳ පාලනයක් තියෙනවා.අපේ පාලක මණ්ඩලයක් ඉන්නවා. ඒ සියලු දෙනාම හැමදාම උත්සාහ කරන්නේ කවුරු හෝ දානපතියෙක් සොයාගෙන මේ දරුවන්ට අවශ්‍ය දිනපතා කෑමබීම ටික පාසල් යවන්න පොත්පත් ටික, ඇඳුම් ටික, සපත්තු ටික සපයාගන්න එකයි.මේ දරුවන්ට අවශ්‍ය අඩුපාඩු ටික සපයාගන්න ඇතැම් වෙලාවට අමාරු අවස්ථා උදා වෙනවා. ඒ වෙලාවට ඒ පීඩාවෙන් මග හැරීමට දැඩි කැපකිරීම් කරන්න වෙනවා. දානපතියන්ගේ ආධාර අපට අවශ්‍යයි.හොඳ පුස්තකාලයක් මේ ස්ථානයේ පවත්වාගෙන යනවා, එයට අවශ්‍ය භෞතික සම්පත් ටිකත්, මේ ආයතනය වෙනුවෙන්, රටේ කොතනක හෝ අතරමං වී සිටින අපේ දරුවකුට කරන අතදීමක් හැටියටත් සමාජ වගකීමක් හැටියටත් යුතුකම් දන්නා හඳුනන කාරුණික ජනතාව ගෙන් ඉල්ලා සිටින්නේ මේ ස්ථානය දියුණු කරලා මේ දරුවන්ගේ අනාගතය ගොඩනඟා ගන්න උදව් කරන්න කියලයි.පත්මසේකර නිශ්ශංකරඹුක්කන සමූහ වාර්තාකරුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=as1101308</link>
    <topic>ON LINE CHAT</topic>
    <author>කේ. සී.ජේ. රත්නායක</author>
    <content>ON LINE CHATඅති උතුම් 16 වැනි බෙනඩික් ශුද්ධෝත්තම පාප් වහන්සේ අන්තර්ජාලයේ පුද්ගල සබඳතා පිළිබඳව ඉතා වැදගත් ප්‍රකාශයක් නිකුත් කළහ.“ඕනෑම දෙයක් ඕනෑවට වඩා ඕනේම නැත”මේ කනට හුරු කදිම කියමනකි. ඒ කතාව දැන් අන්තර්ජාලය සම්බන්ධයෙන් නිතර නිතර කියවෙන තැනට කටයුතු සැලසී ඇත.“පරිගණකය, අන්තර්ජාලය, විද්යුත් උපකරණ ඉතා බුහුටි ලෙස පරිහරණය කරන ළමයින් වැඩිහිටියන් ලැජ්ජාවට පත් කරවන තරමට නවීන තාක්ෂණයේ කෙළ පැමිණියෝ වෙති. එහෙත් බයිසිකලයක් පැදීම, මතු නොව සපත්තුවේ ලේස් පටි නිසි ලෙස ගැට ගසා ගැනීම වැනි කටයුතුවලදී මේ කාලයේ ළමයි පුදුමාකාර අලස බවක් පළ කරති.”අන්තර්ජාලය හා ළමයින් සම්බන්ධයෙන් දිගුකාලීන පර්යේෂණයක යෙදුණු ඇමෙරිකන් ජාතික මහාචාර්යවරයෙක් එසේ කීවේය.“facebook, twitter වැනි වෙබ් අඩවි පෙනී සිටින්නේ අන්තර්ජාලයේ සමාජ සබඳතා වෙබ් අඩවි හැටියටයි. (Social Network Web Sites)  එහෙත් මේවා ඉත්තීරුවෙන්ම සමාජ විරෝධී වෙබ් අඩවි බව මම සැක නැතිව කියන්න කැමතියි”ඒ කතාව කියනුයේ තවත් ඇමෙරිකන් ජාතික මහාචාර්යවරියකි.මේ අතරවාරයේදී අති උතුම් බෙනඩික් පාප් වහන්සේ ද අන්තර්ජාලයේ පුද්ගල සබඳතා පිළිබඳ ආන්දෝලනාත්මක ප්‍රකාශයක් නිකුත් කළහ.“අන්තර්ජාලයේ පුද්ගල සබඳතා ඉතා හොඳ අවස්ථාවක්. ඒත් සැබෑ ලෝකයේ ස්වභාවික මානව සබඳතාවලට එය කිසි සේත්ම ආදේශකයක් නොවන බව“ උන්වහන්සේ කීහ.අන්තර්ජාලය ඔස්සේ පුද්ගලාන්තර සබඳතා පවත්වන අය හැබෑ ලෝකයෙන් හුදෙකලා වී සැබෑ මානව සමාජයේ ඥාති-මිත්‍රාදී සබඳකම්වලින් බැහැරව විකෘති ගමනක් යන බවත් උන්වහන්සේ පෙන්වා දුන්හ. ඇමෙරිකාවේ ප්‍රමුඛ පෙළේ පර්යේෂිකාවක වන මහාචාර්ය ෂෙරී ටර්කල් මේ තත්ත්වය හඳුන්වා දෙන්නේ “නූතන උන්මාදය” හැටියටය.facebook, twitter  වැනි වෙබ් අඩවි හා අන්තර්ජාලයේ CHAT සබඳතා නිර්දය විවේචනයට ලක් කරන ඇය තව දුරටත් පෙන්වා දෙන්නේ මිනිසා සැබෑ ලෝකයෙන් හුදෙකලා කරන මෙවැනි අන්තර්ජාල ක්‍රියාකාරකම් නිසා සැබෑ මානව සබඳතා අඩපණ වී සයිබර් අවකාශයේ සැරිසරන සමාජ විරෝධී පුද්ගලයන් බිහිවන බවයි.එවැනි පුද්ගලයන් බිහි කරනට facebook  වැනි වෙබ් අඩවි ඇය නම් කරන්නේ සමාජ විරෝධී, හීන ලෝකයේ වෙබ් අඩවි වශයෙනි. මනුෂ්‍යත්වයෙන් හීන පුද්ගලයන් බිහි කරන මෙවැනි සමාජ විරෝධී ක්‍රියාකාරකම්වලින් ඇති කරවන හානිය සුළුපටු නොවන බවත් ඇය පෙන්වා දෙයි.අන්තර්ජාලය, විශේෂයෙන්ම facebook  වැනි සුප්‍රකට මිතුරු සබඳතා පදනම් කොට ගෙන පවත්වා ගෙන යන වෙබ් අඩවිවලට එරෙහිව මෙතරම් විරෝධයක් මතු වෙමින් තිබෙන්නේ ඇයි? facebook  වෙබ් අඩවියේ සැරිසරන පුද්ගලයන් සංඛ්‍යාව මිලියන 600 ඉක්මවන බව සඳහන් වෙයි. ඒ අතින් ගත් කළ ටචජඥඡධධඬ යනු මේ ලෝකයේ ඇති අමුතුම පන්නයේ අධිරාජ්‍යයකි.ඒ දෙවැනි වන්නේ twitter වෙබ් අඩවියට පමණි. ලොව සුපතළ රාජ්‍ය නායකයන්, ක්‍රීඩා තරු, සිනමා තරු facebook හි සාමාජිකයෝ වෙති. එහෙත් facebook හි බැරැක් ඔබාමා ලෙස පෙනී සිටින්නේ ඇත්තම බැරැක් ඔබාමා ද යනු ප්‍රශ්නයකි.සුප්‍රකට නම් යොදා ගෙන අප්‍රකට පුද්ගලයන් facebook වැනි වෙබ් අඩවිවල පෙනී සිටීම කාලයක සිට සිදුවන සෙල්ලමකි. කේට් මිඩ්ල්ටන් ළඟදීම එංගලන්තයේ විලියම් කුමරු සමඟ විවාහ වීමට නියමිතය. මෑතකදී කේට් මිඩ්ල්ටන් යන නමින් පෙනි සිටි තරුණියකගේ ගිණුම අවලංගු කළ facebook බලධාරීන් කියා සිටියේ ව්‍යාජ නම්වලින් පෙනී සිටීමට තමන් ඉඩ නොදෙන බවයි.එහෙත් කේට් මිඩ්ල්ටන් යනුවෙන් තවත් තරුණියක් ඇත්තටම එංගලන්තයේ ජීවත් වෙයි. ප්‍රංස ජනාධිපති නිකොලස් සාකෝෂි facebook හි සාමාජිකයෙකි. ඔහු සතුව අන්තර්ජාල මිතුරු මිතුරියන් දහස් ගණනක් සිටිති. මෑතකදී facebook හමුවේ නිවේදනයක් නිකුත් කළ ප්‍රංස ජනාධිපතිවරයා දැනුම් දී තිබුණේ තමා ජනාධිපති ධුරයෙන් ඉල්ලා අස්වන බවයි.ඒ ප්‍රවෘත්තිය වහා පැතිර ගියේය. එහෙත් ඇත්තටම සිදු වී තිබුණේ සාකෝෂිගේ facebook ගිණුමට හොරෙන් ඇතුළු වූ කණ්ඩායමක් විසින් යට කී බොරු ප්‍රවෘත්තිය ප්‍රචාරය කරන ලද බවයි. මෙවැනි වංචාවන් කොතෙකුත් සිදු වෙයි. සමාජ සබඳතා ආශි‍්‍රත වෙබ් අඩවි මඟින් මිතුරන් මුලා කරන නොයෙකුත් වංචාවන් සිදුවන අතරම වඩාත් හානිකර දෙය බවට පත්ව තිබෙන්නේ පුද්ගලයා සැබෑ ලෝකයෙන් ඉවත් කැර සයිබර් අවකාශයේ පාවෙන ලෝකයක කොටු කැර තැබීමය.අසල්වැසියන්, ඥාති මිත්‍රාදීන්, දරුවන්, දෙමාපියන්, ගුරුවරුන්, සිසුන් යනාදී වශයෙන් අනාදිමත් කාලයක සිට පැවත ආ සමාජය සකස් කළ පුද්ගලාන්තර සබඳතා අන්තර්ජාලය නිසා බරපතළ තර්ජනයකට ලක් වෙමින් පවතින බැව් අසන්නට ලැබෙයි. සැබෑ ලෝකයේ ස්වභාවික මානව සබඳතා පැවැත්වීමට මැළිවන පුද්ගලයන් වඩාත් නැඹුරු වන්නේ අන්තර්ජාලය ඔස්සේ නොදන්නා හෝ දන්නා පුද්ගලයකු සමඟ Chatකරමින් ඡායාරූප හුවමාරු කර ගනිමින් කාලය කා දැමීමටය.මෙයට ඇබ්බැහි වන පුද්ගලයා තව තවත් අන්තර්ජාලයටම නැඹුරු වන අතර ඇත්ත ලෝකයේ සැබෑ මානව සබඳතාවලින් දුරස්ථ වෙයි. අන්තර්ජාලය නිසා අතිශයින්ම හුදෙකලා වූ විකෘති පුද්ගලයන් නිර්මාණය වන බවට මහාචාර්ය ෂෙරි ටර්කල් පෙන්වා දෙන්නේ එම පසුබිමේය.එංගලන්තයේ සිදුකළ අපූරු සමීක්ෂණයකින් හෙළි වී තිබුණේ විවාහක අඹු- සැමියන් ගෙන් සියයට 17 ක් පමණ අන්තර්ජාලය නිසා දික්කසාද වන තැනට පැමිණ ඇති බවයි. හේතුව වී තිබෙන්නේ ඔවුනොවුන් අතර අඹු-සැමි සබඳතා පැවැත්වීම වෙනුවට ඔවුන් අන්තර්ජාලය ඔස්සේ වෙනත් අය සමඟ Chat කරමින් සිටීමට වැඩි නැඹුරුවක් පළ කිරීමය.ඕනෑම දෙයක් ඕනෑම නැත කියන්නේ ඒ නිසාය.අන්තර්ජාලය නිසා ලෝකය එකම ගම්මානයක් වන බවට වූ කතා ඇති පදම් ඇසුවෙමු. එහෙත් සිදු වෙමින් යන්නේ කුමක් ද? global village හෙවත් ගෝලීය ගම්මානය බිහි වී ඇති මුත් ඒ ගම්මානයෙන් සැබෑ ලෝකයේ මිනිස් සබඳතා, යාළු මිත්‍රකම්, පලා යෑමට පටන් ගෙන ඇත. අන්තර්ජාලය ඔස්සේ නොදන්නා පුද්ගලයන් සමඟ දවසේ වැඩි කාලයක් Chat කිරීමට පෙලඹෙන නව පරම්පරාව තම අසල්වැසියා, ඥාතියා, කවුද යනු නොදන්නා පමණට සැබෑ ලෝකයේ මනුස්ස සබඳතාවලින් ඈත් වී ඇති බවට දැන් ප්‍රබල චෝදනා නැඟෙයි. එහි ඇත්තක් ද ඇත.කේ. සී.ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=as1101309</link>
    <topic>රට රැක ගන්න ජල පෝෂිත සුරකින්න</topic>
    <author>සිරිසේන දේවප්‍රිය</author>
    <content>රට රැක ගන්න ජල පෝෂිත සුරකින්නඅඩි 5000ට ඉහළ කඳුකර ජනාවාස වී ඇති ආකාරයත්, වගා බිම් බවට පරිවර්තනය වී ඇති ආකාරයත් මෙම ඡායාරූපවලින් පෙනේ. මේ සියලු ඉදිකිරීම් සිදුව ඇත්තේ ස්වභාවික වනාන්තර විනාශ කිරීමෙන් අනතුරුවය.කණු සිටුවා මායිම් කොට දක්වා ඇත්තේ උමා ඔය පෝෂණය කරන ජල රක්ෂිතයයි. මායිම් කණු සිටුවා වසර ගණනාවක් ගතවී ඇතත් ඒවා නියම ආකාරයෙන් අත්පත් කරගෙන ජල රක්ෂිතයෙහි වනවගාවක් කිරීමට මෙතෙක් පියවර ගෙන නැත. මායිම් කණු සිටවූ පමණින් ජල රක්ෂිතය පෝෂණය වීමක් සිදු නොවන බව වනජීවී නිලධාරීන් තරයේ සිතට ගත යුතුය.මුහුදු මට්ටමේ සිට උස අඩි 5000 ඉක්මවන භූමිවල වන විනාශය තහනම් කිරීමට රජය ගෙන ඇති තීන්දුව ප්‍රසංසා කටයුතුය. එම තීන්දුව කරුණු කීපයක් නිසාම අවස්ථානෝචිත වෙයි.සිංහල රජ සමයේ ඉහළ කඳුකර වනාන්තරවලට අනවසරයෙන් ඇතුළුවීම පවා දඬුවම් ලැබිය හැකි වරදක් ලෙස ප්‍රකාශයට පත්කොට තිබුණි. එසේ කොට ඇත්තේ මෙරට කඳුකරවල වනාන්තර විනාශ වීම වළකාලනු පිණිසය.ඉහළ කඳුකර වනාන්තර රැකුණොත් එහි ජල උල්පත් සදා සුරැකෙන බවද, වසර පුරාම සිරිලක සතර අතටම ඇළ, දොළ, ගංගා මඟින් ප්‍රමාණවත් ජලයක් ගලා බස්නා බව ද, එවිට රටේ සතර අතම ගොවි බිම් යල – මහ අත නොහැර වගා කළ හැකි බවද, එවිට රට ආහාරයෙන් ස්වයංපෝෂිත වන බව ද සිංහල රජවරු විශ්වාස කළහ.එකල මෙරට පෙරදිග ධාන්‍යාගාරය බවට පත්වූයේ ද වනාන්තර සුරැකීමට ගත් මෙම පියවර නිසාම විය යුතුය.එහෙත් අපර රට සිය ආධිපත්‍යය යටතට පත්කර ගත් ඉංග්‍රීසීහු සිංහල රජවරුන් දිවිහිමියෙන් සුරැකි වනාන්තර සිත්-පිත් නැති ආකාරයෙන් එළි–පෙහෙළි කොට ඒවායේ සිංකෝනා, කෝපි හා තේ වැනි වගා සිදුකළ අතර, ඉන් ඔවුන්ගේ මවුබිම පෝෂණය වුවද, අප රටට නම් වූයේ ඉමහත් විනාශයක්මය.වනාන්තර විනාශ වීමෙන්, ජල උල්පත් සිඳීගොස්, රටේ සතර අතට ගලා ගිය ගංගාවන්හි ජලය බෙහෙවින්ම අඩුවූ හෙයින්, වගාවන්ට ප්‍රමාණවත් ජලය නොලැබීම නිසා ආහාර නිෂ්පාදනය අඩපණ විය.මේ අගාධයෙන් රට ගොඩ ගත යුතුය. ඒ සඳහා කළ යුතු එකම දේ ඉහළ කඳුකර වනාන්තර ජාතික සම්පතක් ලෙස සලකා දිවිහිමියෙන් සුරැකීමයි.තවමත් කඳුකර ඉහළ කොටස්වල වනාන්තර, සුළු ප්‍රමාණයක් සුරැකී තිබේ. එම කොටස්වල ජල උල්පත් ද තරමකින් හෝ සුරැකී තිබේ. එහෙත් ඉන් නිපදවෙන ජලය අපතේ නොයවා පහත් තැනි බිම්වල පිහිටි වගා බිම් වෙත සම්පාදනය කිරීමට ඇළ-දොළ-ගංගා අපොහොසත්ව සිටී.ඊට ප්‍රධාන හේතුව වී ඇත්තේ ඉහළ කඳුකර වනාන්තරවල සිට පහත් බිම් කරා ගලා යන ඇළ-දොළ-ගංගාවන්හි ජල රක්ෂිත එළි-පෙහෙළිව මුඩු බිම් බවට පත්ව තිබීමයි. ඉවුරු වියළි මුඩු බිම් නිසා ගලා එන ජලය ඒවාට උරා ගන්නා අතර අනතුරුව පහළට ගලා බසින්නේ ඉතා සුළු ජල ප්‍රමාණයක් පමණි.මෙම උවදුර දුරලීමට නම් සෑම කුඩා ජල පහරකම පවා දෙපස ජල රක්ෂිත නියමාකාරයෙන් වෙන්කර ඒවා කඩිනමින් වනගහන බවට පත්කළ යුතුව ඇත. ජල රක්ෂිත ප්‍රදේශ ජල පෝෂක ප්‍රදේශ බවට පත් කළ යුතුය. තේ වතු මැදින් ගලන හැම දිය පහරකම රක්ෂිත එළිපෙහෙළි කොට ඒවායේ කුඩා කුඩා ගොවි බිම් තනාගෙන ජල රක්ෂිතය කෙළෙසා ඇති ආකාරය ප්‍රකට කරුණකි. මෙසේ ජල රක්ෂිත වනසන අයට දැඩි දඬුවම් පැමිණවිය යුතු අතර, ඒවා රජයට පවරාගෙන නැවත වනගහන ඇතිකොට ජලය සුරැකීමට පියවර ගත යුතුය.ඉහළ කඳුකර වනාන්තර ආශ්‍රිත ගම්මාන මැදින් ගලන ජල පහරවල දෙපස ජල රක්ෂිත ඇතැම් ප්‍රදේශයක දී කණු සිටුවා මායිම් කොට තිබුණ ද, ඒවා වන වගාවකින් තොර මුඩුබිම්ව පවතින්නට ඉඩ හැර තිබීම අභාග්‍යයකි.ජල රක්ෂිත සුරැකීම කෙරෙහි රජයේ වගකිවයුතු ආයතනවල අවධානය කඩිනමින් යොමු වුවහොත් වැඩිකල් යන්නට මත්තෙන් රටේ සතර දිගට ගලන ජල පහර පෝෂණය කොට එමඟින් ආහාරයයෙන් ස්වයංපෝෂිත ශ්‍රී ලංකාවක් නැවතත් බිහිකිරීමට හැකි වනවාට කිසිදු අනුමානයක් නැත.  මේ පුවරුව වනජීවී සංවර්ධන දෙපාර්තමේන්තුව විසින් ස්ථාපනය කරන ලද්දකි. එහි සඳහන් විස්තරය මෙපරිදිය.”හග්ගල දැඩි ස්වභාව රක්ෂිතය බලපත්‍රයක් නොමැතිව ඇතුල්වීම සපුරා තහනම් වේ. කැළෑ එළිකිරීම, ගිනි තැබීම, සතුන් දඩයම් කිරීම, පතල් හෑරීම, වගාකිරීම සපුරා තහනම්ය.  අධ්‍යක්ෂ ජනරාල්වනජීවී සංවර්ධන දෙපාර්තමේන්තුව”  එසේ වුවද පුවරුවෙන් ඇතුළත රක්ෂිතය තුළ වගා කළ බිමක් සහ වගාකොට අත්හළ බිමක් දක්නට ලැබේ. එබැවින් පුවරුව සවිකිරීම පමණක් වනජීවී නිලධාරීන්ගේ කාර්යභාරය නොවිය යුතු බව අවධාරණය කරයි. මෙතනින් ගලාබසින්නේ උමා ඔයයි. පුවරුව සවිකළ පමණින් උමා ඔයට ගලන ජලය වැඩිවීමක් සිදුවන්නේ නැත. රක්ෂිතය නියමානුකූ®ලව අත්පත් කරගෙන එහි වන වගාවක් සිදුකිරීම වගකීම විය යුතුය.  සිරිසේන දේවප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av1101301</link>
    <topic>මල්ලි සයුරේ අයියා කුඹුරේ</topic>
    <author>හිරුණි</author>
    <content>මල්ලි සයුරේ අයියා කුඹුරේසෝමරත්න දිසානායක අප හඳුනාගෙන ඉන්නේ ප්‍රවීණ චිත්‍රපට අධ්‍යක්ෂවරයෙක් විදියට. ඒ විතරක් නොවෙයි ඔහු හොඳ ගීත රචකයෙක්. වේදිකා නාට්‍ය අධ්‍යක්ෂවරයෙක්, ටෙලිනාට්‍ය අධ්‍යක්ෂවරයෙක්. මේ මාධ්‍ය කිහිපය අතරින් ඔහු වඩාත් කැපී පෙනෙන්නේ සහ ජනතාවගේ ආදරය දිනා ගත්තේ චිත්‍රපට අධ්‍යක්ෂවරයෙක් විදියට. ඔහු අතින් අවසන් වරට නිර්මාණය වුණේ ‘බිංදු’ චිත්‍රපටය.පසුගියදාක අපි ඔහුට කතා කළේ ඔහුගේ බාල සොහොයුරු සෝමතිලක දිසානායකයන් නව නාවික හමුදාපති වශයෙන් වැඩ බාර ගත් පසු ඔහුගේ බාලවිය පිළිබඳ මතකය විමසන්නට කතා කළ මොහොතක. ඒ මොහොත් අපට දැනගන්නට ලැබුණේ සෝමරත්න දිසානායකයන් මේ දිනවල වෙනත් කාර්යයක නියුතුව සිටින බවයි. එනම් ඔහු මේ දිනවල ගොවියෙක් බවට පත්වී සිටින ආරංචියයි.ඔහුගේ නිවෙස ඉදිරිපස දක්නට ඇත්තේ සුන්දර වෙල් යායකි. ගමේ උපන් ඔහුට ගොවිතැන අමුතු දෙයක් නොවනවා ඇත. අප කතා කරන මොහොතේත් දුරකථනයත් රැගෙන ඔහු සිටියේ සිය කුඹුරු යායේය.අලුත් අවුරුද්ද ජනප්‍රිය නළු කංචන කොඩිතුවක්කුගේ ජීවිතයට නම් අලුත් අත්දැකීම් රැසක් එකතු වන අවුරුද්දක් වෙයි කියලයි ඔහු කිව්වේ. කංචන අලුත් අවුරුද්ද ලබන මොහොත වන විට ලංකාවේ හිටියේ නෑ. ඔහු පසුගිය දෙසැම්බර් මාසයේ විදේශ ගත වූයේ ඔස්ට්‍රේලියාවේ රූගත වෙන නවතම ටෙලිනාට්‍යයක රූගත කිරීම් සඳහා. මේ රූගත කිරීම් නිමා කොට ඔහු අලුත් අවුරුද්ද ලැබූ පළමු වැනිදා උදේ පාන්දරින් ලංකාවට ආවා.තමාගේ පෞද්ගලික ජීවිතේ අලුත් ම වෙනසක් මේ අවුරුද්ද ඇතුළත සිද්ධ වෙනවා කියලත් ඔහු කිව්වා. ඔයා කියන්න හදන්නේ මීට කලින් කංචන අපට කිව්ව විදේශ රටක ඉගෙනුම ලබන ඔහු ගේ පෙම්වතිය සමඟ එක වහළක් යටට එන දිනය ගැන වෙන්න ඕන.චන්දන ලියනාරච්චි ගැන පසුගිය කාලය පුරාම කිසිම තොරතුරක් තිබුණේ නෑ. ඔහුගෙන් ඇසුණු පරණ ගීත ටික විතරයි අපට අහන්න ලැබුණේ. පුරා වසර 6 ක් ම ඔහු ගීත එකතුවක් කළේ නෑ කියලයි පසුගිය දිනක හමු වූ මොහොතක ඔහු පැවසුවේ.මේ දිනවල චන්දන සූදානම් වෙන්නේ පුරා වසර 6 ක නිහැඬියාව බිඳිමින් අලුත් ගීත එකතුවක් සිය රසික රසිකාවියන් හට ඉදිරිපත් කිරීමටයි.පසුගිය කාලේම චන්න පෙරේරාගේ කාලය ගත වුණේ ඔහු අලුතින් අධ්‍යක්ෂණය කරන්න යන අලුත් චිත්‍රපටය වෙනුවෙන්. ඉන්දියාවේ බැංගලෝර් වලින් ඔහු සොයාගත් අලුත්ම චිත්‍රපට නිළිය වූ ‘චෛත්‍රා චන්ද්‍රනාත්’ සමඟ පසුගිය දිනවල ඔහු මේ චිත්‍රපටයේ රූගත කිරීම් කළා. මාතලේ සහ දඹුල්ල යන ප්‍රදේශ තමයි ඔහුගේ චිත්‍රපටයේ ප්‍රධාන දර්ශන තල වුණේ.”ඇත්තටම පසුගිය කාලයේ ඇද හැලෙන්නට වූ ධාරාණිපාත වර්ෂාව නිසා චිත්‍රපටයේ රූගත කිරීම් තාවකාලිකව නවත්තන්න සිද්ධ වුණා. විශේෂයෙන්ම මෙහි ප්‍රධාන දර්ශන තල වන දඹුල්ල, මාතලේ ප්‍රදේශවලට මේ වැස්ස තදබල ලෙසම බලපෑවා. ඒ නිසා චිත්‍රපටයේ වැඩ කටයුතු නැවැත්තුවා.ඉදිරි සතියේදි තමයි ආයෙත් වැඩ පටන් ගන්න බලාපොරොත්තු වෙන්නේ. ‘මිරිඟු යාත්‍රා’ නමින් තමයි චිත්‍රපටය අපි නම් කරලා තිබුණේ. නමුත් අපි දැන් ‘කල්පාන්තයේ සිහිනයක්’ නමින් ඒ නම වෙනස් කළා.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av1101302</link>
    <topic>විජේ මල්ලිගෙ කොලොම් එක</topic>
    <author/>
    <content>විජේ මල්ලිගෙ කොලොම් එකවිජේ මල්ලිට ලාස්ට් වීක් කොලොම් එකේදි අනුලා කරුණාතිලකව මතක් වුණේ ටයි මහත්තයගෙ‘චණ්ඩියා’ ෆිල්ම්ස් එකේ ඇක්ටින් සීන්ස් එකත් එක්ක. ඊළඟට අනුලව මතක් කළේ ලෙස්ටර් ලොක්කගෙ ‘ගොළු හදවතේ’ දම්මිගෙ සීන්ස් එකත් එක්ක. විජේ මල්ලිට හොඳට මතකයි දම්මිගෙ රෝල්ස් එක කරපු අනුලගෙ ඇක්ටින්වල තිබුණ ගතිය. අනුල කොහොම ස්කූල් ගර්ල්ගෙ කැරැක්ටර් එක එදා කළාද කියල විජේ මල්ලිට නම් හිතාගන්නවත් බෑ. යුනිෆෝම් ඇඳල ස්කූල් ටයි එකක් දාගත්තම ස්කූල් ගර්ල්ස් වෙන්නෙ නෑ. අර සීන් එක ඔයගොල්ලන්ට මතකද දන්නෙත් නෑ. ක්ලාස්රූම් එකේ දැල් කවුළු අස්සෙන් අතේ හංගගෙන හිටපු වෙරළු ගෙඩියක් දෙන්න ‘ෂ්හ්, ෂ්හ්’ කියල සුගත්ට කතාකරන ෂොට් එක.’ගොළු හදවත’ ෆිල්ම්ස් එකේ කාස්ට් එක ගැන මතක් වෙච්ච දවසක විජේ මල්ලිට නිකමට වගේ ටෙලිවිෂන් බට්න් එකක් එබුණා හැන්දෑ වෙලාවක. ෂිහ්ඞ මෙන්න අහුවුණේ නැද්ද ටෙලිඩ්‍රාමා එකක්. ෆුල් ස්කූල් සීන් එකක්. ටීචර්, කොල්ලෙකුට අත පුරෝල කම්මුලට ෂොට් එකක් දෙනව. ප්‍රින්සිපල් ද හෙඩ් මාස්ටර් ද මොකෙක්ද දන්නෑ කොල්ලො තුන්දෙනෙක්ව කෝටු මස් කරන්න හදනවා. පස්සෙ දණගස්සල ඉන්දනවා. මාර කේස් එකක්, මොකක්ද මේ ලව් ලෙටර්ස් වගේ කේස් එකක්. මේ ටෙලි පොරවල් දන්නෑ මේ කාලෙ මොන ලව් ලෙටර්ස් ද කියලා. එස්.එම්.එස්., ඊමේල්, ෆේස් බුක් ලව් නැගල යනකොට ලව් ලෙටර්ස් ලියන මෝඩ ගර්ල්ස් ෆෙ‍්‍රන්ඩ්ලා, බෝයි ෆෙ‍්‍රන්ඩ්ස්ලා හොයාගන්න අමාරු වග ඔය ස්ක්‍රිප්ට් රයිටර්ස්ලගෙ මීටරේට අහුවෙන්නෙ නෑ. ඒකත් කමක් නෑ කියමුකො. මේ ඉස්කෝලෙ යන නංගිල මල්ලිලට සිලෙක්ට් කරගෙන හිටපු කාස්ට් එක. කොහෙන් හොයාගත්තද කවුරු අල්ලල දුන්නද දන්නෑ මේ තාත්තල ටික. මේන් සීන් එකේ ඉන්න ස්කූල් ගර්ල් ෆ්‍රෙන්ඩ් ගැනත් ඒ ටිකමයි කියන්න තියෙන්නෙ.ටෙලි ඩ්‍රාමාස් එකක් හදන එක එච්චර සීරියස් ජොබ් එකක් නෙවෙයි කියල විජේ මල්ලිට නෙවි ඔයගොල්ලො ඕන කෙනෙකුට තේරෙයි ඔය සුමානෙ දවස් හතේ හැන්දෑවෙ හයේ විතර ඉඳල නයින් තර්ට් විතර වෙනකල් චැනල්ස් තුන හතරක නොමිලෙ පෙන්නන ටෙලි ඩ්‍රාමාස් සෙට් එකේ හුඟක් ඩ්‍රාමාස් බලන් ඉන්න කොට. ස්කූල් ස්ටෝරිස් වැහි වැහැලා. කට්ටියක් වයිට් යුනිෆෝම් කට්ටිය. තවත් සෙට් එකක් ඉන්ටර්නැෂනල් ස්කූල් සොසයිටි එකේ කලර්ඩ් යුනිෆෝම් කට්ටිය.ඔය මොනව ඇන්දත් විජේ මල්ලිට නම් පේන්නෙ නැත්තෙ ඉස්කෝලෙ යන වයසේ නංගිලා මල්ලිලා විතරයි. මේ දවස්වල නම්, ටෙලිඩ්‍රාමාස් හදන එක ෆිල්ම්ස් හදන එක හරිම සිම්පල් ජොබ්ස් වෙලා කියල විජේ මල්ලිට හිතෙන්නෙ මේ දවස්වල සින්දු ලියන ජොබ් එක තරම් සිම්පල් එක්සසයිස් එකක් කියල ෆිල්ම්ස් කට්ටිය - ටෙලි කට්ටිය හිතන නිසයි. ඕවර්නයිට් ලිරික්ස් රයිටර්ලා, ඕවර්නයිට් ටෙලි ඩිරෙක්ටර්ස්ල, ෆිල්ම් ඩිරෙක්ටර්ස්ලා, එක රැයයි කට්ටියට ඕන, ‘ලියාගන්න සින්නක්කර දෙනවද මට ඔය ඇස්දෙක’ ජාතියෙ ලිරික්ස් ලියන සයිස් එකට ටෙලියත් වැටිල නේද කියල හිතෙන්නෙ නැද්ද මෙයාලා. සින්නක්කර ලියාගන්න ඇස්දෙකම ඉල්ලපු එක නිසා ෂේප්.ඒත් විජේ මල්ලිට තියෙන අප්සෙට් එක හෙට අනිද්දට ඔය ලිරික්ස් රයිටර්ස්ලම තව මොනව මොනව සින්නක්කර දෙන්න කියල ඉල්ලයිද කියලයි. එහෙම වුණොත් කලා කටයුතු මිනිස්ට්‍රියට ඕන්න ජොබ්ස් තියෙයි. ඕන නම් කලා පොලිසියක් වුණත් දාගන්න පුළුවන් වෙයි.ටෙලි ඩ්‍රාමාස්වල ඉන්න ඉස්කෝලෙ යන කොලු තාත්තල, කෙල්ලන්ගෙ රෝල්ස්වලට ඉන්න නැන්දලා දැකල මොළේ කොලොප්පන් වෙලා, ඉන්න අතරවාරෙ, තමයි විජේ මල්ලිට අර ඇස් දෙක ඉල්ලන හාදයෙකුගෙ සින්දුවත් මීටරේට අහුවුනේ. ඒක නම් මොකක්ද කියල හිතුනා. විජේ මල්ලිට වීක්එන්ඩ් පේපර් එකක අහුවුන ක්‍රිකට් සින්දුව ගැන තිබිච්ච රයිට් අප් එක කියෙව්වම. විජේ මල්ලි මේ පාර නම් හිතාගෙන හිටියෙ සංගයි මෑන්ස්ගෙ බජාර් එකයි කප් එක උස්සනවම තමයි කියල. අර්ජුන කරපු දේ මහේල ලොක්කගෙ අතින් නූලෙන් ගහල ගියාට, සංග නම් අර්ජුනගෙ රිපීට් එක දෙයි කියල තමයි විජේ මල්ලිට හිතුනෙ අරවින්ද ලොක්කගෙ ටීම්ස් එක දැක්කම.අපේ බජාර් එක දිනවන්නලු මේ හොල්මන් චියරින් සෝන්ග් එක හදල තියෙන්නෙ. සින්දුවක් කිව්වාට ඒක කියන්නෙ බයිල කාරයෙක්ලු. හිතාගන්න පුළුවන්නේ බයිලා කට්ටිය කොහොමද ක්‍රිකට් චියරින් සෝන්ග් එකක් කියන්නෙ කියලා. සින්දුවෙ අයිතිකාර බයිලා පොර කියනවා වැඩේට ගියේ ටූ වීක්ස් විතරයිලු. සාමාන්‍යයෙන් මෑන්ස්ට සෝන්ග් එකක් කරන්න මාස පහක් යනවලු. ක්‍රිකට් කොච්චර සිම්පල් ද කිව්වොත් මේ සෝන්ග් එකේ අයිඩියා එක ඔළුවට ඇවිත් කතාබහ කරලා ගෙදර යනකොට මෙලඩි එක ඔළුවට ආවලු.මෑන්ස් කියන්නෙ මේ සෝන්ග් එකේ තියෙන්නෙ ජවසම්පන්න වචන සෙට් එකක්ලු. ෂිහ්ඞ ජවසම්පන්න වචන? හැමෝම කියනවලු මේ වචන සෙට් එකේ තේරුමක් නෑ කියලා. ඒත් මෑන්ස්ට නම් තේරුමක් තියෙනවලු. විජේ මල්ලිට නම් සින්දුව බල්ලා මාර්ක්. ක්‍රිකට් සින්දු ලියන කොට, අමරදේවල, වික්ටර්ල, සනත්ලට ලියන ජාතියෙ වචන හරියන්නෙ නෑ කියල විජේ මල්ලි නම් දන්නවා. ක්‍රිකට් කියන්නෙ ෆුල් සොමි, ආතල් ගේමක්. ඊටත් වැඩියෙන්, මේ වර්ල්ඩ් කප් සීන් එක.”රොත්ත පිටින් චට්නි හදන් එන්නලු - ටොනික් කඩන් වඩේ හපන් එන්නලු – කූඩාරම් අරන් වරෙන් වඩේ බදින්න...” මොන ගොන් පාට් සින්දුවක් ද මෙයාලා මේ පිස්සු පූසො මහා ලොකුවට පොර ටෝක්ස් දෙන්නෙ? සින්දුව අහන්න ඕන නෑ කීයටවත් ඔය තුට්ටු දෙකේ වචන සෙට් එක ඇහෙන කොට අපේ මෑන්ස්ලට ක්‍රිකට් එපාවෙයි. විජේ මල්ලි කියන්නෙ බොරුද කියල ඔයගොල්ලොත් මේ සෝන්ග් එකේ වචන සෙට් එක කියවල බලන්නකො. ඔහොම යන්, ඔහොම යන් කියල කියන්න කළුවවත් නෑනේ මේ සැරේ. ඔය බයිලා ක්‍රිකට් නැතිවුණාට අපේ මල්ලිලා ටික මෙදා සැරේ නම් ෂුවර් එකටම කප් එක උස්සයි. විජේ මල්ලි චියර්ස් කිව්ව එහෙනම්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av1101303</link>
    <topic>මට තාම විසි එකයි</topic>
    <author>ගාමිණී සුසන්ත</author>
    <content>මට තාම විසි එකයිපියුමි පුරසිංහඅද සතුටු සාමීචියට එක්වන්නී කුසලතා පූර්ණ යොවුන් රංගන ශිල්පිනී පියුමි පුරසිංහ ය. ඇය රංගනයෙන් දායක වූ ටෙලි නාට්‍ය කීපයක්ම මේ දිනවල නාලිකා කීපයකම විකාශය වනු දැක ගත හැකිය. කලා ක්ෂේත්‍රයට පැමිණ කෙටි කලකින්ම චිත්‍රපට කීපයකටම දායක වීමේ අවස්ථාව ඇයට උදාවිය.මොනවද මේ දවස්වල ඔබ නිරතවෙලා ඉන්න කලා කටයුතු?මේ දිනවල ‘බොඳ මීදුම්’ ටෙලි නාට්‍යයේ සහ පේ‍්‍රමකුමාර ජයවර්ධනගේ ‘නවවෙනි කඩුල්ල’ ටෙලි නාට්‍යයේ රූපගත කිරීම්වලට සහභාගි වෙනවා.ඔබේ උපන්දින උත්සවය පසුගිය දිනෙක ජයටම පැවැත්වුණා නේද?ඔව්, ජනවාරි 20 වැනිදා මගේ 21 වැනි උපන් දිනය යෙදිල තිබුණා. 21 වැනි උපන් දිනය තරුණියකට සුවිශේෂ උපන් දිනයක්නෙ. ඒ නිසා ටිකක් ලොකුවට ඒ සාදය සූදානම් කළා. කලා ක්ෂේත්‍රයේ මගේ හිතවතුන් හිතවතියන් වගේම මගේ පවුලේ උදවිය නැදෑයින් එකතු කරගෙන උපන් දින උත්සවය ගත්තා. ඒක තිබුණේ ගල්කිස්සේ බීච් හවුස් එකේ. මට ආදරය කරන මගේ ළඟින් ඉන්න ගොඩක් දෙනෙක් එදා ආව. අපි හැමෝම විනෝද වුණා. එදා මට හරිම සතුටු දවසක්.ඔබ කලා ක්ෂේත්‍රයට ආ හැටි සිහිපත් කළොත්...?මම මුලින්ම රඟපෑවෙ ‘නිලංජනා’ ටෙලි නාට්‍යයේ. ඊට පසුව ටෙලි නාට්‍ය ගණනාවකම රඟපෑමේ අවස්ථාව මට උදාවුණා. ‘වැඩ බැරි ටාසන් - 1,’ සහ ‘වැඩ බැරි ටාසන් - 2’ චිත්‍රපටවලට මට ආරාධනා කළේ ‘නිලංජනා’ ටෙලි නාට්‍යයේ මගෙ රංගනය නිසයි. පසුව ‘තුෂාරා’ චිත්‍රපටයෙත් මම රඟපෑවා. ඊට පසුව දිගටම මම සම්බන්ධ වුණේ ටෙලි නාට්‍යවලට.‘බොඳ මීදුම්’ ටෙලි නාට්‍යයේ ඔබ රඟපාන චරිතය ඔබ මෙතෙක් කළ චරිතවලට වඩා වෙනස් නේද?ඇත්තෙන්ම ඔව්. මම මෙතෙක් රඟපාල තියෙන්නෙ නාගරික දඟකාර තරුණියන්ගේ චරිත. නමුත් ‘බොඳ මීදුම්’ ටෙලි නාට්‍යයේ මම කරන චරිතය අහිංසක ගැමි යුවතියකගේ චරිතයක්. මම ඉතාම ආශාවෙන් තමයි ඒ චරිතය බාර ගත්තේ. ඒ සඳහා මාව තෝරා ගැනීම ගැන ‘බොඳ මීදුම්’ අධ්‍යක්ෂ චන්දික විජේසේනට මම ස්තුතිවන්ත වෙනවා. මම ඉතාම ආසයි ගැමි චරිත රඟපාන්න. ‘බොඳ මීදුම්’ මගෙ රංගන දිවියේ එක්තරා කඩඉමක් කියල හිතෙනව.‘හිරුට හොරෙන්’ ටෙලි නාට්‍යයට ලැබෙන ප්‍රතිචාර කොහොම ද?‘හිරුට හොරෙන්’ වෙනස්ම තේමාවක් සහිත ටෙලි නාට්‍යයක්. ඒකෙ මට කරන්න තියෙන්නෙ සුරංගනාවියකගෙ චරිතයක්. ‘හිරුට හොරෙන්’ ගොඩක් දෙනෙක් නරඹන බව මට ලැබෙන ප්‍රතිචාරවලින් පේනව.මොනවද ඔබේ පවුලේ තොරතුරු?මට ඉන්නෙ නංගි කෙනෙක්. මගෙ තාත්තා ව්‍යාපාරිකයෙක්. අම්මයි තාත්තයි නංගියි මමයි තමයි අපේ පවුල.ඔබේ අනාගත සහකරු ගැන සඳහන් කරන්න කැමති ද?එයා ව්‍යාපාරිකයෙක්. දැන්ම විවාහ වෙන්න නම් මගෙ අදහසක් නෑ . තවම මට අවුරුදු 21 ලැබුව විතරනෙ. තව අවුරුදු 4 කින් විතර අපේ විවාහය සිදු වේවි. විවාහයෙන් පසු මම රඟපෑමෙන් ඉවත්වෙනවා. මම රඟපානවට මගෙ ආදරවන්තයාගෙ වැඩි කැමැත්තක් නැහැ.ඔබේ විවේකය ගතවෙන්නෙ කොහොමද?රූපගත කිරීම් හෝ වෙනත් විශේෂ වැඩක් නැති වෙලාවට මම ගොඩක්ම කැමැති පවුලේ අය එක්ක කාලය ගත කරන්න. ඒ වගේම විවිධ රටවල නිපදවන ලද චිත්‍රපට නැරඹීමත් මගේ ප්‍රධානම විනෝදාංශයක්.විලාසිතා පිළිබඳ ඔබේ මතය කුමක් ද?විලාසිතා මගෙ ජීවිතයේ ප්‍රධානම අංගයක්. තරුණ වයසෙ අය විලාසිතා කිරීම වරදක් නැහැනෙ. තරුණ කාලෙ නැතිව මොන කාලෙ විලාසිතා කරන්න ද? හැබැයි අපි විලාසිතා කරන්න ඕන තැනට ගැළපෙන විදියට.ආදරය ගැන ඔබට හිතෙන දේ...?යමෙකු තව කෙනෙකුට ආදරය කරනවානම් ඒක අවබෝධයකින් යුතුවයි කරන්න ඕන. ඒ වගේම ආදරය සදාකල් පැවතීමට විශ්වාසය අවශ්‍යමයි. විශ්වාස තුළින් තමයි ආදරය නිසා දෙදෙනෙක් අතර ඇතිවන බැඳීම වැඩි වන්නේ.ගාමිණී සුසන්තඡායාරූපය - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av1101304</link>
    <topic>වාර්ගික සමගියෙන් ක්‍රිකට් ජයග්‍රහණය සමරමු</topic>
    <author>ඉඳුනිල් වීරරත්න</author>
    <content>වාර්ගික සමගියෙන් ක්‍රිකට් ජයග්‍රහණය සමරමුඉරාජ් වීරරත්නගෙනුත් ලෝක කුසලාන ක්‍රිකට් ගීයක්මේ වන විට ක්‍රිකට් උන්මාදය නැතිනම් ක්‍රිකට් උණ ලෝකයේ සතර දිග් භාගයේම පැතිරිලා. මේ ක්‍රිකට් උණ වෙන කවර රටකටත් වඩා වඩාත්ම වැඩියෙන් දැනෙන්නේ අපේ රටට. මේ පුංචි ශ්‍රී ලංකාවට. ඒකට ප්‍රධානම හේතුව තමයි මේ වන විටත් අපි ලෝක අනුශූරයන්. 1996 වසරේ ඕස්ට්‍රේලියාව දණගස්වා ලෝක ශූරයින් වුණු අපි, 2007 ලෝක කුසලාන අවසන් මහා තරගයේදී අනුශූරයින් වුණේ කෙස් ගහෙන්.කෙසේ නමුත් මෙවර අන් කවර කණ්ඩායමකටත් වඩා ශක්තියෙන්, ක්‍රීඩක සුසංයෝගයෙන් මෙන්ම පරිණතභාවයෙන් පරිපූර්ණ කණ්ඩායමක් විදිහට ශ්‍රී ලංකා කණ්ඩායම වඩාත් ඉදිරියෙන් සිටිනවා යැයි කීම ස්වයං වර්ණනාවක් නොවේ.මෙවර ලෝක කුසලාන තරගමාලාවේ සත්කාරක රටක් ලෙසින් ශ්‍රී ලංකාව තුළ ඇතිවී තිබෙන මේ පිළිගැනීම මෙතෙක් ශ්‍රී ලංකාව කෙරෙහි ලෝකයේ සමහර රටවල්වල ඇතිකරගෙන තිබෙන කළු පැල්ලම මකා දමන්න හේතුවක් වේවි.නව පරපුරේ තනු නිර්මාණ ශිල්පියකු, සංගීත අධ්‍යක්ෂවරයකු මෙන්ම ගායකයකු ලෙස ආදරය දිනාගත් ශ්‍රී ලාංකේය තාරුණ්‍යයේ රිද්මය ජාත්‍යන්තරයට ගෙන යන්නට වෙහෙසුණු ඉරාජ් වීරරත්න තම හැකියාවෙන් ලෝකයට අපූරු පණිවුඩයක් දීමට මෙවර ලෝක කුසලාන තරග මාලාව පැවැත්වෙන අතරතුරදී සූදානම් වනවා.ඒ ඔහු ලෝක කුසලාන ක්‍රිකට් තරගාවලිය වෙනුවෙන්ම නිකුත් කළ ‘සිංහ සෙයියාවෙන්’ (Lion Nation) යනුවෙන් නම් කළ ගීීත වීඩියෝ තැටිය හරහා.”මේ වෙන විට ලෝකයේ සැම රටකම පාහේ අවධානය අපේ රටට යොමුවෙලා. ඒ ක්‍රිකට් ලෝක කුසලාන තරගාවලිය නිසා. අපේ රට පසුගිය ත්‍රස්තවාදී කරදරවලින් පීඩා විඳපු රටක්.ඒත් මේ වන විට අප එයින් මිදී නිදහසේ, සමඟියෙන් සහයෝගයෙන් සතුටින් ජීවත්වනවා. සෑම ජාතියකම ජනතාව ශ්‍රී ලාංකිකයන් හැටියට මේ පුංචි රටට ආදරය කරනවා.පහුගිය මානුෂීය මෙහෙයුම් පැවැති කාලයේ ලෝකයේ සමහර රටවල් අපේ රට ගැන වැරැදි ආකල්ප දැරුවා.ඉතින් මට හිතුණා මේ තමයි හොඳම අවස්ථාව කියලා අපේ රටේ වර්තමාන සමඟිය සහයෝගය ගැන ලෝකයට කියන්න.ඒ සඳහා තමයි මම මේ ගීතය නිර්මාණය කළේ. මෙය පද රචනාව වසන්ත බණ්ඩාර දුක්ගන්නාරාල ගේ. මෙහි තනුව සහ සංගීත නිර්මාණය මගේ. ILL NOIZE ශබ්දාගාරයේ පටිගත කළ මේ ගීතයේ සංගීත සංයෝජනය රංග දසනායකගේ. ලොව ජනප්‍රිය සංගීත කණ්ඩායමක් වන ජයශ්‍රීත් මාත් මෙය ගායනා කරනවා.ලෝකයේ සංගීත ක්‍රමවේදයක් තිබෙනවා House Music කියලා. මම මේ House Music තාක්ෂණයට අනුව, නිර්මාණය කිරීමේදී අපේ අනන්‍යතාව ලොවට ගෙනයාම සඳහා ගැටබෙරය, බටනළාව වැනි දේශීය වාදන භාණ්ඩ යොදා ගත්තා. බෙර වාදනය කළේ ජනනාත් වරකාගොඩ. ඊට අමතරව බටනළා වාදනයෙන් නුවන් සහාය ගායනයෙන් ධනුෂ්කි විජේසේකර සමඟ පසන් ලියනගේ මීට දායක වෙලා තියෙනවා.මෙහි මියුසික් වීඩියෝවේ ඇත්තේ ක්‍රිකට් ක්‍රීඩකයන් හෝ ක්‍රිකට් තරග අවස්ථා නෙමෙයි.එහෙම නම් කොහොමද මේ වීඩියෝව නිර්මාණය වෙන්නේ?සල්ලි දීලා ටිකට් එකක් අරගෙන තරගයක් බලන්න යන්න බැරි ලක්ෂ සංඛ්‍යාත සාමාන්‍ය මිනිසුන් පිරිසක් අපේ රටේ දෙවුන්දර තුඩුවේ සිට පේදුරුතුඩුව දක්වා ජීවත් වෙනවා.ඔවුන් තුළ පුදුමාකාර ක්‍රිකට් උණක් තියෙනවා. මෙන්න මේ ක්‍රිකට් උණ නැතිනම් ක්‍රිකට් උන්මාදය තමයි මේ මියුසික් වීඩියෝවෙන් කියැවෙන්නෙ. කොළඹ සිට ගාල්ල, නුවර, මුලතිව් වැනි තැන්වල පැල්පත්වල වෙසෙන ජනතාවගේ සැබෑ ක්‍රිකට් උන්මාදය මේ තුළින් දකින්න පුළුවන්. ඒ වගේම මුලතිව්, පුදුකුඩිඉරිප්පු අනාථ කඳවුරුවල ඉන්න දරුවන් මේ වීඩියෝවේ ඉන්නවා. ඒ දරුවන් හැම දෙනකුගේම මවුපියන් යුද්ධයෙන් මියගිහින්.ඔවුන් අපේ ක්‍රිකට් කණ්ඩායමේ ජයග්‍රහණය පතා එක්ව ජයගෝෂා නඟන හැටි මේ තුළින් දකින්න පුළුවන්.මගේ මේ උත්සාහයේ ප්‍රධාන පරමාර්ථය සිංහල, දෙමළ, මුස්ලිම් ඇතුළු සමස්ත ශ්‍රී ලංකාවාසී ජනතාව සෑම දෙනාම සාමයෙන් ක්‍රිකට් ජයග්‍රහණයේ සතුට සමරන්නේ කොහොමද කියලා ලොවටම පෙන්වීමයි.මේ ගීතය කොහොමද ලොව පුරා ප්‍රචාරය වෙන්නෙ?මෙය මම ජාත්‍යන්තර ක්‍රිකට් කවුන්සිලයට යැව්වා සමාරම්භක උත්සවයේදී ලංකාවේ නියෝජනයක් ලෙස විකාශය කරන්න. එය බොහෝ දුරට සිදුවේවි.මේ වන විට අපේ රටේ සැම ගුවන්විදුලි චැනලයකම පාහේ විකාශය වනවා.ඊට අමතරව ඉන්දියාව, බංග්ලාදේශය ඇතුළුව ක්‍රිකට් ක්‍රීඩා කරන සෑම රටකම පාහේ විකාශය වීම සඳහා මේ ගීතය යවනවා.මේ සඳහා බරපැන දැරුවේ,ඩයලොග් ටෙලිකොම් ආයතනය මේ සඳහා පූර්ණ අනුග්‍රාහකත්වය දැරුවා. ඒ සමඟම කියන්න ඕන මේ ගීතය පටිගත කිරීමේදී අපි කලින් සැලසුම් කරල නෙමෙයි රූගත කළේ. මෙහි තිබෙන්නේ ස්වභාවික නිරූපණ. මේ පටිගත කිරීම් කළේ දක්ෂ අධ්‍යක්ෂවරයකු වන ඩිලාන් කුරේ.ගීතයේ වචන දුකාගේ මේ දුකා ඒ ගැන කියූ අදහස්.මේ ගීතය මම රචනා කළේ ඉරාජ් ගේ ඉල්ලීමට ලෝක කුසලාන තරග උණුසුමත් එක්ක අපේ රටේ විවිධ ගීත හැදෙනවා. ඉතින් මට ඕන වුණා අපි ශ්‍රී ලාංකිකයින් ලෙස එකම ජාතියක් ලෙස වැඩ කළොත් ජයග්‍රහණය ස්ථිරයි කියන පණිවුඩය දෙන්න.ජනාධිපති තුමා හැම විටම කියන දෙයක් තමයි එකම ශ්‍රී ලාංකීය ජාතියක් ලෙස නැගී සිටිය යුතුයි කියන එක. ඉතින් මම මේ ගීතය අපේ අභිමානය වැඩෙන ආකාරයට රචනා කරන්නට උත්සාහ කළා.ඒ වගේම මේ ගීතය ජාත්‍යන්තරයට පවා යන එකක්. ඒ නිසා මේ තුළින් අපේ කම අපේ ක්‍රීඩා ලෝලීන්ගේ තිබෙන දිරිගැන්වීම ලෝකයාට පෙන්වන්න උත්සාහ ගත්තා.’හිනිපෙත්තට පියඹලා’ යන වචනය යෙදුවේ ලෝක කුසලානය මෙවර අපි දිනනවා කියන දෙය සංකේතවත් කිරීමටයි.ලෝකයේ වෙනත් බොහෝ රටවල ක්‍රිකට් තරග දිනුවාම ජය ඝෝෂා නගනවා වාගෙම තරගයක් පැරදුණාම ක්‍රීඩකයින්ගෙ ගෙවල් පවා ගිනි තියනවා. ඒත් අපේ ක්‍රීඩා ලෝලීන් හරිම සංවේදියි. ඔවුන් මහා මන්දිරයේ සිට පැල්පත් තුළ පවා සිට එකම හැඟීමකින් ලෝක කුසලානය අපේ රටට ගෙන එන්නට අපේ කණ්ඩායමේ ජයපතා ජයගෝෂා කරාවි.ඉඳුනිල් වීරරත්නසිංහ සෙයියාවෙන්Lion nation we are strong oooh yeah! Get up get up get up get up get up You people on th ron never give upසිංහ සෙයියාවෙන් වැජඹෙනවා නම් දෑ අනුරාගෙන් රට ගැන සිතා ළය අත තබා ජය ගෙන ඒ නම් කෙළිලොල් තාලෙන් සක්වළ සොයා..Lion nationහිනි පෙත්තට පියඹලා ඉහළ ආකාසෙට වෙලා තරු වැල්වල මල් පවා අපගෙ හිත ළඟ පුබුදුවා සිංහ සෙයියාවෙන්..කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av1101305</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතා’මිස් ඔයාගෙ කලින් ඔෆිස් එකේ බොස් ටයිප් ගහන්ඩ ලියුම් කියවන කොට කාමරේ එහා මෙහා ඇවිදිනවද?’ අයිරාංගනී තම කාර්යාලයට අලුතින් ආ ධම්මිකා ගෙන් ඇසුවේ දිවා ආහාර ගනිමින් සිටියදීය.’අපොයි අයිරාංගනී, එයා එහෙම කළානං මං ඔඩොක්කුවෙන් බිමට වැටෙනව නෙ.’ ධම්මිකා පිළිතුරු දුන්නේ කලබල වෙමිනි.ඇඟිල්ලක් ගැසීමට බැරි තරම් පිරී තිබූ බස් රථයේ සිටි මඟීහු දෙදෙනෙක් බහින්බස් වෙමින් සිටියෝය.’තමුසෙ දැනගන්නවා මම කවුද කියල. මම තමයි ඕයි ඒකනායක.’ එකෙක් අනිකා දෙස රවා බලා කීවේය.’එහෙමද එහෙනං තමුසෙ දැනගන්නවා, මම තමයි දහනායක’ අනිකා තම ප්‍රතිවාදියා පරදවමින් කීවේය.’කනෙන් අල්ලලා බිමට දාන්ඩ කලින් ඕක නවත්තනවා. දෙන්නම දැන ගන්නවා මම තමයි බස්නායක’ කොන්දොස්තර කොලුවා ගිගිරුවේය.’අපේ මහත්තයගෙ අලුත් කණ්ණාඩි කුට්ටම මාරු කරගන්නයි මං ආවේ’ බොරැල්ලේ ‘දෘෂ්ටි විශේෂඥයෝ’ වෙත පැමිණි වසන්තා, එතැන කවුන්ටරයේ සිටි තරුණියට කීවේ, කොපුවෙන් ඉවතට ගත් උපැස් යුවළක් දිගු කරමිනි.’මේක මේ අලුත්ම එකක් නෙ. ඇයි මොකක්ද වැරැද්ද?’ තරුණිය කණ්ණාඩිය පිරික්සමින් ඇසුවාය.’අලුත් තමයි. ඒත් ඕක පාවිච්චි කරන්න පටන් ගත්ත වෙලේ ඉඳලා එයාට මගෙ වැරැදිමයි පේන්නෙ.’ වසන්තා කීවේ කෝපයෙනි.  ’බලපංකො බං, මේක ඕවර් පනහේ මැච් එකක් වෙලත් අර යකා ආපු වෙලාවේ ඉඳලා කොටනවනෙ. පිටියේ ක්‍රීඩා කරමින් සිටි ක්‍රිකට් ක්‍රීඩකයකු ගේ මන්දගාමී ස්වරූපය ඉවසා සිටිය නොහැකි වූ බුද්ධි තම මිතුරු ප්‍රසන්න සමඟ කීවේ කෝපයෙනි.’ඒක ඉතින් පුදුම වෙන්ඩ දෙයක් යැ. මිනිහගෙ තාත්තා ප්‍රයිවට් බස් කාරයෙක් නෙ’ ප්‍රසන්න කීවේ සිනාසෙමිනි.’ඔයාගෙ ආදරෙත් හරියට ක්‍රිකට් මැච් එකක් වගෙ රොෂාන්.’ තමා මුණ ගැසීමට දින දෙක තුනක්ම නොපැමිණි තම පෙම්වතා ඉදිරියේ නොරිස්සුම් මුහුණක් පෙන්වමින් ඉන්දිකා කීවාය.’ඇයි ඔයා එහෙම කිව්වෙ.’ ක්‍රීඩා ලෝලියකු වූ රොෂාන් විමසුවේ පුදුම වෙමිනි.’ඇයි අනේ ඒකත් හරිම අවිනිශ්චිත ක්‍රීඩාවක්නෙ.’ ඉන්දිකා තෙපළාය.’ළමයා, ගිහිල්ලා කරුණාරත්න මහත්තයාට කියනවා එයාගෙ නෝනා ඇවිල්ලා ඉන්නවයි කියල.’ ජැන්ඩියට හැඳ පැලඳ තම සැමියාගේ කාර්යාලයට ගොඩවූ ඔහුගේ බිරිඳ දොරටුව අසල සිටි ඔහුගේ සේවකයා වූ සුගත් හට පැවසුවේ උඩඟු අන්දමිනි.’කොයි නෝනා ආවා කියල ද කියන්නෙ?’ සුගත් ඇසුවේ සාවඥ ස්වරයකිනි.’මොනවා...? මොකද තමුසෙ එහෙම ඇහැව්වේ?’’දැන් ඇතුළේ ඉන්නෙත් මහත්තයගෙ නෝන කෙනෙක්නෙ’ සුගත් පිළිතුරු දුන්නේ හිස කසමිනි.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av1101306</link>
    <topic>මුණුපුරු මිණිපිරියන්ගේ සතුටු සිනා රැව්දෙන  ඇන්ජලින් ලෙස්ලි කැදැල්ල</topic>
    <author>හේමාලි විජේරත්න</author>
    <content>මුණුපුරු මිණිපිරියන්ගේ සතුටු සිනා රැව්දෙන  ඇන්ජලින් ලෙස්ලි කැදැල්ලඇගේ කටහඬට සමාන කරන්න තවත් හඬක් ඇති කියලා කියන්න බෑ. ඒ තරමටම ඒ හඬ ඇයටම ආවේණිකයි. අපේ රටේ ඉන්නේ එකම එක ඇන්ජලින් කෙනෙක් විතරයි. ඇන්ජලින් ගුණතිලක. අපේ ආලින්දයට අද ගොඩවැදුණේ ඇයත් ඇගේ පවුලේ උදවියත්ය.ඇන්ජලින්ගේ නිවෙස පිහිටා තිබෙන්නේ නුගේගොඩ පාගොඩ පාරේ. මේ වන විට මේ නිවෙසේ රැඳී සිටින්නේ ඇයත් ඇගේ ආදරණීය සැමියා ලෙස්ලිත් පමණි. එහෙත් මෙවර නත්තල ඇන්ජලින් - ලෙස්ලි යුවළට සුවිශේෂී එකක් වූයේ කැදැල්ලෙන් ඉගිලිලා ගිය දරුවන්, මුණුපුරු මිණිපිරියන් ද ඔවුන් බලන්නට ආ නිසාවෙන්.ඇන්ජලින් - ලෙස්ලි යුවළට ඉන්නේ දියණියන්ම දෙදෙනෙකි. වැඩිමලා විවාහ වී නවසීලන්තයේ පදිංචිව සිටින අතර දෙවැනි දියණිය බත්තරමුල්ලේ පදිංචි වී සිටින්නීය.අප ඇගේ නිවෙසට යන මොහොත වනවිටත් ඈ සිටියේ සිය මුණුපුරු මිණිපිරියන් සමඟිනි. මේ ගෙවන්නේ ඔවුන්ගේ නිවාඩු කාලයේ අන්තිම දින කිහිපයයි. තව නොබෝ දිනකින් යළිත් ඔවුන් නවසීලන්තය බලා පිටත්වන්නට නියමිතය.”මගේ වැඩිමල් දියණිය තමයි නවසීලන්තේ ඉන්නේ. එයාට පුතාලා තුන්දෙනෙකුයි, දුවෙකුයි ඉන්නවා. බාල දියණියට ඉන්නේ එක පුතෙක් විතරයි. ගිය අවුරුද්දේ ලෙස්ලියි මමයි ඒ ගොල්ල බලන්න නවසීලන්තයට ගියා. මේ අවුරුද්දේ එයාලා අපිව බලන්න ආවා.”මේ දවස්වල ඇන්ජි ගේ කාලය වැඩිපුර ගත වෙන්නේ මුණුපුරු මිණිපිරියන් එක්ක. ඇන්ජිට ඉන්නේ එකම එක මිණිපිරියයි. ඇය ඇන්ජලිනා. ඇයට නම දාලා තියෙන්නෙත් ඇගේ ආදරණීය ආච්චිම තමයි.සාමාන්‍යයෙන් මේ නිවෙසේ සියලු කටයුතු සිද්ධ වෙන්නේ ඇන්ජලින්ගේ අතින්. වේදිකාවට නැග්ගම ඇන්ජලින්ගේ කටහඬ පරද්දන්න කෙනෙක් නෑ වගේම කුස්සියට ගියාම ඇගේ උයන පිහින කටයුතුත් කාටවත් දෙවැනි වෙන්නේ නෑ. ඒ තරම් අපූරුවට ඇයට උයන්න පිහින්න විතරක් නොවෙයි කේක් හදන්න, වයින් හදන්න, රසකැවිලි හදන්නත් පුළුවන්. මේ දවස්වල නම් ඇන්ජි වැඩිපුරම ඉන්නේ කුස්සියේ. ඒ තම මුණුපුරු මිණිපිරියන්ට රස රස කෑම බීම හදමින්.ඇන්ජි - ලෙස්ලි විවාහ වෙලා තිබෙන්නේ 1966 දී. ඒක බොහොම චාම් නිහඬ විවාහයක්. පුරා දශක හතරකටත් අධික කාලයක් මේ දෙන්නා සතුටින් සමඟියෙන් සාර්ථක පවුල් ජීවිතයක් ගෙනි යනවා. ගායන දිවියේ හැම කඩ ඉමක් පසු පස්සෙම බාධක කම්කටොලුත් එක්කම ඇන්ජි එක්ක නොසෙල්වී ළඟින් හිටියේ ලෙස්ලි. ආදරේට ඇන්ජි ලෙස්ලිට කියන්නේ ‘ලෙස්’ කියලයි.ඇන්ජලින් සිය එකම මිණිපිරිය සමඟ”මම විශ්වාස කරන හැටියට විවාහ වුණාට පස්සේ අපි ඉන්න ඕන ස්වාමියාට මුල්තැන දීලා. එයා තමයි ගෘහ මූලිකයා. මම කිසිම දවසක කිසිම තැනකට ‘ලෙස්’ නැතුව ගිහින් නෑ. මට පිටරට සංචාරයක් ආවත් මුලින්ම අහන්නේ ‘ලෙස්’ ව ගෙනියන්න පුළුවන්ද කියලයි. එහෙම නැතුව මම ඒවා බාර ගන්නෙ නෑ.’ඉස්සර නම් ඉතින් මම ගෙදර වැඩ ඔක්කොම තනියෙන්ම කළා. දැන් නම් මට ලෙස් ගොඩාක් උදව් කරනවා. කුස්සියේ වැඩවලට පවා. ඉස්සර මම ‘ලෙස්’ට මිදුලක් අතුගාන්නවත් දුන්නෙ නෑ. පිරිමි මිදුල් අතුගාන එක ලැජ්ජයි කියලා. දැන් ඉතින් එහෙම නෑ සමාජේ වෙනස් වෙලානේ. අපි දෙන්නට දෙන්න උදව් කර ගන්නවා.”සාමාන්‍යයෙන් මම නිදා ගන්නකොට රාත්‍රි 1 – 2 වෙනවා. කුස්සියේ වැඩ ඉවර කරලා ඇවිත් ටී.වී. බලනවා. මම කලාවේ ඉන්න කෙනෙක් විදියට කලාවේ වෙන්නේ මොනවද කියලා දැනගෙන ඉන්න ඕනනේ.””හැබැයි ඉතින් කොයි තරම් රෑ වෙලා නිදා ගත්තත් ඇන්ජි උදේ 7.00 වෙනකොට නැගිටිනවා.” එහෙම කිව්වේ අපේ කතා බහට එකතු වුණු ලෙස්ලියි.ඇන්ජිගේ කටහඬ වගේම එදා වගේම සුන්දර රූ සපුවකුත් ඇයට හිමියි. සෞඛ්‍ය ආරක්ෂා කර ගන්න ඈ කරන්නේ කුමක්ද කියලා අපි ඇහුවා. සමහරවිට ඇය ආහාර පාලනය කරනවා ඇති.ඇන්ජලින්, ලෙස්ලි, වැඩිමල් දියණිය හා මුණුපුරු මිණිපිරිය සමඟඇන්ජි මහ හයියෙන් හිනාවෙන්න ගත්තා. “ආහාර පාලනයක් නම් නෑ. මගේ ආසාම දේ තමයි පැණිරහ කන එක. මම වැඩ කරන අතරතුර ලොකු අයිස්ක්‍රීම් කප් එකක් එහෙම කනවා. මම හිතන්නේ මගේ සෞඛ්‍යය රැකෙන්නේ මගේ හදවතේ තිබෙන වත් පිළිවෙත්වලින් කියලයි. මම දෙවියන් වහන්සේ දැඩි ලෙස විශ්වාස කරනවා. මම කොහේ ගියත් දෙවියන් වහන්සේ මා පිටුපස්සෙන් ඉඳගෙන මාව ආරක්ෂා කරනවා. මම මිනිස්සුන්ට ආදරෙයි. වෛරය, ක්‍රෝධය, ඊර්ෂ්‍යාව නෑ.කිසි කෙනකුගේ හිත රිදවන්නේ නෑ. හැබැයි අනිත් අතට මම කැමැති නෑ කිසි කෙනෙක් මගේ හිත රිදවනවට. ඉස්සර නම් මට අසාධාරණයක් වෙන කොට හරියට තරහ ගියා. දෙවියන් වහන්සේ විශ්වාස කරනකොට එහෙම තරහ යන්න විදියක් නෑනේ. දැන් මට එහෙම තරහ යන්නේ නෑ. නමුත් මම කාටවත් යටත් වෙන්නේ නෑ. කලාව කියන්නේ උතුම් දෙයක්. ඒකට මම ගෞරව කරනවා. ඒක තුන්වැනි පන්තියට ඇදලා දානවට මම කැමැති නෑ.ඇන්ජිගේ බාල දුවගේ පුතා ‘ඉමල් ජූඩ්’ ආච්චි අම්මා වගේම සංගීතයට ළැදි කෙනෙක්. දැන් ඔහු ආච්චිටත් ගී තනු නිර්මාණය කරනවා. පසුගියදා අප අතරින් වෙන්වුණු ග්‍රේෂන් ආනන්ද ඇන්ජිත් එක්ක ගයපු අවසන් යුග ගීතයේ සංගීතය නිර්මාණය කළෙත් මේ මුණුපුරා වීම කොතරම් අපූරු සුසංයෝගයක් ද?හේමාලි විජේරත්නඡායාරූප – බර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av1101307</link>
    <topic>එතෙර රසකතා</topic>
    <author/>
    <content>එතෙර රසකතාඅපි ඇයට ජෙසී යැයි කියමු. එයා එදා රෑ රූපවාහිනිය නරඹමින් හිටියා. වැඩි වෙලාවකට නෙවේ. ජෙසීගේ වම් අත උන්හිටිගමන් අප්‍රාණික වෙලා.... අර්ධ අංශභාග තත්ත්වයකට පත්වුණා. තවත් පැය කිහිපයකදී ඇය හිටියේ නවසීලන්තයේ ඕක්ලන්ඩ් නගරයේ රෝහලක ඇඳක් උඩ.මෙහෙම තත්ත්වයක් ඇතිවෙන්නේ මොළයට ලේ ගලායාම අවහිර වුණොත් විතරයි. ඒත් ජෙසීට පූර්ණ ආඝාත තත්ත්වයක් නැති බව වෛද්‍යවරු හොයාගත්තා. එහෙනම් මෙහෙම වුණේ ඇයි? ඔය අතරේ එක වෛද්‍යවරයෙක් දැක්කා ජෙසීගේ වම් කනට පහළින් ගෙල ප්‍රදේශයේ අමුතු ලකුණක්. ඒක දත් පහරක්!”ගිය බ්‍රහස්පතින්දා අපි අමතක නොවන හැන්දෑවක් ගතකළා. මගේ පෙම්වතා මට හරි ආදරෙයි. ආදරේ වැඩිකමටම මාව සිප ගන්නා අතරේ එයා මගේ බෙල්ල විකුවා.”ඒකයි ජෙසීගේ උත්තරය. මේකට කියන්නේ Love bite හෙවත් ආදර සපාකෑම. වාත්ස්‍යායනගේ කාම සූත්‍රයේ ඔය වගේ Love bite ගැන වෙනම පරිච්ඡේදයක් තියනවා. ගෙල දෙපැත්ත කියන්නේ හරිම සංවේදී තැනක්. මොළයට රුධිරය සපයන ප්‍රධාන ධමනිය තියෙන්නේ එතැන. පෙම්වතාගේ ආදර සපාකෑම නිසා ජෙසීගේ ප්‍රධාන රුධිර වාහිනිය තුවාල වෙලා එතැන අවහිර වුණා. මොළයට ලේ ගලා යාම දුර්වල වුණේ ඒ නිසා බව වෛද්‍යවරු සොයා ගත්තා. කඩිනම් ප්‍රතිකාර නිසා ජෙසී සුව අතට පත්වුණා. ඒත් කොයි දේ වුණත් පරිස්සමෙන්.!කැරොලින් බර්ගර් ජනප්‍රිය රූපවාහිනී ගිනි සිළුවක්. ජර්මනිය විතරක් නෙවේ බටහිර යුරෝපයේ බොහෝ දෙනෙක් කැරොලින් හඳුන්වන්නේ ශෘංගාරාත්මක ජවනිකා මවන්න උපන් හපනියක් හැටියටයි. 2010 වසරේදී කැරොලින් සම්මාන පවා දිනුවා.තමන්ට තියන ප්‍රේක්ෂක ආකර්ෂණය තව ටිකක් වැඩි කරගන්න හිතාගෙන කැරොලින් ඒකට ක්‍රමයක් කල්පනා කළා. එයාගේ අවාසනාවට ඔළුවට ආවෙම විකාර අදහසක්. මෙතෙක් කල් තිබුණු පියයුරු ප්ලාස්ටික් සැත්කමකින් තවත් හැඩ වැඩ කරගන්න ඕන කියලයි කැරොලින් හිතුවේ.අබුද්දස්ස කාලේන විපරීත බුද්ධිඞ කිව්වා වගේ මේ කාලේ අඟනුන්ට පුදුමාකාර රූපලාවණ්‍ය උණක් හැදිලා. උත්පත්තියෙන් ලැබුණු රූප සම්පත්තිය රැකගන්නවා වෙනුවට නොයෙකුත් විකාර විසූක දස්සන කරගන්න ගිහින් හුඟ දෙනෙක් අමාරුවේ වැටෙනවා.අනේ කැරොලින්ට වුණෙත් ඒ වින්නැහියමයි. ශල්‍යාගාරයේ ඇඳ උඩ වැතිරුණ කැරොලින් තමන්ගේ අනාගත රූප සම්පත්තිය ගැන මොන තරම් චිත්ත රූප මවන්න ඇත්ද? ඔන්න සැත්කම පටන් ගත්තා. මුලින්ම නිර්වින්දනය දුන්නා. එයින් පසුව කැරොලින් ආපසු කිසිදාක ඇස් ඇරියේ නැහැ.දවස් 9ක්ම සිහිමුර්ඡාවෙන් ඇඳක් උඩ බාගෙට මැරිලා වගේ උන්නා. ගිය සෙනසුරාදා එයා යන්නම ගියා. නිර්වින්දනය නිසා කැරොලින් ගෙ රුධිර සැපයුම විකෘති වෙලා මොළයෙන් ලේ ගලන්න ගත්තා. බටහිර යුරෝපයේ ශෘංගාරාත්මක රූපවාහිනි ගිනිසිළුව ශීතල මළකුණක් බවට පත්වුණා. තියන රුව සම්පත රැකගන්නේ නැතුව වැඩි වැඩ කරන්න යන අයට මේ සිද්ධිය හොඳ පාඩමක්.ජර්මන් පොලීසිය නිර්වින්දන වෛද්‍යවරයාට හා ශල්‍ය වෛද්‍යවරයාට එරෙහිව මිනීමැරුම් චෝදනා එල්ල කළා. ඒත් තවත් අහිංසකයෝ දෙන්නෙක්. කැරොලින් පරලොව. දොස්තරලා හිරගෙදර. නිරපරාදේ තුන්දෙනෙක්ම අමාරුවේ වැටුණු හැටි.ජංගම දුරකතනය හරිම පහසුවක්. ඒ වගේම එපා කරපු වාතයක්. ජංගම දුරකතන නිසා ළමයින් සහ යෞවන යෞවනියන් අතර වසංගතයක් වගේ මොළයේ පිළිකා පැතිරෙන්නට පටන් අරගෙන බව ස්වීඩනයේ වෛද්‍ය පර්යේෂණ කණ්ඩායමක් හොයාගත්තා.නිරතුරුව ජංගම දුරකතන භාවිතා කරන ළමයින්ට හා වයස අවුරුදු 20ට අඩු අය ඒ කියන්නේ teenage  කාණ්ඩයේ අයට මොළයේ පිළිකා ඇතිවීමේ අවදානම ඉතා ඉහළ බවයි ඒ පර්යේෂණයෙන් අනාවරණය වුණේ.අනිත් පැත්තෙන් ස්නායු පද්ධතියට ජංගම දුරකතනයෙන් ඇතිකරවන්නේ අවදානම් තත්ත්වයක්. මේ වසංගතය පිටුදකින්න යුරෝපා පාර්ලිමේන්තුවේ අලුත් නීති සම්මත කරගත්තා. මහාචාර්ය ලෙනට් හාඩේල් කියන හැටියට වයස අවුරුදු 12ට අඩු ළමයින්ට ජංගම දුරකතනයක් අල්ලන්නටවත් දීම සපුරා තහනම් කරන්න ඕන.K.C.Jකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av1101308</link>
    <topic>ජේ.ඒ. වින්සන්ට්ගේ පොතෙන් තවත් පිටුවක්</topic>
    <author>නීල් විජේරත්න</author>
    <content>ජේ.ඒ. වින්සන්ට්ගේ පොතෙන් තවත් පිටුවක්ජේ.ඒ. වින්සන්ට් සිනමා ශිල්පියා කලා අධ්‍යක්‍ෂණයෙන් දායක නොවූ සිංහල චිත්‍රපටයක් සොයා ගැනීම අසීරු කටයුත්තක් වූ කාල වකවානුවක් මෙරට සිනමා කර්මාන්තයේ තිබිණ. 1960 දී සිලෝන් ස්ටුඩියෝස් ආයතනයට සම්බන්ධ වන ඔහු ඊළඟ වසර දහය තුළ කලා අධ්‍යක්‍ෂණයෙන් දායක වූ සිංහල චිත්‍රපට ගණන අසූ පහකට අධිකය. සිංහල සිනමා ඉතිහාසයේ ඒ සා නමක් තැබූ ඔහුට 1983 කළු ජූලියේදී ශ්‍රී ලංකාව අතැර මදුරාසියට යන්නට සිදු විය.එතැන් සිට ඔහු සිංහල සිනමාව හා සම්බන්ධ වූයේ හුදෙකලා අතීතාවර්ජන ඔස්සේය. සිංහල සිනමාවට වසර 50 ක් සපිරුණු අවස්ථාවේ සියලු බරපැන දරමින් ඔහු ලියා පළ කළ පොත් පිංචේ සෑම වැකියක්ම පාහේ පසක් කරනුයේ මෙරට සිනමාව සහ සිනමා ශිල්පීන් ගැන ඔහු වෙතැවූ අනුපමේය බැඳියාවයි.සිංහල චිත්‍රපට පමණක් නොව මෙරට නිෂ්පාදනය කරනු ලැබූ දෙමළ චිත්‍රපට ගණනාවකට පවා ජෝස්ටර් නිර්මාණය කළ වින්සන්ට් තමා ‘සිතක මහිම’ චිත්‍රපටය සඳහා සැකසූ පෝස්ටරය ගැන මහත් අභිරුචියකින් අදහස් දක්වා ඇත. එය මෙරට පෝස්ටර් නිර්මාණයේ කඩඉමක් සනිටුහන් කරන ලද්දකැයි ඔහු සඳහන් කරන්නේ එය කළු පැහැති පසුබිම නෙත් ඇද බැඳ ගන්නා ආකාරයේ වර්ණවත් තිත් මාලාවක් අතරින් ‘ඇහැක්’ ඉස්මතු වන පරිද්දෙන් සැකසූවකැයි කියමිනි. ‘සිතක මහිම’ තිරගතවූ කාලයේ තාප්ප – බිත්තිවල ඇලවූ මේ පෝස්ටරය ඇස දුටු අයකු නැවත වරක් විමසිලිමත්ව එදෙස බලන්නට පෙලඹවන අන්දමේ ආකර්ෂණීයත්වයකින්, නව්‍යතාවයකින් යුක්ත විණ.සිනමා ශිල්පියකු වුවත් සිනමා ශාලාවෙන් බැහැරව ‘නම තැබූ’ සිදුවීමක් හැටියට ඔහු සිහිපත් කරන්නේ ‘වීරපාණ්ඩ්‍ය කට්ට බෝම්මන්’ නමැති දෙමළ චිත්‍රපටය එල්පින්ස්ටන් සිනමා ශාලාවේ තිරගත වන විට ඒ සඳහා මරදාන හන්දියේ දැවැන්ත බලකොටුවක් ඉදි කළ අවස්ථාවයි. මෙය තනිකරම කාඩ්බෝඩ් කඩදාසියෙන් නිමා කරන ලද්දකැයි ඔහු සඳහන් කරැත. තවත් වතාවක ‘උන්නත් දාහයි මළත් දාහයි’ චිත්‍රපටයේ ප්‍රචාරක දැන්වීමක් හැටියට මරදාන හන්දියේ ඉදි කළ අඩි 25x20දැවැන්ත ‘කට්අවුට්’ එක ගැනද ඔහු තම කෘතියේ අදහස් දක්වා ඇත. තුනී ලෑලි යොදා කළු - සුදු පැහැයෙන් නිර්මාණය කළ මේ ‘කට්අවුට්’ පුවරුව ප්‍රදර්ශනය කෙරුණේ පොළව මට්ටමේ සිට අඩි 30 ක් ඉහළිනි. මෙහි දැක්වුණේ විජය කුමාරතුංග රංගන ශිල්පියා රඟපාන දර්ශනයකි.වින්සන්ට් සිංහල චිත්‍රපට සඳහා නිර්මාණය කළ පෝස්ටර් ඔහුගේ ‘සිංහල සිනමා’ පොතට ඇතුළත් කර ඇත. ඒවා අතර ‘රන්මුතු දූව‘, ‘කලියුග කාලේ’, ‘සීතා දේවි’, දෑසනිසා’, ‘ලොකුම හිනාව‘ වැනි චිත්‍රපට පෝස්ටර ද වෙයි. අතිශය ගොරහැඬි වර්ණ යොදා නළු - නිළි රූප ඒ ආකාරයටම ප්‍රති – නිර්මාණය කිරීම ‘පෝස්ටර් කලාව‘ යයි සැලකුණු කාලයක ජේ.ඒ. වින්සන්ට්ගේ නිර්මාණ කෙතරම් ප්‍රශස්ත මට්ටමක තිබුණේදැයි මේ පෝස්ටර දෙස නැවත බලන අපට සිතේ. මේ සියල්ලට වඩා 1973 දී කොළඹ ‘සැවෝයි’ සිනමා ශාලාවේ පැවැති පෝලන්ත චිත්‍රපට උළෙල සඳහා ඔහු සැකසූ පෝස්ටරය ඔහුගේ නිර්මාණ අනන්‍යතාව කදිමට එළිදරව් කරන්නකි.සිංහල චිත්‍රපට සඳහා තමා නිර්මාණය කළ පෝස්ටර චිත්‍ර ප්‍රදර්ශනයක් වින්සන්ට් 1975 දී කොළඹ ලයනල් වෙන්ඩ්ට් කලාගාරයේදී පැවැත්වීය. එය මෙරට පැවැත්වූ මුල්ම පෝස්ටර් නිර්මාණ ප්‍රදර්ශනය හැටියට සැලකිණි.වින්සන්ට් කියනාකාරයට සිංහල චිත්‍රපට සඳහා නිර්මාණය කළ පෝස්ටර් හයසිය ගණන අතරින් තමා වඩාත්ම කැමැති ‘තෙවත’ චිත්‍රපටය සඳහා සැකසූ පෝස්ටරයටයි. කලා අධ්‍යක්‍ෂකවරයකු හැටියට වඩාත් කැමැති දර්ශන තලය ඉදි කෙරුණේ ‘හඳපාන’ චිත්‍රපටය සඳහාය. ඒ ගම්මුලාදෑනි නිවෙස සහ ගැමි පැල්පත් පේළියයි.මේ කෘතියේ එක් පරිච්ඡේදයක් වින්සන්ට් නම් කර ඇත්තේ “මගේ ජීවිතයේ හොඳම කාල වකවානුව 1983 ජූලි මස 25 වැනි දින නිමා විය” යනුවෙනි.එදින සිදු වූ සියල්ල ඔහුට දරා ගත හැක්කක් නොවිණ. එම සිදුවීම සවිස්තරාත්මකව සඳහන් කරන වින්සන්ට් “ඒ තමා අපි අපේ ආදරණීය ගෙපැල ‘ළසඳා’ නිවෙස අන්තිමට දුටු අවස්ථාව“ යි සඳහන් කර ඇත.”චිත්‍ර කලාවට සහ සිනමාවට මගේ නිර්මාණාත්මක දායකÀවය හේතුවෙන් ජාතික සහ අන්තර්ජාතික මට්ටමින් මා ලැබූ සම්මාන සේරම මට නැති වුණා. නමුත් ඊට වඩා ලොකු ඛේදවාචකය වූයේ 1953 – 1983 කාලය පුරා මා එකතු කළ සිංහල සිනමා පෝස්ටර් සහ දැන්වීම් ප්‍රචාර ආම්පන්න ටික අහිමිවීමයි. මේ වටිනා දේ නැති බංග කළ උදවිය දැන නොසිටින්නට ඇති ඔවුන් මේ විනාශ කරන්නේ ඔවුන්ගේම වස්තුව බව“ යි වින්සන්ට් තම කෘතියේ සඳහන් කර ඇත්තේ සාතිශය හැඟීම්බර ස්වරයකිනි.නීල් විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av1101309</link>
    <topic>රිංගින් ටෝන්ස් ජනප්‍රියම සින්දු මෙන්න</topic>
    <author>ජෝජ් රොබ්’සන් ද සිල්වා</author>
    <content>රිංගින් ටෝන්ස් ජනප්‍රියම සින්දු මෙන්නසංගීත ක්ෂේත්‍රයේ නවතම ප්‍රවණතාව දුරකතන (රිංගින් ටෝන්ස්) ගීත රැල්ල යයි කී විටදී ඔබ මා හා එකඟ නොවනු ඇත. එහෙත් මේ කාලයේ ජනප්‍රිය ගීත නිර්මාණකරුවකු වන සංගීතවේදී ගායන ශිල්පී රොෂාන් ප්‍රනාන්දු මා සමඟ පැවසුවේ දුරකතන (රිංගින් ටෝන්ස්) සඳහා මේ වනවිට නිර්මාණය වී ඇති ගීත සංඛ්‍යාව විසිදහසකට වැඩි බවයි.‘රසඳුන’ පාඨක ඔබත් ඔබේ දුරකතනයට කිසියම් ගීතයක් යොදා ගෙන තිබෙනවා විය හැකි ය. එවැනි ගීත ඉදිරිපත් කරමින් පෙරමුණේ ම සිටින ආයතනයක් වන එම්. එන්ටර්ටේන්මන්ට් පෞද්ගලික සමාගමේ දුරකතන නාද සැකසුම් (ඩිජිටල්) කළමනාකාර ශේන් ජයකොඩි මහතා සමඟ දුරකතන ගී රැල්ලේ ජනප්‍රිය ගී පිළිබඳව මා කළ කතාබහයි මේ...!!මුලින් ම අපි කතා බහ කළේ පසුගිය වසරේ වැඩිපුරම දුරකතන සඳහා යොදා ගත් ගීත පහ පිළිබඳවයි.“අපේ ආයතනයෙන් වැඩිපුරම දුරකතන සඳහා යොදා ඇති ගීතය නම් සම්පත් බණ්ඩාර ගයන ‘උතුර දකුණ යා කරගෙන’ ගීතයයි. මේ ගීතය පද රචනය කර ඇත්තේ ජයන්ත කාලිංගඇල, සංගීතවත් කර ඇත්තේ ලක්මාල් කරුණාරත්න. යුද්ධය අවසන් වීමට මාස තුනකට පමණ පෙර මේ ගීතය අපට ලැබුණේ.ශේන් ජයකොඩිඑහෙත් වැඩිම ඉල්ලුමක් මෙම ගීතයට ලැබී තිබෙනවා. දෙවනුව ප්‍රියාන් සමඟ නතාෂා ගයන ‘යායට පායනා’ (පද - කැළුම් ශ්‍රීමාල්) ගීතයත් තෙවනුව සුරේන්ද්‍ර පෙරේරා ගයන ‘වැහි පබළු සැලී’ (පද - උපුල් ශාන්ත සන්නස්ගල) ගීතයත් සිවුවෙනුව මංජුල පුෂ්පකුමාර ගයන ‘හිත හදාගන්න’ (පද - සත්‍යජිත් ලක්මාල්) ගීතය සහ පස්වෙනුව රොෂාන් ප්‍රනාන්දු ගයන ‘සුළඟ වගේ දඟ කරන’ (පද - ප්‍රියාල් අමරසිංහ) ගීතයත් අපෙන් දුරකතන සඳහා වැඩිපුරම යොදා ගෙන තිබෙන ගීත එමෙන් ම සුරේනි ද මැල් ගයන ‘හොරැහින් බලන්නේ’ නදීර නෝනිස් ගයන ‘පුංචි සමනළියේ’ රයිනි සමඟ ගයාන් ගයන ‘නීල කඳු ගැටයේ’ - ශිහාන් මිහිරංග ගයන ‘වස්සානයේ’ සහ ශිහාන් සමඟ නදිනි ගයන ‘හිත ආදරේ සොයා’ ගීත සඳහාත් හොඳ ඉල්ලුමක් තිබුණා.”ඔබ ආයතනයෙන් බැහැරව විමසා බලද්දී වෙනත් ගීත සඳහා වැඩි ඉල්ලුමක් ඇති බව පෙනෙන්න තිබෙනවා. ඒ කෙසේද?“ඔව්, එහෙම වෙන්න පුළුවන්. එක් එක් ආයතන සතුව ඇති ගීත අතරින් තමයි එය තීරණය වෙන්නේ. මම ඔබට පැවසුවේ අප ආයතනය සතුව ඇති ගීත අතරින් ඉල්ලුමක් තිබුණු ගීත පිළිබඳවයි. අප ආයතනයෙන් සියලුම දුරකතන ජාලයන්ගේ දුරකතන සඳහා ගීත සපයනවා.එම නිසා පොදුවේ බලද්දී කවීෂ කවිරාජ් ගයන ‘කඳුළක් ගලාවී’ චාමර වීරසිංහ ගයන ‘මා ආදර අම්මා’ ළහිරු පෙරේරා ගයන ‘රම්බරි’ රොෂාන් ප්‍රනාන්දු සමඟ තිළිණ ගයන ‘සුපෙම් සුවඳක්’ සහ සුරේන්ද්‍ර පෙරේරා ගයන ‘දිය කිඳුරි’ වැනි ගීත සඳහාත් ඉල්ලුමක් ඇති බව කියන්න පුළුවන්.”“මෙම දුරකතන ගීත ශ්‍රාවක ග්‍රාහකයන් පිළිබඳව පවසනවා නම්...?”“ඔවුන් පිළිවෙළින් සිංහල, දෙමළ, හින්දි සහ ඉංග්‍රීසි ගීත ශ්‍රාවකයන්. මීට අවුරුදු තුනකට පමණ පෙර වයස අවුරුදු 15 - 25 අතර පිරිස තමයි වැඩිපුර මෙම ගීත ග්‍රාහකයන් වුණේ. අද වනවිට තත්ත්වය වෙනස් වී අවුරුදු නවයේ පමණ සිට ග්‍රාහකයන් ද දුරකතන සඳහා ගීත යොදා ගන්නා පිරිස අතර ඉන්නවා. විශේෂයෙන් ප්‍රේම සබඳතා පවත්වන තරුණ තරුණියන් අතර මෙම දුරකතන ගී යොදා ගැනීමේ ක්‍රියාදාමය ජනප්‍රිය වී ඇති අතර ප්‍රේම විරහා ගීතවලට කැමැති ශ්‍රාවක පිරිස වැඩි බවක් හැඟෙනවා.”දුරකතන ගී රැල්ලේ ජනප්‍රිය වී ඇත්තේ අප එදිනෙදා අසා පුරුදු ගීත නොවේ. ඒ සම්බන්ධයෙන් ඔබට හැඟෙන්නේ කෙසේද?“අපට අසා පුරුදු ගීත කිව්වම වැඩිපුර ප්‍රවීණ ගායක ගායිකාවන්ගේ ජනප්‍රිය ගීත ගැනයි පැවසෙන්නේ. එහෙත් අප ආයතනය සතුව එම ගීත බොහොමයක් නැහැ. එම නිසා දුරකතන ග්‍රාහකයින් ඉල්ලා සිටියත් අපට එවැනි ගීත ලබා දීමට හැකියාව නැහැ. ප්‍රවීණ ශිල්පීන් ඒ පිළිබඳව අවධානය යොමු කර ඔවුන්ගේ ගීත අපට ලබාදීමට පියවර ගන්නවා නම් මේ තත්ත්වය සමහර විට වෙනස් වෙයි. නව පරපුරේ ශිල්පීන් ඔවුන්ගේ ගීත අපට සැපයීමට උනන්දුයි.”මෙම ව්‍යාපාරය සංයුක්ත ගී තැටි නිෂ්පාදකයන්ට අභියෝගයක් නොවේ ද?”“සැබැවින් ම අභියෝගයක්. අද සංයුක්ත තැටියක් මිලදී ගැනීමට වැය වෙන මුදලට වඩා විශාල අඩු මුදලකට තමන්ගේ දුරකතනයට ප්‍රියතම ගීතය ලබා ගැනීමට හැකියාව ලැබීම නිසා බොහෝ ගීත ශ්‍රාවකයින් සංයුක්ත තැටි මිලදී ගැනීමෙන් ඈත් වෙලා. රුපියල් තිහක් වැනි සුළු මුදලකට අපි මේ සේවය සලසනවා. මේ සඳහා ගීත විශාල ප්‍රමාණයක් ලැබෙන අතර දැනට සුදුසු ගීත තෝරා ගැනීමට අපි දිනකට ගීත තිහක් පමණ ශ්‍රවණය කරනවා.මේ කටයුත්තට කාර්මික ඉංජිනේරු සම්පත් ප්‍රනාන්දු ඇතුළු අප තිදෙනෙකු දායක වෙනවා. අපේ ගායන ශිල්පීන් නවීන තාක්ෂණය යොදා ගන්නා මේ ක්ෂේත්‍රය පිළිබඳව දැන සිටීම වැදගත්. එහෙත් නව පරපුරේ ශිල්පීන් හැර ප්‍රවීණ ශිල්පීන් බොහෝ දෙනෙකු මේ පිළිබඳව උදාසීන බවයි මගේ හැඟීම. වෙනස්, අලුත් ගීත නිර්මාණය කරන ශිල්පීන්ගේ ගීත සඳහා මෙම ක්ෂේත්‍රයේ අවස්ථාව තිබෙනවා.”කාලයෙන් කාලයට විවිධ ප්‍රවණතා ඇති වීම ඕනෑම ක්ෂේත්‍රයක ස්වභාවයයි. මෙම වකවානුවේ සංගීත ක්ෂේත්‍රයේ නවතම ප්‍රවණතාව වන මෙම දුරකතන ගීත රැල්ල සම්බන්ධව අපේ ගායන ශිල්පීන් ඇතුළු ගී නිර්මාණ ශිල්පීන් සියල්ලන්ගේ ම දැන ගැනීම පිණිස එම්. එන්ටර්ටේන්ට්මන්ට් ආයතනයේ ශිල්පී සම්බන්ධීකාරක (විධායක) කවින්ද රුද්රිගෝ මහතාගෙන් ද තොරතුරු බිඳක් විමසීමට මම අමතක නොකළෙමි. “යුද්ධය පැවති කාලයේ වැඩිපුර ම ඉල්ලුම තිබුණේ යුද්ධය පසුබිම් වූ සංකල්පනා ඇතුළත් ගීත සඳහායි.සෙබළුන්ගේ සිතුවිලි පැවසෙන ගීත තමයි ඒවා අතර ප්‍රධාන වුණේ. සාමාන්‍යයෙන් නව පරම්පරාවේ ගායක ගායිකාවන්ගේ ගීතවලට ඉල්ලුම වැඩියි. රූපවාහිනී වැඩසටහන්වලින් ඇසෙන දකින ගීතවලට වගේ ම නත්තල් වැනි උත්සව කාල ආශ්‍රිතවත් සමහර ගීතවලට ඉල්ලුම් ඇති වෙනවා. මම හිතනවා මේ ප්‍රවණතාවයෙන් ගායන ශිල්පීන්ට මහඟු ඵල නෙළාගන්න පුළුවන්කම තිබෙනවා. අවශ්‍ය වන්නේ දුරකතන ග්‍රාහක ශ්‍රාවක පිරිසගේ රුචියට සරිලන අයුරු සුදුසු ගීත නිර්මාණය කිරීමයි.”ජෝජ් රොබ්’සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013011</link>
    <topic>වන ජීවින් ‘අලුතින් හදන’ ගිරිතලේ කටුගේ</topic>
    <author>ගිරිතලේ සංචාරයකින් පසු නිහාල් පී. අබේසිංහ</author>
    <content>වන ජීවින් ‘අලුතින් හදන’ ගිරිතලේ කටුගේමෙරට ප්‍රථම වනජීවී කෞතුකාගාරයපොලොන්නරුව ගිරිතලේ වනජීවී පුහුණු කේන්ද්‍රය ඇතුළත කළු කොටියෙක් ඉන්නවා අල්ලන්න පුළුවන්. උගේ දත් ගණන් කරන්නත් පුළුවන්. ඒ විතරක් නෙමේ දිවියන්, වලසුන් ඕන වේලාවක ඒකේදි අල්ලලා බලන්න පුළුවන්.මේ වගේ දෙයක් වෙන්න පුළුවන් ද? එහෙමනම් එය අරුම පුදුම තැනක් විය යුතුයි. එහෙත් එය බොරුවක් නොවේ. ගිරිතලේ වනජීවී පුහුණු කේන්ද්‍රයේ දී පසුගියදා විවෘත කළ මෙරට ප්‍රථම වනජීවී කෞතුකාගාරයේ ඇතුළතට ගිය විට ඔබට මේ අත්දැකීම විඳින්න පුළුවන්.සිරිලක වන දිවිය ඉතා සුන්දරය, නමුත් අපේ රටේ සිටින වන ජීවීන් පිළිබඳව නිවැරැදි තොරතුරු ලබාගැනීමට අවස්ථාවක් මෙතෙක් තිබුණේ නැහැ. සමහර දුර්ලභ වන ජීවීන් අපට කැලයේදී වුණත් දකින්නට ලැබෙන්නේ මොහොතක් පමණි. මිනිස් ඉව දැනුණු සැණින් ඔවුන් දිව ගොස් සැඟවීම ඊට හේතුවයි.මේ සිංහරාජයෙන් සොයා ගත් කළු කොටියාගේ දේහයමෙරට වඳ වී යන සත්ත්ව පරපුර පිළිබඳව මතු පරපුරට හා ජනතාවට විද්‍යානුකූලව කරුණු කියාදීමේ ක්‍රමයක් ද තවම හරිහැටි ක්‍රියාත්මක නොවේ.මෙරට වන ජීවී පරපුර පිළිබඳව රටේ සෑම දෙනාටම පුළුල් විද්‍යාත්මක දැනුමක් ලබාදීමත් අද කාලීන අවශ්‍යතාවක්.වන සතුන් දැකගැනීමට හා උන් පිළිබඳව නිරීක්ෂණය කිරීමට අප තුළ ඇත්තේ දැඩි ආශාවක්. එහෙත් දවස් 2 - 3 ක් තිස්සේ ජාතික වනෝද්‍යානයක සිටියත් සමහර විට සතකු දැකගැනීමටවත් නොලැබෙන අවස්ථා තිබෙනවා. විශේෂයෙන් අලි කොටි වලස්සුන් සිටින මහ කැලයක දුවා දරුවන් සමඟ දින 2 - 3 ක සිටීමත් භයානකයි. ඒ සමඟම සමහර ජාතික වනෝද්‍යානවල අලි දරුණුයි.මේ සියලු ගැටලුවලට විසඳුම් ඉදිරිපත් කරමින් අපේ වනාන්තරවල සිටින ඉතා විරල වන සතුන් පිළිබඳව සියලු තොරතුරු අධ්‍යයනයට අවස්ථාව ලබා දෙමින් මෙරට ඉදිකළ ප්‍රථම වන ජීවී කෞතුකාගාරය පසුගියදා ගිරිතලේ දී විවෘත කෙරුණා.මෙරට සිටින වන ජීවී විශේෂ 125 ක සත්ත්ව ආදර්ශන මෙහි එන අයකුට දැක බලා ගැනීමට අවස්ථාව සලසා දී තිබෙනවා. වන ජීවී සංරක්ෂණ දෙපාර්තමේන්තුවට අයත් ගිරිතලේ වන ජීවී පුහුණු කේන්ද්‍රයට අනුයුක්තව කටයුතු කරන වන සත්ත්ව අඩවි ආරක්ෂක ඒ. එල්. ජයසූරිය මහතා ප්‍රමුඛ වන ජීවී නිලධාරීන් වන ජීවී කෞතුකාගාරයට අවශ්‍ය සත්ත්ව සිරුරු නිර්මාණය කර තිබේ.වන සත්ත්ව අඩවි ආරක්ෂක ඒ. එල්. ජයසූරිය මහතා කෞතුකාගාරය ගැන විස්තර කරමින්ජයසූරිය මහතා පවසන අයුරින් මෙවැනි සත්ත්ව නිදර්ශකයක් සකස් කිරීම ලෙහෙසි පහසු කටයුත්තක් නොවේ. මාසයක් දෙකක් ගත වන එකක්. මෙවැනි සත්ත්ව නිදර්ශකයක් සකස් කිරීමට අවශ්‍ය වූ විට පාවිච්චි කරන්නේ මැරි ගිය සත්ත්ව ශරීරයකි.“මුලින්ම මෙලෙස සංරක්ෂණය කළ යුතු මැරුණු සතකු අපට ලැබුණු පසු අප මුලින්ම කරන්නේ එම සතාගේ දිග පළල කකුල්වල දිග වලිගය පිළිබඳව මිනුම් ලබාගැනීමයි. ඒ එම සත්ත්වයා ජීවමාන අයුරින් සකස් කිරීමේ පහසුවටයි. එම සතාගේ හම පරෙස්සමෙන් ඉවත් කර ගැනීම ඊළඟ පියවරයි. හිස් කබල දත් සමඟ ලබා ගන්නවා. ඉන්පසු අර සත්ත්ව ශරීරය වළලා දමනවා.ලබාගත් හමත් හිස් කබලත් මුලින්ම හොඳින් පිරිසුදු කරනවා. ඊට පසුව කරන්නේ ඒවා රසායනික ද්‍රව්‍ය ගැන්වීමයි. කල් තබා ගැනීමත් හම පදම් කිරීමත් කළ යුතුයි.සතාගේ මුල් දිග පළල ස්වරූපය අනුව හා කම්බි සැකිල්ලක් සාදා එය ප්ලාස්ටර් ඔෆ් පැරිස් භාවිතයෙන් සතාගේ මුල් ස්වරූපයටම සකස් කිරීමයි ඊළඟට කරන්නේ.” ජයසූරිය මහතා අපට වන ජීවී කෞතුකාගාරයට සතකු සකස් කරන අයුරු පෙන්වා දුන්නේ එලෙසයි.අවසානයේදී කරන්නේ මේ කෘත්‍රීම ශරීරයට අර මුලින් පදම් කරගත් හිස්කබල සවිකර හම පෙරවීමයි. දැන් මුලින් කැලයේ හිටපු සතාගේ දිග පළල ප්‍රමාණය ඒ අයුරින්ම පිහිටි සත්ත්ව ශරීරයක් අපට දැකගන්න පුළුවන්.” ජයසූරිය මහතා කීය.හබරණ පොලොන්නරුව ප්‍රධාන මාර්ගයේ ගිරිතලේ වැව අසලින් ඇරැඹෙන ගිරිතලේ ඇළහැර මාර්ගයේ කිලෝ මීටර් 2 ක් පමණ ඔබ්බෙන් පිහිටා ඇති ගිරිතලේ ජාතික වන ජීවී පුහුණු කේන්ද්‍රයේ මේ වන ජීවී කෞතුකාගාරය පිහිටා තිබේ.දෙස් විදෙස් සංචාරකයින් සඳහා සතියේ දින පහේම මෙය විවෘතයි.මෙහි ඇති සුවිශේෂී සත්ත්ව නිදර්ශකය සිංහරාජ වනාන්තරයේ ආසන්න ස්ථානයක උගුලක අසුවී මිය ගොස් සිටියදී සොයා ගන්නා ලද කළු කොටියාගේ ආදර්ශයයි.ශ්‍රී ලංකාවේ වෙනත් කිසිදු ස්ථානයක එවැනි කළු කොටියකුගේ සංරක්ෂිත ආදර්ශයක් මෙතෙක් ප්‍රදර්ශනය කෙරී නොමැති වීමත් විශේෂයකි.නිතර දැකිය නොහැකි කැබැල්ලාව, වැලි මුවා, ගෝනා, වලසා, කොටියා යන සත්ත්වයන් ද ආදර්ශන අතර වේ.මේ ආදර්ශන අතර ගැට කිඹුලාගේ සංරක්ෂිත ආදර්ශය මීටර් 5 ක් (අඩි 16 ක්) දිගය. එය සුවිශේෂ සත්ත්ව නිදර්ශකයකි. ජීවමාන කිඹුලෙකු ලෙස මෙය දිස්වෙයි. දුබල ක්ෂිරපායි විශේෂ 15 ක් ඇතුළුව කෞතුකාගාරයේ ඇති ලොකු කුඩා මුළු සත්ත්ව ආදර්ශන සංඛ්‍යාව 125 ක් පමණ වෙනවා.පිඹුරාගේ ඇටසැකිල්ල“සියලු සත්ත්ව කාණ්ඩවලට අයත් සර්පයන්, කුරුල්ලන්, ක්ෂිරපායින්, උරගයන්, උභය ජීවින් වැනි විවිධ සත්ත්ව නිදර්ශක රාශියක් මෙහි තිබෙනවා. ඒ පිළිබඳව නිවැරැදි විද්‍යානුකූලව දැනුමක් ලබාදීමට වන ජීවී නිලධාරීන්ගේ සහාය ද ලබා දී තිබෙනවා.මෙය වනාන්තරයකට ගොස් සතුන් නැරැඹීමට වඩා වන ජීවීන් පිළිබඳව ජීව විද්‍යාත්මක අධ්‍යයනයක නිරතවීමට පුළුවන් ස්ථානයක්” වන ජීවී අධ්‍යක්ෂ ජනරාල් වෛද්‍ය චන්ද්‍රවංශ පතිරාජ මහතා පැවසුවේ මේ වන ජීවී කෞතුකාගාරය රටේම වන ජීවී ක්ෂේත්‍රයේ නව පිටුවක් පෙරළන තැනක් බවයි.අත්තනකඩවලදී මන්දකට අසුවී මියගිය වලසාගේ ශරීරය ඒ අයුරින්ම මෙහි සකස් කර තිබෙනවා. ඒ සමඟම නුවරඑළියේදී මරා දමා තිබී සොයාගත් දිවියාත් දැන් ඒ අයුරින්ම ගිරිතලේ වන ජීවී කෞතුකාගාරයේ ඉන්නවා.ආර්ථික සංවර්ධන ඇමැති බැසිල් රාජපක්ෂ මහතා ද මෙම කෞතුකාගාරය ඉදිකිරීමට ශක්තිය ලබාදුන් බවත් මෙම කෞතුකාගාරය විවෘත කළ වන ජීවි හා ගොවි ජන සේවා ඇමැති එස්. එම්. චන්ද්‍රසේන මහතා සඳහන් කළේ ස්තුති පූර්වකය.ගිරිතලේ වන ජීවී කෞතුකාගාරයේ භාරකාර විජිත් සමරකෝන් මහතා පවසන ආකාරයට මේ ස්ථානය වන ජීවීන් පිළිබඳව සුන්දරත්වය, විද්‍යාත්මක දැනුම, අවබෝධය හා අධ්‍යාපනය ලබාගන්න පුළුවන් ස්ථානයක්. පරිසරයේ විචිත්‍ර බව විවිධත්වය හා ප්‍රෞඪත්වය අත්විඳීමට එක් වරක්වත් අපේ රටේ ප්‍රථම වන ජීවී කෞතුකාගාරයට පියනැගිය යුතු බවයි සමරකෝන් මහතා පවසන්නේ ඒ කටයුත්තට ඔබටත් අපි ආරාධනා කරමු.ගිරිතලේ සංචාරයකින් පසු නිහාල් පී. අබේසිංහසේයාරූසුසන්ත විජයගුණවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013012</link>
    <topic>එන්න දිනවන්න... ළහිරුගේ ක්‍රිකට් ගීතය</topic>
    <author>ඉඳුනිල්</author>
    <content>එන්න දිනවන්න... ළහිරුගේ ක්‍රිකට් ගීතයලෝක කුසලාන තරගාවලිය ඇරැඹීමට හරියටම තව ඇත්තේ දින 19 කි. 1996 ලෝක ශූරයන් 2007 වසරේ තරගාවලියේදී අනු ශූරයන් බවට පත්ව ක්‍රිකට් ලොවේ අද්විතීය නාමයක් හිමිකරගත් ශ්‍රී ලංකා කණ්ඩායම මෙවර සත්කාරක රටක් ලෙසින් යළිත් කිරුළ දිනා ගැනීමේ අභිමානවත් සන්ධිස්ථානයකට එළඹ සිටී.දශක තුනකට අධික කාලයක් පුරා මවුබිම වෙලාගෙන සිටි රුදුරු ත්‍රස්තවාදය අවසන් වූවාට පසු පැවැත්වෙන මෙම ලෝක කුසලාන තරගාවලියේදී ශ්‍රී ලංකා කණ්ඩායමට ශක්තිය ධෛර්යය දෙමින් ජයඝෝෂා නගන්නට ජාති ආගම් කුල භේදයකින් තොරව නිදහස් ශ්‍රී ලාංකික සැවොම බලා සිටිති.ශ්‍රී ලංකා ක්‍රිකට් ආයතනය දෙවුන්දර තුඩුවේ සිට පේදුරු තුඩුව දක්වා වෙසෙන සෑම ශ්‍රී ලාංකිකයකුම එක් කර ගනිමින් එකට ගයන්නට හැකි අපූරු ගීතයක් ශ්‍රී ලංකා ක්‍රිකට් නිල ගීතය ලෙසින් පසුගියදා එළි දැක්වීය. 2011 ලෝක ක්‍රිකට් කුසලාන තරගාවලියේදී එකම ජාතියක් ලෙසින් අත්වැල් බැඳ ගනිමින් එකම ජයග්‍රාහී ඉලක්කය වූ ක්‍රිකට් කිරුළ යළි ලක්මාතාවගේ හිසෙහි පලඳවන්නට ශ්‍රී ලංකා ක්‍රිකට් විරුවනට ශක්තිය ධෛර්ය පතා එක්වෙමු යන තේමාව අනුව නිර්මාණය කෙරුණු මෙම ‘එන්න’ ගීතය ශ්‍රී ලංකා මොබිටෙල් පුද්ගලික ආයතනය මගින් නිෂ්පාදනය කර තිබේ.නව පරපුරේ සම්මානනීය පොප් ගායක ළහිරු පෙරේරා ගයන මෙම ගීතය ගීත රචක මනුරංග විජේසේකර ගේ පබැඳමකි. මියුසික් අවන් කෲ සංගීත සංයෝජනයෙන් එන බයිලා රිද්මයට නිර්මාණය වුණු ‘එන්න’ ගීතය ශ්‍රී ලංකා ක්‍රිකට් විරුවනට සැබෑ උත්තේජනයක්ම වේවි.කොදෙව් රටේ පොල්ගස්වල කරටි කඩන්න නවසීලන්තෙ තල්මසුන්ගෙ හකු ගලවන්න ඉන්දියාවේ කඳුවල හිම දියකරවන්න කැන්ගරුන්ට එන්න කියමු බජිරි කවන්න එන්න රොත්ත පිටින් චට්නි හදන් එන්න ටොනික් කඩන් වඩේ හපන් එන්න බෙර සද්දෙට කන් වහගෙන එන්න සිංහ පැටව් රඟ දෙනවා මෙන්නඑන්න එන්න එන්න එන්න එන්න- /// එංගලන්තෙ මාලිගාවෙ උළු හෙල්ලෙන්න හයේ ඒව වදිනව දැන් බඩු පෙරළෙන්න කූඩාරම් අරන් වරෙන් වටේ බඳින්න එළිවෙනකං බෝලවලට මැහුම් දාන්න එන්න රොත්ත පිටින් චට්නි හදන් එන්න ස්මාට් වෙලා වඩේ හපන් එන්න බෙර සද්දෙට කන් වහගෙන එන්න අත උස්සල උපහාරය දෙන්නඑන්න එන්න එන්න එන්න එන්න ගුණරත්න බුදිද කනෙන් ඇදන් එන්න උම්බලකඩ වට්ටක්කා ගොට්ටෙ දමන් කන්න රොත්ත පිටින් වඩේ බැදන් එන්න පොල්ගස්වල කරටි කඩමු එන්නහව් ඊස් දැට් කියල ඇයිද බෙරිහන් දෙන්නේ දකුණු කනෙන් ඇවිත් ඕව වමෙන් හැලෙන්නේ ගල් ඉනි තුන තිබ්බ වගේ විකට් තියෙන්නේ පොලු ගැලවුණු කාලය නෑ මතකෙට එන්නේවාංග වාංග වාංග මචං වාංග කරකෝංෂම් තෙයිය සෙයින්ද වාංග වාංග වාංග වාංග මචං වාංග ජයඝෝෂම් තෙයිය සෙයින්ද වාංගරන්රේට් එක බැහැල යද්දි ඇණේ ගහන්නේ දිව්‍ය ලෝකෙ ටීවී වටේ දෙවියො පිරෙන්නේ අපේ රටේ දිනුම පතා හුරේ කියන්නේ තව්තිසාවෙ ජනෙල්වලට බෝල වදින්නේඑන්න එන්න එන්න එන්න එන්න ටොනික් හපන් වඩේ හපන් එන්න බෙර සද්දෙට කන් වහගෙන එන්න වන් ටූ තී එන්නකො...ඉඳුනිල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013013</link>
    <topic>බොන්ඩ තව මන්ද ප්‍රමාදේ</topic>
    <author/>
    <content>බොන්ඩ තව මන්ද ප්‍රමාදේමහාචාර්ය සරච්චන්ද්‍ර මිය යන්නට කලකට පෙර සෑම වසරකම දෙසැම්බර් 31 රාත්‍රිය ගෙවුණේ එතුමා ගේ එපිටමුල්ලේ පාරේ නිවෙසෙහි ය. ‘ජසයා හා ලෙන්චිනා’ නාට්‍යයේ ජසයා ගේ රංගනයෙන් ප්‍රසංගය අරඹන මනෝ කල්වේලා ගත වන්නට, ගත වන්නට, පැරැණි චිත්‍රපට ගී සියල්ල ම අවිරාම ගීතාවලියක් ලෙස ගයන්නේ රැස් ව සිටින්නන් සියල්ල ද අත්වැල් ගායනයට හවුල් කරවා ගනිමිනි. ‘සිහින හතක්’ චිත්‍රපටයේ ‘පුෂ්ප මකරන්දය මාගේ’ ගීයට මනෝ නව පද එක් එකයි.‘භෘංග හිමි හංස විමානේ - ප්‍රේම රන් රේණු ගුලාවේ මන්ද තව බොන්න ප්‍රමාදේ නෑඟේ රසේ,’ මනෝ මේ ගීය ගායනා කරන කල්හි ‘මන්ද තව බොන්න ප්‍රමාදේ’ යන්න ප්‍රති වාදනය වේ. ‘මන්ද තව බොන්න ප්‍රමාදේයි’ කීප වතාවක්ම ගැයෙන කල්හි සියල්ලන් අත රැඳි මධු බඳුන් පිරේ. ‘දෙය්යන්නෙ රටේ’ චිත්‍රපටයේ එන ‘රැල්ලේ කිරි වැල්ලේ’ ගීතයේ එන ‘අසරණ කෙල්ලෙකි මා කුල සිරිතට දෙන්න බැරී’ යන්න මනෝගේ ගායනයේ දී මෙසේ වෙනස් වේ.‘අසරණ කෙල්ලෙකි මා කුලසිරියට දෙන්නෙ නැතී’. ‘මනමෙ’ නාටකයේ වැදි රජුගේ හා මනමෙ කුමරුගේ සංවාද පවා එහි නිෂ්පාදක ගේ අවසරය නොමැතිව ඔහු ඉදිරියේදීම සංශෝධනය කොට රඟන්නේ මනෝම පමණි. දිගා වැද්දාය. මනමෙ කුමාරයා මනෝය. “කවුද තට මෙහි පිවිසෙන්නට කීවේ අවසර නොමැති ව බල තට වන දේ” යයි වැදි රජු තර්ජනය කරන කල, මනමෙ කුමරු ලෙස රඟන මනෝ රැඟුම මඳක් නවතා ස්වභාවික නාට්‍ය රංගන ශෛලියෙන් මෙසේ කියයි.“මේ ගෙදර ලොක්කා, ඩොක්ටර් සරච්චන්ද්‍ර තමයි එන්න කිව්වේ” යයි මනෝ පිළිතුරු දෙන කල අපට පමණක් නොව එතෙක් වේලා නිහඬව රැඟුම් බලා සිටි මහාචාර්ය සරච්චන්ද්‍රට ද සිනහව නවත්වා ගන්නට නොහැකිය.(උපුටා ගැනීම ‘මනෝ රංග තීර්ථ යාත්‍රිකයා’බුද්ධදාස ගලප්පත්තිගේ අදහස්)මට මුලින්ම සම්බන්ධ වෙන්න අවස්ථාව ලැබුණේ ‘ප්‍රේමතෝ ජායතී සෝකෝ’ නාට්‍යයට. ඒ ගීත ගායනා සඳහායි. විශ්වවිද්‍යාල දැන්වීම් පුවරුවෙ තිබුණා ‘පේමතෝ ජායතී සෝකෝ’ කියලා නාට්‍යයක් පටන් ගන්න යනවා, ගායන හැකියාව ඇති අය ඉදිරිපත් වෙන්න කියලා. කට්ටිය ඉතිං පෝලිමේ ගිහින් සම්මුඛ පරික්ෂණයට ඉදිරිපත් වුණා.මම එතැනදි කිව්වේ අමරදේව මහත්මයගෙ ‘සන්නාලියනේ’ කියන සින්දුව. සින්දුව ටිකක් වෙලා අහගෙන හිටපු සරච්චන්ද්‍ර මහත්තයගෙ මුහුණෙ සතුටුදායක හැඟීමක් මං එකවෙලාවකදි දැක්කා. මම ඉතින් දැනගත්තා වැඩේ හරියන විත්තිය. සමහරු හරියට සින්දුව ඛ්ව්වේ නැත්නම් සරච්චන්ද්‍ර මහත්තයා අහනවා කවුද ඔයාට සින්දු කියන්න පුළුවන් කියල කිව්වෙ කියලා. වැරදියට සින්දුවක් කිව්වොත් එහෙම ඔව් ඉතින් ඒ විදියටත් ඔය සින්දුව කියන්න පුළුවන් කියලා කියනවා. ඒ වගේ හරි උපහාසාත්මකව තමයි කෙනෙකුට එයා මේ වැඩේට නොගැළපෙන බව පහදා දුන්නෙ.(උපුටා ගැනීම ‘හද බස සංවාද සරණිය – නිශ්ශංඛ දිද්දෙණියගෙ අදහස්)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013014</link>
    <topic>ප්‍රවීණ - තරුණ භේදයක් නැති පිය - පුතු නාට්‍යකරුවන් දෙදෙනා</topic>
    <author>වසන්ත ජයසිංහ ආරච්චිගේ</author>
    <content>ප්‍රවීණ - තරුණ භේදයක් නැති පිය - පුතු නාට්‍යකරුවන් දෙදෙනාමේ උණුසුම් පුවත ඔබට ගෙනෙන්නේ අපේ කාලයේ තරුණ නාට්‍යවේදියකු ගැන ඔබට කියන්නයි. ඔහු නාලක විතානගේයි. මීට පෙර ‘උපන්දා මරණය’ නම් නාට්‍ය නිර්මාණයත් රැගෙන වේදිකාවට ආ නාලක දැන් එයම ‘බ්‍රේකින් නිවුස්’ ලෙසින් වේදිකාවට ගෙනෙන්න සූදානම්. පෙර නිර්මාණයම නාලක නැවතත් වේදිකාවට ගෙනෙන්නේ ඇයි? නාලකත් ප්‍රවීණ කලාකරු බන්දුල විතානත් මේ පිය පුතු දෙදෙනා සමඟ පසුගිය දවසක අප කළ සංලාපයයි මේ.‘උපන්දා මරණය’ ඉක්මනින්ම නැවත ‘බ්‍රේකින් නිවුස්’ ලෙසින් වේදිකාවට ගෙනෙන්න විශේෂ හේතුවක් ඇති?ඇත්තටම මෙය විශිෂ්ට වේදිකා නාට්‍යයක් ලෙස බොහෝ විචාරකයින් ප්‍රකාශ කළා. ඒ වගේ ම අපි දර්ශන වාර දහයක් විතර කළේ. උපරිම ප්‍රේක්ෂක ප්‍රතිචාර තිබුණා. නමුත් ඇත්තටම අපට මේ නම පිළිබඳ ප්‍රශ්නයක් තිබුණා. එය අන්තර්ගතයට කිසිසේත් ම බලපෑමක් කළේ නැහැ. ඒත් යම් කතිකාවක් ගොඩනැඟුණා මෙම අන්තර්ගතයත් සමඟ නම වෙනස් වෙනවා නම් හොඳයි කියලා. මෙම නාට්‍යය දුවන්නෙත් එක්තරා උණුසුම් පුවතක් වටා නිසා අලුත් නම වඩාත් සමීපයි කියලා හිතෙනවා.මේ නව වසරේ නව නිර්මාණයකට ඔබ යන්න පෙලඹුණේ නැත්තේ ඇයි?ඒකට විශේෂ හේතුවක් වුණේ මෙය අවශ්‍ය ප්‍රමාණයට ප්‍රේක්ෂකයා අතරට නොගිය එක. බොහෝ දෙනෙක් මෙය ඉල්ලා සිටියා. ඒ නිසයි අපට ඕන වුණේ නැවතත් මෙය ප්‍රේක්ෂකයාට දැකබලා ගන්න අවස්ථාව සලසා දෙන්න. මුලදී යම් යම් මූල්‍ය ගැටලු නිසා සිතූ පරිදි ප්‍රේක්ෂකයාට ගෙනයන්න බැරි වුණත් මේ වසරේ අපට ඛ්ච්ඕ බැංකුව අනුග්‍රහය දක්වනවා. ඒ පිළිබඳවත් ඔවුන්ට ස්තුතිවන්ත විය යුතුයි.නාලක වේදිකාවට පමණක් සීමා වූ කලාකරුවෙක් නෙවෙයි.ඔව් ඇත්තටම මගේ දායකත්වය වේදිකාවට පමණක් මා සීමා කරලා නැහැ. මේ වෙනකොට රූපවාහිනි මාධ්‍යයේත් මා නිර්මාණකරණයේ නිරත වෙනවා. ඒ වගේ ම මා දකින සිහිනයක් සිනමාව. බොහෝ දුරට ඉතාම කෙටිකලකින් මා ඒ සිහිනය යථාර්ථයක් කර ගනියි.මෙවර ‘බ්‍රේකින් නිවුස්’ වේදිකාගත වීමත් සමඟ ඔබේ පියාට උපහාරයක් සිදුකරන්නත් සූදානම්.තාත්තගේ සෙවණැල්ල තමයි අපිව නිර්මාණය වුණ සාධකයක් වුණේ. අනෙක් දේ තාත්තා ගවේෂණශීලීයි. නිතර ම ඔහු මේ සමාජයත් පරම්පරා සමගත් අප්ඩේට් වෙන කෙනෙක් විදිහටයි මම දකින්නේ. ඒ නිසා තරුණ පරම්පරාව හා ප්‍රවීණ පරම්පරාව අතර ගැටුමක් ඇතිවෙන්නේ නැහැ. මෙම නාට්‍යයේ තාත්තා ප්‍රධාන චරිතයක් රඟපාන්නේ. මම හිතන්නේ තවමත් මම තාත්තගෙන් ඉගෙන ගන්නවා. මේ නාට්‍ය වේදිකාගත කරන්නෙත් ඔබ කියූ පරිදි තාත්තට උපහාරයක් විදිහට. මේ වෙනකොට තාත්තා කලාව වෙනුවෙන් කළ කී දේ බොහෝමයි.තරුණ කලාකරුවකු විදිහට බන්දුල විතානගේ නම් කලාකරුවා ඔබ දකින්නේ කොහොමද?‘බ්‍රේකින් නිවුස්’මා ඔහු විවිධ පැතිවලින් දකින කෙනෙක්.ඔහු හොඳ රංගන ශල්පියෙක්. අධ්‍යක්ෂවරයෙක්, නිෂ්පාදකවරයෙක්, ගුරුවරයෙක් විටක ඔහු අපට මිතුරෙක්. මේ සියල්ල එක්කර ගත් පසු සත්තකින් ම ඔහු සොඳුරු මිනිසෙක් කියලා මම කියන්න ඕන.වේදිකාව, ටෙලිනාට්‍ය, සිනමාව, රූපවාහිනිය, ගුවන් විදුලිය මේ සකල මාධ්‍ය ඔස්සේ සිය භාව පූර්ණ රංග ප්‍රතිභාව මෙන් ම හැකියාව විදහා හල බන්දුල විතානගේ දශක කිහිපයක් ඔස්සේ කලාවට කළ දේ වෙනුවෙන් උපහාරයෙන්ද පිදුම් ලබන මොහොතේ අපි ඔහු දෙසටත් යොමු වුණා.දශක කිහිපයක් ඔස්සේ ඔබ කලාවට කළ කී දෑ බොහෝයි... මේ ආ ගමන් මඟ ගැන මොකද ඔබට හිතෙන්නේ.ආපසු හැරිලා බලද්දී ඒ ගැන මට තියෙන්නේ විශාල සතුටක්. මොකද මම නියම දේ නියම තැන හරියට කළා කියලා හිතෙනවා. මහගමසේකර, ආචාර්ය පණ්ඩිත් අමරදේව, මඩවල එස්. රත්නායක වැනි පිරිස් අපි එකට වැඩ කටයුතු කළේ. ඒ වගේ ම අද ඉන්න බොහෝ රංගන ශිල්පීන්ට අවස්ථාව ලබාදෙන්න මට පුළුවන් වෙලා තියෙනවා. ලකී ඩයස්, යසෝදා විමලධර්ම, මා හරහා කලාවට යොමුවුණේ. ගුවන් විදුලියෙත් රූපවාහිනියෙත් මේ සියලු තැන මා කළ දේ හරියට කරන්න මට පුළුවන් වුණා.මගේ ලොකුම ආශාව ශේක්ෂ්පියර් නාට්‍ය කෘති දහයක්වත් පරිවර්තනය කරන එක. මේ වනවිටත් මා එම වැඩකටයුතුවලමයි නිරත වෙලා ඉන්නේ. ‘ශේක්ෂ්පියර් හඳුනාගනිමු’ කියලා මම පොතක් ලියමින් ඉන්නවා.අපි නාලකගේ ‘බ්‍රේකින් නිවුස්’ ගැන කතා කරමු.නාලක නාට්‍යකරුවකු විදිහට කරන නිර්මාණ පිළිබඳ මම සෑහීමකට පත්වෙනවා. මොකද මගේ ක්‍රමයමයි ඔහු පුරුදු වෙලා ඉන්නේ. අනෙක් ප්‍රධාන දේ මේ ස්වතන්ත්‍ර නාට්‍යයේ විශාල ගැඹුරක් මා දකිනවා. තරුණ නාට්‍යවේදියකු ලෙස මා ඔහු පිළිබඳ අතිශය තෘප්තිමත්.තවමත් ඔබ ක්‍රියාශීලියි වගේ ම තරුණ පරම්පරාව සමඟත් හරි හරියට වැඩ කරන්න පුළුවන් නේද?ඔව්. ඒක ඇත්ත. මම ඇසුරු කරන්නේ තරුණ පිරිස නිසා ක්‍රියාශීලීකම මා තුළ වැඩිවෙලා ඇති. අනෙක් දේ ඔවුන්ගේ සිතුම් පැතුම් අපට තේරුම් ගන්න පුළුවන්. ඒ නිසා අපි අතර ප්‍රවීණ තරුණ කියලා වෙනසක් නැහැ. ඒ නිසා අදටත් ජවයෙන් මට වැඩ කරන්න පුළුවන්.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013015</link>
    <topic>‘සිංහාවලෝකනයට’පසු ’චැලෙන්ජර්ස්’ තිරයට</topic>
    <author/>
    <content>‘සිංහාවලෝකනයට’පසු ’චැලෙන්ජර්ස්’ තිරයටඋදයකාන්ත වර්ණසූරිය අධ්‍යක්ෂණය කළ නවතම සිනමා නිර්මාණය ‘චැලෙන්ජර්ස්’ ‘සිංහාවලෝකනය’ චිත්‍රපටයෙන් පසු තිරගත වේ. ලකී ඩයස්, වසන්ති චතුරානි, සංගීතා වීරරත්න, රොෂාන් රණවන, පුබුදු චතුරංග ශේෂාද්‍රි ප්‍රියසාද් ඇතුළු නළු නිළියෝ රැසක් මේ සඳහා රංගනයෙන් එක්වෙති. උදය අධ්‍යක්ෂණය කළ ‘රන් කෙවිට –2’ සහ ‘සෙනසුරු මාරුව‘ යන චිත්‍රපට දෙක ද මේ වසරේ ප්‍රදර්ශනය වන්ට නියමිතය.“මාධ්‍ය මණ්ඩපය” (Visual Art Media Circle) නමින් නවතම සංවිධානයක් පසුගියදා පිහිටුවා ගැනිණ. ජාතික රූපවාහිනියේ හිටපු නියෝජ්‍ය අධ්‍යක්ෂ ජනරාල් වැඩසටහන් තිලක් ගුණවර්ධනගේ අනුශාසකත්වයෙන් මෙම මාධ්‍ය මණ්ඩපය සඳහා නිලධාරී මණ්ඩලයක් පත් කර ගන්නා ලදි.සභාපති - චන්ද්‍රසිරි වික්‍රමසූරිය, උපසභාපතිවරුන් - සූරියවංශ ජයසේකර, ජයන්ත අභයවර්ධන, අරුණ ජයමංජුල, ලේකම් - සාලින්ද හේරත්, උපලේකම් - හේමචන්ද්‍ර පතිරණ, භාණ්ඩාගාරික - ශ්‍යාමලී ජයවීර, ප්‍රධාන සංවිධායක - රොෂාන් අහංගම.වසර 19 ක් පුරා නොමිලේ පවත්වාගෙන එනු ලබන පොල්ගස්ඕවිට සිංහල සංගීත පර්යේෂණ කලායතනයේ සිංහල සංගීත පාඨමාලා සඳහා 2011 වසර කණ්ඩායමට ගායනය, බෙර වාදනය, නර්තනය, රංගනය හැකියාවැති ඕනෑම වයස් ප්‍රමාණයක පිරිසගෙන් අයදුම්පත් කැඳවේ. සියලුම අයදුම්පත් සංවිධායක, සිංහල සංගීත පාඨමාලා අංක 01, 2 කණුව, සියඹලාගොඩ, පොල්ගස්ඕවිට ලිපිනයට යොමු කළ යුතුය.සුනිල් ලීනස් සංස්කරණය කළ ’සිංහල සිනමාව - 2010’ ග්‍රන්ථය දැන් නිකුත්ව ඇත. 2010 වසරේ ප්‍රදර්ශිත සිංහල චිත්‍රපට පිළිබඳ තොරතුරු මේ කෘතියට ඇතුළත් වෙයි.නව පරපුරේ සංගීතඥ රුක්ෂාන් කරුණානායක 2009 ජනවාරි මස ආරම්භ කළ “චයිම්ස් ඔෆ් ද සෙවන්ටීස්” සංගීත කණ්ඩායම තුන්වන වසරට පා තබා ඇත. 70 දශකයේ පොප් සංගීත ශෛලිය අනුගමනය කරමින් නව නිර්මාණ ඉදිරිපත් කරන මෙම නිර්මාණශිලී කණ්ඩායම මේ වසරේ දී සිය කුලුදුල් ගීත ඇල්බමය එළි දැක්වීමට බලාපොරොත්තුවෙන් සිටී.ජානක සිරිවර්ධන නිෂ්පාදනය කළ ‘මලි’ ටෙලිනාට්‍යය සඳුදා සිට බ්‍රහස්පතින්දා දක්වා දිනවල රාත්‍රී 7.30 ට දෙරණ රූපවාහිනියෙන් විකාශය කෙරේ. සංකේත් වික්‍රමගේ, සමාධි අරුණිචායා, දුලිකා මාරපන, ආනන්ද වික්‍රමගේ ප්‍රමුඛ නළුනිළි පිරිසක් මෙහි රඟති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013016</link>
    <topic>‘සින්ඩ්‍රෙල්ලා’ මුහුරත් උළෙල දා</topic>
    <author/>
    <content>‘සින්ඩ්‍රෙල්ලා’ මුහුරත් උළෙල දාජාතික සම්මාන 24 ක් හා ජාත්‍යන්තර සම්මාන 11 ක් දිනා ගනිමින් 65 වසරක ලාංකේය සිනමා ඉතිහාසයේ වැඩිම අන්තර්ජාතික සම්මාන ප්‍රමාණයක් දිනාගත් චිත්‍රපටය ලෙස වාර්තා තැබූ “සුළං කිරිල්ලී” නිර්මාණය කළ ඉනෝකා සත්‍යාංගනී කීර්තිනන්ද වසර අටක දීර්ඝ නිහැඬියාවකට පසු සිය දෙවන සිනමා පටය වූ “සින්ඩ්‍රෙල්ලා” නිර්මාණය කිරීම සඳහා මේ වන විට සූදානම්ව හිඳියි. “සින්ඩ්‍රෙල්ලා” හි මුහුරත් උළෙල පසුගිය 20 වැනිදා දියවන්නා නදිය අසබඩ “ඔපියුලන්ට් රිවර් ෆේස්” හෝටල් භූමියේ පවත්වන ලදි.මෙකී අවස්ථාව සඳහා ප්‍රධාන ආරාධිතයා ලෙසින් සහභාගී වූයේ ක්‍රීඩා ඇමැති මහින්දානන්ද අලුත්ගමගේ මහතා සහ එම මැතිනියයි. මෙම උත්සවයේ සෙසු ආරාධිතයන් අතරින් පිළිගැනීමේ දේශනය පවත්වන ලද්දේ ජාතික චිත්‍රපට සංස්ථාවේ සභාපති කුමාර් අබේසිංහ මහතා වන අතර මුලසුන දේශනය පවත්වන ලද්දේ ආචාර්ය ඩී.බී. නිහාල්සිංහ මහතා විසිනි. මීට අමතරව ටෙලිවිව් අධිපති සුනිල් රත්නායක මහතාත් සභාව ඇමතූ අතර චිත්‍රපට කණ්ඩායම නියෝජනය කරමින් ස්තූති කතාව පවත්වන ලද්දේ ප්‍රවීණ රංගධර සනත් ගුණතිලක මහතා විසිනි.ශ්‍රී ලාංකේය සිනමාවට නව කතානායකයකු හඳුන්වා දෙමින් සුපිරි ක්‍රිකට් ක්‍රීඩක අකලංක ගනේගම රංගනයට එක්වන අතර මෙහි ප්‍රධාන කතානායිකාව ලෙසින් ජනපි‍්‍රය ටෙලිනාට්‍ය නිළි හා පාර්ලිමේන්තු මන්ත්‍රිනී උපේක්‍ෂා ස්වර්ණමාලි සිනමාවට එක්වෙයි.සෙසු චරිත සඳහා ප්‍රවීණ රංගධර සනත් ගුණතිලක, ජනපි‍්‍රය යොවුන් ගායක ඉන්ද්‍රචාප ලියනගේ හා පුබුදු චතුරංග ද දායකත්වය ලබාදෙති.පසුබිම් ගායනයෙන් ඉන්ද්‍රචාප ලියනගේ දායක වන අතර ‘දෙරණ ඩ්‍රීම් ස්ටාර්’ තරගාවලියෙන් ජනාදරයට පත් ජනිත් දිල්රුක් ප්‍රථමවරට චිත්‍රපට පසුබිම් ගායකයෙකු ලෙස “සින්ඩ්‍රෙල්ලා” තුළින් හඳුන්වාදෙනු ලබයි. මෙම සිනමාපටයේ පසුබිම් සංගීතය නදීක ගුරුගේ විසින් නිර්මාණය කරනු ලබන අතර පසුබිම් ගීත සඳහා තනු නිර්මාණය කරන්නේ නවරත්න ගමගේ ය.”සින්ඩ්‍රෙල්ලා” An “Art Vs Art” නිෂ්පාදනයකි.  ක්‍රීඩා ඇමැති මහින්දානන්ද අලුත්ගමගේ මහතා සහ ආචාර්ය ඩී.බී. නිහාල්සිංහ ඉනෝකා සත්‍යාංගනී සමඟආචාර්ය ඩී.බී. නිහාල්සිංහ පොල්තෙල් පහන දල්වද්දීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013017</link>
    <topic>ඇවිදින දිනපොත</topic>
    <author>කපිල කුමාර කාලිංග</author>
    <content>ඇවිදින දිනපොත’ලෝක විනාසෙ සිද්ද වෙන්නෙ එකපාරටම නෙවෙයි. ටිකෙන් ටික.පසුගිය දිනෙක මා සමඟ එසේ පැවසුවේ අපේ ගමේ සිටිනා අටවත් පාස් නැති ‘ඇල්ගෝර්’ කෙනෙකි. පසුගිය ඉරිදා උදෑසන ගුවන්විදුලි නාලිකාවකින් ප්‍රචාරය කෙරුණු සාකච්ඡාවකට තේමා වූයේ ද ලෝක විනාශ භීතිකාවයි. 2012.12.12 දින මිහිතලය සුන්නද්දූලි වී යයිද? නොඑසේ නම් ඒ පවතින ශිෂ්ටාචාරය සදහටම ඉන් සමුගනීද? මෙබඳු ප්‍රශ්න රාශියක් නූතන මිනිසාගේ සිත තුළ කැරකෙයි. වධ දෙයි. ඔහු බියට පත් කරවයි. එය සාධාරණීකරණය කරනා සිදුවීම් ද “ස්වාභාවික විපත්” ලෝකය හැම තැනින්ම වාර්තා වෙයි.2007 දී ලෝක සාමය සඳහා පිරිනැමෙන නොබෙල් ත්‍යාගය දිනාගත් ඇල්ගෝර් ඇමෙරිකාවේ හිටපු උප ජනාධිපතිවරයෙකි. සෙනෙට් සභිකයෙකි. 2006 දී ඇල්ගෝර් ඉතා වැදගත් ග්‍රන්ථයක් ලියා පළ කෙළේය. ඒද Inconvenient Truth අප්‍රසන්න සත්‍යයක්) නමැති එය ඇසුරින් කළ වාර්තා චිත්‍රපටයක් ද, ග්‍රැමි හා ඇකඩමි සහ තව තවත් සම්මාන පිරිනැමුණි. 2007 දී, ටයිම් සඟරාව වසරේ වැදගත්ම පුද්ගලයා (Person of the year) ලෙස නම් කළේ ද ඇල්ගෝර්ය. චිත්‍රපට නළුවෙකු මෙන්ම ගායකයෙකු ලෙස ද ප්‍රකට, වෘත්තියෙන් ගුවන් නියමුවෙකු වන ෂිරාන් සිල්වා (“SINGIN PILOT”) ඇමෙරිකාවේ සිට එන ගමනකදී ඇල්ගෝර්ගේ කිලෝ පහක් හයක් පමණ බර “අප්‍රසන්න සත්‍යය” මට ගෙනවිත් දුන්නේය.එක් අතකින් බැලූ විට ඇල්ගෝර්ගේ කෘතිය පරිසරය හා මිහිතලය පිළිබඳ රතු දත්ත පොතකි. මිනිසා දිගින්දිගට තම විනාශය කරා ගමන් කරමින් සිටින බව ඔහු සංඛ්‍යාලේඛන සහිතව කියා සිටී. ඇමෙරිකානු උප ජනාධිපති හා 2000 ජනාධිපති අපේක්ෂකයා ම එසේ කියද්දීත් පරිසර සමුළුවලදී සම්මුතිවලට එකඟවීමට ඇමෙරිකාව අදිමදි කළේය.ඇමෙරිකාවට පමණක් නොව ඇල්ගෝර්ට ද පරිසර සංවිධානවලින් එල්ල කෙරුණි. ඇල්ගෝර් වැදි බණකාරයෙකි. කියන්නේ එකකි, කරන්නේ තව දෙයකි. විශාල මන්දිරවල වෙසෙමින් විදුලිය නාස්ති කරයි. පුද්ගලික ජෙට් යානා භාවිතා කරමින් වායු ගෝලය දූෂණය කරයි. ඇතැම් මාධ්‍යවේදීන් ඇල්ගෝර්ට “කාබන් බිලියනයර්” යනුවෙන් නමක් ද පටබැන්දේ එබඳු චෝදනා හේතුවෙනි.PETA (People for Ethical Treatment of Animals) සංවිධානය ඇල්ගෝර්ට දොස් නැඟුවේ ඔහු නිර්මාංශික ආහාරයේ වැදගත්කම ලෝකයාට කියා නොදෙන බව පවසමිනි. ඉන්පසු ඔහු මස් කෑම ‘අඩු කරන’ බව කියා සිටියේය. ඇල්ගෝර්ට ඇති විවේචන කෙසේ වෙතත් ඔහුගේ ‘අප්‍රසන්න සත්‍යයේ’ ඇති තිත්ත ඇත්ත ඉතා ඉක්මනින්ම යථාර්ථයක් වන බව නැවත වරක් පෙන්වා දෙමිනි.ඔස්ට්‍රේලියාවේ ක්වීන්ස්ලන්තය සහමුලින්ම වතුරින් යටවී ගියේය. හත්සියයකට වැඩි පිරිසක්, පණපිටින් මඩ ගොහොරුවක සඟවා දමමින් බ්‍රසීලයේ නගරයක කොටසක් නාය ගියේය. ලංකාවට ද බය හිතෙන තරමට වැස්සේය. නිවෙස් තුළ නිදා සිටි මිනිසුන් සදහටම නිදි ගන්වමින් ගල් පස් පෙරළුණේය. කෙත්වතු වසාගනිමින් මහා ජල කඳන් ගළා ගියේය.බ්‍රිස්බේන් ගංගාව බලා සිටියදී ඉදිමෙමින් සුඛෝපභෝගී නිවාස යට කරගෙන වීදි මැදින් ගළන්නට වූ කල ඔස්ට්‍රේලියානුවෝ යන එන මං නැතිව කොටුවී අසරණ වූහ. රථ ගාලක් පිටින්ම ගංවතුරේ ගසාගෙන යන අයුරුත් ඇතැම් තැනක දුඹුරු පැහැති චණ්ඩ ජල ප්‍රවාහය මඟින් රථවාහන ඔසවා පොළවේ ගසන්නාක් මෙන් අතුරුදන් කරනා සැටිත් අන්තර්ජාලයේ වීඩියෝ පට මඟින් දක්නට ලැබුණි. මේ මහා ගංවතුර වටහාගත නොහැකිවූ බ්‍රිස්බේන්වාසීහු එය හැඳින්වූයේ INLAND SUNAMI ඉන්ලෑන්ඩ් සුනාමියක් ලෙසිනි. මෙතෙක් අප දැන සිටි කරදිය සුනාමි සමඟ මිරිදිය සුනාමිත් ගිවිසුම් ගසා ගෙනය.ක්‍රීඩා පිටි, ධන ධාන්‍ය කෙත්වතු යාන වාහන මහා මන්දිර පමණක් නොව නෑ සිය හිතවතුන් පවා ජලයෙන් වැසී නොපෙනී යද්දී කාමසුඛල්ලිකානුයෝගී ජීවිතයේ නිෂ්ඵලත්වය ඔස්ටේ‍්‍රලියානු ජනයාට අවබෝධ වූවාට සැක නැත. අවසානයේ ඔවුන්ගේ සැනසීමට ඉතිරි වූයේ තමන්ට පෙර මල්ලී බේරා ගන්න යැයි කියමින් ජල රකුසාට බිලිවූ ජෝඩෑන් වැනි ඔස්ටේ‍්‍රලියානු මද්දුම බණ්ඩාරලා කෙනකු දෙන්නෙකු පමණි.මුහුදු ජල මට්ටම අඩි 20ක් වැඩි වූ දාට ලෝක සිතියම වෙනස් වන බව ඇල්ගෝර් පවසයි. ජල මට්ටම් ඉහළ යන්නේ ගෝලීය ඌෂ්ණත්වය නොහොත් මිහිතලය උණුසුම්වීමේ ප්‍රතිඵලයක් වශයෙනි. අවසානයේ මේ සියල්ල මිනිසාගේම ක්‍රියාකාරකම්වල ප්‍රතිඵලයකි.මෑතකදී කොළඹ ප්‍රධාන බස් නැවතුම්පළේ සිටි රියැදුරු මහතෙක් බුලත් විටක් කන සැටි දක්නට ලැබුණි. විට සපන අතර ඔහු හුන්තැනම හිඳ, හතර අතට කෙළ ගැසුවේය. එය ඔහු ජීවත්වන පරිසරයයි. දෙනෝ දහක් දෙන යන එන මහපාරයි. මහ පොළොවට කෙළ ගසනවුන්ට මහපොළව ද පෙරළා කරන්නේ එයමය. එසේ හෙයින් එය උඩ බලා කෙළ ගසා ගැනීමකි.ඉන්දියාවේ ප්‍රථම ජනාධිපති ආචාර්ය රාජේන්ද්‍ර ප්‍රසාද්, දෙවියන් වඳින තැන පස් කුට්ටියක් ද තබාගෙන සිටියේය. ඒ දුටු අමුත්තෙක් සරදම් ලෙස මෙසේ ඇසුවේය.”ඔබතුමා මේ පස්වලටත් වඳිනවද?””මේ මගේ මවුබිමේ පස්. ඒ වගේම අපි කන්නෙ බොන්නේ මේ පස්වල හැදෙන වැඩෙන දේ. ඉතින් මේවට වඳින එක වැරැද්දක්ද?”ආචාර්ය ප්‍රසාද් අමුත්තා නිහඬ කළේය.අපේ මිනිසුන් ලෝක විනාශය දවසේ උදෑසනත් පොළවට කෙළ ගසනු ඇත.කපිල කුමාර කාලිංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013018</link>
    <topic>දරු තිදෙනා වෙනුවෙන් ගුණතිලක ඔබෙන් ජීවිතය යදියි</topic>
    <author>වසන්ත ජයසිංහ ආරච්චි</author>
    <content>දරු තිදෙනා වෙනුවෙන් ගුණතිලක ඔබෙන් ජීවිතය යදියිසමහර මිනිසුන් ජීවිතේ ගොඩක් අසරණ වෙනවා. ඇයි එහෙම වෙන්නේ කියලා කාටවත් කොහොමවත් මුකුත් ම කියන්න බැහැ. ඔබට මෙන් ම මටත් කොයි කාටත් ජීවිතේ කවදා හෝ දවසක තනිකමක් දැනිලා තියෙනවා නේද? එහෙම දෙයක් නැහැ කියලා කවුරු හරි කියනවා නම් එයා මිහිපිට ජීවත් වෙන කෙනෙක් නෙවෙයි. හැබැයි අපි ජීවත් වෙන්ඩ හීන මවනවා. ඒ හීන හැබෑවෙනකම් අපි ජීවත් වෙනවා. ගුණතිලකටත් තිබුණේ ඔබට මට වගේ ම ජීවිතේ ගැන හීන ගොඩක්. ඒත්... ගුණතිලක ඔබ අපි වගේ නෙමෙයි අද ඉන්නේ ජීවිතයේ ගොඩක් අසරණ වෙලා.වරාගොඩ, අත්තනගල්ලේ පදිංචි ගුණතිලක ගේ කතාවයි අද ජීවිතයෙන් බිංදු මාත්‍රයක් ඔස්සේ ගෙන එන්නට අපි උත්සාහ කරන්නේ. ඒ කතාව ඔබ ඉදිරියේ අපි පිටපත් කරන්නේ බලාපොරොත්තු රැසක් ගුණතිලකට ඉටුවේවි කියන අපේක්ෂාවෙන්.ආදරණීය දියණියන් තිදෙනකුගේ පියකු විදිහට ගුණතිලකටත් සිය බිරිය හිමාලිටත් ජීවිතේ වගකීම් රැසකට මුහුණ දෙන්න සිද්ධ වුණේ අද සිය පවුලට සාමාජිකයින් කිහිප දෙනෙක් ම ඉන්න නිසයි. පුතෙක් ඉන්නකොට වගේ නෙමෙයි දියණියක් ඉන්න අම්මටයි තාත්තටයි දැනෙන වගකීම වැඩියි. කොහොම වුණත් අවුරුදු දහ තුනක, හතක සහ දෙකක දූවරුන් තිදෙනෙකුගේ සෙනෙහසින් මේ පුංචි පැල්පත පිරී ඉතිරී ගිහින්. ඒ නිසයි ගුණතිලක මේ හැමෝ ම ජීවත් කරවන්න හිතාගෙන සතිපොලක් ගානේ යමින් වෙළෙඳාම් කරන්න පටන් ගත්තේ. උගුර ලේ රහ වෙනකම් අව්කාස්ටකේ දූවිල්ල විඳිමින් උදේ පටන් සවස් වෙන තුරු හරි හරියට ජීවිතේ එක්ක වාරු වෙලා ගෙදරට එන්නේ තමන් එනතුරු දෑස් දල්වාගෙන බලා සිටින පිරිසක් ඉන්න නිසයි.“මම මහත්තයෝ රැකියාවක් විදිහට කළේ පොළේ ගිය එක. කොහොම හරි අපි ජීවත් වෙන්නත් ඕනනේ. ඔය අතරෙදි මට දියවැඩියාව හැදුණා. ඒ හේතුවෙන් වුණේ මගේ කකුලේ තුවාලයක් හැදුණු එක. ඒක එන්න එන්නම වැඩි වුණ නිසා මට පොළේ යන එක නවත්තන්න සිද්ධ වුණා. ඒ දෙයින් වුණේ අපි ගොඩක් අසරණ වුණ එක. මේ අතරෙදි රෝහලෙන් කිව්වේ තුවාලය උඩු දුවලා වැඩි නිසා කකුල කපලා අයින් කරන්න කියලයි.”මේ සිදුවීමත් සමඟ ම ගුණතිලකගේ පවුල මතට ඇද වැටෙන අඳුරු සෙවණැල්ල එන්න එන්න ම දරුණු වෙන්න ගත්තා. එහෙත් හැකි හැම උත්සාහයක් ම ගන්නට මේ මොහොතේ ගුණතිලකට සිද්ධ වෙන්නේ කෙසේ හෝ කකුල කපා ඉවත් නොකරන්නට ඔහුට ඕන වුණ නිසයි.“කොහොම හරි මහත්තයෝ මම එකතු කරගත්ත හැම දේමත් මගේ ඥාතීන්ගෙන් ලැබුණු උදවු එක්ක මට කකුල කපන්නේ නැතුව සැත්කම් කරලා තුවාලය සනීප කර ගත්තා. දැන් තුවාලය ලොකුවට ම නැහැ. ඒත් අපි කොහොම හරි ජීවත් වෙන්න ඕනනේ මහත්තයෝ. පස්සේ මම කඩේක දවස් කුලියට වැඩ කරන්න ගියා. ඒ විදිහට ටික කාලයක් වැඩ කළා. ඒත් මට ලොකු මහන්සියක් දැනුණා. ඊට පස්සේ සෙම් අමාරුව වැඩි නිසා මම ගියා වතුපිටිවලට රෝහලට. එතැනදී තමයි මට දොස්තර මහත්තුරු කිව්වේ වකුගඩු දෙක ම නරක් වීගෙන ඇවිදින් කියලා.ජීවත්වන නිවසමේ වෙනකොට එදා වතුපිටිවල රෝහලෙන් ගුණතිලකට ලැබුණු හෝඩුවාව යථාර්ථයක් ම වෙලා. දියවැඩියාවෙන් මෙන් ම මේ වෙනකොට වකුගඩු දෙකම නරක් වී ගුණතිලකත් සිය පවුලත් අද අසරණ කමේ ආගාධයටම ඇදගෙන වැටිලා.“එතැනින් පස්සේ අපි තවත් පල්ලෙහාට වැටුණා මහත්තයෝ. අපි ගොඩක් දුප්පත්. බොහෝම අමාරුවෙන් දුවලා තුන් දෙනාවත් රැකගෙන ජීවත් වුණේ. දැන් මගේ වකුගඩු නරක් වෙලා. මහ රෝහලේ නසාර් වෛද්‍යතුමන් කියන්නේ හැකි ඉක්මනින් වකුගඩුවක් බද්ධ කරන්න කියලයි. දැන් ‘ඕ’ පොසිටිව් වකුගඩුවක් හොයාගන්න ඕන මහත්තයෝ.”මට ජීවිතේ කොහොම හරි බේරගන්න ඕන. මේ දරුවන් තුන් දෙනාම තාම පොඩියි. එයාලව ජීවත් කරන්න මාත් හිමාලිත් ගොඩක් දුක් විඳිනවා. මට දැන් මුකුත් ම කරගන්න විදිහක් නැහැ. ගෙදරට වෙලාම ඉන්න සිද්ධ වෙලා. දැන් මට අවුරුදු 49 යි. ඉස්පිරිතාලෙන් මම බෙහෙත් ගන්නවා. මගේ ඇගේ ලේ මාරු කරන්න ඕන මහත්තයෝ. මේ හැමදේටම මම කොළඹ එන්නේ බස් එකේ තනියම.තව කෙනෙක් එක්ක ඇවිදින් එහෙම වියදම් කරන්නවත් මුදලක් අපි සන්තකේ නැහැ මහත්තයෝ. මේ වෙනකොට එක වේලකට බෙහෙත් පෙති එකොළහක් බොන්න ඕන. මොන දේ කරලා හරි මට සනීප වෙන්න ඕන. මේ දරුවන් ටික ලොකු මහත් කරගන්න ඕන. පුළුවන් නම් මට ‘ඕ’ පොසිටිව් වකුගඩුවක් හොයලා දෙන්න පින් අත්වෙයි.මේ අහිංසක ඉල්ලීම් ඇරෙන්න වෙන දෙයක් ගුණතිලක ඔබ හමුවේ තියන්න සූදානම් නැහැ. කෙසේ හෝ ඔවුන් ජීවිතේ ගැට ගසා ගන්නේ මේ වනවිටත් අසල් වැසියන් මෙන් ම ඥාති හිතමිත්‍රාදීන්ගෙන් ලැබෙන උදව්වෙන් බව ඔබට කියන්න ඕන. පුළුවන් නම් මේ අහිංසක ඉල්ලීමට සරණක් වෙන්න. ‘ඕ’ පොසිටිව් වකුගඩුවක් ගුණතිලකට ලබාදෙන්න පුළුවන් නම් ඔවුන්ගේ ජීවිතවලට ආයෙත් සැරයක් ආලෝකය දැල්වේවි. හිමාලිගෙත් මේ දූ පොඩිත්තන්ගෙත් ජීවිතවලට ආදරණීය සැමියෙකුගෙත් පියෙකුගෙත් සෙනෙහස එකතුවේවි. දැන් ඔබ අපි වගේ ම ජීවත් වෙන්න බලාපොරොත්තු දල්වාගෙන ඉන්න ගුණතිලකටත් ජීවිතය දෙන්න පුළුවන් ද බලන්න. ඇත්තටම ඒක ලොකු පිනක් වෙයි.“මේ දුරකතනය මට දුන්නේ අසල් වැසි මහත්තයෙක්. ටික දවසකට තියාගන්න කියලා කිව්වා. පුළුවන් නම් මට උදව්වක් දෙන්න කැමැති නම් මේ අංකය පත්තරේට ලියන්න මහත්තයෝ.”දුරකතනය - 0770881993 ලිපිනය - නො. 45/1, වරාගොඩ, අත්තනගල්ලවසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013019</link>
    <topic>5 වැනි ලෝක කුසලානය පාකිස්ථානයට ශ්‍රී ලංකාවෙන් හොඳ ආරම්භයක්</topic>
    <author>ඉඳුනිල් වීරරත්න</author>
    <content>5 වැනි ලෝක කුසලානය පාකිස්ථානයට ශ්‍රී ලංකාවෙන් හොඳ ආරම්භයක්2011 ලෝක ක්‍රිකට් කිරුළ තෙක් 5අද අප කතාකරන්නේ 1992 වසරේ පැවැති 5 වැනි ලෝක කුසලාන තරගාවලියේදී ශ්‍රී ලංකා කණ්ඩායමේ ඉරණම විසැඳුණු ආකාරයයි.ඔස්ට්‍රේලියාව සහ නවසීලන්තය සත්කාරක රටවල් ලෙස පැවැත්වුණු මෙම 5 වැනි තරගාවලියේ ශූරතාව බෙන්සන් ඇන්ඩ් හෙජස් කුසලානය ලෙස හැඳින්විණි.ඕස්ට්‍රේලියාව ලෝක ශූරයින් ලෙසත්, එංගලන්තය, ඉන්දියාව (1983 ලෝක ශූරයන්), නවසීලන්තය, පාකිස්ථානය, දකුණු අපි‍්‍රකාව, ශ්‍රී ලංකාව, බටහිර ඉන්දීය කොදෙව්වන් (1975 සහ 1979 ලෝක ශූරයින්) සහ සිම්බාබ්වේ යන රටවල් 9 මෙලෙස තරග වැදුණි.අරවින්ද1972 පෙබරවාරි 2 වැනිදා ආරම්භක තරගය නවසීලන්තයේ ඕක්ලන්ඩ් හි ඊඩ්න් පාක් පිටිය් නවසීලන්තය සහ ඕස්ට්‍රේලියාව අතර පැවැති අතර නවසීලන්තය ලකුණු 37කින් ජයග්‍රහණය කළේය.මූලික වටයේදී එක් රටක් ප්‍රතිවාදී සෑම රටක් සමඟම තරග වැදීමෙන් පසු ලැබුණු ලකුණු අනුව අවසන් පූර්ව වටය සඳහා සුදුස්සන් තේරුණු අතර, මේ අනුව එක් රටකට තරග 8ක් ක්‍රීඩා කළ යුතු වුණි.මූලිය වටයේදී තරග 8කින් 7ක් ජයග්‍රහණය කර 1ක් පරාජය වූ නවසීලන්තය ලකුණු 14ක් ලබමින් ඉදිරියෙන්ම සිටි අතර එංගලන්තය ජය 5, පරාජ 2, ජය පැරදුමෙන් තොර 1යි ලෙස ලකුණු 11ක් ලබාගනිමින් දෙවැනි ස්ථානයත්, ජයග්‍රහණ 5, පරාජ 3 සමඟ ලකුණු 10ක් ලැබූ දකුණු අප්‍රිකාව තුන්වැනි ස්ථානයත් ජයග්‍රහණ 4, පරාජය 3, ජය පරාජ 1 සමඟ ප්‍රසාද ලකුණු 9ක් ලබාගත් පාකිස්ථානය සිව්වැනි ස්ථානයටත් පත්විය.ඕස්ට්‍රේලියාව 5 වැනි ස්ථානයත්, කොදෙව්වන් 6 වැනි ස්ථානයත්, ලෝක ශූර ඉන්දියාව 7 වැනි ස්ථානයත් ශ්‍රී ලංකාව 8 වැනි ස්ථානයත් සිම්බාබ්වේ අවසන් ස්ථානයත් ලෙස ලබමින් සෙසු රටවල් පහ මූලික වටයෙන් ඉවත් විය.අවසන් පූර්ව වටයේ පළමු තරගය මාර්තු 21 වැනිදා නවසීලන්තය හා පාකිස්ථානය අතර පැවැත්විණි. මෙහිදී නවසීලන්තය කඩුලු 7කට ලැබූ ලකුණු 262 කට පිළිතුරු දෙමින් පාකිස්ථානය කඩුලු 6කට ලකුණු 263ක් ලබාගත් අතර කඩුලු 4ක ජයක් අත්කර ගනිමින් අවසන් තරගයට සුදුසුකම් ලැබීය.2 වැනි අවසන් පූර්ව තරගය මාර්තු 22දා එංගලන්තය සහ දකුණු අප්‍රිකාව අතර පැවැත්විණි. එහිදී එංගලන්තය පළමුව පන්දුවට පහර දී කඩුලු 6කට ලකුණු 252ක් ලබාගත් අතර දකුණු අප්‍රිකාව ඕවර 43කදී කඩුලු 6කට ලකුණු 232 ක් ලබාගත්තේය.අර්ජුන හාතරගාවලියේ වැඩිම කඩුලු ලාභියා බසීම් අක්‍රම්එංගලන්තය ලකුණු 19කින් ජයගත් මේ තරගය ක්‍රිකට් ඉතිහාස පොතේ සුවිශේෂී තරගයක් ලෙසින් සටහන් වී තිබේ. වර්ෂාව හේතුවෙන් දෙපිලටම ඕවර 45 බැගින් ක්‍රීඩා කිරීමට සිදුවූ මේ තරගයේදී දකුණු අප්‍රිකානු පිල පන්දුවට පහර දීමේදී 43 වැනි ඕවරයේ අවසන් පන්දුවේදී යළිත් වර්ෂාවෙන් බාධා එල්ල විය. මේ වන විට දකුණු අප්‍රිකාවට පන්දු 13කදී ලකුණු 22ක් ලබාගැනීමේ පහසු ඉලක්කයක් තිබිණි. එහෙත් අවසානයේ වර්ෂාව දැඩිවීම මත ඉතිරි ඕවර දෙක යැවීමට නොහැකිවීමෙන් ජයග්‍රාහී ඉලක්කය ලෙස එක් පන්දුවකදී ලකුණු 21ක් ලෙසින් විය.පස්වැනි ලෝක කුසලාන තරගාවලියේ අවසන් මහා තරගය 1992 මාර්තු 25 වැනිදා පාකිස්ථානය සහ එංගලන්තය අතර පැවැත්විණි.කාසියේ වාසිය දිනූ පකිස්ථානය කඩුලු 6ක් දැවී ලකුණු 249ක් ලබාගත්තේය. ඒ වන විට ලෝක ක්‍රිකට් අනුශූරයන් වූ එංගලන්තය ඕවර 49 පන්දු දෙකකදී ලකුණු 227කට සියල්ලන්ම දැවී ගියේය.පාකිස්ථානයට ලකුණු 22ක පහසු ජයක් අත්වූ අතර බෙන්සන් ඇන්ඩ් හෙජස් ලෝක කුසලානය සිය රටට ගෙන යන්න පාකිස්ථානුවන්ට හැකිවිය. ලකුණු 33ක් සමඟ කඩුලු 3ක් දවාගත් වසීම් අක්‍රම් තරගයේ වීරයා විය.මෙම 5 වැනි ලෝක කුසලාන තරගාවලියේ දී ශ්‍රී ලංකා කණ්ඩායම සහභාගි වූ තරග 8න් 2ක් ජයගත් අතර 5ක් පරාජය විය. එක් තරගයක් වර්ෂාව නිසා ජය පරාජයෙන් තොරව අවසන් වීම නිසා දෙපිලටම ප්‍රසාද ලකුණු 2 බැගින් හිමිවිය.ශ්‍රී ලංකා කණ්ඩායම ජයගත් පළමු තරගය වූයේ පෙබරවාරි 23 වැනිදා සිම්බාබ්වේ පිල සමඟ පැවැති දෙපිලේම මෙම ලෝක කුසලාන තරගාවලියේ සහභාගි වූ පළමු තරගයයි.මෙම තරගයේදී පළමුව පන්දුවට පහරදුන් සිම්බාබ්වේ පිල ඕවර 50 අවසානයේ කඩුලු 4කට 312ක දැවන්ත ලකුණු ප්‍රමාණයක් ලැබීය.ඇන්ඩ් ෆ්ලවර් පන්දු 152ක දී ලකුණු 115ක් ලබාගත් අතර කෙවින් ආර්නට් ලකුණු 52ක් සහ ඇන්ඩි වොලර් ලකුණු 83ක් ලැබීය. ප්‍රමෝද්‍ය වික්‍රමසිංහ ඕවර 10ක් යවා ලකුණු 50කට කඩුලු 2ක් දවා ගත්තේය.පිළිතුරු ඉනිම ක්‍රීඩා කිරීමට පිටියට පිවිසි ශ්‍රී ලංකා පිතිකරුවන් ඕවර 49.2කදී කඩුලු 7කට ලකුණු 313ක් ලබමින් කඩුලු 3ක ජයක් අත්කර ගත්හ.ආරම්භක පිතිකරුවන් වූ රොෂාන් මහානාම ලකුණු 59ක් අතුල සමරසේකර ලකුණු 75ක් ලබමින් ශ්‍රී ලංකා ඉනිමේ මුල් කොටස ශක්තිමත් කළ අතර අර්ජුන රණතුංග නොදැවී ලකුණු 88ක් ද සනත් ජයසූරිය ලකුණු 32ක් ද ලබා ගත්තේය.කෙසේ වෙතත් තරගයේ වීරයා සම්මානය ඇන්ඩි ෆ්ලවර්ට හිමිවිය.ඉම්රාන් ඛාන් කුසලානය සමඟශ්‍රී ලංකාව ජයගත් දෙවැනි තරගය වූයේ මාර්තු 02 වැනිදා දකුණු අප්‍රිකාව සමඟ පැවැති තරගයයි. මෙය තරගාවලියේ 14 වැනි තරගය වූ අතර, ශ්‍රී ලංකා නායක අරවින්ද ද සිල්වා කාසියේ වාසිය දිනා පළමුව පන්දුවට පහරදීමට දකුණු අපි‍්‍රකානුවන්ට ආරාධනා කළේය.ඒ අනුව ඕවර 50 අවසානයේ සියල්ලන්ම දැවී දකුණු අප්‍රිකානුවන් ලකුණු 195කට සීමා කිරීමට ශ්‍රී ලංකා පන්දු යවන්නන්ට හැකිවූ අතර දොන් අරුණසිරි කඩුලු 3ක්, අර්ජුන රණතුංග කඩුලු 2ක්, ප්‍රමෝද්‍ය වික්‍රමසිංහ කඩුලු 1ක්, චන්දික හතුරුසිංහ කඩුලු 1ක් සහ රුවන් කල්පගේ කඩුලු 1ක් ලෙසින් දස්කම් දැක්වීමට ශ්‍රී ලංකා පන්දු යවන්නන්ට හැකිවුණා.ලකුණු 196ක පහසු ඉලක්කය ජයගන්නට පිටියට පිවිසි ශ්‍රී ලංකා පිතිකරුවන්ගෙන් ආරම්භක පිතිකරුවන් වූ මහානාම සාර්ථක ලකුණු 68ක් ලබාගත් නමුත් චන්දික හතුරුසිංහට ලබාගත හැකිවූයේ ලකුණු 5ක් පමණි. සෙසු පිතිකරුවන් ද ඉතා අඩු සංඛ්‍යාවන්ලට දැවී යද්දී අර්ජුන රණතුංග නොදැවී ලකුණු 64ක් ලබමින් ශ්‍රී ලංකා කණ්ඩායම ජයග්‍රහණය කරා ගෙන ගියේය.ඕවර 49.5කදී කඩුලු 7ක් දැවී ලකුණු 198ක් ලබමින් ශ්‍රී ලංකා කණ්ඩායම කඩුලු 3කින් ජයගත් අතර පන්දු යවා කඩුලු 2ක් සමඟ නොදැවී ලකුණු 64ක් ලැබූ අර්ජුන රණතුංග තරගයේ වීරයා සම්මානයෙන් පිදුම් ලැබීය.පෙබරවාරි 28 වැනිදා ඉන්දියාව සමඟ පැවැති තරගයට වර්ෂාවෙන් බාධා එල්ල වූ අතර හෙලිකොප්ටරයක් උපයෝගී කර ගනිමින් තණ තීරුව වියළා එක් පිලකට ඕවර 20 බැගින් තීරණය කර ක්‍රීඩා කිරීමට උත්සාහ දැරීය. ඉන්දියාව පළමුව පන්දුවට පහරදීමට පිටියට පිවිසි අතර, යැවීමට හැකිවූයේ පළමු ඕවරයේ පළමු පන්දු දෙක පමණි. එම පන්දු දෙකට ඉන්දියානුවන් එක් ලකුණක් පමණක් ලබාගත් අතර, යළිත් වර්ෂාව දැඩිවීම නිසා තරගය අතහැර දැමීමට තීරණය විය.ඉහත ජයග්‍රහණ දෙක එතෙක් ලෝක කුසලාන තරගාවලියකදී ශ්‍රී ලංකා කණ්ඩායම ලැබූ වැඩිම ජයග්‍රහණ ප්‍රමාණය වූ අතර, එය ලෝක කුසලානය දිනාගත් ජයග්‍රාහී ගමනට යෝධ සවියක් විය.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013020</link>
    <topic>ඔය ආදර සම්බන්ධෙ නතර කළොත් නරකද</topic>
    <author/>
    <content>ඔය ආදර සම්බන්ධෙ නතර කළොත් නරකදලියන්නේ නිව්ටන් ගුණසේකර අඳින්නේ හර්ෂ ගුණවර්ධන”නිරපරාදෙ එයාට බනින්න එපා පුංචි... මං ආවෙ අනුපමාගෙ බබාව බලන්න.. ඇයි මෙහෙම බොරුවට කෑ මොර දෙන්නෙ..” මෙතෙක් නිහඬව සිටි තිසරුද තමන්ගේ නිර්දෝෂිභාවය පෙන්වමින් කතා කළාය.”වරෙන් යන්න...” ඉදිරියට පැන තිසරුගේ අතින් අදිමින් සේරා කටින් පිම්බාය.”ඔයා දැන් යන්න තිසරු...” සඳුන් මෘදු හඬින් කීවේය.ඒ වනවිටත් තිසරුගේ දෑස කඳුළින් බොඳ වී තිබුණේය. සේරා මේ අයුරින් කඩා පැන මෙසේ කලහකාරි ලෙස හැසිරෙතැයි ඇයට තුන් සිතකින් වත් සිතුණේ නැත.”තිසරු නිර්දෝෂයි.. මට ආන්ටිට කියන්න තියෙන්නෙ එච්චරයි.” තිසරුවත් අතින් ඇදගෙන වේගයෙන් කැබ් රිය දෙසට පිය නැඟූ සේරාට ඇසෙන හඩින් අනුපමා කීවාය.”මහ යක්ෂ ගෑනියෙක්..? වහා පණ ගැන්වී පිටවී ගිය කැබ් රිය දෙස බලමින් සඳුන් බිඳුන හඩින් කීවේය.දියණිය, සත්‍ය ලෙසටම සඳුන් කෙරෙහි කිසියම් ආලවන්තකමක් ඇති කරගෙන තිබේද යන සැකය බිංකුන්ඩකු සේ ඩග්ලස් දැරණියගලගේ හිත පහුරු ගෑවේය. සේරා ඒ ගැන දක්වන දැඩි විරෝධය, එක අතකට සාධාරණ ය.පත්තර කන්තෝරුවක සුළු රස්සාවක් කරන සඳුන් වැනි සාමාන්‍ය පවුලක තරුණයෙක් කිසිවිටෙකත් තම පවුල අහලකටවත් වැද්ද ගත යුතු නැතැයි යන්න ඩග්ලස් ගේ ද නිගමනය විය. ඒ වන විට සඳුන් කලුපහන කෙරෙහි ඔහුගේ හිතේ වෛරයක් වැඩෙන්නට තවත් කාරණයක් ද බලපෑවේය. එනම් තමන්ට අපකීර්තියක් වන පරිද්දෙන් එය පත්තරයට වාර්තා කොට තිබුණේ සඳුන් බව ඔහුට කනින් කොණින් සැළවී තිබීමය. එහෙත් ඒ බව ස්ථිර වශයෙන්ම සනාථ කරගන්නට ඔහුට පිළිගත හැකි සාක්කි නොවීය. අවසානයේ දී ඔහු කළේ සඳුන් සේවය කළ පුවත්පතේ ප්‍රධාන කතුවරයාට දුරකථනයෙන් කතා කිරිමය.”ඔය මිස්ටර් ජයනෙත්තිද?””ඔව්...””මට ඔයත් එක්ක පොඩ්ඩක් කතාකරන්න පුළුවන්ද?””ඉස්සෙල්ලා ඔය මහත්මයා කව්ද කියලා කියනවද?””මං තමා අර “ගිනිසිළුව“ කියන ෆිල්ම් එක ප්‍රොඩියුෂ් කරන්නෙ... ඩග්ලස් දැරණියගල.. මං ගැන ඔබතුමා අහලා ඇති මගෙ හිතේ..””අහලා තියෙනවා.. මේ ළඟදිත් ඔයාගෙ නම ලොකුවට පත්තරේ වැටිලා තිබුණෙ..””ඔය කියන්නෙ මගෙ ෆිල්ම් එක ගැන වෙන්න ඇති?...””නැහැ.. නැහැ.. ඒ ගැන නෙවෙයි... මොකක්ද උසාවියේ දඩගහපු කේස් එකක් ගැන?.. ඔයා වගේ වැදගත් මහත්තයෙක් ඔය වගේ වැරැදි වැඩවලට පැටලෙන එක හොඳ මදියි නේද? ප්‍රධාන කතුවරයාගේ උපහාසාත්මක සිනා හඬ ඩග්ලස්ගේ හිත කෝප ගැන්වීය. එහෙත් ඔහු එම කෝපය මැඩගෙන කතා කළේය.”අන්න ඒ ගැන පොඩ්ඩක් කතා කරන්නයි මං මිස්ටර් ජයනෙත්තිට මේ කෝල් කළේ” ළිහිල් ස්වරයක් ආරූඪ කර ගනිමින් ඩග්ලස් ආයාසයෙන් එම වචන ටික එළියට දාගත්තේය.”දැන් ඉතින් ඒ කේස් එක ඉවරයිනෙ. මිස්ටර් දැරිණියගල” ඔහු එනපොට ඉවෙන් මෙන් වටහාගත් කතුවරයා මුවගට සිනාරැල්ලක් නඟා ගනිමින් නළල රැළි ගැන්නුවේය.”මට දැනගන්න ඕනෑ මේකයි මිස්ටර් ජයනෙත්ති. කව්ද ඒ රිපෝර්ට් එක ලිව්ව එකා කියලා...? ආරංචියේ හැටියට නම් ඒක ලියලා තියෙන්නෙ අර සඳුන් කියන ෆොටෝකාරයා... මට ඒක තහවුරු කරගන්නයි අවශ්‍ය?””ඒ ගැන අහන්න ඔය මහත්මයට තියෙන අයිතිය මොකක්ද? ඒ කිසිම දෙයක් කියන්න මං සූදානම් නැහැ. කරුණාකරල ඔය ෆෝන් එක තියන්න. මට මෙතන වැඩ තියෙනවා” ඩග්ලස් ඇසූ දෙයින් එකවරම කෝපගැන්වුණ ජයනෙත්ති කටහඬ බින්දේ සිය අසතුට පළ කරමිනි.”මිස්ටර් ජයනෙත්ති එකපාරටම කලබල වුණානෙ?... මට ඒ කව්ද කියලා කිව්වාම හොඳටෝම ඇති.. මං මේ මිනිහට කරදරයක් කරන්න අහනවා එහෙම නෙවෙයි... මාව වරදවා හිතන්න එපා””ඒක මං දන්නෙ නැහැ. දැන් ඉතින් තවත් මොනවටද ඔය ගැන හාරා අවුස්සන්න හදන්නෙ? අනිත් එක ප්‍රතිපත්තියක් හැටියට අපි ඔය කිසිම දෙයක් හෙළිදරව් කරන්නෙ නැහැ. තේරුණා නේද?””හරි.. හරි.. මට කරන උදව්වක් හැටියට ඕක ලිව්වෙ සඳුන් කලුපහන ද කියලා කියන්නකො? මන් ඔබතුමාට ඕනෑම උදව්වක් කරන්නම්. මට සල්ලි වුණත් දෙන්න පුළුවන්””චී..චී.. ඒ මොන කැත කතාවක්ද? ඔහෙලගෙ සල්ලිවලට යටවෙලා මගෙ කොල්ලන්ව පාවලා දෙන්න තරම් මං පහත් අඩියකට වැටිලා නැති විත්තිය තේරුම් ගත්තොත් හොඳයි මිස්ටර්””ඔයිට වඩා ලොකු ලොක්කොත් සල්ලිවලට යටවෙනවා හලෝ””ඒක වෙන්න පුළුවන්. ඒත් ඒ ජරා ගොඩට මේ ජයනෙත්තිව දාන්න එපා. තේරුණාද? මං හොඳ කොන්දක් තියෙන සත්‍යගරුක පත්තරකාරයෙක් විත්තිය දැනගන්නවා” ඔහු දඩාස් ගා රිසීවරය තැබුවේ ඩග්ලස්ට තවත් එක වචනයක් හෝ කතාකරන්නට ඉඩ නොතබමිනි. ඔහුට ටිකක් රිදෙන්නට කතාකිරීමට හැකිවීම ගැන ජයනෙත්තිගේ හිතට ඒ මොහොතේ දැනුණේ සියුම් සතුටකි. ඔහු ඒ සතුට විඳ දරා ගනිමින්ම සඳුන්ට දුරකථනයෙන් කථා කළේය. ඇමතුම ලද සැණින් සඳුන්, ප්‍රධාන කතුවරයාගේ වීදුරු කාමරය වෙතට දිව ආවේය.”ඔහෙන් පොඩ්ඩක් වාඩිවෙනවකො..” කට කොනකට සිහින් සිනාරැල්ලක් නඟා ගනිමින් ජයනෙත්ති උපැස් යුවළ ගලවා මේසය මත තැබුවේය.”මට දැන් අර ඩග්ලස් දැරණියගල කියන පෝරිසාදයා ෆෝන් කළානෙ?”නළල වකුටු කරමින් ඔහු තියුණු දෑසින් සඳුන් දෙස බැලුවේය.”මොනවද කිව්වෙ.. බොස්? මිනිහට මං ගැන ඉව වැටිලාවත්ද?””ඒ විදිය තමයි මට තේරුණේ. ඔයාද අර රිපෝට් එක පත්තරේට ලිව්වෙ කියලා මිනිහා මගෙන් ඇහැව්වා?””ඉතින්.. සර් මොනවද කිව්වෙ?” එකවරම හිතට දැණුන පීඩනය මැඩගනිමින් සඳුන් ඇස් දෙක ලොකු කළේය.”මං මිනිහගෙ කට වැහෙන්න හොඳවයින් දෙකක් කිව්වා” හැබැයි සදුන් ඔයා ටිකක් පරිස්සම් වෙන්න වෙයි.. ඔය යක්කු හරියට නයි පොළොන්ගු වාගෙ මිනිස්සු.. පාතාලෙ එක්කත් සම්බන්ධකම් තියෙන්න බැරි නැහැ””මං මුලදීම සර්ට කිව්වෙ ඒකනෙ..””මිනිහගෙ හිතේ තියෙන්නෙ පුංචි සැකයක් විතරයි. ඒ හින්දා ඔයා හිත කලබල කරගන්න උවමනාවක් නැහැ... අපි බලමුකො මොකද වෙන්නෙ කියලා? අනිත් එක ඔය නිව්ස් එක අනික් පත්තරවලත් ගියානෙ. අපි ඔය වගේ කපටින්ගෙ වෙස්මුහුණු ගලවන්න ඕනෑ..”සඳුන් නිහඬව ඔහු කියන දෙයට සවන් දීගෙන සිටියේය.”මිනිහා මට සල්ලි දෙන්නත් කතාකළානෙ. ඒ වෙලාවෙ තමයි මට යකා නැග්ගෙ. ඒකා හිතන්න ඇති මං සල්ලිවලට යටවෙලා ඔයාලව පාවලා දෙන්න ලෑස්ති ජඩයෙක් කියලා.”ජයනෙත්ති ඒ වචන ටික පිට කළේ ආවේගශීලී හඩිනි. සිය ප්‍රධානියා ගැන සඳුන්ගේ හද තුළ ඒ මොහොතේ උපන්නේ සතුටක් හා මුසුවූ ගෞරවයකි. හද තුළ රැඳි එම ගෞරවයෙන් යුතුව ඔහු ප්‍රධාන කතුවරයා දෙස නිහඬව බලා සිටියේය.”සඳුන්ගෙන් මට මේ ප්‍රශ්නෙ අහන්න අයිතියක් නැහැ... ඒත් ඔයා හොඳ අනාගතයක් තියෙන තරුණයෙක්.. දක්ෂ ජර්නලිස්ට් කෙනෙක්. ඔයා අමාරුවෙ වැටෙනවා දකින්න මං කැමැති නැහැ සඳුන්””සර් මොනවද කියන්නෙ කියලා මට තේරෙන්නෙ නැහැ..””සඳුන් හිතනවද ඔය ඩග්ලස් කියන මිනිහ ඔයාගෙයි එයාගෙ දුවගෙයි එෆෙයාර් එකට විරුද්ධ නොවෙයි කියලා? ඒ හින්දා ”ඔය ආදර සම්බන්ධෙ නතර කළොත් නරකද ඔයා හිතන්න එපා මං ඔයාගෙ පෞද්ගලික ජීවිතේට ඇඟිලි ගහනවයි කියලා?”ඔහුගේ ප්‍රශ්නයට එක එල්ලේ පිළිතුරක් දීගත නොහැකිව සඳුන් මඳ වේලාවක් නිහඬව බලා සිටියේය. එක අතකට ඔහු කියන දේ සැබෑය. ඩග්ලස් දැරණියගල හා ඔහුගේ ආඩම්බරකාර බිරිඳ තමාගේත් තිසරුගේත් ආදර කැදැල්ලට කවදා හෝ ගිනිතබන බව ඉරහඳ මෙන් විශ්වාසය.ලබන සතියට..කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013021</link>
    <topic>සමෝධානය</topic>
    <author>සුනිල් මිහිඳුකුල</author>
    <content>සමෝධානයමගේ පි‍්‍රයතම ගායකයා එච්. ආර්. ජෝතිපාල වුණත් මගේ පි‍්‍රයතම ගීතය ගයන්නේ මිල්ටන් මල්ලවආරච්චි. ඒ ‘මධුමල ලෙස මුදු මගේ පි‍්‍රයාදර මිහිරාවිය වෙතටයි’ නම් වූ ගීතය. මට මතක හැටියට මේ ගීතය මුලින්ම ගුවන්විදුලියෙන් ඇසුණේ හැටේ දශකය අගභාගයේදි විතර.‘මධුමල’ ගීතය ලිව්වේ කරුණාරත්න අබේසේකර. ඊට මිහිරි තනුවක් යොදා සංගීතවත් කළේ මොහොමඩ් සාලි. මිල්ටන්ගේ මුල්ම ගී හතරෙත් සංගීතඥයා වුණේ සාලි. ‘ඔරුවක පාවෙන’, ‘මංගලේ නෙත්’, ‘රංකූඩුව ඔබ සෑදු’, ‘සංසාර සෙවණැල්ල’ ඒ ගී හතරයි.මොහොමඩ් සාලි තවත් ජනපි‍්‍රය ගී රැසකම තනු නිර්මාපකයා වුණා. ‘නෙළන්න බැරි මල්’, ‘ඔබ තරමට මා නැළවූ’ (මිල්ටන් පෙරේරා) ‘මුලදි බැන්ද ආදරයක මිහිර දැන්’, ‘නිසසල හදවත සසලව කැලඹෙයි’ (එච්. ආර්. ජෝතිපාල) වැනි ගීත ඉන් කීපයක් පමණයි.සාලි මාස්ටර් කිසිම දවසක ඇගැයීමට ලක් නොවූ සංගීතඥයෙක්. ඔහු මියගියේ අන්ත දුගියෙක් විදියට. ජල හා විදුලි බිල්පත් ගෙවීමට මුදල් නොමැතිකමෙන් ඔහු සෑහෙන කාලයක් තම අඹු දරුවනුත් එක්ක වතුරත් නැතුව අඳුරේ ජීවත්වුණා. සංගීත සංදර්ශනවලට, කැසට් පටවලට සාලි මාස්ටර්ගේ තනු අනුව සින්දු කියපු කිසිම ගායකයෙක් ගායිකාවක් ඔහුගේ එක ලයිට් බිලක්වත් වතුර බිලක්වත් ගෙවන්න ඉදිරිපත් වුණේ නැහැ. අදත් අපි ‘මධුමල’ සින්දුව රේඩියෝ එකේ හරි කොහෙහරි යද්දි ආශාවෙන් අහනවා. රස විඳිනවා. ඒත් ඒකට තනු නිර්මාණය කරලා අන්ත අසරණව මියගිය කලාකරුවා ගැන අපි හිතනව ද?විමලනාත් වීරරත්නගේ ‘හද බස සංවාද සරණිය’ නම් වූ පොත කියෙව්වා. එය ‘රාවය’ පුවත්පතේ පළවූ ලිපි එකතුවක්.පුවත්පත් සම්මුඛ සාකච්ඡා අද වෙනමම කලාවක් විදියට වර්ධනය වෙලා තිබෙනවා. විමලනාත් අද මෙරට සිටින දක්ෂ තීරු ලිපි රචකයෙක් විතරක් නෙමෙයි; දක්ෂ සම්මුඛ සාකච්ඡා ලිපි සකස් කරන්නෙක්. මේ ලිපි සංග්‍රහය ඊට හොඳ උදාහරණයක්.විමලනාත්ගේ සම්මුඛ සාකච්ඡාවල සුවිශේෂතා කීපයක්ම තිබෙනවා. එයින් වඩාත්ම වැදගත් දේ තමයි ඔහු කිසියම් පුද්ගලයකුගේ මුළුමහත් ජීවිතය එක ලිපියකට මොළවා ගැනීම. ඒක කරන්න ලේඛන කලාවේ මනා පරිචයක් තියෙන්න ඕනැ.විමලනාත් සම්මුඛ සාකච්ඡා සඳහා විවිධ තරාතිරම්වල පුද්ගලයන් යොමුකර ගන්නවා. එක පැත්තකින් ගුණදාස අමරසේකර යොදාගන්න කොට අනිත් පැත්තෙන් ඇන්ටන් ජෝන්ස් වැනි බයිලා ගායකයෙක් යොදා ගන්නවා. ඔහු මොනම මිනුම් දණ්ඩකින්වත් මේ චරිත වර්ග නොකිරීම වැදගත්.විමලනාත්ගේ සම්මුඛ සාකච්ඡා හරිම සරලයි; ඒ වගේම රසවත්. ඉතාම නිදහස් ආඛ්‍යාන ශෛලියකින් ඔහු තම සංවාදය පවත්වාගෙන යනවා.මේ පොතට යොදා ඇති රංජිත් අසංකගේ ඡායාරූප ගැනත් යමක් කියන්න ඕනැ. ඒ සියලු ඡායාරූපවල අපූර්ව ඒකමතියක් තියෙනවා. ඔහු රූපරාමුව තුළ චරිත ස්ථානගත කරන්නේ එක්කෝ වම් පැත්තට බරව. නැත්නම් දකුණු පැත්තට බරව. ඒක කැපී පෙනෙනවා.ජෆාර් පනාහි ඉරානයේ සිටින විශිෂ්ට ගණයේ චිත්‍රපට අධ්‍යක්ෂවරයෙක්. ඔහුගේ ‘ද සර්කල්’ චිත්‍රපටය පසුගිය දිනෙක මට නරඹන්ට ලැබුණා. එයින් කියැවෙන්නේ ඉස්ලාමීය සමාජයේ ගැහැනියගේ ඛේදවාචකයයි. මේ සිනමාපටයේ අමුතුම ආඛ්‍යානයක් යොදාගෙන තිබෙනවා. කැමරාව කාන්තාවන් කීප දෙනකු පසුපස යනවා. වරෙක එක කාන්තාවක් අතහැරලා තවත් කාන්තාවක් පසුපස ගොස් ඇගේ ජීවන අත්දැකීම් ග්‍රහණය කර ගන්නවා. ඒ අනුව කැමරාවත් චරිතයක් වගේ. තවත් විදියකට කිව්වොත් කැමරාව සත්‍යයේ, යථාර්ථයේ සාක්ෂිකරුවෙක් බඳුයි.ගැහැනුන් දරු ප්‍රසූතියේදී පිරිමි දරුවන් අපේක්ෂා කිරීම, ගණිකා වෘත්තියට වැටීම, ගබ්සා කර ගැනීමේ වුවමනාව, මවක් කුඩා දියණියක මහමඟ දමා පැන යෑම, අවසානයේ ගැහැනු හිර ගෙවල්වලට තල්ලු වීම යනාදි වශයෙන් ඉස්ලාමිය සමාජයේ ගැහැනු මුහුණ දෙන සාමාජික අතෝරයන් මේ චිත්‍රපටයෙන් හෙළිදරව් කෙරෙනවා.ප්‍රසන්න විතානගේ ගේ ’පුරහඳ කළුවර’ පොත කියෙව්වා. ඊට ‘පුරහඳ කළුවර’ චිත්‍රපටයේ තිරනාටකය, එම චිත්‍රපටය හා ඊට පැනවුණු වාරණය අළලා ලියැවුණු ලිපි මෙන්ම ශ්‍රේෂ්ඨාධිකරණ නඩු තීන්දුවක් ඇතුළත්ව තිබෙනවා.මීට එකොළොස් වසරකට ඉහත ‘පුරහඳ කළුවර’ චිත්‍රපටය තිරගත වන්ට නියමිතව තිබූ අවස්ථාවේ මතුවුණු අර්බුදය මට හොඳට මතකයි.’පුරහඳ’ වාරණයේ කොටස්කාරයෙක් වුණු එවක නිසි බලධාරි වශයෙන් කටයුතු කළ ආරිය රූබසිංහ මහතා කියා තිබුණේ මේ චිත්‍රපටයේ සමහර දර්ශන හමුදා සෙබළුන්ගේ චිත්ත ධෛර්යය බිඳ වැටීමට හේතුභූත විය හැකි බවයි.එහෙත් ශ්‍රේෂ්ඨාධිකරණ තීන්දුව මත චිත්‍රපටය ප්‍රදර්ශනය වුණායින් පස්සේ රූබසිංහ මහතා හිතපු කිසිදෙයක් සිද්ධ වුණේ නැහැ. චිත්‍රපටය නැරඹූ කිසිම හමුදා සෙබළකුගේ චිත්ත ධෛර්යය බිඳවැටුණු බවක් වාර්තා වුණේ නැහැ. ඊට හේතුවුණේ චිත්‍රපටයෙන් කියැවෙන යථාර්ථය හමුදා සෙබළුන්, ප්‍රසන්න විතානගේටත් වඩා හොඳින් අත්දැක තිබීමයි. මේ නිසා නිසි බලධාරි ආරිය රූබසිංහ මහතා නිකම්ම පල් වුණා.අනික් කාරණය එවක චිත්‍රපට කර්මාන්තය භාරව සිටි ඇමැතිවරයා එදා කියා සිටියේ රටේ පවතින යුදමය තත්ත්වය මත චිත්‍රපටයේ ප්‍රදර්ශනය කල් දමන ලෙසයි. එසේම රටේ ආරක්ෂක තත්ත්වය යහපත් අතට හැරුණු විට එය තිරගත කෙරෙන බව ඔහු කියා තිබුණා. ඒක ක්‍රියාත්මක වුණා නම් ප්‍රසන්නට 2000දි හදලා ඉවර කළ ‘පුරහඳ කළුවර’ පෙන්වන්න වෙන්නේ 2009දි. ඒ කියන්නේ ප්‍රභාකරන්ගේ මරණයෙන් පස්සේ. ඒ යුද්ධය නිමාවුණායින් පස්සේ.ස්ටීවන් ඩැල්ඩ්රිගේ ‘ද රීඩර්’ අප තුළ ගැඹුරු සිනමා වින්දනයක් ඇති කළ චිත්‍රපටයක්. අප කවුරුත් හිතුවේ ඊට හොඳම සිනමා කෘතිය සඳහා වන ඔස්කාර් සම්මානය හිමිවේය කියායි. නමුත් අවාසනාවකට මෙන් එය එසේ සිදු වුණේ නැහැ.’ද රීඩර්’ බැලූ බැල්මට බොහොම සරල කතාවක්. එය යෞවනයෙක් හා ඔහුට වඩා දෙගුණයක් වයසැති මැදිවියේ කාන්තාවක් අතර ඇති වන්නාවූ සරාගී පෙම් බැඳුමක් විදියට මතුපිටින් ගන්න පුළුවන්. නමුත් එය ජර්මනියේ නාසි යුද්ධය පසුබිම් කරගෙන බොහෝම බැරෑරුම් ප්‍රස්තුතයකට පිවිසෙන කතා පුවතකින් යුක්ත වන බව චිත්‍රපටයේ සමස්තය විග්‍රහ කිරීමෙන් පෙනී යනවා.’ද රීඩර්’ චිත්‍රපටයට පාදක වුණේ බර්නාඩ් ස්ලින්ක් නමැති ජර්මන් ලේඛකයාගේ ’DER VORLESER’ නම් වූ නවකතාව. දැන් මේ නවකතාව සිංහලට පරිවර්තනයව ප්‍රකාශයට පත්වී තිබෙනවා.පොත පරිවර්තනය කර ඇත්තේ චිත්‍රපට අධ්‍යක්ෂවරයකු හා ග්‍රන්ථ පරිවර්තකයකු ලෙස කීර්තියක් දිනාසිටින රංජිත් කුරුප්පු. මෙය ඔහුගේ ප්‍රථම නවකතා (ප්‍රබන්ධ කතා) පරිවර්තනය වීම ද සුවිශේෂයක්.මීට ඉහත ඔහු පරිවර්තනය කළේ ප්‍රබන්ධ නොවන සත්‍ය කතා ආශ්‍රය වූ කෘති.) රංජිත් තම පරිවර්තනය නම් කර ඇත්තේ ’ගිම්හාන ගීතය’ කියායි. එහි ප්‍රකාශනය මරදානේ ෆාස්ට් පබ්ලිෂින් (ප්‍රයිවට්) ලිමිටඩ්.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013022</link>
    <topic>සුමීගෙන් අහන්න</topic>
    <author/>
    <content>සුමීගෙන් අහන්නවදුරඹ කුසුම් පල්ලියගුරුගේප්‍රශ්නය - මිල්ටන් මල්ලවආරච්චි ගයන ‘මේ තරම් වූ මා පෙළූ එදා’ ගීතයේ පදමාලාව කාගේද?පිළිතුර - සෝමපාල ලීලානන්දගේ.හොරපේ කාංචන දයාවංශප්‍රශ්නය - ප්‍රවීණ නිළි අයිරාංගනි සේරසිංහ නමින් උඩවැඩියා මලක් නම් කර තිබෙනවයි කියන්නේ ඇත්තද?පිළිතුර - ඩෙන්ඩ්‍රෝබියම් අයිරාංගනි සේරසිංහ නමින් එය හැඳින්වෙනවා. ඩබ්ලිව්.එල්.ඩී. කුසුමපාල තමයි එහි නිර්මාතෘවරයා. මේ නම බ්‍රිතාන්‍ය රාජකීය උද්භිද විද්‍යා සංගමයේ ලියාපදිංචි කර තිබෙනවා.ඉහළ තල්දූවේ ආනන්ද වික්‍රමආරච්චිප්‍රශ්නය - “මගේ දෑසම පියවි ඉන්නේ – ඔබෙ රූපයමයි දිස්වන්නේ” නම් වූ ගීතය ගයන ගායකයා කවුද? එය චිත්‍රපට ගීතයක් ද?පිළිතුර - ආර්. මුත්තුසාමි. ඔව් එය චිත්‍රපට ගීයක්. චිත්‍රපටය ‘සසරක හැටි’.මීගමුවේ යොහාන් කුමාර් ද සිල්වාප්‍රශ්නය - ‘ආයේ මිලන් කී බේලා’ චිත්‍රපටයේ තොරතුරු ටිකක් කියන්න.පිළිතුර - මොහාන් කුමාර් අධ්‍යක්ෂණය කළ මෙහි රාජේන්ද්‍ර කුමාර්, සයිරා බානු, ධර්මේන්ද්‍ර, ශෂිකලා, නසීර් හුසේන්, මදන් පූරි, මුට්ටාස් බෙගම් ප්‍රධාන චරිත රඟපෑවා. සංගීතය ශන්කර් ජායිකිෂන්.වෙන්නප්පුවේ පාලිත තිසේරාප්‍රශ්නය - ‘හායි හූයි බබි ආච්චිගේ බයිසිකල් එක’ නම් වූ ජනපි‍්‍රය බයිලා ගීතය ගයන මුල් ගායකයා කවුද?පිළිතුර - වොලි බැස්ටියන්. ඔහු වෘත්තියෙන් පොලිසියේ රථවාහන අංශයේ සේවය කළා. නූතන බයිලා ගීත කලාවේ ආරම්භකයා ඔහුයි. පසුව ඉහත ගීතය මැක්ස්වල් මෙන්ඩිස් ද ගායනා කළා.හබරාදූවේ ගාමා ගාමිණී සුබසිංහප්‍රශ්නය - ඔබේ සිනමා පුවත්පත් කලා ජීවිතයේ ඔබට හමුවූ නිහතමානීම නිළියන් තිදෙනා කවුද?පිළිතුර - මාලිනි ෆොන්සේකා, අනෝජා වීරසිංහ හා සංගීතා වීරරත්න.තිස්සමහාරාමයේ පූජිත ගුණතිලකප්‍රශ්නය - මහාචාර්ය සනත් නන්දසිරි ගයන ‘බුදු හාමුදුරුවෝ වැඩියා වාගෙයි’ ගීතය කාගෙ රචනයක් ද?පිළිතුර - සනත් නන්දසිරිගේම රචනයක්.ගෝනහේනේ ලලිතා සිරිබද්දනප්‍රශ්නය - ජනපි‍්‍රය හින්දි සිනමා නළු අජේ දේව්ගන්ගේ ලිපිනය සොයා දෙන්න.පිළිතුර - SEA CLIFF, 1 ST FLOOR. GANDHIGRAM ROAD, JUHU, MUMBAI - 49පොල්ගහවෙල අංජන පුංචිහේවාප්‍රශ්නය - ජනපි‍්‍රය විකට නළු ටෙනිසන් කුරේගේ ලිපිනය කුමක්ද?පිළිතුර - 79/1, විල්ලෝරාවත්ත, මොරටුව.නිවිතිගල සරත් කාරියප්පෙරුමප්‍රශ්නය - ප්‍රසිද්ධ රැඟුම් පාලක මණ්ඩලයට ඉහළින් ‘අක්ෂරය’ චිත්‍රපටය තහනමට ලක්වෙද්දි එවක එම මණ්ඩලයේ සභාපතිවරයාව සිටි පුද්ගලයා නිහඬ පිළිවෙතක් අනුගමනය කළා. ඔහු සහ ඔහුගේ මණ්ඩලයේ ස්වාධීනත්වයට ප්‍රශ්න මතුවෙද්දි ඔහු කිසිදු විරෝධතාවයක් පළ කළේ නැහැ. ඔබ ඒ අවස්ථාවේ එම මණ්ඩලයේ සභාපතිවරයා වූයේ නම් ගන්නා පියවර කුමක්ද?පිළිතුර - නම්බු පිටින් ඉල්ලා අස්වෙනවා. රැඟුම් පාලක මණ්ඩලයට ඉහළින් චිත්‍රපට තහනම් වෙනවා නම් රැඟුම් පාලක මණ්ඩලයක් තිබිලත් වැඩක් නැහැනේ.මේ සතියේ පහත නම් සඳහන් අයත් ප්‍රශ්න එවා තිබුණා.හල්කඳවල සරත් කරුණාරත්න, කුරුණෑගල නිමල් රත්නසිරි, චන්දිම බණ්ඩාර, මහරගම ඉෂාරා වනිගසිංහ.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’ රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=av11013023</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාබිපාෂා බාසුබොලිවුඩ්පුරයට කාලයෙන් කාලයට අලුත් පෙම්වතුන් එක්වෙනවා. පසුගිය අවුරුදු කිහිපය තුළ එලෙස එක්වූ පෙම්වතුන් තමයි කට්රිනා කායිෆ් - සල්මන් ඛාන්, ශාහිඩ් කපූර් - කරීනා කපූර්, දීපිකා පදුකෝන් - රන්බීර් කපූර්, මේ පෙම්වතුන් අතරින් තවමත් පෙමින් බැඳී සිටින්නේ යැයි බොහෝ දෙනා විශ්වාස කරන්නේ සල්මන් - කට්රිනා යුවළයි. මේ දෙදෙනා ගේ ප්‍රේමය බිඳ වැටුණු බවට මීට මාස කිහිපයකට කලින් ආරංචි පැතිරී ගියා.නමුත් ඒ ආරංචිවල උණුසුම වියැකී යන්නටත් කලින් කට්රිනා පැවසුවේ තවමත් සල්මන් සහ තමන් අතර පවතින ප්‍රේමයෙහි කිසිදු වෙනසක් සිදුවී නොමැති බවයි. මීට සති දෙකකට පෙර බොලිවුඩ්පුරයෙන් ලැබුණු තවත් උණුසුම් ආරංචියකින් කියැවුණේ සල්මන් ගේ උපන් දිනයට කලින් දිනයකදී කට්රිනා ඔහුගේ නිවෙසට ගිය බවයි. එහිදී ඇය සල්මන් සමඟ පමණක් නොවෙයි, ඔහුගේ දෙමවුපියන් සමඟ ද බොහෝ වේලාවක් පිළිසඳරේ යෙදී සිටියාලු.සල්මන් - කට්රිනා හැර අනෙක් පෙම්වතුන් නම් මේ වනවිට වෙන්වෙලා. ඒ බවට කිසිදු සැකයක් නැහැ. බොලිවුඩ්පුරයට එක්වුණු තවත් පෙම්වතුන් යුවළක් තමයි, ජෝන් ඒබ්‍රහම් සහ බිපාෂා බාසු. මේ දෙදෙනාගේ ආදරයට මුල පිරුණේ මීට වසර 8 කට කලින්. එදා සිට අද දක්වා බිපාෂා - ජෝන් යුවළ ගැන නොයෙකුත් උණුසුම් පුවත් අපට දැන ගන්නට ලැබුණා. ඔය අතරේ බිපාෂා ගැන විවධාකාර ආරංචි ද පැතිරී ගියා. 2007 දී ‘රේස්’ චිත්‍රපටය රූපගත කෙරෙද්දී පැතිරී ගිය එවැනි එක් ආරංචියකින් කියැවුණේ ඇය සහ සායිෆ් අලිඛාන් අතර සබඳකමකට මුල පිරී ඇති බවයි.සායිෆ් අලි ඛාන්, ‘රේස්’ චිත්‍රපටයේ ප්‍රධාන චරිතයක් නිරූපණය කළා. ඔහු සමඟ සෙසු ප්‍රධාන චරිත නිරූපණය කළේ බිපාෂා බාසු සහ ආක්ෂේ ඛන්නායි. චිත්‍රපටයේ දර්ශන රැසක්ම රූපගත කර තිබුණේ දකුණු අප්‍රිකාවේ සහ එක්සත් අරාබි එමීර් රාජ්‍යයේය. සායිෆ් සහ බිපාෂා අතර විශේෂ සුහදකමක් ඇරඹුණේ මේ රටවලදී රූපගත කිරීම් සිදු වෙද්දී බවයි සමහරු ප්‍රකාශ කළේ. මේ දිනවල දී සායිෆ් සහ විදේශීය නිරූපිකාවක වන රෝසා කැටලොනෝ අතර තිබූ සම්බන්ධය බිඳ වැටී තිබුණා.2007 වසරේදීම පැතිරී ගිය තවත් ආරංචියකින් කියැවුණේ බිපාෂා සහ ලෝක ප්‍රකට පාපන්දු ශූ®රයෙකු වන ක්‍රිස්ටියානෝ රොනල්ඩෝ අතර සමීප හිතවත්කමක් ඇරැඹී තිබෙන බවයි. ඔහු පෘතුගීසි ජාතිකයෙක්. 2007 දී පෘතුගාලයේ ලිස්බන් නගරයේදී පැවැත්වුණු ‘සෙවන් වොන්ඩර්ස් ඔෆ් ද වර්ල්ඩ් ෂෝ’ නම් වූ උත්සවයට ප්‍රධාන අමුත්තියක ලෙස සහභාගි වූ බිපාෂාට, ක්‍රිෂ්ටියානෝ හමුවුණා.එහිදී ඇති වුණු දැන හැඳුනුම්කම දෙදෙනා අතර සමීප හිතවත්කමක් බවට පත්වුණා. ඒ දිනවල පැතිරී ගිය එක්තරා කටකතාවකින් කියැවුණේ බිපාෂා සහ ක්‍රිස්ටියානෝ, ලිස්බන් නගරයේ රාත්‍රි සමාජ ශාලාවක් තුළ මුමුණමින් සිටි බවටයි. මේ කටකතාවලට පියාපත් ලැබෙද්දී බිපාෂා නිහඬව සිටියේ නැහැ. ඇය එකහෙළාම ප්‍රකාශ කළේ තමන් සහ ක්‍රිස්ටියානෝ අතර එවැනි සබඳකමක් නොතිබූ බවයි.ජෝන් ඒබ්‍රහම් ගැන ද මෙවැනි ම කට කතා කිහිපයක් පසුගිය වසර කිහිපය තුළ පැතිරී ගියා. නමුත් ඒවායෙහි සත්‍ය අසත්‍යතාව තවමත් තහවුරු වී නැහැ. මේ කට කතාවලින් ජෝන් සහ බිපාෂා ගේ ප්‍රේමයට කිසිදු බාධාවක් මතුවුණෙත් නැහැ. ඔය අතරේදී පසුගිය වසරේ අගභාගයේ දී ජෝන් සහ බිපාෂාගේ දෙමවුපියන් එකට එක්වී වැදගත් කතා බහක යෙදුණා. ඔවුන් එහිදී එකඟත්වයකට පැමිණියා. ඒ අනුව දෙපාර්ශවයම තීරණය කළේ ඉතා ඉක්මනින් ම ජෝන් සහ බිපාෂා ගේ විවාහය සිදු කළ යුතු බවයි. නමුත් ඒ තීරණය එලෙසින් ක්‍රියාත්මක වුණේ නැහැ. ජෝන් - බිපාෂා කවදා විවාහ වේවිදැයි කියන්නටත් බැහැ.මේ අතරේ දී පැතිරී ගිය තවත් කතාවකින් මුළු බොලිවුඩ්පුරයම සසල වුණා. ඒ, ජෝන් සහ බිපාෂා වෙන් වී ඇති බවට පළ වූ ආරංචියයි. වසර අටක ප්‍රේමය නිමා කරමින් ජෝන් සහ බිපාෂා දෙපසට වෙන් වී සිටින බවත් පෙර මෙන් දෙදෙනා එක්වී කිසිදු උත්සවයකට සහභාගි නොවන බවත් ඒ ආරංචියෙන් කියැවුණා.පසුගිය 2010 වසරේ දී අවස්ථා කිහිපයකදීම දෙදෙනා අතර ප්‍රශ්න පැන නැඟුණු බවත් ඒ ආරංචිවලින් තවදුරටත් කියැවුණා. මෑතකදී පැවති රිතික් රෝෂන්ගේ උපන් දින උත්සවයේදීත් ඒ බව හොඳින් ම තහවුරු වූ බවයි ඒ අදහස් දැක්වූ බොහෝ දෙනා පැවසුවේ. රිතික් ගේ උපන් දින උත්සවයට බිපාෂා පැමිණියේ තනිවමයි. වෙනදා ජෝන් සමඟ පැමිණෙන බිපාෂා එදා තනිවම ඊට සහභාගි වීම කැපී පෙනුණා.සමහරු පැවසුවේ බිපාෂා සහ ජෝන් උවමනාවෙන් ම එකිනෙකා මඟ හරින තත්ත්වයකට පත් වී සිටින බවයි. මේ කතා වලට යළිත් පියාපත් ලැබුණා. පියාපත් ලැබුණු පුවත් ලොව පුරා සැරිසැරුවා. එදා මෙන් අදත් නිහඬව නොසිටි බිපාෂා ඒ අතර තම හඬ අවදි කළා.“අපි දෙන්නා ගැන මේ වගේ කටකතා මීට කලිනුත් පැතිරිලා ගියා. ඒත් ඒවා කිසිම පදනමක් නැති කතා. එදා වගේ ම අදත් අපි දෙන්නා හොඳින් ඉන්නවා. මමවත් ජෝන්වත් මේ කතාවලට හැම වෙලාවෙම උත්තර දෙන්නෙ නැහැ. ඒකට අපිට වෙලාවකුත් නැහැ. ඒ නිසයි මේ කටකතා පැතිරෙන්නෙ. මේ දවස්වල අපි දෙන්නාම චිත්‍රපට රූපගත කිරීම්වලට ඒක දිගටම සහභාගි වෙනවා. ඒ නිසා හැමෝටම පෙනෙන්න එකට ගමන් බිමන් යන්න වෙලාවක් නැහැ. ඔය හේතුව නිසයි සමහරු කියන්නෙ, අපි දෙන්නා වෙන් වෙලාය කියලා. ඔය කතා සේරම බොරු.” බිපාෂා දැඩි ස්වරයකින් කියා සිටියා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=am1101301</link>
    <topic>දත්වල සුදු පැල්ලමක් දැක්කාද?</topic>
    <author>සාගරිකා දිසානායක ජයසිංහ</author>
    <content>දත්වල සුදු පැල්ලමක් දැක්කාද?කොළඹ සෞඛ්‍ය අධ්‍යාපන කාර්යාංශයේ ප්‍රජා දන්ත වෛද්‍ය විශේෂඥ දිලුම් පෙරේරාඅද අපි බාල මහලු කාටත් පොදුවේ බලපාන දත් දිරායාම හෙවත් දත් පණුවන් කෑම පිළිබඳව කතා කරමු.දවස පුරා වරින් වර සීනි අඩංගු පැණිරස ආහාර මෙන්ම සීනි අඩංගු පැණි රස ආහාර බනිස්, බිස්කට් වැනි දේ වරින් වර ආහාරයට ගත් විට මුඛයේ ඇති බැක්ටීරියා ඒ සීනි මත ක්‍රියාකර ලැක්ටික් අම්ලය හදයි.එසේ ඇතිවන ලැක්ටික් අම්ලය නිසා පළමුව දත මතුපිට ස්ථරය වන එනැමලයට හානි සිදුවේ. මෙම තත්ත්වය දිගින් දිගටම නොසලකා හැරිය විට දත්වල එනැමලයට ඇතුළතින් පවතින දන්තීනයට සහ එයටත් ඇතුළතින් පිහිටි කල්ක කුහරය දක්වා පැතිරේ. මෙය ‘දත් පණුවන් කෑම’ හෝ ‘දත් දිරා යාම’ ලෙස හැඳින්වේ.මෙම රෝගය පැතිරෙන විට දතේ කුහරයක් ඇතිවේ. රෝගය එනැමලයේ සිට දන්තීනය දක්වා පැතිරෙන විට කුහරයක් දැකීමට හැකිවේ. සාමාන්‍ය ව්‍යවහාරයේ දත් පණුවන් කෑම ලෙස හඳුන්වන්නේ ඒ තත්ත්වයයි.දත්වල මතු පිට ඇති එනැමලය මිනිස් සිරුරෙහි ඇති ශක්ති සම්පන්නම පටකය වේ. එනැමලය සහ දන්තීනය සැදී ඇති ප්‍රධාන සංඝටක අකාබනික සංඝටක වේ.එම අකාබනික සංඝටක වන්නේ කැල්සියම්, අයන, පොස්පේට්, මැග්නීසියම් සහ කාබනේට් සංඝටක වේ. අම්ල හේතුකොට ගෙන මේ සංයුතියට හානි සිදුවේ. මේ අයන එනැමලය හා දන්තීනය යන පටකවලින් ඉවත් වී මුඛය තුළට නිදහස් වේ. එසේම ඒ අයන ඉවත්වීම හේතුවෙන් දතේ කුහරයක් ඇති වේ.දත් දිරා යාම පළමුව ඇරැඹෙන්නේ එනැමලයෙනි. එය පළමුව දිස් වන්නේ තද සුදු හෝ හුණු කූරුවල පැහැති කුඩා පැල්ලමක් ලෙසිනි. ඉන් පසුව එය කහ දුඹුරු පැහැයට හැරේ. එසේ පැතිරීම වැඩි වෙන විට කිසිදු රෝග ලක්‍ෂණයක් හෝ වේදනාවක් නොදැනේ. එහෙත් හොඳ අවධානයෙන් මුඛය ඇර බැලූ විට පැහැදිලිව දතෙහි වර්ණය වෙනස් වී ඇති බව හඳුනා ගත හැකිය.තමාම තම දත් නිතර පරීක්‍ෂා කර බැලීමෙන් මෙවැනි රෝග තත්ත්ව කල්තියා හඳුනාගත හැකිය. මේ මුල් අවස්ථාවේදී දන්ත වෛද්‍ය ප්‍රතිකාර අවශ්‍ය නොවේ. එම ස්ථානය මතු පිට ඉතා හොඳින් ෆ්ලෝරයිඩ් අඩංගු දන්තාලේපයකින් මැදීම ප්‍රමාණවත් වේ.එනැමලයෙහි පුල්ලි ඇතිවන මුල් අවස්ථාව නොසලකා හැරිය විට ඒ හානිය එයට ඇතුළතින් ඇති දන්තීනය දක්වා පැතිරෙයි. මේ අවස්ථාවේදී යම් අපහසුතා සහ රෝග ලක්‍ෂණ ඇතිවෙයි. පළමුව දත් හිරි වැටෙයි. ඉන්පසු අවස්ථාවලදී යම් කිසි වේදනාවක් ඇති විය හැකිය. වේදනාව දැරිය නොහැකි තරම් නොවේ. මේ අවස්ථාව වන විට දත රෝගී බවට පත්වී හමාරය. නැතහොත් දන්ත ව්‍යසනය ඇරැඹී ඇත.සාමාන්‍යයෙන් මේ අවස්ථාවේදී කුහරයක් නිරීක්‍ෂණය කළ හැකිය. ඊට අමතරව මේ කුහර තුළ ආහාර රැඳේ. මේ අවස්ථාව වන විට දන්ත වෛද්‍ය උපදෙස් පැතිය යුතුය. බොහෝවිට දත් පිරවීමට සිදුවේ.රෝගය තවදුරටත් නොසලකා හැරියොත් දන්තීනයේ ඇති දත් දිරායාම කල්ක කුහරය දක්වා පැතිරේ. එවිට ඉවසිය නොහැකි තද වේදනාවක් ඇතිවේ. මුහුණේ පැත්තේ වේදනාව, හිසරදය, ආහාර සැපීමේ අපහසුව මෙන්ම නින්දට බාධා ඇතිවේ. මේ අවස්ථාවේදී කළ යුතු ප්‍රතිකාර ක්‍රමවේද කිහිපයකි. එම ප්‍රතිකාර රෝගියා පරීක්‍ෂා කර එක්ස් කිරණ ඡායාරූපයක් ගෙන, රෝගියා සමඟ සාකච්ඡා කර සිදු කරනු ලැබේ.මෙම ප්‍රතිකාරය නම් ස්නායු පිරවීම (ව්ඥපමඥ ජ්ඪතතඪදඨ)යි. මේ ප්‍රතිකාර ක්‍රමයෙහි ඇති වාසිය වන්නේ දතේ කල්ක කුහරය පුරවා ස්වභාවික දත ඒ තත්ත්වයෙන්ම තබා ගැනීමට හැකි වීමය. ඇතැම් අවස්ථාවලදී මෙම ප්‍රතිකාර ක්‍රමයෙන් ද දත බේරා ගත නොහැකිවන අවස්ථා තිබේ. එවැනි අවස්ථාවක දත ගැලවීමට සිදුවේ.කල්ක කුහරයේ ඇති ආසාදනය ඇතැම් විට දතේ මුල හරහා හකු ඇටය සහ ඒ ආශි‍්‍රත තොල් හා කම්මුල් වැනි පේශී දක්වා පැතිරීමට ඉඩ ඇත. එවිට අධික වේදනාව, ඉදිමුම සහ උණ ඇතිවිය හැකිය. දත් දිරා යාම යන රෝගී තත්ත්වය අප දකින ආකාරයට පූර්ව ළමා වියේ දත් දිරායාම හා අනෙකුත් වයස් සීමාවලින් වෙනස් වන ඊටම ආවේණික ලක්‍ෂණ වන්නේ උඩු ඇන්දේ දන්තීනයේ සමමිතික ආකාරයට ඉතා කෙටි කාලයකින් වේගයෙන් දිරායාමට ලක්වන හෙයිනි.කවර දන්ත ව්‍යසනයක් වුවද ඇතිවීමට පෙර වළක්වා ගත හැකිය. ඒ සඳහා ප්‍රාථමික මුඛ සෞඛ්‍ය සුරැකීම බොහෝ උපකාරී වේ. දවසට දෙවරක් උදෑසන හා රාත්‍රී ආහාරයෙන් පසුව ෆ්ලෝරයිඩ් අඩංගු දන්තාලේපනයකින් දත් මැද සෝදා පවිත්‍ර කිරීමෙන් ප්‍රාථමික මුඛ සෞඛ්‍ය රැක ගත හැකිය. ළදරු අවදියේ පටන්ම යහපත් මුඛ සෞඛ්‍ය පුරුදු දරුවාට හුරු කළ යුතුය.දත්වලට රෝග වැලදුණු පසු ප්‍රතිකාර කිරීම වියදම් අධිකය. බොහෝවිට නොසැලකිලිමත්කම නිසා දත් රෝග වර්ධනය වී දත විනාශයට පත්වේ. නොමිලේම පවත්වා ගත හැකි යහපත් මුඛ සෞඛ්‍ය පුරුදු මගින් දත් රෝග වළක්වා ගැනීම රෝග වැලඳීමෙන් පසු ප්‍රතිකාර සොයා යෑමට වඩා සුදුසුම සහ පහසුම පිළියම වේ.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=am1101302</link>
    <topic>නව යොවුන් වියේ එන්නත් වේල බොහෝ විට අතපසු වෙනවා</topic>
    <author>සුනිල් දයා අල්විස්</author>
    <content>නව යොවුන් වියේ එන්නත් වේල බොහෝ විට අතපසු වෙනවාවසංගත රෝග විද්‍යා අංශයේසහකාර වසංගත රෝග විද්‍යාඥවෛද්‍ය සුදත් පීරිස්මාරාන්තික බෝවෙන රෝග හා තවත් රෝග කිහිපයක් වළක්වා ගැනීමට දරුවන්ට ප්‍රතිශක්තිකරණ එන්නත් ලබාදීම සෑම මවකගේම පියකුගේම යුතුකමක් හා වගකීමකි.මේ පිළිබඳව මවුපියන් අතරට ගෙන යා යුතු වැදගත් පණිවුඩය වන්නේ ප්‍රතිශක්තික එන්නත් වැඩ සටහන ගැන නිසි දැනුමකින් හා අවබෝධයකින් සිටිය යුතු බවය.අප රටේ ජාතික ප්‍රතිශක්තිකරණ වැඩ සටහන ක්‍රියාත්මක වූයේ කලකට පෙරය. එමඟින් වැළැක්විය හැකි ලෙඩ රෝග තුරන් වී ශ්‍රී ලංකාව මෙයින් ඉදිරියෙන්ම සිටින රටක් බවට ද ප්‍රකට විය.සෞඛ්‍ය අමාත්‍යාංශය යටතේ වසංගත රෝග විද්‍යා අංශය මේ ජාතික වැඩ සටහන රටේ සෙසු වෛද්‍ය ක්ෂේත්‍ර සහාය කරගෙන ජාතික මට්ටමේ සිට දිස්ත්‍රික්ක මට්ටම ප්‍රාදේශීය මට්ටම දක්වාම දීප ව්‍යාප්ත මට්ටමින් සිදු කෙළේය.ලෝක සෞඛ්‍ය සංවිධානයේ සහ යුනිසෙෆ් ආයතනයේ ආධාර උපකාර ද මේ වෙනුවෙන් අඛණ්ඩව සැපයේ. කෙසේ නමුත් රටේ ඉතා සාර්ථක ලෙසින් සියයට 85 - 90 අතර ප්‍රතිශතයකින් මේ වැඩ සටහන මේ වන විට ක්‍රියාත්මකව පවතී.අලුතෙන් ඉපදෙන දරුවන්ට පාසල් යන වයසේ දරුවන්ට ගැහැනු ළමයින්ට ලබා දිය යුතු රුබෙල්ලා එන්නත ගර්භණී මාතාවන්ට ලබාදිය යුතු පිටගැස්ම ආදි එන්නත ඇතුළු අප රටේ අනුමත ප්‍රතිශක්තිකරණ එන්නත් ඉදිරි කාලයේදී ප්‍රතිශක්තිකරණ ජාතික වැඩ සටහන යටතේ දීප ව්‍යාප්ත මට්ටමින් පුළුල් කර සියයට සියයකින්ම මේ වැඩ සටහන සාර්ථකත්වයට පත් කිරීම සෞඛ්‍ය අමාත්‍යාංශයේ අපේක්ෂාවයි.මේ වැඩ සටහන සවිබල ගැන්වීමේ වැඩ සටහනේදී විශාල කාර්ය භාරයක් සිදු කරන්නේ වසංගත රෝග විද්‍යා අංශයයි. එහි සහකාර වසංගත රෝග විද්‍යාඥ වෛද්‍ය සුදත් පීරිස් මහතා ප්‍රතිශක්තිකරණ ජාතික වැඩ සටහන ගැන පළකර සිටි අදහස් මෙසේය.වැළැක්විය හැකි මාරාන්තික බෝවෙන රෝග සඳහා දැනට නවීන වෛද්‍ය විද්‍යාව මඟින් සොයා ගෙන ඇති ක්‍රමවේදයක් ලෙස ප්‍රතිශක්තිකරණය හැඳින්විය හැකිය.දැනට ලෝකයේ මිනිසාට වැලඳිය හැකි බෝවෙන රෝග 70 ක් පමණ තිබෙන අතර එයින් රෝග 30 ට අධික ප්‍රමාණයකට රෝග වැළැක්වීම සඳහා ඉතාම බලාත්මක හා ආරක්ෂිත එන්නත් නිපදවා ඇත.රටක බෝවෙන රෝගවල පැතිරීමේ ස්වභාවය සිදුවන මරණ හා රෝගීන්ගේ සංඛ්‍යාව පදනම් කරගෙන අදාළ රටට සුදුසු එන්නත් නිර්දේශ කිරීම ලෝකයේ සෑම රටකම සෞඛ්‍ය බලධාරීන් හෝ සෞඛ්‍ය දෙපාර්තමේන්තුව මඟින් සිදු කරනු ලබයි.අපේ රටේ ප්‍රධාන සෞඛ්‍ය ප්‍රශ්නයක්ව පැවැති මාරාන්තික බෝවෙන රෝග 11 ක් වැළැක්වීම සඳහා එන්නත් ලබාදීම ජාතික ප්‍රතිශක්තිකරණ වැඩසටහන යටතේ රටපුරා ක්‍රියාත්මක කරනු ලබයි.එම රෝග වැළැක්වීමට භාවිත කරන එන්නත් වන්නේ ළදරු හා ළමා ක්ෂය රෝගය වැළැක්වීමට ලබා දෙන බීසීජී එන්නත, ගලපටලය, කක්කල් කැස්ස, පිටගැස්ම, හෙපටයිටිස් බී, හා හිබ්ස් යන රෝග වැළැක්වීම සඳහා ලබා දෙන පෙන්ටාවේලන්ට් එන්නතය.මීට අමතරව සරම්ප රෝගය වැළැක්වීමට සරම්ප එන්නත ද රුබෙල්ලා රෝගය වැළැක්වීමට රුබෙල්ලා එන්නත ද ලබා දීම ද සිදු කෙරේ.තවද පෝලියෝ රෝගය වැළැක්වීමට පෝලියෝ එන්නත ජැපනීස් බී එන්සෆලයිටීස් රෝගය වැළැක්වීමට එම එන්නත ද ලබාදීමත් සිදු කරනු ලබයි.කම්මුල්ගාය රෝගය වැළැක්වීමට ද කම්මුල්ගාය එන්නත ජාතික ප්‍රතිශක්තිකරණ වැඩ සටහනට හඳුන්වාදීමට කටයුතු කරගෙන යයි.ඉහත කී මේ එන්නත් සියල්ල විවිධය. ස්වභාවය හා ක්‍රියාකාරිත්වය අදාළ කාලසීමා අනුව එක් එක් එන්නත් වර්ගයන් ලබාදිය යුතු වාර ගණන හා වයස් කාණ්ඩ ද වෙනස් වේ.බීසීජී එන්නත එක් මාත්‍රාවක් අවශ්‍ය වේ. එය ඉපදුණු දරුවෙකුට එම අවස්ථාවේදීම ලබාදිය යුතුය.මහර එන්නත් මාත්‍රා දෙකක් ලබා දිය යුතුය. සරම්ප රුබෙල්ලා සහ කම්මුල්ගාය එන්නත් ඊට නිදසුන්ය. එසේම ජීවිත කාලය පුරා පවතින ප්‍රතිශක්ති පවත්වාගෙන යාම පිණිස පිටගැස්ම හා ගලපටලය එන්නත අඩංගු එන්නත් මාත්‍රා 6 ක් මාස 2, මාස 4, මාස 6, මාස 18, අවුරුදු 5 සහ අවුරුදු 12 සම්පූර්ණ වූ විට ලබා දිය යුතු වේ.විශේෂයෙන් මවුපියන් ළදරු හා ළමා ප්‍රතිශක්තිය කෙරෙහි වැඩි උනන්දුවක් දක්වා එන්නත් අදාළ වයස් කාණ්ඩවලදී ලබාදීමට උනන්දුවක් දැක්වුවද දරුවන්ගේ නව යොවුන් වියේදී ලබාදිය යුතු එන්නත් මාත්‍රා ලබාදීමේ වැදගත්කම පිළිබඳව ඇති දැනුවත්කමේ අඩුවක් නිසා තම දරුවන්ට පසුකාලීනව ලබා දෙන එන්නත් මාත්‍රා ලබාදීමට වැඩි උනන්දුවක් ;නාදක්වයි.නමුත් එක් එක් රෝගයෙන් තම ජීවිත කාලය පුරාම අදාළ ආරක්ෂා වීම සඳහා ජාතික ප්‍රතිශක්තිකරණ වැඩ සටහන යටතේ නිර්දේශිත අදාළ වයසට අනුරූපිත එන්නත් මාත්‍රා ලබා ගැනීම ඉතාම වැදගත්ය.මේ ප්‍රතිශක්තිකරණ එන්නත් ව්‍යාපාරය ගැන සඳහන් කිරීමේදී බීසීජී එන්නත ලබාදීමට පෙර පැවැති තත්ත්වය ගැන පැවසුවහොත් එදා අප රටේ උපදින දරුවන් 3000කට අධික සංඛ්‍යාවකින් හා ළමයින්ගෙන් දරුණු ක්ෂය රෝග තත්ත්වයන්ට ගොදුරුව විශාල ප්‍රමාණයක් මරණයට පත්වීම ද සිදු විය.බීසීජී එන්නත ලබාදීමේ වැඩ සටහන ක්‍රියාත්මක වීමත් සමඟම එවැනි දරුණු ක්ෂය රෝග තත්ත්වයන්ට උපතේදීම දරුවන් ගොදුරු වීම අවම තත්ත්වයට පත් වී මරණ සිදුවීම ද සහමුලින්ම වළක්වා ගැනීමට හැකි විය.පෝලියෝ එන්නත ලංකාවට හඳුන්වා දීමට පෙර 1961 වර්ෂයේදී ලංකාවේ පෝලියෝ රෝගීන් 1200 අධික සංඛ්‍යාවක් විය. මොවුන්ගෙන් වැඩි පිරිසක් අංග විකල තත්ත්වයට පත්වූ අතර පෝලියෝ එන්නත පෝලියෝ රෝගය කෙමෙන් අඩු වී 1993 න් පසුව මේ දක්වා ලංකාවෙන් එකදු පෝලියෝ රෝගියකු වාර්තා නොවීය.මේ වන විට අපේ මවුපියන් ජාතික ප්‍රතිශක්තීකරණ වැඩ සටහන යටතේ ලබා දෙන එන්නත් නිසි කලට ලබාදීමට දක්වන උනන්දුව හා කැමැත්ත නිසා අපේ දරුවන් මෙම රෝගවලින් රෝගී භාවයට පත්වීම හෝ එයින් මරණයට පත්වීම ඉතාම අවම මට්ටමකට පත් වී තිබේ.ළදරු හා ළමයින්ට ලබා දෙන එන්නත්වලට අමතරව නව ජන්ම පිටගැස්ම රෝගයෙන් සහජ රුබෙල්ලා රෝගයෙන් අපේ අලුත ඉපදෙන දරුවන් ආරක්ෂා කිරීමට ගර්භණී වීමට පෙර සියලුම ගැහැනු දරුවන්ට රුබෙල්ලා එන්නත ලබාදීම ද ගර්භණී සමයේදී පිටගැස්ම එන්නත් මාත්‍රා දෙකක් ලබාදීම ද සිදු කරනු ලබයි.පාසල් යන වයසේදී රුබෙල්ලා එන්නත ලබා නොගත් ඕනෑම ගැහැනු ළමයකුට මෙම එන්නත තමන්ගේ ප්‍රදේශයේ ළදරු ළමා සායනයෙන් හෝ තමන්ගේ විවාහයට පෙර හෝ ලබා ගැනීමට රජයේ සෞඛ්‍ය අංශවලින් පහසුකම් සලසා ඇත.රුබෙල්ලා එන්නත ලබා නොගත් කාන්තාවන් ගර්භණී වී ගර්භ සමයේ මුල් මාස 3 ඇතුළතදී එම මවට රුබෙල්ලා රෝගය වැලඳුණහොත් ගර්භය තුළ සිටින කළලයේ ජනනය වෙමින් පවතින නොයෙකුත් ඉන්ද්‍රිය හා පටක වර්ධනය මෙම රුබෙල්ලා වෛරසය මඟින් අඩපණ විය හැකි අතර ඒ අනුව වැඩෙන කළලය කුස තුළදීම මිය යාමට ලක් වී ගබ්සාවකින් එම ගර්භණිභාවය අවසන් විය හැකිය.සමහර කළල අදාළ ඉන්ද්‍රියන්ගේ විකාසනයේ අඩුපාඩු සහිතව වර්ධනය වී අන්ධ දරුවන් බිහිරි දරුවන් හෝ සහජ හෘද රෝග සහිත දරුවන් බිහිවීමේ අධික ප්‍රවණතාවයක් ද දක්වයි.මීට අමතරව කළලයේ වැඩෙමින් පවතින මොළය රුබෙල්ලා වෛරසය මඟින් ආසාදනය කිරීම නිසා කුඩා මොළයක් සහිත බුද්ධියෙන් හා ධාරණ ශක්තියෙන් අඩු දරුවන් බිහිවීම ද මෙම රෝගය නිසා ඇතිවන බරපතළ තත්ත්වයන්ය.අවුරුදු දෙතුන් සියයකට පෙර ජීවත් වූ ජනතාවගේ පරමායුෂ හා සසඳන විට වර්තමානයේ ජනතාවගේ පරමායුෂ කිහිප ගුණයකින් වැඩි වී ඇත.මීට ප්‍රධාන වශයෙන් හේතු වී ඇත්තේ නවීන වෛද්‍ය විද්‍යාව මඟින් සොයා ගත් ඖෂධ ප්‍රතිශක්තීකරණ එන්නත් හා නවීන වෛද්‍ය උපකරණ අංශයේ සිදු වූ නව සොයා ගැනීම් හා ඒවායේ දියුණුවයි.මේ දියුණුව නිසා මනුෂ්‍යයාට රෝග ඇතිවීම වැළැක්වුණා පමණක් නොව රෝග තත්ත්වයන් ඇතිවූ පසු ඒවාට ප්‍රත්‍යක්ෂ ප්‍රතිකාර ක්‍රම වැඩිදියුණු වීම නිසා මරණ ඇතිවීම විශාල ලෙස ද වැළැක්විණ.වෛද්‍ය විද්‍යාවේ සියලු දේ සෙසු සොයා ගැනීම් හා මෙවලම් මඟින් ලැබු දියුණුව සමඟ ඉහළ මට්ටමින්ම පැවතියත් කලාතුරකින් මේවායින් සිදුවන උපද්‍රව හෝ අතුරු ආබාධ ද නැත්තේම නොවේ.සෞඛ්‍ය තත්ත්වය වැඩිදියුණු කර ගැනීමට මාරාන්තික හා වෙනත් බෝවෙන රෝග වළක්වා ගැනීමට නිපදවන ලද ප්‍රතිශක්තිකරණ එන්නත් මඟින් ද බහුතරයෙන් ඉතා සුළු ප්‍රමාණයකින් අතුරු ආබාධ ඇති වී රෝගී තත්ත්වයන් ඇතිවීම ද වැළැක්විය නොහැකි කරුණක් බව ද අප තේරුම් ගත යුතුය.කලාතුරකින් ඇතිවන මෙවැනි තත්ත්වයකදී බිය වී ඖෂධ භාවිත නොකිරීම ප්‍රතිශක්තිකරණ එන්නත් ලබා නොගැනීමෙන් මෙමඟින් ලබා දෙන රෝග තත්ත්වයන් නැවතත් වසංගත ආකාරයෙන් පැතිර යාම රෝගාතුර වීම හා මරණයට පත්වීම ද බහුල විය හැකිය. මෙම ප්‍රතිශක්තිකරණ ජාතික වැඩ සටහන පිළිබඳව විශ්වාසයක් තබා දරුවන්ට ගර්භණි මවුවරුන්ට නිර්දේශිත එන්නත් නිසි වයසේදී ලබාදීම සෑම දෙනෙකුගේම වගකීමකි.යම්කිසි හේතුවක් නිසා එන්නත් ලබා නොගන්නා පුද්ගලයන් හා ළමයින් එම රෝග තත්ත්වයන්ට ගොදුරු වනවා පමණක් නොව රෝගී වන දරුවන් හා පුද්ගලයන් සමාජයේ අනෙකුත් පුද්ගලයන්ට රෝග කාරක විසබීජ බෙදාහරින රෝග තටාක බවට පත්වීමය.මෙවැනි අය සමාජයට සෞඛ්‍ය ප්‍රවර්ධනයට තර්ජනයකි. ප්‍රතිශක්තීකරණය මඟින් වැළැක්විය හැකි ලෙඩ රෝග ඉතාම භයානක හා බරපතළ ලෙඩ රෝගය.අපේ දරුවන්ට ප්‍රතිශක්තිකරණය ලබාදීමේ වැදගත්කම මේ කරුණු අනුව අමුතුවෙන් කිව යුතු නැත. ජාතික ප්‍රතිශක්තීකරණ වැඩ සටහන යටතේ ලබා දෙන සියලුම එන්නත් ලෝක සෞඛ්‍ය සංවිධානය මඟින් නිසි ප්‍රමිතිකරණයට ලක් කරමින් නිෂ්පාදනය කරන එන්නත්ය. ඒවා මෙරට ගෙන ඒමේ සිට එන්නත්කරණය දක්වා එකිනෙකට සම්බන්ධ දම්වැලක පුරුක් මෙන් සම්බන්ධිත වූ ක්‍රියාවලියක් සෞඛ්‍ය අංශයෙන් සිදුවේ. නියමිත ශීතදාමය හා ගබඩා කිරීම් ද ප්‍රමිතිය අනුව සිදුවෙයි. සෞඛ්‍ය වෛද්‍ය නිලධාරීන්ගේ ද මහජන සෞඛ්‍ය පරීක්ෂකවරුන්ගේ ද අධීක්ෂණය යටතේ මහජනතාවට මේ එන්නත් ලබාදීම සිදු කෙරේ.අපේ රටේ ප්‍රතිශක්තීකරණ වැඩ සටහන මඟින් වැළැක්විය හැකි ලෙඩ රෝග රටින් තුරන් කිරීම ආරම්භ කළ අවධියේ සිට මේ වන විට සියයට 85 - 90 අතර පමණ ප්‍රතිශක්තීකරණ ව්‍යාපාරය සාර්ථකත්වයට පත්ව තිබේ.එම වැඩ සටහන නැවත සවිබල ගැන්වීමෙන් සියයට සියයක ඉලක්ක සපුරා ගැනීමට බලාපොරොත්තු වේ.සුනිල් දයා අල්විස්අපේ දරුවන් ආරක්ෂා කරගනිමු’නිදාගෙන ඉන්න යක්කු ඇහැරවන්න එපා’ තේමාව යටතේ ප්‍රතිශක්තිකරණ ජාතික වැඩ සටහන ඉකුත් දා (24) නුගේගොඩ ආනන්ද සමරකෝන් එළිමහන් රංග පීඨයේදී පැවැති උත්සවයකින් ආරම්භ විය.ප්‍රතිශක්තිකරණ ජාතික වැඩසටහනට සහභාගි වූ ලෝක සෞඛ්‍ය සංවිධානය සහ යුනිසෙෆ් ආයතනවල මෙරට නියෝජිතයෝ ප්‍රතිශක්තිකරණ ජාතික වැඩසටහන ජනතාව අතරට රැගෙන යාමට එය හොඳ තේමාවක් ලෙස පැසසුමට ලක්කෙළේය.රෝග පහකට යකුන්ගේ නම් ආරෝපණය කරමින් මේ යකුන් පලවා හරින්නට තොවිලයක් ආකාරයට එහිදී රංගනයෙන් ඉදිරිපත් කර සිටියේ මහජනතාවට මේ රෝගය කෙරෙහි වැඩි අවධානයක් යොමු කරවන්නටය.සෞඛ්‍ය ඇමැති මෛත්‍රීපාල සිරිසේන මහතා මෙම උත්සවයට සහභාගිවෙමින් ජාතික ප්‍රතිශක්තිකරණ වැඩසටහන නැවත සවිබල ගැන්වීම මෙහි ප්‍රධාන අරමුණ බව කීය. ප්‍රතිශක්තිකරණය වෙනුවෙන් ලබාදෙන සියලු එන්නත් නියමිත ප්‍රමිතියෙන් යුත් එන්නත් බවට ලෝක සෞඛ්‍ය සංවිධානය සහතික කර තිබෙන නිසා ජනතාව එම එන්නත් ලබාගැනීම හා දරුවන්ට මෙම එන්නත් ලබාදීමට ද කිසිදු බියක් ඇති නොකර ගත යුතු බවද ඇමැතිවරයා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=ay1101301</link>
    <topic>අවුරුදු දහතුනේදී මං තනියම කුඹුරක් කළා</topic>
    <author>සාගරිකා දිසානායක ජයසිංහ</author>
    <content>අද අපේ කතා නායකයා අපේ රටේත් නායකයෙක්. ඔහු අපේ රටේ දෙවැනි පුරවැසියා. නො එසේ නම් ශ්‍රී ලංකාවේ අග්‍රාමාත්‍යතුමා. දි.මු. ජයරත්නඅගමැතිතුමා. එතුමා ගැන හඳුන්වන්න අමුතුවෙන් අටුවා ටීකා නොලියා අපි එතුමාගේ පුංචි කාලෙ තොරතුරු ඔබ වෙත ඉදිරිපත් කරමු.දිසානායක මුදියන්සේලාගේ ජයරත්න.” ඒ අපේ අගමැතිතුමාගේ සම්පූර්ණ නම. එතුමා උපන්නේ 1931 ජුනි මාසේ හතරවැනිදා. මහනුවර දිස්ත්‍රික්කයේ උඩ පළාත ප්‍රාදේශීය ලේකම් කොට්ඨාසයේ දොළුව වසමට අයත් මැදපිටිය ගමේදි.පළාතේ ගොඩමඩ ඉඩකඩම් හිමි වැවිලිකරුවකු වූ දිසානායක මුදියන්සේලාගේ පුංචිරාල එතුමාගේ පියා. එවකට දොළුව ගම් සභාවේ සභාපතිවරයා.අම්මා මහා ආරච්චිලාගේ බණ්ඩාර මැණිකේ. දිසානායක පවුලේ දරුවො නව දෙනයි. ජයරත්න පවුලේ පස්වැනියා. ඔහුට වැඩිමල් සහෝදරයයි. පවුලේ ගැහැනු ළමයි 7 දෙනයි. දරුවන් නව දෙනෙකුගෙන් යුතු බරපතළ පවුලක් වුණාට බත බුලතින් අඩුපාඩුවක් ජයරත්නලාට තිබුණේ නෑ.ජයරත්නට අකුරු කියෙව්වෙ දොළුව බිම්බාරාමයේ කුඹල්ගම ධම්මානන්ද නායක හාමුදුරුවෝ. ඔහු මුලින්ම අකුරට ගියේ දොළුව රජයේ පාසලට.දොළුව පාසලේ ඔහු ජ්‍යෙෂ්ඨ පාඨශාලා සහතික පත්‍ර විභාගය සමත්වන තුරුම සිංහල මාධ්‍යයෙන් ඉගෙනුම ලැබුවා. ඒ කාලේ ගම්වල හැම පවුලකටම කිසියම් ඉඩකඩමක් කුඹුරු යායක් තිබුණා.ජයරත්නලාට සෑහෙන වපසරියක කුඹුරු ඉඩම් තිබුණා. ගමේ හැම ගෙදරකම ළමයින්ට පොදු වූ නීති රීති පිළිවෙත් ඒ කාලේ තිබුණා. ගොවිතැනට රජකමට වගෙයි ඒ කාලෙ ගම්වල ගැමියෝ සැලකුවේ. ඒ නිසා පාසල්වලත් ගොවිතැනට කෘෂිකර්‍මයට මුල් තැනක් හිමි වුණා.අපි පුංචි කාලේ ගොවිතැන්වැඩ හුරු පුරුදු වෙන්නට පාසලෙනුත් ලොකු සහයෝගයක් ලැබුණා. ඒ කාලෙ පාසලේ ග්‍රාමීය විද්‍යාව කියලා විෂයයක් ඉගැන්නුවා. ඒ විෂයට ඉගැන්නුවේ කෘෂිකර්‍මය, වඩුවැඩ, අත්වැඩ, මැහුම් ගෙතුම්, ඉවුම් පිහුම් වගේ දේ.අපි පුංචි ළමයි හැමෝම උදේ පාන්දර පහට විතර ඇහැරලා හීතලේම වැහි පිනි නොබලා කුඹුරට යන්ට ඕනෑ. කුඹුර වටේ ඇවිදලා සතා සීපාවා පැනලා බව භෝග විනාශ කරලාද, කක්කුට්ටො හාරලා නියර බිඳ දමලා ද, පොහොර ටික වතුරේ ගහගෙන ගිහින් ද කියලා හෙම හොයා බලන්ට ඕනෑ.”අපේ ගම බොහෝම අලංකාර සුවදායක ගම්මානයක්. ගමේ පැත්තකින් මහවැලි ගඟ ගලා ගියා. තව පැත්තකින් වෙල් යාය. ඊට මායිම් වූ කොක්කා ඔය ගමේ විහාරය. පාසල මේ කොයි දේත් බොහොම අලංකාර ලෙස පිහිටා තිබුණා.අපි පුංචි ළමයි උදේම නැගිටලා කුඹුරට යැව්වෙ කුසීනකම දුරලලා ඇඟමැලි කඩාගන්ට, ගොවි තැනට හුරු වෙන්ට වගේම ගං දෑල පිසගෙන හමා ආ ශීතල මදනල ඇඟපතේ වැදිලා නිරෝගීව වැඩෙන්නට කියලා අපේ අප්පොච්චිලා ආත්තාලා කියනවා මට මතකයි. අගමැතිතුමා සිතින් අතීතයට පියමං කරමින් පවසනවා.”උදේ පාන්දර හිස් බඩම කුඹුරට දුවලා අපි බොන්නේ කුඹුර අහල උල්පතක වතුර. කුඹුර වටේ රවුමක් ගිහින් කෙළින්ම දුවන්නේ මහවැලි ගං වැල්ලට. ගඟේ වතුර අඩු කාලෙට හැමදාම අපි මූණ හේදුවේ ගඟෙන්. ගඟේ වැලි තලාව මතුවෙලා හීනියට පෑදුණු කළුවැල්ලෙන් ටිකක් දඹරැඟිල්ලට අරන් දත් දෙපෙළෙ හොඳින් උලලා දතකට හෝදා ගන්නවා.සමහර ළමයි ගං දෑලේ උණ පඳුරක වේළුණු කොළ ගොඩ අස්සේ කලින් දාක සඟවාපු සබන් පොත්තක් ඇරන් උලලා මූණ හෝදනවා. මං නම් කවදාවත් සබන් දාලා මූණ හේදුවේ නෑ. හීතල වතුරෙන් හොඳ හැටි අතුල්ලා මූණ කට හේදුවා මිසක්.” අගමැතිතුමා හඬ නඟා හිනැහෙනවා.”ගඟෙන් මූණකට හෝදාගෙන කෙළින්ම දුවගෙන එන්නේ නිවසේ කුස්සියට. ඒ එනකොට අම්මා කලින් දා රාත්තිරියේ දියේ දාපු දියබත්වලින් හොඳ පළඟානක් පුරවලා බෙදා දෙනවා. ඒකට වග කියලා තේ එකක් නැත්නම් බොහෝ විට පොල්පලා හෝ රණවරා කෝප්පයක් බොනවා. අපේ වත්තේ සෑහෙන්ට කිතුල් ගස් තිබුණා. මේ ගස්වල කිතුල් මල් මැදලා පැණි අරගෙන ගෙදර ජයටම කිතුල් පැණි හකුරු හැදුවා.ඒකට වෙනම මඩුවකුත් තනා තිබුණා. කිතුල් පැණිවල ළපටි කොටහා “තෙලිජ්ජ” හොඳ කිරි රහයි. අපි ළමයි වුණත් මේ තෙලිජ්ජ බෝතලයක් විතර බොනවාමයි.අපේ ගෙදර එළවැස්සියන් දහ දෙනෙකුගෙන් විතර යුතු හොඳ හරක් පට්ටියක් තිබුණා. මේ එළදෙනුන්ගෙන් උදේ පාන්දර කිරි දොවනවා. උදේම උණු කරලා කිතුල් හකුරු කෑල්ලක් එක්ක කිරි කෝප්පයක් බොනවා. කිරි මුදවනවා.යොදය අරන් ගිතෙල් හදනවා. ගෙදරට ඕනෑ හරිය තියාගෙන ඉතිරි කිරි ගමේ විකුණනවා. මුල් වාරෙට වැස්සියකගෙන් කිරි දොවා ගත්තාම මුල්ම කොටස බුද්ධ පූජාවට, පන්සලට දානෙ දෙනවා. ඉතිරි කොටහා ගමේ මිනිස්සුන්ට නොමිලේම බෙදා දෙනවා.මම ගමේ පාසලට යන අතරේම ගමේ විහාරෙට ගිහින් පන්සල් පොත් කියෙව්වා. වදන් කවි පොත, ගණ දෙවි හෑල්ල, බුද්ධ ගජ්ජය, සකස්කඩය, නාමාශ්‍ර ශතකය සහ බාලාවතාරය පොත් මට අදත් කට පාඩම්.” අගමැතිතුමා බාලාවතාරයෙන් කොටසක් හඬනගා පවසමින් කියා සිටිනවා.“අපේ ගේ පහළින් කොක්කා ඔය ගලා ගියා. මට හාමුදුරුවො උපදෙස් දීලා තිබුණේ ගල්කැට 108 ක් අරගෙන ගිහින් එක ගාථාවක්, කවියක් හෝ ශ්ලෝකයක් එක වරක් කියවාපුවාම ඉන් එක ගලක් ඔයට දාන්ට කියලා. ඉතින් මමත් පාලම් ඇන්දෙ වාඩි වෙලා ගල් කැටය බැගින් ඔයට විසිකරමින් 108 වර බැගින් කියවමින් පන්සල් පොත් සේරම කට පාඩම් කළා.” අගමැතිතුමා කියනවා.”මගේ මුළු පාසල් ජීවිතේදි මම එක වරක්වත් දෙවැනියා වෙලා නෑ. හැමදාම පන්තියේ පළවැනියා. ගණිතයට සිංහල භාෂාවට හැමදාම ලකුණු සීයෙන් සීයම ගත්තා. ඒ වගේම ග්‍රාමීය විද්‍යාව ප්‍රායෝගික පරීක්‍ෂණයේදි මුළු ගමෙන්ම වැඩියෙන්ම ලකුණු ගන්නේ මමයි.ග්‍රාමීය විද්‍යාවෙදි අපි හැමෝම මවුපියන්ගෙන් කුඹුරු කෑල්ලක් ඉල්ලා ගෙන තනියම කුඹුරක් වවන්ට ඕනෑ. අවුරුදු දහතුනේදි මම අප්පච්චිගෙන් ඉල්ලාගෙන “පිං කනටිය” කියන කුඹුර වැඩ කළා. පිං කනටිය වී බුසලක කුඹුරක්. මේ කුඹුරේ බිං සකස් කිරීමේ ඉඳලා අස්වැන්න ගෙට ගන්නා තුරුම හැම වැඩක්ම මම තනියම කරගත්තා.ඒ කාලේ කුඹුරුවලට බේත් දැම්මෙ නෑ. තනිකර ගොම පොහොර නැත්නම් කොළ වර්ග පොහොර ලෙස යෙදුවා. අපේ පන්තිවලට උගන්වාපු ඒකනායක මහත්තයා අපිට ගොවිතැනට උපදෙස් දුන්නා විතරක් නොවෙයි අපිට හොරෙන් ගිහින් අපේ කුඹුරු වැඩ පරීක්‍ෂා කළා. මට ප්‍රායෝගික වැඩට ලැබෙන ලකුණු 50 ලැබුණා.අපේ අප්පච්චි බොහොම තද නීතිකාරයා. අපිට පාඩම් කරන්න කියලා පස්සෙ පැන්නුවේ නැතුවට පොත් පතේ වැඩ කරන්න නියම කාලයක් තිබුණා. අපේ ගෙදර මිදුලෙ හතර අතට අතුපතර බෙදුණු හොඳ මී අඹ ගහක් තිබෙනවා. මම පොත් පාඩම් කරන්නේ මේ ගහේ දෙබලක වාඩිවෙලා. අප්පච්චි ගෙදර එන වේලාවට මම පොත් පාඩම් කළත් නැතත් මේ දෙබල උඩ ඉඳගෙන පොතක් පෙරළ පෙරළා හිටියා. අයියාවත් මාත් හොඳ පිරිමි ගතියට හදන්ට අප්පච්චිට වුවමනා වුණා.ගඟේ වතුර අඩු කාලෙට අයියත් මාත් ගඟ මැදට ගෙනිහින් කිහිලි දෙකෙන් උස්සා ගඟට අත අරිනවා. අපි ඉහින් කනින් වතුර පෙරාගෙන කැහැකැහැ කොහොම කොහොම හරි පීනාගෙන ගොඩට එනවා. ඔය විදිහට තමයි අප්පච්චි අපට පීනන්ට ඉගැන්නුවේ. අපි පුංචි ළමයි, හෙම්බිරිස්සාව හැදේවි දියේ ගිලෙයි කියලා බයක් අප්පච්චිට තිබ්බේ නෑ.” එතුමා කියනවා.දොළුවේ පාසල් වත්තේ පුංචි පාත්ති දාලා ළමයි එළවළු හිටවනවා. අස්වැන්න පැහුණාම සති අන්තෙ දවසක පාසල් වත්තෙ. පොළක් දානවා. ළමයින්ගේ මවුපියො වැඩිහිටියො අපෙන් එළවළු මිලදී ගන්නවා. මේ එළවළු විකුණපු මුදල් පංති භාර ඉස්කෝලෙ මහත්තයා එකතු කරලා ශත 25 මුද්දර ඇරන් ඒ මුද්දර පොතක අලවලා හැම ළමයාටම පොත ගානේ ලබා දෙනවා. එස් එස් සී සමත්වෙලා පාසලෙන් අස්වෙනවිට මගේ පොතේ එහෙම එකතු වුණු මුදල් රුපියල් 130 ක් තිබුණා. වාර විභාගෙට ග්‍රාමීය විද්‍යාව ප්‍රායෝගික පරීක්‍ෂණය තියෙනදාට පරීක්‍ෂක මහත්තයෙකුයි අපේ පාසලේ ගුරුවරු දෙතුන් දෙනකුයි පාසලට එනවා.අපට නියම කරන ලද කාල සීමාවකදී කළ යුතු වැඩ කොටසක් පවරනවා. පිරිමි ළමයින්ටත් ඉවීම තියෙනවා. පිරිමි ළමයි උයන්නෙ බත් ව්‍යංජන. ගෑනු ළමයින් හාල් පිටි කොටලා පිටි අනාගෙන කැවුම්, කොකිස්, අතිරස, අළුවා වගේ කැවිලි පෙවිලිත් හදන්නම ඕනෑ.මේ කෑම ඉවිල්ලෙදි දර කෑල්ල පවා තනිවම සපයා ගන්ට ඕනෑ. වතුර කළගෙඩිවලට පුරවා ගන්ට ඕනෑ. මිරිස් තුනපහ ගලේ අඹරා ගන්ට ඕනෑ. පිරිමි ළමයි වී කොටලා හාල් කරලා දෙනවා.ගුරුතුමියත් අපට වෙලාවක් නියම කරලා වී මැනලා දෙනවා. නියමිත කාලයට වී ටික අපතේ නොයවා, හාල් ඇට කැඩෙන්නෙ නැතිවෙන්ට කොටා ගත යුතුයි. ගැහැනු ළමයි උයාපු කෑම රස බලලා ලකුණු දෙනවා. පිරිසිදුකම, පිළිවෙළ වගේම ඉක්මන්කාරී බව සඳහා ලකුණු දෙනවා. පරීක්‍ෂණය දවසට දවාලට ළමයින්ගෙ මවුපියොත් පාසලට එනවා. ළමයින්ගේ හපන්කම් බලන්න.පරීක්‍ෂණය ඉවර වුණාම ඉතිරි වෙච්චි අඩුවැඩිය දාලා ගමෙන් ආපු අම්මලා කැවිලි පෙවිලි හදනවා. පස්සේ ගුරුවරු මවුපියො එක්ක ළමයිනුත් ඒ කැවිලි කනවා. එදාටත් හරියට පොඩි උත්සවයක් වගෙයි.පායන කාලෙට අපි සෙල්ලම් කළේ මහවැලි ගඟේ වැලි තීරයේ. ගොයම් කැපුවට පස්සේ කුඹුරේ. නැත්නම් කමතේ. අපේ ගේ ඉදිරියේ පිට්ටනියකුත් තිබුණා. ගමේ ළමයි හැමෝම එකතු වෙලා වළ කජු ගහනවා. නැත්නම් ලුණු පනිනවා. අවුරුදු කාලෙට රබන් ගහනවා; ඔන්චිලි පදිනවා. පංච දමනවා. කැට ගහනවා. පුංචි අපට නම් ඉතින් හැමදාමත් අවුරුදු තමයි.” අගමැතිතුමා හිනැහෙනවා.”දොළුව පාසලෙන් සිංහල මාධ්‍යයෙන් ඇස් ඇස් සී සමත් වෙලා ඉංගී‍්‍රසි ඉගෙන ගන්න මා ගම්පළ සහිරා විද්‍යාලයට ඇතුළු වුණා. ඒ ඉංගී‍්‍රසි මාධ්‍යයේ හය වැනි ශ්‍රේණියට. එතකොට බද්යුද්දීන් මොහොමඩ් මහත්තයා සහිරා විද්‍යාලෙ විදුහල්පති.අට වැනි ශ්‍රේණියෙදි මහනුවර මහත්මා ගාන්ධි විද්‍යාලෙට ඇතුළු වුණා. ඒ වෙනවිට මම ජ්‍යෙෂ්ඨය සමත් වෙලා හිටිය නිසා මට පොඩි පන්තිවලට උගන්වන්න මොනිටර් ගුරුකමක් ලබා දුන්නා. ඉංගී‍්‍රසි භාෂාව උගන්වන වේලාවට මමත් පන්තිවලට ගිහින් ඉගෙන ගත්තා. දෙවැනි වතාවට මම ඉංගී‍්‍රසි මාධ්‍යයෙන් ජ්‍යෙෂ්ඨ විභාගෙට ලියලා සමත් වුණා.පාසලට යන්ට එන්ට අපි ගමේ ඉඳන් පයින් ඇවිත් මහවැලි ගඟ හරහා ඔරුවෙන් ඇවිත් ගඟෙන් එගොඩ වෙලා වැලිගල්ලෙ ඉඳලා හැතැප්ම හතරක් පයින් ගම්පළට එනවා. නුවරට යනවිට ගෙලිඔයට පයින් ගිහින් එතැන ඉඳලා කෝච්චියෙන් යනවා. පාසල් යන්නට අවදි වෙන්නේ පාන්දර 3.30 ට. ඒ පේරාදෙණිය විශ්වවිද්‍යාලෙ හදන්න පටන් ගත්තු කාලෙ. අපේ ගමේ ඉඳලා මේසෙන් බාස්වරු, වඩු බාස් උන්නැහේලා පේරාදෙණියේ වැඩට ආවා.ඔවුන් රැයින්ම පිටත් වෙලා ගඟ ළඟට ඇවිත් හූවක් තියනවා. ඒ හූවට පිළිතුරු හූවක් දීලා ගොහින් මාත් ඔවුන් සමඟ එක්වෙලා ඔරුවෙන් එගොඩ වෙලා පේරාදෙණිය විශ්වවිද්‍යාලෙ හරහා වැටිලා තියෙන පාරට ගොඩවෙලා ඉස්කෝලෙට යනවා. මොන දුක වින්දත් ඒ කාලේ අපි බොහොම සතුටින් පාසල් ගියා.ජ්‍යෙෂ්ඨය සමත් වෙනකොට මට වයස අවුරුදු දාසයයි. ඉගෙන ගන්නා අතරෙම මොනිටර් ගුරුවරයෙකු විදිහට ළමයින්ට ඉගැන්නුවා. ඒ කාලෙ මම තරමක් චණ්ඩියා. අකුරට වැඩ. අසාධාරණේට එරෙහිව නැගී සිටියා. විදුහලේ පාලක මණ්ඩලයත් හිටපු විදුහල්පතිතුමාත් අතර පොඩි මත ගැටුමක් ඇති වුණා. විදුහල්පති වීරසිංහ මහත්තයා කීවා අපි අලුතින් පාසලක් අරඹමු කියලා.හල්ඔලුව හන්දියේ ධර්‍ම යුක්තිකාරාම පන්සලේ ආනන්ද විද්‍යාලය නමින් අලුතින් පාසලක් ඇරියා. ළමයි 55 දෙනකුත් මා ඇතුළු ගුරුවරුන් කිහිප දෙනෙකුත් මේ කණ්ඩායමට ඇතුළත් වුණා. මට විදුහලේ නියෝජ්‍ය විදුහල්පති තනතුර හිමි වුණා. ඔය අතරේ ගුරු විභාගය සඳහා ඉල්ලුම් පත්‍ර කැඳවා තිබුණා. මමත් ඒ විභාගයට ලියලා සමත් වුණා. මහත්මා ගාන්ධි පාසලේ ඉගෙන ගන්න කාලේ වුණු සිද්ධියක් මට තවම මතකයි. පාසල් ඉඩම වෙනත් ආයතනයකට අයිතියි කියලා ඉඩම පවරා ගන්නට දවසක් පිස්කල් එකෙන් පැන්නා.අපි සිංහල, දෙමළ, මුස්ලිම්, බර්ගර් ජාතික ළමයි හතර පස්දෙනෙක් මුල් වෙලා ඊට එරෙහිව උපවාසයක් කළා. පොලිසියට එන්න නොදී ළමයි කලබල කළා. පොලිසිය ආපහු හැරිලා ගියා. අපි පස් දෙනා පොලිසියට අල්ලා ගෙන ගියා. ඕ.අයි.සී. මහත්තයා අපිට වාඩිවෙන්න කීවා. කෑවාද කියලා ඇහුවා. අපි නෑ කීවා. අපට බනිසුයි කෙසෙල් ගෙඩියි ගෙනත් කන්න දුන්නා. අවවාද කරලා පොලිස් ජීප් එකේම ගෙවල්වලට යැව්වා. හොඳ වේලාවට අප්පච්චි ගෙදර හිටියේ නෑ. හිටියා නම් ගහේ බැඳලා ගහනවා. අම්මා වෙච්ච දේ නොකියා එදා මා බේරා ගත්තා.””ගුරු විභාගෙන් සමත්වෙලා මට පළමු පත්වීම ලැබුණේ මාරස්සන විද්‍යාලෙට. වැඩ භාර ගන්න ගියදා මධ්‍යම පළාත් අධ්‍යාපන අධ්‍යක්‍ෂක ඒකනායක මහත්තයාත් ඒ පාසලට ආවා. මාව දැකපු ගමන්, “මහත්මා ගාන්ධි විද්‍යාලෙදි වගේ මෙහෙ දඟලන්න බෑ. දඟලලා අහු වුණොත් අස් කරනවා කීවා.” මම වැඩ බාර ගැනිල්ල පැත්තක තියලා බස් එකේ නැගලා ගෙදර ගියා.ආපසු ආනන්දෙට ගිහින් ඉගැන්නුවා. ඔය අතරේ දොළුවට උප තැපැල්හලක් ඇරලා තැපැල් ස්ථානාධිපති ධුරය පුරප්පාඩු වුණා. ගමේ තරුණ පිරිස ඇවිත් ඒ සඳහා මට ඉල්ලුම් කරන්න කීවා.ඒ අතරේ ගමේ යමක්කමක් තියෙන කෙනෙක් පරීක්‍ෂකතුමාට පගාවක් දුන් බවත්, සුදුසුකම් තිබුණත් මට තනතුර නොලැබෙන බවත් හිතවත් අයෙක් මට කීවා. මට මේ අසාධාරණ කටයුත්තට එරෙහි වෙන්ට හිතුණා. පෙත්සමක් ඇරියා.හරි මම යවාපු පෙත්සම අදාළ පරීක්‍ෂකවරයා අතටම පත්වෙලා තිබුණා. මා ගෙන්වා ප්‍රශ්න කළා. ඔප්පු කරන්ට සාක්කි තිබෙනවාද ඇහුවා. මම ඔවු කීවා. අවසානයේ මට පත්වීම ලැබුණා. ඒ 1957 දි මා රජයෙන් ලද ප්‍රථම පත්වීම.ඒ අවුරුද්දෙම ජුනි මාසෙ දවසක ගමේ හාමුදුරුවන් ඇතුළු ප්‍රභූ පිරිසක් මා හමුවෙන්ට ආවා. “හෙට උදේට අපි ඉල්ලීමක් කරනවා. ඒකට හා: කියන්ට ඕනෑ” කීවා. පසුදාට එළිවුණා. කී වේලාවට අර කණ්ඩායම ආවා. ගං සභා ඡන්දෙට ඉදිරිපත් වෙන්ට කීවා. හැමෝගෙම ඉල්ලීම නේ. මම හා! කීවා. ඒත් මට වැඩිමහලු කෙනෙක් ඉදිරිපත් වෙන්ට හැදූ නිසා මා ඉවත් වෙන්ට හැදුවා. පසු ඒ අපේක්‍ෂකයාගේත් ඉල්ලීම පරිදි මා ඡන්දෙ ඉල්ලා නිතරගයෙන් දොළුව ගං සභාවට තේරී පත්වුණා.මාලිගාවට ඇස්.ඩබ්ලියු.ආර්.ඩී. බණ්ඩාරනායක මහත්තයා එන වගක් ආරංචි වෙලා මාත් තවත් මිත්‍රයෙකුත් එකතු වෙලා බලන්නට ගියා. ඒ කාලේ මම මහනුවර ප්‍රජා මණ්ඩලයේ ලේකම්. සභාපතිනි තමරා කුමාරි ඉලංගරත්න මහත්මිය.ඒ කාලෙ අපිට පක්‍ෂයක් තිබුණේ නෑ. රටේ තොටේ පොදු වැඩට එකතු වෙලා වැඩ කළා. බණ්ඩාරනායක මහත්තයා එවකට පළාත් පාලන හා සෞඛ්‍ය ඇමතිවරයා. තමරා කුමාරි නෝනා නැගිටලා පළාතේ ප්‍රශ්න කිහිපයක් ඉදිරිපත් කළා. ඒකට බණ්ඩාරනායක මහත්තයා සෝපහාස පිළිතුරක් දුන්නා. තමරා කුමාරිට ඇඬුණා ලජ්ජාවට. මට ටිකක් තරහා ගියා. මම ඉදිරියට ඇවිත් කිව්වා “ඔබතුමාට එහෙම කතා කරන්නට අයිතියක් නෑ. අපේ පළාත්වල තියෙන ප්‍රශ්න බලය ඇති ඔබතුමාලට හැර කාට කියන්නද?” කියා.එවිට බොහොම ඉවසිලිමත්ව කතා කළ බණ්ඩාරනායක මහත්තයා “බොහොම හරි බොහොම හරි අපි එහෙනම් මේ තරුණ මහත්තයා කියන පිළිවෙළට කටයුතු කරමු” කියලා කීවා.ඔය සිදුවීමෙන් කලකට පස්සේ 1951 ශ්‍රී ලංකා නිදහස් පක්‍ෂය පිහිටුවීමේ රැස්වීම පැවැත්වුණේ ටී.බී.එස්. ගොඩමුන්නේ මහත්තයාගේ ගෙදර. මමත් දෙයියන්නේවෙල ඒ තිලකරත්න නමැති මගේ මිතුරාත් මේ රැස්වීම බලන්න ගියා. පක්‍ෂයේ පළමු ලේකම් අලුවිහාරේ මහත්තයා කතා කළා. බද්යුද්දීන් මොහොමඩ් මහත්තයා නව සාමාජිකයන් ලියාපදිංචි කරනවා. හදිසියෙම එතැනට ආපු බණ්ඩාරනායක මහත්තයා මාව දැකලා හොඳට නැවතිලා බැලුවා. අර පසුගිය සිද්ධිය එතුමාට සිහි වෙන්ට ඇති.”හා ඉළන්දාරියා! ආ මෙන්න මේ ඉළන්දාරියාගෙ නමත් ලියා ගන්නවා” කියා මගේ පිටට තට්ටු කළා. බද්යුද්දීන් මහත්තයා පක්‍ෂයේ 13 වැනි සාමාජිකයා ලෙස මා ලියාපදිංචි කරගත්තා. ඒ 1951 සැප්තැම්බර් දෙවැනිදා. මගේ දේශපාලන ගමනේ ඇරැඹුම එයයි.එවකට අපේ අප්පච්චි දොළුව ගම් කාර්ය සභාවේ සභාපති. මම ගෙදර ඇවිත් තැපැල් කන්තෝරුවේ වැඩ කළා ගං සභා ඡන්දෙ ළං වුණා. ශ්‍රී ලංකා පක්‍ෂයෙන් මට ඉදිරිපත් වෙන්න කීවා. අප්පච්චි එක්සත් ජාතික පක්‍ෂයේ. මගේ ඉදිරිපත්වීමට ඔහු තදින්ම විරුද්ධ වුණා. ශ්‍රී ලංකා පක්‍ෂයෙන් ඡන්දෙ ඉල්ලනවා නම් ගෙදර හතර මායිමේ පස් නොපාගා පළයන් කීවා. මම ගෙදරින් ගියා.මම නුවරට ගිහින් සෝමරත්න නම් මිතුරාගේ නිවසේ නැවතිලා ඡන්දේ ඉල්ලුවා. වැඩි ඡන්ද 63 කින් දිනුවා. ගමේ කට්ටිය අරියාදුවට ආවා. මට අස්සන් කරන්ට යන්ට දෙන්නේ නෑ. මම පොලිසියේ සහයෙන් ජීප් රථයෙන් ගිහින් අත්සන් කරලා ආවා. නුවර ඉඳලා මාසෙකට වරක් පොලිසියත් එක්ක ගමට ගියා. ඒ අතරේ උපතැපැල් ස්ථානාධිපතිවරයකු යොදවා තැපැල් හලේ වැඩත් කෙරෙව්වා. ඔය විදිහට අඛණ්ඩව අවුරුදු විසි එකක් මම දොළුව ගං කාර්ය සභාවේ සභාපති ධුරය දැරුවා.1960 මැතිවරණයට ඉදිරිපත් වෙන්න කියලා පක්‍ෂයෙන් ලැබුණු ආරාධනාව පිළිගත්තා. උඩුනුවර ආසනේ හේවාහැට ශ්‍රී.ල.නි.ප. අපේක්‍ෂකයා ලෙස ඉදිරිපත් වුණා. 1960 මාර්තු මැතිවරණය පරාද වුණා. 1960 ජූලි මැතිවරණයත් පැරදුණා. 1970 දි මැතිනිගේ ඉල්ලීම පිට ගම්පල ආසනෙන්ම ඉල්ලා ජය ලැබුවා. 1977 මැතිවරණෙට කලින් හරියටම අප්‍රේල් පළවැනිදා හදිසි අනතුරකින් මම බරපතල ලෙස අනතුරට පත් වුණා.මා ජීවත්වේ යැයි කිසිවකු සිතුවේ නෑ. සිරිමාවෝ මැතිනිය මැදිහත් වී මා රුසියාවට සහ එංගලන්තයට යවා සුවපත් කළා. එවර පක්‍ෂය ඡන්දෙන් පරාජයට පත් වුණා. ජේ.ආර්. ජයවර්ධන මහත්තයා නීතිය වෙනස් කළාම ගං සභා මන්ත්‍රි ධුරයත් අහෝසි වුණා. ශාරීරික තත්ත්වය අනුව මම විවේකයක් ගන්ට හිතුවා. තැපැල් ස්ථානාධිපතිකමින් අස්වෙලා 1978 දි ලන්ඩනයට ගියා.මිතුරකුගේ උදව්වෙන් මම ලන්ඩනයේ හොලවේ හි සමාගමක රැකියාවක් හොයා ගත්තා. හොලවේ හි රැකියාව කරන කාලෙ ඇති තරම් දේශ සංචාරය කළා. ඒ කාලෙ මගෙ පඩිය දවසට පවුම් හතරයි. ප්‍රංශය, ජර්මනිය, ඕලන්දය හා ස්විට්සර්ලන්තය වැනි රටවල සංචාරය කළා. අවුරුදු දෙකක් විතර ඉන්නවිට මම ආපහු ලංකාවට එන්න හිතුවා. ඉන්දියාවට එන්න කැමැති වුණු මිතුරෙක් මගේ රථය පදවා ගෙන එන්න කැමති වුණා.මම ගොඩබිම හරහා ඉන්දියාව දක්වා ඇවිත් ඉන්දියාවෙන් කාර් එක නැවට පටවලා ලංකාවට ආවා. ඒ 1980 දි. ඉරානය ඉරාකය පකිස්ථානය හරහා ඉන්දියාවට. එතැනින් ලංකාවට ආවා. අපි ඉරාන ඉරාක දේශ සීමාව පන්නපු දාට පසුදාම ඉරාන ඉරාක යුද්ධය ඇරැඹුණා.විවිධ දේශගුණික තත්ත්ව යටතේ අවදානම් ගමනකින් පස්සෙ ලංකාවට ආවාම මට හොඳටම අසනීප වුණා. මා පේරාදෙණිය රෝහලේ නතර වී බෙහෙත් ගත්තා. සරවි ශිෂ්‍යාවකව සිටියදී දැන හැඳිනගත් නුවරඑළියේ දෝන යාපා මෙණෙවිය මා බලන්නට රෝහලට පැමිණියා. අපේ දැනහැඳුනුම්කම දුරදිග ගොස් 1981 දි අප විවාහ වුණා. අපේ වැඩිමල් දියණිය ෂෙනානි ලංකා ලන්ඩනයේ වාණිජ විද්‍යා උපාධිධාරිනියක්. ඈ දැන් දුමින්ද දිසානායක ඇමතිතුමා සමඟ විවාහ වී සිටිනවා.දෙවැනි දූ නුෂානි ලංකා ලන්ඩනයේ සහ ඉන්දියාවේ මනිපාල් විශ්වවිද්‍යාලයන්හි වෛද්‍ය උපාධිය හදාරා අවසාන වසරේ විභාගයට සූදානම් වෙනවා. බාල පුතා අනුරාධ ලංකා ලන්ඩනයේ නීති උපාධිය හදාරා දැන් කුරුණෑගල උසාවියේ නීතිඥවරයකු ලෙස කටයුතු කරනවා.” අගමැතිතුමා කියනවා.1989 මැතිවරණයෙන් ගම්පළ ආසනයෙන් යළිත් ජයග්‍රහණය කළ දි.මු. ජයරත්න මහතාට කෘෂිකර්‍ම හා ඉඩම් ඇමති ධුරය හිමි වුණා. 1994 දි ජයගන්නට පස්සේ සමූපකාර ආහාර හා පරිසර ඇමතිධුරය හිමි වුණා. ඉන්පසුව එතුමා ආර්ථික සංවර්ධන තැපැල් හා උඩරට සංවර්ධන ඇමති ධුරයත් දැරුවා. 2008 වසරේදී අග්‍රාමාත්‍ය ධුරයට පත්වූ එතුමා බෞද්ධ කටයුතු හා බුද්ධ ශාසන ඇමැති ධුරය ද දරනවා.දැනට එතුමාගේ දේශපාලන ජීවිතයට වසර හැටක් සපිරෙනවා. ශ්‍රී ලංකා නිදහස් පක්‍ෂයේ ආරම්භක සාමාජිකයන් අතර දැනට ජීවත්ව සිටින ජ්‍යෙෂ්ඨතම සාමාජිකයා අගමැතිතුමා. එතුමාගේ සිහිනයක් සැබෑ කරමින් ඉදිවූ අම්බුළුගල චෛත්‍ය රාජයා ලෝකයේ බුද්ධාගම හින්දු ධර්‍මය ඉස්ලාම් සහ ක්‍රිස්තියානු යන ආගම් හතරම එක්තැන් කළ එකම බෞද්ධ මධ්‍යස්ථානයයි.බෞද්ධ ධර්‍මය, ඉතිහාසය හා සාහිත්‍යයට අදාළ පොත්පත් දහයක් පමණ ලියා පළකොට ඇති අගමැතිතුමා හොඳ කවියෙක්. සැබෑ රසවතෙක්. ළමයින්ට හා තරුණ පරපුර උදෙසා පොත්පත් රැසක් ලියා පළකොට ඇති එතුමාගේ හිතේ දැන් ගෙවුණු ජීවිතය ගැන ඇත්තේ විශාල සතුටක්. තනතුරු ඇතත් නැතත් ජීවිතේ ඇති තුරාම අන් අයට රටට දැයට සේවය කිරීමයි එතුමාගේ ප්‍රාර්ථනය.සාගරිකා දිසානායක ජයසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post></root>