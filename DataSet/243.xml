<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=av12031812</link>
    <topic>60 වසරකට පසු එළියට ආ රැජනගේ සේයාරූ</topic>
    <author>සේමාලි කැල්ලපත</author>
    <content>60 වසරකට පසු එළියට ආ රැජනගේ සේයාරූඩයනා කුමරිය හැරුණු කොට මේ කාලයේ වඩාත්ම ඡායාරූපගත කෙරුණු කාන්තාවන් අතරින් මුල්තැනට එන්නේ එංගලන්තයේ දෙවැනි එලිසබත් මහ රැජනයි. මහ රැජන කිරුළු පලඳා වසර 60 ක් පිරීමේ දියමන්ති ජුබිලිය සැමරීමට ඔන්න මෙන්න කියා තිබියදී පසුගියදා එතුමිය ගේ අති පැරැණි ඡායාරූප එකතුවක් කලඑළියට පැමිණියා.චාල්ස් කුමරු සහ ඈන් කුමරිය ගේ එදා ගත් සේයාරුවක්මහ රැජන ලෙස ඔටුනු පැලඳීමට ඔන්න මෙන්න කියා තිබියදී මීට අවුරුදු 60 කට පෙර එලිසබත් කුමරිය ලෙසින් ඒ ඡායාරූප ගෙන ඇත්තේ එතුමියගේ රාජාභිෂේක ඡායාරූපය සැකසීමේ පෙරහුරුවක් ලෙස බවයි වාර්තා වූයේ. එදා මෙදාතුර මහජනතාවගේ දෑස් නොගැටුණු මේ ඡායාරූප පසුගියදා එළිදුටුවා.එලිසබත් කුමරියගේ ඡායාරූපත් සමග එහි කුඩා චාල්ස් කුමරු හා ඈන් කුමරියගේ ඡායාරූප ද වූවා. එලිසබත් කුමරියගේ පිය රජුගේ අභාවයෙන් පසු රැජන ලෙස ඔටුනු පැලැන්දු පසු මුලින්ම ගත් ඡායාරූප ද මෙතෙක් මහජනතාවගෙන් වසන් වෙලයි තිබුණේ.සාමාන්‍යයෙන් රජ පවුල සේයාරූ ගතවන තරමට ඒවා ප්‍රසිද්ධ වීම වැළැක්වීම ද අපහසු කරුණක්. එහෙත්, රජ පවුලේ මේ සේයාරූ ඡායාරූපගත කළ කෙනත් ක්ලේටන් නම් වූ බී බී සී ඡායාරූප ශිල්පියා ඒවා අපූරුවට සඟවාගෙන සිටියා. ඔහු මේ සේයාරූ රහසේ තබා ගැනීමට දිව්රුම් දී සිටි බව වාර්තා වුණා. එයට හේතුව ලෙස දැක්වෙන්නේ පිය මහරජු ගේ අභාවය නිසා රැජන දැඩි ශෝක කාලයක් ගත කිරීම බව පැවසෙනවා.ක්ලේටන් රජ පවුල ඡායාරූප ගතකිරීම සඳහා යෙදවූ කොන්ත්‍රාත්තුව අනුව ඔහුට වසර 30 ක් යනතුරු ඒ සේයාරූ ප්‍රසිද්ධ කිරීමට අවසර නොතිබුණේලු. කුමරිය අභිෂේක ලැබීමට පෙර මහ රැජන ලෙස සැරසී සිටීම මහජන ඇසට ලක්වීම බකිංහැම් මාලිගය මඟින් දැඩි ලෙස තහනම් කර තිබු බව පැවසුණා.මෑතකදී එළිදුටු මේ සේයාරූ අඩුම වශයෙන් රැජනගේ පවා දෑස් නොගැටුණු ඒවා ලෙසයි වාර්තා වෙන්නේ. ක්ලේටන් මින් සේයාරූ 12 ක් පමණක් යොදා ඇල්බමයක් සකසා ඇගේ රාජාභිෂේකයෙන් පසු රැජන වෙත යවා තිබුණා. ඒ වෙනුවෙන් බකිංහැම් මාලිගය වෙතින් ඔහුට කෘතඥතාව පළකර ලිපියක් එව්වා.ඒ ලිපිය දැක වඩාත් සතුටට පත් ක්ලේටන් තම පොරොන්දුව දැඩිව රකිමින් ජීවතුන් අතර සිටිනතාක් සේයාරූ ප්‍රසිද්ධ කිරීමෙන් වැළකුණා. මින් වසර 12 කට පසු ක්ලේටන් මියගියා. ඔහුගේ ලිපි ලේඛන පරීක්ෂා කළ පවුලේ උදවියට පසුගියදා මේ සේයාරූ ඇස ගැසී මහ රැජනගේ දියමන්ති ජුබිලිය වෙනුවෙන් ඒවා ප්‍රසිද්ධ කරන්න කටයුතු යෙදුවා. ඒවා නිකුත් කරනු ලැබුවේ ඡායාරූප ශිල්පියාගේ මුණුපුරා වන ඩැනියල් ක්ලේටන් විසිනුයි.මෙතෙක් ප්‍රසිද්ධ නොවී තිබූ වසර 60 කට පසු කලඑළි බට සේයාරුවශෝක කාලයකදී සාමාන්‍ය මහජනතාව අතරින් මාලිගයට යෑමට අවසර ලද එකම කෙනා මගේ සීයායි. ඔහු තමා ලද ඒ අවස්ථාව ගැන ඉතා ආඩම්බර වුණා. මහ රැජන දැක ගැනීමට තමා ලද ඒ අවස්ථාව ගැන ඔහු නිතර කතා කළා. ඒ නිසාම ඔහු තමා ගේ පොරොන්දුව ඒ අයුරින්ම රැක්කා” යැයි ඩැනියල් පවසයි.දෙවැනි එලිසබත් මහ රැජනගේ පියා වූ 6 වැනි ජෝර්ජ් රජු මියගියේ 1952 වසරේයි. වසරක ශෝක කාලයකින් පසු එලිසබත් කුමරිය එංගලන්තයේ මහ රැජන ලෙස 1953 දී අභිෂේක ලැබුවා. 2012 ජූනි මාසයේ දී රැජන ඇගේ රාජාභිෂේකයේ දියමන්ති ජුබිලිය සමරනවා.එලිසබත් කුමරිය සිය රාජාභිෂේකය සඳහා සූදානම් වෙද්දී ඉතාමත් ගෞරවයෙන් සිය මිත්තණිය වූ මේරි බිසවට ඇහුම්කන් දුන් බව වාර්තා වෙනවා. මහ රැජන රාජාභිෂේකය සඳහා අඳින ගවුම නිර්මාණය කරද්දී එය තමාගේ විවාහ මංගල්‍යය දා ඇඳි ගවුමට සමාන විය යුතු බවත් සුදු සැටින් රෙද්දෙන් නිම විය යුතු බවටත් කුමරිය දැනුම් දී තිබුණා.රාජකීය ඇඳුම් නිර්මාණ ශිල්පියා ඇය වෙනුවෙන් පිළිවෙළින් ගවුම් 8 ක් නිර්මාණය කළ පසු පිලිප් කුමරුගේ ද අනුමැතිය ඇතිව ඇය 9 වැනි ගවුමට අනුමැතිය දුන්නාලු. එංගලන්තයට යටත් රාජ්‍යවල සංකේත ද ගවුමට එක්කරමින් 8 වැනි ගවුම වෙනස් කරන ලෙස පිලිප් කුමරා දුන් උපදෙස් අනුව 9 වැනි ගවුම නිර්මාණය වුණාලු.ඒ අනුව එංගලන්තය වෙනුවෙන් ටියුඩර් රෝස් මලුත්, වේල්සය වෙනුවෙන් වෙල්ෂ් ලීක්, ස්කොට්ලන්තය වෙනුවෙන් තිස්ල් මල්, අයර්ලන්තය වෙනුවෙන් ෂැම්රොක් මල්, කැනඩාව වෙනුවෙන් මේපල් කොළ, ඕස්ට්‍රේලියාව වෙනුවෙන් වැට්ල් මල්, නවසීලන්තය වෙනුවෙන් ෆර්න් ද දකුණු අපි‍්‍රකාව වෙනුවෙන් ප්‍රෝටීයා මල් ද ඉන්දියාව සහ ලංකාව වෙනුවෙන් නෙළුම්මල් ද පකිස්ථානය වෙනුවෙන් තිරිඟු, කපු හා ජුට් මල් ද ඒ ගවුමේ ගෙත්තම් කළාලු.ඇම්බ්‍රොයිඩර්කරුවන් 6 දෙනකු මාස ගණනාවක් තිස්සේ ගෙත්තම් කළ ගවුම මැසීමට තරුණියන් තිදෙනෙක් එක්වුණ බව පැවසෙනවා. ගවුම මසා නිම කිරීමට ඔවුන්ට මාස 8 ක් ගතවුණා. මේ අතරින් තවත් කතාවක් වාර්තා වුණා. ඒ රාජකීය ඇඳුම් නිර්මාණ ශිල්පියා රැජනට නොදැනෙන්නට ඇයට වාසනාව උදා කරන්නට රාජාභිෂේක ගවුමේ නිතර රැජනගේ අත ගැටෙන වම් පැත්තේ පෙති හතරක ෂැම්රොක් මලක් ගෙත්තම් කිරීමයි.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=av12031814</link>
    <topic>මගෙන් අවසර අරන් සින්දු කිව්වේ කමල් විතරයි</topic>
    <author>ජෝජ් රොබ්සන් ද සිල්වා</author>
    <content>මගෙන් අවසර අරන් සින්දු කිව්වේ කමල් විතරයිදේවානන්ද වෛද්‍යසේකරආශා දෑසින් - දකිනා සිහිනේ මිහිර මැකී යනවා ඒ සිහිනේ පුතු - තනිකම ඉපදී හද තුළ තෙරපෙනවා...!(පද - ස්වර්ණ ශ්‍රී බණ්ඩාර)“ආශා දෑසින්” ගීතය මෙන්ම “නීල නුවන් මානෙල් මල්” - “සඳ පායා සිනාසී” - “මොකද මැණිකේ” සහ “සතුට විලයි” වැනි ශ්‍රාවක සිත්ගත් ගී ගයමින් දශක හයක පමණ කාලයක් පුරා මෙරට සංගීත ක්ෂේත්‍රයේ ආදරය දිනාගෙන සිටින ඔහු වෘත්තියෙන් වෛද්‍යවරයෙකි.මතකයෙන් ඈත් නොවන මධුර ගීතාවලියක් තිළිණ කළ ඔහු දිගු නිහැඬියාවක නිමග්නව සිටියි. ප්‍රතිභාපූර්ණ ජ්‍යෙෂ්ඨයකු වන ඔහුගේ මෙම නිහැඬියාව පිළිබඳ විමසා දැනගන්නට මෙවර අපි “ස්වර වර්ණ” වර්ණ ගන්වන්නට දේවානන්ද වෛද්‍යසේකර නමින් මුළු රටම හඳුනන ඔහු එක්කර ගනිමු.“මම නිහඬ වෙලා ඉන්නවා නොවේ, මේ පවතින වාතාවරණය විසින් මාව නිහඬ කරවලා. සංගීත ක්ෂේත්‍රයේ හැමදේම සිදු කෙරෙන්නේ අගනුවර කේන්ද්‍ර කරගෙන නිසා දුර බැහැර පළාත්වල ඉන්න මා වැනි කලාකරුවන්ට සිදුවෙලා මුළුගැන්වී ඉන්න. මේ පිළිබඳව මහින්ද රාජපක්ෂ ජනාධිපතිතුමාට වැදගත් යෝජනාවක් ඉදිරිපත් කරන්න මං කැමැතියි.මා වැනි අනෙකුත් කලාකරුවන්ටත් අපේ නිර්මාණ කටයුතු අපි පදිංචි පළාත්වල සිටම කරගෙන යාමට හැකි වැඩ පිළිවෙළක් සකස් කර දෙන ලෙසයි මම ජනාධිපතිතුමාට යෝජනා කරන්නේ.ඔබගේ නිහැඬියාවට එකම හේතුව අගනුවරින් බැහැරව පදිංචි වී සිටීමම නොවේ නේද?මගේ නිහැඬියාවට එකම හේතුව එය නොවුණාට ප්‍රධානම හේතුව එයම තමයි. හැබැයි මගේ නිර්මාණ කටයුතු සඳහා අවශ්‍ය පහසුකම් සහිත වාතාවරණයක් මේ පළාතේ (මහනුවර) තිබුණා නම් මෙහෙම නිහඬව ඉන්නේ නැහැ. ඒ වගේම තමයි දැන් මා වියපත් පුද්ගලයෙකු වීමත් මේ නිහඬ බවට එක් හේතුවක්. හැත්තෑ අට හැවිරිදි පුද්ගලයෙකු වශයෙන් මට කටයුතු කළ හැකි සීමා තිබෙනවා. තවත් විශේෂ හේතුවක් තමයි මම වෘත්තියෙන් වෛද්‍යවරයකු වීම නිසා කලා දිවියේ අභ්‍යාසවල නියැලීමට කාලය මදි වීම.”ඔබේ ගීත පට, තැටි මඟින් ඉදිරිපත් කිරීමට වත් ඔබ උනන්දු නොවුණේ ඇයි?මම මගේම මුදලින් කාලයකට ඉහත එවැනි ගී එකතුවක් කළා. ‘නීල නුවන්’ නමින්. කලාකරුවෙකු ලෙස මිස ව්‍යාපාරිකයකු වශයෙන් කළ කටයුත්තක් නොවේ එය. පසුව එම ර්චඵබඥප ඊචනඥ එවකට කැසට් ක්ෂේත්‍රයේ නමක් දිනා සිටි ව්‍යාපාරිකයකු වූ විජිත පරණවිතානට පැවරුවා. ඉන්පසු එවැන්නක් කළේ නැහැ. එවැන්නකට සුදුසු මගේ ගී ඕනෑ තරම් තවත් මා ළඟ තිබෙනවා. ඒත් ඉතින් කර ඇති නිර්මාණ ප්‍රචාරය නොකරනවා නම් තවත් අලුත් ඒවා කුමට ද කියා මට හිතෙනවා.”මුලින්ම ඔබ ගායන ශිල්පියකු වූ අයුරු දැන් මතක ද?ඒ මතකය කිසිදාක අමතක වෙන්නේ නැහැ. පාසල් සිසුවකුව සිටි කාලයේදී මම වැඩිපුරම ගායනා කළේ හින්දි චිත්‍රපට ගී. පසුව මගේ සහෝදරි සමඟ විවාහ වූ හොඳ තබ්ලා වාදකයෙකු වූ ජයනෙත්ති අයියාගෙන් තබ්ලා වාදනය හදාරද්දී ඔහු තමයි කිව්වේ ‘හින්දි සින්දු කිය කියා ඉඳලා හරියන්නෑ, ශාස්ත්‍රීය පැත්ත ඉගෙන ගන්න’ කියලා. ඉන් පසුව එවකට මහනුවර එම්. ජී. සුගතදාස මහතා සංගීතය උගන්වන අයුරු බලා හිඳීමෙන් සහ පොත්පත් කියවීමෙන් රාගධාරී සංගීතය පිළිබඳ වැටහීමක් ලබා ගත්තා. ඒ අතර භාත්ඛණ්ඩ විශ්ව විද්‍යාලයේ මහාචාර්ය රතන්ජංකර් විසින් පැවැත්වූ ගුවන් විදුලි ශිල්පි පරීක්ෂණයට ඉදිරිපත් වී ඉන් විශිෂ්ට ශ්‍රේණියේ ගායන ශිල්පියකු ලෙස සමත් වුණා.ඔබ විශිෂ්ට ශ්‍රේණියේ ගායන ශිල්පියකු වීමේදී විශේෂත්වයකුත් තිබුණා නේද?ඔව්, මම තමයි එම පරීක්ෂණයෙන් සමත් වූ ළාබාලම ගායන ශිල්පියා වූවේ. එතකොට මගේ වයස අවුරුදු පහළොවයි. ගුවන් විදුලි පරීක්ෂණයෙන් මා සමත් වූ බවට ප්‍රතිඵල ලිපිය මා හට තැපෑලෙන් ලැබුණේ මගේ පියාගේ මළගම සිදුවූ දවසේම වීමත් මට කවදාවත් අමතක වෙන්නේ නැහැ.චිත්‍රපට පසුබිම් ගී ගායනයට ඔබේ එක්වීමත් මතක් කරමු ද?මුලින්ම මම දයා නෙල්ලම්පිටිය සමඟ “මා ආලේ කළ තරුණිය” චිත්‍රපටයේ තේමා ගීතයයි (ඈත පිටිසර මහ කැලෑවක) ගායනය කෙරුවේ. ඒ අවස්ථාව මට ලබා දුන්නේ මගේ හිතවතකුව සිටි සංගීතඥ ෂෙල්ටන් පේ‍්‍රමරත්නයි. ඉන්පසු ජී. ඩී. එල්. පෙරේරාගේ ‘කලා පෙළ’ සංවිධානයේ සාමාජිකයකු ලෙසින් මා ගැයූ ‘සාමා’ චිත්‍රපටයේ ‘ආශා දෑසින්’ - ‘දහසක් සිතුවිලි’ චිත්‍රපටයේ ‘සතුට විලයි’ සහ ‘තරංගා’ චිත්‍රපටයේ ඉන්ද්‍රානි පෙරේරා සමඟ ගැයූ ‘පවන් සුසුම්’ වැනි ගීත රසිකයින් අතර ජනපි‍්‍රය වුණා.ඔබේ ‘සතුට විලයි’ ගීතය වෙනත් ශිල්පීන් විසින් නිතර ගායනා කරනු ලබන්නේ ඔබෙන් අවසර ලබා ගෙන ද?කමල් අද්දරආරච්චි (රිදී රැයක්) අමල් පෙරේරා (රූපවාහිනී වැඩ සටහනක්) සහ සංගීත කණ්ඩායම් කිහිපයක්මත් (ගී පට, තැටි) ‘සතුට විලයි’ ගීතය ගායනය කර තිබෙනවා. ඒත් කමල් පමණයි මගෙන් අවසර ලබා ගත්තේ. කවුරු ගායනා කළත් රසිකයෝ කැමැති මගේ මුල් ගීතවලටයි. මා ගැයු ගීත වැඩි ගණනක් තනු නිර්මාණ මගේම නිසා මෙම ගීත මගේ බුද්ධිමය දේපළයි. කවුරුන් හෝ මේ ගී ගායනා කරනවා නම් ඒ සඳහා මගෙන් අවසර ලබා ගන්නවා නම් සදාචාරාත්මකයි. මන්ද හොඳ විනයක් ඇතුවයි මම මගේ ගී නිර්මාණ ඉදිරිපත් කරලා තියෙන්නේ. මුදල් උදෙසා අපි නිර්මාණ කෙරුවේ නැහැ. මම කලාවෙන් මුදල් හම්බ කරලත් නැහැ.ගායකයකු වශයෙන් ඔබට ඉටුකර ගැනීමට නොහැකි වූ තවත් බලාපොරොත්තු තිබෙනවා ද?ඔව්, එවැනි බලාපොරොත්තු කිහිපයක්ම තිබෙනවා. මඩවල ලියූ හොඳම ගී පද රචනය ලෙස ඔහුම හැඳින්වූ මා ගැයූ ‘පෙති පෙති කළ හැකි පාළුවෙ කළුවර’ නම් ගීතය ගුවන් විදුලියේ තිබුණත් එය ප්‍රචාරය නොවීම නිසා මා මියැදෙන්න පෙර එය නැවත පටිගත කරන්න බලාපොරොත්තුවක් තිබෙනවා. ‘රස සුරංජිකා’ මා රුපියල් හයදාහක් වැය කොට රුපියල් හයසීයක් ඉපයූ ලස්සන වැඩ සටහනක්. එය නැවත නරඹන්නත් ආසයි. තවත් බලාපොරොත්තුවක් තමයි, මගේ ළඟ තිබෙන නිර්මාණ අතරින් හොඳම නිර්මාණ ඇතුළත් කර ගීත ඇල්බමයක් එළිදැක්වීමත්.”පෞද්ගලික ජීවිතයේ තොරතුරු බිඳක් පවසමු ද?මම හෝමියෝපති වෛද්‍ය විශේෂඥයකු ලෙස 1975 සිට මේ දක්වා මගේම වෛද්‍ය සායනයක් පවත්වා ගෙන යනවා. නිධන්ගත රෝග බොහොමයක් හෝමියෝපති ක්‍රමයට සුවපත් කිරීමට හැකියාව තිබෙන නිසා මෙය සේවයක් ලෙස ජීවත් වනතුරුම කරගෙන යාමටයි බලාපොරොත්තුව. මගේ බිරිඳ මානෙල්. ප්‍රවීන් සහ නදීන් නමින් පුතුන් දෙදෙනෙක් අපිට ඉන්නවා. අපි සතුටින් ජීවත් වෙනවා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=av12031815</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමකුස පබා’ දුවන දිවිල්ල ගැන විජේ මල්ලිට නම් තියෙන්නෙ ෆුල්ම ෆුල් සැටක්. දිවිල්ල නම් පට්ට. දුවනවද කියන්නෙ ආයෙ සුසන්තිකා දිව්වත් දුවල අල්ලගන්න බැරි සයිස් එකෙන් කියල තමයි ෆීල්ඩ් එකේ මේ දවස්වල කතාව. ඒ අස්සෙ ෆවුල් ස්ටාර්ට් එකක් අරගෙන ට්‍රැක් මාරු කරල දුවවනව කියල කියන්නෙ ඕන්න විජේ මල්ලිල එහෙම නෙවි. වෙන්ට විජේ කෙනෙක්ලු. ඔය කට්ටියට පුළුවන් ද මෙයාලා රේණුකා නංගිලත් එක්ක නිකමට හැරෙන්නවත්. ප්‍රොෆෙසෝරි සුනිල් මෙදා සැරේ ගොඩයි කියන්න ඔය ප්‍රොඩියුසර් සෙට් එක නිසා.මොනව වුණත් ලොක්කා බයිස්කෝප් හෝල්ස්වලට ඕඩියන්ස් ගෙන්න ගන්න එක වුණත් එසේ මෙසේ වැඩක් ද කියල කවුරුවත් කතා කරන්නෙ නෑනේ. ‘කුස පබා’ රන් එකට එන්ටර් වෙච්ච ගමන් මානිල කොලොම්ස්වලින් ලියල තිබුණෙ මොන කෙප්පද? ‘කුස පබා’ ගැන රිවීව් ලියන්න කෙනෙක් ඉන්න එකක් නෑ කියල ප්‍රොෆෙසෝරිව තරහ කරගන්න අකැමැති නිසා. මෑන්ටත් වැරදුන හැටි. කෝ ඔය රිවීව්ස් යන්නෙ පත්තරවල කපල පුරවල. ජනරළ ද, රාවය ද, ලංකාදීප, දිවයින ද හෝ ගාලා ‘කුස පබා’ ගැනම නේ ලියන්නේ මේ දවස්වල. විජේ මල්ලිට නම් අහුවුණේ නෑ ප්‍රොෆෙසෝරිව තරහ කරගන්න බයයි කියල රිවීව්ස් නොලියපු ක්‍රිටික්ස්ල එහෙම.කොච්චර බය නැති ක්‍රිටික්ස්ල ඉන්නවද කිව්වොත් තර්ස්ටන් කොලේජ් එකේ මල්ලි කෙනෙක් පවා රිවීව් එකක් ලියල තිබුණෙ ඊයෙ පෙරේදා. එතකොට අර බුඩිස්ට් ප්‍රීස්ට් කෙනෙකුත් කියල තිබුණෙ ජාතක කතාව මොකක්ද ‘කුස පබා’ නේ රියල් සිනමැටික් භාණ්ඩෙ කියලා. හැබැයි ලාස්ට් තර්ස්ඩේ පේරාදෙණියෙ කැම්පස් එකේ ඇකඩමික් කෙනෙක් වටමඬලක් පිරෙන්න ‘කුස පබා’ ගැන අමුතුම සයිස් එකේ රිවීව් එකක් ලියල තිබුණ විජේ මල්ලි දැක්කා.ඒ රිවීව් එක ගැන නෙවි විජේ මල්ලි කියන්න යන්නෙ. ඒකෙදි මෑන්ස් කුසට ඇක්ට් කරපු මේන් ඇක්ටර් ගැන ලියාපු කෑල්ල ගැන ලියන්න හිතුනෙ ඔය ජාතියෙ කැරැක්ටර් එකක් කරපු ඇක්ටර් කෙනෙක්ව මතක් වෙච්ච නිසා. කුස කුමාරයගෙ බොඩි එක ජොල්ලු. මෑන්ස්ගෙ බඩේ මේද තට්ටුව පේනවලු. වයසලු. කුමාර ලීලාව නැතිලු. බලන්නකො කියන දේවල්. රාජකුමාරයෙකුට මෙහෙම කෝචෝක් දාන්න වටින්නෙ නෑනේ. කුසගෙ රෝල්ස් එක ඇක්ට් කරන්න එනව නම්, ඒකට ෆිට් වෙන්න බොඩි එක, ෆිසික් එක හදාගන්න මේ ඇක්ටර්ටවත් ඩිරෙක්ටර් ප්‍රොෆෙසෝරිටවත් ගාණක් තිබුණෙ නෑ කියලනේ කියන්නෙ. කුසගේ බඩගෙඩිය, ඉණ වටේ මේද වළල්ල කැමරාවට අහුවුණාට, ඔය මොකුත් පබාවතීට තියා අපේ ඕඩියන්ස් එකටවත් අහුවෙන්නෙ නෑනේ. අර තර්ස්ටන් කොලේජ් එකේ මල්ලිගෙ රිවීව් එකේවත් කුසගෙ ෆිසික් එක ගැන කියන්නෙ නෑනේ.විජේ මල්ලිට නම් මේව කියෙව්වම එකපාරටම මීටර් වුණේ අපේ සනා බෝයි. සනා බෝයි කිව්වම ක්‍රිකට් ගහලම දියවන්නාවෙ ගිලිච්ච සනා ළමය නෙවි, ඔය ‘එකමත් එක රටක’ වගේ පික්චර්ස් හදපු සනා බෝයි. අන්න නළුවො. මතකයි නේ මෑන්ස්ගෙ සැක්රිෆයිස් එක. තිස්ස ලොක්කගෙ ‘විරාගේ’ මේන් රෝල්ස් අරවින්ද කරන්න මෑන්ස් පාරමිතා පුරාපු විදිය කියල පස්සෙ කාලෙ පොතකුත් ගහල තිබුණා.සති ගාණක් ඩයටිං (dieting) කරල, මූණ ඇඟපත අරවින්ද ජයසේන කෙනෙක් විදියට හදා ගන්න එක ලේසි පාසු වැඩක්ද? හැබැයි සනා බෝයි වැඩේ තිතට කරල තිබුණා. මතට තිත වගේ නෙවි තිතටම තිත වගේ. ‘විරාගෙ‘ නවල්ස් එකේ කියෝපු අරවින්දම නේද ෆිල්ම්ස් එකේ අරවින්ද කියල හිතෙන තරමට සනා බෝයි චේන්ජ් වෙලා තිබුණා. තිස්ස ලොක්කට වගේම සනා බෝයිටත්, විජේ මල්ලිගෙ සැලියුට් එක මේන්න. මාස හතරක් ඩයටිං කරල මූණ කට ඇඟපත හදාගෙන අරවින්ද කෙනෙක් වුණාට, ආපහු සනා බෝයි වෙන්නත් තව කාලයක් එපායැ. තව මාස හතරක දුෂ්කර ක්‍රියාවක්ලු රිකවරි පීරියඩ් එක. පාඩු නෑ සනා මල්ලි. මාස දහයක් කැරැක්ටර් එකක් වෙනුවෙන් දුක වින්දට.එහෙම දුක විඳල ඇක්ට් කරපු කැරැක්ටර් එක අවුරුදු සිය ගාණක් ගතවුණත් ෆිල්ම් ලවර්ස්ලගෙ හිතෙන් මැකිල යන්නෙ නෑ. අපේ පපුවෙ වගේම ඔළුවෙත් හැමදාම ජීවත් වෙන ඒ ජාතියෙ කැරැක්ටර්ස් කීපයක්ම තියෙනවා. ‘නිධානෙ’ විලී, ‘වැලිකතර’ ගෝරිං, ‘සිරිබෝ අයියා’ එකේ සිරිබෝ හාමි, ‘දඩයමේ’ ජයනාත්, ‘තුංමංහන්දිය’ අබිලිං, ‘පරසතුමල්’වල බොනී මහත්තයා, ‘දෙලොවක් අතර’ නිශ්ශංක, ‘කැඩපතක ඡායා’වල ධනරත්න. තව කට්ටිය ඉන්නවා ලිස්ට් එකේ. ඒ වුණාට විජේ මල්ලිගෙ ලිස්ට් එකට කුස පබා එකේ කුස කියල කැරැක්ටර් එක නම් මීටර් වෙන්නෙ නෑ.පේරාදෙණි කැම්පස් එකේ ඇකඩමික් කියපු කාරණාත් ඒකට වැලීඩ්. ඉතින් මෙහෙම සීන් එකකදි තමුන්ට ඕන කැරැක්ටර් එක තමුන්ගෙ ඔළුවෙ හිටපු මෑන්ස්ව ගන්න තිස්ස අබේසේකර ලොක්ක ‘විරාගය’ හදද්දි දුන්න ගේම් එකත්, අරවින්දව පොතේ කියෝපු අරවින්දට එහා ගිය රියල්ම අරවින්ද විදියට ඇක්ට් කරන්න දුෂ්කර ක්‍රියා කරපු සනත් ගුණතිලකත් විජේ මල්ලිට අමතක කරන්නම බෑ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=av12031816</link>
    <topic>සී.බී. තරගාවලියෙන් පසු ආසියාවේම වීරයා වන්නට...</topic>
    <author>ඉඳුනිල් වීරරත්න</author>
    <content>සී.බී. තරගාවලියෙන් පසු ආසියාවේම වීරයා වන්නට...ශ්‍රී ලංකා ක්‍රිකට් ලෝලීන් මහත් බලාපොරොත්තු තබාගෙන සිටි සී.බී. කුසලාන අවසාන මහා තරගයේදී අවාසනාවන්ත ලෙස ඕස්ට්‍රේලියාවට පරාජය වුණු අපට අනුශූරතාවයෙන් සැනසෙන්නට සිදුවුණා. තරගාවලියේ මුල් තරග දෙක පරාජය වුවත් ඉන්පසු ඉතාමත් විශිෂ්ට ලෙස ක්‍රීඩා කළ ශ්‍රී ලංකා ක්‍රීඩකයෝ, කාලයකට පසු ජයග්‍රහණයේ සතුට රිසිසේ විඳින්නට ශ්‍රී ලංකා ක්‍රීඩා ලෝලීනට අවස්ථාව උදාකර දුන්නා.අවසන් තරගයේදී මුල් පෙළ ක්‍රීඩකයින් සිවුදෙනා අඩු ලකුණු ගණනකට දැවීයාම පරාජයට මූලිකම හේතුව වුණු අතර, විශේෂයෙන් ආරම්භක පිතිකරු තිලකරත්න ඩිල්ෂාන් ලකුණු 8 කට දැවීයාම මේ පරාජයට ප්‍රබල ලෙස ම බලපෑවා.ඊට හේතුව වූයේ ඩිල්ෂාන් මෙම තරගාවලිය පුරාම පිත්තෙන් දැක්වූ දස්කම් නිසාවෙන්. තරග 11 කට ක්‍රීඩා කළ ඩිල්ෂාන් ශතක 2 ක් අර්ධ ශතකයක් සමඟ ලකුණු 513 ක් ලබා ගනිමින් තරගාවලියේ වැඩිම ලකුණු ලාභියා වුණු අතර, ඔහුට තරගාවලියේ වීරයා සම්මානය ද පිරිනැමිණි.2011 ලෝක කුසලාන තරගාවලියේ අවසන් මහා තරගයේ ලැබූ අමිහිරි පරාජයත් සමඟ කුමාර් සංගක්කාර නායකත්වයෙන් ඉවත් වුණු අතර නායකත්වයේ වගකීම ඩිල්ෂාන් වෙත පැවරිණි. එහෙත් ඔහුට නායකයකු ලෙස මෙන් ම පිතිකරුවකු ලෙස ද ඉදිරියට එන්නට වාසනාව නොතිබුණු අතර, ලෝක කුසලාන තරගාවලියේ දී හොඳින් ලකුණු අතර සිටි ඔහුට සුපුරුදු රිද්මයට පැමිණෙන්නට අපහසු විය.2011 ලෝක කුසලාන තරගාවලියේ ආරම්භක පිතිකරුවකු ලෙස අතිවිශිෂ්ට කාර්ය භාරයක් ඉටුකරමින් තරග 9 ක ඉනිම් 9 ක් ක්‍රීඩා කරමින් අර්ධ ශතක 2 ක් ශතක 2 ක් සමඟ ලකුණු 500 ක් ලබාගත් ඩිල්ෂාන් 2011 මාර්තු 10 වැනිදා මහනුවර පල්ලෙකැලේ ක්‍රීඩාංගණයේ දී සිම්බාබ්වේ කණ්ඩායමට එරෙහිව ලකුණු 144 ක් ද, මාර්තු 26 වැනිදා කොළඹ ආර්. ප්‍රේමදාස පිටියේ දී එංගලන්තයට එරෙහිව නොදැවී ලකුණු 108 ක් ද ලබාගත්තේ ශ්‍රී ලංකා කණ්ඩායම ලෝක කුසලාන අවසන් මහා තරගය තෙක් ජයග්‍රාහීව රැගෙන යමින්.කෙසේ වෙතත් නායකත්වයේ වගකීම පැවරුණු පසු අවාසනාවන්ත වුණු ඩිල්ෂාන් සහභාගි වූ තරගාවලි සියල්ලම පාහේ පරාජය විය.ඔහු නායකයා ලෙස මුහුණ දුන් පළමු එක් දින තරගාවලිය වූයේ එංගලන්තය සමඟ පැවැති නෙට් වෙස්ට් තරගාවලියයි. එහිදී තරග 5 ක ඉනිම් 5 කදී ඔහු ලබාගත්තේ ලකුණු 17 ක් පමණි.2011 ඕස්ට්‍රේලියානු කණ්ඩායමේ ශ්‍රී ලංකා සංචාරයේදී එක් දින තරග 5 කට ක්‍රීඩා කළ ඩිල්ෂාන් එක් අර්ධ ශතකයක් සමඟ ලබාගත්තේ ලකුණු 137 කි. 2011 නොවැම්බරයේ පාකිස්ථානය සමඟ එක්සත් අරාබි එමීර් රාජ්‍යයේ පැවැති එක්දින තරගාවලියේ දී තරග 5 ක ඉනිම් 5 කදී එක් අර්ධ ශතකයක් සමඟ (64) ඔහු ලබාගත්තේ ලකුණු 119 කි. ඩිල්ෂාන් අවසන් වරට නායකත්වය දුන් 2011 සහ 2012 දකුණු අප්‍රිකානු සංචාරයේදී එක්දින තරග 5 කදී ඉනිම් 5 ක් ක්‍රීඩා කරමින් එක් අර්ධ ශතකයක් (87) සමඟ ලකුණු 161 ක් ලබා ගැනීමට සමත් විය.ඉන්පසු පසුගියදා නිමා වුණු සීබී කුසලාන තරගමාලාවේ නායකත්වය මහේලට පැවරුණු පසු නායකත්වයේ පීඩනයෙන් මිදුණු ඩිල්ෂාන් ලකුණු අතරට පැමිණි අතර 2012 පෙබරවාරි 28 වැනිදා හොබර්ට් හිදී ඉන්දියාවට එරෙහිව නොදැවී ලකුණු 160 ක් ද මාර්තු 2 වැනිදා අඩිලේඩිහිදී ඕස්ට්‍රේලියාවට එරෙහිව ලකුණු 106 ක් ද ලබා ගත්තේ ය.ඉන්දියාවට එරෙහිව නොදැවී ලබාගත් මෙම ලකුණු 160 ඩිල්ෂාන් ගේ හොඳම එක් දින පෞද්ගලික ඉනිම වන අතර ඒ සඳහා පන්දු 165 කට මුහුණ දුන් ඔහු හතරේ පහර 11 ක් හා හයේ පහර 3 ක් එල්ල කළේ ඉන්දීය පන්දු යවන්නන් වෙහෙසට පත් කරවමින්.1999 දෙසැම්බර් 11 වැනිදා සිම්බාබ්වේට එරෙහිව බුලවායෝ හිදී 102 වැනි ශ්‍රී ලාංකේය ක්‍රීඩකයා ලෙස එක්දින වරම් ලබාගත් ඩිල්ෂාන් මේ දක්වා එක්දින තරග 235 කට සහභාගි වී තිබේ. එහිදී ඉනිම් 211 කදී 31 වතාවක් නොදැවී ක්‍රීඩා කර ඇති අතර ලකුණු 6409 ක් රැස් කරගෙන තිබේ. එක්දින පිටියේ ඔහුගේ ලකුණු ලබාගැනීමේ සාමාන්‍ය 35.60 ක් වන අතර පන්දුවට පහරදීමේ වේගය 86.78 ක් තරම් ඉහළ අගයකි. ශතක 12 ක් සමඟ අර්ධ ශතක 26 කි.ඔහු ලබාගත් මෙම ශතක 12 දී ඉන්දියාවට එරෙහිව ශතක 4 ක් සිම්බාබ්වේට එරෙහිව ශතක 2 ක්, ඕස්ට්‍රේලියාව, එංගලන්තය, දකුණු අප්‍රිකාව, පාකිස්ථානය, බංගලාදේශය සහ නෙදර්ලන්තය යන රටවලට එරෙහිව ශතකය බැගින් වාර්තා වෙයි.පුවත්පත මුද්‍රණය වන විට ආසියානු කුසලාන තරගාවලියේ ශ්‍රී ලංකා කණ්ඩායම තරග 2 කට සහභාගි වී ඇති අතර, සුපුරුදු රිද්මයේ සිටින ඩිල්ෂාන් හොඳින් ක්‍රීඩා කරනු ඇති බව විශ්වාස කරමු.ඩිල්ෂාන් මුලින් ම ආසියානු කුසලාන තරගාවලියක් නියෝජනය කළේ 2000 වසරේ බංග්ලාදේශයේ පැවැති තරගාවලිය සඳහායි. 2000 ජූනි 01 වැනිදා පැවැති තරගයට ක්‍රීඩා කළ ඔහු 1 ලකුණකට දැවී ගියේ ය.ඉන්පසු යළිත් 2004 වසරේ පැවැති තරගාවලියේදී තරග 6 කදී ඉනිම් 4 ක් ක්‍රීඩා කළ ඩිල්ෂාන් ලකුණු 74 ක් ලබාගත් අතර, හොඳම ඉනිම වුණේ නොදැවී ලබාගත් ලකුණු 35 යි.2008 වසරේ ආසියානු කුසලාන තරග මාලාවේ දී තරග 6 කට ක්‍රීඩා කළ ඔහු ඉනිම් 6 කදී ලකුණු 134 ක් ලබාගත් අතර හොඳම ඉනිම වූයේ ලකුණු 56 යි.අවසන් වරට ඩිල්ෂාන් 2010 වසරේ ශ්‍රී ලංකාවේ පැවැති ආසියානු කුසලාන තරගාවලියේදී තරග 4 ක ඉනිම් 4 ක් ක්‍රීඩා කරමින් ලකුණු 113 ක් රැස්කර ගත් අතර, හොඳම ඉනිම වූයේ ලකුණු 71 යි.2009 වසරේ ධ්ඛ්ඛ් ලෝක 20 යි 20 තරගාවලියේදී තරගාවලියේ වීරයා සම්මානයෙන් පිදුම් ලැබූ ඩිල්ෂාන් හිසට ඉහළින් එල්ල කරන තමන්ටම ආවේණික ‘ඩිල්ස්කූප්’ පහර හඳුන්වා දෙමින් ලෝක ක්‍රිකට් වංශ කතාවේ අමරණීය ලෙස සිය නම සමඟ ශ්‍රී ලංකා මාතාවගේ නම සටහන් කළ අතර 2009 වසර තුළ ශතක 11 ක් රැස්කර ගනිමින් අතිවිශිෂ්ට ක්‍රීඩකයකු බව ලොවටම ඔප්පු කළේ ය.අර්බුදකාරී මොහොතක, ශ්‍රී ලංකා ක්‍රිකට් ක්‍රීඩාව ඉතාම අසීරු අමාරු අඩියක තිබුණු මොහොතක පෙනුමෙන් පවා වෙනස් වෙමින් එය ගොඩනගන්නට අභීතව ඉදිරියට පැමිණ නායකත්වයේ බර කරට ගත් ඩිල්ෂාන් ඒ නිසාවෙන් ම පිතිකරුවකු ලෙස ද අසාර්ථක විය.එහෙත් නායකත්වයේ බර සැහැල්ලු වී සහභාගි වූ පළමු තරගාවලිය තුළදීම ඉන්දියාවේ ෂෙවාග්, ටෙන්ඩුල්කා, කෝලි, ගම්බීර් සහ ඕස්ට්‍රේලියාවේ, වෝනර්, වේඩ්, වොට්සන්, ක්ලාක් මෙන් ම ශ්‍රී ලංකාවේ සංගා, මහේල සහ නවක ක්‍රීඩක චන්දිමාල් වැනි සුපිරි ක්‍රීඩකයින් අභිබවමින් ඉදිරියට පැමිණ සීබී කුසලාන තරගාවලියේ වීරයා වුණු ඩිල්ෂාන්ට ආසියානු කුසලානය ශ්‍රී ලංකාවට රැගෙන එන්නට පිත්තෙන් සහ පන්දුවෙන් දස්කම් දැක්වීමට ශක්තිය ධෛර්යය ලැබේවා. සුවහසක් ක්‍රීඩා ලෝලීන් වෙනුවෙන් ‘රසඳුන’ ප්‍රාර්ථනය එයයි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=av12031817</link>
    <topic>ඇවිදින දිනපොත</topic>
    <author/>
    <content>ඇවිදින දිනපොතපශ්චාත් යුද ශ්‍රී ලංකාවේ වේදිකා නාට්‍යයට හොඳ කලක් උදා වී ඇතැයි ඇතැම් නාට්‍යකරුවන් හා රසිකයින් පවසනු මට අසන්නට ලැබී ඇත. සමහර විට ඒ පොදු එකඟතාවක් නොවන්නට ද ඉඩ ඇත. කෙසේ වෙතත් පසුගිය කාලයේ හොඳ නාට්‍ය කීපයක් ම වේදිකා ගත වූ බව සැබෑවකි. විවිධ සතුන්ගේ නම්වලින් යුත් හාස්‍යෝත්පාදක නාටක ද රට වටා ගමනේ යෙදුණේ ඔවුනට ද පේ‍්‍රක්ෂකයින් සිටින බව සනාථ කරමිනි.මෑතකදී වේදිකාගත වූ අතුල පතිරණ විසින් නිෂ්පාදනය කරනු ලැබු ‘දොළහක්’ නාට්‍යය, ප්‍රථම රාත්‍රියේදීම විචාරක - පේ‍්‍රක්ෂක දෙපිරිසේම මහත් ප්‍රශංසාවට ලක්වුණි. “ඔබ වහාම දොළහක්” නැරැඹිය යුතු යැයි මගේ මිතුරන් කීප දෙනෙකුම මට දුරකථනයෙන් දැනුම් දුන් අතර එය මට මහත් සතුටක් ගෙන දුන් පුවතක් ම විය.‘දොළහක්’ නමින් සිංහලට අනුවර්තනය වන්නේ රෙජිනෝල්ඩ් රෝස් නමැති ඇමෙරිකානු නාට්‍ය රචකයාගේ ‘උදහස් මිනිසුන් දොළොස් දෙනා’ (ටුවෙල්ට් ඇන්ගි‍්‍ර මෙන්) නාට්‍යයයි. බොහෝ විට ආන්දෝලනාත්මක සමාජ - දේශපාලන ගැටලු තම නිර්මාණයන්ට තේමා කරගත් රෙජිනෝල්ඩ් රොස් මුල් කාලයේ වඩාත් ප්‍රකට වූයේ ටෙලි නාට්‍ය රචකයකු වශයෙනි. ‘දොළොස්දෙනා’ ද මුලින්ම ලියැවුණේ ටෙලි පිටපතක් වශයෙනි. උසාවි නාටක නොහොත් “කෝට්රූම් ඩ්‍රාමා” (COURTROOM DRAMA) ශානරයට අයත් නාටකයක් වන ‘12’ විවිධ භාෂාවන්ගෙන් අනුවර්තනයට ද නව අර්ථ කථනයට ද ලක් කෙරුණි.ලෙබනනයේදී, එය “12 Angry Lebanese” බවට පත් කෙරුණි. එය අධ්‍යක්ෂණය කළ සෙයිනා ඩකාචි (Zeina Daccache) 31 හැවිරිදි වියේ පසුවන නිළියකි. ලෙබනනයේ ජනපි‍්‍රය විකට ටෙලි නාටක මාලාවක ද ඇය රඟපායි. එහෙත් සෙයිනා වඩාත් පි‍්‍රය කළේ ‘ඩ්‍රාමා තෙරපි’ යනුවෙන් මනෝ විද්‍යානුකූලව හැඳින්වෙන භාව විරේචනාත්මක නාට්‍ය චිකිත්සාවටයි. ඇය තම ‘උදහස් මිනිසුන් දොළොස් දෙනා’ සොයා ගත්තේ, ලෙබනනයේ කුප්‍රකට බන්ධනාගාරයක් වූ රුමෙයියාවෙනි. ඊට පෙර ඇය ඉතාලි අධ්‍යක්ෂවරියක සමඟ ඉතාලි බන්ධනාගාරයක නාට්‍ය චිකිත්සාව පිළිබඳ අත්දැකීම් ලබා තිබු අතර සිරකරුවන් සමඟ බ්‍රෙෂ්ට් නාට්‍ය පවා රඟ දැක්වූවාය.රුමෙයියා සිරගෙදර, සිරකරුවන් දහසකට පමණ ඉඩකඩ ඇති තැනක් වුවද සෙයිනා එහි යන විට හාරදහස් පන්සීයයක් දෙනා එතුළ සිර වී සිටියහ. කාන්තාවක වූ නිසා ම සෙයිනාට තම නාට්‍ය චිකිත්සාව සඳහා බන්ධනාගාර පාලකයින් ගෙන් අවසර ලබාගත හැකි වූයේ අපහසුවෙනි.මුලින්ම කළ යුතු වූයේ සිරකරුවන් අතුරින් ‘නළුවන්’ තෝරා ගැනීමය. සෙයිනා මවිතයට පත් කරමින් හාරසිය පනහක් පමණ සිරකරුවෝ ඊට ඉදිරිපත් වූහ. ඔවුන්ගෙන් වැඩි දෙනාට අවශ්‍යව තිබුණේ ඉක්මනින් නිදහස ලබා ගැනීම හෝ තමන්ට සිදුවී ඇති අසාධාරණයන් පාලකයන් ඉදිරියේ පැවසීම විය. වඩාත් සුදුසු 45 දෙනෙක් තෝරා ගත් සෙයිනා ඔවුන් අතුරින් දොළොස් දෙනා වෙන් කර ගත්තාය. නයිජීරියානු, බංග්ලාදේශ, ඉරාක ආදි විවිධ ජාතීන්ට අයත් සිරකරුවන් එම දොළොස් දෙනාට අයත් වුණි. මත්ද්‍රව්‍ය ජාවාරම් කරුවන්, මිනීමරුවන් හා ස්ත්‍රී දූෂකයන් ද නළුවන් අතර වූ නමුත් සෙයිනා ඒ ගැන තැකීමක් කළේ නැත. ඇය ඔවුන් සමඟ හැසිරුණේ යෙහෙළියකට වඩා යහළුවෙකු ලෙසිනි. එම නිසාම සිරකාර නළුවෝ ඇයට “අබු අලී” නමැති පිරිමි නාමයක් ආරූඪ කළහ.“දොළහක්” නාට්‍යයේ කථා වස්තුව ගොඩ නැඟෙන්නේ පියා ඝාතනය සම්බන්ධයෙන් සැක කෙරෙන පුතෙකු පිළිබඳ නඩු විභාගයේදී ජූරි සභිකයන් තම තීරණය ගැනීමට වාද විවාද කරන අවස්ථාවකිනි. ඉන් එකොළොස් දෙනෙක් එක මතයකත් එක් අයෙක් පමණක් විරුද්ධ මතයකත් පසුවෙති.ලෙබනන් සිර නළුවන් තම නාට්‍යයේදී සාකච්ඡා කළේත් ඉදිරිපත් කළේත් තම තමන්ගේ ගැටලුය. මිනීමැරුමක වරදකරු වී වසර 15 ක් එහි කල් ගෙවන සිරකරුවෙකුගේ මතය වූයේ තමන්ට අසාධාරණ තීන්දුවක් ලැබී ඇති බවය. නාට්‍යයේ රඟපෑ මත්ද්‍රව්‍ය වෙළෙන්දෙක් මෙසේ පැවසීය.“නාට්‍ය කරන දවස්වල මට උදේට නැගිටින්න අරමුණක් තිබුණා.”තවත් සිරකරුවෙකුගේ අදහස වූයේ මෙවැනි කටයුතුවල (නාට්‍ය කලා ආදිය) පිටත සමාජයේදී යෙදෙන්නට තිබුණා නම් ඔවුන් සිරගත නොවන බවය.‘උදහස් සිරකරුවන් 12’ ලෙබනන් සිරගෙදර රංග ගත කෙරුණේ විශේෂ ආරාධිතයින් වූ මැති ඇමැතිවරුන්, බන්ධනාගාර පාලකයින්, පුවත්පත් කලාවේදීන් හා රාජ්‍ය නොවන සංවිධාන නියෝජිතයින් හමුවේය.නාට්‍යයට උණුසුම් ප්‍රතිචාර ලැබුණු අතර එහි පැමිණ සිටි වෘද්ධ නළුවෙක්, සිර නළුවන් අමතා මෙසේ පැවසීය.“ඔයගොල්ලො විතරක් නෙවෙයි, අපිත් මේ රටේ හිරකාරයෝ කියල මට හිතුණා. You are us. We are you!”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=av12031818</link>
    <topic>රූපා කියන්නේ අමූලික බොරු...</topic>
    <author>ජෝජ් රොබ්සන් ද සිල්වා</author>
    <content>රූපා කියන්නේ අමූලික බොරු...‘රුවන් අඹර’ ගීත දෙකක් තියෙනවාලතාලතා දිසානායකගෙන් රූපා ඉන්දුමතීට පිළිතුරක්!“මම පැහැදිලිවම කියන්නේ රූපා ‘නිවන් දුටු නුවන්’ වෙසක් නාට්‍යයේ ගැයූ ‘රුවන් අඹර සෙමර සළන’ ගීතය නොවේ මං ගැයුවේ. රූපාගේ ගීතයේ තියෙන්නේ වෙනින් වචන. ඒ ගීතය ගුවන්විදුලියේ තියෙනවා. එහි පද රචනය කරලා තියෙන්නේ ලයනල් සී. ද අල්විස්. ඒත් මගේ ගීතයේ පද රචනය කෙරුවේ ලලිත් එස්.මෛත්‍රීපාලයි. මගේ ගීතය ජනප්‍රිය වෙද්දී රූපාත් මගේ ගීතයේ වචනම ගායනා කෙරුවා.”ගායිකා ලතා දිසානායක අප සමඟ එලෙස පැවසුවේ පසුගිය 4 වැනිදා ‘රසඳුන’ කලාපයට රූපා ඉන්දුමතී ‘රුවන් අඹර’ ගීතය සම්බන්ධව කළ ප්‍රකාශයන්ට පිළිතුරු වශයෙන් ය.මම පිළිකා රෝගියෙක්. මම වගේම පිළිකා රෝගීන් වෙනුවෙන් සින්දු කියන්න මං ආවේ. මම සින්දු කිව්වා. මම ගියා. ඉන්පසු මේ සේරම ඉවරයි. මට ඔය ගීතයේ කිසිම අයිතියක් ඕනේ නැහැ. ඕන කෙනෙක් අයිතිවාසිකම් ගත්තාට කමක් නැහැ.ඒත් මට මගේ ඇත්ත කියන්න ඕනේ අපේ ගීත රසික රසිකාවියන්ට දැනගන්න. මම මුලින්ම ‘රුවන් අඹර’ ගීතය CRC තැටියකට ගායනා කෙරුවේ. රූපා CRC තැටිවලට ගීත ගායනා කරලා නැහැ. කොටින්ම රූපාට ඉස්සෙල්ලයි මම ගීත ගායනා කෙරුවේ. මගේ ‘රුවන් අඹර’ ගී තැටි අංකය CRC 1957 යි. ගුවන් විදුලියට ගිහිල්ලා ඕනෑ කෙනෙකුට ඒ ගීතය අහලා ඇත්ත දැනගන්න පුළුවන්. එහි පද රචකයා ලලිත් එස්.මෛත්‍රීපාල.”රූපාලලිත් එස්.මෛත්‍රීපාල පාර්ශ්වයෙන් ඔබට සාක්ෂි තිබෙනවාද?ඔව්. ඔහුගේ සහෝදරයෙන් ඉන්නවා හිමිනමක්. ඒ පවුලේ අයගෙන් ඕනෑ කෙනෙකුට විමසා දැනගන්න පුළුවන්. ඒ අය ඇත්ත කියයි. මම ගායනා කෙරුවේ ලලිත් ලියූ පදමාලාවයි. මම නැවතත් කියන්නේ මම ගායනා කළ ගීතයේ පදමාලාව නෙමේ මුලින් රූපා ගායනා කරපු ගීතයේ පදමාලාව වුණේ. මං ගායනා කරපු ගීතය ජනප්‍රිය වුණා. ඊට පස්සේ රූපාත් මගේ ගී පදමාලාවම ගායනා කළා. 2002 දී මම කරපු තැටියට විරුද්ධ වුණේ තනු නිර්මාණ පාර්ශ්වයයි. ගී පද රචක පාර්ශවයෙන් එවැනි විරුද්ධත්වයක් පළ කෙරුණේ නැහැ.”’රුවන් අඹර’ ගීතයේ අයිතිය සම්බන්ධයෙන් පැන නැඟී ඇති මෙම ගැටලුව විසඳාගන්නට ඔබ මීළඟට ගන්නා පියවර කුමක්ද?”මං ඉස්සෙල්ලා කිව්වා වගේම මට ඔය සින්දුවේ අයිතිය ඕනේ නැහැ. ඒ ඬසා වෙන කිසිම පියවරක් ගන්න මට ඕනකමකුත් නැහැ. මං මට ලලිත් එස්.මෛත්‍රීපාල ලියා දුන්න ගීතය දිගටම ගායනා කරනවා. රූපා මුලින්ම අර ‘නිවන් දුටු නුවන්’ වෙසක් නාට්‍යයට ගායනා කරපු ‘රුවන් අඹර’ ගීතය හොයාගෙන ඇසුවොත් ඕනෑම කෙනෙකුට මං කියන්නේ ඇත්ත බව පැහැදිලි වේවි. ගුවන්විදුලියේ ඒ ගීතය තිබෙනවා. උවමනා කාට හෝ පුළුවන් ගුවන්විදුලියට ගිහිල්ලා එහි සභාපතිවරයාගෙන් අවසර ගෙන ඒ ගීතයට සවන් දීලා ඇත්ත දැනගන්න.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=av12031819</link>
    <topic>අමායා ඩාන්ස් රංගාවතරණය ගෙන එන අයන්ති මහේෂා</topic>
    <author>ගාමිණී සුසන්ත</author>
    <content>අමායා ඩාන්ස් රංගාවතරණය ගෙන එන අයන්ති මහේෂාඅයන්ති මහේෂා හේරත් නර්තනය තම ජීවිතය කොටගත් ශිල්පිනියකි. පුංචිම අවදියේ පටන් නර්තනයට ඇල්මක් දැක්වූ අයන්ති සෞන්දර්ය කලා විශ්වවිද්‍යාලයෙන් නර්තනය පිළිබඳව ඒකාබද්ධ උපාධියක් ලබාගත් තැනැත්තියකි. තවත් නර්තන ශිල්පීන් සහ ශිල්පිනියන් රැසකගේ ම සහභාගිත්වයෙන් ඉදිරිපත් කරනු ලබන නර්තන ප්‍රසංගය සඳහා අයන්ති මේ දිනවල සූදානම් වන්නීය. තම නර්තන ජීවිතය පිළිබඳවත් මෙම 24 වැනිදා පැවැත්වෙන ප්‍රසංගය පිළිබඳවත් අයන්ති ‘රසඳුන’ වෙත අදහස් පළකළේ මෙසේය.”මගේ ගම ගනේමුල්ල. පාසල් ගියේ ගලහිටියාව මධ්‍ය මහා විද්‍යාලයට. පාසල් යන කාලෙ ඉඳලම මම නර්තනයට කැමැතියි. පාසලේ කලා කටයුතුවලදි මම සැමවීමට නර්තනයෙන් දායක වෙලා තියෙනවා. කුමාරි ගුණතිලක, කුලසිරි බුදවත්ත, හෙක්ටර් වීරසිංහ සහ මහාචාර්ය මුදියන්සේ දිසානායක කියන මහත්ම මහත්මීන්ගෙන් මම නර්තනය ඉගෙන ගත්තා.සෞන්දර්ය විශ්වවිද්‍යාලයට ඇතුළත් වෙලා මම කළේ නර්තනය පිළිබඳ ඒකාබද්ධ උපාධියක්. දේශීය, උඩරට, පහතරට, බැලේ, කථක්, මුද්‍රා වැනි නාට්‍ය සම්ප්‍රදායන් ඉගෙන ගන්න මට හැකි වුණා. ඒ වගේම නර්තනයේදී ඇඳුම් නිර්මාණය, වේදිකා පරිපාලනය, ආලෝකකරණය වැනි විෂයන් ද හදාරන්න මට අවස්ථාව ලැබුණා. ඒ දැනුම තවත් පරපුරක් වෙත නිවැරැදිව ලබාදීමයි මගේ අරමුණ. ඒ අරමුණ පෙරදැරිවයි මේ නර්තන ප්‍රසංගය පවත්වන්නේ.””මා මෙතෙක් පැමිණි ගමන් මඟ ආලෝකවත් කළේ මගේ දෙමව්පියන් සහ ගුරුවරු. ඔවුන්ට මම ණයගැතියි. නර්තනයෙන් තව බොහෝ දුරක් යන්න මම බලාපොරොත්තු වෙනවා.නර්තනයේ මූලික සම්ප්‍රදායන් රකිමින්, නව නිර්මාණ බිහි කරමින් නර්තන ශිල්පියාට සමාජයේ වැඩි වටිනාකමක් ලබා දෙන්න මම සැම විටම වෙහෙසෙනවා.” අයන්ති අප සමඟ පැවසුවාය. “අමායා ඩාන්ස් රංගාවතරණය” ප්‍රසංගය මෙම 24 වැනිදා ඉරිදා සවස 6.30 ට ගලහිටියාව විදුහල් ශාලාවේදී පැවැත්වීමට නියමිතය.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=av12031820</link>
    <topic>කියන්නම හිටියෙ දැන් ඔයා ටිකක් වෙනස්වෙලා</topic>
    <author/>
    <content>කියන්නම හිටියෙ දැන් ඔයා ටිකක් වෙනස්වෙලාදිය බේරෙන චීත්තය මිරිකා දමමින් සුරංග දෙස බැලූ නිල්මිණි දෙදණ වැව් දියට වැටෙන සේ ඉවුරේ හිඳ ගත්තා ය.මුහුණට මුහුණලා දෙදෙනාම නිහඬව බලා සිටියද හදවත්වලින් කතා කරන බව වටහා ගති.“මොනව හරි කියන්නකො නිල්මිණි නංගි... දැන් ඔයා ටිකක් වෙනස්වෙලා නේද?”“නැහැ” කීමට මෙන් ඇය හිස සැලුවා ය.“එහෙම නම් ඇයි නිමන්ත අහපු දේට උත්තරයක් නො දෙන්නේ?“උත්තරයක් දෙන්නම ඕනද?”සුරංග ඇගේ ප්‍රේම හැඟීමෙන් දිදුලන දෙනෙත් දෙස බලා සිටියේ ආශාවෙනි. මේ මොහොත උදා වනතුරු සුරංග සිටියේ දැඩි ඉවසීමකින් ය.“දැන් ඕන නැහැ...”දෙදෙනාගේ ප්‍රීතිමත් සිනා හඬ වැව් දියේ සැඟවී ගියේ ය.ගෙවී ගිය සති දෙක ඇතුළත සුරංගගේ ඇසුර සමීපව ලැබීම නිල්මිණි ගේ ජීවිතයට නැවුම් බවක් එක් කළේ ය. සුරංග උත්සාහයෙන් දියුණුවන උගත් තරුණයකු නිසා ඔහු කිසිදු කරුණකට කලබල වූයේ නැත. නිල්මිණිගේ අධ්‍යාපනය ගැන බොහෝ දුරට කල්පනා කළ සුරංගගේ අදහස වූයේ ද නිල්මිණි දිගටම අධ්‍යාපන කටයුතුවල නිරත විය යුතු බවයි.“මට කිසිම හදිස්සියක් නෑ නංගී, ඔයා ඉස්සෙල්ලාම අයියගෙ බලාපොරොත්තු ඉෂ්ට කරන්න...”“සුරංග අයියත් අපේ අයිය වාගෙමයි.” නිල්මිණිගේ සතුට උතුරා යයි.“හොඳට ගේ දොර හදල වාහනයකුත් අරගෙන මිසක් මං උඹලගෙ නංගි කැන්දන් එන්නෑ...”සුරංග සැඳෑ සිරි විඳිමින් වැව් කණ්ඩියේ සක්මන් කරන මොහොතක නිමන්තට ද කියා තිබුණි.“ඇයි අපේ නංගි කිව්ව ද වාහනයක් නැත්නම් උඹ එක්ක එන්න බෑ කියලා?”“කවදාවත් නෑ නිමන්ත. ඒත් මොනවට ද මං හදිස්සි වෙන්නේ? නිල්මිණි ඉගෙන ගත්තාවේ...”“උඹටත් ගොනාට වගෙ කල්පනාව තියෙනවනේ”නිවාඩුව අවසන් වී නේවාසිකාගාරයට ආ නිල්මිණි පෙරට වඩා වෙනස් වී ඇති බව නාලිකා එකවරම තේරුම් ගත්තා ය. හොඳින් පාඩම් කළ ද ඒ මුහුණේ කුමක්දෝ හැඟීමක මිහිරියාවක් ගැබ් වී ඇත.“නිල්මි... ඔයා ගෙදර ගිහින් ආවේ කැමැත්තෙන් නෙවෙයි ද?”ඇය බැරිම තැන පිළිවිසියා ය.“කැමැත්තෙන්... ඇයි නාලිට පේනවද මං මෙහෙ ඉන්නෙ දුකෙන් කියලා?”“නෑ... ඒත් ලොකු වෙනසක්...”“ලොකු වෙනසක් නෑ නාලි. ඒත් පුංචි වෙනසක් තියනවා. මං ඒක ඔයාට පස්සෙ කියන්නම්...”නිල්මිණි සිය ආදර හැඟීම් හා සුරංග ගැන විවේකී දිනයක මිතුරියට නොසඟවා හෙළි කළා ය.“ඔයා හරිම වාසනාවන්තයි... තමන් කැමැති කෙනාගෙ ආදරය ලැබෙන එක විතරක් නෙවේ. ඒකට කිසි ප්‍රශ්නයක් නැති එකත්...”“ඒක නම් එහෙම තමයි...”නිල්මිණි මිතුරියගේ දෑත මත සිය දෑත් තබා එය ස්ථිර කළා ය.“මොනව වුණත් මං හොඳට ඉගෙන ගන්නවා...”“අපේ අම්මල තාත්තලගෙ විශේෂයෙන් ම මගෙ අයියගෙ බලාපොරොත්තුව මමනේ නාලි.”පළමු වසර අවසාන වනවිට නිල්මිණි මනා දැන උගත්කමකින් යුතු වූවා පමණක් නොවේ... රුවැත්තියන් අතරේ ප්‍රමුඛස්ථානය ද ලබා ගත්තා ය.සමහර සති අන්තවල ගමේ වැව් කණ්ඩියේ හමුවන මිතුරු මිතුරියන් අතරේ මේ පෙම්වතුන් යුවළ ගැන නොදන්නා කෙනෙක් නොවී ය. නිමන්ත විවාහ ගිවිස ගෙන සිටින පබා ද කුසුම්, ජීවක, උදයන්ත... මේ සියලු දෙනා ම ගමේ සෑම වැඩකටම මුල් තැන දෙන යොවුන් සංගමයක් විය.නගරයේ දුමාරයෙන් දූෂිත නොවූ අවංක හදවත් තුළ ප්‍රේමයේ මල් සුවඳ පිරී තිබුණ ද එහි කෙලෙසුණ ආශාවන් ඕනෑ තරම් ඉඩ හා නිදහසක් ඒ සියල්ලටම ගැළපෙන පසුබිමක් සාදා දුන් සුන්දර පරිසරයක් මේ අහිංසක සිත් උණුසුම්ව තව තවත් සමීප කළේය.“දෙවැනි අවුරුද්දේ නම් ඔයා වැඩිය ගමට එන්න එපා...”සුරංග සිය අවංක අදහස් කීවේ ඒ තරම් කැමැත්තකින් නොවේ.“ඇයි සුරංගයිය කැමැති නැද්ද මා එක්ක මෙහෙම තනිවෙලා කතා කර කර ඉන්න?”නිල්මිණි කට උල් කරන්නේ ඕනවටත් වඩා සුරතල් වන්නට තැත් කරමින් ය.“ඒකට මං උත්තර දෙන්න ඕන නෑ... මම ඇඟිලි ගැන ගැන ඉන්නේ... සමහර දාට වැඩක් කරගන්නත් බෑ... ඒත් ඊළඟ අවුරුද්ද ඔයාගේ පාඩම් වැඩවලටම යොදා ගන්න නිල්මි...”“ඔයාට තිබුණේ ‘ඒ ලෙවල්’ කළාට පස්සෙම මට කැමැති වෙන්න. හැබැයි ඊට පස්සෙ කියයි ද දන්නෑ.. උපාධිය ඉවර වෙලාම යාළුවෙමු කියලා...?“මං කියන්නම හිටියෙ දැන් ඔයා ටිකක් වෙනස් වෙලා...”“අනේ සුරංගයියෙ...”නිල්මිණිගේ දෙනෙතට කඳුළු පිරුණේ කලින් සූදානම් කර තිබූ අයුරිනි.“ඕ... ඔයාට විහිළුවක් තේරෙන්නේ නැද්ද නිල්මි...? ඔය කඳුළු පිහිදා ගන්න.. මම දන්නව මගෙ නිල්මිණි... කවදාවත් වෙනස් වෙන්නෑ කියලා...”“ජාති ජාතිවත් මං වෙන කෙනෙකුට ආදරේ කරන්නෑ අයියෙ...”“සුරංග කියන්නේ ඇත්ත...”නිමන්ත නිවෙසේදී කාටත් ඇසෙන්නට පැවසුවේ ය.“මෙයාගේ යාළුවනේ. මොනව කිව්වත් යාළුව තමයි ලොකු”“ඇයි මෝඩියෙ... මට උඹ ලොකු නැද්ද? ඔයා තමයි මගෙ එකම බලාපොරොත්තුව... ඔයා හොඳට ඉගෙන ගෙන රස්සාවක් කරල පිළිවෙළක් වුණාම එදාට මාත් පිළිවෙළක් වෙනවා...”“පබා අක්ක බලා ඉඳියි ඔය ඔක්කොම ඉවර කරනකම්...”“බැරි නම් ගියාවේ... මං කියල තියෙන්නේ එහෙමයි... මට සුරංග යාළුවෙක් නෙවෙයි... සහෝදරයෙක්...නිල්මිණිට පුංචි බියක් දැනෙන්නේ එකවර විභාගය සමත් කර ගැනීමට අපහසු වුවොත්...? යයි සිතෙන විට ය. අම්මා, තාත්තා, අයියා, ඒ මදිවට සුරංග ද ඇගේ දියුණුව ප්‍රාර්ථනා කරමින් සිටී.වෙනදාටත් වඩා උනන්දු වී පාඩමේ යෙදෙන මිතුරිය ගැන නාලිකා තුළ ඇත්තේ සෙනෙහසකි. ගමේ පිපී සුවඳ හමන මලක් ගමේ බඹරෙකුට අයිතිවීම මොන තරම් සුන්දර ද?”“ඔයා ගම ගැන කියන දේවල් ඇහුවාම මටත් ආසයි නිල්මි ගමක ජීවත් වෙන්න...”“අපේ ගම හරිම ලස්සනයි... හැන්දෑවට වැව ළඟට ගියාම... ෂා... හරිම සනීපයි... අපේ අයියල වගෙ ළමයි සෙල්ලම් කරනවා.. අපි කට්ටිය බලාගෙන ඉන්නවා.“හරියට බීච් එක වගේ ඇති නේද?” නාලිකා යමක් සිහිපත් වූවා සේ අසන්නී ය.“ඔව්... ඔව්... හැබැයි ඒ වගේ තනියම ඉන්න අය නෑ... හැමෝ ම එකතුයි.”ඒ සති අන්තයේ නාලිකා අපූරු යෝජනාවක් ගෙනාවා ය.“අපි මේ සතියේ... අපේ ගෙදර යමු?” ඊළඟ සැරේට මම එන්න ද ඔයාලගෙ ගමේ?“අයියව බලන්ඩද?”නිල්මිණි අසන්නේ සිනාසෙමින් ය.“ඔව්... ඇයි එපා ද?”“බැලුවට මුකුත් වෙන්නෑ... ඔයාට මගෙ නෑනා වෙන්න ඉඩක් නෑ නාලි...“නෑනා වෙනවට වඩා හොඳයි මට මේ යාළුකම”නාලිකා හැඟීම් බරව පැවසුවේ... එය කවදාවත් ඉටු නොවන බව දැන සිටි නිසා ය.“මම ලබන සතියේ නාලිකාලගෙ ගෙදර යන්ඩ ද අයියේ...?”නිල්මිණි ඔහුගෙන් නො අසා කිසිවක් කර නොමැති බව සොහොයුරා දනී.. එහෙත් සිය නැඟණිය පිට ගෙදරක රැයක් ගත කිරීම නම් ඔහු සිත් නොගත්තේ ය.“ඇයි ඔයා කැමැති නැද්ද ඒකට?”ඔහුගේ නිහඬතාව නිසා ම නිල්මිණි පහත් හඬින් විමසුවේ නාලිකා අසලකවත් සිටී දැයි සැකයෙනි.“අකැමැතිව නෙවෙයි නංගී... ඒත් අපි ඔය මිනිස්සු ගැන දන්නේ බොහොම ටිකයි...“නාලිකා හරි හොඳයි අයියේ...” නිල්මිණි එහි යාමට ආශාවෙන් පසුවන බව දැන දැනත් ඇගේ සතුට නැති කිරීමට නිමන්ත පසුබට විය.ඔයා ඔක්කොම සූදානම් කරලනේ මගෙන් කැමැත්ත අහන්නේ? අම්මයි තාත්තයි මට මොනව කියයි ද දන්නෑ...”“තාත්තට කියන්න එපා අයියෙ... මම ඊළඟ සතියෙ ගෙදර එනවනේ... නාලිකා දැනටමත් එයාගෙ අම්මටත් කියලා...”“ආයෙත් ඔහොම ගමන් යොදා ගන්න එපා... ඔයා පොඩි ළමයෙක් නෙවෙයිනේ... අපේ ගම්වල ගෑනු ළමයි ඔහොම නන්නත්තාරේ යන්නැති බව ඔයා දන්නවනේ....”“ඔයා මට බනින හින්ද ඔයා හොඳම නෑ...”නාලිකා සමඟ ඇගේ ගෙදර යාමට සූදානම් වුව ද නිල්මිණිගේ සිත මොකක්දෝ පුංචි කනගාටුවකින් වැසී තිබුණේ ය. අයියා තම සිත නොරිදන්නට අවසර දුන්න ද ඔහුගේ සිත බොහෝ රිදුම් දුන් බව ඇයට පැහැදිලි ය.“අයියට නම් හිතට හරි නැහැ වාගේ”ඕ නාලිකාට පැවසුවේ ඒ නිසා ය.“මෙන්න වැඩක්... අයියව හුරතල් කරන්න ඉන්නව කිව්වේ එක්කෙනෙක්...නාලිකා කීවේ කට ඇද කරමින් ය.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=av12031821</link>
    <topic>‘කුස පබා’ නිෂ්පාදකවරු දොළහයි ඒත් මඩ ගහන්නේ මට</topic>
    <author>තුෂාරි වික්‍රමසිංහ</author>
    <content>‘කුස පබා’ නිෂ්පාදකවරු දොළහයි ඒත් මඩ ගහන්නේ මට- රේණුකා බාලසූරියඇය හැමදාමත් කාර්ය බහුලය. ඒ කාර්ය බහුලත්වය ඇගේ දිවියට බොහෝ විට ආශිර්වාදයකි. පෞද්ගලික මෙන්ම වෘත්තීය ජීවිතයේ දී තමා වෙත පැවරෙන වගකීම් මෙන්ම යුතුකම් ද මැනැවින් හඳුනාගන්නට ඈ සමත් ය. රංගන ශිල්පිනියක, නිවේදිකාවක මෙන්ම චිත්‍රපට නිෂ්පාදිකාවක ලෙස ද අද ඈ කලා ලොව දිග්විජය කර හමාරය. ජය පැරැදුම් අබියස නොසැලී සිටින මේ දිරිය කාන්තාව, චිත්‍රපට නිෂ්පාදිකාව රේණුකා බාලසූරියයි. මේ දිනවල සාර්ථකව තිරගත වන ‘කුස පබා’ ඇගේ අටවන සිනමා නිෂ්පාදනයයි. ඇය එහි සම නිෂ්පාදිකාවක ලෙස කටයුතු කරන්නේ දොළොස් දෙනකුගෙන් යුත් නිෂ්පාදන කණ්ඩායමක එකම කාන්තා නියෝජනය ලෙසිනි. රේණුකා බාලසූරිය සමඟ මේ පිළිබඳ කෙරෙන කතාබහ ද වෙන්වන්නේ ඒ වෙනුවෙනි.’කුස පබා’ ඔබේ අටවන සිනමා නිෂ්පාදනයයි. මේ ගැන මුලින්ම කතාබහ කරමු.’සරෝජා’ චිත්‍රපටයේ සිට ‘කුස පබා’ දක්වා බැලුවොත් මේ චිත්‍රපටය මගේ අටවන නිෂ්පාදනය. මම ඇතුළුව තව නිෂ්පාදකවරු 11 දෙනෙක් මෙහි ඉන්නවා. නමුත් මමත් ධම්මික සිරිවර්ධන මහත්මයත් සම නිෂ්පාදකවරු හැටියට කටයුතු කරනවා. මෙය සිනමා නිර්මාණ පර්ෂදයෙන් ඉදිරිපත් කරන්නක්. අද වන විට එය ඇත්තටම සාර්ථකව තිරගත වෙනවා.’කුස පබා’ සාර්ථක වෙන්නට හේතු වශයෙන් ඔබ දකින්නේ මොනවාද?”ඕනම චිත්‍රපටයක් සාර්ථක වෙන්න ප්‍රධාන කරුණු දෙකක් බලපානවා. ඉන් එකක් තමයි චිත්‍රපටයේ නිර්මාණශීලීභාවය. දෙවැනි කරුණ තමයි චිත්‍රපටය ප්‍රදර්ශනය කිරීමේදී එහි මාර්කටිං ප්ලෑන් එක. මේ කාරණා දෙකම එක වගේ තියෙනවා නම් තමයි චිත්‍රපටය අතිසාර්ථක වෙන්නේ. මේ දෙකම අපි ඉතා හොඳින් සැලසුම් කරපු නිසා තමයි මේ චිත්‍රපටය සාර්ථක වෙලා තිබෙන්නේ.’කුස පබා’ චිත්‍රපටය තිරගත වීම නිසා තිරගත වීමට මෙතෙක් පෝලිමේ තිබූ චිත්‍රපටවලට අවස්ථාව අහිමි වූ බවත් ’කුස පබා’ පෝලිමෙන් පිට පැන තිරගත වන බවටත් ඇතැමුන් චෝදනා නඟනවා. මේ ගැන ඔබේ අදහස දැනගන්න කැමැතියි.”අපිට ඔය චෝදනාව එල්ල කරන මිනිස්සු මුලින්ම නම් වශයෙන් අරගෙන බලන්න. ඒ අය චිත්‍රපට අධ්‍යක්ෂවරයෙක් ද, නිෂ්පාදකවරයෙක් ද, ඔහු මොනවද කරල තියෙන්නේ කියල මුලින්ම හොයල බලන්න කියලා මම කියනවා. අපි 2000 වසරේදී ‘සරෝජා’ චිත්‍රපටය රිලීස් කරන කොට ඔය ‘පෝලිමේ’ නීතිය තිබුණා. චිත්‍රපට බෙදාහැරීමේ හා ප්‍රදර්ශන මණ්ඩල තිබුණෙත් එකයි. ඒ ජාතික චිත්‍රපට සංස්ථාව විතරයි. එහි ක්‍රමවේදයක් තිබුණා චිත්‍රපට අනුපිළිවෙළට පෙන්වන්න.චිත්‍රපටය නිර්මාණය කරලා සෙන්සර් බෝඩ් එකට පෙන්නුවහම ඒ ගොල්ලන් එයට අනුමැතිය දුන්නම ඒ දිනේ අනුව තමයි අපි චිත්‍රපට සංස්ථාවේ රෙජිස්ටර් වන්නේ. එතකොට මට වාරය හම්බ වෙන්නේ රෙජිස්ටර් වීම අනුවයි. ඉන්පස්සේ අපි ‘පුංචි සුරංගනාවී’ 2002 වසරේදී රිලීස් කරන කොට එක මණ්ඩලය මණ්ඩල කිහිපයකට බෙදිලා. එවිට තරගයක් ඇතිවුණා. එතැන් සිට ඒ අය කැමැති විදිහට හොඳ චිත්‍රපට ඒ අයගේ මණ්ඩලවලට ලබාගන්න ඔවුන් කටයුතු කළා. ඉතින් එතකොට ‘කුස පබා’ චිත්‍රපටය පෙන්වන්නේ සංස්ථා මණ්ඩලයේ නෙමේ.මෙය පෙන්වන්නේ ඊ.ඒ.පී. මණ්ඩලයේ. අපි චිත්‍රපටය හදල ඉවර වෙන්න කලින් ඊ.ඒ.පී. මණ්ඩලය ‘කුස පබා’ අපෙන් ඉල්ලුවා. අපි චිත්‍රපටය හදල ඉවර වෙන්නේ කොයි කාලෙද මෙන්න ඒ කාලය තුළ ඕගොල්ලන්ට පෙන්වන්න දෙනවා. අපේ මණ්ඩලයට එන්න කියලා ඒ අය ඉල්ලීම් කළා. ඒ නිසා අපි ඒ මණ්ඩලයට ගියා. ඉතින් ඒ නිසා අපි චිත්‍රපටය හදපු ගමන් පෙන්නුවා කියන එක අපි පෝලිමෙන් පිට පැනීමක් කියලා කවුරුහරි කෙනෙක් කියනවා නම් ඒ කියන්නේ නොදන්නකමට.”ඔබත් සමඟ තවත් එකොළොස් දෙනෙක් මේ චිත්‍රපටය නිෂ්පාදනය කරන්නට දායක වී තිබෙනවා. මේ ප්‍රශ්නයට ඔබ විතරක් මූලික කරගෙන තියෙන්නේ ඇයි?”ඇත්තටම හුඟ දෙනෙක් මේ ප්‍රශ්නය දාන්නේ මටයි. මේ ප්‍රශ්නය ගැන ඒ අය අනෙක් එකොළොස් දෙනාගෙන් අහන් නැත්තේ ඇයි? ඒ එක්කෙනෙක් ගෙන් වත් කවුරුත් ඔය ප්‍රශ්නය අහන්නේ නැහැනෙ. මේකට හේතුව එකම දේ මං අනික් 12 දෙනාට වැඩිය මගෙ මහන්සිය මේ චිත්‍රපටය තිරගත කිරීම වෙනුවෙන් යොදවනවා. ඒක ඇවිල්ලා මගේ චිත්‍රපටයක් හැදුවත් මම මගේ උපරිම කැපවීම මහන්සිය යොදවනවා. මටත් ඇත්තටම තිබුණා අත්දෙක බැඳගෙන ඉන්න. මේක අපි කණ්ඩායමක් ලෙස හදපු චිත්‍රපටයක්.එනිසා දොළොස් දෙනාම මේකෙ වගකීම අරන් වැඩකරපු අය. එහෙම මට පුරුදු නැහැ. අපේ කණ්ඩායම තීරණය කළා මේ චිත්‍රපටය වටේ 12 දෙනකුට ඇඟිලි ගගහ මේ චිත්‍රපටය ප්‍රදර්ශනය කරන්න බැහැනෙ. ඒ නිසා සෝමේවත් මාවත් මේ චිත්‍රපටයේ මුල ඉඳලම වැඩකරන්න ඔවුන් අපිව පත් කළා. එදා ඔවුන් අපි දෙදෙනාට වගකීමක් දුන්නා. ඒ වගකීම නිසා තමයි අද දක්වාම මේ චිත්‍රපටය සාර්ථක කරගන්න අපේ කාලය ශ්‍රමය කැප කරන්නේ. එහෙම කරන කොට මඩ ගහන ඒවා, කැලෑ පත්තර ගහන ඒවා ඔක්කොම ගහන්නේ මට. ඒක මට ප්‍රශ්නයක් නෙමෙයි. මොකද මම මට චිත්‍රපට විතරක් නෙමෙයි ඕනෑම දෙයක් බාර දුන්නොත් මං එය වගකීමෙන් සාර්ථකව ඉටු කරනවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=av12031822</link>
    <topic>රජයේ චිත්‍රපට අංශයට පදනම දැමූ ‘පෙට්‍රෝනි’</topic>
    <author>ඈෂ්ලි රත්නවිභූෂණ</author>
    <content>රජයේ චිත්‍රපට අංශයට පදනම දැමූ ‘පෙට්‍රෝනි’“ප්‍රතිබැහැදැක්ම” යන තේමාව යටතේ රජයේ චිත්‍රපට අංශය මගින් නිෂ්පාදනය කරන ලද සම්භාව්‍ය වාර්තා හා ප්‍රවෘත්ති සිනමා දැක්මක් ලබන අප්‍රේල් මස 02, 03 සහ 04 යන දිනයන්හී ප්‍රවෘත්ති දෙපාර්තමේන්තුවට අයත් නව ශ්‍රවණාගාරයේදී පැවැත්වේ. ආසන 380 කින් පමණ සමන්විත මෙම අභිනව ශ්‍රවණාගාරය ජනාධිපතිතුමා අතින් මාර්තු මස 30 වැනිදා විවෘත කිරීමට නියමිතය. යෝජිත සිනමා උලෙළට දැනට සුරක්ෂිතව පවත්නා ප්‍රවෘත්ති හා වාර්තා චිත්‍රපට රාශියක් ඇතුළත් වේ. මෙය ඉතා සුවිශේෂී අවස්ථාවක් බැවින් රජයේ චිත්‍රපට අංශය ස්ථාපිත කිරීමෙහිලා පුරෝගාමී වූ ජූලියෝ පෙට්‍රෝනි ගැන සටහනක් ලිවීම සුදුසු යයි හඟිමු.රජයේ චිත්‍රපට අංශය ආරම්භ කරන ලද්දේ 1948 සැප්තැම්බර් මස 05 වැනිදා කොළඹ ජාවත්ත පාරේ වාරිමාර්ග දෙපාර්තමේන්තුවේ කුඩා කාමරයක එහි භාරකාරත්වය සඳහා ඉතාලි ජාතිකයන් දෙදෙනකු පත් කිරීමෙනි. ප්‍රධානියා වූයේ ජූලියෝ පෙට්‍රෝනි ය. ශබ්ද පරිපාලනය ඇතුළු තාක්ෂණික කටයුතු භාරවූයේ ෆෙඩ්රිකෝ සේරාටය. ශ්‍රී ලාංකේය සිනමා ඉතිහාසය පිළිබඳ ලියා ඇති ලේඛකයන් සඳහන් කර ඇති ආකාරයට ඔවුන් දෙදෙනාට ශ්‍රී ලංකාවට පැමිණීමට ආරාධනා කර ඇත්තේ මෙරට පිහිටුවනු ලැබූ විශ්ව රංග මූවිටෝන් නම් වූ චිත්‍රපට සමාගමක් මඟිනි. ඔවුන්ගේ අවශ්‍යතාව වී ඇත්තේ පෙට්‍රෝනි හා සේරා යොදවා ගෙන ඩබ්ලිව්.ඒ. සිල්වා ගේ නවකතාවක් ආශි‍්‍රතව චිත්‍රපටයක් නිර්මාණය කිරීමටය.ඔවුන් ලංකාවට පැමිණි නමුත් ඒ වන විට චිත්‍රපට සමාගම අකර්මණ්‍යව පැවැති බව කියැවේ. මෙහි ප්‍රතිඵලය වූයේ එවකට අග්‍රාමාත්‍යවරයාව සිටි ඩී.එස්. සේනානායක හා මුදල් ඇමැතිවරයාව සිටි ජේ.ආර්. ජයවර්ධන විසින් පෙට්‍රෝනි හා සේරා යොදවා රජයේ චිත්‍රපට අංශය පිහිටුවීමයි. ඔවුන්ට භාර දුන් ප්‍රථම කාර්යය වූයේ 1949 පෙබරවාරි මස 04 වැනි දින ශ්‍රී ලංකාවට නිදහස ලැබීමේ පළමු සංවත්සරය චිත්‍රපට ගත කිරීමයි. එම චිත්‍රපටය තවමත් සුරක්ෂිතව පවතී.ජූලියෝ පෙට්‍රෝනි රෝමයේ දී 1917 සැප්තැම්බර් මස 21 වැනිදා උපත ලැබීය. ඔහු උපත ලැබූ පවුලේ පසුබිම ගැන සඳහන් කරනවා නම් එම පවුල රාජ්‍ය විරෝධී මතවාදී සම්ප්‍රදායක් අනුගමනය කළේය. පූජක විරෝධියෙකු වූ ඔහුගේ සීයා වතිකානු රාජ්‍යයේ අවසන දේශපාලන සිරකරුවා විය. 1846 – 1878 දක්වා ඉතා දීර්ඝ කාලයක් පාප් ධුරය හෙබ IX ඔපියූස් පාප් වහන්සේ විසින් ඔහුට මරණ දණ්ඩනය නියම කර ඇති අතර පසුව එය ජීවිතාන්තය දක්වා වූ සිර දඬුවමක් දක්වා ලිහිල් කරන ලදී. ශාස්ත්‍රවේදී කලා උපාධිධරයෙකු වූ පෙට්‍රෝනි ගේ ප්‍රථම වාර්තා චිත්‍රපටය වූයේ Goethe a Romaය. ඒ සමඟම ඔහු සාහිත්‍යයික සඟරාවන්ට ද ලිපි ලිවීමෙන් දායක විය. දෙවන ලෝක සංග්‍රාම සමයේ දී ඉතාලි කොමියුනිස්ට් පක්ෂයට බැඳුණු ඔහුට රට බේරා ගැනීමේ සටනට දක්වන ලද දායකත්වය වෙනුවෙන් රිදී පදක්කමක් ද හිමි විය.ශ්‍රී ලංකාවේ සිටි කෙටි කාල සීමාව තුළ ඔහු රජයේ චිත්‍රපට අංශය නිවැරැදි මාවතකට යොමු කළේය. රජයේ චිත්‍රපට අංශය සඳහා ශ්‍රී ලාංකේය වාර්තා සිනමා ඉතිහාසයේ සදා නොමැකෙන මං සලකුණු ලෙස හැඳින්විය හැකි වාර්තා චිත්‍රපට දෙකක් නිර්මාණය කළේය. එහෙත් කඳුරට අගනුවර වූ මහනුවර ඓතිහාසික ශ්‍රී විභූතිය හා මනස්කාන්ත බව නිරූපණය කරන මිනිත්තු 24 ක ධාවන කාලයකින් යුත් ‘Hill Capital’ය. අනෙක ඩී.එස්. සේනානායක රජය යටතේ පරාක්‍රම සමුද්‍රය, මින්නේරිය, හුරුළු වැව, දේවහුව හා ඇලහැර ආදී යෝජනා ක්‍රම මගින් නව ගොවි ජනපද ඇති කොට ගැමියන් පදිංචි කරවීම ප්‍රස්තුත කර ගත් මිනිත්තු 48 ක ධාවන කාලයකින් යුත් ‘New Horizon’ය.1950 වර්ෂයේ ඔහු ශ්‍රී ලංකාවෙන් නික්ම ගියේය. බොහෝ ලේඛකයන් විසින් සඳහන් කර ඇත්තේ ඔහු උග්‍ර කොමියුනිස්ට් මත දරන්නෙකු වූ හෙයින් ඩී.එස්. සේනානායක රජය ඔහු ශ්‍රී ලංකාවෙන් යවන ලද බවය. ඔහු පිළිබඳ අප්‍රකට කතා පුවතක් ද ඇත. එනම් එවකට බිස්කට් කර්මාන්තයේ නියුතුව සිටි නිකි සෙනෙවිරත්න ගේ බිරිඳ වූ ලිලාමිණි සෙනෙවිරත්න සිය ස්වාමියා හැර දමා පෙට්‍රෝනි සමඟ සබඳතාවයක් ඇති කර ගැනීම කොළඹ මධ්‍යඹ පාන්තික සමාජය කළඹන ලද සිදුවීමක් වීමයි. පෙටෙ‍්‍රීනි සමඟ විවාහ වූ ඇය ඉතාලිය බලා පිටත් වූවාය. කෙසේ වුවද එම විවාහය ද 1958 දෙදරා ගිය අතර ඇය ඉන්දියානු ජාතික නැව් හිමියයෙකු වූ ෂිව් කපූර් හා විවාහ වූවාය.ඇය ඉතා දක්ෂ භාරත නාට්‍ය ශිල්පිනියක වූවාය. යළි ඉතාලියට සංක්‍රමණය වීමෙන්පසු පෙට්‍රෝනි L’arte Delia Resistenza වැනි විශිෂ්ට වාර්තා චිත්‍රපට කීපයක් නිර්මාණය කරන ලද අතර, Giuseppe De Santis ගේUn marrrito di Anna Zaccheo හා Mario Amendola ගේ Finalmente Libero යන චිත්‍රපටවල සහාය අධ්‍යක්ෂවරයා වශයෙන් කටයුතු කළේය. 1959 දී ප්‍රථම වරට La centro chilometri නමැති ප්‍රහසන වෘත්තාන්ත චිත්‍රපටය අධ්‍යක්ෂණය කළේය.ඉන්පසු තවත් ප්‍රහසන චිත්‍රපට කීපයක් අධ්‍යක්ෂණය කිරීමෙන් පසු 1963 දීRAI නමින් හැඳින්වෙන ජාතික චිත්‍රපට රූපවාහිනී හා ගුවන් විදුලි සේවයට එක්විය. 1967 දී යළි සිනමාවට අවතීර්ණ වූ ඔහුUomo a uomo නමින් වාණිජ වශයෙන් අති සාර්ථක වූ ගොපළු චිත්‍රපටයක් අධ්‍යක්ෂණය කළේය. 1969 වර්ෂයේ දී ඔහු අධ්‍යක්ෂණය කළ Tepepa පසු අවස්ථාවකදී වෙනිස් චිත්‍රපට උලෙළේ දී අතිශය සම්භාව්‍ය සිනමා කෘතියක් ලෙස හඳුන්වා දෙන ලදී.සිනමාව ගැන මඳක් කලකිරුණු ස්වභාවයකින් පසුවූ ඔහු යළිත් ලේඛනයට නැඹුරු විය. පසු කලෙක ඇමෙරිකානු සිනමාකරු කුවෙන්ටින් තරාන්ටිනෝ (Quentin Tarantion) ගේ වඩාත් සිත්ගත් චිත්‍රපට කතා රචකයා වූයේ පෙට්‍රෝනි ය. 1933 දී ශ්‍රී ලංකාව පිළිබඳ වර්තා චිත්‍රපටයක් නිර්මාණය කිරීමට පැමිණි ඔහුට එම වසරේ මාර්තු මස ශ්‍රී ලංකා ජාතික කතෝලික සිනමා පර්ෂදය මගින් පවත්වන ලද උත්තමාචාර උලෙළේ දී රජයේ චිත්‍රපට අංශය ගොඩැනඟීමට පුරෝගාමීව කටයුතු කිරීම උදෙසා විශේෂ සම්මානයක් පිරිනමන ලදී.දීර්ඝ කාලයක් රෝගාතුරව සිට 2010 ජනවාරි මස 31 වැනිදා රෝමයේදී ඔහු අවසන් හුස්ම හෙළීය.ඈෂ්ලි රත්නවිභූෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=av12031823</link>
    <topic>බොලිවුඩ් රසකතා</topic>
    <author>සුජීව තේවහෙට්ටිගේ</author>
    <content>බොලිවුඩ් රසකතාබොලිවුඩ් චිත්‍රපටවල රඟපෑම වෙනුවෙන් ජනප්‍රිය නළු නිළියන් දැන් ගාස්තු අයකරන්නේ ලක්ෂ ගණන්වලින් නම් නොවෙයි. කෝටි ගණන්වලින්. විශේෂයෙන්ම, ‘ඒ ලිස්ට් ඇක්ටර්ස් හෙවත් සුපිරි ගණයේ නළු නිළියන්’ තමන්ගේ ගාස්තු අයකරන්නේ ඉලක්කම් දෙකේ ගණන්වලින්. ඔබ දන්නවාද, ශාරුක් ඛාන් ගේ රංගන ගාස්තුව කීයද කියලා? ඔහු, චිත්‍රපටයක රඟපාන්න ඉන්දීය රුපියල් කෝටි 27ක මුදලක් අයකරනවා. රිතික් රෝෂන් අය කරන්නේ රුපියල් කෝටි 20ක්. අජේ දේව්ගන් ගේ ගාස්තුව රුපියල් කෝටි 18ක්.මෑතකදී බොලිවුඩ්පුරයට එකතුවුණු රන්බීර් කපූර්, චිත්‍රපටයක රඟපෑම වෙනුවෙන් රුපියල් කෝටි 12ක පමණ මුදලක් අය කරනවා. රන්බීර් මීට කලින් මෙවැනි ගාස්තුවක් අය කළේ නැහැ. නමුත්, ඔහු රඟපෑ ‘රොක් ස්ටාර්’ චිත්‍රපටය සාර්ථකව තිරගතවීමෙන් පසුවයි ඔහුගේ ගාස්තුව රු. කෝටි 12 දක්වා වැඩිවී ඇත්තේ.මේ සියලුම සුපිරි නළුවන්ට වඩා ජ්‍යෙෂ්ඨයකු තමයි සන්ජේ දත්. ඔහු මෑතක් වනතුරු චිත්‍රපටයක රඟපෑම වෙනුවෙන් අය කළේ ඉන්දීය රුපියල් කෝටි 5ක මුදලක්. දැන් නම් ඒ මුදලට සන්ජේ රඟපාන්නෙ නැහැ. ඔහු දැන් ඒ ගණන දෙගුණයක් කරලා. මේ වනවිට සන්ජේ එක චිත්‍රපටයක් වෙනුවෙන් රුපියල් කෝටි 10ක මුදලක් අයකරනවා.සන්ජේ හිටි හැටියේම මෙලෙස රංගන ගාස්තුව දෙගුණයක් කළේ ඔහු රඟපෑ, මෑතකදී තිරගත වූ ‘අග්නිපත්’ චිත්‍රපටයේ සාර්ථකත්වයත් එක්කයි.සන්ජේගේ පෞද්ගලික සහකාරවරයකු වන ධරම් ඔබරෝයි පැවසුවේ චිත්‍රපටයක් සාර්ථකව ප්‍රදර්ශනය වූ පසුව එහි රඟපෑ නළු නිළියන් තමන්ගේ ගාස්තු ඉහළ දැමීම සාමාන්‍ය දෙයක් බවයි.‘සන්ජේ රඟපාපු චිත්‍රපටයක් 2012 දී සාර්ථකව ප්‍රදර්ශනය වුණොත් ආයෙමත් සැරයක් එයාට පුළුවන්, රංගන ගාස්තුව වැඩිකරන්න. ‘අග්නිපත්’ චිත්‍රපටය අපි කවුරුත් නොහිතපු විදිහට සාර්ථක වුණා. ඒනිසා ඒක සන්ජේගේ රංගන ජීවිතයේ සන්ධිස්ථානයක් බවට පත්වුණා.ඔය තත්ත්වයමයි, මීට කලින් ‘මුන්නාභායි’ සහ ‘වාස්තව්’ චිත්‍රපට දෙකත් සාර්ථක වුණාම සිද්ධ වුණේ. මේ සාර්ථකත්වයත් එක්කම තමයි, සන්ජේට මැතිවරණ කාලෙකදි ජනතාවගෙන් උණුසුම් ප්‍රතිචාර ලැබුණේ.” ඔබරෝයි එලෙස කරුණු සිහිපත් කළා.කොහොම වෙතත් සන්ජේගේ රංගන ගාස්තු දෙගුණයකින් වැඩිවීම ගැන තවමත් චිත්‍රපට නිෂ්පාදකවරුන් ගෙන් ප්‍රතිචාර පළවී නැහැ. ‘අග්නිපාත්’ චිත්‍රපටයට පසුව අලුත් චිත්‍රපටයක රඟපෑමට සන්ජේ තවම තීරණයක් ගෙන නොතිබීම එයට හේතුවයි. ඔහුට අලුත් චිත්‍රපටයක රංගනයට නිෂ්පාදකවරයකුගෙන් ඇරැයුම් ලද පසුව අලුත් ගාස්තුව ගැන මත පළවේවි.මේ අතර, සන්ජේ ගේ සියලුම මුදල් කටයුතුවල වගකීම ඔහුගේ බිරිඳ මන්යාටා පවරාගෙන ඇතැයි පැවසෙනවා.සන්ජේගේ සමීප හිතවතුන් පවසන්නේ සන්ජේට වඩා මුදල් ගනුදෙනු පිළිබඳ හොඳ අවබෝධයක් මන්යාටා සතුව පවතින නිසා මින් මතුවට පෙර පරිදි මුදල් නාස්තියක් සිදු නොවේවිය කියලයි.සිනමා නිළියක ලෙස ජනාදරයට පාත්‍රව සිටින ප්‍රියංකා ගේ මව්පියන් සිනමාවට සම්බන්ධ අය නොවෙයි. ප්‍රියංකාගේ අම්මාත්, තාත්තාත් වෛද්‍යවරුන්. තාත්තා වෛද්‍ය අශෝක් චොප්රා, අම්මා වෛද්‍ය මධූ චොප්රා. ප්‍රියංකාගේ තාත්තා වසර කිහිපයක සිට අසනීපයෙන් සිටින බව කාටවත් රහසක් නොවෙයි. වෛද්‍ය අශෝක් චොප්රා මහතා පිළිකා රෝගයෙන් පෙළෙමින් සිටිනවා. මේ තත්ත්වය මුලින්ම මතුවුණේ 2009 දීයි. ඒ දිනවලදී ඔහුට අවශ්‍ය ප්‍රතිකාර හොඳින් ලැබුණා. ඒ නිසාම සුවයකුත් ලබන්නට හැකිවුණා.ඒත් නැවතත් ප්‍රියංකාගේ තාත්තා අසනීප වෙලා. අසනීපය තමයි, නැවතත් පිළිකා රෝගී තත්ත්වය මතුවීම. මේ නිසා තම පියාගේ සුවය ප්‍රාර්ථනා කරමින් විශේෂ පුද පූජා පවත්වන්නට ප්‍රියංකා දැඩි උනන්දුවක් දක්වනවා. පසුගිය සතියේ ඇය, අජ්මර් ශාරිෆ් නම් වූ පූජා නගරය වෙතට ගියේ ද පියා වෙනුවෙන් විශේෂ දේව කන්නලව්වක් කරන්නයි. පියාගේ දුක සැප විමසමින් දවසින් වැඩි කාලයක් ඔහු ළඟ සිටින්නට පි‍්‍රයංකා තීරණය කරලා. ඇය විතරක් නොවෙයි ඇයගේ මවත්, බාල සොහොයුරාත් පියා ගැන සොයා බලමින් ඔහුට අවශ්‍ය බේත්හේත් දෙන්නට සැදී පැහැදී සිටිනවා.බොලිවුඩ්පුරයේ බොහෝ දෙනෙකු ප්‍රියංකාව හඳුන්වන්නේ ‘තාත්තා ගේ දු’ කියලයි. ප්‍රියංකා හැමටම වැඩියෙන් පියාට දැඩි සෙනෙහසක් දක්වන නිසයි එවැනි විශේෂණ පදයකින් සමහරු ඇයව අමතන්නේ. වෛද්‍ය චොප්රා මහතාගේ අසනීප තත්ත්වය සමනය වී තිබූ පසුගිය කාලයේ දී නම් ඔහු, තම දියණිය ‘ක්‍රිෂ් 3’ සහ ‘බාෆී’ යන චිත්‍රපටවල රඟපාන හැටි බලන්න හයිද්‍රාබාද් සහ ඩාර්ජලීන් ප්‍රදේශවලටත් ඇය සමඟ ගියා.2009 දී මුල් වරට අසනීප වූ මොහාතේදීත් පියාගේ දුක සැප විමසමින් ඔහු ළඟ රැඳී සිටියේ ප්‍රියංකායි. එදා, වෛද්‍ය චොප්රා මහතා දියණියගේ ගුණ යහපත්කම් ගැන කතාකළේ ලොකු ආඩම්බරයකින්.. “පි‍්‍රයංකා මාව හොඳින් බලාගන්නවා. මම හොස්පිට්ල් එකේ හිටිය හැම දවසකම ප්‍රියංකාත් ළඟ හිටියා.”මේ වනවිට චොප්රා මහතාගේ අසනීප තත්ත්වය පෙරට වඩා වැඩි බවක් පෙන්වන නිසා නිවෙසටම වී විවේක ගන්නා ලෙසයි වෛද්‍යවරු ඔහුට උපදෙස් දී තිබෙන්නේ. මේ පිළිබඳ විස්තර දැනගන්නට ඉන්දීය මාධ්‍යවේදීන් කිහිප දෙනෙකුම ප්‍රියංකාව ඇමතුවත් ඇයගෙන් කිසිදු ප්‍රතිචාරයක් ලැබී නැහැ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=am1203181</link>
    <topic>අවුරුදු 40 ට වැඩි අය අවුරුද්දකට වතාවක්වත් ඇහේ ප්‍රෙෂර් එක බලාගන්න</topic>
    <author>සාගරිකා දිසානායක ජයසිංහ</author>
    <content>අවුරුදු 40 ට වැඩි අය අවුරුද්දකට වතාවක්වත් ඇහේ ප්‍රෙෂර් එක බලාගන්නග්ලෝකෝමාව දැනගන්න වෙන ක්‍රමයක් නෑලෝක ග්ලෝකෝමා සතිය පසුගිය එකොළොස් වැනිදායින් ඇරැඹී අදින් අවසන් වේ. ඒ නිමිත්තෙන් ග්ලෝකෝමා රෝගය පිළිබඳ ජනතාව දැනුවත් කිරීමේ වැඩසටහන්, ග්ලෝකෝමා පරීක්ෂණ සඳහා රටේ විවිධ පළාත් රෝහල්වල නොමිලේ අක්ෂි සායන වැනි වැඩ සටහන් රැසක් දිවයින පුරා ක්‍රියාත්මක කැරිණි. මෙම වැඩසටහන් වාර්ෂිකව කැරුණ ද ග්ලෝකෝමාව පිළිබඳ ප්‍රමාණවත් දැනුමක් සාමාන්‍ය ජනතාව තුළ නැති බව ග්ලෝකෝමාව හේතු කොට ගෙන සදාකාලික අන්ධ භාවයට පත්වන රෝගීන් සංඛ්‍යාව දෙස බලන කල පැහැදිලි වෙයි.ග්ලෝකෝමාව ලොව ජනතාව අන්ධ භාවයට පත්වන්නට හේතුවන තුන්වැනි හේතුවයි. ග්ලෝකෝමා රෝගයේ බරපතළ කම වන්නේ යමකුගේ ඇස්වල පෙනීම බොහෝ දුරට අඩුවන තුරුම මුල් අවස්ථාවේදී කිසිදු රෝග ලක්ෂණයක් නොපෙන්වීමයි. වෙනත් අක්ෂි ආබාධවලදී මෙන් ඇස් රතුවීම්, ඉදිමීම්, කඳුළු ගැලීමක් ග්ලෝකෝමා රෝගයේදී ඇති නොවේ. ග්ලෝකෝමා රෝගයට නිශ්චිත හේතුවක් නැත. ග්ලෝකෝමා රෝගයේදී ඇහේ දෘෂ්ටි පරාසය ක්‍රම ක්‍රමයෙන් ඇස දෙපසින් අඩු වී යාමෙන් අවසානයේදී සදාකාලික අන්ධ භාවයට පත්වේ.ඇසේ ඉදිරිපස පෙනුම සාමාන්‍ය පරිදි පවතින හෙයින් මුලින් කිසිවකුට තමා ගේ පෙනීමේ අඩු වීමක් සිදු වන බව දැනෙන්නේ නැත. දෙපස පෙනීම අඩු බව දැනෙන්නේ බොහෝ විට ඇස් පරීක්ෂාවක් කළ විට පමණි. පෙනුම අඩු බව තමාට තේරෙන විට ප්‍රමාද වැඩි ය. එසේ අඩුවන පෙනුම නැවත නොලැබේ. එවැනි රෝග ලක්ෂණ ඇත්දැයි දෘෂ්ටි ස්නායුවේ වෙනස්කම්වලින් හඳුනාගත හැකි ය.එසේ කල් තියා හඳුනා ගතහොත් ඖෂධ මගින් පෙනීම අඩුවීම පාලනය කරන්නට හැකිවේ. ඒ සඳහා වයස අවුරුදු 40 ට වැඩි සෑම පුද්ගලයකු වසරක් හෝ දෙකකට වරක්වත් ග්ලෝකෝමාව සඳහා ඇස් පරීක්ෂා කරවා ගැනීම වැදගත් ය.ඇසේ අක්ෂි තරලය සාමාන්‍යයෙන් ඇස තුළම පිටතට ගලා යාම සහ ඇසේ තරලය සෑදෙන ප්‍රමාණයේ සමතුලිතතාවක් පැවැතිය යුතු ය. එම සමතුලිත භාවය නැති වූ විට ඇසේ පීඩනය වැඩි වේ. එවිට දෘෂ්ටි ස්නායුව ක්‍රමයෙන් අඩපණ වී ක්‍රමයෙන් අන්ධභාවයට පත්වීම ග්ලෝකෝමාව යනුවෙන් හැඳින්වේ.ග්ලෝකෝමාව හට ගැනීමට හේතුවක් නැතත් පවුලේ සමීප ඥාතියකුට ග්ලෝකෝමා රෝගය ඇත්නම්, රෝගය හටගැනීම ඇති හැකියාව ඉහළ වේ. ග්ලෝකෝමා රෝගය ඇතිවීමේ අවදානම වයස් 40 න් ඉහළ ඕනෑම පුද්ගලයකුට තිබේ. එහෙත් දියවැඩියාව අධික රුධිර පීඩනය හා දුම් බොන අයට රෝගය ඇතිවීමේ අවදානම වැඩි ය.ග්ලෝකෝමාව සුව කළ නොහැකි නමුත් කල්තියා හඳුනා ගත්විට එය පාලනය කළ හැකි ය. ඒ සඳහා ඖෂධ මෙන් ම ශල්‍යකර්ම ද කිරීමට සිදුවිය හැකි ය. ඇසේ පීඩනය මැනීමටත් ග්ලෝකෝමා අවදානම ඇත්දැයි හඳුනා ගත හැකිය.නිරෝගී පුද්ගලයකුගේ අක්ෂි ගෝලය තුළ ඇති සාමාන්‍ය පීඩනය රසදිය මිලිමීටර් 10 - 20 අතර විය යුතු ය. එය රසදිය මිලි මීටර් 22 ට වැඩි වුවහොත් ග්ලෝකෝමාව ඇතැයි තීරණය කැරේ. ග්ලෝකෝමාව ඇතැයි හඳුනාගත හොත් ඇසේ පීඩනය පාලනය කිරීමට ලබාදෙන ඖෂධ රෝගියා ජීවත්වන තුරුම නොකඩවා පාවිච්චි කළ යුතු ය. අනිවාර්යයෙන් මාස තුනකට වරක්වත් වෛද්‍යවරයා නියම කරන ලද පරිදි අක්ෂි සායනයට සහභාගි විය යුතු ය. දුම්පානයෙන් සම්පූර්ණයෙන් ම වැලකිය යුතු ය. දියවැඩියාව හෝ අධික රුධිර පීඩනය ඇත්නම් ඒවා පාලනය කළ යුතු ය. වෛද්‍ය ප්‍රතිකාර මෙන් ම පසු පරීක්ෂාවන් ද වැදගත් ය.මේ වනවිට ලෝක ජනගහනයෙන් මිලියන 45 ක් ග්ලෝකෝමාව නිසා අන්ධ භාවයට පත්ව සිටිති. ලෝකයේ විවිධ හේතු මත අන්ධ භාවයට පත්වන ජනතාව වසර 2020 වනවිට මිලියන 75 දක්වා වැඩි වෙතැයි ගණන් බලා තිබේ. 2011 දී ග්ලෝකෝමාව හේතුවෙන් අන්ධ භාවයට පත්වූ ජනතාව මිලියන 39 දක්වා අඩු විය.ග්ලෝකෝමාව පාලනය සඳහා ලෝක සෞඛ්‍ය සංවිධානය ඇතුළු විවිධ රටවල් කරන ලද වැඩසටහන් සහ දැනුවත් කිරීමේ වැඩසටහන් හේතුවෙන් මෙම අඩුවීම සිදුවී තිබේ. දැනට ලංකාවේ ජනගහනයෙන් 150,000 ක් අන්ධභාවයට පත්ව සිටිති. අන්ධ භාවයට පත්වීමට හේතුවන කරුණු අතරින් දෙවැනි තැන ග්ලෝකෝමාවට හිමි වෙයි.ලෝක සෞඛ්‍ය සංවිධානය මගින් ක්‍රියාත්මක කරන ලද විෂන් 2020 වැඩසටහන 1999 දී ශ්‍රී ලංකාවේ ද ආරම්භ කරන ලදී. ඒ අනුව වසර 2020 වන විට අන්ධ භාවයට පත්වන ලොව ජනතාව මිලියන 20 දක්වා අඩු කරගැනීමට අපේක්ෂිත ය.ඒ සමඟම 2020 වනවිට මිලියන 100 ක් ජනතාව අන්ධභාවයට පත්වීමෙන් වළක්වා ගැනීමට අපේක්ෂිතය.2012 දී දැනට මෙරට ක්‍රියාත්මක වන ප්‍රාථමික අක්ෂි සෞඛ්‍ය ව්‍යාපෘතිය ප්‍රාථමික සෞඛ්‍ය සංරක්ෂණ ව්‍යාපෘතිය හා ඒකාබද්ධ කොට දීපව්‍යාප්තව සිදු කිරීමට සැලසුම් කොට ඇතැයි සෞඛ්‍ය අමාත්‍යාංශයේ අතිරේක ලේකම් වෛද්‍ය පාලිත මහීපාල මහතා පවසයි.මේ වනවිට විපත් 2020 වැඩසටහන යටතේ දීප ව්‍යාප්ත අක්ෂි සෞඛ්‍ය වැඩසටහන් රාශියක් ක්‍රියාත්මක කැරේ. ඒ යටතේ නොමිලේ ඇස් පරීක්ෂා කිරීම්, ප්‍රතිකාර හා උපැස් ලබාදීම සිදු කෙරේ. මහනුවර හා ගාල්ල කරාපිටිය රෝහල්වල නොමිලේ ලබාදෙන කන්නාඩි නිෂ්පාදන කම්හල් දෙකක් ඇති අතර එක් ආයතනයකින් දිනකට කන්නාඩි 80 ක් නිපදවනු ලැබේ. 2012 අවසානය වනවිට මන්නාරම, මුලතිව් හා කිලිනොච්චි ප්‍රදේශවල ද එවැනි නිපැයුම්හල් ඉදිකැරෙන බව වෛද්‍ය මහීපාල පවසයි.ග්ලෝ කෝමාවෙහි ඇති අවධානම බොහෝ දෙනෙක් නොදනිති කල් ඇතිව පරීක්ෂා කර බැලීමෙන් වළක්වා ගත හැකි රෝගයකින් නොසැලකිලිමත් ලෙස සිටීමෙන් සදාකාලික අන්ධ භාවයට පත්වන්නේ කුමකට ද? ග්ලෝකෝමාවට ජීවිතය අඳුරු කරන්නට ඉඩ නොදීමට හැම දෙනට වගබලා ගත යුතු ය.(සෞඛ්‍යය අධ්‍යාපන කාර්යාංශයේ පැවැති මාධ්‍ය සම්මන්ත්‍රණය ඇසුරිනි)සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=am1203182</link>
    <topic>කැල්සියම් අඩුපාඩු සන්ධි ආබාධවලට හේතුවක් නොවේ</topic>
    <author>ගාමිණී සුසන්ත</author>
    <content>කැල්සියම් අඩුපාඩු සන්ධි ආබාධවලට හේතුවක් නොවේඑහෙත් අස්ථිවල නිරෝගිභාවයට නම්පෝෂණය වැදගත්මැදිවියේ පුද්ගලයන්, වයස්ගත පුද්ගලයන් බහුල වශයෙන් මුහුණ දෙන සෞඛ්‍යමය ගැටලුවක් ලෙස “සන්ධි ආශි‍්‍රතව ඇතිවන ආබාධ” හැඳින්විය හැකිය. තරුණ වියේ පසුවන සමහර අය ද සන්ධි ආශි‍්‍රතව ඇතිවන ආබාධ හේතුවෙන් පීඩා විඳින බව පෙනී යයි. ඇතැම් විටෙක සන්ධි ආශි‍්‍රතව ඇතිවන එම වේදනාව ඉතා දරුණු තියුණු වේදනාවක් විය හැකිය. සන්ධි ආශි‍්‍රතව ඇතිවන එම වේදනා සහ ආබාධ බහුතරයක් සම්පූර්ණයෙන් සුවකර ගත හැකි ඒවාය; එසේ නැතිනම් හොඳින් පාලනය කරගත හැකි ඒවාය. වඩාත් වැදගත් වන්නේ කල්ගත නොවී රෝගය නිසි ලෙස හඳුනාගෙන ප්‍රතිකාරවලට යොමු වීමය.අපගේ ශරීරයේ සන්ධි ගණනාවක්ම ඇත. සන්ධියක් යනු ශරීරයේ අස්ථි දෙකක් මුණගැසෙන ස්ථානයයි. උදාහරණයක් ලෙස දණහිස සන්ධිය සලකමු. පාදයක උඩ බාහුව සහ යටි බාහුව මුණගැසෙන ස්ථානය දණහිස සන්ධිය සේ සැලකේ. එම අස්ථි දෙක හමුවන ස්ථානයේ කාටිලේජ පිහිටා ඇත. කාටිලේජවලට අමතරව සන්ධිය ආශි‍්‍රතව මාංශපේශි තන්තු ද පිහිටා ඇත. බොහෝ විට සන්ධි ආශි‍්‍රත ආබාධවලට හේතු වන්නේ කාටිලේජවල හෝ මාංශපේශි තන්තුවල ඇතිවන ගැටලුය.එයිනුත් සන්ධි ආශි‍්‍රත ආබාධවලට වැඩි වශයෙන්ම හේතු වන්නේ සන්ධි අවට මාංශපේශිවල සහ තන්තුවල ඇදීම් නිසා ඇතිවන තත්ත්වයන්ය. දෙවනුව හේතු වන්නේ සන්ධි ආශි‍්‍රතව ඇති කාටිලේජවල ගෙවීම්ය. (ඔස්ටියෝආතරයිටිස් වැනි)එසේම අස්ථි ප්‍රදාහය නිසා ද (inflamatory arthritis) සන්ධි ආශි‍්‍රතව ආබාධයන් ඇති වේ. මේ සඳහා හේතු වන්නේ රුධිරයේ ඇති සුදු සෛල ක්‍රියාකාරී වී සන්ධිවල ඇති කාටිලේජ විනාශ වී වතුර සෑදීමය. එයට ඇතුළත් වන රූමටොයිඩ් ආතරයිටිස් වැනි ආතරයිටිස් විශේෂයන් දෙසිය ගණනක් ඇත. අපගේ ශරීරයේ සන්ධි ආශි‍්‍රතව රෝගාබාධයන් ඇතිවන්නේ එවැනි හේතු නිසාය.වැඩි වශයෙන්ම ආබාධයන්ට ලක්වන්නේ ශරීරයේ වැඩි බරක් යොමුවන සන්ධීන්ය. උදාහරණයක් ලෙස කොන්දේ පහළ ප්‍රදේශයේ ඇති සන්ධි, උකුළ, දණහිස, පාදයේ වළලුකර (විළුඹ) වැනි සන්ධිවලට ශරීරයේ වැඩිම බරක් යොමු වේ. මීළඟට ශරීරයේ වැඩියෙන්ම ආබාධයට ලක්වන්නේ ශරීරයේ වැඩිපුරම චලනයට ලක්වන සන්ධීන්ය. ඒ සඳහා උදාහරණ ලෙස ගෙල, උරහිස, අතේ ඇති කුඩා සන්ධි දැක්විය හැකිය.සන්ධි එලෙස ආබාධයට ලක්වීමට හේතු ගණනාවක්ම බලපාන බව පැහැදිලිය. වයසට යාම ඉන් ප්‍රධානතම හේතුවය. වයස්ගත වන විට සන්ධිවල ඇති කාටිලේජවල සහ පේශි තන්තුවල ගුණාත්මක භාවය අඩු වේ. එවිට ඒවා ඉක්මනින් හානියට පත් වේ. එසේම ජානමය බලපෑම ද සන්ධි ආබාධවලට තවත් එක් හේතුවකි. ඇතැම් පවුල්වල පුද්ගලයින්ට සන්ධිවල කාටිලේජ ගෙවීමේ ප්‍රවණතාව වැඩිය. කාටිලේජවලට සහ සන්ධි ආශි‍්‍රත තන්තුවලට බලපානු ලබන බර වැඩිවීම ද සන්ධි ආබාධයට ලක්වීමට හේතු වන තවත් සාධකයකි. එසේ වන්නේ ස්ථුලභාවය නිසාය.ඇතැම් ක්‍රීඩාවල නිරත වීමේදී එම ක්‍රීඩක ක්‍රීඩිකාවන්ගේ ශරීරයේ සන්ධිවලට වැඩි බරක් යෙදෙන අවස්ථා ඇත. එසේම ඔවුන්ගේ සන්ධි කම්පනයට පත්වන අවස්ථා ද ඇත.එවැනි හේතුන් නිසා ද සන්ධි ආබාධයට ලක්වීමට පුළුවන. සන්ධි, ආබාධයට ලක්වන තවත් ක්‍රමයක් වන්නේ හදිසි අනතුරුය.පෝෂණයේ යම් යම් දුර්වලතා සන්ධි ආබාධය ඇති වීමට හේතු වන බවට ඇතැමුන් අතර මතයක් පැවැතිය ද එහි සත්‍යතාවයක් නැත. එහෙත් අස්ථිවල නිරෝගී භාවයට නම් පෝෂණය සෘජු ලෙසම බලපානු ලැබේ. අස්ථිවල පෝෂණයට කැල්සියම් අවශ්‍ය වුවද සන්ධිවල ඇති කාටිලේජවලට කැල්සියම්වල අවශ්‍යතාවයක් නැත.සන්ධියක් ආශි‍්‍රතව ආබාධයක් ඇතිවූ විට ප්‍රථමයෙන්ම එම සන්ධිය ආශි‍්‍රතව වේදනාවක් ඇති වේ. සන්ධියක කිසියම් ගැටලුවක් ඇති බවට කෙරෙන මූලික දැනුම් දීම එම වේදනාවය.එම වේදනාව නොසලකා හරින්නේ නම්, එම ආබාධ තත්ත්වය දුරදිග යා හැකිය.උදාහරණයක් ලෙස දණහිස් සන්ධියේ ආබාධයක් ඇති විට පළමුවෙන්ම සුළු රිදීමක් වේදනාවක් ඇති වේ. එම වේදනාව පළමු ඇතිවන්නේ පඩි නඟින බසින විට සහ දණ නමාගෙන වාඩිවී සිටින විටදීය. ඒ පිළිබඳව සැලකිල්ලක් නොදැක්වීමේ ප්‍රතිඵලය වන්නේ ආබාධය තව තවත් උත්සන්න වීමය. කලක් ගත වන විට පඩි පෙළක් නගින බසින විට ඇතිවූ වේදනාව තැනිතලා බිමක ඇවිද යන විටත් ඇති වේ.ඉන් ටික කලකට පසුව කිසිඳු වැඩක් නොකරන අවස්ථාවලදී පවා එම වේදනාව ඇතිවීමට පටන් ගනී. කිසිදු ප්‍රතිකාරයක් නොකර තවත් කලක් ගත වන විට එම සන්ධිය දිග හැරීම නැවීම පවා අසීරු විය හැකිය. එම අවස්ථාව රෝගයේ උපරීම අවස්ථාව ලෙස සඳහන් කළ හැකිය. පඩි නගින බසින අවස්ථාවේදී වේදනාවක් ඇතිවන විට නිසි ප්‍රතිකාරවලට යොමු වී නම්, සන්ධිය ආබාධයට පත් නොවී තබා ගත හැකිය. කාටිලේජ ගෙවීමේ රෝගයේ රෝග ලක්ෂණ මතුවීමට අවුරුදු 10 ක් 15 ක් පමණ කාලයක් වුවද ගත විය හැකිය.අස්ථි ප්‍රදාහය වැනි රෝග තත්ත්වයකදී අස්ථි තුළ තිබෙන කාටිලේජ විනාශ වේ. සන්ධි ඉදිමී, විශාල වී ඇති තත්ත්වයක් කිසියම් අයකුට ඇතිවුවහොත් වහාම වෛද්‍ය ප්‍රතිකාර වෙත යොමු විය යුතුය. ශරීරයේ කිසියම් සන්ධියක් ඉදිමී ඇත්නම්, එම සන්ධිය රතු වී ඇත්නම්, උදෑසනින් අවදි වන විට එම සන්ධියේ වේදනාවක් ඇත්නම් වහා වෛද්‍යවරයකුගේ උපදෙස් පැතිය යුතුය.වේදනාව, සන්ධි ආශි‍්‍රතව රෝගයක් ඇතිවිට මතුවන මූලිකම රෝග ලක්ෂණයයි. අනෙක් රෝග ලක්ෂණය සන්ධි ඉදිමීමය. එසේම කාටිලේජ ගෙවෙන විට සන්ධිය නැවීමේදී කරස්, කරස්, වැනි ශබ්දයක් නිකුත් වේ. එසේම ඇවිද යන විට සමතුලිත බව නැතිවී සන්ධිය දිගහැර ගැනීමට පවා අපහසු තත්ත්වයකට පත්විය හැකිය. ඒ සන්ධි ආශි‍්‍රත රෝගවල ප්‍රධානතම රෝග ලක්ෂණයන්ය.සන්ධි ආශි‍්‍රතව ඇතිවන රෝගාබාධ නිසා වේදනා විඳිමින් කාලය ගත කිරීමේ අවශ්‍යතාවක් අද නැත. රෝගය මුල් අවස්ථාවේදීම හඳුනාගෙන නිසි ප්‍රතිකාර කිරීමෙන් රෝගයෙන් සහ රෝගය නිසා ඇතිවන වේදනාවෙන් මිදීමේ හැකියාව ඇත. ඉහත දැක්වූ ආකාරයේ රෝග ලක්ෂණ පෙන්නුම් කෙරෙන්නේ නම් සුදුසු වෛද්‍යවරයකු හමුවිය යුතුය. මූලික වශයෙන් සිදුකරන පරීක්ෂණ මඟින් සන්ධි ආබාධයට හේතුව නිවැරැදිව හඳුනාගත හැකිය. මෙහිදී සන්ධි ආබාධයට හේතුව පේෂීන්ගේ තන්තුවල ආබාධයක් නම් මාංශපේෂීන් ශක්තිමත් කිරීමට ප්‍රතිකාර කිරීමෙන් සහ නිවැරැදි ඉරියව් භාවිතයෙන් එම රෝගී තත්ත්වයෙන් මිදීමේ හැකියාව ඇත. මෙහිදී වේදනාව නැවැත්වීමට වේදනා නාශක ඖෂධ වර්ග භාවිත වේ. එසේම අස්ථි ප්‍රදාහය වැනි රෝගී අවස්ථාවකදී ශරීරයේ සුදු සෛල අඩු කිරීමට ඖෂධ ලබා දේ. එමඟින් සන්ධි විනාශ වීම වැළැක්විය හැකිය.සන්ධි ආශි‍්‍රත රෝගවලට ගොදුරු නොවී සිටීමට නම්, ප්‍රධාන වශයෙන්ම ශරීරයේ බර පිළිබඳව සැලකිලිමත් වීම අත්‍යවශ්‍යය. උසට සරිලන බරක් සැම විටම පවත්වා ගැනීම ඉතාම වැදගත්ය. එසේම ඇවිදීම, හිඳ ගැනීම වැනි අවස්ථාවල නිවැරැදි ඉරියව් භාවිත කිරීමට පුරුදු වීම වැදගත්ය. දිනපතා ව්‍යායාම කිරීම සන්ධි ආශි‍්‍රත රෝගවලින් මිදීමට බොහෝ සෙයින් උපකාරී වේ.ශරීරයේ බර අඩු කර ගැනීමට ව්‍යායාම උපකාරී වන අතර සන්ධි ආශි‍්‍රත මාංශපේශින් ශක්තිමත් වීමට ද ව්‍යායාම උපකාරී වේ. සන්ධි වටා තිබෙන මාංශපේශීන් දුර්වල වූ විට ද එම සන්ධියට ඇතිවන පීඩනය වැඩි වේ.සන්ධියට එන බර දරන්නේ එම සන්ධිය අවට ඇති මාංශපේශී වලිනි. ව්‍යායාම මඟින් සන්ධි අවට මාංශපේශීන් ශක්තිමත් වන නිසා සන්ධි ආශි‍්‍රත රෝගවලින් මිදීමට සහ එම රෝග වලින් වැළකී සිටීමට ව්‍යායාම කිරීම ඉතා යෝග්‍ය වේ.මෙහිදී ඇවිදීම හොඳ ව්‍යායාමයකි. දණහිස් සන්ධිය ආශි‍්‍රත රෝගයක් ඇත්නම් ඇවිදින විට රෝගය තරමක් වැඩි වුවද පසුව ඇදීමෙන් ලැබෙන ප්‍රතිඵලය ඉතා ඉහළය.සන්ධි ආශි‍්‍රත රෝග ඇති පුද්ගලයන් ඇවිදින විට හැකි පමණ තැනිතලා බිමක ඇවිදීම ඉතා සුදුසුය. එවැනි පුද්ගලයන් පඩි නැඟීම බැසීම වැනි ව්‍යායාමවල නිරත වීමෙන් සන්ධිවලට හානි සිදු විය හැකිය. අධික ලෙස උඩ පනින ව්‍යායාම, බොහෝ බිමට පහත් වන ව්‍යායාම, කොන්ද නවා දිග හරින ව්‍යායාම, ගෙල කරකවන ව්‍යායාම එවැනි රෝගීන් විසින් නොකළ යුතුය.වඩාත්ම සුදුසුම ව්‍යායාමය වන්නේ ඇවිදීමය. නවතම පර්යේෂණ මඟින් හෙළි වී ඇත්තේ, දිනකට පැය භාගය බැගින් සතියකට දින පහක්වත් ඇවිදීම ශරීරයට ඉතා සුදුසු ව්‍යායාමයක් වන බවය. මෙම පැය භාගය කඩින්කඩ විනාඩි දහයෙන් දහය කිරීම වුවද සුදුසුය. එසේම එම පර්යේෂණ මඟින් හෙළි වී ඇත්තේ කිලෝග්රෑම් දෙක තුනක බරක් එසවීම මඟින් කරනු ලබන ව්‍යායාම ද ශරීරයට ඉතා වැදගත් බවය. මෙම ව්‍යායාම ඕනෑම වයසක පසුවන අයකුට වුවද සුදුසුය.සන්ධි ආශි‍්‍රත රෝගවලදී වෛද්‍යවරු වේදනානාශක ඖෂධ ප්‍රධාන වශයෙන්ම නිර්දේශ කරති. වෛද්‍යවරයා එම ඖෂධ නියම කරන්නේ කරුණු ගණනාවක්ම පිළිබඳව සැලකිලිමත් වීමෙන් පසුවය. එහෙත් වෛද්‍ය නිර්දේශයකින් තොරව වේදනා නාශක දිගින් දිගටම භාවිතය ඉතාම නුසුදුසුය.ඇතැම් සන්ධි ආශි‍්‍රත රෝග සඳහා ශල්‍යකර්ම සිදුකිරීමට ද සිදුවිය හැකිය. ඒ ඉතාම සුළු පිරිසකටය. සන්ධි ආශි‍්‍රත රෝගවලදී 50% ක පමණ සුවයක් වෛද්‍ය ප්‍රතිකාර මඟින් ලබාගත හැකි වන අතර ඉතිරි 50% රෝගීන් රෝගයෙන් මිදීමට අනුගමනය කරනු ලබන ක්‍රියාමාර්ග මත සුව වේ. මෙහිදී භෞත චිකිත්සක ප්‍රතිකාර ක්‍රම ද බහුල ලෙසම භාවිත වේ. සන්ධිවල ඇතිවන වේදනාව නතර කිරීමට භෞත චිකිත්සක උපකරණ මඟින් සන්ධිවලට ප්‍රතිකාර කෙරේ.එසේම සන්ධි ආශි‍්‍රත පේශි ශක්තිමත් කිරීමට භෞත චිකිත්සක ව්‍යායාමයන් ද බහුලව භාවිත වේ.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=ay1203181</link>
    <topic>හඳ එළියෙන් පාඩම් කරන එළුවතිව් දරුවන් සොයා...</topic>
    <author>උපාලි සමරසිංහ</author>
    <content>      ග්‍රාමසේවක ආරූරන්අද ඉතා දීප්තිමත් දවසකි. නිල්වන් වලාකුළුවලින් නොතොර අහස් කුස ප්‍රභාමත් ය. දූපත් ජන ජීවිතයේ අපට මෙතෙක් ගවේෂණය කළ නොහැකිව තිබු එළුවතිව් දූපත සොයා යාමට අපි තීන්දු කළෙමු.මුහුදේ ඝෝෂාව ද රළ රුළිද ප්‍රචණ්ඩකාරිත්වය ද පහව ගොස් තිබේ. අපි යාපනයේ සිට කුරිකට්ටුවාන් ජැටියට ඉගිළ ගියෙමු.රාජ්‍ය ආරක්ෂක අමාත්‍යාංශයේ අනුග්‍රහයෙන් “වෝටර් ජෙට්” යානාවක් නැවත සූදානම් කැරිණි. නාවික නිලධාරී ලුතිනන් කමාන්ඩර් පෙරේරා අප එන මඟ බලා සිටියේය.“බොහොම කාලෙකට පස්සෙ නැවත මුහුදු සංචාරයක්. දැන් මුහුද හොඳයි...” අප සුහදව පිළිගනිමින් ඔහු කීවේය.මුහුදේ ඝෝෂාව අඩු වුණත් කරදිය පිස එන සුළඟ දැඩිය. ගැහැනියකගේ ස්වභාවය කියා දුන් බර්නාඩ් ෂෝ කිවියාගේ ඒ මනහර කියුම නැවත මට සිහිපත් වෙයි.මුරුගාවේල් විදුහල් දරුවෝඒත් මහා කන් බිහිරි කරවන නිශ්ශබ්දතාව ඊළඟ මොහොත නිර්මාණය කරන්නේ මහා කාහලනාදයකටදැයි නොදනිමි. කෙසේ වෙතත් දැන් අප ‘වෝටර් ජෙට්’ යාත්‍රාවට නැවත නැඟිය යුතුමය.සුළං රැල්ලත් මුහුදු රළත් කපාගෙන යානාව වේගයෙන් ඉදිරියට ඇදෙයි. අනෙලතිව්, ඩෙල්ෆ්ට්, කාරෙයිනගර්, පරෙයිතිව්, නයිනතිව්, කරතිව්, කච්චතිව් දූපත් වළල්ල ඈතින් විහිද පෙන්වන මේ දර්ශනය අලංකෘතය.විනාඩි විසි පහකින් පසුව අප කරිප්පන් ජැටියට ළඟාවීමු. කරිප්පන් යනු එළුවතිව් දූපතට ගොඩබසින ජැටියයි. වැඩි ශෝභාමත් බවක් නුසුලන එහෙත් සුන්දරත්වයෙන් නොතොර මේ ජැටියේ සිට අප පා ගමනින් මීටර් 100 ක් පමණ ඉදිරියට ගමන් ගනිමු.එතැනදි මේ දූපත් වළල්ලම රැක බලා සිටින එළුවතිව් නාවික මුරපොළ හමුවෙයි. අප පැමිණි කාරණය අසා එම නිලධාරීහු අපට බොහෝ ළෙන්ගතුව කරුණු කීහ.“හැබැයි! මහත්තයො, මේ දූපතේ ඇවිදින්ඩ විතරයි පුළුවන්. බස් වාහන ආදිය නෑ. මේකෙ තියෙන බරපතළම වාහනේ තමයි ලෑන්ඩ් මාස්ටරේ. මහත්මයලාට අවශ්‍යනම් එයින් එකක් හොයා දෙන්ඩ පුළුවන්...”රුපියල් ශතවලට වඩා මිනිස්කම අගයන මේ මිනිසුන් රටට ජාතියට මහත් ආභරණයකි. එහෙත් එසේ හොයාගන්නා ලෑන්ඩ් මාස්ටර හිමියාට යම් මුදලක් ප්‍රදානය කිරීම අපේ යුතුකමය.නම හෙළි නොකරන්නැයි ඉල්ලා සිටි නාවික රණවිරුවෝ කීපදෙනෙක් තවත් සුළු විරාමයකදී අපට ලෑන්ඩ්මාස්ටරයක් ලබා දුන්හ.නාවික හමුදා මුරපොළේ බිත්තියක එල්ලා ඇති එළුවතිව් සිතියම විමල්ගේ කැමරා කාචයේ රූපගත වනු මට පෙනෙයි.තල්වැට අද්දර සිනා කැකුළුඑය ඇත්තටම අසිරිමත් අවස්ථාවකි. මේ දූපත් වළල්ලේ එක් එක් දූපත මෙසේ සිතියම් ගත කැර තිබීම ද අගනා කාර්යයකි.“මේ දූපතේ කොයිතරම් ජනතාවක් ඉන්නවා ද?” මම එහි සිටි ප්‍රධාන නිලධරයා විමසීමි.“ඇත්තටම මෙහි ඉන්නෙ පවුල් 161 ක් විතරයි. මිනිස්සු 759 ක් ඉන්නවා. මේ අය සියලුම දෙනා දමිළ වැසියො. මූලික රෝහලක්, තැපැල් කන්තෝරුවක්, කෝවිල් වගේ දේවල් අනෙත් දූපත්වල වගේම මෙහෙත් තියෙනවා. ඒත් මේ දූපත ටිකක් දුෂ්කරයි. ගමනාගමනය පයින්මයි.” ඔහු කීවේය.කිලෝමීටර 3 1/2 ක් දිග මීටර 750 ක් පළල වූ එළුවතිව් ඒ නම ලැබුවේ ඇයි දැයි කිසිවකු දන්නේ නැත. එහෙත් එළු-ගව ගාල්නම් මෙහිද අඩුවක් නැත.අපි ලෑන්ඩ්මාස්ටරයේ නැඟී එළුවතිව් ග්‍රාමසේවක ඒ. ආරූරන් සොයා ගියෙමු.“මේ දූපතේ සාමාන්‍ය ආරවුල් වියවුල් අඩුයි. මිනිසුන් අතර තරගකාරිත්වයක් නෑ. හැම දෙනාම එකම බෝට්ටුවෙ යන්නෙ.කරිප්පන් ජැටියඑකම බෝට්ටුවේ එන්නෙ. කයිට්ස් පොලීසියෙන් තමයි ලොකු පැමිණිල්ලක් තිබුණොත් විභාග කරන්නෙ.”එසේ කී ආරූරන් මහතා තම හම්බර් බයිසිකලයේ නැඟී අපේ ලෑන්ඩ්මාස්ටරයේ පසුපසින් දූපත් සංචාරයට එක්වෙයි. දැන් අපේ එළුවතිව් මාර්ගෝපදේශකයා ඔහුය.එළුවතිව් තැපැල් කන්තෝරුව තරමක ගෘහයකි. දූපතේ උළු සෙවිලි කළ අතරින් පතර ගෙවල් අතරින් මේ කුඩා නිවෙස්නය තැපැල් කන්තෝරුව සඳහා වෙන් විණි. තනිනායගම් තිගල්මන් එහි තැපැල් ස්ථානාධිපතිනිය වූවාය. ඇය හා අදහස් හුවමාරු කිරීමට අපට දමිළ බස් හොඳින් දන්නා නාවික නිලධාරිනගේ සහාය ලැබිණ.“මේ මිනිස්සු අතර නවීන තාක්ෂණය තවම නෑ. දුරකථන භාවිතය තිබුණත් තවමත් මේ අය ලියුම් යවන්න තමයි කැමැති. දවසකට පිට පළාත්වලින් මේ දූපතට ලියුම් 35 - 40 ක් එනවා. වැඩි හරියක්ම ටෙලිග්‍රෑම් තමයි එන්නෙ.”ධීවර ප්‍රජාවමේ දූපතෙන් එපිටට දවසකට ලියුම් කීයක් යනවා ද? මම අසමි. ලියුම් 10 ක් විතර... ඇය කීවාය.අඳුර විනිවිද ගිය ඔවුන්ගේ ජීවිතවලට අන්ධකාරය (ආලෝකයක් නැති වෙලාව) ද හොඳින් හුරු පුරුදුය. කාලසටහනකට පිළිවෙළකට වැඩ කිරීමට ඔවුනට නිතැතින්ම පුරුදු පුහුණු වන්නට ඒ නිසාම සිදුවී ඇත්තේය.මේ දූපත එළිය කරන්නේ එකම එක ජෙනරේටරයකි. උදේ 9 ත් දහවල් 12 ත් අතර හා සවස 6 සිට රාත්‍රී 10.30 පමණ වනතුරු මේ ජෙනියෙන් දූපත එළිය කරනු ඇත. ඒ වේලාවට දරුවන්ගේ පාඩම් කටයුතු හා වෙනත් කටයුතු කැර ගත යුතුය.නැතිනම් ඔවුනට වැඩි වේලාවක් වැඩ කරන්නට සිදුව ඇත්තේ සඳ එළිය හා තරු එළියෙනි. අමාවක දවසට ඒකත් කරන්නට බැරිය.අපි එතැනින් තවත් මොහොතක් ඉදිරියට ඇදෙද්දී වයසක ගැහැනු දෙදෙනකු තල් දඬු වැටක් සෑදීම සඳහා අමු තල් අතු ගොනු කරමින් සිටිනු දුටිමු.මේ තල් දඬු හොඳින් වේලා ගැනීමෙන් අනතුරුව මේ නිවෙස්වලට අයත් ඉඩම්වල තාප්ප වෙනුවට වියළි තල් දඬු වැට බැඳෙයි. එය චාම්ය. හැමෝම කරන්නේ තාප්පවලට වියළි තල්වැට බැඳීමය. එනිසාම තරගකාරිත්වයක් ද නැත.වෙනත් දූපත්වල මෙන් මේ දූපතේ ද වැසියන් ජීවනෝපාය වශයෙන් කරන්නේ ධීවර කර්මාන්තයයි. ඊටත් අමතරව තල් රා නිෂ්පාදනය, කොට්ටකෙලෙන්ජු නිෂ්පාදනය ඔව්හු මහත් කැපවීමෙන් කරති. එළුවතිව් මුහුදු වෙරළ ලස්සනය.“ සතුනට ජලය බීමට සැදූ කර්නී” ළඟ නතර වී...සරල කාර්මික උපකරණ සහිත බෝට්ටු කීපයක් මට පෙනෙයි. මා ඒ වැල්ලේ පා ඔබමින් ඉදිරියට යමි. කරවල වේළන ධීවර යුවළක් මට හමුවෙයි. ඔව්හු තමන්ගේ දුක් කන්දරාව මගේ පරිවර්තක නාවික නිලධාරියාට පවසති.“අප දුප්පත් මිනිස්සු. එදා වේල හම්බ කරගෙන ජීවත්වෙන්නෙ. මාළු යහමින් ලැබුණොත් ටිකක් යාල්පානම් ඇරලා අනෙත් ටික වේළ ගන්නවා. එහෙමත් නැතිවුණොත් අපේ දරු පැටව් බඩගින්නෙ... (අනෙත් දූපත්වලට මෙන් මෙහිද ඉන්දියානු ට්‍රෝලර් යාත්‍රා පැමිණ මසුන් මැරීම සිදුවෙයි.)දුප්පත්කමත් පොදි බැඳ ගත් අවංකකමත් මේ මිනිසුන් ළඟ ඇතැයි මට සිතේ. ස්ත්‍රී දූෂණ, මංකොල්ලකෑම්, හොරකම් ඔවුන් අතර නැත. මේවා වැඩි දියුණු වන්නේ යම් සමාජයක් සංකීර්ණ වූ විටදැයි මට සිතේ.අපි ලෑන්ඩ්මාස්රයෙන් දූපතේ ලොකුම ස්කොලෙ, එළුවතිව් මුරුගවේල් විද්‍යාලයයට යන්නෙමු.ලෝක ආහාර සංවිධානයෙන් ලැබුණු පරිප්පු කව්පි වැනි දෑ ඒ පාසල් මිදුලේ අව්වේ වෙළෙන්නට වනා තිබිණ. හරිහැටි සපත්තු සෙරෙප්පුවත් නැති ළමා ළපැටියෝ ඒ අවස්ථාවේ දහවල් ආහාරය ගනිමින් සිටිති. පුංචි ලී බංකුවක වාඩි වී සිටි මේ ළපැටියන් හැමෝගේම මුහුණේ වේදනාබර දරිද්‍රතාවයේ ලකුණු ඇඳී ඇතැයි සිතමි.තැපැල් ස්ථානාධිපතිනිය තනිනායගම් තිගල්මන්නියෝජ්‍ය විදුහල්පතිනිය මේරි ලින්ඩියා මට කරුණු පවසයි.“දූපතේ කියලා නෑ ඉගෙනුමට දක්ෂකම් පෙන්වන ළමයි ඕනෑ තැනක ඉන්නවා. මේ දරුවො මා හිතන්නෙ ලංකාවෙ ඉන්නා දුප්පත්ම ළමයි ටික. ඔක්කොම ළමයින් 114 ක් මේකෙ ඉගෙන ගන්නවා. ඒ අයට වෙනත් දූපතකට ගිහින් හරි යාපනයට ගිහින් හරි ඉගෙන ගන්ඩ තරම් හයියක් නෑ. ආණ්ඩුවත් ඉස්කෝලෙට අවශ්‍ය පහසුකම් තරමක් හෝ හරිගැස්සුවත් පරිගණක දෙකක් පවා ළමයිනට ලබා දුන්නත් ඒක මේ අයගේ අවශ්‍යතාව සම්පූර්ණයෙන් පිරිමසන්න පුළුවන් දෙයක් නොවේ.”ඒ ගුරුවරිය කී කතාවය. ඊට වඩා කතාවක් ඔවුන්ගේ දූ දරුවන්ගේ අහිංසක ඉරියව් අපට පෙන්වයි. මේ දරුවන්ට අවශ්‍ය පොත පත පෑන පැන්සල, මතු නොව සපත්තු මේස් ද නැති ගාණය. එහෙත් ඔවුන් උතුරු පළාතේ විවිධ ක්‍රීඩා ඉසව්වලින් දස්කම් පාති. උස පැනීම හා දුර පැනීම තරගවලදී පළමු තැන දිනා ගත් දරුවන් කීප දෙනෙක් සමඟ මම කතා කළෙමි. ඒ කතාවේ සාරාංශය මෙසේ ය.අපිට හිරු එළිය වෙන්න ඔබට පුළුවන්. මේ දූපතෙන් එළියට ඇති ලෝකයට අප ගෙනයන්ඩත් ඔබට පුළුවන්. ඒ සඳහා අපට අත්වැල දෙනවානම් අම්මේ තාත්තේ ඔබට මහා පිනක්. එබඳු පින්බර සිතක් ඔබටත් පහළ වී නම් කරුණාකර මෙසේ ලියන්න. විදුහල්පතිනිය, මුරුගවේල් මහා විද්‍යාලයය, එළුවතිව් දූපත, යාපනය.පතුල නොපෙනෙන ළිඳ බැලීමටලබන සතියේ පුතුර් යමු.උපාලි සමරසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=ay1203182</link>
    <topic>කතා ගැන කතා</topic>
    <author>විශ්‍රාමලත් විදුහල්පති ඩී. සී. ද සිල්වා</author>
    <content>පාසලේ දී භාෂාව උගන්වන්නේ කරුණු දෙකක් අරමුණු කර ගෙන ය. එකක් අදහස් ග්‍රහණය කර ගැනීමට ය. අනෙක අදහස් ප්‍රකාශ කිරීමට ය. ග්‍රහණයේ දී සවන් දීමත්, කියවීමත් හුරු කරවන අතර ප්‍රකාශනයේ දී කතාවත්, ලිවීමත් හුරු කරවයි. පාසල් වල අනාදිමත් කාලයක දී සිට මේ දක්ෂතා හුරු කරවා අන්‍යයන් සමඟ එක්ව ජීවත් වීමට හොඳින් අදහස් ග්‍රහණයේ සහ ප්‍රකාශනයේ හැකියාව ප්‍රගුණ කරවයි.අප කුඩා කාලයේ ඉඳ හිට පන්තියට එන ගුරුතුමෙක් විය. ඔහුගේ කතා අසන්නට අපි සැදී පැහැදී සිටියේ ඒවා ඉතා රසවත් නිසාය.‘මොනවද ළමයිනේ දැන් තියෙන්නේ’‘කතා’‘කතා නොවෙයි ළමයා ‘කථා, කථා’ යයි එතුමා පැවසීය.ගුරු මේසය ළඟට අවුත් අත්දෙක දෙපසට දමා සංවරව, සීරුවෙන් සිට ගෙන කුඩා අපි කතා කියූ අයුරු අදත් මතකයට නැඟේ.‘එකෝමත් එක රටක’ යයි පටන් ගෙන ‘මගේ කතාව අවසානයි, අසා සිටි ඔබ සැමට ස්තුතියි’ කියනවාත් සමඟ නැඟුණේ අත්පොළසන් නදකි.ඒ කාලයේ අපේ කතන්දර මාලාවක් විය. ඕනෑම ළමයකු කියන්නේ හාවුන්, නරි, අලි, කපුටන්, මාළුවන්. කොකුන්, සිංහයන්, කොටින්, කුරුල්ලන් ගැනය. එසේත් නැතිනම්, රජවරුන් රාජ පුරුෂයන්, මහල්ලන්, වෙළෙදුන්, ගමරාල, වැනි මිනිසුන් හා සුරංගනාවන් ගැන ය. මේ කතන්දර කලාවේ දී කතාව අවසාන වන විට හොඳ සමාජ පරමාදර්ශයක් ද අපේ චර්යා පද්ධතියට එකතු වීමට අවකාශ සැලසිණි.පිළිසඳරපිළිසඳර කතා ඇත්තේ අමුත්තන් ගෙදරට ආ විටය. ‘එහෙත් හරි වැස්ස, මෙහෙත් හරි වැස්ස’ යයි නරි බෑනා මාමණ්ඩියත් සමඟ කළේ ද පිළිසඳර කතාවකි. ගෙදරට එන අමුත්තන්. කාල ගුණය, දේශපාලනය, බඩු මිල, හපන්කම්, පුරසාරම්, නෑදෑකම්, දැන හැඳුනුම්කම් ගැන සතුටු සාමීචියේ යෙදෙනු ඇත. වෙලාවේ හැටියට තේ එකක් බී, බුලත් විටක්, හපා එසේ නැතිනම් බත් වේලක් ආහාරයට ගෙන පිටත් වන්නේ ඒ පැත්තේ ද එන්නට ආරාධනා කරමිනි. මේ පැත්තෙන් කියන්නේ නැවත දවසක එන්නට කියා ය. ඒ අපේ ශ්‍රී ලාංකික ජනතාවට උරුම වූ සමාජ සම්ප්‍රදායකි.‘ආ ගිය කතා’ කරන්නේ මඟ තොටේ දී ය. බස් නැවතුම් පොළේ දී ය. බැංකුවේ දී වෙළෙඳ පොළේ දීය. අද කාලයේ නම් සුපිරි වෙළෙඳ සැලේ දී ය. ශිෂ්‍යත්ව පංතිය අසල වුණද කරන ආ ගිය තොරතුරු කතා ‘ඕපා දූප’ ම නොවේ. හුදෙක් තොරතුරු පද්ධතිය යාවත්කාලීන කර ගැනීමක් පමණි. කෙසේ වෙතත් ආ ගිය කතා නිසා ගිය කාර්යයත් අමතකව බස් වරදින අවස්ථා ද ඇත.කතා කරන්නට නම් කතා අසා සිටිය යුතු ය. එසේත් නැතිනම් කතා කියවා තිබිය යුතු ය. අප පාසල් යන කාලයේ කතා මඟ, කථා තරංගනී, කතා මෘතය, සරල කතා, ජාතක කතා, වැනි කුඩා පොතෙන් පටන් ගෙන සද්ධර්ම රත්නාවලිය, එලු අත්තනගලු වංශය, ථූප වංශය ආදි පොත පත පරිශීලනය කරන්නට හුරු වූයෙමු.එමෙන්ම ශේක්ස්පියර්, හෝමර්, වික්ටර් හියුගෝ ආදින්ගේ පොත් කියවා ‘කීමෙයි බිනීමෙහි’ හුරු බුහුටිකම ලැබූයෙමු.අපේ දරුවන්ට අද පරිකල්පනයට වඩා ක්ෂණිකව බලා, ක්ෂණිකව එය විඳ අමතක කරන කතා කලාවක් ඇත. ඒ නවීන විද්‍යුත් මාධ්‍ය නිසාය.පතපොතකතා කියන්නට හොඳ මූලාශ්‍ර වන්නේ ආගමික පත පොතයි. ජාතක පොත, ධම්ම පදය, බයිබලය, කුරානය, භගවත් ගීතාව වැනි පොත් කියවීමෙන් ද විවිධ කතන්දර දැනගන්නට ලැබෙනවා පමණක් නොව තැනට සුදුසු පරිදි කතා කරන්නට ඕනෑ තරම් ප්‍රස්තුත ඇති කරගන්නට හැකි ය.‘ජනකතා’ නම් ජනතාව අතරින් ම නිර්මාණය වූ ජනශ්‍රැති විශේෂයකි.පත පොතෙන් නොලීවත් කටින් කට පැවත ආ මේ කතන්දර කලාවේ මිනිසුන් සතු, හපන්කම්, මෝඩකම් පුරසාරම් ගුණ දහම්, දුෂ්ටකම්, ආදි මානව වංශ කථාවේ හැසිරීම් අපූරුවට දක්වා ඇත. ඒ නිසා ජනකතා කියන්නට හැකි වන්නේ ජනතාව අතර ගැවසී ගත් මිනිස්කම පිළිබඳ සංවේදීතාවක් ඇති අයට.රසකතා, හිනා කතා, විහිළු කතා එකම ගණයට අයත් ය. ඇසු ගමන් ම හිනා යන පරිදි කතාව රසවත් පරිදි කියන්නට හැකි වීමත් එක් දක්ෂතාවක් වෙයි. අපේ රාජ්‍ය නිලධාරීන්, විධායක නිලධාරීන් කාර්යාලවල, ආයතනවල වැඩ කිරීමෙන් ලත් ආතතිය නැති කරගන්නේ බොහෝ විට වැඩ මුළු, උපදෙස් පංති පැවැත්වෙන අවස්ථාවල විවේකයක් ලත් විටෙක කරන රසවත් අත්දැකීම් විග්‍රහ කිරීමෙනි. එහෙම අහන දකින කතා ‘ගුරු සේවයේ රසකතා’ යනුවෙන් මුද්‍රිත මාධ්‍ය තුළින් කියවන්නට හැකි ය. කවර වෘත්තියක යෙදුණ ද ඉඳහිට විනෝදයක් ද අවශ්‍ය ය. ඒ සඳහා සමහරුන් සතුව විකට කතා මාලාවක් ඇත.සමහර දරුවන් වැඩිහිටියන්ට කියන කතා ද ඇත. වරක් මා විදුහල්පති කාමරයේ සිටින විට දෙ වන වසරේ දැරියක් මෙහෙම කතාවක් කීවා ය.‘ලොකු සර් වැඩියෙන් ආදරේ මට ද ඊයේ අපේ ගෙදරට ගෙනා නංගිට ද?‘මම ආදරේ ඔය දූට තමයි’‘ඒ වුණාට අපේ අම්මා මට ආදරේ නෑ, අලුත් නංගිට ආදරෙයි, මං දිහාවත් බැලුවෙ නෑ’‘මං දැන් දොයියන්නෙත් පුංචි ගාව‘එය ටිකක් දුක හිතෙන කතාවක් වූ නිසා ඇගේ පියා ගෙන්වා දැරියට වැඩියෙන් ආදරය කරන්නට උපදෙස් දුනිමි.දුක හිතෙන කතා අහන්නට ලැබුණේ සුනාමි ව්‍යසනයෙන් පසුවය. ගිය ගිය තැන අහන්නට ලැබුණේ දුක් කතාය. එහෙම දුක්බර කතා අහන විට මානසික වශයෙන් ඕනෑම හිතක් පපුවක් ඇති අයකුගේ දෙනෙත් කඳුළින් තෙත් වීම ස්වභාවිකය. ඒ නිසා නිතර දුක හිතෙන කතා කීම හොඳ නැත.සුරතල් කතාසුරතල් කතා කියන්නේ බහ තෝරන අවදියේ දී කුඩා දරුවන් ය. අම්මලා තාත්තලාට නම් ඒ සුරතල් කතා පුදුම සතුටක් ගෙන දෙයි. ඇතැම් විට යොවුන් වියේ දරුවන්ද බොරුවට හුරතල් වෙමින් කියන කතා ඇත. ඒවා කෘත්‍රිම හුරතල් කතා නිසා වැදගත්කමක් නැත.අනුන්ගේ රහස් කතා වලට නම් සවන් දීම නොහොබිනා වැඩකි. උමංදාවේ සේනක පණ්ඩිතයන් හා කේවට්ට බමුණා අතර මඟුල් උයනේ පැවැති සතර කන් මන්ත්‍රණය අසා සිටියේ ගිරා පෝතකයන් ය. කෙසේ වුවත් අනුන්ගේ දුරකථන සංවාදවලට සවන් දීම, අනුන්ගේ රහස් සොයා බැලීම උගතුන්ගේ පුරුද්දක් නොවේ. එහෙත් ජංගම දුරකථන භාවිත කරන ඇතැම් අය කතා කරන ලීලාව අන්‍යයන්ගේ නිදහසට කරන බාධාවකි. ඒ නිසා එය යෝග්‍ය නොවේ.ජගම දුරකථනයෙන් කතා කරන්නට ද ස්ථානය, යෙදී ඇති කාර්යය, වෙලාව ගැන කල්පනා කළ යුතු ය. පාර දිගේ, බසයට නගින විට, සෝපාන දිගේ, රේල් පාර දිගේ, වාහන ධාවනය කරමින් කරන කතා නිසා අමාරුවේ වැටෙන්නෝ කොතෙකුත් වෙති. ඒ නිසා කතා අතර ජංගම දුරකථන කතා පාලනය කිරීම ජීවිතාරක්ෂාවට වඩාත් සුදුසු දෙයකි.සමු ගැනීමක දී, මරණ ගෙදරක කරන්නේ ගුණ කථනය. සමු ගැනීමේ දී ගුණ කථන කරන විට ප්‍රස්තුත පුද්ගලයාගේ පමණක් නොව අවට හිතවතුන්ගේ ද දෙනෙත් කඳුළින් තෙමෙයි. ගුණ කථන සීමාවක් නැත. අද බොහෝ විට මේවා අඩුවෙන් කරන්නේ කාලය පිරිමසා ගැනීමටත් දුර බැහැරින් පැමිණි අයට ආපසු යාමට කාලය පිරිමසා ගැනීමට ය.වරක් මා සහභාගි වූ අවමඟුල් උත්සවයකදී විදුහල්පති වශයෙන් මට කතා කරන්නට තිබුණේ දොළොස් වැනි කථිකයා ලෙස ය. මට කතාව කරන්නට ලැබුණේ හවස හයට පමණ ය. මෙවන් අවස්ථාවකදී සංවිධායකයන් කියන විදියට මිස අපට ඕනෑ විදියට වැඩ සටහන් සකස් කළ නොහැකි නිසා ගෙදර එන විට මධ්‍යම රාත්‍රිය ද පසු විය.මා සේවය කළ එක් පාසලක මුල් ගුරුතුමිය උදේ රැස්වීමට එන්නේ එහෙමත් දවසක ය. පාසලේ සියලු කටයුතු උප ගුරුවරුන් කළ යුතුව තිබිණි. වැරැදිලාවත් ඇය උදේ රැස්වීමකට පැමිණියොත් විනාඩි පනහක් හැටක් ගන්නවා ම ය. එදා ඇය කතාව නොනවත්වා කරන්නට වූවාය. ශිෂ්‍යයෝ නොසන්සුන්ව කුටු කුටු ගාන්නට වූහ. ඒ අතර සිටි එක් ශිෂ්‍යයෙකු අත්පුඩියක් ගැසුවේ කතාව එපා වීමේ සංඥාවකට ය. ‘අන්න අර අත්පුඩිය ගැසූ දරුවට මං කී දේ වැටහුණා’ යයි කියා තවත් විනාඩි දහයක් පහළොවක් කතා කරන්නට වූවා ය.පිළි ගැනීමේ කතාව ද වැදගත් දෙයකි. උත්සව සභාවක, උපහාර උලෙළක, ත්‍යාග ප්‍රදානෝත්සවයක, නායක උත්සවයක පිළි ගැනීමේ කතාව ලබා දෙන්නේ ඒ පිළිබඳ දැනුමක් ඇති මුහුකුරා ගිය අයකුට ය. සමහර වෙලාවට පිළිගැනීමේ කතාවේ පිළි ගැනීම් සඳහා ගෞරව නාම, තනතුරු, උපාධි, යනාදිය ගැන කියමින් පිළි ගන්නා විට සභාවේ කාලයෙන් වැඩි ප්‍රමාණයක් ඉක්ම ගොස් ය. ඇතැම් විටෙක ඒ කියන සම්භාවනීය පුද්ගලයන් සභාව ඉදිරියේ හෝ වේදිකාවේ ද නැත. ඒ නිසා පිළි ගැනීමේ කතාව බාර දිය යුත්තේ ප්‍රස්තුතයට අදාළ දැනුමැති අයකුට ම ය.ඒ වගේ ම වැදගත් වන්නේ ස්තුති කතාව ය, ස්තුතියේ දී නම් කළ යුතු අය ගැන පූර්ව සැලැසුමක් නැතිනම් අමාරුවේ වැටෙන්නේ උත්සව සංවිධානයට වඩා ස්තුති කතාව පැවැත්වූ පුද්ගලයා බැවින් හැම විටම සංවිධානයක ලේකම් වෙත ස්තුති කතාව පිරිනැමීමේ සම්ප්‍රදායක් ඇත.ස්තුති කතාව කියන විට මට මතක් වූයේ දුෂ්කර ප්‍රදේශයක ගුරු දෙ ගුරු සංගමයකි. වාර්තාව කියැවූ ලේකම් මහතා ‘සභා තොමෝ සතුටින් විසිර ගියා ය’ යනුවෙන් සඳහන් කළේ ය. එවිට නැඟී සිටි ගැමියකු මෙහෙම කතාවක් කිවේ නොදැනුවත්කම නිසා ය.‘වාර්තාව වැරැදියි මහත්මයා, එදා අපේ ලොකු ඉස්කෝලෙ හාමිනේ ආවේ නෑ’ ඔහු සිතා සිටියේ ‘සභා තොමෝ’ යනු විදුහල්පතිනිය බවකි.‘මනාප කතා’ යනු හිතවත්කමට කරන කතා ය. පිට අත ගාමින්, හිස පිරිමදිමින්, අතින් අල්ලා ගනිමින්, කතාවෙන් පමණක් නොව ඇස් දෙකෙන් ද මනාප බව සතුට, ළෙන්ගතුකම දක්වන්නේ මනාපයට ය. අලුත් නෑයන් අතර, අලුත් ගුරුවරුන් අතර, අලුත් සේවකයන් පැමිණි විට දුටු ගමන් ම මනාපකම් දක්වා මිත්‍ර වීම අපේ සිංහල කමේ ලක්ෂණයකි.මනුස්සකම‘පුහුණු කතා’ යනු පුහුණු කිරීම් කතාවකි. කෝඩුකාර දේශපාලනඥයන්ට, කෝඩුකාර දේශකයන්ට උගන්වන්නේ පුහුණු කතාවලිනි. කොහොම පුහුණු කළත් තැනට ඔබින පරිදි, තැනට සුදුසු ක්‍රමවේද යොදා, මහජනතාව හෝ ශ්‍රාවකයන් අමනාප නො වන පරිදි කතා කිරීමේ කලාව උපතින් ම පිහිටිය යුතු ගුණාංගයකි.‘වැරැදි කතා’ යනු හරි දේ පෙනී පෙනී වැරැදි දේ ගැන ම කියන කතා වෙයි. එහෙම වැරැදි කතා කියන විට බුද්ධිමතුන් ඒ ගැන වාද විවාද නොකොට පසෙකට වන්නේ ඔහුට දිනුම දීමට සහ තරහ කාරයෙක් හදා ගැනීමෙන් වැලකීමට ය.සාම කතා, අවබෝධ කතා, සමගි කතා, ද්විපාර්ශ්වික කතා කොතෙකුත් අසා ඇත. මේ සෑම කතාවකට වඩා වටින්නේ ශ්‍රී ලාංකිකයන් හැටියට අප සැවොම එක්ව ජීවත් වීමට මනුස්සකම ගැන කතා කිරීම යි.අඥාන කමට කියන්නේ ‘මෝඩ කතා’ ය. සමහරු ලොකු මහත් වූ විට ද මෝඩ කතා කියති. කුඩා දරුවකු එබඳු මෝඩ කතාවක් කියු විට වරද පෙන්වා දී බුද්ධිමත් ලෙස කතා කරන්නට වැඩිහිටියන් විසින් පෙන්වා දීම මිස දරුවා අපහසුතාවට පත් කරන්නට සුදුසු නැත.කුමක් හෝ නුසුදුසු දෙයක් ගැන, අපහාසයක් කරන, මඩ ගහන, හෙළා දකින අපි‍්‍රය ජනක කතා ‘බලු කතා’ නම් වෙයි. සමහරු අනුන් තලා පෙලා කතා කරන්නට හැකි වීම හපන්කමක් ලෙස සිතති.අනෙක් පැත්තෙන් සමාජයට වින කරන්නේ ‘කටකතා’ ය. කටකතා සමඟ ‘අතිශයෝක්තිය’ ද එකට බැඳී ඇත. අනුන්ට මඩ ගහන අපහාස කරන කට කතා නම් ප්‍රබල සමාජ විරෝධි දෙයකි. කට කතා පතුරවන්නට නම් ඒ පුරුද්ද අතහරින්නට නම් ඉතා අපහසු ය.උගතුන් කට කතා කියන්නේ ද නැත. පතුරවන්නේ ද නැත. ඒ නිසා බුද්ධිමත් අය කට කතා පස්සෙන් එලවන්නේ ද නැත.හොඳ කතා අහන්නට ලැබෙන්නේ විවාහ මංගල්‍ය උත්සවවල දීය. කා බී අවසන් වී මනාල යුවළට සුබ පැතීමේ ‘ආශිර්වාදාත්මක දැනමුතුකම්’ පරිණත අයකු විසින් කරන්නට අවශ්‍ය වේ. විදුහල්පති තුමා වෛද්‍යාචාර්ය තුමා මංගල සභාවේ සිටී නම් අනිවාර්යයෙන් කතා කරන්නට පවරනු නියතය.වැඩි දෙනෙක් නොදන්නා ‘යුද්ධ කතා’ නම් වූ කතා විශේෂයක් දෙවන ලෝක යුද්ධයේ දී තිබී ඇත. ඒ දිනවල ගමේ පාසලේ ප්‍රධානාචාර්යවරයා වූ අපේ තාත්තාට යුද්ධය පිළිබඳ ව බ්‍රිතාන්‍ය රජයට පක්ෂපාතී ලෙස මහජනතාව රැස් කොට කතා කළ යුතු විය. ආහාර බෝග නිෂ්පාදනය, යුද්ධාධාර මුදල් පරිත්‍යාගය, බ්‍රිතාන්‍යයේ යුද්ධ ශක්තිය ගැන කතා කිරීමට මූලාශ්‍ර වශයෙන් ‘යුද්ධ පත්‍රිකා’ එවා ඇත. මෙහෙම කතාවකට පැයකට රුපියල් 2.00 ක් ගෙවා ඇති බව ලේඛන වලින් දුටුවෙමි.‘හොල්මන් කතා’ ද අප කුඩා කාලයේ බිය වූ කතා විශේෂයෙකි. එහෙත් හොල්මන් කතා යනු මනසේ විප්‍රකාර විනා වෙනත් දෙයක් නොවන බව කාලයත් සමඟ වැටහෙනු ඇත.නවකතාශූරී ඩබ්ලිව්. ඒ. සිල්වා මහතා උඩරට මිතුරකුගේ ගෙදරට බදුලු කෝච්චියෙන් පිටත් විය. දුම්රිය පොළෙන් බැස තම බඩු ඔසොවා ගැනීමට ළමයකු සොයා ගත්තේය. මඳ දුරක් යන විට සිල්වා ශූරීන් හොල්මන් කතා කියන්නට විය. පෙට්ටියේ ඇත්තේ තෙලෙන් බැඳුණ පුලුටු කෑම බවත් කීවේ ය. මඳ දුරක් යද්දි මිනී කනත්ත හමු වීය. හතර වටෙන්ම අඳුර පැතිරේ. මිනිස් කට හඬක් ද නැත. බල්ලෝ උඩ බුරති. ඒ අතරින් බක මූණන්, බස්සන් හඬ නැගේ. හොල්මන් කතා නිසා ළමයාගේ බිය වැඩි විය. පෙට්ටිය බිම තබා ළමයා පස්ස නොබලා දුවන්නට විය. අනවශ්‍ය කතා නිසා සිල්වා ශූරීන් පෙට්ටිය තමන් විසින් ම කරේ තබා ගෙන මිතුරාගේ ගෙදරට සම්ප්‍රාප්ත විය.හතර බිහිරි කතාව ද අපේ ජනප්‍රවාදයේ එන අන්දරයකි. එයින් දැක්වෙන්නේ කන නොඇසෙන හතර දෙනකුගේ එකිනෙකට පරස්පර වූ කතාවකි. එදා එහෙම බිහිරි කතා උපහාසයට ලක් කළ ද අපේ අධ්‍යාපන පද්ධතියේ විශේෂ අධ්‍යාපනය නිසා ඔවුන්ට ද හරිම අපූරුවට අදහස් නිවැරැදිව ප්‍රකාශ කළ හැකි ය. මේ විශේෂ අධ්‍යාපනය පාසල්වලට සීමා නොකොට එබඳු ආබාධිත දරුවන් සිටින ආර්ථික දුර්වලතා ඇති පවුල්වල දරුවන්ට ද ව්‍යාප්ත කළ යුතුය.‘කෙළින් කතා’ කරන්නේ අවංක මිනිසුන් ය. එහෙම පූර්ණ අවංක මිනිසුන් සිටිත් ද? සමහර අය ‘මං කෙළින් කතා කරන මිනිහෙක්, ඕනෑ දෙයක් මුහුණටම කියනවා’ යයි කියමින් හතර වටේට ම හතුරන් හදා ගන්නා අයුරු අප දැක ඇත. එයත් එක්තරා විදියක ‘මේනියාවකි’ කිහිප දෙනෙක් එකතු වූ විට බොරු වරදක් ගෙන ගිරිය පුප්පා ගෙන මහ හයියෙන් කතා කරන අපේ ඇතැම් අය මහ සභාවල දී පවා ප්‍රකෝපයට පත් ව අසංවර ලෙස කතා කරන්නේ තම තත්ත්වය ද අමතක කරමිනි. ඒ නිසා ඉවසීම, අන් මත ගරු කිරීම, මානව භක්තිය ඇති විටෙක තවත් අයකුට හිත රිදෙන්නට කතා කරන්නේ නැත.ඒ නිසා ඩේල් කානගීගේ ගේ ‘හිත් ගැනීම’ එබඳු අය කියවන්නේ නම් යෙහෙකි. බුද්ධිමත් ලෙස තාර්කානුකූලව කතා කිරීමට ද පුරුදු වූ විට ඕනෑ කරදරයකින් බේරීමට හැකි ය.‘වරක් රජතුමකු සීමැදුරු කවුළුවෙන් එබී බලන්නට විය. නැවත හිස කවුළුවෙන් ඇතුළට ගන්නා විට හිස පැළී ලේ ගලන්නට විය. රජතුමාගේ හිස පැළී ගියේ හිමිදිරි පාන්දර ලොවි අහුලමින් සිටි කාලකන්නි ‘කොල්ලකු’ දුටු නිසා යයි රාජ උදහසට ඒ අහිංසකයා ලක් විය. වහාම රජ වාසලට කැඳවා හිස ගසා දන්නට නියම විය.‘රජතුමනි, මගේ හිස ගසා දැමීමට පෙර යමක් කිව හැකි ද?’‘ඔව් කියන්නට පුළුවන්’‘රජතුමනි, කාලකන්නි මා දැක ඔබතුමාගේ හිස පැලී ලේ සෙල විණි. මා ද අද උදෑසන දුටුවේ ඔබතුමාය, අද මට මරණය නියම විය. වඩා කාලකන්නි ඔබතුමා ද? මා ද?’ළමයාගේ බුද්ධිමත් බව දැන ගත් රජතුමා රජ වාසලේ ජීවත් වීමට පහසුකම් දී ඇත.ඒ නිසා තැනට සුදුසු වෙලාවට කතා නොකර සිටීමෙන් සිදුවන හානිකර තත්ත්වයෙන් බේරීමට නොහැකි වනු ඇත.අපේ ගමේ පන්සලේ එදා සිල් ගත් උවසු උවැසියෝ කියන්නේ ‘බණ කතා’ ය. බණ කතා නම් කොතෙක් ඇසුවත්, කොතෙක් කීවත් සිදුවන්නේ යහපතකි. බණ කතා අහන විට ඒ මඟින් ලබා ගන්නා ආදර්ශ නිසා බොහෝ දුරට හොඳ මානව ධර්මතා ව්‍යාප්ත වනු ඇත. ඒ නිසා පූර්වාපර සන්ධි ගලපා කියන බණ කතා යනු සිත නිවන කතා ය.විදුහල්පතිවරු සඳුදා උදේට, උදේ රැස්වීමේ දී කරනුයේ උපදෙස් කතා ය. පාසල්වල උදේ රැස්වීම පැවැත්වෙනුයේ හොඳ වැඩ, ඇගැයීම සඳහා ය.හොඳ දේ හිතන්නට, හොඳදේ කතා කරන්නට හොඳ ආචාර ධර්ම පුහුණු කර ගන්නට අපි අදිටන් කර ගනිමු.මානෙල් සුවඳ ම ය කුඩ මසු පිළී ගඳ ම ය දෙකම එක දියම ය හොඳට නරකට දෙකට කටම යවිශ්‍රාමලත් විදුහල්පති ඩී. සී. ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=ay1203183</link>
    <topic>එක් කොටසක් ගත්තත් ප්‍රධාන ලැයිස්තුවටම එයි</topic>
    <author>තාරක වික්‍රමසේකර</author>
    <content>කොළඹ කොටස් වෙළෙඳ පොළ ගනුදෙනු සතිය ආරම්භයේදී පහළ ගිය ද සමාගම් රැසක මිල ගණන් ඉහළ ගියේය.සඳුදා දින මිල ඉහළ ගිය සමාගම් අතර ඊ. බී. ක්‍රෙසි සමාගම කැපී පෙනුණි. පෙර දින රුපියල් 1000 කට අලෙවි වූ කොටසක් එදින රුපියල් 1093.60 ක් දක්වා ඉහළ ගියේය. ඒ පෙර දිනට සාපේක්ෂව රුපියල් 93.60 ක මිල ඉහළ යාමකි.මිල ඉහළ ගිය සෙසු සමාගම් අතර ඩිමෝ හා රේණුකා සිටි සමාගම් කැපී පෙනුණි. ඩිමෝ කොටසක මිල රුපියල් 1009.80 සිට රුපියල් 1040 ක් දක්වා රුපියල් 30.20 කින්ද රේණුකා සිටි හොටෙල් රුපියල් 203.60 සිට රුපියල් 237.70 ක් දක්වා රුපියල් 34.10 කින් ද ඉහළ ගියේය. සෙලිසින්ග් සමාගමේ කොටසක් පෙර දිනට සාපේක්ෂව රුපියල් 219 කින් ඉහළ ගිය ද සමාගමේ අලෙවි වූයේ එක් කොටසක් පමණි.මිල පහළ යාම් අතුරින් කැපී පෙනුණේ මර්චන්ට් ෂිපින්ග් සමාගමයි. පෙර දිනට සාපේක්ෂව සමාගමේ කොටසක මිල එදින රුපියල් 100 කින් පහළ ගියේය. පෙර දින රුපියල් 300 ක් වූ සමාගමේ කොටසක මිල එදින රුපියල් 200 ක් දක්වා පහළ ගියේය.හන්ටර්ස් කොටසක මිල රුපියල් 395 සිට රුපියල් 353.40 ක් දක්වා රුපියල් 41.60 කින් පහළ ගියේය. බුකිට් ඩරා පෙර දිනට සාපේක්ෂව රුපියල් 42.10 කින් ද කළම්ඹු ෆාමසි පෙර දිනට සාපේක්ෂව රුපියල් 55 කින් ද ඔටෝඩ්‍රොම් රුපියල් 31.70 කින් ද පහළ ගියේය.ගෙස්ටෙට්නර් කොටසක මිල රුපියල් 62.30 කින් පහළ ගිය නමුත් අලෙවි වූයේ කොටස් 6 කි. නුවරඑළිය කොටසක් රුපියල් 82.50 කින් පහළ ගිය නමුත් අලෙවි වූයේ එක් කොටසක් පමණි.දිනයේ වැඩිම කොටස් ගණනක් අලෙවි වූයේ ෆී‍්‍ර ලංකා සමාගමේය. අලෙවි වූ කොටස් ගණන 3242000 කි. මිලියනය ඉක්මවා කොටස් අලෙවි වූ සෙසු සමාගම් දෙක වූයේ බ්ලු ඩයමන්ඩ් (ඡන්ද බලය රහිත) සහ එස් එම් බී ලීසිං සමාගම්ය. පසු දින එනම් 13 වැනිදා අඟහරුවාදා වෙළෙඳ පොළ සුළු වශයෙන් පහළ ගියේය.අඟහරුවාදා මිල ඉහළ ගිය සමාගම් අතර ඊ බී ක්‍රෙසි (පෙර දිනට සාපේක්ෂව රුපියල් 106.40) හා ගෙස්ටෙට්නර් (පෙර දිනට සාපේක්ෂව රුපියල් 105.80) ඉහළ ගිය ද අලෙවි වූයේ කොටස් එකක් බැගිනි.ඔටෝඩ්‍රොම් සමාගමේ කොටසක මිල පෙර දිනට සාපේක්ෂව රුපියල් 45 කින් පහළ ගියේය. ඒ පෙර දින අලෙවි වූ රුපියල් 795.00 රුපියල් 750 ක් ලෙස දක්වමිනි. දිනයේ මිලියනය ඉක්මවා කොටස් අලෙවි වූයේ බ්ලු ඩයමන්ඩ් (ඡන්ද බලය රහිත) සහ ජේ කේ එච් සමාගම්හි පමණි.පෙර සතියේ සිකුරාදා ගනුදෙනු 4887 ක් වාර්තා වූ අතර සඳුදා ගනුදෙනු 4896 ක් වාර්තා විය. අඟහරුවාදා ගනුදෙනු 5475 ක් වාර්තා විය.මිලංකා මිල දර්ශකය පෙර සතියේ සිකුරාදා ඒකක 4821.64 ක් ලෙස දැක්වුණ අතර සඳුදා දින එම අගය ඒකක 4809.45 ක් ලෙස දැක්වුණි. අඟහරුවාදා එය ඒකක 4803.51 ක් විය.සමස්ත කොටස් මිල දර්ශකය ඒකක 5456.27 ක් ලෙස දැක්වුණ අතර සඳුදා එය ඒකක 5424.46 ක් ලෙස ද අඟහරුවාදා එය ඒකක 5423.26 ක් ලෙස ද දැක්වුණි.සොෆ්ට්ලොජික් කැපිටල් කොටස් 10 ක් ඇති අයකුට කොටසක් සහ ස්වර්ණමහල් ෆිනෑන්ස් සර්විසස් කොටස් 20 ක් ඇති අයකුට එක් කොටසක් බැගින් ලබා දෙනු ලබන බවට නිවේදනය කර තිබුණි.වෙළෙඳ පොළේ ගනුදෙනු කළ යුතු අවම කොටස් ගණන ලෙස 100 ක් ලෙස තිබුණ ද එක කොටසක් පවා ප්‍රධාන ලැයිස්තුවෙන්ම මිලදී ගැනීමට වෙළෙඳ පොළ අවසර ලබා දීම නිසා ගනුදෙනු ඉදිරියේදී තවත් වැඩි වනු ඇතැයි වෙළෙඳ පොළ ආරංචි මාර්ග පවසයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=aj1203181</link>
    <topic>ගොවි ජනතාව නඟා සිටුවීමට සීඅයිසී කෘෂි ව්‍යාපාරය අවීවා NDB එකමුතුවක්</topic>
    <author/>
    <content>ගොවි ජනතාව නඟා සිටුවීමට සීඅයිසී කෘෂි ව්‍යාපාරය අවීවා NDB එකමුතුවක්කෘෂිකර්මාන්තය නඟාසිටුවීම මෙන්ම ගොවි ජනතාවගේ ජීවන තත්ත්වය ඉහළ නැංවීම සඳහා සීඅයිසී කෘෂි ව්‍යාපාරය අවීවා NDB බැංකුව සමඟ එක්ව ගොවි ජනතාව වෙනුවෙන් ජීවිත රක්ෂණ ක්‍රමයක් හඳුන්වා දෙයි.”අපේ රටේ ශ්‍රම බළකායෙන් සියයට 30ක් කෘෂි කර්මාන්තයට සම්බන්ධයි. ග්‍රාමීය ජනතාවගෙන් සියයට 90ක්ම කෘෂි කර්මාන්තය තම ජීවනෝපාය ලෙස යොදා ගෙන තිබෙනවා. ඔවුන්ගේ ජීවන තත්ත්වය ඉහළ නැංවීමට මේ රක්ෂණ ක්‍රමය හඳුන්වා දෙනවා.” යැයි සීඅයිසී කෘෂි ව්‍යාපාරයේ අධ්‍යක්ෂ (බාහිර ගොවි අංශය) එම්.බී.බී.ශ්‍රී නිශ්ශංක මහතා කියයි.පළමු අදියර යටතේ ගොවීන් දහසකට රක්ෂණ ඔප්පු පිරිනැමීම ද සිදු ෂය.නේවාසිකව රෝහලේ ප්‍රතිකාර ලබන සෑම දිනකටම රුපියල් 500 බැගින් වසරකට දින 20ක උපරිමයක් දක්වා දීමනාවක් ද රක්ෂිතයාගේ මරණයකදී රුපියල් 75,000ක් ද ලබා දෙයි.මරණයට හේතුව හදිසි අනතුරක් නම් අමතර තවත් 75,000ක් දී රක්ෂිතයාගේ අවමංගල්‍ය කටයුතු වෙනුවෙන් රුපියල් 1500ක් ද හිමි වේ.මේ ප්‍රතිලාභ ලබාදීම උදෙසා සීඅයිසී කෘෂි ව්‍යාපාරය එක් ගොවියකු වෙනුවෙන් වාර්ෂිකව වැය කරන මුදල 1200කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=aj1203182</link>
    <topic>කාන්තාවන් වෙනුවෙන් මොබිටෙල් ‘ලියසර’</topic>
    <author/>
    <content>කාන්තාවන් වෙනුවෙන් මොබිටෙල් ‘ලියසර’ජාත්‍යන්තර කාන්තා දිනයේදී ශ්‍රී ලංකා ටෙලිකොම් මොබිටෙල් සමාගම කාන්තාවන් වෙනුවෙන් තිළිණ කළ ‘ලියසර’ පැකේජය හඳුන්වාදීම අරලියගහ මන්දිරයේදී ජනපති ආර්යා ශිරන්ති වික්‍රමසිංහ රාජපක්ෂ මැතිනිය අතින් සිදුවිය.මොබිටෙල් ‘ලියසර’ පැකේජයේ සුවිශේෂත්වය වන්නේ මොබිටෙල් ජාලය තුළ නොමිලයේ හිමිවන ඇමතුම් කාලසීමාවක් සහ ඉර්ඉ ප්‍රමාණයක් මෙන්ම නොමිලයේ හිමිවන 10 ර්ඕ දත්ත ප්‍රමාණයකින් ද සමන්විත වීමයි. ඊට අමතරව මොබිටෙල් ‘ලියසර’ පැකේජය භාවිතා කිරීමේදී, මොබිටෙල් Qලියසර’ විශේෂාංග සේවාවන් හා සම්බන්ධ වීමට ගාස්තු අය කිරීමකින් තොරව හිමිවන මිනිත්තු ප්‍රමාණයක් මෙන්ම, ‘එම් ටියුන්ස්’ පහසුකම් කිසිදු මාසික අයකිරීමකින් තොරව භාවිතා කිරීමේ අවස්ථාව ද හිමිවේ. මොබිටෙල් ‘ලියසර’ පාරිභෝගිකයින්ට හඳුන්වාදෙන තවත් සුවිශේෂී සේවාවක් වන්නේ ළමා මනෝවිද්‍යාව, ආහාර සහ පෝෂණය, ඉවුම් පිහුම් වට්ටෝරු, විලාසිතා සහ රූපලාවන්‍ය, විශේෂ අවශ්‍යතාවයන් ඇති දරුවන් පිළිබඳ තොරතුරු මාතෘ සහ ළදරු සෞඛ්‍ය, පිළිකා සහ තවත් බොහෝ රෝග පිළිබඳ දැනුවත්භාවයක් තම මොබිටෙල් ජංගම දුරකථනයෙන් 222 ඇමතීමෙන් ලබාගැනීමට හැකිවීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=aj1203183</link>
    <topic>Innovative Teachers &amp; Students 2011</topic>
    <author/>
    <content>Innovative Teachers &amp; Students 2011අධ්‍යාපන අමාත්‍යාංශයේ දැනුමැති සමාජයක් සඳහා වූ අධ්‍යාපන ව්‍යාපෘතිය හා මයික්‍රොසොෆ්ට් ශ්‍රී ලංකා ආයතනය එකමුතුවෙන් සංවිධානය කරන ලද ගුරුභවතුන් හා සිසුන් උදෙසා ගෙන එන තොරතුරු තාක්ෂණය පදනම් කරගත් නිර්මාණශීලී “Innovative Teachers &amp; Students 2011” ජාතික තරගාවලියේ ත්‍යාග ප්‍රදානෝත්සවය පසුගියදා පැවැත්විණි.ජය ලැබූ ගුරුභවතුන්ටත් සිසුන්ටත් මූල්‍යමය ප්‍රදාන හා අනෙකුත් ත්‍යාග රැසක් පිරිනැමීමට අධ්‍යාපන අමාත්‍යාංශයත් මයික්‍රොසොෆ්ට් ආයතනයත් එකමුතුවෙන් කටයුතුª කර තිබූ අතර පළමු පෙළේ ජයග්‍රාහකයන්ට මෙවර නවසීලන්තයේ පැවැත්වෙන “Innovative Teachers &amp; Students 2011” තරගාවලිය සඳහා සහභාගී වීමට අවශ්‍ය සියලු කටයුතු මේ වන විටත් සූදානම් බව මයික්‍රොසොෆ්ට් ආයතනය කියයි.අනාගත පරපුර මෙන්ම වැඩිහිටියන් ද දැනුමෙන් පෝෂණය කිරීම උදෙසා ගෙන එන මෙම තරගාවලිය තුළ ප්‍රධාන අරමුණ වනුයේ සාම්ප්‍රදායික ඉගැනුම් රටාවෙන් බැහැර වී අධ්‍යාපනයට තොරතුරු තාක්ෂණ සන්නිවේදනය ඈඳා ගැනීමයි. තවත් විවිධාකාරයේ නව්‍යකරණයන් සිදුකර තරගාවලිය ඉහළ තලයකට ගෙන ඒමෙන් අධ්‍යාපන අමාත්‍යාංශයත් මයික්‍රොසොෆ්ට් ආයතනයත් අපේක්ෂා කරනුයේ ජාත්‍යන්තර අධ්‍යාපන රටාවට අවතීර්ණවීමට මෙරට ගුරුභවතුන්ට අවස්ථාවක් ලබාදීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=aj1203184</link>
    <topic>ඩයලොග් පාරිභෝගිකයනට ප්‍රථමාධාර හදිසි ඇමතුම් සේවාවක්</topic>
    <author/>
    <content>ඩයලොග් පාරිභෝගිකයනට ප්‍රථමාධාර හදිසි ඇමතුම් සේවාවක්ඩයලොග් ආසිආටා ආයතනය සහ ඇමෙරිකානු කළමනාකාරිත්වයකින් යුත් වෛද්‍ය ප්‍රථමාධාර සේවාවක් වන Med 1 හි මෙරට සේවා සැපයුම්කරු සමඟ සහයෝගීත්වයෙන් හදිසි අවස්ථාවක ජංගම දුරකථනය ඔස්සේ ප්‍රථමාධාර උපදෙස් ලබාගත හැකි ‘ප්‍රථමාධාර හදිසි ඇමතුම් සේවාව‘ ඩයලොග් පාරිභෝගිකයින් සඳහා හඳුන්වාදෙයි.ඩයලොග් පාරිභෝගිකයින්ට සිය ජංගම දුරකථනයෙන් 1990 අමතා දිවයිනේ ඕනෑම ස්ථානයක සිට මෙම ‘ප්‍රථමාධාර හදිසි ඇමතුම් සේවාව‘ සමඟින් ප්‍රවීණයින්ගෙන් උපදෙස් ලබාගත හැකිය.මෙම සේවාව ඔස්සේ ඩයලොග් පාරිභෝගිකයින්ට පපුවේ වේදනා, හදිසි ආඝාත තත්ත්වයන්, ආශ්වාස ප්‍රාශ්වාස ගැටලු, හදිසි වේදනා, අසාත්මිකතා, සතුන් සපා කෑම්, පිළිස්සීම්, විදුලි සැර වැදීම්, කැපීම් සහ වෙනත් තුවාල සිදුවන අවස්ථා ඇතුළු හදිසි තත්ත්වයන් ගණනාවකට ජංගම දුරකථනය ඔස්සේ උපදෙස් ලබාගත හැකිය.ඊට අමතරව කොන්දේ වේදනා, පාචනය, උණ, දෂ්ට කිරීම්, වැටීම් සහ උළුක්කුවීම් වැනි තත්ත්වයන් සඳහා ද මෙම සේවාවෙන් උපදෙස් ලබාගත හැක. හදිසි අවස්ථාවකදී එම තත්ත්වය උග්‍ර වීමට ඇති හැකියාව සහ ඒ හේතුවෙන් රෝගියා මරණයට පත්වීම වැළැක්වීම සඳහා ගත යුතු පළමු පියවර සම්බන්ධයෙන් මෙම සහාය සේවාව මඟින් ජංගම දුරකථනය ඔස්සේ උපදෙස් ලබාදෙනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=aj1203185</link>
    <topic>Architect 2012 ජාතික සමුළුව කොළඹ දී මුළු දෙයි</topic>
    <author/>
    <content>Architect 2012 ජාතික සමුළුව කොළඹ දී මුළු දෙයිArchitect 2012 ජාතික සමුළුව බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලවේදී පසුගියදා පැවැත්විණි.”ශ්‍රී ලංකාවේ පුනර්ජීවය: වාස්තු විද්‍යාඥයා හා නිර්මිත පරිසරය” යන තේමාව යටතේ පැවැති සමුළුවේදී වාස්තු විද්‍යාඥයාගේ දායකත්වය හා විශේෂයෙන්ම යුද්ධය අවසාන වීමෙන් පසු ශ්‍රී ලංකාවේ නිර්මිත පරිසරය පුනර්ජීවය කිරීමේ වැදගත්කම පිළිබඳව සාකච්ඡා කිරිම සිදුවිය.මේ සමුළුවට ආරක්ෂක අමාත්‍යාංශ ලේකම් ගෝඨාභය රාජපක්ෂ මහතා ප්‍රධාන ආරාධිතයා ලෙසත් ඉන්දියානු මහ කොමසාරිස් අශෝක් කාන්තා ගෞරවයනීය ආරාධිතයා ලෙසත් සහභාගි වූහ.මෙම සමුළුවේදී ඩෙන්මාර් ජාතික නගර සැලසුම්කරණය පිළිබඳ සුප්‍රසිද්ධ වාස්තු විද්‍යාඥයකු වන මහාචාර්ය යාන් ගේල් හා නෙදර්ලන්ත ජාතික වාස්තු විද්‍යාඥ මහාචාර්ය ෆ‍්‍රෑන්ස් වැන් වර්ෆ් විසින් දේශනයන් පවත්වන ලදී.ශ්‍රී ලංකාවේ විශිෂ්ටයින් නියෝජනය කරමින් වත්මන් ආරක්ෂක අමාත්‍යාංශයේ අතිරේක ලේකම් හා හිටපු නාගරික සංවර්ධන අධිකාරියේ සභාපති ඉංජිනේරු ජානක කුරුකුලසූරිය, වාස්තු විද්‍යාඥ ඈෂ්ලි ඩි වොස්, වාස්තු විද්‍යාඥ මහාචාර්ය එල්.එස්.ආර්.පෙරේරා, වාස්තු විද්‍යාඥ ආචාර්ය ජානක විජේසුන්දර, වාස්තු විද්‍යාඥ මධුර පේ‍්‍රමතිලක, වාස්තු විද්‍යාඥ තිසර තානාපති හා ආචාරිණී අනිලා බණ්ඩාරනායක සහභාගී වූහ.ESOFTපරිගණක අධ්‍යයනායතනයේ අනුග්‍රහයෙන්, ශ්‍රී ලංකා පරිගණක සමාජය සංවිධානය කළ ”IT Mastermind 2011” අන්තර් පාඨශාලීය දැනුම-මිනුම ප්‍රශ්න විචාරාත්මක තරගාවලියේ ප්‍රථම ස්ථානය මහනුවර ත්‍රිත්ව විද්‍යාලයට හිමි විය.ප්‍රථම ස්ථානය හිමි කරගත් ජයග්‍රාහකයාට හිමි රුපියල් 75000ක් වටිනා ලැප්ටොප් පරිගණකය ද, ජයග්‍රාහක ශිෂ්‍යයා නියෝජනය කරන පාසලට හිමි ත්‍යාගය වන රුපියල් 10000ක් වටිනා පරිගණක උපාංග කට්ටලය ද ESOFT පරිගණක අධ්‍යයනායතනයේ කළමනාකාර අධ්‍යක්ෂ සහ ශ්‍රී ලංකා පරිගණක සමාජයේ ලේකම් වෛද්‍ය දයාන් රාජපක්ෂ මහතා විසින් මහනුවර ත්‍රිත්ව විද්‍යාලයේ චතුර සමරසිංහ ශිෂ්‍යයාට සහ එම විද්‍යාලයේ විදුහල්පති බ්‍රිගේඩියර් ආරියරත්න මහතාට පසුගියදා ලබා දෙන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=aj1203186</link>
    <topic>ඇට්ලස් අලෙවි බළකායට ‘වෘත්තීය සංවර්ධන සැලසුමක්’</topic>
    <author/>
    <content>ඇට්ලස් අලෙවි බළකායට ‘වෘත්තීය සංවර්ධන සැලසුමක්’ඇට්ලස් සමාගම තම ක්‍ෂේත්‍ර අලෙවි නිලධාරීන් වෘත්තිමය ස්වභාවයට පත්කිරීමේ නව ‘වෘත්තීය සංවර්ධන සැලසුමක්’ අරඹයි.ඇට්ලස් සමාගම එම ‘වෘත්තීය සංවර්ධන සැලසුම’ ක්‍රියාත්මක කිරීම සඳහා අත්වැල් බැඳගත්තේ, ශ්‍රී ලංකාවේ අලෙවි හා විකුණුම් ක්‍ෂේත්‍රයේ ප්‍රමුඛතම ආයතනය වන ශ්‍රී ලංකා අලෙවිකරුවන්ගේ ආයතනය ය. මේ සහයෝගීතාව යටතේ වේගයෙන් අලෙවි වන පාරිභෝගික භාණ්ඩ ක්‍ෂේත්‍රයෙහි සැබෑ වෘත්තීමය අලෙවිකරුවන් බවට පත්වීමට අවශ්‍ය දැනුම හා වර්ධනය ලබාදිය හැකි අන්දමින් ඇට්ලස් අලෙවි බළකාය වෙනුවෙන්ම විශේෂිත පාඨමාලාවක් ශ්‍රී ලංකා අලෙවිකරුවන්ගේ ආයතනය නිර්මාණය කර දෙයි.BIA නත්තල් සාප්පු සැණකෙළිය අඛණ්ඩව දෙවැනි වරටත් ගුවන් තොටුපළ හා ගුවන් සේවා සමාගම විසින් 2011 නත්තල් සමය වෙනුවෙන් සංවිධානය කරන ලදී. මෙහිදී බණ්ඩාරනායක අන්තර්ජාතික ගුවන් තොටුපළේ මඟී පර්යන්තවල තීරු බදු රහිත සහ වෙනත් අලෙවිසල්වල පාරිභෝගිකයන් හට විවිධ ත්‍යාග හිමිවූ අතර ප්‍රධාන දිනුම් ඇදීම මඟින් අලුත්ම Suzuki Maruti Zen Estilo රථයක් දිනාගැනීමට දේවාලගෙදර, ඇතාව, අවුලේගම පදිංචි එම්.ඩී.සී.එස්.ප්‍රියංග මහතා සමත් විය.ඒ මහතා කටාර් හි සේවයේ නියුතු බැවින්, ඔහු වෙනුවෙන් ඔහුගේ මව වන එච්.හෙට්ටිආරච්චි මහත්මිය එම රථය ලබාගත්තාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=aj1203187</link>
    <topic>ඇඟලුම් කර්මාන්තයට ‘දැයට කිරුළ’ ප්‍රදර්ශනයේදී විශේෂ පේ‍්‍රක්ෂක අවධානය</topic>
    <author/>
    <content>ඇඟලුම් කර්මාන්තයට ‘දැයට කිරුළ’ ප්‍රදර්ශනයේදී විශේෂ පේ‍්‍රක්ෂක අවධානයඔයාමඩුව ‘දැයට කිරුළ’ ප්‍රදර්ශනයේදී ශ්‍රී ඇඟලුම් සංගම් සංසදයේ සංවිධානයෙන් පැවැති ඇඟලුම් කර්මාන්ත ප්‍රවර්ධන කුටිය වෙත විශේෂ පේ‍්‍රක්ෂක අවධානයක් යොමු විය.ඇඟලුම් කර්මාන්ත ප්‍රදර්ශන කුටිය ශ්‍රී ලංකා ඇඟලුම් කර්මාන්තයට ජාත්‍යන්තර කීර්තිය දිනා දුන් හරිත කර්මාන්ත ශාලා සංකල්පය, ඇඟලුම් ක්ෂේත්‍රයේ නව තාක්ෂණය ආදි දේශීය ඇඟලුම් කර්මාන්තයේ විශිෂ්ටත්වය විදහා දක්වන අංග රැසකින් සමන්විත විය.ඇඟලුම් කර්මාන්තයේ සාර්ථකත්වය හා ඵලදායී අනාගතය පිළිබඳව මහජනතාව දැනුවත් කිරීම හා ක්ෂේත්‍රය වෙත නවක පිරිස් එක්කර ගැනීම මෙම ප්‍රදර්ශන කුටියේ ප්‍රධානතම අරමුණ විය.දිවයින පුරා ඇඟලුම් කර්මාන්ත සේවක සේවිකාවන් හා එම ආයතනවල සමඟිය සංකේතවත් කිරීම සඳහා දිවයින පුරා ඇඟලුම් කම්හල්වල දායකත්වයෙන් නිම වෙන සුවිසල් ජාතික ධජය ද දැයට කිරුළ ප්‍රදර්ශන භූමියට රැගෙන විත් තිබිණි. වාණිජ හා කර්මාන්ත කටයුතු අමාත්‍ය රිෂාඩ් බදි්‍යුද්දීන් මැතිතුමා සහ විදුලි සංදේශ හා තොරතුරු තාක්ෂණ අමාත්‍ය රංජිත් සියඹලාපිටිය මැතිතුමා විසින් ඇඟලුම් කර්මාන්ත ප්‍රදර්ශන කුටියේදී මෙම ජාතික ධජයට මැහුම් යෙදීම සිදු විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=aj1203188</link>
    <topic>පාසිකුඩා ජාතික නිවාඩු නිකේතනයට අපජල පවිත්‍රාගාරයක්</topic>
    <author/>
    <content>පාසිකුඩා ජාතික නිවාඩු නිකේතනයට අපජල පවිත්‍රාගාරයක්ශ්‍රී ලංකා සංචාරක සංවර්ධන අධිකාරියේ සභාපති ආචාර්ය නාලක ගොඩහේවා විසින් ලක්දියත පාසිකුඩා අපජල පවිත්‍රාගාරය නිල වශයෙන් විවෘත කරමින්. මෙම අවස්ථාවට සහභාගි වූ ආර්ථික සංවර්ධන අමාත්‍යාංශයේ නිලධාරීන් ඇතුළුව වියෝලියා වෝටර් සහ හේලීස් සමූහ ව්‍යාපාරයේ ජ්‍යෙෂ්ඨ කළමනාකාරිත්වය ද මෙහි වෙති.සංචාරක කර්මාන්තය තවදුරටත් ප්‍රවර්ධනය කිරීම සඳහා ලබා දෙන පහසුකම් පුළුල් කිරීමක් ලෙසට පාසිකුඩා හි යෝජිත ජාතික නිවාඩු නිකේතන කලාපයට අයත් හෝටල් 13 සඳහා ඉහළ තාක්ෂණික හැකියාවන් ගෙන් යුතු මලජල සහ අපජලය පවිත්‍රාගාරයක් ස්ථාපිත කරනු ලැබීය.“ලක්දියත පාසිකුඩා” ලෙස නම් කර ඇති මෙම කේන්ද්‍රගත අපජල පවිත්‍රාගාරයේ නිර්මාණය මෙන්ම ඉදිකිරීම සහ වසර 20 ක් ගත වන තුරු ක්‍රියාත්මක කිරීම ලොව ප්‍රමුඛතම අපජල පවිත්‍රන සමාගමක් වන වියෝලියා වෝටර් ඉන්ඩියා සහ හේලිස් සමූහ ව්‍යාපාරයේ පියුරිටාස් යන සමාගම් ද්විත්වයෙහි හවුල් ව්‍යාපාරයක් විසින් සිදු කරනු ඇත. මෙම අපජල පවිත්‍රාගාරය සඳහා සමාගම් දෙක විසින් රුපියල් මිලියන 185 ක් ආයෝජනය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=aj1203189</link>
    <topic>වාස්තු විද්‍යාඥයන්ගේ පාලක සභාවට අලුතින් 7ක්</topic>
    <author/>
    <content>වාස්තු විද්‍යාඥයන්ගේ පාලක සභාවට අලුතින් 7ක්ශ්‍රී ලංකා වාස්තු විද්‍යාඥයින්ගේ ආයතනයේ වාර්ෂික මහ සභාව පසුගියදා පැවැත්විණි.එහිදී ආයතනයේ පාලක සභාව සඳහා නව සාමාජිකයෝ හත්දෙනෙක් තෝරා පත්කරගනු ලැබූහ.සාමාජිකත්වයේ සහ වෘත්තියේ පවතින ගැටලු, දැනට ලබා ඇති ප්‍රගතිය ආයතනයේ අනාගත සැලසුම් එහිදී සාකච්ඡාවට ගැනිණි.“යුද්ධයේ නිමාවත්, උදා වූ සාමකාමී පරිසරයත් සමඟ ශ්‍රී ලංකාවේ යළි පිබිදීමක් ඇතිවුණා. මෙම වසරේ වාර්ෂික සමුළුවෙන් අපට අවශ්‍ය වන්නේ එය ප්‍රවර්ධනය කිරීමයි.එයින් අදහස් වන්නේ නැවත පිබිදීම පමණක් නොවන අතර එය නිර්මිත පරිසරයට ඒකාබද්ධ කරගැනීමද වැදගත්. මෙවර තේමාවේ පදනම එයයි.” වාස්තු විද්‍යාඥයින්ගේ ආයතනයේ සභාපති වාස්තු විද්‍යාඥ රන්ජන් නඩේසපිල්ලෙයි මහතා මහ සභාව අමතමින් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>18</day>
    </date>
    <link>http://www.silumina.lk/2012/03/18/_art.asp?fn=aj12031810</link>
    <topic>ලංකෙම් කෙමිකල්ස් සමාගමට අලුත් තිනර් කර්මාන්තශාලාවක්</topic>
    <author>ඡායාරූපය - සාලිය රූපසිංහ</author>
    <content>ලංකෙම් කෙමිකල්ස් සමාගමට අලුත් තිනර් කර්මාන්තශාලාවක්වාද්දුව මොල්ලිගොඩ ‘මිතුරෝ වෙමු අපි’ සංවිධානය අනුරාධපුර ගම්බිරිස්වැව වන්නිපලුගොල්ලෑව ගමෙහි විදුලිය නැති නිවසකට විදුලිය ලබාදීමට පියවර ගත්තේය. එම සද්ක්‍රියාවට මූලිකව ක්‍රියාකළ රංජිත් පෙරේරා මහතා විසින් එම නිවසේ දරුවකු හට විදුලි උපකරණ කිහිපයක් පරිත්‍යාග කරන අයුරුයි මේ.විදේශ රැකියා ක්ෂේත්‍රයේ විශිෂ්ට කුසලතා දැක්වූ විදේශ රැකියා නියෝජිතායතන සඳහා සම්මාන පිරිනැමීමේ උලෙළක් පසුගියදා අමාත්‍ය ඩිලාන් පෙරේරා මහතාගේ ප්‍රධානත්වයෙන් බත්තරමුල්ල වෝටර්ස් එජ් හි දී පැවැත්විණි. එහිදී විශිෂ්ටතා සම්මාන ලැබූ විදේශ රැකියා නියෝජිතයින් අමාත්‍යවරයා සමඟ සමූහ ඡායාරූපයකට පෙනී සිටි අයුරු. ශ්‍රී ලංකා විදේශ රැකියා නියුක්ති කාර්යාංශයේ සභාපති අමල් සේනාලංකාධිකාර මහතා ද මේ අවස්ථාවට සහභාගි විය.ඡායාරූපය - සාලිය රූපසිංහජපානයේ නිෂ්පාදිත ව්ට්ම් ස්පාර්ක් ප්ලග් හි නව නිර්මාණය වන ට් පවර් ප්ලැටිනම් ස්පාර්ක් ප්ලග්, DSL පෞද්ගලික සමාගම විසින් මෙරට ගෙන්වා බෙදා හරිනු ලබයි.සමානව බෙදීයන දැල්ලක් ඇති කිරීමේ හැකියාව ඇති වටිනා ලෝහයක් වන ප්ලැටිනම් වලින් NGK G පවර් ස්පාර්ක් ප්ලග් හි මධ්‍ය ඉලෙක්ට්‍රෝඩය සකසා තිබේ. එහි භූගත ඉලෙක්ට්‍රෝඩය පිළිගත් ලෝහ යොදා විශේෂිත තියුණු තුඩක් ඇතිව ත්‍රීපීසාකාර හැඩයෙන් සකසා ඇත.NGK G පවර් ස්පාර්ක් ප්ලග් හි ඉලෙක්ට්‍රෝඩවල ඇති මෙම විශේෂිත ගුණාංග මඟින් වෙනත් පොදුවේ දක්නට ඇති ස්පාර්ක් ප්ලග් වලට අවශ්‍ය කරන ප්‍රමාණයට වඩා අඩු වොල්ටීයතාවයකින් ක්‍රියාත්මක වේ. ඒ හේතුවෙන් මොටර් රථවල සම්මත වොල්ටීයතාවයකදී ඉක්මන් දැල්වීමක් සිදුකිරීමට NGK G පවර් ස්පාර්ක් ප්ලග්වලට හැකියාව ඇත.කොමර්ෂල් බැංකුව 2011 මූල්‍ය වසර සඳහා සුවිශේෂී වර්ධනයක් අත්පත් කර ගනිමින් සලකා බලන කාර්ය සාධන නිර්ණායකයන්ට අදාළව වාර්තාගත ලාභයක් සහ මෙහෙයුම් වර්ධනයක් හිමි කර ගනිමින් නැවත වරක් ලංකාවේ වඩාත්ම සාර්ථක පුද්ගලික අංශයේ බැංකුව බවට පත් විය.කොළඹ කොටස් වෙළෙඳපොළට ඉදිරිපත් කළ ආදායම් වාර්තාවට අනුව 2011 වසරේ දෙසැම්බර් 31 වන දිනෙන් අවසන් වූ මාස 12 ක කාලය සඳහා බැංකුව වාර්තාවක් තබමින් ආයතනික බදුවලට පෙර ලාභය රුපියල් බිලියන 10 ඉක්මවීමට සමත් විය. මෙය සලකා බලනු ලබන කාලසීමාව තුළ සියයට 17.9 ක වර්ධනයක් වන අතර වසර අවසානය වන විට එම අගය රුපියල් බිලයන 10.987 ක් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa1203251</link>
    <topic>මහබලවතුන්ගේ අභියෝගයට නොසැලී මුහුණ දුන්</topic>
    <author>අරුණි මුතුමලී</author>
    <content>අරුණි මුතුමලීශ්‍රී ලංකාව සම්බන්ධයෙන් එක්සත් ජාතීන් ගේ මානව හිමිකම් සැසිවාරයට ඉදිරිපත් කළ යෝජනාව සම්මත වුවද එයින් ශ්‍රී ලංකාවේ ගෞරවයට සහ අභිමානයට කිසිදු හානියක් සිදුවී නැතැයි රාජ්‍ය තාන්ත්‍රික දේශපාලන විශ්ලේෂකයෝ පෙන්වා දෙති.යෝජනාවට පක්ෂව ඡන්ද 24ක් ද විපක්ෂව ඡන්ද 15ක් ලැබුණු අතර ඡන්දය නොදී සිටි රටවල් ගණන 8 කි. එකී රටවල් අට ඡන්දය නොදුන්නද ඔවුන් ශ්‍රී ලංකාව හා සම්බන්ධ යෝජනාව අනුමත නොකිරිම සහ ඇමෙරිකා එක්සත් ජනපදයේ වුවමනාවන් අනුමත නොකිරීම කැපී පෙනෙන තත්ත්වයක් බවද ඔවුහු පවසති. ඒ අනුව ගත් කළ යෝජනාව අනුමත කළ සංඛ්‍යාව හා එය අනුමත නොකළ සංඛ්‍යාව අතර වෙනස එක් ඡන්දයක් පමණි.අතීතයේ පටන් ශ්‍රී ලංකාවේ සුමිතුරු රාජ්‍යයක් වූ ඉන්දියාව තම අභ්‍යන්තර දේශපාලන වාතාවරණයේ පීඩනය හේතු කොට ගෙන යෝජනාවට පක්ෂව ඡන්දය භාවිතා නොකළා නම් අවසන් ප්‍රතිඵලය මීට වඩා වෙනස් වීමට ඉඩ තිබූ බවද අනාවරණය වෙයි.කෙසේ වෙතත් ලෝක බලවතාගේ භූමිකාව රඟන ඇමෙරිකා එක්සත් ජනපදය සහ ඊට අනුගත යුරෝපා රටවල් හැරෙන්නට ලොව බහුතර රටවල් මෙහිදී මතවාදීව ශ්‍රී ලංකාවේ ස්වාධීනත්වය ආරක්ෂා කිරීමට ඉදිරිපත් වීම ශ්‍රී ලංකාව ලැබූ ජයග්‍රහණයක් බවත් විදෙස් දේශපාලන විචාරකයෝ සඳහන් කරති.මානව හිමිකම් කවුන්සිලය නියෝජනය කරන රටවල් අතරින් ආසියානු කලාපයේ රටවල් 13න් බංග්ලාදේශය, චීනය, ඉන්දුනීසියාව, කුවේටය, මාලදිවයින, පිලිපීනය, කටාර්, සෞදි අරාබියාව හා තායිලන්තය යන රටවල් 9 ම ශ්‍රී ලංකාවට පක්ෂපාතීව ඡන්දය ලබා දුන් අතර ජෝර්දානය, කිර්ගිස්තානය හා මැලේසියාව ඡන්දය දීමෙන් වැළකී සිටි රටවල්ය. ශ්‍රී ලංකාවට විරුද්ධව ඇමෙරිකානු යෝජනාවට පක්ෂපාතී වූයේ ඉන්දියාව පමණි. මෙයින් පෙනී යන්නේ කලාපීය සහයෝගීතාව මැනැවින් පවත්වා ගැනීමට ශ්‍රී ලංකාව සමත්වී ඇති බවයි.අප්‍රිකානු රටවල් 13 අතරින් කොංගෝව, මෝරිටේනියාව හා උගන්ඩාව ශ්‍රී ලංකාවට සහය දීමත් රුසියාව, නැඟෙනහිර යුරෝපය නියෝජනය කරමින් ශ්‍රී ලංකාවට සහය පලකිරීමත්, ලතින් ඇමෙරිකානු හා කැරිබියන් රටවල් නියෝජනය කරන රටවල් වන කියුබාව හා ඉක්වදෝරය ද ශ්‍රී ලංකාව සමඟ සිටීම අන්තර්ජාතික සහයෝගය පෙන්නුම් කරන බව විශ්ලේෂකයෝ පෙන්වා දෙති.මේ අනුව ශ්‍රී ලංකාව අන්තර්ජාතික වශයෙන් සිය අභිමානය රැක ගැනීමටත් ත්‍රස්තවාදය පරාජය කළ පසු සමාජ දේශපාලනික ස්ථාවරත්වය පෙන්වීමටත් හැකි වූ රටක් ලෙස හැඳින්විය හැකි බවද දේශපාලන විශ්ලේෂකයෝ අර්ථකථනය කරති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa1203252</link>
    <topic>ශ්‍රී ලංකාවට ඇඟිලි ගැසීම වැරැදියි</topic>
    <author/>
    <content>- චීනය- කියුබාව- රුසියාව- ඉක්වදෝරය- ඉන්දුනිසියාවඇමෙරිකාව විසින් ශ්‍රී ලංකාවට එරෙහිව එක්සත් ජාතීන්ගේ මානව හිමිකම් කවුන්සිලයට ගෙන ආ යෝජනාවට විරුද්ධව රටවල් 15 ක් ඡන්දය ලබාදුන් අතර එම රටවල් ශ්‍රී ලංකාවට පක්ෂපාතීව ද අදහස් පළ කෙළේ ය. කියුබාව අමෙරිකාවේ යෝජනාවට විරෝධය පළ කරමින් පැවසුවේ යුද්ධයෙන් අවතැන් වූ ජනතාව වෙනුවෙන් කටයුතු කළ ආකාරය වැනි දෑ මානව හිමිකම් කොමිසමේ අවධානයට ලක් නොවීම කනගාටුදායක බවයි.රුසියානු ෆෙඩරේෂනය ප්‍රකාශ කෙළේ අන්තර්ජාතික ප්‍රජාව වැරදි තොරතුරු මත පදනම්ව තීරණ ගනිමින් හදිසි තීරණ නොගත යුතු බවයි. චීනය ද අදහස් දක්වමින් ශ්‍රී ලංකාවේ අභ්‍යන්තර කටයුතුවලට ඇඟිලි ගැසීම එක්සත් ජාතීන්ගේ ප්‍රඥප්තියට එකඟ නොවන බව ප්‍රකාශ කළේ ය.(වැඩි විස්තර)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa1203253</link>
    <topic>උතුරේ සංවර්ධනයක් නැතැයි ඇතැමුන් පවසන්නේ සැබැවින්ම ජනතාවටද? නැතිනම් ජිනීවා නුවරටද?</topic>
    <author>සුනිල් දයා අල්විස්</author>
    <content>-ජනපතිසුනිල් දයා අල්විස්ත්‍රස්තවාදීන්ට කප්පම් නොදී ත්‍රස්තවාදය පරාජය කොට දිනාගත් සාමය රජය ඉදිරියට ගෙන ආ බවත් ගෞරවණීය ලෙස ජීවත්වීමේ මෙන්ම නිදහසේ ආර්ථිකය සංවර්ධනය කරගෙන නිදහස් ලෙස ජීවත්විය හැකි කිසිවකුට යටත් කැර ගත නොහැකි රටක් ජනතාවට අද ලැබී ඇති බවත් මහින්ද රාජපක්ෂ ජනාධිපතිතුමා කීය.උතුරේ සංවර්ධනයක් නැතැයි කියමින් කලක් උතුරට නොගිය පිරිස් ජිනීවාහි මානව හිමිකම් සාකච්ඡාව ඇරැඹුණු දා පටන් එහි යන්නට පටන් ගෙන ඇති බව කී ජනාධිපතිතුමා ඔවුන් මෙසේ කියන්නේ උතුරේ හෝ දකුණේ ජනතාවට නොව දෙමළ ඩයස්පෝරාවට ද, ජිනීවාවල සිටින අයට ද, ත්‍රස්තවාදීන්ට මුදල් දුන් අයට ද යන්න ප්‍රශ්න කළ යුතු බව පෙන්වා දුන්නේය.ජනාධිපතිතුමා මේ බව සඳහන් කෙළේ බණ්ඩාරගම වෑවිට විද්‍යාලයීය ක්‍රීඩාංගණයේ පැවැති 2012 ජාතික සවිය – ගම නැඟුම යටතේ එක ගමකට එක වැඩක් වැඩසටහනේ සමාරම්භක ජාතික උත්සව සභාව අමතමිනි.තවදුරටත් සභාව ඇමතූ ජනාධිපතිතුමා මෙසේද කීය.එක ප්‍රදේශයකට, එක පළාතකට සීමා වූ සංවර්ධනයක් නොවෙයි අද අපි කරන්නෙ. අපි ඒ සංවර්ධනය පිටට ගෙන ගියා. මුලු ලංකාවෙ ගමක් නෑර අස්සක් මුල්ලක් නෑරම මේ රටේ සංවර්ධනයෙහි ප්‍රතිඵල බලන්න ජනතාවට අවස්ථාව දී තියෙනවා. මාර්ග ක්‍ෂේත්‍රයේ ඇති වූ වෙනස නිසා දැවැන්ත ලෙස මේ ප්‍රද්ශවල වටිනාකම වැඩි වුණේ නැද්ද, ඒ අධිවේගී මාර්ග මේ ගම්මානවලින් යනකොට ඒවට තිබුණු විරෝධතාවන්ට වඩා අද මේ රටේ ජනතාවට පහසුවක්, අත්වී තිබෙනවා.අනාගතය උදෙසා මේ දරුවන් වෙනුවෙන් අපි රටක් ඉතුරු කරන්න ඕනේ. මේ දරුවන්ට මේ රට තියෙන්න ඕනේ. ඒ සඳහා අවශ්‍ය දේ අපි කරන්න ඕනේ. ඒ සඳහා අවශ්‍ය පියවරයි අපි ගන්නේ. අද රටක් එකතු කරන්න අපට පුළුවන් වෙලා තියෙනවා. සමහරු මේවා වෙනස් ආකාරයට අරගල කරන්න සූදානම් වුණා. ඔවුන් නොයෙක් විදිහට ජනතාව අවුස්සන්න බලන බව ජනාධිපති තුමා පෙන්වා දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa1203254</link>
    <topic>එක ගමකට එක වැඩක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමෙරට ගම් 14019 ක් එකම වකවානුවේදී සංවර්ධනය කරන ‘එක ගමකට එක වැඩක්’ වැඩ සටහන පසුගිය සිකුරාදා මහින්ද රාජපක්ෂ ජනාධිපතිතුමාගේ ප්‍රධානත්වයෙන් බණ්ඩාරගම වෑවිට දී ආරම්භ විය. ගමේ අයගේ අදහස් අනුව ගම සංවර්ධනය කරන මෙම වැඩ සටහනට ආර්ථික සංවර්ධන අමාත්‍යාංශය රුපියල් දස ලක්ෂ 15000 කට අධික මුදලක් වැය කරයි.මේ යටතේ මෙරට සියලු ග්‍රාම නිලධාරී වසම් එනම් ග්‍රාම නිලධාරී වසම් 14019 ක් සංවර්ධනය කරන බවත් ඉන් ප්‍රධාන ගම් 800 ක් පමණ උප නගර ලෙස දියුණුවට පත් කරන බවත් ආර්ථික සංවර්ධන අමාත්‍යාංශය පවසයි. මේ යටතේ ග්‍රාම නිලධාරී වසම් 14019 ක රුපියල් ලක්ෂ 10 ක වියදමින් පසුගිය සිකුරාදා සිට යම් ග්‍රාමීය සංවර්ධන කටයුත්තක් ගමේ අයගේ අදහස් අනුව ආරම්භ වූ බව ආර්ථික සංවර්ධන අමාත්‍යාංශයේ අතිරේක ලේකම් ආර්. ඒ. ඒ. කේ. රණවක මහතා පවසයි. ප්‍රධාන ගම් 800 ක් ද උප නගර බවට පත්කරන මේ වැඩ පිළිවෙළ යටතේ ග්‍රාමීය මාර්ග සංවර්ධනය, වාරි සංවර්ධනය, වගා බිම්, සෞඛ්‍ය මධ්‍යස්ථාන, ග්‍රාමීය විදුලි බල යෝජනා ක්‍රම, පෙර පාසල්, වෘත්තිය පුහුණු, ධීවර ජැටි, ආගමික ස්ථාන සංවර්ධනය ප්‍රධාන ලෙස සිදු කෙරෙන බව රණවක මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa1203255</link>
    <topic>නොරටුන්ට අපේ රටට අතපෙවීමට ඉඩ දිය යුතු නැත</topic>
    <author/>
    <content>- ආගමික සමුළුවශ්‍රී ලංකාව සම්බන්ධයෙන්, එක්සත් ජාතීන් ගේ සංවිධානයේ මානව හිමිකම් සැසිවාරයේදී ගෙන ආ යෝජනාවෙන් ශ්‍රී ලංකාවට වාසි - අවාසි යන කුමන තත්ත්වයක් මතු වුවද විදේශ රටවලට සහ පුද්ගලයන්ට අප රටේ කටයුතුවලට අත පෙවීම සඳහා ඉඩ නොදීමට සියලු දෙනා සහෝදරත්වයෙන් බැඳී ක්‍රියා කළ යුතු යැයි ආගමික සමුළුව අවධාරණය කැර සිටිති.ආගමික සමුළුවේ මහ ලේකම් හිමි ආචාර්ය ඉත්තෑපානේ ධම්මාලංකාර අනු නා හිමිපාණන් ගේ අස්සනින් නිකුත් කැර ඇති නිවේදනයක් මඟින් ඒ බව පවසා ඇත. එකී නිවේදනයට බෞද්ධ කතෝලික, හින්දු හා ඉස්ලාම් යන ආගමික නායකයන් අස්සන් තබා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa1203256</link>
    <topic>ප්‍රභාකරන්ගේ “ඊළාම් රාජ්‍යය” සදහටම අවසන්</topic>
    <author/>
    <content>- ශ්‍රී ල නි ප මහලේකම්වේළුපිල්ලේ ප්‍රභාකරන් ජීවත්ව සිටියදී ගොඩනඟන්නට සිහින මැවූ දෙමළ ඊළාම් රාජ්‍යය මේ රටේ යළි ගොඩනඟන්නට කිසිවකුටත් ඉඩ දෙන්නේ නැති බව ශ්‍රී ලංකා නිදහස් පක්ෂයේ ලේකම් සෞඛ්‍ය ඇමැති මෛත්‍රිපාල සිරිසේන මහතා පවසයි.ජාතික වශයෙන් හා අන්තර්ජාතික වශයෙන් විවිධ බලවේග හා බලපෑම් ද කුමන්ත්‍රණ ද අප රටට එරෙහිව ක්‍රියාත්මක වෙමින් පවතින බවත් කෙසේ නමුත් රජය පොදු ජනතාව සමඟ සිටිමින් එඩිතරව මේවාට මුහුණ දී ක්‍රියා කරන බවත් මහින්ද චින්තනය ඔස්සේ ඉදිරි ගමන මෙහෙයවන බවත් ඇමැතිවරයා අවධාරණය කෙළේය.එක්සත් ජනතා නිදහස් සන්ධානයේ ලේකම් ඛනිජ තෙල් කර්මාන්ත ඇමැති සුසිල් ප්‍රේම ජයන්ත මහතා රටේ සාමයට එක්සත් ජනතා නිහස් සන්ධානයට සහයෝගය දැක්වූ සියලුම දේශපාලන පක්ෂ අදත් ඉදිරියටත් රජය ආරක්ෂා කරමින් සහයෝගය ලබා දෙන බව පැවසීය.ජාතික නිදහස් පෙරමුණේ නායක ඉදිකිරීම් ඉංජිනේරු සේවා නිවාස හා පොදු පහසුකම් ඇමැති විමල් වීරවංශ මහතා”ජිනීවා අභියෝගයට පොදු ජනතාව පෙළ ගැසිය යුතුයි. මේ රටේ ජනතාව දිනූ මාතෘ භූමිය රැකගෙන ඉදිරියට යා යුතු අවස්ථාවක් ලෙස මේ අවස්ථාව සලකන්න පුළුවනි.විදුලිබල හා බලශක්ති ඇමැති පාඨලී චම්පික මහතා මේ එන්නේ රාජ්‍ය තාන්ත්‍රික ප්‍රහාර. මොන ප්‍රහාර ආවත් මේ රජය මහින්ද චින්තනයේ රාජ්‍ය ප්‍රතිපත්තිය අත හරින්නේ නැහැ. සමස්ත රටේම තිබෙන්නේ ජනතාවගේ පරමාධිපත්‍යයේ බලයයි. ඒ බලයට මිස වෙනත් කිසිදු බලයකට හෝ බලවේගයකට මේ රටත් ජාතියත් යටත් කරන්න මේ රජය ඉඩ තබන්නේ නැහැ.ජ්‍යෙෂ්ඨ ඇමැති ඩිව් ගුණසේකර මහතා”ජිනීවා යෝජනා දිනාගෙන ඇතත් රජයේ ප්‍රතිපත්තිවල වෙනසක් සිදුවන්නේ නැහැ. මෙහිදී ශ්‍රී ලංකාව කටයුතු කෙළේ රට ගැන පමණක් නොව සමස්ත ආසියාව ගැනත් හිතලයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa1203257</link>
    <topic>දෙවරක් ‘ෂෝට්’ නම් හැමදාම “ඕෆ්”</topic>
    <author>තාරක වික්‍රමසේකර</author>
    <content>තාරක වික්‍රමසේකරමේ වසරේ සිට අවස්ථා දෙකකදී විදුලිය වංචා කර හසුවන පුද්ගලයන්ට යළි විදුලිය සබඳතා ලබා නොදීමට කටයුතු කරන බව විදුලිබල හා බලශක්ති අමාත්‍යාංශය පවසයි.විදුලිය වංචා කරන්නවුන් සොයා දිගින් දිගටම වැටලීම් සිදු කරන බවත් පසුගිය මාසයේ (පෙබරවාරි) විදුලි හොරුන් 290 දෙනකු අත්අඩංගුවට ගත් බවත් අමාත්‍යාංශය පවසයි. ඔවුන්ගෙන් රුපියල් ලක්ෂ 177 ක් (17794706.10) දඩ මුදල් ලෙස අයකරගෙන ඇත. එයින් උසාවි දඩ ලෙසින් රුපියල් 3198500.00 ක්ද මණ්ඩලයේ අලාභ ලෙසින් 14596206.10 ක්ද අය කරගෙන ඇත. විදුලිය වංචා 290 න් 165 ක් මීටර් වංචා ලෙස ද 125 ක් වංචාකාරී ලෙස (කොකු දමා) විදුලිය ලබා ගැනීම් ද වාර්තා වී ඇතැයි අමාත්‍යාංශය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa1203258</link>
    <topic>ත්‍රස්තවාදය පරාජය කිරීමට ශ්‍රී ලංකාව ගත් වෑයම ඇමෙරිකාවේ නොසතුටට හේතු වෙලා</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාඇමෙරිකාව ශ්‍රී ලංකාවට එරෙහි යෝජනාව ජිනීවා හි මානව හිමිකම් සැසි වාරයේ දී සම්මත කිරීමේදී වසර 30 කට වඩා වැඩි කලක් ශ්‍රී ලංකාවේ දෙමළ සිංහල මුස්ලිම් ජනතාව බියපත් කළ ත්‍රස්තවාදය නිමා කිරීමට ශ්‍රී ලංකා ජනාධිපතිවරයා ගත් උත්සාහය පිළිබඳව නොසලකා හැර ඇතැයි ඉන්දියානු ජනතා පක්ෂයේ නායක ආචාර්ය සුබ්‍රමනියම් ස්වාමි මහතා පවසයි. ඒ මහතා එසේ පවසා ඇත්තේ ඒෂියන් ට්‍රිබියුන් වෙබ් අඩවිය සමඟ කළ සාකච්ඡාවකදීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa1203259</link>
    <topic>රට රටවල බාල දක්ෂයෝ ශ්‍රී ලංකාවට එති</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලවර්තමානයේ ශ්‍රී ලංකාවේ පවතින සාමකාමි වාතාවරණයත් සමඟ ප්‍රථම වරට එක්දහස් පන්සියයකට ආසන්න අතිවිශාල විදෙස් බාලදක්‍ෂ කණ්ඩායමකගේ සහභාගිත්වයෙන් 2012 ආසියා පැසිපික් බාලදක්‍ෂ ජම්බෝරිය අප්‍රේල් 1 සිට 7 දක්වා මහින්ද රාජපක්‍ෂ ජනාධිපතිතුමා ගේ ප්‍රධානÀවයෙන් දඹුල්ලේදි පැවැත්වෙන බව ශ්‍රී ලංකා බාලදක්‍ෂ කණ්ඩායමේ ප්‍රධාන කොමසාරිස් සී බටුවන්ගල මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa12032510</link>
    <topic>හොර ලෙඩ පෙන්වා මුදල් ගරන්නන් අත්අඩංගුවට</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහබස් රථවල සහ ජනයා ගැවසෙන ස්ථානවලදී වකුගඩු, හෘද සැත්කම් සඳහා යැයි කියමින් ව්‍යාජ සහතික රාජ්‍ය ආයතන ප්‍රධානීන්ගේ ව්‍යාජ ලේඛන පෙන්වා මුදල් ගරාගන්නා වංචනිකයන් වහා අත්අඩංගුවට ගැනීමට පොලිසිය පියවර ගනී.නොයෙක් ආකාරයෙන් කරුණු දක්වා මහජනයාගේ අනුකම්පාව දිනාගනිමින් වංචනික ක්‍රියාවල යෙදී සිටින මෙවැනි කණ්ඩායම් පිළිබඳව වාර්තා වී ඇති බැවින් එම පියවර ගෙන ඇති බව පොලිස් මාධ්‍ය ප්‍රකාශක පොලිස් අධිතාරි අජිත් රෝහණ මහතා සිළුමිණට පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa12032511</link>
    <topic>ගලහිටියාව - තෝලංගමුව මංගල මහා ක්‍රිකට් තරගය</topic>
    <author/>
    <content>මහා තරග රැල්ලෙන් මිදුණමාර්තු 26 වැනිදා කුරුණෑගල වෙලගෙදර ක්‍රීඩාංගණයේදීගලහිටියාව සහ තෝලංගමුව මැදි විදුහල් කන්නන්ගර මහතාගේ මධ්‍ය විද්‍යාල සංකල්පය යටතේ බිහිවූ ඉපැරැණිම විදුහල් දෙකකි.මේ විදුහල් දෙකම පිහිටා ඇත්තේ මනරම් බිම් තීරු දෙකකය. ගලහිටියාව, ගම්පහ ආසනයේය. තෝලංගමුව දැදිගම ආසනයේය.මේ දෙවිදුහලින් බිහිවූ කීර්තිමත් විද්වතුන් සංඛ්‍යාව අති විශාලය. වෘත්තිකයන් සංඛ්‍යාව ද විශාලය. විෂයානුබද්ධ ශාස්ත්‍රීය කටයුතුවලට මෙන්ම ක්‍රීඩාවට ද දෙවිදුහලම දැක්වූ සහ අදත් දක්වන අවධානය සහ උද්යෝගය මැනවින් කැපී පෙනේ.දෙවිදුහල් අතර ඇති සමානකම් මුලින්ම දුටුවෝ මේ විදුහල් දෙකෙහි විදුහල්පතිවරුය.ගලහිටියාව මැදි විදුහලේ විදුහල්පති ගාමිණී තිසේරා මහතා ද තෝලංගමුව මැදි විදුහලේ විදුහල්පතිනි ඥානා ගමාරච්චි මහත්මිය ද සාකච්ඡා කොට දෙවිදුහල් අතර වාර්ෂිකව මහා ක්‍රිකට් තරගයක් පැවැත්වීම මැනැවැයි යන අපූරු සංකල්පය ඉදිරිපත් කළහ.එසැණින් ක්‍රියාත්මක වූ දෙවිදුහල්හි විෂය භාර ආචාර්ය මණ්ඩලය සහ උනන්දුවක් දක්වන ආදි ශිෂ්‍ය සංගම් දෙකම ඒකාබද්ධව එවන් තරගයක් සංවිධානය කළහ.මේ 26 වැනිදා බ්‍රහස්පතින්දා කුරුණෑගල වෙලගෙදර ක්‍රීඩාංගණයේ පැවැත්වෙන්නේ එසේ සංවිධානය කළ මහ ක්‍රිකට් තරගයයි.තෝලංගමුව මැදි විදුහල් කණ්ඩායම ගයාන් හර්ෂ කුමාර මෙහෙයවන අතර ගලහිටියාව මැදි විදුහල් කණ්ඩායම මිතුන් එරංග විසින් මෙහෙයවනු ඇත. මේ මංගල මහා ක්‍රිකට් තරගය අති උත්කර්ෂවත් අන්දමින් පැවැත්වීම සඳහා ආදි ශිෂ්‍ය සංගම් ඒකාබද්ධ සංවිධානය සියලු කටයුතු සූදානම් කොට ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa12032512</link>
    <topic>ගම්පහ බණ්ඩාරනායක විද්‍යාලයේ ආදි සිසු සංගම් මහා සභා රැස්වීම අද</topic>
    <author/>
    <content>ගම්පහ බණ්ඩාරනායක විදුහලේ ආදිශිෂ්‍ය සංගමයේ මහ සභා රැස්වීම හා නිලවරණය අද පෙ.ව. 9.00 ට විද්‍යාලයීය ප්‍රධාන ශාලාවේදී පැවැත්වේ. ඉදිරි වසර සඳහා නිලධාරී මණ්ඩලය පත්කර ගැනීම හා නවක සාමාජික සාමාජිකාවන් බඳවා ගැනීම ද එදින සිදුවේ. මේ සඳහා පැමිණෙන මෙන් සංගමය ආදි සිසු සැමට ආරාධනා කර සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa12032513</link>
    <topic>මහාචාර්ය ඈපාසිංහ පේරාදෙණිය කුලපති ධුරයට</topic>
    <author/>
    <content>පේරාදෙණිය විශ්වවිද්‍යාලයේ නව කුලපතිවරයා වශයෙන් ජනාධිපති ජ්‍යෙෂ්ඨ උපදේශක ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනයේ සභාපති මහාචාර්ය පී.ඩබ්ලිව්. ඈපාසිංහ මහතා පත්කර ඇත.මහින්ද රාජපක්‍ෂ ජනාධිපතිතුමා විසින් මෙම පත්වීම සිදුකර තිබේ. ඉ-ශ්‍රී ලංකා වැඩසටහන ජනතාව අතරට ගෙන යෑම සඳහා පසුගිය පස්වසරක කාලය තුළදී මහාචාර්ය ඈපාසිංහ මහතාගෙන් ඉතා අගනා මෙහෙයක් සිදුවූ බව ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනයේ ප්‍රධාන විධායක නිලධාරි රෙෂාන් දේවපුර මහතා පවසයි.කොළඹ ආනන්ද විද්‍යාලයේ දීප්තිමත් ආදි ශිෂ්‍යයකු වන මහාචාර්ය ඈපාසිංහ මහතා මෙරට අධ්‍යාපන ක්ෂේත්‍රයට සංඛ්‍යානය විෂය හඳුන්වාදීමේ පුරෝගාමියාද වේ. ඈපාසිංහ මහතා ධ්ඛ්ඊඒ ආයතනයේ සභාපති ලෙස ද දිගටම කටයුතු කරනු ඇත.කොළඹ හා ශ්‍රී ජයවර්ධනපුර විශ්වවිද්‍යාල වල විවිධ තනතුරු හෙබවු මහාචාර්ය පී.ඩබ්ලිව්. ඈපාසිංහ මහතා නාරා ආයතනයේ සහ තෘතීය හා වෘත්තීය අධ්‍යාපන කොමිසමේ සභාපතිවරයා ලෙස ද කටයුතු කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aa12032514</link>
    <topic>වෛද්‍ය පාලිත මහීපාලට ජගත් සම්මානයක්</topic>
    <author/>
    <content>සෞඛ්‍ය අමාත්‍යාංශයේ අතිරේක ලේකම් වෛද්‍ය පාලිත මහීපාල මහතාට ඇමෙරිකාවේ බයෝ ජීවදත්ත ආයතනය මඟින් 2011 වසරේ වෛද්‍ය ක්ෂේත්‍රයෙහි ලෝකයේ විශිෂ්ටතම පුරවැසියාට හිමි සම්මානය පිරිනමා තිබේ.ලෝකයේ විවිධ ක්ෂේත්‍ර නියෝජනය කරන විද්වතුන් මිලියනයක් තරගකරුවන් අතරින් වෛද්‍ය ක්ෂේත්‍රය සඳහා වෛද්‍ය මහීපාල විසින් සිය සේවා ක්ෂේත්‍රයට හා පොදුවේ සමාජයට ඉටු කරන ලද මෙහෙවර උදෙසා මෙම සම්මානය ඔහු වෙන පිරිනමා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=ab1203251</link>
    <topic>ජිනීවා අභියෝගය හා ශ්‍රී ලංකාවේ ඉදිරි අනාගතය</topic>
    <author/>
    <content>යෞවන කටයුතු හා නිපුණතා සංවර්ධන අමාත්‍යඩලස් අලහප්පෙරුමපෙබරවාරි 27 වැනිදා ජිනීවා හි ආරම්භ වූ 19 වන මානව හිමිකම් සමුළු සැසිවාරය ඉකුත් මාර්තු 23 වැනිදා අවසන් වූයේ ශ්‍රී ලංකාව ඇතුළු ලෝකයේ පරිධියේ රටවලට වැදගත් වන සංඥාවක් නිකුත් කරමිනි. ඇමෙරිකා එක්සත් ජනපදය, ශ්‍රී ලංකාවට එරෙහිව ඉදිරිපත් කරන ලද මානව හිමිකම් පිළිබඳ යෝජනාව වැඩි ඡන්දයෙන් සම්මත වීම ශ්‍රී ලංකාවට සුවිශේෂි වුවත් එහි අන්තර්ගත සංඥාව වන්නේ අද අපට නිකුත් වූ එම රතු එළිය හෙට තවත් අයෙකුට නිකුත් වීමට ඉඩ ඇති බවයි. එබැවින් ඇමෙරිකා එක්සත් ජනපදය ශ්‍රී ලංකාවට එරෙහිව ගෙන ආ මානව හිමිකම් යෝජනාව ශ්‍රී ලංකාවට පමණක් අදාළ වන යෝජනාවක් ලෙස හුදෙකලාව සැලකිය නොහැකි අතර එය වනාහි අනාගතයේ තවත් රටවල් ගණනාවකට ඉදිරිපත් කළ හැකි යෝජනාවක් ලෙස සඳහන් කළහොත් වඩාත් නිවැරැදිය.මානව හිමිකම් සැසිවාරයේ ඉකුත් 22 වැනිදා පැවැති ඡන්ද විමසීමේදී ඇමෙරිකා එක්සත් ජනපද යෝජනාවට පක්ෂව ඡන්ද 24 ක් ලැබිණි. ශ්‍රී ලංකාවට පක්ෂව හෙවත් ඇමෙරිකා එක්සත් ජනපද යෝජනාවට එරෙහිව ප්‍රකාශිත ඡන්ද ප්‍රමාණය 15 කි. රටවල් 08 ක් ඡන්දය දීමෙන් වැළකී තිබේ. ඡන්දය ප්‍රකාශ කළ සහ නොකළ රටවල් පිළිබඳ විශ්ලේෂණයක් ඉදිරිපත් කිරීම ද මෙහිදී වැදගත් ය.ශ්‍රී ලංකාවට එරෙහිව යෝජනාව ඇමෙරිකා එක්සත් ජනපදය මානව හිමිකම් සමුළුවට ඉදිරිපත් කළේ ඇමෙරිකා එක්සත් ජනපදයේ තනි යෝජනාවක් වශයෙනි. නමුත් ඡන්ද විමසීමට පැය කිහිපයකට පෙර සමුළුව ඇමතූ යුරෝපා සංගමය නියෝජනය කරන නිලධාරියකු ප්‍රකාශ කළේ තම සංගමය ද ශ්‍රී ලංකාවට එරෙහි යෝජනාවේ සම පාර්ශ්වකරුවකු බවයි. යෝජනාව වැඩි ඡන්දයෙන් මානව හිමිකම් සමුළුවේදී සම්මත වීමෙන් අනතුරුව එය අන්තර්ජාතික යෝජනාවක් ලෙස අර්ථ නිරූපණය වී තිබේ.මේ අනුව පෙනී යන්නේ ඇමෙරිකා එක්සත් ජනපදයේ යෝජනාව වනාහි තනි හෝ ඒකපාර්ශ්වික යෝජනාවක් නොවන බවයි. ඇමෙරිකා එක්සත් ජනපදය අදාළ යෝජනාව මානව හිමිකම් සමුළුවට ඉදිරිපත් කිරීමේදී යුද අපරාධ පිළිබඳව කිසිදු වචනයක් එහි අන්තර්ගත නොවූවත්, එම යෝජනාව මානව හිමිකම් සමුළුවේදී සම්මත වී පැය කිහිපයක් ගතවන්නට පෙර, බටහිර හිතවාදී අන්තර්ජාතික මාධ්‍ය එම කාරණය වාර්තා කළේ ශ්‍රී ලංකාවේ සිදුවූ යුද අපරාධ සොයා බැලීම සඳහා වන යෝජනාව මානව හිමිකම් සමුළුවේදී සම්මත වූ බවයි. ඇමෙරිකා එක්සත් ජනපදය ඇතුළු යුරෝපීය සහ එම රටවලට පක්ෂපාතී පිළිවෙතක් අනුගමනය කරන ජාත්‍යන්තර මාධ්‍ය එකම අරමුණක පිහිටා කටයුතු කරන ආකාරය මෙම සිද්ධියෙන් ද මනාව පිළිබිඹු වෙයි.යෝජනාවට පක්ෂව ඡන්දය දුන් රටවල සංයුතිය වන්නේ යුරෝපීය රටවල් එකොළහක්, දකුණු ඇමෙරිකානු රටවල් හයක් මැදපෙරදිග එක් රටක්, ආසියානු රටවල් දෙකක් සහ මධ්‍යම අපි‍්‍රකානු රටවල් හතරක් වශයෙනි. ඇමෙරිකා එක්සත් ජනපදය ඇතුළු යුරෝපීය රටවල් හය පිළිබඳව සලකා බැලීමේදී පෙනී යන වැදගත්ම කාරණය වන්නේ එම රටවල් ත්‍රස්තවාදය පරාජය කරන මානුෂිය මෙහෙයුම අවස්ථාවේදී සහ ඊට පූර්ව වශයෙන් වූ සෑම අවස්ථාවකදීම කොටි ත්‍රස්තවාදය සම්බන්ධයෙන් ලිහිල් පිළිවෙතක් අනුගමනය කිරීමයි. ඔවුන් සෑම විටම ශ්‍රී ලංකාවට උපදෙස් ලබා දුන්නේ යුදමය ක්‍රියාමාර්ගවලින් තොරව සාකච්ඡා මාර්ගික ක්‍රමවේදයකින් දෙපාර්ශ්වයටම ජයග්‍රහණය හිමි වන පරිදි ප්‍රශ්නය නිරාකරණය කරගන්නා ලෙසයි. නමුත් තිස් වසරක් මුළුල්ලේ කොටි ත්‍රස්තවාදී බිහිසුණු අත්දැකීම වන්නේ සාකච්ඡාව හා සංහිඳියාව කොටි ත්‍රස්තවාදයට නිසි පිළියමක් නොවූ බවයි. බටහිරට සහ යුරෝපයට එකඟ නොවූ ශ්‍රී ලංකාවේ මානුෂිය මෙහෙයුම පිළිබඳ පිළිවෙත නුරුස්සු ම් සහගත වූ බවට කදිම සාක්ෂිය වන්නේ මානව හිමිකම් සමුළුවේදී ශ්‍රී ලංකාවට එරෙහි වූ යෝජනාවට ඇමෙරිකා එක්සත් ජනපදය ඇතුළු සියලු යුරෝපීය රටවල් එකට සිට ඡන්දය ප්‍රකාශ කිරීමයි.ලිබියාව යෝජනාවට පක්ෂව ඡන්දය ප්‍රකාශ කිරීමේ සරල අර්ථ නිරූපණය නම් ගඩාෆි ගේ පාලනය පැවතියේ නම් එරට කිසි විටෙක මෙම යෝජනාවට පක්ෂව ඡන්දය නොදෙන බවයි. නමුත් මීට කෙටි කලකට පෙර බටහිර සහ යුරෝපීය බලවතුන් ලිබියාවට කරන ලද විනාශය මුළු ලොවම ඉතා හොඳින් දනී. මානුෂිය ආධාර මුවාවෙන් කැරලිකරුවන් අතට අවි ආයුධ පමුණුවා ලිබියාව අරාජික දේශයක් කිරීමේ වගකීම ද භාරගත යුත්තේ බටහිර ප්‍රජාව ඇතුළු යුරෝපීය බලවතුන්මය. වෙනත් ලෙසකින් ප්‍රකාශ කළහොත් ලිබියාව වනාහි අද නිල නොලත් බටහිර හා යුරෝපීය යටත් විජිතයකි.ඉතිරි රටවල් පිළිබඳව ප්‍රකාශ කළ හැකි සාර්ව අර්ථකථනය වන්නේ එම රාජ්‍යයන් බටහිර ඇතුළු යුරෝපීය බලවතුන්ගේ පරිවාර රාජ්‍ය වන බවයි. මෙහිදී වැඩි ප්‍රමුඛතාවකින් සාකච්ඡා කළ යුතු සාධකය වන්නේ අසල්වැසි ඉන්දියාව, ඇමෙරිකා එක්සත් ජනපද යෝජනාවකට පක්ෂය ඡන්දය ප්‍රකාශ කිරීමයි.ඉන්දියාව පිළිබඳව විශ්ලේෂණයක් කිරීමට ප්‍රථම සඳහන් කළ යුතු ප්‍රධානතම කාරණය ඉන්දියාව වනාහි ශ්‍රී ලංකාවේ ළඟම ඥාතියා යන්නයි. නැතහොත් ශ්‍රී ලංකාවේ වැඩිමහල් සහෝදරයා ඉන්දියාව බවයි. නමුත් මේ සියලු අර්ථකථන උඩු යටිකුරු කරමින් ඉන්දියාව ඉකුත් 22 වැනිදා ඇමෙරිකා එක්සත් ජනපද යෝජනාවට පක්ෂව හෙවත් ශ්‍රී ලංකාවට විරුද්ධව සිය ඡන්දය භාවිත කළේය.මෙම කාරණය අරභයා ශ්‍රී ලංකාවට ඉන්දියාව පිළිබඳ වෛරී ආකල්පයකින් කටයුතු කළ හැකි ද මෙම පැනයට දිය හැකි කෙටි සහ සරල පිළිතුරු වන්නේ කිසි විටෙක ඉන්දියාව අරඹයා ශ්‍රී ලංකාවට වෛරී ආකල්පයකින් කටයුතු කළ නොහැකි බවයි. අනාදිමත් කාලයක් මුළුල්ලේ ශ්‍රී ලංකාව හා ඉන්දියාව අතර ඇත්තේ නොබෙදිය හැකි, වෙන්කළ නොහැකි සමීප, සමාජ, ආර්ථික, දේශපාලන, සංස්කෘතික හා ආගමික සබැඳියාවකි.එම සබැඳියාව සිංහබාහු පුරා වෘත්තය තරම් ඈතට දිව යන්නකි. ශ්‍රී ලංකාව සහ ඉන්දියාව බ්‍රිතාන්‍ය යටත් විජිත බවින් මිදී ස්වාධීන රාජ්‍යයන් බවට පත්වූ අවස්ථාවේ සිට ගෙවී ගිය කාලය පුරාවට විශේෂයෙන් ශ්‍රී ලංකා නිදහස් පක්ෂය ප්‍රමුඛ වාමාංශික ප්‍රගතිශීලී ආණ්ඩු ශ්‍රී ලංකාවේ පැවැති සෑම අවස්ථාවකදීම ඉන්දු ශ්‍රී ලංකා සබඳතා තව තවත් ශක්තිමත් වී තිබේ. අමතක කළ නොහැකි වැදගත්ම ඉන්දියාවෙන් ලැබුණු සහායක් ලෙස ප්‍රකාශ කළ හැකි ආසන්නතම කාරණය වන්නේ ත්‍රස්තවාදය පරාජය කරන මානුෂිය මෙහෙයුමේදී එය ජයග්‍රහණය කිරීම උදෙසා ඉන්දියාව වෙතින් ලැබුණු අසීමිත සහායයි.එවැනි ළෙන්ගතුකමකින් ශ්‍රී ලංකාව සම්බන්ධයෙන් කටයුතු කළ ඉන්දියාව ඉකුත් 22 වැනිදා ජිනීවා මානව හිමිකම් සමුළුවේදී ඇමෙරිකා එක්සත් ජනපදය ඉදිරිපත් කරන ලද යෝජනාවට පක්ෂපාතී වූයේ මන්ද? මෙම ප්‍රශ්නයට පිළිතුරු වන්නේ එය ඉන්දියාවේ අභ්‍යන්තර දේශපාලන සාධකයක ප්‍රතිඵලයක් බවයි.ඉන්දියාවේ ආණ්ඩු බලය පවත්වාගෙන යන ආචාර්ය මන්මෝහන් සිං ගේ කොංග්‍රස් පක්ෂ ආණ්ඩුවේ පැවැත්ම මානව හිමිකම් සමුළුවේදී ඉන්දියාව අනුගමනය කරන පිළිවෙත මත තීරණය වී තිබු බව ප්‍රකාශ කළහොත් වඩාත් නිවැරැදිය. ඉන්දිය ලෝක් සභාවේ ආසන 545 න් බහුතරයක් වන්නේ ආසන 273 කි. නමුත් පාලක කොංග්‍රස් පක්ෂයට ලෝක් සභාවේ හිමි ව ඇති ආසන සංඛ්‍යාව 206 කි. එය ආණ්ඩුව පවත්වාගෙන යාමට ප්‍රමාණවත් නොවේ. ඒ අනුව කොංග්‍රස් පක්ෂය ආණ්ඩු බලය පවත්වාගෙන යන්නේ සුළු දේශපාලන පක්ෂවල සහාය ඇතිව සභාග ආණ්ඩුවක් ලෙසිනි. මේතා බෙනර්ජිගේ ත්‍රිණාමුල් පක්ෂයේ ආසන 24 ත් ද්‍රවිඩ මුන්නේත්‍ර කලහම් පක්ෂයට ආසන 18 ත් සහ ආණ්ඩුවෙන් පරිබාහිරව විපක්ෂයේ සිටින මුලායම් යාදෙව් සින් ගේ සමාජ්වාඩි පක්ෂයේ ආසන 26 ක සහායත් ඇතිව කොංග්‍රස් ආණ්ඩුව රාජ්‍ය බලය මෙහෙයවයි.ශ්‍රී ලංකාව අරබයා ඇමෙරිකා එක්සත් ජනපදය මානව හිමිකම් කොමිසමට ඉදිරිපත් කරන ලද යෝජනාවත් සමඟ කරුණානිධි ඉන්දීය ආණ්ඩුවට දැනුම් දුන් පණිවිඩය වන්නේ ඇමෙරිකා එක්සත් ජනපද යෝජනාවට පක්ෂය ඡන්දය නොදී ඊට විරුද්ධව ඡන්දය ප්‍රකාශ කළහොත් එම මොහොතේම තම පක්ෂය ආණ්ඩුවෙන් ඉවත් වන බවයි. ශ්‍රී ලංකාවේ හොඳ හිත උදෙසා තම ආණ්ඩුවේ පැවැත්ම අවසන්කර ගැනීමට කොංග්‍රසය තීන්දු ගනු ඇතැයි කිසිසේත්ම සිතිය නොහැක.එබැවින් ඉන්දියාවේ තීරණය වනාහි ශ්‍රී ලංකාවට එරෙහි වූවක් නොව හුදෙක් තම ආණ්ඩුවේ පැවැත්ම උදෙසා ගනු ලැබු ප්‍රායෝගික තීන්දුවක් බවයි.නමුත් නිදහසින් පසු ඉන්දියාවට ශ්‍රේෂ්ඨ විදේශ ප්‍රතිපත්තියක් හඳුන්වා දුන් ශ්‍රී නේරුගේ නාමයෙන් ගත් කල්හි ඉන්දියානු ප්‍රතිපත්තිය දේශපාලන විචාරකයන්ගේ දැඩි විමසුමට ලක්වීම ද අමතක කළ නොහැකි තත්ත්වයකි. ආසියානු කලාපයේ පමණක් නොව දකුණු ආසියාවේ ද ජ්‍යෙෂ්ඨතමයා වන ඉන්දියාවේ තීන්දුව මීට වඩා පරිණත විය යුතු බව විචාරකයන් පෙන්වා දෙන කාරණයකි. ඉන්දියාව අනුගමනය කරන ලද පිළිවෙත සාක් ප්‍රඥප්තින්ට ද පටහැනි වූවකි. සාක් සම්මුතියේ සඳහන් වන්නේ සාක් කලාපයේ රටවලට බලපාන අන්තර්ජාතික කාරණයක් අරබයා එම රටවල් එක ප්‍රතිපත්තියක පිහිටා සිටිය යුතු බවයි. මාලදිවයිනත්, බංග්ලාදේශයත් සාක් ප්‍රඥප්තින් අකුරට පිළිපද්දි ඉන්දියාව එම පිළිවෙතින් විතැන් වීම සංවේගයට තුඩු දෙන බව අකැමැත්තෙන් වුවත් සඳහන් කළ යුතුය.ඇතැම් විචාරකයින් පෙන්වා දෙන පරිදි ඇමෙරිකා එක්සත් ජනපද යෝජනාව හමුවේ ඉන්දීය පිළිවෙත ඉන්දියානු විදෙස් පිළිවෙතට යම් බලපෑමක් සිදු කළ බවයි. අද ඉන්දීය රාෂ්ට්‍රපති භවනට ඉහළින් ඇමෙරිකානු ධවල මන්දිරයේ ඡායාව පෙනෙන්නට තිබේ. ඉන්දීය ලෝක් සභාවට ඉහළින් ඇමෙරිකා එක්සත් ජනපද කොංග්‍රස් මණ්ඩලයේ සෙවණැලි මතුව තිබේ.විෂ්ණු භගවාන් සහ බෂාම් විසින් විශිෂ්ට ඉන්දියානු ඉතිහාසය ලොවට ප්‍රකාශ කරන අසිරිමත් ඉන්දියාව යළි පැහැපත්ව දකින්නට මෙම තීරණය බාධාවක් නොවනු ඇතැයි උදක්ම විශ්වාස කරමු.ඇමෙරිකා එක්සත් ජනපද යෝජනාව වැඩි ඡන්දයෙන් සම්මත වීමේ අන්තර්ජාතික සාධක ඉහත පරිදි විශ්ලේෂණය වෙද්දි එහි දේශීය බලපෑම ද විග්‍රහ කිරීම වැදගත්ය. ශ්‍රී ලංකාවට එරෙහිව යෝජනාවක් ඉදිරිපත් වීම පිළිබඳ සංවාදය ඇති වූ මොහොතේ පටන් එක්සත් ජාතික පක්ෂය ජනතා විමුක්ති පෙරමුණ ඇතුළු විපක්ෂ කණ්ඩායම් ප්‍රකාශ කළේ ඉදිරිපත් වන කවර හෝ යෝජනාවක් ශ්‍රී ලංකාවට හෝ ශ්‍රී ලාංකික පුරවැසියාට එරෙහි යෝජනාවක් නොව එය මහින්ද රාජපක්ෂ ජනාධිපතිතුමාට හා ඔහුගේ ආණ්ඩුවට එරෙහි යෝජනාවක් පමණක් වන බවයි ඒ පිළිබඳව විටින් විට විපක්ෂය ප්‍රකාශ කරන ලදී. නමුත් ආණ්ඩුව සෘජුව සහ වගකීම් සහගතව ප්‍රකාශ කළේ ඉදිරිපත් වන යෝජනාව රටට සෘජු ලෙස බලපෑමක් වන බවයි. අනෙක් අතට විපක්ෂය මතු කළ තර්කය වූයේ ආණ්ඩුව ඇමෙරිකාව ප්‍රමුඛ බටහිර හා යුරෝපය පිළිබඳ ප්‍රතිවිරෝධයක් මතු කරමින් රට අභ්‍යන්තරයේ මතුවන්නා වූ අවාසි සහගත දේශපාලන සාධක යටපත් කර ගැනීමට උත්සාහ කරන බවයි. නමුත් අද වන විට ප්‍රතිඵලය පැහැදිලිව ප්‍රදර්ශනය වී තිබේ.ඇමෙරිකා එක්සත් ජනපදය තනිව ගෙන ආ යෝජනාව මේ වන විට ශ්‍රී ලංකාවට එරෙහිව වූ අන්තර්ජාතික යෝජනාවක් ලෙස අර්ථ නිරූපණය වී තිබේ. එහි ප්‍රතිඵල මහින්ද රාජපක්ෂ ජනාධිපතිතුමාට සහ එතුමාගේ ආණ්ඩුවට පමණක් නොව සකල ලංකාවාසීන්ටම කැමති වුවත් අකැමැති වුවත් මුහුණදීමට සිදුවන බව සඳහන් කළ යුතුය.මාර්තු 23 ජාතික ගුවන්විදුලියේ සුභාරතී සංවාද මණ්ඩපයට දැක්වූ අදහස් ඇසුරෙන් සකස් කෙළේ ඉන්දික ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=ab1203255</link>
    <topic>අප වෙනුවෙන් ඔවුන් කියූ කතා</topic>
    <author>සකස් කෙළේ අරුණි මුතුමලී</author>
    <content>අපට සහාය දුන්නාට බොහොම ස්තුතියිඑක්සත් ජාතීන්ගේ මානව හිමිකම් කවුන්සිලයට ඇමෙරිකා එක්සත් ජනපදය විසින් ගෙන ආ ශ්‍රී ලංකාවට එරෙහි යෝජනාවට පක්ෂව රටවල් 24 ක් සිය ඡන්දය ලබාදුන් අතර විරුද්ධව රටවල් 15 ක් ඡන්දය ප්‍රකාශ කළේ ය. රටවල් 8 ක් ඡන්දය ප්‍රකාශ කිරීමෙන් වැළකී සිටියේ ය. මෙහිදී සලකා බැලිය යුත්තේ මානව හිමිකම් කවුන්සිලයට මෙම යෝජනාව ඉදිරිපත් කිරීම කල් දැමිය යුතු යැයි කියුබාව දිගින් දිගටම පවසද්දී ඇමෙරිකාවට එය මෙවර සමුළුවටම ඉදිරිපත් කිරීමට අවශ්‍ය වූයේ ඇයිද යන්නයි.මේ කවුන්සිලයේ රටවල් 47 ක් සාමාජිකත්වය දරයි. ඉන් 13 ක් අප්‍රිකානු රටවල් වන අතර 13 ආසියාවට ද 6 ක් නැගෙනහිර යුරෝපයට ද 8 ක් ලතින් ඇමෙරිකානු හා කැරිබියන් රටවලට ද 7 ක් බටහිර යුරෝපීය සහ වෙනත් රටවල් සඳහා ද වෙන්කර තිබේ.තෝරා ගත් රටවල් සඳහා නියෝජිත කාලය වසර තුනකි. මෙවර වසර තුනක් සඳහා තෝරා ගනු ලැබූ අප්‍රිකානු රටවල් වන්නේ ඇන්ගෝලාව, (2013 දක්වා) බෙනින් (2014) බොස්ට්වානා (2012) බර්කිනා ෆැසෝ (2014) කැමරූන් (2012) කොංගෝ (2014) ජිබෝටි ((2012) ලිබියා (2013) මොරිටේනියා (2012) මුරුසිය (2012) නයිජීරියා (2012) සෙනෙගල් (2012) සහ උගන්ඩා (2013) ය.ආසියානු රටවල් ලෙස තේරී පත්වූයේ චීනය (2012 දක්වා) ඉන්දියාව (2014) ඉන්දුනීසියාව (2014) ජෝර්දානය (2012) කුවේටය (2014) කිර්ගිස්තානය (2012) මැලේසියාව (2013) මාලදිවයින (2012) පිලිපීනය (2014) කටාර් (2013) සෞදි අරාබියාව (2012) සහ තායිලන්තය යි. නැගෙනහිර යුරෝපා රටවල් වන්නේ චෙක් සමූහාණ්ඩුව (2014 දක්වා) හංගේරියාව (2012) පෝලන්තය (2013) මෝල්ඩෝවා සමූහාණ්ඩුව (2013) රොමේනියාව (2014) සහ රුසියාව (2012) ය. ලතින් ඇමෙරිකානු හා කැරිබියානු රටවල් වන්නේ චිලි (2014) කොස්ටාරිකා (2014) කියුබාව (2012) ඉක්වදෝරය (2013) ගෝතමාලා (2013) මැක්සිකෝ (2012) පේරු (2014) සහ උරුගුවේ (2012)යි .බටහිර යුරෝපා සහ අනෙක් රටවලට අයත් වන්නේ ඔස්ට්‍රියාව (2014) බෙල්ජියම (2012) ඉතාලිය (2014) නෝර්වේ (2012) ස්පාඤ්ඤය (2013) ස්විට්සර්ලන්තය (2012) සහ එක්සත් ජනපදය 2012) ය.ශ්‍රී ලංකාව නියෝජනය කර ඇත්තේ 2008 න් අවසන් වන කණ්ඩායමයි. එමෙන් ම එක්සත් ජනපදය නියෝජනය කරන්නේ මේ වසර පමණි. කියුබාව ඉල්ලා සිටි පරිදි ශ්‍රී ලංකාවට කාලය ලබා දුන්නා නම් ඇතැම් විට යෝජනාව ඉදිරිපත් කිරීමේදී යම් අවාසියක් වන්නට ද ඉඩ තිබුණි. එසේ ම ශ්‍රී ලංකාව ඒ වනවිට ක්‍රියාකරන ආකාරය අනුව සලකා බලා රටවල්වල සහයෝගය වෙනස්කම් ද සිදුවන්නට ඉඩ තිබිණි.කෙසේ වෙතත් ශ්‍රී ලංකාවට පාක්ෂිකව සහ ඇමෙරිකාව ඉදිරිපත් කළ යෝජනාවට එරෙහිව ඡන්දය ප්‍රකාශ කළ රටවල් 15 වන්නේ ආසියාවෙන් බංගලාදේශය, චීනය, ඉන්දුනීසියාව, කුවේටය, මාලදිවයින්, පිලිපීනය, කටාර්, සෞදි අරාබියාව හා තායිලන්තයයි. අප්‍රිකානු රටවල් අතරින් කොංගෝ, මොරිටේනියා හා උගන්ඩාව ද ලතින් ඇමෙරිකානු රටවල් අතරින් කියුබාව හා ඉක්වදෝරය ද නැගෙනහිර යුරෝපා රටවල් අතරින් රුසියාව ද අයත් වෙයි.ඡන්දය ප්‍රකාශ නොකළ රටවල් වන්නේ ඇන්ගෝලාව බොස්ට්වානා, බර්කිනා ෆැසෝ, ජිබෝටි, ජෝර්දානය, කිර්ගිස්තානය, මැලේසියාව හා සෙනෙගල් ය. ඉතිරි 24 ශ්‍රී ලංකාවට එරෙහි යෝජනාවට සහය දුන් රටවල් ය.ශ්‍රී ලංකාවට සහය දුන් රටවලටත් සිය ඡන්දය ප්‍රකාශ නොකළ රටවලටත් ශ්‍රී ලංකා රජයේ මෙන් ම ජනතාවගේ ගෞරව ස්තුතිය හිමිවන බව රජය ප්‍රකාශ කරයි.ඇමෙරිකාව විසින් ගෙනා ශ්‍රී ලංකාවට එරෙහි යෝජනාවට විරුද්ධව ඒ ඒ රටවල් කළ ප්‍රකාශ මෙසේ ය. ඇමෙරිකානු යෝජනාවට එරෙහිව කතා කළකියුබාවමේ ප්‍රතිසන්ධාන සඳහා නැවත නැවතත් කරන ඉල්ලීම පදනම් වන්නේ චෝදනා කිරීම හා ලැජ්ජා කිරීමේ ව්‍යායාමයක් මතයි. කියුබාවට කිසිසේත් මේ වැඩසටහන ක්‍රියාත්මක කිරීම සඳහා ශ්‍රී ලංකාවට වසර තුනක කාලයක් ලබාදීම පිළිබඳ මෙන් ම මේ කවුන්සිලය ඒ රට තුළ ක්‍රියාත්මක වූ විශේෂයෙන් ම අවතැන් වූ පුද්ගලයින් සඳහා ගත් ප්‍රගතිශීලී ක්‍රියාමාර්ග පිළිබඳ නොසලකා හැරීම පිළිගන්නට බැහැ. එක්සත් ජනපදය හා යුරෝපීය සංගමය වෙනත් රටවල් ප්‍රචණ්ඩත්වය මෙන්ම ඝාතන සිදු කරමින් ලොව අනෙක් කලාපවල සිවිල් ජනතාවට පහර දෙද්දී කිසිදු ක්‍රියාමාර්ගයක් නොගත් මානව හිමිකම් කවුන්සිලය ශ්‍රී ලංකාව වෙනුවෙන් මෙසේ ප්‍රමිතියක් යෙදීමට කටයුතු කරනවා. රැඳවුම් මධ්‍යස්ථාන, රහස් යානා, සහ උතුරු අත්ලාන්තික් ගිවිසුම් සංවිධානය මගින් කළ අවිචාරවත් බෝම්බ හෙළීම් සම්බන්ධවත් ස්වාධීන විමර්ශන කොමිසමක් අවශ්‍යයි. කියුබාව දන්නවා 1983 සිට 2009 දක්වා ශ්‍රී ලංකාවට කළ ආයුධ සැපයීම්වලින් ලද ආදායමෙන් සියයට 40 ක් ලැබුණේ එක්සත් ජනපදයට, එක්සත් රාජධානියට හා ඊශ්‍රායලයටයි. ශ්‍රී ලංකා රජය මානව හිමිකම් කවුන්සිලය සමඟ සහයෝගයෙන් කටයුතු කරමින් ජාතික ප්‍රතිසන්ධාන සඳහා කැපවී සිටියා.රුසියාවනිර්දේශවලින් කියැවුණා ශ්‍රී ලංකා රජය මේ ජාතික ප්‍රතිසන්ධාන ක්‍රියාවලිය ගෙන යා යුත්තේ කිසිදු බාහිර බලපෑමකින් තොරව බව. අන්තර්ජාතික කමිටුව වැරැදි ලෙස ගත් තීරණ මත අදුරදර්ශීව මෙය කඩිනම් නොකළ යුතුයි. රුසියානු ෆෙඩරේෂනය දැඩි ස්ථාවරයක සිටිනවා රටක තත්ත්වය, කවුන්සිලය මගින් සලකා බැලිය යුත්තේ ස්වෛරී රාජ්‍යයක් මගින් අදාළ ගිවිසුම් ක්‍රියාත්මක කරන ආකාරය පිළිගත නොහැකි නම් පමණයි. රුසියානු ෆෙඩරේෂනය මේ ප්‍රතිසන්ධානවලට විරුද්ධව ඡන්දය ප්‍රකාශ කරන අතර අනෙක් රටවල් ඒ සඳහා උනන්දුවන ලෙසද ඉල්ලා සිටිනවා.චීනයශ්‍රී ලංකාවේ අභ්‍යන්තර කටයුතු සඳහා මැදිහත්වීම සහ මේ ප්‍රතිසන්ධාන සඳහා අත දැමීම එක්සත් ජාතීන්ගේ ප්‍රඥප්තියට හා අන්තර්ජාතික සබඳතාවල ධර්මතාවන්ට විරුද්ධව යෑමකි. චීනය මේ යෝජනාවට විරුද්ධ වන අතර සියලු සාමාජිකයින්ට ඒ සඳහා විරුද්ධත්වය ප්‍රකාශ කරන ලෙස ඉල්ලා සිටිනවා.බංගලාදේශයබංගලාදේශයේ ස්ථාවරය යම් කිසි රටක විශේෂ විසඳුම් සඳහා අදාළ රටේ අනුමැතියකින් තොරව සහයෝගය නොදීමයි. මෙවැනි විසඳුම් සඳහා රට සූදානම් නැත්නම් එයින් ඇතිවන බලපෑම ද සීමිතයි. ශ්‍රී ලංකාව වසර 30 ක් ත්‍රස්තවාදයේ ගොදුරක් බවට පත්ව සිට මෑතදී ඒ ප්‍රචණ්ඩත්වයෙන් මිදී ආ රටක්. ශ්‍රී ලංකා රජය කැපී පෙනෙන නායකත්වයක් ලබාදුන්නා අන්තර්ජාතික ත්‍රස්තවාදය පිටුදැකීම සඳහා. ඒ වගේ ම ඒ රටට කාලය හා අවකාශය ලබාදිය යුතුයි. ත්‍රස්තවාදයේ බලපෑම්වලින් සදහටම අත්මිදෙන්න. එනිසා බංග්ලාදේශය මේ නිර්දේශයන්ට විරුද්ධව ඡන්දය දෙනවා.මාලදිවයිනශ්‍රී ලංකාවේ ළඟම මිත්‍රයකු ලෙස අන් සියල්ලන් ට වඩා මේ ගැටුමේ ප්‍රමාණය හා බලපෑම අවබෝධ කරගෙන සිටිනවා. මාලදිවයින අවබෝධ කරගෙන සිටිනවා මේ ගැටුමෙන් ඇති වූ දැඩි බලපෑම හා එය යළි ගොඩනැගීමට කාලයක් ගතවන බව. නැවත ගොඩ නැඟීමට නම් අහිමි වූ සියලුම මානව හිමිකම් පිළිබඳ වගකියන්නාවූ ප්‍රතිසන්ධාන ප්‍රවර්ධනය කිරීමටත් සාධාරණ හා සමානත්වයෙන් යුතු සමාජයක් ගොඩ නැඟීමත් තහවුරු විය යුතුයි. මාල දිවයින විශ්වාස කරන්නේ පවතින තත්ත්වයේදී මේ විසඳුම් ශ්‍රී ලංකාවට අවශ්‍ය නොවන බවයි. ශ්‍රී ලංකාවට නිර්දේශ ක්‍රියාත්මක කිරීම සඳහා කාලය හා අවකාශය අවශ්‍යයි. මාලදිවයින් මේ විසඳුම් වලට විරුද්ධත්වය ප්‍රකාශ කරනවා.තායිලන්තයතායිලන්තය සැමවිටම වගකීමෙන් බොහෝ සේ බැඳී සිටිනවා. ඒ වගේ ම දඬුවමකින් හෝ යම් කිසි ක්‍රියාවක හානිකර ප්‍රතිඵල ලබාදීමෙන් මිදීමට එරෙහිව සටන්වදිනවා. ඒ වගේ ම අදාළ රට සමඟ සම්බන්ධ වන්නේ සාකච්ඡාවෙන් සහ සහයෝගයෙන් යුතුවයි. ශ්‍රී ලංකාව සහයෝගිත්වයට ඉතා පැහැදිලිව කැමැත්ත දක්වනවා. මේ මොහොතේ රට අභ්‍යන්තරයේ ගොඩ නැගුණු ක්‍රියාවලිය සමඟ සහයෝගයෙන් කටයුතු කළා. මේ හේතුන් නිසා තායිලන්තය යෝජනාවට එරෙහිව ඡන්දය පාවිච්චි කරනවා. තායිලන්තය ශ්‍රී ලංකා රජයෙන් ඉල්ලා සිටිනවා පමාවකින් තොරව උගත් පාඩම් හා ප්‍රතිසන්ධාන නිර්දේශ ක්‍රියාත්මක කරන්නට කියා.පිලිපීනයපිලිපීනය මේ කවුන්සිලය මගින් මුදා හරින යාන්ත්‍රණය පිළිබඳ හැඳින්වීමට විරුද්ධයි.එමෙන් ම දේශපාලන පීඩනයක් ඇති කිරීම සඳහා තාක්ෂණික සහාය ලබාදීමට දක්වන උත්සහය මගින් රාජ්‍යයන්ට බලපෑම් කිරීමට විරුද්ධයි.මේ විසඳුම් ඒ යාන්ත්‍රණයේ යළි ඉපදීමක් මෙන් ම එය අන්තර්ජාතික සහයෝගය දේශපාලන පීඩනයක් බවට පරිවර්තනය කිරීමට දරන උත්සාහයක්. පිලිපීනය මේ විසඳුම්වලට විරුද්ධව ඡන්දය දෙනවා.උගන්ඩාවඋගත් පාඩම් හා ප්‍රතිසන්ධාන කොමිෂන් වාර්තාවේ වේගවත් ප්‍රකාශනය එම වාර්තාවේ නිර්දේශයන් ක්‍රියාත්මක කිරීමේ ප්‍රගතිය සහ අන්තර්ජාතික ප්‍රජාව සහ මානව හිමිකම් කවුන්සිලය සමඟ රජයේ බැඳීම ගැන සලකා බැලුවා. මේ උගත් පාඩම් හා ප්‍රතිසන්ධාන කොමිෂන් වාර්තාවේ නිර්දේශයන් ක්‍රියාත්මක කිරීමට ශ්‍රී ලංකා රජයට සාධාරණ කාලයක් ලබාදීම මේ විසඳුම් මගින් ප්‍රතික්ෂේප කර තිබෙනවා. සංක්‍රාන්ති සමයේ නැගී එන රටවල්වලට ඔවුන්ගේ රජයන් පශ්චාත් යුද ගැටුම් සඳහා මුහුණදීමට ක්‍රමයක් හා උවමනාවක් පෙන්වනවා නම් ඒ සඳහා විශේෂ අවධානයක් යොමු කළ යුතුයි. උගන්ඩාව මේ විසඳුම්වලට එරෙහිව ඡන්දය දෙනවා.ඉන්දුනීසියාවඉන්දුනීසියානු නියෝජිතයන්ට මේ විසඳුම්වලට සහයෝගය දීමට නොහැකි වීම පිළිබඳ අතිශය කනගාටුවට පත්වනවා. මෙයට හේතු වුණේ ජාතික මට්ටමින් ක්‍රියාත්මක වන ප්‍රතිසන්ධාන වැඩපිළිවෙළ සඳහා ප්‍රගතිශීලී අයුරින් සහයදීමට හා සම අනුග්‍රහය දැක්වීමට අපොහොසත් වීමයි. ශ්‍රී ලංකා රජය උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාත්මක කිරීමට ගන්නා උත්සාහයේ පූර්ණත්වයේ අඩුවක් නැහැ. කෙසේ වෙතත් මේ ක්‍රියාවලියට අන්තර්ජාතික මට්ටමේ සහයෝගය හා පෝෂණය අවශ්‍යයි.ඉක්වදෝරයමානව හිමිකම් කඩවීමේ දී සිදුවූ ප්‍රචණ්ඩ ක්‍රියාවල සංඛ්‍යාත්මක අගයන් හා එය සිදු කළේ කවුද යන්න පිළිබඳ සැලකීමෙන් තොරව මානව හිමිකම් කවුන්සිලය පක්ෂපාතී ප්‍රවේශයක් නොගත යුතුයි. ශ්‍රී ලංකාවේ මානව හිමිකම්වල තත්ත්වය සුළුතරයට මෙන් ම පොදු ජනතාවට ලැබෙන වරප්‍රසාද වර්ධනය කරයි. රජය විසින් උගත් පාඩම් හා ප්‍රතිසන්ධාන කොමිෂන් නිර්දේශ ක්‍රියාත්මක කෙරුණු අතර ඊළඟට ශ්‍රී ලංකාව සහභාගි වන ජගත් වාරික විශ්ලේෂණයේ දී එහි ප්‍රතිඵල හා මීට පෙර මානව හිමිකම් කඩවීම් පිළිබඳ වාර්තා කළ යුතුයි. ඇෆ්ගනිස්ථානයේ හා ඉරාකයේ මානව හිමිකම් පිළිබඳව ද විමර්ශනය කළ යුතුයි.සකස් කෙළේ අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=ab1203252</link>
    <topic>ශක්තිමත් ආර්ථිකයක් ගොඩනඟා ගැනීම ඉදිරියේදී වාසිදායක වේවි</topic>
    <author>සංවාදය අරුණි මුතුමලී</author>
    <content>ජාතික රූපවාහිනියේ සභාපති මොහාන් සමරනායකඑක්සත් ජාතීන්ගේ මානව හිමිකම් කවුන්සිලයට ඇමෙරිකාව විසින් ශ්‍රී ලංකාව පිළිබඳ ගෙන ආ යෝජනාව පසුගිය බ්‍රහස්පතින්දා සම්මත වූයේ ඡන්ද 24ක් ලබමිනි. එහිදී යෝජනාවට විරුද්ධව රටවල් 15ක් ඡන්දය ලබාදුන් අතර රටවල් අටක් ඡන්දය ප්‍රකාශ කිරීමෙන් වැළකී සිටි බව අප දනිමු. ඇමෙරිකානු යෝජනාවට සහාය දුන් රටවල් අතර අපේ ප්‍රධාන අසල්වැසි රට වන ඉන්දියාව ද සිටීම ශ්‍රී ලංකාවට බලපාන්නේ කෙසේද? එවැනි තීරණයක් ගැනීමට ඉන්දියානු රජයට බලපෑ සාධක මොනවාද? මෙවැනි යෝජනාවක් ස්ථිර වීමෙන් ශ්‍රී ලංකාවට ඇතිවිය හැකි බලපෑම කෙබඳුද යන්න පිළිබඳව එක්සත් ජාතීන්ගේ සංවිධානයේ හිටපු ප්‍රවෘත්ති හා මාධ්‍ය නිලධාරි විදෙස් විත්ති විචාරක ශ්‍රී ලංකා ජාතික රූපවාහිනී සංස්ථාවේ සභාපති මොහාන් සමරනායක මහතාගෙන් මෙසේ විමසමු.ඇමෙරිකාව මෑත යුගයේ බොහෝ රටවල අභ්‍යන්තර ප්‍රශ්නවලට බලෙන් අතපොවන ආකාරය අප දුටුවා. ශ්‍රී ලංකාවට එරෙහිව මෙවැනි යෝජනාවක් ගෙන ඒමට ඇමෙරිකාවට ඇති අයිතිය කුමක්ද?”ඇමෙරිකාවට මෙවැනි දෙයක් කිරීමට කිසිම අයිතියක් නෑ. නමුත් අප ඉන්නේ එකට බැඳුණු ලෝකයක. දේශපාලන, ආර්ථික, සමාජ ක්‍රියාවලි සඳහා සාමූහිකව ක්‍රියා කිරීමේ වගකීමක්, යුතුකමක් හැම රටකටම තිබෙනවා. ඒ නිසාම පොලිස් බලතල කිසිම රටකට ලැබෙන්නේ නැහැ.””දැවැන්ත යුද බලයක් හා ආර්ථික ශක්තියක් ඇති රටක් ලෙස එය ප්‍රයෝජනයට ගනිමින් තමන්ට අභිමත පරිදි අනෙක් රටවල් පාලනය කිරීමටයි මෙවැනි දේ ඔවුන් කරන්නේ. අනෙක ඔවුන් තම ආර්ථිකය ගොඩනඟා ගන්නේ විලිලජ්ජා නැති අයුරින් අනික් රටවල් හූරාකාලා, කොල්ලකාලා. එහෙම ව්‍යූහයකදී කිසිදු රටක් තම බලය අන් රටවලින් අතහැරෙන්න දෙන්නේ නෑ. මානව හිමිකම් පිළිබඳ සැබෑ උවමනාවක් තිබේ නම් ඇමෙරිකාව ලිබියාවෙදි, ඉරාකයේදී ලක්ෂගණන් මිනිස්සු මරන්නේ කොහොමද?”එවැනි කරුණු පැහැදිලිව පෙනෙද්දී අපේ ප්‍රබලම අසල්වැසි ඉන්දියාව මෙම යෝජනාවට පක්ෂව ඡන්දය ප්‍රකාශ කරන්නේ ඇයි?”ඉන්දියාව යෝජනාවට පක්ෂව ඡන්දය දුන් බවට නිගමනයකට අප එන්නේ අගමැති මන්මෝහන් සිං පාර්ලිමේන්තුවෙදි කළ ප්‍රකාශය අනුව, එයට අදාළ අනුශංගික කරුණු පදනම් කරගෙන බාහිර පුද්ගලයින් කරන ප්‍රකාශ අනුවයි. නමුත් පාර්ලිමේන්තුවේදී ඔහු ඉතා පරෙස්සමින් වචන ගලපමින් කියන්නේ ශ්‍රී ලංකාවේ දෙමළ ජනතාවට යුක්තිය ඉටු වේ යැයි තමන් සිතන යෝජනාවට පක්ෂව ඡන්දය දෙන බවයි. ඒ දෙමළ ජනතාවට විසඳුම් සොයන ක්‍රියාමාර්ගයකට යා යුතු නිසා කියායි.ප්‍රකාශය කෙබඳු වුවත් අවසානයේ ඔවුන්ගේ ඡන්දය ඇමෙරිකානු ගොඩට එක්වුණා. මෙය ඉන්දියාවේ විදේශ ප්‍රතිපත්තිය සමඟ එකඟද?”බොහෝ රටවලට, විශේෂයෙන් බලගතු රටවලට විදේශ ප්‍රතිපත්ති දෙකක් තිබෙන බව තිත්ත ඇත්තක්. එකක් ප්‍රකාශිත ප්‍රතිපත්තිය. අනෙක ඇත්තටම ඔවුන් ක්‍රියාකරන ප්‍රතිපත්තිය.එනිසා ප්‍රකාශිත විදේශ ප්‍රතිපත්තියේදී සෙසු රටවල අභ්‍යන්තර කටයුතු සඳහා මැදිහත් වී ඇඟිලි නොගහන බව කීවත් අප දන්නා කාලේ ඉඳන් අපේ ප්‍රශ්නවලට මැදිහත් වෙමින් අන්තර්ජාතික නීති උල්ලංඝනය කළ අවස්ථා පවා තිබෙනවා.””ඉතිහාසයට ගියොත් ලිඛිත මෙන්ම ඡායාරූපගත සාක්ෂි තිබෙනවා උතුරේ සන්නද්ධ කණ්ඩායම් සංවිධානය කරන්න පුහුණු කරන්න ඉන්දියාව උදව් කළ ආකාරය පිළිබඳව. මුල් යුගයේ ඔවුන් සටන් පුහුණු වුණේ තමිල්නාඩුවේ.1987 දි වඩමාරච්චි මෙහෙයුම වේලාවේ අපේ ස්වෛරී රාජ්‍යයේ ගුවන් සීමාව ඔවුන් උල්ලංඝනය කළා. මෙය එක්සත් ජාතීන්ගේ මානව හිමිකම් ප්‍රඥප්තිය හා අන්තර්ජාතික සහයෝගීතාව පිළිබඳ ප්‍රශ්නයක්.”නමුත් රටක්, රාජ්‍යයක් ලෙස ඔවුන් සමස්ත ලෝකය ඉදිරියට ගෙන ආවේ තමිල්නාඩු ප්‍රාන්තයේ බලපෑමෙන් වෙනස් කළ මතයයි?”මෙතැනදි අප ඉන්දියාවේ සත්‍ය තත්ත්වය සොයා බැලුවහොත් ලෝකයේ බලවතෙක් වීම සඳහා උත්සාහ කරන කාලයක ඉන්දියාව පසුවන්නේ. න්‍යෂ්ටික ආයුධ ශක්තිය තවත් තරකර ගැනීමට එක්සත් ජාතින්ගේ මණ්ඩලයේ සාමාජිකත්වය ලබාගන්නට උත්සහ කරන වේගයෙන් වර්ධනය වන ආර්ථිකයක් සහිත රටක්. ඒ ලක්ෂණ ඇති සෑම රටක්ම බලන්නේ හැකි සෑම රටක්ම තමන්ට අවනත කරගන්නයි. පුළුවන් හැම රටක්ම ප්‍රසාරණය වෙමින් පවතින තමන්ගේ වෙළෙඳපොළට ඇතුළත් කරගන්නයි.””ඊට අමතරව ඉන්දියාවට අභ්‍යන්තර දේශපාලන සාධකයක් තිබෙනවා ශ්‍රී ලංකාවේ උතුරේ දේශපාලන ප්‍රශ්නය පිළිබඳව. තමිල්නාඩු දේශපාලනඥයන් එය දේශපාලන අවියක් ලෙස අතට අරගෙන තිබෙනවා.””ඇතැම්විට සංස්කෘතිකමය, භාෂාමය සම්බන්ධය නිසා තමිල්නාඩු ජනතාවට උතුරේ දෙමළ ජනතාව පිළිබඳ අසාධාරණයක් වන බව කී විට තමිල්නාඩු ජනතාවට යම් කෝපයක් නොසන්සුන්තාවක් ඇතිවනවා වන්නට පුළුවන්. ඊට වඩා පැහැදිලි කරුණ තමයි තමිල්නාඩුවේ බල දේශපාලනයේ ආයුධයක් ලෙස මේ ප්‍රශ්නය පාවිච්චි කිරීමෙන් ජනප්‍රියත්වයට පත්වන්නට දේශපාලනඥයන් ගන්නා උත්සාහය.මොකද මේ වන විට බඩගින්නෙන් සාගතයෙන් තමිල්නාඩු ජනතාව මිය යනවා. ඒ අය ගැන නැති කැක්කුමක් කොහෙත්ම අපේ රටේ දෙමළ ජනතාව ගැන මේ අයට ඇතිවන්න විදිහක් නෑ. නමුත් ඔවුන් ඒ ප්‍රශ්නය ප්‍රයෝජනයට ගෙන ඉන්දියාවේ මහ ආණ්ඩුවට බල කරනවා ලංකාවේ දෙමළ ප්‍රශ්නය ගැන තමිල්නාඩුවේ දේශපාලනඥයන් හිතන පතන විදිහට කටයුතු කරන්න කියලා. එය ඉටු කරන්න අද ඉන්දියාවේ මහ ආණ්ඩුවට සිද්ධ වෙලා තිබෙනවා.””එයට හේතුව ලෝක දේශපාලනයේ අද ප්‍රවණතාවක් වෙලා තිබෙන්නේ බොහෝ රටවල තනි පක්ෂයකට පාර්ලිමේන්තුවේ බලය හිමිකරගන්නට බැරි තැනට පත්වීමයි. 1991 සිට ඉන්දියාවේ නරසිංහ රාඕගේ ආණ්ඩුවේ සිට අප දකින්නේ දිගින් දිගටම සභාග ආණ්ඩුවක්. ඉන්දියාවේ විපක්ෂය බලයට ආවත් එයත් සභාග ආණ්ඩුවක් වෙයි. අතල් බිහාරි වජ්පායිගේ කාලයේ ආණ්ඩුවට හිටියා පක්ෂ 23ක්.””ඉන්දියාවේ ලෝග් සභාවට තමිල්නාඩුවේ මන්ත්‍රීවරු 42ක් පත්වෙනවා. එයින් බහුතරයක් සහයෝගය ඉන්දියාවේ මහ ආණ්ඩුව හදන්න අවශ්‍යමයි. එය තමිල්නාඩුව පමණක් නොවේ අනිත් ප්‍රාන්ත සඳහාත් පොදුයි. ප්‍රාන්තිය දේශපාලන පක්ෂ බලවත් වීම නිසා මධ්‍යම ආණ්ඩුව පිහිටුවීමට එය වැදගත්.”ඔබ කියන්නේ ඇමෙරිකාව ඇතුළු බටහිර ජනතාවටත්, ඉන්දියාවටත් ශ්‍රී ලංකාව සම්බන්ධව ඇත්තේ සමාන අරමුණු කියා ද?ඇමෙරිකාව නමැති ලෝකයේ නායක රාජ්‍යයට අවශ්‍යයි ලංකාවට දඬුවම් කරන්න. මොකද ලංකාව අස්ථාවර කර අවුල් කිරීමට බටහිර ජාතින් ගත් උත්සාහය වත්මන් ආණ්ඩුව ව්‍යාර්ථ කළ නිසා.බටහිර ජාතීන්ට අවශ්‍ය වුණා මේ රටේ එල් ටී ටී ඊ ය හෝ එවන් කණ්ඩායමක නායකත්වයක් හදා වෙනම රාජ්‍යයක් ඇති කිරීමට හෝ ඒ හා සමාන ශක්තිමත් බල ව්‍යුහයක් නිර්මාණය කරන්න.එවිට විශාල ගැටුමක් ඇතිවීම නිසා ඔවුන්ට අප පාලනය කරන්න අපේ රටට ඇඟිලි ගැසීම් කරන්න පහසු වනවා. එයයි බටහිර අධිරාජ්‍යවාදී උපාය මාර්ගය. මෙතැනදී සිදුව ඇත්තේ ඇමෙරිකාව ප්‍රමුඛ බටහිර රටවල උපාය මාර්ග සහ ඉන්දියාවේ අවශ්‍යතාව සමපාත වීමයි. මගේ හැඟීම අනුව මෙහි ප්‍රතිවිපාක විවිධයි, සංකීර්ණයි, බරපතළයි.ඉන්දියාව ඇමෙරිකානු යෝජනාවට සහාය දෙන බව පළ වූ විට ශ්‍රී ලංකාවට එරෙහිව ඇමෙරිකාව ගෙන එන ප්‍රයත්නයට විරෝධී රටවල් පවා තම ස්ථාවරය වෙනස් කළ බව වාර්තා වෙනවා.මේ යෝජනාව මේ ආකාරයෙන් සම්මත නොවුණානම් වෙන ආකාරයකින් හෝ සම්මත කරගන්න ඔවුන් කටයුතු කරනවා.ඔබ අදහස් කරන්නේ එම යෝජනාවට එල් ටී ටී ඊ ය කළ වැරැදි සොයා බැලීමට ගෙන එන බව කියු සංශෝධන වැනි ක්‍රම ද?ඔවුන් එවැනි ක්‍රම යොදන්නේ මේ යෝජනාවට සුජාතභාවයක් ලබා දෙන්නයි. එල් ටී ටී ඊ ය මිනී මරද්දී ඒ බව හෙළා දැක්කේ පවා බොහොම අමාරුවෙන්. සමහර විට නමින් හෙළා දක්කේත් නැහැ.ඔවුන් කීවේ සාකච්ඡා කරන්න කියලයි. එල් ටී ටී ඊ ය ශක්තිමත්ව මිනිස් ඝාතන කරද්දී තොල් මතුරනව හැර වෙන කිසිවක් නොකළ රටවල් දැන් ඒ පිළිබඳව සොයා බලනවා කියන්නේ ඇස් බැන්දුමක්. ඒවා හොයලා කාට ද දඬුවම් කරන්නෙ? එහෙමනම් ඔවුන් කිව යුතුයි ත්‍රස්තවාදීන්ට මුදල් දුන්, නිදහසේ ක්‍රියා කරන්නට තමන්ගේ භූමි භාග දුන් රටවලට එරෙහිව සොයා බැලීමක් කරනවා කියා. එහෙම දෙයක් නෑ. මුල සිටම එල් ටී ටී ඊ කාර්යාල පිහිටුවා තිබුණේ එංගලන්තය ප්‍රමුඛ යුරෝපා රටවල. බ්‍රිතාන්‍යය එල් ටී ටී ඊ ය තහනම් කළ පසු හෝ පරාජය වූ පසුවත් ඔවුන්ගේ කොඩි රැගෙන යෑම ඒ රටේ තහනම් කළේ නෑ. එයින් පේනවා මේ සියල්ල ඇස් බැන්දුම්, රැවටීම් පමණයි කියා.ඉන්දියාව එල් ටී ටී ඊ ය පරාජය කිරීමේදී සහාය දුන් රටක් ලෙස මේ ගත් පියවර සාධාරණ ද?ඉන්දියාව අපට උදව් කළා තමයි. මොකද ඒ වෙනකොට ඉන්දියාව තේරුම් ගෙන හිටියා තමන් විසින්ම කවා පොවා කිරි දී ඇති කළ එල් ටී ටී ඊ ය තමන්ටත් පාලනය කළ නොහැකි රුදුරු යක්ෂයකු බවට පත්වී ඇති බව. එල් ටී ටී ඊ ය ශක්තිමත්ව තිබුණානම් එය ඉන්දියාවේ බෙදුම්වාදයට විශාල රුකුලක් වෙනවා.එය ඉන්දියාව කැබිලි වී යන්නට හේතු වන්න පුළුවන්. ඒ නිසා එල් ටී ටී ඊ ය පරාජය කරන විට ඉන්දියාව එයට උදව් කළා.ඒ කළෙත් තමන්ගේ පැවැත්ම සඳහා. ඒ අයට වුණු බරපතළ වැරැද්ද ඒ අය තේරුම් ගත්තේ 87 දී වඩමාරච්චි මෙහෙයුම කාලේ.එල් ටී ටී ඊ ය පසුබසින විට ආරක්ෂා කරමින් ප්‍රභාකරන්ව හෙලිකොප්ටරයෙන් අරගෙන ගියා වුණත් තමන්ගේ අගමැති රජීව් ගාන්ධිව මැරු විට හා සාම සාධක හමුදාවලට පහර දුන් විටයි.අන්තර්ජාතික සබඳතාවලදී සෑම රටක්ම ප්‍රමුඛතාව ලබා දෙන්නේ තමන්ගේ අවශ්‍යතාවලට මිස අනුන්ට නොවෙයි.18 වැනි සියවසේදී පමණ හොබ්ස් කියන විද්‍යාඥයා කියා තිබෙනවා (war of all against all) සියල්ලන්ට සියල්ලන්ටම විරුද්ධ වීම කියා. අද ශිෂ්ටාචාර ගත වුවත් ඒ ස්වභාවය වෙනස් වී නැහැ.උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාත්මක කිරීමට සිදුවීම ශ්‍රී ලංකාවට බලපාන්නේ කෙසේ ද?මෙයින් සිදු වන්නේ ක්‍රම ක්‍රමයෙන් රට හිර කරන්නට බටහිර රටවලට හැකිවීමයි. ඔවුන් කියනවා කොමිසමේ නිර්දේශ කාල රාමුවක් තුළ ක්‍රියාත්මක කරන්න කියලා.එහෙත් එසේ කෙටි කාලයකදී ඒවා ක්‍රියාත්මක කිරීමට අවශ්‍ය භෞතික පරිසරය තවම මේ රටේ සැකසී නැහැ.එවිට තවත් ප්‍රශ්න ඇතිවිය හැකියි. මේ නිසා ශ්‍රී ලංකාවේ තත්ත්වය තවත් අවුල් සහගත වෙනවා.සිංහල දෙමළ ජනතාව අතර සුව වෙමින් පැවති තුවාලය පෑරී වෛරය ඇති වෙනවා.තවත් කාරණයක් නම් වගවීමේ ගැටලු හඳුනාගෙන ඒවාට ආමන්ත්‍රණය කර නැති බව ඔවුන් පැවසීමයි. මෙයින් කියන්නේ අන්තර්ජාතික මානව හිමිකම් සහ මානුෂවාදී ක්‍රියා උල්ලංඝනය කළ බවට සාක්ෂි තිබෙනවා.ඒ සඳහා වගකිව යුතු අය හඳුනාගෙන දඬුවම් කරන ක්‍රියාවලියක් පිළිබඳ උගත් පාඩම් කොමිසමේ නිර්දේශවල සඳහන් වී නැති නිසා ඒවා ඇතුළත් විය යුතු බවයි.ඊළඟට තුන්වැනි කොටසින් ඔවුන් කියන්නේ එම යෝජනා කරන ක්‍රියාදාමය ඉදිරියට ගෙන යාම සඳහා මානව හිමිකම් මණ්ඩලයෙන් තාක්ෂණික හා විශේෂඥ උපදෙස් ලබාදීමට කටයුතු කරන ක්‍රියාවලියකට මඟ පාදන බවයි මගේ හැඟීම. මෙය එතනින් නතර වන්නෙ නැහැ. සිංහල කියමනක් තිබෙනවා “ලබ්බට තැබු අතමයි පුහුලට තියන්නේ” කියා. ඒ නිසා එල් ටී ටී ඊ ය පිළිබඳව වගේම බටහිර රටවල ක්‍රියා කලාපය පිළිබඳව ඉන්දියාවටත් තේරුම් ගන්න සිදු වෙයි.මෙවැනි අවස්ථාවක රජයකට කළ හැක්කේ කුමක් ද?මේ හේතුව නිසා යෝජනාවලියට සහාය දුන් සියලු රටවල් සමඟ ඇති සබඳතා නවත්වලා හුදෙකලා රටක් බවට පත්වන්න අපට බැහැ. පැහැදිලිවම හතුරුකම් කරන රටවල පවා තානාපති කාර්යාල පවත්වාගෙන යන්න බොහෝ රටවලට සිදුව තිබෙනවා. තනි මිනිසකු ලෙස මේ ප්‍රශ්නයට පිළිතුරු සෙවිය නොහැකි වුවත් අපට මෙහිදී කළ හැකි කටයුතු රාශියක් ඇති බව නම් කිව හැකියි.පළමුවැන්න බාහිර බලවේගවලට රටට ඇතුළු වීමට, මැදිහත් වීමට යොදා ගත හැකි හේතු හැකිතාක් ඉවත් කළ යුතුයි. ඉන් එකක් නම් උතුරු නැගෙනහිර හෝ ජනවාර්ගික හෝ කුමන ආකාරයකින් හෝ හඳුන්වන මේ ප්‍රශ්නයට සාධාරණ, සියලු ජන කොටස්වල බහුතරයට එකඟ විය හැකි අපේ රට තුළම කරන්නා වූ ව්‍යායාමයකින් එළැඹෙන විසඳුම් ක්‍රියාමාර්ගයකට යා යුතුයි. එවැනි ක්‍රියාමාර්ගයකට යා හැකි දේශපාලන ව්‍යුහය සකස් කරගත යුතුයි. තිබෙන ඇතැම් ආයතන මඟින් එය කළ නොහැකි නම් අලුත් ආයතන ඇතිකර හෝ එය කළ යුතුයි. එහිදී අන්තවාදී ආකල්පවලට යෑමෙන් සතුරු බලවේගවලට ආයුධ සැපයීම වළක්වා ගත යුතුයි. උදාහරණයක් ලෙස නීතිය තදින් ක්‍රියාත්මක කළ යුතුයි. කාට හෝ එයට ඇඟිල්ල දිගු කිරීමට නොහැකි වන ලෙස. ඒ වගේම ප්‍රාදේශීය දේශපාලනඥයන්ගේ අධම හැසිරීම් අහුරන ආකාරයේ වැඩපිළිවෙළ ඇති කළ යුතුයි.මගේ විශ්වාසය නම් මේ කුමක් කළත් බටහිර බලවේග තවත් ක්‍රමයක් ඔවුන්ගේ අවශ්‍යතා සපුරාලීමට සොයා ගන්නා බවයි. ඒ නිසා අප කළ යුත්තේ අපට මිත්‍ර රටවල මිත්‍රත්වය වැඩි දියුණු වන ආකාරයටත් මධ්‍යස්ථ රටවල් අපේ පැත්තට හරවා ගැනීමටත් කටයුතු කරන අතර විරුද්ධ රටවලට පවා අපේ යහපත් ක්‍රියාවන් පිළිබඳ නිතර දැනුම්වත් කරමින් කරුණු පැහැදිලි කර දීමයි.ඒ අතරම වැදගත් වන්නේ අපට තිබෙන සම්පත් ප්‍රයෝජනයට ගෙන සාධාරණ කොන්දේසි යටතේ ශක්තිමත් ආර්ථිකයක් ගොඩ නඟා ගැනීමයි. මොකද අදටත් අප රට ආනයන භාණ්ඩ මත යැපෙන්නේ. බටහිර හා ඉන්දියානු ක්‍රියාකාරිත්වයට පුළුවන් යම් මොහොතක අප රටට සම්බාධක පනවන්න. එය අද හෙට සිදුවන්නක් නොවුණත් එයට සූදානම් වීම ඉක්මනින් සිදුවිය යුතුයි. එහිදී සියලු වැසියන්ට අවම ජීවන මට්ටම පවත්වාගෙන යා හැකි ආර්ථිකයක නිෂ්පාදන සාධාරණව බෙදී යන ක්‍රමයක් සකස් විය යුතුයි.මෙවැනි ප්‍රශ්නවලට මුහුණ දීමේදී අන්තර්ජාතික සහයෝගය ලබා ගැනීමට ශ්‍රී ලංකාව ගෙන යන වැඩ පිළිවෙළ ප්‍රමාණවත් කියා ඔබ සිතනවා ද?එල් ටී ටී ඊ ය 1983 න් පසු ශ්‍රී ලංකාව පිළිබඳ “මිනී කන දේශය” ලෙස ප්‍රචාරය කරද්දී විදේශ අමාත්‍යාංශය කටයුතු කළේ ඉතාම උදාසීන හා අසතුටුදායක ලෙසයි. මා දන්නා තරමින් තවමත් මුළුමහත් අපි‍්‍රකානු මහද්වීපයටම ඇත්තේ ශ්‍රී ලංකා තානාපති කාර්යාල දෙකක් වැනි සංඛ්‍යාවක් පමණයි. අදටත් ඇතැම් විට විදේශ තානාපති කාර්යාලවලට පත් වන්නේ සුදුසුම පුද්ගලයා නොවන්නටත් පුළුවන්. එහෙත් දුප්පත් රටක් වුවත් අපට තිබෙන සම්පත්වලින් ප්‍රයෝජන ගැනීමට හැකියාව තිබෙනවා. දැනටත් අපට තිබෙන සාක්ෂි අප නිසි පරිදි ප්‍රයෝජනයට ගන්නවා කියා මා සිතන්නේ නැහැ. මොකද ශ්‍රී ලංකාව අවතැන් වූවන් සම්බන්ධයෙන් කටයුතු කළ ආකාරය පිළිබඳ නිසි වාර්තාවකින් ප්‍රමාණවත් ලෙස විදේශයන් දැනුම්වත් කිරීමට හැකි වී තිබේ ද යන්න සැක සහිතයි. එවැනි සාක්ෂි සැපයීම අපට ඉතා වැදගත්. එයින් මිත්‍ර රටවල් මධ්‍යස්ථ රටවල් මෙන්ම සතුරු රටවල් පවා අප ගැන යම් අවබෝධයක් ලබාගන්නවා.විපක්ෂය චෝදනා කළා ශ්‍රී ලංකාවට සහයෝගය අඩු වුණේ ආණ්ඩුවේ ඔලමොට්ටල ක්‍රියා කලාපය නිසා කියමින්.මෙතැන බටහිර රටවලට ඇති අවශ්‍යතාව එල් ටී ටී ඊ ය පරාජය කිරීම නිසා ශ්‍රී ලංකාවට රටක් හැටියට රිදවීම මිස මහින්ද රාජපක්ෂ ජනාධිපතිතුමාට හෝ ආණ්ඩු පක්ෂයට රිදවීම නොවේ. ඔවුන්ට අවශ්‍යව ඇත්තේ තම උවමනාකම් ඉටුකරන රූකඩ කල්ලියක් බලයට ගැනීමේ පසුබිම සැකසීමයි. වසර 30 ක් ලේ හලා දැවැන්ත මිලකට ලබාගත් මේ නිදහස, බියෙන් තොරව රට දෙකඩ වීමේ තර්ජනයකින් තොරව යන ගමන නැවත අහෝසි කිරීමට තමන්ගේ චින්තනයක් නැති පිරිසක් ලවා කටයුතු කිරීමටයි.ලිබියාවට සිදු වූ දේ උදාහරණයක් ලෙස ගත්තොත් ගඩාෆිගේ පාලනය පිළිබඳ යම් යම් ගැටලු තිබුණා වුණත් ඒවා රටක් හැටියට එක්ව විසඳා ගන්නේ නැතිව ඇමෙරිකාවේත් නේටෝවේත් උදව් ගෙන ගඩාෆිට විරුද්ධ වීමෙන් අද ලිබියාව කාලකණ්ණි තැනකට වැටී තිබෙනවා. රජයේ පාර්ශ්වයෙනුත් යම් යථාර්ථවාදී නොවන ස්ථාවරයකට ගිය බව කිව යුතුයි. මොකද යුද්ධයකදී සිවිල් ජනතාවට සිදුවන හානිය ශුන්‍ය කිරීමට සිතීම. නමුත් එය ඉතා අඩු මට්ටමක පවත්වා ගැනීමට ප්‍රබල උත්සාහයක් ගත්තා.ප්‍රශ්නය වුණේ එල් ටී ටී ඊ තර්ජන වර්ධනය වී තිබු තරම අනුව රජයක් විසින් කළ යුතුව තිබුණේ විකල්ප දෙකයි. එකක් එල් ටී ටී ඊ යට යටත් වීම අනෙක ඔවුන්ට තේරෙන බසකින් පිළිතුරු දීම. වත්මන් ආණ්ඩුව සාකච්ඡාවලට ගියත් එයින් ප්‍රතිඵලයක් ලබා ගැනීමට ඔවුන් ඉඩ දුන්නේ නෑ. අවසානයේ රටේ ප්‍රධාන නගරයට සැහැල්ලු හෝ ගුවන් යානාවලින් පැමිණ බෝම්බ හෙළද්දී කළ යුත්තේ කුමක් ද?ඒ නිසා කෙටි කාලීන හේතු පමණක් සලකා ආණ්ඩුවේ නායකයන්ට රිද්දා අප සතුටු වෙනව ද නැත්නම් ජාතියක් ලෙස එක පෙරමුණකට එක්වී ආර්ථික සමාජයීය වශයෙන් බලගැන්වෙනවා ද යන තීරණය අප ඉදිරියේ තිබෙනවා. මෙහිදී ගන්නා තීරණය ආවේගශීලී වුවහොත් ආපසු හරවන්නත් බැහැ.සංවාදය අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=ab1203253</link>
    <topic>බොහොමයක් රටවල් පක්ෂව ඡන්දය දුන්නේ ඇමෙරිකානු දේශපාලනයට ඇති බිය නිසා</topic>
    <author>සංවාදය බුද්ධිකා බ්‍රාහ්මණගේ</author>
    <content>කොළඹ විශ්ව විද්‍යාලයේ දේශපාලන විද්‍යා අධ්‍යයන අංශයේජ්‍යෙෂ්ඨ කථිකාචාර්ය ධම්ම දිසානායකමෙවර මානව හිමිකම් කොමිසමේ 16 වැනි සැසිවාරය ආරම්භ වූයේ ලෝක බලවතාගේ මූලිකත්වයෙන් ශ්‍රී ලංකාවට මානව හිමිකම් පිළිබඳ පාඩමක් ඉගැන්වීමටය.මානව හිමිකම් කොමිසමේ ඡන්ද අයිතිය ඇති රටවල් වෙත විවිධ අන්දමේ බලපෑම් කරමින් ඇමෙරිකාව සිය යෝජනාව සම්මත කර ගැනීම සඳහා සියලු උපක්‍රම ක්‍රියාත්මක කළ අතර ඒ සඳහා ඔවුන්ගේ දේශපාලන බලය, ආර්ථික ශක්තිය භාවිත කරනු දක්නට ලැබුණි.පසුගියදා මානව හිමිකම් කොමිසමේ ඇමෙරිකානු තානාපතිනී අයිලින් ඩොනහෝ පවසා තිබුණේ මේ යෝජනාව සම්මත කිරීමෙන් ඔවුන් අපේක්ෂා කරන්නේ යුද්ධය අවසන් කාලයේ ආරක්ෂක හමුදා යටතේ සිදුවී ඇතැයි කියන අවභාවිතය වසං නොකර හෙළි කරගැනීම බවයි.එසේම ඔවුන් සම්මත කරන යෝජනාව පුස්සක් වීමට ඉඩ නොතබා ශ්‍රී ලංකා ආණ්ඩුව ලවා එම යෝජනා ක්‍රියාවට නැංවිය හැකි ආකාරය පිළිබඳව ඔවුන්ගේ දැඩි අවධානය යොමු වී ඇතැයි ද අයිලින් ඩොනහෝගේ ප්‍රකාශයෙන් තහවුරු විය.ඇමෙරිකානු යෝජනාව සම්මත වීමත් සමඟම ශ්‍රී ලංකාවේ තත්ත්වය කෙබඳු වේ ද? ශ්‍රී ලංකාවට දිගින් දිගටම එල්ල වන මෙවැනි බලපෑම් හමුවේ රටක් වශයෙන් අපි එයට කෙසේ මුහුණදිය යුතු ද? මේ පිළිබඳව අදහස් දක්වන්නේ කොළඹ විශ්ව විද්‍යාලයේ දේශපාලන විද්‍යා අධ්‍යයන අංශයේ ජ්‍යෙෂ්ඨ කථිකාචාර්ය ධම්ම දිසානායක මහතායි.පසුගිය කාලයේ ලෝකය පුරා ඇතිවූ අර්බුද ගැටුම් සියල්ලටම පොදු ලක්ෂණ තිබුණාට මේ ගැටුම් සියල්ලම පිටුපස ලෝක දේශපාලනයේ විවිධ බලවත් රටවල දේශපාලන සහ ආරක්ෂක අරමුණු සමඟ සම්බන්ධ වී තිබුණා.මේවා බොහොමයක් ලෝක බලවතුන්ගේ අවශ්‍යතා මත ඇතිවූ ගැටුම්, ඔවුනගේ උසිගැන්වීම මත ඇතිවූ එහෙමත් නැතිනම් වෙනත් හේතු සාධක මත ඇතිවූ ගැටුම් වුවද පසුව ලෝක බලවතුන් විසින් ඔවුන්ගේ අවශ්‍යතා සඳහා පාවිච්චි කරනු දක්නට ලැබුණා.මීට ආසන්නම උදාහරණය අපිට ලංකාවෙන්ම හඳුනාගත හැකියි. එල් ටී ටී ඊ සංවිධානය ආරම්භ වූ මුල් අවදියේ එය කලාපීය කරණය හෝ ජාත්‍යන්තර කරණය වී තිබුණේ නෑ. අවම වශයෙන් ඉන්දීයකරණය වී තිබුණේත් නෑ. යම් මට්ටමකට පසුව මේ ආයුධ සන්නද්ධ කණ්ඩායම් පුරුදු පුහුණු කිරීම ඔවුනට ආයුධ සපයා දීම ඔවුන්ට යම් ආකාරයකින් නිදහසේ කටයුතු කිරීමට අවකාශය ලබාදීම වැනි කටයුතුවලට ඉන්දියාව මුල පිරුවා.ඉන් පසුව එල් ටී ටී ඊ සංවිධානයේ දෙමළ සන්නද්ධ කණ්ඩායම් ඉදිරියට පැමිණියේ හුදෙක් ශ්‍රී ලංකා රාජ්‍යයත් සමඟ ඇති හුදු ලාංකීය ගැටුමක් ලෙසින් නොවේ.විවිධ රටවල්, විවිධ කණ්ඩායම් මැදිහත් වූ ගැටුමක් ආකාරයට. මේ වගේමයි ලෝකයේ පවතින අනෙකුත් ගැටුම් බොහොමයක්. ඊශ්‍රායලය සහ පලස්තීනය අතර ඇති ප්‍රශ්නය, බ්‍රිතාන්‍ය ඇමෙරිකා එක්සත් ජනපදය මේ සඳහා විවිධ බලපෑම් කරනවා. පාකිස්ථානය ඉන්දියාව අතර ඇති කාශ්මීර අර්බුදයට මෙවැනි බලපෑම් තිබෙනවා. ඊජිප්තුවේ, ලිබියාවේ, ඉරාකයේ ඇතිවූ අභ්‍යන්තර ගැටුම්, මේ සියල්ල සඳහා ලෝක දේශපාලන බලවතුන්ගේ වුවමනාව ඉටුකර ගැනීමට දරන උත්සාහය කැපී පෙනෙනවා.ලෝකය පුරා මේ මොහොතේ ඇතිවී ඇති ප්‍රගතිශීලී අරමුණින් හෝ ප්‍රතිගාමී යන කවර අරමුණකින් ඇරැඹි නැඟිටීමක් වුව මේ ලෝක දේශපාලනයේ උගුලට හසුවන බවක් දක්නට ලැබෙනවා.අද දවසේ ලෝකය මුහුණ දෙන බරපතළම ගැටලුව මෙයයි. තවත් අතකින් මේක නිසා ලෝකයේ ස්වාධීන රාජ්‍ය යන සංකල්ප බරපතළ ආකාරයට උල්ලංඝනය වී තිබෙනවා.රටක ජනතාව විසින් රට පාලනය කරන ආණ්ඩුවට ජනවරමක් ලබා දී තිබෙනවා.ඒ ජනතාව සතු පරමාධිපත්‍ය බලය ලබා දී තිබෙන්නේ නීති සම්පාදනය, ඒවා ක්‍රියාත්මක කිරීම, රටේ සාමය, රටේ සංවර්ධනය, රටේ සදාචාර වර්ධන, ආරක්ෂාව තහවුරු කිරීම යන කරුණු සියල්ල ඉටුකර ගැනීම සඳහායි. ඒ දේවල් සම්බන්ධයෙන් ජනතාව බලයක් ලබා දී තිබුණට, ඒ බලය බාධාවකින් තොරව ක්‍රියාත්මක කිරීමට නොහැකි තත්ත්වයක් මෙබඳු බලපෑම් නිසා උද්ගත වී තිබෙනවා.ලෝක දේශපාලන බලවතුන් රටක ස්වාධීනත්වය ලෙස සලකන්නේ බලවත් රාජ්‍යවල ස්වාධීනත්වය පමණයි.යුරෝපීය සංගමයේ රටවල්වල ස්වාධීනත්වය පිළිගන්න මේ බලවත් රටවල් ආසියා, අපි‍්‍රකා, ලතින් ඇමෙරිකානු, තුන්වැනි ලෝකයේ රටවල ස්වාධීනත්වය පිළිගන්නේ නැති තත්ත්වයක් තිබෙනවා. එපමණක් නොවේ ඒ රටවල්වලට ස්වාධීනව නැඟී සිටීමට ඇති ඉඩකඩ සියල්ල ඇසිරීමට කටයුතු කරනවා.මෙබඳු පදනමක සිටයි අපිට ජිනීවා මානව හිමිකම් කවුන්සිලය ඇමෙරිකාව විසින් ඉදිරිපත් කළ යෝජනාවලිය පිළිබඳව සැලකීමට සිදුවන්නේ.ඇමෙරිකාව මානව හිමිකම් ආරක්ෂා කිරීම සඳහා මේ යෝජනාව ඉදිරිපත් කළා ය යන පදනමේ සිට මේ දෙස අවධානය යොමු කළහොත් පෙනී යන්නේ මෙහි බරපතළ දෙබිඩි බවක් පවතින බවයි.ඇමෙරිකාව ලෝකය පුරා බරපතළ ආකාරයේ මානව හිමිකම් උල්ලංඝනය කිරීම්වලට සම්බන්ධ වී තිබෙනවා. ඊශ්‍රායලය, ලිබියාව, ඉරානය වැනි රටවල ඇමෙරිකානු මැදිහත්වීම නිසා මිනිස්සු දහස් ගණනක් මානව හිමිකම් උල්ලංඝනය වී තිබෙනවා. දෙවන ලෝක යුද්ධයට පසුව ඇමෙරිකාව ගුවනින් බෝම්බ නොහෙළන ලද මහාද්වීප නැති තරම්. අඩු තරමින් සාගරයට හෝ බෝම්බ හෙළා තිබෙනවා. මෙබඳු රටක් අපිට එරෙහිව මානව හිමිකම් චෝදනා එල්ල කිරීම කිසිදු ආකාරයකින් සාධාරණීය කරණය කළ නොහැකියි. එසේම සදාචාරාත්මක යයි සිතිය නොහැකියි.මේ යෝජනාවලිය සඳහා සහයෝගය දැක්වූ රටවල් බොහොමයක් ඊට සහාය දැක්වූයේ ඔවුන්ගේ අවංක ස්වාධීන අදහස් නිසා නොවේ. ඇමෙරිකානු දේශපාලන බලයට ඇති බිය නිසා සිය පක්ෂපාතීත්වය දැක්වීමක් ලෙසයි. එය හඳුනාගත හැකි වන්නේ.ඇමෙරිකා එක්සත් ජනපදය මානව හිමිකම් ලේබලයට මුවා වී මේ ඉටුකර ගැනීමට උත්සාහ කරන්නේ වෙනත් අරමුණක්. දකුණු ආසියාතික දූපත් රටක් විදිහට ශ්‍රී ලංකාවේ පිහිටීම ලෝක බලවතුන්ට ඉතාමත් වැදගත්. ඉන්දියාව, චීනය, රුසියාව, දකුණු කොරියාව වැනි රටවල් දෙස බැලිය හැකි ඒවායේ කටයුතු නිරීක්ෂණය කළ හැකි ස්ථානයක් ලෙස ලංකාව ඔවුනට වැදගත්. මේ ඔස්සේ ඊට අවශ්‍ය අවකාශය තනා ගැනීමට උත්සාහයක් කරන බවයි පෙනී යන්නේ. රටක් විදිහට මේ ප්‍රවණතාව අප මැනැවින් හඳුනාගත යුතුයි.මේ ජිනීවා යෝජනාවට පක්ෂපාතීත්වය දක්වමින් ඊට සහයෝගය දක්වන දේශීය මෙන්ම විදේශීය ඇතැමකුගේ අදහස වී තිබෙන්නේ මේ අන්තර්ජාතික මැදිහත්වීම නිසා ශ්‍රී ලංකාවේ දෙමළ ජනතාවගේ අනාගතය සුබවාදී වන ආකාරයේ විසඳුමක් ලබාගත හැකි බවයි. එය කිසිදු ආකාරයකින් තර්කානුකූල නොවනවා මෙන්ම පදනම් විරහිත විශ්වාස කිරීමක්.මේ රටේ දෙමළ සිංහල හෝ කවර ජාතියකගේ අභිවෘද්ධිය සඳහා තීරණයක් හෝ වැඩපිළිවෙළක් ඉදිරිපත් වන්නේ මේ ජනතාව නියෝජනය කරන නායකත්වය හරහායි. ලෝකයේ වෙනත් කිසිවෙක් මේ රටේ ජීවත්වන ජනතාවගේ යහපත වෙනුවෙන් කටයුතු කරාවියයි විශ්වාස කළ නොහැකියි.මේ කාරණය සම්බන්ධයෙන් අප හඳුනාගත යුතු තවත් වැදගත් කරුණක් තිබෙනවා. ජාතික ප්‍රශ්නයට ස්ථිරසාර විසඳුමක් ලබා ගැනීමේදී ශ්‍රී ලංකා නිදහස් පක්ෂය ප්‍රමුඛ ආණ්ඩුවකින් ලැබෙන විසඳුමත් වඩාත් වැදගත්. බණ්ඩාරනායක චෙල්වනායගම් ගිවිසුම අවස්ථාවේ චෙල්වනායගම් මහතා මේ පිළිබඳව ඉදිරිපත් කළ ප්‍රසිද්ධ ප්‍රකාශයක් පවා තිබෙනවා. පසුගිය දා ආර්. සම්බන්දන් එම ප්‍රකාශය උපුටා දක්වා තිබුණා. ශ්‍රී ලංකා නිදහස් පක්ෂය ප්‍රමුඛ ආණ්ඩුවක් වැදගත් වන්නේ එහි නියෝජනය නිසයි. ඒ තුළ මේ රටේ සියලුම ජාතීන්, ආගම්, මෙන්ම දේශපාලන කණ්ඩායම් නියෝජනය වෙනවා. රටේ ප්‍රගතිශීලි කොටස් බහුතරයක් නියෝජනය කරන නිසා. එබඳු කණ්ඩායමක් නියෝජනය කරන ආණ්ඩුවක් ලබා දෙන විසඳුම වඩාත් රටේ යහපතට තුඩු දෙන විසඳුමක්.’මහින්ද චින්තන’ ප්‍රතිපත්ති ප්‍රකාශයේ ජාතික ගැටලුව පිළිබඳව සඳහන් වෙන්නේ “ඒකීය රාජ්‍යය ප්‍රතිපත්තිය” ඇතුළත සැමට පිළිගත හැකි විසඳුමක් යනුවෙනුයි. 2005 මැතිවරණය අවස්ථාවේ ශ්‍රී ලංකා නිදහස් පක්ෂයේ සභාපතිනිය වූ චන්ද්‍රිකා බණ්ඩාරනායක මහත්මිය එම ප්‍රකාශය නිසා එම ප්‍රතිපත්ති ප්‍රකාශය පක්ෂයේ ප්‍රතිපත්ති ප්‍රකාශය ලෙස පිළිගත නොහැකියි ප්‍රතික්ෂේප කළා. ඒ අවස්ථාව වන විට ෆෙඩරල් ප්‍රතිපත්තියක් වෙනුවෙනුයි එතුමිය කටයුතු කළේ. රටේ ජනමතය ඒ සඳහා පෙළගැස්වීමේ ව්‍යාපෘතියකයි ඈ නියැළී සිටියේ. 2005 ජනාධිපතිවරණයට ඉදිරිපත්වූ මහින්ද රාජපක්ෂ මහතාට තම ප්‍රතිපත්ති ප්‍රකාශය “මහින්ද චින්තන” ප්‍රතිපත්ති ප්‍රකාශය යනුවෙන් නම් කර ඉදිරිපත් කිරීමට සිදුවූයේත් ඒ හේතුව නිසායි.”මහින්ද චින්තන” ප්‍රතිපත්තියට අනුව ස්ථිරසාර සාමයක් උදෙසා සැලකිය යුතු කටයුතු සම්භාරයක් ඉටුකර තිබෙනවා. රට අභ්‍යන්තරයේ ඉදිරිපත්වෙන විසඳුමකට වඩා වෙනත් ආකාරයකින් පිටතින් කෙරෙන බලපෑමකට අවකාශ සැලසීම රටේ ස්වාධීනත්වය නැතිකර ගැනීමක්. අභිමානය අහිමි කර ගැනීමක්. ඒක හරියට පිරිමියකුට පිරිමිකම නැතිවෙනව වගේ ගැහැනියකට ගැහැනුකම අහිමිවෙනවා වගේ නින්දා සහගත තත්ත්වයකට රට හෑල්ලු කිරීමක්. වඩාත් වැදගත් වන්නේ සියලු ජන කොටස් නියෝජනයෙන් රට අභ්‍යන්තරයෙන් ඉදිරිපත් වන විසඳුමක්.ජිනීවා මානව හිමිකම් කොමිසම මෙවැනි යෝජනාවක් ගෙන ආවේ ආණ්ඩුවේ වරද නිසා යයි සමහරුන් කියනවා. අවුරුදු 30ක් පුරා පැවති ත්‍රස්තවාදය අවසන් කිරීම ද ආණ්ඩුව කළ වරද? එල්.ටී.ටී.ඊ.ය ප්‍රාණ ඇපයේ තබාගන සිටි සිවිල් ජනයා ආරක්ෂා කිරීම ද ආණ්ඩුව කළ වරද? එසේත් නැත්නම් එල්.ටී.ටී.ඊ. ප්‍රධාන පෙළේ නායකයන් ප්‍රජාතන්ත්‍රවාදී දේශපාලන ප්‍රවාහයට ගැනීම ද ආණ්ඩුවේ වරද? යුද්ධයත් සමඟ අවතැන් වූ ජනයා කඩිනමින් නැවත පදිංචි කිරීමට කටයුතු කිරීම ද වරද? එල්.ටී.ටී.ඊ.යේ ආයුධ සන්නද්ධ සාමාජිකයන් පුනරුත්ථාපනය කර ඔවුන්ට සාමකාමීව ජීවත්වීමට මඟපෙන්වීම ද වරද? ආණ්ඩුව වැරැදි නම් මේ හැම දෙයක්ම වැරදි වෙන්න ඕන? ආණ්ඩුවට චෝදනා කරන අය පදනම් විරහිතව චෝදනා කරන බවයි පෙනී යන්නේ.ආණ්ඩුවට චෝදනා කරන අතරම මේ ගැටලුව රාජපක්ෂ පවුල නිසා ඇතිවී තිබෙන බවට ද මතයක් ඇතිකරමින් පවතිනවා. මේක හිතාමතා දියත් කරන වැඩසටහනක්. රටක ජනප්‍රිය නායකත්වය සම්බන්ධයෙන් වැරදි ප්‍රචාර කරමින් රට අස්ථාවර කිරීමට උත්සාහ කිරීම පසුගිය කාලය පුරා අරාබිකරයේ සිදු වෙනු අප දුටුවා.රටකට විරුද්ධවීම සිදු කළ නොහැකි නිසා රටේ නායකත්වය වෙන්කර පහරදීම පිළිවෙත බවට පත්වී තිබුණා. ලිබියාවේ ගඩාෆි, ඉරාකයේ සදාම් හුසේන්, සිරියාවේ අල් හසන්, ඉරානයේ අහමදිනෙජාඩ්. මේ නායකත්වයයි ඔවුන් පලවා හැරිය යුතු බවට පැවසුවේ. නමුත් මේ නායකයින් ඉවත් කිරීමෙන් පසු අද එම රටවල තත්ත්වය කෙබඳුද? අරාබි වසන්තය යනුවෙන් හැඳින්වූ ඒ වැඩසටහන ලංකාවේ ක්‍රියාත්මක කිරීමේ අරමුණින් තමයි මෙය රාජපක්ෂ පවුලේ ප්‍රශ්නයක් ලෙස ගෙන හැර දැක්වීමට උත්සාහ කරන්නේ. නමුත් ඒ උත්සාහය සාර්ථක වන්නේ නෑ. නැති තත්ත්වයක් මැවීමට නොහැකියි.මේ වනවිට ආණ්ඩුව උගත් පාඩම් හා ප්‍රතිසංවිධාන කොමිසම හරහා පවතින ගැටලුව මැනවින් හඳුනාගන තියනවා. එහි යෝජනා කර ඇති නිර්දේශ පිළිබඳව දැන් සලකා බැලිය හැකියි. ඒ අනුව අපේ ප්‍රශ්නයට අපගේ රාමුවකින් විසඳුම් ලැබී තියෙනවා. ඒවා පිළිබඳව පොදු එකඟතාවකින් සලකා බලා ක්‍රියාවට නැංවීමයි ඉතිරිවී තිබෙන්නේ.එසේ ගැටලු විසඳා ගැනීමට අපේම ක්‍රියා පිළිවෙතක් තිබියදී නැවත වතාවක් අපි වරද්දා ගත යුතු නෑ.නමුත් එසේ වුණාද? මෙහෙම ගිය රට නිදහස ලබාගැනීමෙන් පසුව නැවතත් 56 දී තමයි ප්‍රගතිශීලී මාවතට පිවිසියේ. දේශීය ආර්ථිකය ස්වයංපෝෂිත රටක් ආදී වශයෙන් රට දියුණු කිරීමට පරගැති බව ඉවතලා කටයුතු කළ ඒ අවස්ථාවේ දිගින් දිගටම ඒ ප්‍රතිපත්ති ක්‍රියාත්මක කිරීමට අවස්ථාව ලැබුණේ නෑ. 1977 එක්සත් ජාතික පක්ෂය බලයට පත්වන්නේ තුනෙන් දෙකක බලයක් සමඟින්. එතෙක් පැවැති ආර්ථික ප්‍රතිපත්ති පසෙකලා විවෘත ආර්ථිකයට රට යොමු කළා. ඒ අවස්ථාවේ නැවතත් අපිට වැරදුණා. එදා ඒ ආණ්ඩුව අවුරුදු 17කට පසුව අවසන් වූයේ රටේ මොන තරම් භීෂණයක් ඇති කරමින්ද? 1994 දී යාන්තම් හුස්ම ගන්ට පුලුවන් වාතාවරණයක් ඇතිවුණා. නමුත් අපි සිදුකරගත් වැරැදි හේතුවෙන් රටේ කොටසක් ත්‍රස්තවාදයට ගිලගෙන තිබුණා. 2005 දී මහින්ද රාජපක්ෂ ජනාධිපතිතුමා බලයට පත්වීමෙන් පසුයි නැවත වතාවක් රට සාමකාමී කිරීමට හැකිවූයේ. අපි ඉතිහාසය පුරාම වැරැදි කරගත් ජාතියක්. බියෙන් සැකයෙන් ජීවත්වූ ජාතියක්. අපගේ තරුණ කාලය මුලුමනින්ම ගෙවී ගියේ භීෂණයත් සමඟ, යුද්ධයත් සමඟ. ඉතිං තවදුරටත් එවැනි කාලයක් අපිට වුවමනාද? අපි නැවත වතාවක් වැරදි තීරණ නොගත යුතුයි. ජාතියක් විදිහට අපි හොඳ පරිණත බවක් ලැබ තිබෙනවා. ඒ පරිණත බව ගැටලු විසඳා ගැනීමට භාවිත කළ කාලය එළඹී තිබෙනවා.ඇතමෙක් කියනවා ජිනීවා ප්‍රශ්නයදී අපිට අවාසි සහගත වූයේ එහි ගිය පිරිසගේ වරදින් කියලා. ඒ සඳහා විශාල පිරිසක් සහභාගි කරවූවා. ඔවුන් හිටියේ හොඳම හෝටල්වල වගේ කරුණු ඒ අතර කියවෙනවා.ඇමෙරිකා එක්සත් ජනපදය ජිනීවා යෝජනාව දිනාගැනීම සඳහා නිලධාරීන් සිය ගණන් යොදවා තිබුණා. පසුගිය දිනවල ජිනීවා යෝජනාව ඉදිරිපත් කරමින් කටයුතු කරන අතර රාජ්‍ය තාන්ත්‍රික මට්ටමින් හා රාජ්‍ය තාන්ත්‍රික නොවන මට්ටමින් සිය ගණන් නියෝජිතයින් ලංකාවට ආවා. ඔවුන් මෙසේ ආවේ ඇයි..? මේ අන්දමින් ඔවුන් කටයුතු කරද්දී අපේ පාර්ශ්වය නියෝජනය කරමින් එහි ගියේ අත්‍යාවශ්‍ය නිලධාරීන් පිරිසක්. ඒ යෝජනාවලිය ඉදිරිපත් වන අතරේ තව තවත් රැස්වීම් ඒ පරිශ්‍රය පුරා පැවැත්වෙනවා. අපේ නියෝජිතයින් ඒවාට සහභාගි වෙනවා. ඒවා අධ්‍යයනය කරනවා. අපගේ පාර්ශ්වයෝ කෙසේ වෙතත් හැකි උපරිම අයුරින් කටයුතු කර තිබුණා.ඇමෙරිකාව සිය යෝජනාව කුමන බලපෑමක් කර සම්මත කරගත්තත් අප රට ස්වාධීන රටක්. එසේ ලොව කොතැනක හෝ අප කළ යුතුයි සම්මත කරන යෝජනාවන් ක්‍රියාත්මක කිරීමට කිසිදු බැඳීමක් අපගේ ආණ්ඩුවට නෑ. ඒ වගේම අප වෙත කිසිදු ආකාරයක බලපෑමක් කිරීමට මේ යෝජනාවට අනුව සිදුකළ නොහැකියි. ඇතමෙක් බිය පල කරනවා ආර්ථික සම්බාදක පැනවීම් ආදිය පිළිබඳව. ඒ වගේම මෙහි නිරීක්ෂණ කණ්ඩායම් පැමිණීම වැනි කරුණු පිළිබඳව.අපි මේ පිළිබඳව විශේෂයෙන් තේරුම් ගත යුතුයි. දැනට අවුරුදු තුනකට ඉහත ඇතිවී යයි කියන තත්ත්වයන් පිළිබඳවයි මේ යෝජනා ගෙන එන්නේ. වත්මන් පාලනයේ ඇති ගැටලුවක් හෝ දුර්වලතාවන් පිළිබඳව නොවෙයි චෝදනා කර ඇත්තේ. මේ රටක් එල්ල කරමින් ගෙන ආ මෙම යෝජනාව මේ රටේ පවතින තත්ත්වයන් වෙනස් කර ගැනීම සඳහා ඉලක්ක වූවක් නොවේ. අපිට බලපෑමක් කළ නොහැකි වන්නේ මේ කරුණු සියල්ලම නිසායි.කෙසේ වෙතත් රටක් විදිහට මේ උද්ගත වූ තත්ත්වය පිළිබඳව අප හොඳින් අවබෝධ කරගත යුතුයි. විශේෂයෙන්ම අන්තර්ජාතික දේශපාලනය ක්‍රියාත්මක වන අන්දම අපි හඳුනාගත යුතුයි. අපගේ විදේශ තානාපති සේවාවන් පවත්වා ගැනීම හා සක්‍රිය කරගැනීම පිළිබඳව අප කටයුතු කළ යුත්තේ කෙසේද යන්න පිළිබඳව සිතා බැලීමට මෙය කදිම අවස්ථාවක් වෙනවා. මේ යෝජනාව පුද්ගලයකුට නොව රටට එරෙහිව ගෙන ආ යෝජනාවක් බව අප අවබෝධ කරගැනීම වැදගත්.සංවාදය බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=ab1203254</link>
    <topic>කලබල වෙන්න එපා ඔයිට වැඩිය අභියෝගවලට මං මුහුණ දීලා තියෙනවා</topic>
    <author/>
    <content>ජනපති කියයිආරක්ෂක ලේකම් ගෝඨාභය රාජපක්ෂ මහතාගේ අදහසක් අනුව ක්‍රියාත්මක අපි වෙනුවෙන් අපි අරමුදලින් ඉදි වූ නිවාස 30ක් රණවිරු පවුල්වලට පැවරීම පසුගිය දා කෑගල්ලේ පැවැතියේ මහින්ද රාජපක්ෂ ජනාධිපතිතුමාගේ ප්‍රධානත්වයෙනි.කෑගල්ල දිස්ත්‍රික්කය පුරා එම නිවාස 30 ඉදිව තිබූ අතර ගෘහභාණ්ඩවලින් ද සමන්විත එක් නිවෙසකට වැය කළ මුදල රුපියල් විසි අට ලක්ෂයක් තරම් විය.රඹුක්කන මැතිවරණ කොට්ඨාසයේ මීදුම ප්‍රදේශයේ ඉදිවූ නාවික රණවිරු ඒ.ආර්.කේ.ටී.බණ්ඩාර මහතාට අදාළ නිවසේ යතුර බාරදීමට පැමිණි ජනාධිපතිතුමා ඉන් අනතුරුව ඒ ආසන්නයේ මීදුම සුමංගල විද්‍යාලයේ පැවති උත්සව සභාවට ද එක්විය.ජනාධිපති ධූරයට පත් වීමෙන් පසු එතුමා රඹුක්කන පුරවරයට පැමිණි පළමු අවස්ථාව එය විය. රඹුක්කන ශ්‍රී.ල.නි.ප. ප්‍රධාන සංවිධායක මහ ඇමැති මහීපාල හේරත් සහ රඹුක්කන ප්‍රාදේශීය සංවර්ධන කමිටුවේ සභාපති පාර්ලිමේන්තු මන්ත්‍රී කනක හේරත් යන පිය පුතු දෙදෙනා එම උත්සව කටයුතු ඉතා සංවිධානාත්මකව පෙළගස්වා තිබිණි.දසදහසකට වැඩි ජනකායක් පාසල් භූමියට රැස්ව සිටි අතර ජනාධිපති මහින්ද රාජපක්ෂ මහතා උත්සව සභාවේ කටයුතු කෙරෙන ආකාරය ඇගයුමට ලක් කරමින් මහ ඇමැතිවරයා සමඟ දිගින් දිගටම සතුටු සාමීචියේ යෙදිණි. ජන සහභාගිත්වය මෙන්ම උත්සවයේ සංවිධාන කටයුතු පිළිබඳව ආරක්ෂක ලේකම් ගෝඨාභය රාජපක්ෂ මහතා ද මහ ඇමැතිවරයා ඇතුළු පිරිසට ප්‍රසාදය පළ කළ අතර රඹුක්කන විවිධ සංවිධාන විසින් ජනාධිපතිතුමා පිළිගැනීම සඳහා තොරණ 17ක් ඉදිකර තිබිණි.ජනාධිපතිතුමා ඇතුළු ප්‍රභූ පිරිසට මෙන්ම මාධ්‍යවේදීන් ඇතුළු 1000කට ආසන්න සියලු ආරාධිතයන්ට දිවා ආහාරය කෑගල්ල නගරයේ මහීපාල හේරත් මහතාගේ නිවෙසේ පිළියෙල කර තිබිණි. එදින දිවා ආහාරය මහ ඇමැති නිවසේ භුක්ති විඳීමෙන් පසු ජනාධිපතිතුමා පැයකට ආසන්න කාලයක් එම නිවෙසේ ගත කෙළේය.එතුමා නිවසින් නික්මීමට මත්තෙන් ඒ අවස්ථාවට සහභාගි වූ බොහෝ පිරිස් සමඟ ඡායාරූපවලට ද පෙනී සිටියේය.ගුවන් යානයට නැඟීම සඳහා රඹුක්කන බතමුරේ පිටිය වෙත ළඟා වෙමින් සිටි ජනාධිපතිතුමාගේ කනට කොඳුරා මහීපාල හේරත් මහ ඇමැතිවරයා අපූරු ඉල්ලීමක් කළේය.”ඔබතුමා යන යන තැන්වල ඔබතුමා දැක බලාගන්න කකුල් දෙකේ අලි පොරකනවා වගේ මේ ආසන්න තැනක කකුල් හතරේ අලි රංචුවක් ඔබතුමා එනකල් බලාගෙන ඉන්නවා.” මහඇමැතිවරයා එසේ සඳහන් කළේ බතමුරේ ක්‍රීඩාපිටිය ආසන්නයේ පින්නවල අලි අනාථාගාරය පිළිබඳවය.ඒ අනුව ජනාධිපතිතුමා හදිසියේම පින්නවල අලි අනාථාගාරයට පිවිසුණු අතර සියයකට ආසන්න අලි ඇතුන්ගේ පමණක් නොව එහි කාර්ය මණ්ඩලයේ සුව දුක් විමසීමට ද එතුමා අමතක නොකළේය.විශේෂයෙන් දෑස් අඳ දළ ඇතුගේ සුවදුක් විමසා බැලූ ජනාධිපතිතුමා යා යුතු මඟ දැන හඳුනාගැනීමට පවා අසමත් එම අන්ධ ඇතු දෙස බලා සිටියේ මහත් සානුකම්පාවෙනි.දෙපා අලි මේච්චල් කිරීම සබරගමුව මහ ඇමැති මහීපාල හේරත්ට කජු කන තරමට ලේසි පහසු කටයුත්තකි. විසි වසකට ආසන්න කාලයක් දෙපා අලි මෙල්ල කළ ඔහු පසුගියදා සිව්පා අලි මේච්චල් කරන ආකාරය පිළිබඳ අපූරු වැඩකට අත ගැසීය. ඔහු පුරා විසි වසකට ආසන්න කාලයක් දේශපාලන නායකත්වය දෙන රඹුක්කන පින්නවල අලි අනාථාගාරයේ ඇත් ගොව්වන් සඳහා විශේෂ පුහුණු පාඨමාලාවක් සංවිධානය කර තිබූ අතර පාර්ලිම්න්තු මන්ත්‍රී කනක හේරත්, සත්වෝද්‍යාන අධ්‍යක්ෂ භාෂ්වර සේනාංක ගුණරත්න මෙන්ම පේරාදෙණිය විශ්වවිද්‍යාලයේ මහාචාර්ය නිමල් දංගොල්ල ද එම අවස්ථාවට එක්ව සිටියහ.ආචාර්ය මහාචාර්යවරුන්ට අමතරව අලි ඇතුන් පිළිබඳ දැනුම ඇති පාරම්පරික ඇත් ගොව්වන් ද එම අවස්ථාවට කැඳවා තිබුණේ වඩාත් නිවැරැදිව අලි මේච්චල් කරන ආකාරය පිළිබඳ නවක ඇත්ගොව්වන්ට ගුරුහරුකම් දීමේ අදහසිනි.වැඩමුළුව පුරා තෙදිනක් පැවැත්විණි. ඒ සඳහා ආධුනික ඇත් ගොව්වෝ 38 දෙනෙක් සහභාගි වූහ.”මම දෙපා අලි හීලෑ කිරීමේ කලාව මෙයාට හොඳට පුරුදු පුහුණු කරලා තියෙන්නේ. ඊට අමතරව පහුගිය කාලවල කුලප්පු වුණු කකුල් හතරේ අලිත් අපි දෙන්නා මේච්චල් කළා.” මහ ඇමැතිවරයා කනක පුතු දෙස බලමින් සෙසු පිරිසට කීය.ඒ පසුගිය වකවානුවේ කෑගල්ල දිස්ත්‍රික්කයේ විවිධ පෙරහරවලට සහභාගි වූ අලි ඇතුන් කුලප්පු වූ අවස්ථාවල ඔවුන් ආන්බාන් කර ගස් බැඳීමට සිය පුත් කනක හේරත් සමඟ කටයුතු කළ ආකාරය සෙස්සන්ට සිහිපත් කරමිනි.ඝාතනයට ලක් වූ කහවත්තේ මව සහ දියණිය පිළිබඳ සංවේගයෙන් කතා නොකරන කෙනකු නැති තරම්ය. ඝාතනයට ලක්වූ කහවත්තේ කාවින්ද්‍යා දැරිය පිළිබඳ මතකය පසුගියදා සබරගමුව පළාත් සභා ශ්‍රවණාගාරයේ පැවැති උත්සව සභාවකට සහභාගි වූ ආණ්ඩුකාර වි.ජ.මු. ලොකු බණ්ඩාර ගේ දෑසම කඳුළින් තෙත් කිරීමට සමත් විය. ඵල සපිරි පාසල් ලෙසින් නම් කර තිබූ සබරගමුවේ පාසල් ඇගයීමේ උලෙළ සඳහා ආණ්ඩුකාර වි.ජ.මු ලොකුබණ්ඩාර සහ මහ ඇමැති මහීපාල හේරත් ඇරැයුම් ලැබී තිබූ අතර ආරාධිතයින් පිළිගැනීම සඳහා පාසල් දැරියන් ඉදිරිපත් කළ ගීතය බෙහෙවින් සංවේදී වූවක් විය.එම ගායක කණ්ඩායමට අයත් එක් දැරියක දෙස බලා සිටි ආණ්ඩුකාරවරයා මහ ඇමැතිවරයාගේ කනට කොඳුරා සඳහන් කළේ ඇගේ රූපය බොහෝ දුරට ඝාතනයට ලක්වූ කහවත්තේ කාවින්ද්‍යාට සමාන බවය.එම අරුත් දැක්වීම මහ ඇමැති මහීපාල හේරත්ට ද සංවේගයට හේතු විය.සිය අදහස් දක්වන අතරතුර වි.ජ.මු. ලොකු බණ්ඩාර සඳහන් කළේ වේදිකාවේ පිළිගැනීමේ ගීතය අතිශය අර්ථාන්විත බවය.ඔවුන් එම ගීතය තුළ ජීවත් වුණා. එහි අර්ථයේ නිමග්නව සිටියා යැයි සඳහන් කළ ලොකු බණ්ඩාර ආණ්ඩුකාරවරයා ගායිකාවන් අතර සිටි දෙවැනි පාසල් දැරිය හැමතින්ම ඝාතනයට ලක්වූ කහවත්තේ පාසල් දැරියට සමාන යැයි සඳහන් කළේ සුසුමක් ද සමඟය.සොඳුරු මල් වගේ අහිංසක දැරියෝ ආණ්ඩුකාරවරයාගේ කටහඬ ද බෙහෙවින් කනස්සලු සහගත විය.අනතුරුව අදහස් දැක්වූ මහ ඇමති මහීපාල හේරත් සඳහන් කළේ ප්‍රසිද්ධ උත්සව සභාවලට දේශපාලන රැස්වීම්වලට තමා සිය මැතිනිය වූ අජන්තා හේරත් කැඳවාගෙන නොයන බවය. එතුමිය මගේත් දරු මුනුපුරන්ගේත් දුක සැප සොයා බලමින් යහපත් ගෘහණියක් ලෙස කටයුතු කරන්නියක්. එහෙත් සුවිශේෂ අවස්ථවල මා ඈ සමඟ උත්සවවලට එනවා.අද මෙම ඵල සපිරි පාසල් උලෙළට ඈ පැමිණියේ ගුරුවරුන්ට බුහුමන් දක්වන එම උතුම් අවස්ථාව දක්වන සැලකිල්ලක් වශයෙනි යනුවෙනි.ජනාධිපතිතුමා ගිය සතියේ පාර්ලිමේන්තු රැස්වීමට සහභාගී වූණේය.ඒ වන විට ජිනීවා යෝජනාව ගැන මැති-ඇමැති වරුන් ද දැඩි අවධානයෙන් සිටියහ. ජනාධිපතිතුමා පාර්ලිමේන්තු සබා ගැබෙන් ඉවත්ව පාර්ලිමේන්තුවේ ජනාධිපති කාර්යාලයට පැමිණීමත් සමඟ ආණ්ඩුවේ මැති – ඇමැති වරුන් ද විපක්ෂයේ මන්ත්‍රීවරුන් කිහිප දෙනෙක් ද එතැනට ආවේ ජනාධිපතිතුමා සමඟ සුහද කතාබහක් කිරීමටය.ඒ වන විට ශ්‍රී ලංකාව සම්බන්ධයෙන් ජිනීවා මානව හිමිකම් කොමිසමට ඉදිරිපත්වීමට යන යෝජනාවට විරුද්ධව ලැබෙන ඡන්ද සංඛ්‍යාවේ අඩුව ගැන එහි සිටින ශ්‍රී ලංකා නියෝජිතයින්ගෙන් දැනගන්නට ලැබුණි.මෛත්‍රීපාල සිරිසේන, විමල් වීරවංශ, සුසිල් ප්‍රේමජයන්ත, ඩිලාන් පෙරේරා, මහින්දානන්ද අලුත්ගමගේ, ඇතුළු මැති – ඇමැති පිරිස ඒ ගැන ජනාධිපතිතුමාගෙන් විමසන්නට වූහ.ජනාධිපතිතුමා සිනාසෙමින් කීවේ “ඕවා ගැන වැඩිය කලබල වෙන්න එපා. ඔයිට වැඩිය අභියෝගවලට අපි මුහුණ දීල තියෙනවනේ. මං මගේ රටත්, ජනතාවත් රකිනවා. මාත් එක්ක ජනතාව ඉන්නකල් මං ඕවට සැලෙන්නෙ නෑ.” ජනාධිපතිවරයා කීවේ දැඩි හැඟීම් බරවය.පාර්ලිමේන්තු මන්ත්‍රී නාමල් රාජපක්ෂ මන්ත්‍රීවරයා එතැනට පැමිණියේ තවත් මැති- ඇමැතිවරුන් පිරිසක් සමඟය.”සර්! නාමල් මන්ත්‍රීතුමාට නඩු බාරදෙන්න සේවාදායකයන් අපේ ළඟටත් එනවා.” ජනාධිපති පාර්ලිමේන්තු කටයුතුª ලේකම් කුමාරසිරි හෙට්ටිගේ කීවේ නාමල් මන්ත්‍රීවරයාගේ අතින් අල්ලා ගනිමිනි.”උසාවිත් යන්න. පාර්ලිමේන්තුවේ වැඩෙත් කෙරෙන්න ඕන.” ජනාධිපතිවරයා නාමල් රාජපක්ෂ මන්ත්‍රීවරයාට උපදෙසක් දුන්නේය.”සර්! විමලුයි මමයි තරහ වෙලයි කියල සමහරු හිතනවා. අපි අතර එහෙම කිසිම දෙයක් නෑ” ඩිලාන් කීවේ විමල්ගෙන් අදහසක් බලාපොරොත්තුවෙනි.”දේශපාලන අදහස් මතවාද මතුවෙන්න ඕන. එතකොට තමයි සුන්දර” ෂමල් වීරවංශ ඇමැතිවරයා කීවේය.ජනාධිපතිවරයා මේ සියලු කතාබහ අවධානයෙන් අසා සිටියේය.”ජිනීවා යෝජනා තියා ඊට එහා දෙයක් වුණත් අපේ ජනාධිපතිතුමා සැලෙන්නෙ නෑ. බලන්නකො ජනාධිපතිතුමා සන්තෝසෙන් ඉන්න හැටි” නියෝජ්‍ය අමාත්‍ය ලලිත් දිසානායක මැති ඇමැතිවරුන්ට කියද්දී ඔවුන් ද එය අනුමත කළහ.මේ අතර එතැනට පැමිණියේ එ.ජා.ප. මන්ත්‍රී චම්පිකා ප්‍රේමදාසය. සිය මැතිවරණ කොට්ඨාසයේ සංවර්ධන ව්‍යාපෘතියක් ගැන ජනාධිපතිවරයාගෙන් ඉල්ලීමක් ද කළේය.”චම්පිකා මන්ත්‍රීතුමාට එහා පැත්තෙ හිටිය ඇති වෙලා වගේ” මන්ත්‍රීවරයෙක් කීවේය.”තමුන්නාන්සේලගෙම අය මට කරදර නොකරා නම් මං අද ඉන්නෙත් ශ්‍රී.ල.නි.ප.යේ. ඉන්න දුන්නෙ නෑනේ. හැබැයි මං ජනාධිපතිතුමාට හරි ආදරෙයි. ඒකෙ වෙනසක් වෙන්නෙ නෑ.” චම්පිකා මන්ත්‍රීවරයා කීවේ හැඟීම්බරවය.ජනාධිපතිවරයා ඊට ප්‍රතිචාර දක්වමින් කීවේ ඒ කතාවේ ඇත්තකුත් තියෙන බවයි.එ.ජා.ප නායක රනිල් වික්‍රමසිංහ ඇතුළු එ.ජා.ප මන්ත්‍රීවරු පිරිසක් ගිය සතියේ සිකුරාදා යාපනය බලා ගියහ. ඒ විශේෂ බස් රථයකිනි. එදින එ.ජා.ප නායකයා ඇතුළු පිරිස නවාතැන් ගත්තේ යාපනයේ තරු පංතියේ හෝටලයක් වන “ටිල්කෝ ජැෆ්නා” හෝටලයේය.එදින රාත්‍රියේ එ.ජා.ප නායකයා ඇතුළු පිරිස වෙනුවෙන් යාපනය දිසා මන්ත්‍රිනී මහේෂ්වරීගේ නිවෙසේ රාත්‍රි භෝජන සංග්‍රහයක් සංවිධානය කොට තිබිණි. එම භෝජන සංග්‍රහයේ විශේෂත්වය වූයේ එය මස් මාංශවලින් තොර වීමය.රාත්‍රී භෝජන සංග්‍රහය පැවැත්වෙන අතරතුර මන්ත්‍රීවරියගේ නිවෙසේ විදුලිය විසන්ධි වී ගියේය. ඒ සමඟම මන්ත්‍රිවරියට සිදුවූයේ රාත්‍රි භෝජන සංග්‍රහයට ඉටිපන්දම්වලින් ආලෝකය ලබා දීමටයි. ඒ සමඟම එ.ජා.ප නායකයා මහේෂ්වරන් මන්ත්‍රීවරියට විහිළුවක් ද කළේය.”මෙයා උවමනාවෙන්ම ලයිට් ඕෆ් කරලා වගෙයි මට හිතෙන්නේ. මොකද මෙතන ඉටිපන්දම්වලින් එළිය දීලා රාත්‍රී භෝජන සංග්‍රහයක් තියන්න මෙයාට ඕන වෙලා වගෙයි. මේක සිහිවටනයක් විදියට තියා ගන්නද හදන්නේ” එ.ජා.ප නායකයා විමසා සිටියේ කවුරුත් සිනහ ගන්වමිනි.ඉන් අනතුරුව ගිය සෙනසුරාදා එ.ජා.ප නායකයා යාපනය දිසාවේ කොඩිකාමම්, නෙල්ලිඅඩි, වැල්වැටිතුරෙයි සහ චුන්නාගම් යන ප්‍රදේශවල පැවැති පොකුරු රැස්වීම් 14 කට පමණ සහභාගී වුණේය.මේ අතර එදින චාවකච්චේරි ගණදෙවි කෝවිලේ එදින අන්නා දානම් නම් විශේෂ ආගමික උත්සවය පැවැත්විණි. එය එම ප්‍රදේශයේ ජනතාවගේ මුදල් සම්මාදමෙන් ගණ දෙවියන් උදෙසා සිදු කරනු ලබන පූජාවකි. එහිදී ගණදෙවියන්ට පූජාව සිදුකොට අවසානයේ සියලුම බැතිමතුන් බිම වාඩි වී කෙසෙල් කොළේ ආහාර අනුභව කිරීම සිරිතකි. ඒ නිසා චාවකච්චේරියට පැමිණ එ.ජා.ප නායකයා ඇතුළු පිරිස ද එදින එම කෝවිලෙන් දිවා ආහාරය ලබා ගත්හ.එදිනම සවස්වරුවේ එ.ජා.ප නායකයා යාපනයේ ව්‍යාපාරික ප්‍රජාව සහ නීතිඥයන් හමුවිය. ඉන් අනතුරුව එ.ජා.ප නායකයා ඇතුළු පිරිස පරන්තන් නගරය හරහා විශ්වමඩු ප්‍රදේශයට පැමිණියේය. ඒ එල්.ටී.ටී.ඊ. නායක වේළුපිල්ලේ ප්‍රභාකරන් ජීවත් වූ භූගත බංකරය නැරැඹීමටය. ඉන් පසුව එදින එ.ජා.ප නායකයා ඇතුළු පිරිස දිවා ආහාරය ලබා ගත්තේ මුලතිව් ප්‍රදේශයේ නිවෙසකිනි.ගිය සතියේ අඟහරුවාදා එ.ජා.ප පාර්ලිමේන්තු කණ්ඩායම් රැස්වීම පැවැත්විණි. එහිදී එ.ජා.ප නායකයා මන්ත්‍රී කණ්ඩායමට පැහැදිලි කළේ ජිනීවා මානව හිමිකම් කවුන්සිලයට ලංකාවට එරෙහිව ඉදිරිපත්ව තිබෙන යෝජනාව ගැනයි. මේ අතරතුර එදිනම සවස එ.ජා.ප මන්ත්‍රී ජෝන් අමරතුංගගේ නිවෙසේ විශේෂ සාකච්ඡාවක් පැවැත්විණි. එහිදී එ.ජා.ප මූලස්ථානය වන සිරිකොත පිළිසකර කිරීම සඳහා රුපියල් ලක්ෂ 15 ක මුදලක් එ.ජා.ප නායකයා වෙත පිරිනැමීම සිදු විය.ජාතික නිදහස් පෙරමුණ විසින් ‘දිනාගත් සාමය රැකගමු - අධිරාජ්‍යවාදී මෙහෙයුම පරදවමු’ යන තේමාව යටතේ පවත්වනු ලබන ‘රට සුරකින ජන රැලිමාලාවේ දෙවැන්න මහනුවර දී පසුගිය බ්‍රහස්පතින්දා පවත්වනු ලැබීය.ජාතික නිදහස් පෙරමුණේ දේශපාලන මණ්ඩල සභික, හිටපු පාර්ලිමේන්තු මන්ත්‍රී, මහනුවර දිස්ත්‍රික් නායක නිමල් ප්‍රේමවංශ ඒ රැලියේ මුලසුන හෙබවීය.දේශපාලන මණ්ඩල සභික, වයඹ පළාත් සභා මන්ත්‍රී සේනාරත්න ද සිල්වා, මාධ්‍ය ප්‍රකාශක, කොළඹ මහනගර සභා මන්ත්‍රී මොහොමඩ් මුසම්මිල්, දේශපාලන මණ්ඩල සභික, මධ්‍යම පළාත් කෘෂිකර්ම අමාත්‍ය නිමල් පියතිස්ස, ජාතික සංවිධායක, හිටපු පාර්ලිමේන්තු මන්ත්‍රී ජයන්ත සමරවීර, දේශපාලන මණ්ඩල සභික පියසිරි විජේනායක, ප්‍රධාන ලේකම් පි‍්‍රයන්ජිත් විතාරණ වේදිකාවේ අසුන් ගෙන සිටියහ.රැලියට විශාල පිරිසක් එක්ව සිටි අතර පියසිරි විජේනායක රැළිය අමතන අවස්ථාව වනවිට එක්සත් ජාතීන්ගේ මානව හිමිකම් කවුන්සිලයට ඇමෙරිකාව විසින් ඉදිරිපත් කරන ලද ශ්‍රී ලංකාවට එරෙහි යෝජනාව ජිනීවාහි සම්මත වූ බවට ජනතාව එස්.එම්.එස්. පණිවිඩ මගින් දැන ගැනීමට ලැබී තිබිණි. බොහෝ දෙනකුගේ මුහුණ අඳුරුබරව තිබිණි.ඒ සමඟම සිදු වූයේ ජාතික නිදහස් පෙරමුණේ නායක, ඉදිකිරීම් , ඉංජිකේරු සේවා, නිවාස හා පොදු පහසුකම් අමාත්‍ය විමල් වීරවංශ මහතාගේ පැමිණීමයි. ඔහු වේදිකාවේ සිට ජනතාවට ආචාර කරන විට මහනුවර නගර මධ්‍යය දැවැන්ත ඔල්වරසන් හඬකින් ගිඟුම් දුන්නේ ය. ඇතමුන්ගේ දෑස්වලින් කඳුළු වැගිරෙන අයුරු ද දැකගත හැකි වීය.“රජයයි - ජනතාවයි කියන්නේ දෙකක් නොවෙයි එකක්. මේ රටේ පරමාධිපත්‍යය හිමිව තියෙන්නේ ජනතාවටයි. එහෙම නැතිව එක්සත් ජාතීන්ගේ මානව හිමිකම් කවුන්සිලයට නොවෙයි. මේ රටේ තියෙන්නේ මහා රැජිනගේ ආණ්ඩුවක් නොවෙයි. මේ රට නිදහස්, ස්වෛරී, ස්වාධීන රාජ්‍යයක්.ඇමෙරිකාවේ කියන කියන දේ කරන්න ඔළුව නමන්න අපි ඇමෙරිකාවේ යටත්විජිතයක් නෙවෙයි. කවර යෝජනාවක් ගෙන ආවත් ඒක පිළිගන්නවාද ක්‍රියාත්මක කරනවාද, කියන තීරණය කළ යුත්තේ ශ්‍රී ලංකා ජනරජයේ පරමාධිපත්‍යය හිමි එහි ජනතාවයි. ඔව්! තමුන්නාන්සේලායි ඒ තීරණය ගත යුත්තේ.මේ රටේ වෙසෙන සියලු දෙනාට ඉදිරියේ දී දැඩි තීරණයක් ගන්න වෙනවා. ඒ තමන් නියෝජනය කරන්නේ කුමන පිල ද කියන එක ගැන ඉන්න පුළුවන් පිල් දෙකක්, විතරයි. එකක් රටට හතුරු අධිරාජ්‍යවාදයට පක්ෂ පිල. අනෙක රටට හිතැති අධිරාජ්‍යවාදයට විපක්ෂ පිල. නිකම් බොරු කතාන්දර නොකියා තමන් මොන පිලේ ද කියන එක තෝරා ගන්න කාටත් සිදුවනවා. ඇමෙරිකාව සල්ලි පොම්ප කරලා තමන්ගේ කුමන්ත්‍රණයේ ඉදිරි පියවර ක්‍රියාත්මක කරන්න උත්සාහ ගනීවි.මේ රටට ආදරය කරන දෑහිතකාමී ජනතාව ඈත් නොකරගෙන කටයුතු කිරීමේ අභියෝගය මේ රජයට තිබෙනවා. මේක ඒ අභියෝගය බාරගත් රජයක්.අපි ලක්ෂ ගණනින් පාරට බහිමු! ඇමෙරිකානු බලපෑමට එරෙහි වෙමු” විමල් ඓතිහාසික මහනුවර නගරයේදී ජනතා ඔල්වරසන් මැද පැවසීය.ජාතික නිදහස් පෙරමුණේ දේශපාලන මණ්ඩලය පසුගිය බදාදා බත්තරමුල්ලේ පිහිටි එහි ප්‍රධාන කාර්යාලයේදී රැස්වීය.“ඇමෙරිකා එක්සත් ජනපදය අපට එල්ල කරන බලපෑම් හමුවේ නිහඬව නොසිට සාමකාමීව විරෝධය දැක්වීමේ ක්‍රමවේදයක් විදිහටයි මම ඇමෙරිකන් සන්නාම සහිත භාණ්ඩ හා සේවා අත්හරින ලෙස මේ රටේ ගෘහිණියන් තරුණයන් ඇතුළු පිරිස්වලින් ඉල්ලා සිටියේ. නමුත් බොහෝ මාධ්‍ය ඇතුළු ඇතැම් පිරිස් දැන් ‘ගූගල් කෑල්ලක්’ අල්ලාගෙන මා කළ ඉල්ලීමට පහර ගහනවා.ගූගල් බැරිනම් ඉතිං අනෙක් ඒවා හෝ අත් හැරලා විරෝධය දක්වන්න පුළුවන්නේ. මේකෙන් පෙනෙන්නේ ඇමෙරිකාවේ ගැත්තෝ, පන්දම් කාරයෝ කොච්චර ඉන්නවාද කියන එකයි. නමුත් ඇතැම් අය යට ගහන්න හැදුවාට මේ වැඩේට පුළුල් ප්‍රතිචාර ලැබී තිබෙනවා. ඇමෙරිකන් භාණ්ඩ විරෝධයට සූදානම් බහුතර ජනතාවක් ඉන්නා බව පෙනෙනවා.” විමල් වීරවංශ එහිදී පෙන්වා දුන්නේ ය.“ඇතැම් බටහිර තානාපති කාර්යාල මාධ්‍යවේදීන් පිරිසකට පාටි දීලා තිබෙනවා. ඒ මේ රටට එරෙහි යෝජනාවට පක්ෂ මතයක් හදන්නයි. ජනතාව බුද්ධිමත්. ඔවුන් රවටන්න බැහැ. අපි මේ පිළිබඳව ජනතාව දැනුවත් කිරීමට අවශ්‍ය පියවර ගෙන තිබෙනවා” ජානිපෙ ප්‍රධාන ලේකම් ප්‍රියන්ජිත් විතාරණ මහතා පැවසීය.එජාප හිටපු නායකයකු වූ මෙරට කීර්තිමත් දේශපාලනඥයකු වූ ඩී. එස්. සේනානායක මහතාගේ ගුණ සමරු උත්සවයක් පසුගියදා පැවැත්විණි. ඒ අගමැති දි. මු. ජයරත්න මහතාගේ ප්‍රධානත්වයෙනි. එම අවස්ථාවට එජාප නායක රනිල් වික්‍රමසිංහ, එජාප හිටපු උප නායක රුක්මන් සේනානායක, එජාප මහ ලේකම් තිස්ස අත්තනායක, එජාප මන්ත්‍රීවරුන් වන ගයන්ත කරුණාතිලක, රුවන් විජයවර්ධන ඇතුළු පිරිසක් ඊට එක්ව සිටියහ.එහිදී අගමැති දි. මු. ජයරත්න මහතා ගුණ සමරු උත්සවය ඇමැතීමට ද අමතක නොකළේය. එහිදී අගමැතිතුමා තමා අසල සිටි එජාප මන්ත්‍රී ගයන්ත කරුණාතිලක ගැන ද විශේෂ සඳහනක් කළේය.“ගයන්ත මන්ත්‍රීතුමා පක්ෂ නායකත්වයට ගරු කරලා නායකයා සමඟම හිටියා. ඔහු කවදාවත් නායකයාගෙන් පිට ගියේ නෑ. මම වුණත් එහෙමම තමයි. මට අවස්ථා කීපයකදීම අගමැතිකම නොලැබී ගියා. මං ඒ වෙලාවල කීවේ ප්‍රශ්නයක් නෑ නොලැබී ගියාට කියලා. අනෙක මට වුණත් හැමදාම අගමැතිකම් කරන්න පුළුවන් ද? මෙතැන ඉන්න මන්ත්‍රීතුමන්ලාටත් ඒවා හිමියි.” අගමැති දි. මු. ජයරත්න මහතා කීවේ කවුරුත් සිනහ ගන්වමිනි.එහිදී අගමැතිතුමා ජිනීවා මානව හිමිකම් කවුන්සලයේ පැවැත්වීමට නියමිත ඡන්ද විමසුම ගැන ද සිහිපත් කළේය. “ජිනීවා නුවර ඡන්ද විමසුමේදී මොනවා වුණත් අපි පක්ෂ පාට බේදයෙන් තොරව එකා වගේ සිටිය යුතුයි. එකම රටක පුරවැසියන් ලෙස එක්සත්ව පෙළ ගැසිය යුතුයි.” අගමැතිතුමා කියා සිටියේය.මේ අතරතුර එජාප නායකයාට අගමැතිතුමාගේ කථාව අතරතුර ජිනීවා මානව හිමිකම් කොමිසමේ ඡන්ද විමසීමේ ප්‍රතිඵල ලැබුණේය. එම ප්‍රතිඵලය එජාප නායකයා ඊට පසු අගමැතිතුමාට කියා සිටියේය.එජාප ජාතික සංවිධායක දයා ගමගේ විසින් ගිය සතියේ තමන්ට සහයෝගය දැක්වූ සහ නව තනතුර ලැබීමෙන් පසු සුබ පැතූ සියලු දෙනාම පැපිලියානේ පිහිටි ඔහුගේ කාර්යාලයට කැඳවා තිබිණි. ඊට පළාත් සභා මන්ත්‍රීවරු සහ ප්‍රාදේශීය සභා සහ නගර සභා විපක්ෂ නායකවරු කැඳවා තිබිණි.මේ අතරතුර එම විශේෂ රැස්වීමට පැමිණි පොල්පිතිගම ප්‍රාදේශීය සභාවේ විපක්ෂ නායකවරයා එජාප ජාතික සංවිධායකවරයාගෙන් විශේෂ ඉල්ලීමක් කළේය. “ජාතික සංවිධායකතුමනි, පොල්පිතිගම ආසනයට එජාප සංවිධායකයකු නැහැ. ඒ නිසා මා ඊට පත් කරන්න කියා මා ඉල්ලනවා.” පොල්පිතිගම ප්‍රාදේශීය සභා විපක්ෂ නායකවරයා කියා සිටියේය.“විපක්ෂ නායකතුමා ඔයා විපක්ෂ නායකයා වුණේ දක්ෂයෙකු නිසා නෙමෙයිනේ. අනෙක ඔයාට පොල්පිතිගම ආසනය දිනා ගන්ඩ පුළුවන් වුණා ද? ඒ නිසා ඔයාට ආසන සංවිධායකකම් දෙන්ඩ බැහැ” ජාතික සංවිධායක දයා ගමගේ කියා සිටියේ ප්‍රසිද්ධියේමය.ඒ සමඟම තවත් ප්‍රාදේශීය සභා විපක්ෂ නායකයකු එජාප ජාතික සංවිධායක දයා ගමගේගෙන් විමසා සිටියේ අමුතුම ප්‍රශ්නයකි. “එතකොට ජාතික සංවිධායක තුමා ඔබතුමා ඔබතුමාගේ අම්පාර ආසනයත් පරාදයි නේද?” ප්‍රාදේශීය සභා විපක්ෂ නායකයා විමසා සිටියේය.ඒ සමඟම රැස්වීමේ කටයුතු අඩාළ වූයේ විවිධ පුද්ගලයන් එජාප ජාතික සංවිධායකවරයාට දෝෂාරෝපණය කිරීමට පටන් ගැනීමත් සමඟය. ඒ සමඟම රැස්වීමට පැමිණි එජාප පළාත් පාලන ආයතන ප්‍රබලයෝ ජාතික සංවිධායකවරයාගේ තේ පැන් සංග්‍රහය ද ප්‍රතික්ෂේප කරමින් එම ස්ථානයෙන් පිටව ගියහ.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=ab1203256</link>
    <topic>මේවා නිදහස් මාධ්‍ය ව්‍යාපාරයට ඉතිරි කළ මුදල්</topic>
    <author>පරිවර්තනය දයා ඩී. ෆොන්සේකා</author>
    <content>සුනන්ද දේශප්‍රිය කියයිසුනන්ද සහ ජැකොලින්සුනන්ද දේශපි‍්‍රය ගේ කතාව නමින් උවිඳු කුරුකුලසූරිය විසින් කලම්බු ටෙලිග්‍රාෆ් වෙබ් අඩවියේ පළ කළ ලිපියේ තුන්වැනි හා අවසාන කොටසයි මේ. පළමු හා දෙවන කොටස් පසුගිය සතිවල පළ විය.4. “මම දැන් නිදහස් මාධ්‍ය ව්‍යාපාරයේ අභ්‍යන්තර විගණන කොමිටියට මා විසින් දෙන ලද නිල ඊමේල් පණිවිඩවල අදාළ කොටස් උපුටා දක්වමි. එයින් සුනන්ද කළු සල්ලි සුදු කිරීමට බොරු කියා ඇත්තේ කෙසේදැයි ඔබට වටහාගන්නට හැකි වනු ඇත.අන්තර්ජාතික මාධ්‍ය සම්මේලනයේ ජැකොලින් පාර්ක් විසින් එවන ලද ලිපි ද අමුණා 2008 නොවැම්බර් 19 දා උදෑසන 7.37 ට සුනන්ද නිදහස් මාධ්‍ය ව්‍යාපාරයේ භාණ්ඩාගාරික කසුන් යාපා කරුණාරත්න ගෙන් මාධ්‍ය සේවකයන්ගේ වෘත්තීය සංගම් සමුළුවට මුදලක් මාරු කිරීමට අවසර ලබා දෙන්නැයි ඉල්ලීය. මේ ඊමේල් පණිවිඩයේ පිටපත් මා ඇතුළු අනෙත් නිලධාරීන්ට ද යවන ලදී.“මම ඒ මුදල වන රු. 192,150 එකවරම හඳුනා ගතිමි. ඒ විකල්ප ප්‍රතිපත්ති කේන්ද්‍රයෙන් සොරාගත් මුදලයි. මම ඒ බවත් නොහඟවා මෙසේ පිළිතුරු යැවීමි.“ජැකී ගේ ඇමුණුම් ලිපියට අනුව මේ ශ්‍රී ලංකා මුදලින් රුපියල් 1,92,150 මුදලත් 2007. 11. 16 දින රජයේ මාධ්‍යයේ ගුණාත්මක අගය හැසිරවීම වැඩසටහනේ තෑගි බෙදා දීම සඳහා පැමිණි ජැකොලයින් පාර්ක් ගේ ගමන් ගාස්තු වශයෙන් අන්තර්ජාතික මාධ්‍යවේදීන්ගේ සම්මේලනයට ආපසු ගෙවිය යුතුව ඇත. “මගේ අදහස වන්නේ 2007 රජයේ මාධ්‍යය ගුණාත්මක බව හැසිරවීම වැඩසටහනේ තෑගි බෙදාදීම සංවිධානය කරන ලද්දේ විකල්ප ප්‍රතිපත්ති කේන්ද්‍රය විසින් නිසා නිදහස් මාධ්‍ය ව්‍යාපාරය එයට අකැමැති නොවන බවය.”සුනන්ද ඊට පිළිතුරු සැපයූයේ මෙසේය. “මා නිදහස් මාධ්‍ය ව්‍යාපාරයට බැර කළ එම රු. 192,150 ක මුදල අපේ අන්තර්ජාතික මාධ්‍යවේදීන්ගේ සම්මේලනය සඳහා අප ඉතිරි කර ගත් යම් මුදලකි. එය ඹ්ර්‍ණඊඛ්ර්‍ණ හී ගෙවීම් කොටසත් වශයෙන් දෙන ලද්දකි. එහි රිසිට් පත ඹ්ර්‍ණඊඛ්ර්‍ණ අයවැය ලේඛනයේ සඳහන්ව ඇත. නිදහස් මාධ්‍ය ව්‍යාපාරය විසින් මට එය ගෙවිය හැකිනම් මට ඒ මුදල මාධ්‍ය සේවකයන්ගේ වෘත්තීය සංගම් සමුළුවට ගෙවිය හැක.මගේ පිළිතුර මෙසේ විය. “ඔබේ පිළිතුර පැහැදිළි නැත. මොකක්ද මේ ඉතිරි කළ යම් මුදල? ඔබට මෙය පැහැදිළි කරන්න පුළුවන් ද නිදහස් මාධ්‍ය ව්‍යාපාරයේ ඉතිරි කළ මුදල් ඔබ ළඟ තබාගෙන ඉන්නවා ද? මේ ගැන භාණ්ඩාගාරිකවරු දන්නවා ද?මෙන්න සුනන්දගේ පිළිතුර“මෙය මා පෞද්ගලිකව ඉතිරි කළ මුදල්. මේවා මං ඉතිරි කරගෙන ඉන්නේ නිදහස් මාධ්‍ය ව්‍යාපාරයේ වැඩ සඳහා. මා මේ ඉතිරි කළ මුදල් වලින් බොහෝ අවස්ථාවල නිදහස් මාධ්‍ය කටයුතු සඳහා වියදම් කොට තිබෙනවා. මං උපයා ගත් මුදල් මා මේ වගේ හදිසි කටයුතු සඳහා ඉතිරිකර තබා ගන්නවා. මේ මුදල් කිසිදු සංවිධානයකට අයත් නැහැ. මෙය මා නිදහස් මාධ්‍ය ව්‍යාපාරයට ගෙව්වේ එය වඩා පහසු නිසා.”මගේ පිළිතුර“මං ඇන් ජී ඕ සංස්කෘතියට අලුත් කෙනෙක්. අපි එතකොට අපට අරමුදල් සපයන අයට වංචා කරනව ද? ඒත් එය දේශීය ආධාරයක් නම් රු. 150,000 ක් වැනි මුදලක් විය යුතුයි. දැන් මුදල වී ඇත්තේ 192150 ක්. එය ගුවන් ගමන් ගාස්තු ද?සුනන්ද“අපිට අරමුදල් සපයන්නන්ට වංචා කිරීම ගැන සාකච්ඡා කරන්නට පුළුවන්. ඒවා මීට පෙර සිදු කළේ කවුද? එහෙම නැත්නම් තාමත් සිදු කරන්නේ කවුද කියන එක බලන්න පුළුවන්. ගුවනින් ගමන් යන අප කවුරුත් දන්නවා ගුවන් ගමන් ගාස්තු වෙනස් වෙනවා. මෙය නිරාකරණය කරගන්න හොඳම විදිහ තමයි මේ මුදල් මට යළිත් ගෙවන එක. මට පුළුවන් මේ මුදල මාධ්‍ය සේවකයන්ගේ වෘත්තීය සංගමයට මාරු කරන්න. එතකොට මේ ප්‍රශ්නයේදී නිදහස් මාධ්‍ය ව්‍යාපාරයට කරදරයක් නැහැ.”මමකවුද අරමුදල් සපයන්නේ කියන එක ගැන මට ප්‍රශ්නයක් නැහැ. ඒ ගමන් වියදම් දැන් ගුවන් ගමන් ගාස්තු සමඟ ගැළපෙනවා ද? අපට මේ ගුවන් ගමන් ගාස්තු සඳහා ඉන්වොයිසියක් ලැබුණා ද?මීට අමතරව මම ආචාර්ය සරවනමුත්තුට දුරකතනයෙන් අමතා මේ වංචා කළ මුදල් පිළිබඳව තත්ත්වය විස්තර කළෙමි. ‘සරා’ ඔහුට ඊමේල් පතක් එවන්න යැයි කීය. සුනන්ද කියන්නේ මේ ගුවන් ගමන් ගාස්තු දේශීය ආධාර මුදල යටතේ ලැබුණු බවය. ඒ නිසා මා 2007 නොවැම්බර් 16 දිනට අදාළ ජැකී පාර්ක් ගේ ගුවන් ටිකට් පත් මුදල් නොගෙව්වේ ඇයි දැයි පැහැදිළි කර ගැනීම සඳහා ඒ ඊමේල් පත් ඉදිරිපත් කළෙමි. සිදුවූ දේ අප දෙදෙනාම දන්නා නමුදු මා ඒ ඊමේල් පිටපත් යැව්වේ ඉදිරි පරීක්ෂණ කටයුතු සඳහා පහසුවක් වශයෙනි.ඊළඟට සරා සුනන්දට ඊමේල් පතක් යවමින් විකල්ප ප්‍රතිපත්ති කේන්ද්‍රය ගුවන් ටිකට් මුදල් නොගෙව්වේ ඇයි දැයි ඇසීය. සුනන්දගේ පිළිතුර වූයේ තමන්ගේ මුදලින් ගුවන් ටිකට් මුදල් ගෙවීම අතපසුවීමක් බවය.මේ මේ අදාළ සියලුම ලිපිගොනු හා තවත් දූෂණ ඇතුළත් සිද්ධි 2008. 12. 5 දා නිදහස් මාධ්‍ය ව්‍යාපාරයේ අභ්‍යන්තර විගණන කොමිටියට යැව්වෙමි. ඔවුහු පරීක්ෂණ පටන් ගත්හ.5. 2008 දෙසැම්බර් 7 දින සුනන්ද ඇතන්ස් ගුවන් තොටුපළෙහි සිට මට කතා කොට තවදුරටත් මේ ප්‍රශ්නය නොගෙන යන ලෙසට බැගෑපත් වී තම සියලුම මුදල් ප්‍රශ්න විසඳා දෙන බවට පොරොන්දු විය. ඔහු යළි දිවයිනට ආ දිනයේ ම සිය බිරිඳ සමඟ මා හමුවන්නට විත් යළිත් මෙය මතක් කොට සිටියේය. ඒත් එවිට ප්‍රමාද වැඩිය. 2008 දෙසැම්බර් 18 දින වෙඩිවර්ධන විතානගේ හා ක්‍රිෂාන්ත ඔහුට එරෙහිව මේ ගැන සාක්ෂි දී හමාරය. අනතුරුව ඔහු විකල්ප ප්‍රතිපත්ති කේන්ද්‍රයෙන් නෙරපා දැමීය. කෙසේ වෙතත් නියම පරීක්ෂණයකදී සාක්ෂි දීමට මම ඔවුන් දිරිමත් කළෙමි. අනතුරුව මම සරවනමුත්තු මේ මේ ලිපි ගොනු අපරාධ පරීක්ෂණ දෙපාර්තමේන්තුවට දෙන්නට යන බවට දූෂමාන ආරංචියක් පතුරුවා හැරියෙමි. අනතුරුව බියවූ ඔවුහු සාක්ෂි දුන්නාහ.මේ කතාව මෙතැනින් නිමා වූයේ නැත. සුනන්ද නෙරපා හැරිය දින සුනිලා අබේසේකර ගේ නායකත්වයෙන් යුත් රාජ්‍ය නොවන සංවිධාන නියෝජිත පිරිසක් ආචාර්ය සරවනමුත්තු මුණගැසී තීරණය වෙනස් කරන ලෙස ඉල්ලා සිටියහ. මෙය ශ්‍රී ලංකාවේ සාමය හා මානුෂීය අයිතිවාසිකම් ව්‍යාපාරයේ බිඳ වැටීමක් බව ඔවුහු පෙන්වා දුන්හ. අනිත් අය ද මෙය රාජ්‍ය නොවන සංවිධානවලට එරෙහි වන්නට ප්‍රයෝජන ගනීවි යැයි ඔවුහු අවධාරණය කළහ.එසේ වුවද ආචාර්ය සරවනමුත්තු ඔවුන් සමඟ එකඟ වූයේ නැත. පසුදා උදෑසන ඔහු ‘මුදල් වංචාවක් නොව‘ ආධාර මුදල් අඩුවීමක් ලෙස එය සැලකීමේ න්‍යායකට පත්විය. මේ දුර්වලතාවයෙන් ප්‍රයෝජන ගත් දේශපි‍්‍රය තවමත් තමන් මුදල් වංචා නොකළ බව කියමින් සිටියි.අනිත් අයගේ අවංකත්වය, යහපත් හැසිරීම, විනිවිද බව ආදිය පිළිබඳව කතා කරන්නේ මෙවැනි අයයි. මා පසුගිය ලිපියේ කීවාක් මෙන් සුනන්ද නෙරපා හැරි දිනයේ ආචාර්ය සරවනමුත්තු කී දෙය යළිත් සිහිපත් කරමි.“සුනන්දට කියන්න මෙය ප්‍රසිද්ධ මාතෘකාවක් කරන්න එපා. එවිට මා මාධ්‍ය හමුවක් තබා මේ ගැන එළිදරව් කරනවා.” ඔහු එසේ කීව ද අනෙත් මාධ්‍ය සගයන්ගේ බලපෑම මත ඔහු මෙසේ ක්‍රියා කළේය.මෙය රුපියල් 192,150 මුදලක ප්‍රශ්නයක් පමණකැයි ඔබ හිතන්නට පිළිවන. එය එසේ නැත. මේ කතාබස් ඔබට පෙනෙන්නේ රාජ්‍ය නොවන සංවිධාන මුදල් උපයන්නේ හා මුදල් පරිත්‍යාගශීලීන් මේ මුදල් ව්‍යාජ බිල්පත් මඟින් වංචා කරන්නේ කෙසේ ද යන්නයි.මේ කතාව තවම දිගහරිමින් පවතී. නිදහස් මාධ්‍ය ව්‍යාපාරය මඟින් කරන ලද පරීක්ෂණවලදී මිලියන ගණන් මුදල් අයථා අපහරණ හෙළි වී ඇත. නිදහස් මාධ්‍ය ව්‍යාපාරය තවමත් ඒ ගැන පරීක්ෂණ පවත්වමින් සිටී.එහෙත් ඔවුන් විසින් මා වෙත එවන ලද වාර්තා අනුව රුපියල් මිලියන 30.9 ක මුදල්වල ගිණුම් පියවීමට අපහසු වී තිබේ. ඒ 2007 / 2008 හා 2008 / 2009 වර්ෂවල ඔවුන්ගේ සාමාජිකත්වයේ මුදල් ය.නිලධාරීන්, ස්වේච්ඡා සේවකයන් වුවද නිදහස් මාධ්‍ය ව්‍යාපාරය ශ්‍රී ලංකාවේ නීතිය අනුව ලියාපදිංචි කළ ආයතනයකි. එහි ගිණුම් රාජ්‍ය නොවන සංවිධාන කොමසාරිස්ට ඉදිරිපත් කළ යුතුය. මේ නීතිය පිළිපැදීමට ද නිදහස් මාධ්‍ය ව්‍යාපාරය අපොහොසත් වී ඇත. තවමත් නිදහස් මාධ්‍ය ව්‍යාපාරයේ දූෂිත පුද්ගලයෝ සිටිති. ඔවුන්ට මෙවන් පරීක්ෂණ පැවැත්වීමට වුවමනාවක් නැත. ඔවුහු තවත් “පැන්ඩෝරාගේ පෙට්ටියක් විවෘත කිරීමට බිය වෙති. මගේ පරීක්ෂණ අනුව සුනන්ද මිලියන ගණන් මුදල් වංචාවන්ට වගකිව යුතු බව පෙනී ගොස් ඇත. මේ දූෂණය පිළිබඳ කතාව තවමත් හෙළි වෙමින් පවතී.පරිවර්තනය දයා ඩී. ෆොන්සේකා  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=ab1203257</link>
    <topic>මේ සැවොම එකමුතු විය යුතු කාලයයි</topic>
    <author>රංජිත් සියඹලාපිටිය</author>
    <content>නවකථාවක මුලින්ම මනඞකල්පිත යන වචනය මා දුටුවේ පාසල් පුස්තකාලයට යාම ආරම්භ කළ 3 වන ශ්‍රේණියේ සිට බව යන්තම් මතකය. “මෙහි එන සියලු චරිත මනඞකල්පිතයි” යන්න එවකට මහත් ප්‍රහේලිකාවක් වූ නිසා ඒ ගැන කාගෙන් හෝ වැඩිහිටි අයකුගෙන් විමසුවා මට මතකය. එක්කෝ තුනේ පංතිය භාරව සිටි රූපවතී ගුරු මහත්මියගෙනි. නැතහොත් අපේ ගෙදර සිටි ඥාතියකු වූ පියසේන බණ්ඩාර මාමණ්ඩියගෙනි. “අනේ පුතේ මනඞකල්පිත කියන්නේ එක එක්කෙනාගේ ඔලුවේ තියෙන තමන්ගේ උවමනාවේ විදියට මවාගන්නා චරිත වලට හා කතන්දර වලටයි.”බොහෝ කලකට පෙර වූ මනඞකල්පිත වචනයේ අර්ථය සොයා යාම මගේ සිහියට නැවත ආවේ චැනල් 4, ඪ, ඪඪ, ඪඪඪ, චිත්‍රපට සමඟය. පළමුවෙන්ම කිවයුත්තක් ඇත. අපට නම් නළුවන් යොදා වෙහෙස වී චිත්‍රපටි නිර්මාණය කිරීමට වුවමනා වූයේ නැත. චරිත නිර්මාණය කිරීමට අවශ්‍ය වූයේ ද නැත. මිනිසකුගේ ආයු කාලයෙන් බාගෙකටත් වඩා වැඩි කාලයක් අපි ඇස්පනා පිටම මේ භීෂණය දුටුවෙමු. මවගේ ඇකයේ කිරි බොමින් සිටි දරුවා උදුරා රත්වූ රොටි තැටිය මතට දැමු අවස්ථා ද විය. භික්ෂුන් වහන්සේලා තොග පිටින් බෙල්ල කපා මරා දැමූහ. හින්දු කෝවිලේ පූජක තුමා වෙඩිකාගෙන වැටුණේ දේව ප්‍රතිමාව අසලය, මුස්ලිම් පූජක තුමා වෙඩි කෑවේ යාඥාවේ යෙදී සිටියදීය. බස් බෝම්බවලින් මියගිය අසරණයෝ තමන් මැරුම් කන්නේ කුමන වරදකටදැයි කිසි දිනෙක දැනගත්තේ නැත. මේ නිසා සදාකාලික ආබාධිත වූ අය අසන්නේ ද ඒ ප්‍රශ්නයමය.ළඟදී නැඟෙනහිර පළාතේ ගිය විටෙක බස් බෝම්බයකින් මව පියා හා වැඩිමහල් සහෝදරිය මියගොස් එක කකුලක් පමණක් ඉතිරිව ලොවේ තනිව ජීවත් වන නව හැවිරිදි දරුවෙක් අසුවියැති මිත්තනියගේ පැල්පතේ විසිමින් තවමත් අම්මා එනතුරු බලා සිටිනවා හමුවිය. චැනල් 4 කාරයින් මේවා දැක නැතුවා විය හැක. නැත්නම් කිසිදු වියදමක් නැතුව ලෝකයම හඬවන්නට චිත්‍රපටයක් නිර්මාණය කිරීමට පහසුවෙන්ම තිබුණි. එන් ජී ඕ වල කිඹුල් කඳුළු හෙලන්නෝ මේවා අසා නැතුවා විය හැක. ඒ ඩොලර් නෝට්ටු මේ පසුපස නැති නිසා දැයි නොදනිමි. මහා අන්තර්ජාතික සංවිධාන ද මේ ගැන ඇසුවේ නැත. ඒ කුමක් නිසාදැයි හිතාගන්නටවත් බැරිය.1505 පරංගියා අහම්බෙන් ගාල්ලට ගොඩබට දවසේ සිට 1948 නිදහස ලබන තෙක්ම ද අඩු වැඩි වශයෙන් එසේමය. “දී ක්වේරොස්” නමැති පෘතුගීසි ඉතිහාස කථා කාරයා ලියන්නේ සිංහලයින් මට්ටු කිරීමට දුන් දඬුවමක් වූයේ අල්ලාගත් ගම්වල කිරි බොන ළදරුවන් වංගෙඩියේ ලා කෙටීමට මවට බල කළ බවයි. එසේ නොකරන්නේ නම් දඬුවම මවගේ පියයුරු කපා දැමීම බවයි. ඉංගී‍්‍රසි කාරයෝ 1818 කැරැල්ල මැඬ පැවැත්වූයේ, වෙල්ලස්සේ වයස 18 වැඩි සියලු පිරිමින් මරා අටුකොටු ගිනි තබා ගස්කොළන් කපා බල්ලන් බළලුන් කඩුගා දැමීමෙනි. ඊට නිකුත් කළ ගැසට් පත්‍රය කියාපාන්නේ මේවා ප්‍රසිද්ධියේ කළ දේ බවයි. යාන්තම් රුවල් නැව සොයා ගත් දා සිට අනුන්ගේ සම්පත් කොල්ලකමින් ලො වටා ඉබාගාතේ ඇවිද්ද සමහරු අද ලෝකයේ මිනිස් අයිතිවාසිකම් ගැන කතා කරන මහා පොලිස්කාරයින් වීම දෛවයේ සරදමකි.අප නීත්‍යානුකූල රජයක් ලෙස රජයේ හමුදා යොදවා ප්‍රජාතන්ත්‍රවාදීව පත්වූ රජයට සහ ජනතාවට එරෙහිවූ ත්‍රස්තවාදීන් නිත්‍යානුකූල ලෙස පරාජයට පත් කළෙමු. අප සටහන් කළේ මරාගෙන මැරෙන ම්ලේච්ඡ හමුදාවක් සමඟය. අප හමුදාවට නැතිවූ ජීවත සංඛ්‍යාව 30,000 කට අධිකය. ආබාධිත වුවන් සංඛ්‍යාව 20,000 කට අධිකය. නැතිවූ දේපළ සිය කෝටි දෙදහස ඉක්මවයි. සාමාන්‍ය ජනතාවට සිදුවන හානිය අවම කිරීමට නොගත් වෙහෙසක් නැත. ගැටුම් පවතින සමයේ උතුරේ ජනතාවට සැපයූ ආහාර ත්‍රස්තවාදීන් පැහැරගෙන ඒවා කමින් බොමින් අපට පහර දෙන බව දැන දැනත් ආහාර සැපයීම කිසි දිනෙක අඩු කළේ නැත. බෙහෙත් හා අත්‍යාවශ්‍ය ද්‍රව්‍ය එලෙසමය.දැන් චැනල් 4 පෙන්වා ගෙන මහා අසාධාරණයක් කිරීමට සූදානම වන්නේ ද අපටය. පින්තූරය බලා කරන අලුත්ම තාලයේ මරණ පරීක්ෂණ පවා ඩොලර් සමඟ නිර්මාණය වී ඇත. මේ මැවු චිත්‍රපටි තුනම බැලු සාන්ත දාන්ත වැදගත් මහත්මයකුගෙන් මොකක්ද ඒ ගැන හිතන්නේ යැයි මා ඇසු විට කෙටියෙන් කීවේ “මේවාට කියන්නට අපේ භාෂාවේ වචන නැත” කියාය. ඔහුගේ ආවේගය ඒ තරම්ය.ආවේගශීලී වීමෙන් පලක් නැත. අපි උවමනා තරම් අභියෝග ජය ගත්තෙමු. ඉදිරියටත් ඒ සඳහා අවශ්‍ය වැදගත්ම දේ ජාතියක් වශයෙන් එකමුතු වීමයි. ඒ ශ්‍රී ලාංකීය ජාතියයි. සිංහල දෙමළ මුස්ලිම් බර්ගර් මැලේ ආදි සියලු ලක් මවගේ දරුවෝ ශ්‍රී ලාංකිකයින් ලෙස එකට එක්විය යුතු වෙලාවයි. ඒ අසාධාරණයට එරෙහිවය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=af1203251</link>
    <topic>අපේ සෙබළු අහිංසක නිරායුධ මිනිසුන්ට ප්‍රහාර එල්ල කෙළේ නැහැ</topic>
    <author>සටහන හා ඡායාරූපය ටිරෝනි වෑවලගේ</author>
    <content>පුදුකුඩිඉරිප්පුු 682 බළසේනාවේ බළසේනාධිපති කර්නල් සුභාෂණ ධම්මික වැලිකලසාකච්ඡා මේසය මත ආගන්තුක සීඩීඑම්ඒ දුරකථනයකි. එය වරින් වර මහ හඬින් නාද කරයි. ඔහු සමාව අයදිමින් ඇමතුම්වලට පිළිතුරු දේ.“මල්ලි... කොහොම ද?”ඒ පිළිතුරු ඉතා සුහද බව හැඟේ. නායකයකු මිස ලොක්කකු නොවන්නා සේය.“මම කර්නල් සුභාෂණ ධම්මික වැලිකල.”ඔහු තමා හඳුන්වා දේ. මම සාකච්ඡාවට ප්‍රවිෂ්ටයක් ලබා ගනිමි.“මම උපන්නේ 1966 පෙබරවාරි 20. හෝමාගම රජයේ රෝහලේ. මගේ ගම දිද්දෙනිය. දිද්දෙනිය කනිෂ්ඨ විද්‍යාලයෙන් තුනේ පන්තියට යනකල් අධ්‍යාපනය ලැබුවා. එතන ඉඳන් උසස් පෙළ දක්වා ඉගෙන ගත්තේ මහව විජයබාහු මධ්‍ය මහා විද්‍යාලයේ. 1986 දී මම ශ්‍රී ලංකා යුද හමුදාවට බැඳුණා. එතකොට මට අවුරුදු විස්සයි.”ඉන්පසු ඔහු පවසන්නේ බඳවා ගැනීම් අංක විසි පහ යටතේ දියතලාවේ පුහුණුව ලබා ශ්‍රී ලංකා සිංහ රෙජිමේන්තුවේ හතර වැනි බලඇණියට ඇතුළත් වූ බවයි. එතැන් සිට මුළු කතාබහ පුරාවටම ශ්‍රී ලංකා සිංහ රෙජිමේන්තුවේ හතරවැනි බළඇණිය ගැන නම් ඔහු මදි නොකියන්නට විස්තර පැවසුවේය.“මම වන්නි මානුෂිය මෙහෙයුමේ මුල ඉඳලා අන්තිම වෙනකල් අඛණ්ඩව යුදබිමේ හිටපු එකම නිලධාරියා. තවත් නිලධාරීන් දෙන්නෙක් හිටියා. නමුත් ඔවුන්ට මාසයකට, දෙකකට වගේ වෙනත් රාජකාරිවල නිරත වෙන්න සිදුවුණා. අපි ත්‍රස්තවාදීන් මර්දනයට එක්වුණේ පනස් හත සේනාංකය යටතේ. 2007 අවුරුද්දේ පෙබරවාරි මාසයේ මම පනස් හත සේනාංකයට එක් වුණා. ඒ සිංහ රෙජිමේන්තුවේ හතරවැනි බලඇණිය සමඟ.”ඒ වකවානුවට අමුතුවෙන් මතකය ගෙන යා යුතු නැත. මුළු රටේම අවධානය නැඟෙනහිර ජයගෙන උතුරේ ඉදිරියට ඇදෙන සේනාංක වෙත යොමුව පැවතිණි. පනස් හත සේනාංකයට එක්වීමට පෙර අප කථා නායකයා පනස් එක සේනාංකය සමඟ යාපනයේ රැඳී සිටියේය. යුද පෙරමුණු බිහි විය. ත්‍රස්තවාදයට එරෙහිව අභීතයෝ පෙළ ගැසුණහ. ලුතිනන් කර්නල් සුභාෂණ වැලිකලට කොක්කුතුඩුවායිවලට තම බල සෙනඟ ද රැගෙන යන ලෙසට අණ ලැබුණි. ඒ රෙජිමේන්තු අණදෙන නිලධාරී තනතුර ද සමඟිනි. එය වාර්තාවක් යැයි පැවසීමට ද පුළුවන. ඒ දෙවන ලුතිනන්වරයකු ලෙස ඔහු යුද හමුදාවට එක් වූයේ ද හතරවැනි සිංහ රෙජිමේන්තුවටම වූ බැවිනි.වැඩිකල් ඔහුට කොක්කුතුඩුවායි කඳවුර ආරක්ෂා කරමින් සිටින්නට හැකියාව ලැබුණේ නැත. එයට හේතුව පෙර සඳහන් කළ ලෙසින් පනස් හත සේනාංකයට ඔහුගේ සේවය අවශ්‍ය වීමයි. කොක්කුතුඩුවායි, ජනකපුර ආරක්ෂක බැම්ම අත්පත් කරගත් ඔහු සහ බළ සෙනඟ පනස් හත සේනාංකයට එක් වූහ. ඉදිරි ගමන ආරම්භ වූයේ කල්මඩුවලිනි.“පනස් හත සේනාංකය ගමන් කරපු කිලෝමීටර් ගණන හරිම වැඩියි. ඒත් අපට දිගටම යන්න වුණේ ගන කැලෑ මැද්දෙන්. මුණ ගැහුණු ගම්මාන සංඛ්‍යාව අඩුයි. ඒ නිසා පහු කළ ප්‍රදේශ නම්වලින් කිව්වොත් ප්‍රමාණයෙන් සුළුයි. මම බ්‍රිගේඩියර් රවිපි‍්‍රය යටතේ අණදෙන නිලධාරියෙක් විදිහට ක්‍රියා කළා. ත්‍රස්තවාදයට එරෙහිව පනස් හත සේනාංකයේ දායකත්වය අමුතුවෙන් කියන්න ඕනෙ නැහැ. ඒත් මෙහෙම කියන්නම්. ත්‍රස්තවාදීන්ට රිදෙන්න ගහන්න අපට පුළුවන් වුණා.”සුභාෂණ වැලිකලට මතකය හා සම්බන්ධ ගැටලු නැත. සියල්ල, එනම් පුංචි සිදුවීමේ සිට දින වකවානු දක්වා මතකයට නගන්නේ බිඳකුදු අපහසුවකින් තොරවය. එහෙත් ඒ මානුෂීය මෙහෙයුමේ තොරතුරු පමණි. ඉන් පෙර මතකය දුර්වල නොවුවද ඔහු සැම විටම තම මුඛ්‍ය අවධානය අවසන් මෙහෙයුම වෙත යොමු කරයි. සීඩීඑම්ඒ දුරකථනය ඒ අතර බාධා කිරීම් නවත්වන්නේ ද නැත.“2008 අවුරුද්දේ අවසන් මාස කිහිපයේදී සේනාංක කිහිපයක්ම කිලිනොච්චි නගරය වට කළා. එතනදී අපේ අණදෙන නිලධාරීන් සියුම් උපක්‍රම භාවිත කරමින් නගරය සහ සේනාංක අතර ඇති දුර අඩු කරගන්න ක්‍රියා කළා. මාන්කුලම් නගරය පිහිටා තියෙන්නේ කිලිනොච්චි නගරයට දකුණෙන්. ඒ නිසා මාන්කුලම් නගරය අල්ලා ගැනීමත් ප්‍රදේශය අසලින් වැටී ඇති, තවමත් ත්‍රස්ත ග්‍රහණයේ ඇති ඒ - 9 මාර්ගය අල්ලා ගැනීමත් අත්‍යවශ්‍ය වුණා. මට මතකයි ඒ 2008 ඔක්තෝබර් විසි නව වැනිදා. උදේම මට දුරකථන ඇමතුමක් ආවා. සතුටුදායක පණිවිඩයක්. බිරිඳට දුවෙක් ලැබිලා. ඒත් මට බලන්න යන්න විදිහක් නෑ. මම සේනාංකාධිපතිට කියන්න ගියෙත් නෑ. සතුට හිතේම තියාගෙන හිටියා. එදා හවස මට තවත් පණිවිඩයක් ලැබුණා. ඒකත් ඉතාම සතුටුදායක එකක්. මාන්කුලම් අල්ලන්න බල සේනාවක් සූදානම් කරලා. ඒ තුන්වැනි කාර්ය සාධක බලකාය. එහි 632 බළසේනාධිපති ධුරය මට ලබා දෙන්න උසස් නිලධාරීන් තීරණය කර තිබුණා.”එකම දිනයේ සුභාෂණ අසන්නේ කෙදිනක හෝ මතකයෙන් ගිලිහී නොයන සුබ පණිවිඩ දෙකකි. පියකු වීම ජීවිතයේ ද සුවිශේෂී අවස්ථාවකි. එහෙත් බලසේනාධිපතියකු වීම සුභාෂණට අතිශයින් සුවිශේෂීය. පවුලට එක් වූ පුංචි සාමාජිකාව දැකීමට යාමේ ආශාව සිතේ හිරකර ගත් ඔහු මාන්කුලම් අල්ලන සටනට නායකත්වය දීම ඇරැඹුවේය.“මම මගේ දරුවොත් එක්ක දකුණට ආවා. මාන්කුලම් පැත්තට. ඇවිත් අතරමැද දී ත්‍රස්තවාදීන්ට ප්‍රහාර එල්ල කරලා ඒ - 9 මාර්ගය අල්ලා ගත්තා. එතැනින් තවමත් කිලෝමීටර් තුනක් විතර මාන්කුලම්වලට ළං කළා. අපි ඒ - 9 අල්ලා ගැනීම මාන්කුලම්, කිලිනොච්චි නගර දෙකම අත්පත් කරගැනීමේදී විශාල පහසුවක් වුණා. ඊට පස්සෙ සෙසු බලසේනාවන් සමඟ අපි මාන්කුලම් නගරය අල්ලා ගත්තා. මම දුව බලන්න කොළඹ ආවේ ඊටත් පස්සෙ.”සුභාෂණ දෙවැනි වරටත් පියකු වීමේ සතුට නොඅඩුව භුක්ති වින්දේය. ඒ අතර සතුටට තවත් කාරණා තිබුණි. 2009 ජනවාරි දෙවැනිදා හමුදාව කිලිනොච්චිය අත්පත් කරගත්තේය. ඒ සමඟම සුභාෂණගේ බල සෙනඟ ත්‍රස්තවාදීන්ගේ සිහින රාජ්‍යයේ ප්‍රධාන ගුවන් පථය වූ ඉරණමඩු ගුවන් පථය සමඟ අම්බකාමම් නගරය ද, අම්බකාමම් ගුවන් පථය ද අත්පත් කර ගත්තේය.ජනවාරි මාසයේ අවසානයේදී ත්‍රස්තවාදීහු බිඳ වැටෙන තම සියලු ශක්තිය එක්කොට හමුදාවට ප්‍රබල ප්‍රහාරයක් එල්ල කළහ. අවස්ථානුකූලව පසුබැසීම යුද උපායක් බව සිහිපත් කළ යුතුය. එහෙත් ඒ විරාමයකට පමණි.ඉදිරියට පැමිණෙන ත්‍රස්තවාදීන් මෙල්ල කිරීමට අටවැනි කාර්ය සාධක බළකාය ගොඩ නැංවිණි. එහි 682 බලසේනාව ලුතිනන් කර්නල් සුභාෂණ වැලිකලට බාර විය. ත්‍රස්තවාදීහු යළිත් කිසිදා ඉදිරියට ගමන් කළේ නැත.“ඊට පස්සෙ අපි නවත්තන්න කාටවත් පුළුවන් වුණේ නෑ. අපි නන්දිකඩාල් කලපු මායිම, උතුරෙන් ඒ - 35 මාර්ගය වෙනකල් ගියා. පහළව ශ්‍රී ලංකා පාබල හමුදාව, පළවැනි ගැමුණු හේවා බළකාය, දහඅට වැනි ගැමුණු හේවා බළකාය සමඟයි මම ඉදිරියට ගියේ. යුද ඉතිහාසයේ කවදාවත් සිදු නොවුණු තරමට සරණාගතයන් අපි ළඟට එන්න පටන් ගත්තේ එතකොටයි. මේ මිනිස්සු පණ බේරගෙන ආවේ හරිම අමාරුවෙන්. ත්‍රස්තවාදීන්ට හොරෙන්. හැංගිලා. සමහරු ආවේ රෑ. කලපු වතුරේ බැහගෙන. ඔවුන් එනකොට අපට සද්දේ ඇහෙනවා. මුලින්ම වතුර කැලතෙන සද්දේ ඇහෙනවා. ඊට පස්සේ ටිකෙන් ටික කථා කරන සද්දේ ඇහෙනවා. අඳුර වැටුණට පස්සෙ අපට සරණාගතයන්ව ඇතුළට ගන්න අමාරුයි. අපේ කාන්තා සෙබළියන් හිටියේ දුරින්. සරණාගතයන් ලෙස එන කාන්තාවන්ට උපකාර කිරීමේ අපහසුකම් තිබුණා. ඒ නිසා අපි කෑ ගහලා කිව්වා උදේ වෙනකල් ඉන්න කියලා. සරණාගතයන් අතුරින් ඇවිත් අපට ප්‍රහාර එල්ල කරපු අවස්ථා ඕනේ තරම් තිබුණා. ඒත් අපි එළිය වැටුණු ගමන් ඇවිත් හිටපු හැමෝම ඇතුළට ගත්තා. පරීක්ෂා කළේවත් නෑ. අපි ළඟට එන මිනිස්සුන්ට ත්‍රස්තවාදීන් වෙඩි තිබ්බා. අපේ ඇස් ඉදිරිපිට අහිංසක සිවිල් මිනිස්සු ඒ වෙඩි පහරට ගොදුරු වුණා. අද ඒවා ගැන කවුරුවත් කථා කරන්නේ නැහැ. ඒත් ත්‍රස්තවාදීන් කරපු මානව හිමිකම් කඩකිරීම් ගැන අපි සාක්ෂි දරනවා. අපේ ළමයි ත්‍රස්තවාදීන් එක්ක සටන් කළා. ඒක හරි. ඒත් අපේ ළමයි කවදාවත් අහිංසක, නිරායුධ මිනිස්සුන්ට පහර දුන්නේ නෑ.”සුභාෂණ දිගින් දිගටම අදහස් දක්වයි. මට පැනයකට හෝ ඉඩක් නැත. බාධා කිරිම් නොසලකා හරින්නේය. එහෙත් ඔහුගේ අදහස් අරුත් සම්පන්න බව ද හැඟේ.“අන්නිම මොහොතේ ත්‍රස්තවාදීන් ඔවුන්ගේ ගුවන් යානා යොදාගෙන කොළඹට ප්‍රහාරයක් එල්ල කරන්න උත්සාහ දැරුවා මතක ඇති. ඒ වෙනකොට මුදාගෙන නොතිබු බිම් තීරුවල ඉඳලා කොටි ගුවන් යානා අහසට නංවනවා අපට හොඳට ඇහුණා. අපට හැකියාව තිබුණා ක්ෂණිකව බර අවි ප්‍රහාර එල්ල කරන්න. එහෙම කළා නම් කොටි ගුවන් යානාවලට කොළඹ එන්න ලැබෙන්නේ නෑ. ඒත් අපි කල්පනා කළේ ත්‍රස්තවාදීන් රඳවාගෙන ඉන්න සිවිල් වැසියන් ගැන. බර අවි ප්‍රහාර එල්ල කළා නම් ඔවුන්ට හානි වෙන්න තිබුණා. අද අපට චෝදනා කළාට අපි සාමාන්‍ය වැසියන්ට සැලකුවේ එහෙමයි.”බුදු දහමෙන් පෝෂිත සංස්කෘතියක ජීවත්වන අපට මානව හිමිකම් සුරැකීම ගැන අමුතුවෙන් කියා දිය යුතු නැත. මානව හිමිකම් දවටනයේ අසුරා අප රටට එවීමට තැත් දරන ධනවාදයේ න්‍යාය පත්‍රයන් ගැන ද අපට හොඳ අවබෝධයක් තිබේ. රට ඇතුළේ යුද්ධය නිමා කළ ශ්‍රී ලංකාව මෙකී අදහස් සාක්ෂාත් කර ගැනීමට ලෝකය සමඟ මතවාදීමය යුද්ධයකට පිවිස සිටී. සුභාෂණගේ යුදබිම අත්දැකීම් ඒ මතවාදීමය යුද්ධයේ නිසි ප්‍රහාර ඉලක්ක බව මගේ හැඟීමයි. ඔහු යළි මතකය ගෙන යන්නේ ‘ඇන්කර් 1’ නම් වූ ත්‍රස්තවාදීන්ගේ මෙහෙයුම වෙතය.“ඒ 2009 මැයි දාසය වැනිදා. සම්පූර්ණ දේශයෙන් ම ත්‍රස්තවාදීන් අතේ තිබුණේ කිලෝමීටර් එකයි මීටර් අටසීයයි. අපි හිටියේ නන්දිකඩාල් කලපු මායිමේ. ඔත්තු සේවාවලින් අපට දැනගන්න ලැබුණා ත්‍රස්තවාදීන් මෙහෙයුමක් ආරම්භ කරලා තියන බව. ඒ ‘ඇන්කර් 1’. ඔවුන්ගේ උත්සාහය වුණේ ඔවුන්ගේම විශේෂ පුද්ගලයෙක් මුලතිව් කැලයට රැගෙන යාම. මගේ බළ සෙනඟ ආරක්ෂා කරමින් සිටි ප්‍රදේශය ඔවුන් ඉලක්ක කරන බව අපට වැටහුණා. දහඅට වැනි ගැමුණු හේවා බළකාය, පහළව ශ්‍රී ලංකා පාබල හමුදාවේ භට පිරිස් වගේම පස්වන විජයබාහු පාබල රෙජිමේන්තුවේ දරුවෝත් මාත් එක්ක හිටියා. ලැබුණ තොරතුරු වගේම ඔවුන් අපට ප්‍රහාර එල්ල කළා. කලපු වතුරේ අපේ ළඟටම ඇවිත් තිබුණා. ඒත් අපේ දරුවෝ හරිම දක්ෂයි. මම කියපු විදිහටම ඔවුන් සටන් කළා. ත්‍රස්තවාදීන්ට සිදුවුණේ අසාර්ථක මෙහෙයුමකින් පස්සේ පසුබහින්නයි.”මානුෂීය මෙහෙයුමේ අවසන් දින කිහිපය සුභාෂණ සිහිපත් කරන්නේ ඉමහත් සතුටිනි. ත්‍රස්තවාදය මෙරටින් තුරන් කර දැමීමට තම දහදිය මහන්සිය කැප කිරීමට ලැබීම ගැන ඔහු නිහතමානීව සතුටු වෙයි. මුලතිව් මුහුදු සීමාවෙන් ත්‍රස්තවාදය අතුගා දැමුව ද සුභාෂණට නම් කොළඹ පැමිණ තම දරු පවුල සමඟ රැඳී සිටීමේ වරම් උදා වී නැත.“මම තාමත් සේවය කරන්නේ මුලතිව්, පුදුකුඩුඉරිප්පු ප්‍රදේශයේ. එහි ග්‍රාම නිලධාරී වසම් නවය හමාරක වගකීම් මා සතුයි. ඒ අතුරින් ග්‍රාම නිලධාරී වසම් හතර හමාරක මිනිසුන් පදිංචි කර අවසන්. සෙසු ප්‍රදේශවල බිම් බෝම්බ ඉවත් කිරීම් සිදු කෙරෙනවා...”සුභාෂණගේ අදහස් දැක්වීමට මට වඩා සී ඩී එම් ඒ දුරකථනය බාධා කරයි. මෙවර ඇමතීම බිරිය ගෙනි. ඉදිකරමින් පවතින නිවසට අවශ්‍ය ගොඩනැඟිලි ද්‍රව්‍ය සම්බන්ධ කථා බහකි. දියණියන් තිදෙනෙකුගේ පියකු වන සුභාෂණ තම දිවියේ සිදුකර ඇති කැපකිරීම බොහෝ විශාල බව කථාබහ මට සාක්ෂි සපයයි.“මගේ දූලා තුන්දෙනාම තවම පුංචියි. පුනරි, තිනුරි, තෙනුරි. ඒත් මම කථා කරන්නේ වන්, ටූ, ත්‍රී කියලා.”සුභාෂණ තම දියණියන් ඉමහත් සෙනෙහසින් සිහිපත් කරයි. ඒත් ඒ සමඟම පවසන්නේ ‘මම බැඳලා ඉන්නේ හමුදාව කියලා බිරිය චෝදනා කරන’ බවයි. සෝමා වැලිකල සහ වොෂිංටන් වැලිකල නම් ඔහුගේ දෙමාපියන්ගේ නම් ද මේ අභීත පුතණුවන් ගැන කරන සටහනේදී ලියා තැබිය යුතුමය. එහෙත් ඔහු ඒ සියල්ල අතුරින් ඔහුගේ ‘දරුවෝ’ ගැන යළි යළිත් සිහිපත් කරයි.“මම අද මෙතන ඉන්නේ හතර වැනි සිංහ රෙජිමේන්තුවේ මගේ දරුවෝ ටික හරියට රස්සාව කරපු නිසා. ඒ වගේම මම අණ දීපු 632, 682 ප්‍රහාරක බල සේනාවල දරුවෝ, තුවාල ලබපු, මියගිය දරුවනුත් මට අමතක නැහැ. මේජර් ජනරාල් සුගත් මානවඩු, බ්‍රිගේඩියර් කුමුදු පෙරේරා, මේජර් ජනරාල් ජගත් ඩයස්, මේජර් ජනරාල් කමල් ගුණරත්න වගේම බ්‍රිගේඩියර් සත්‍යපි‍්‍රය ලියනගේ, බ්‍රිගේඩියර් රවිපි‍්‍රයටත් මම ස්තුති කරනවා.”මානුෂිය මෙහෙයුම ගැන දීර්ඝව විස්තර කරන ඔහු තම ජීවිතයේ අරමුණු කඩඉම් සහ සන්ධිස්ථාන මෙන්ම අනාගතය ගැන වචනයෙන් දෙකෙන් අදහස් දක්වයි.“මම අවංක කෙනෙක්. ඒ වගේම අවංක මිනිස්සුන්ට කැමතියි. හැමෝම මං වගේ කියලා හිතලා රැවටිලා තියෙන අවස්ථා වැඩියි. මට දැන් වයස අවුරුදු හතළිස් හයයි. තව වසර නවයක් හමුදාවේ සේවය කරන්න පුළුවනි.”“මම තව අරමුණකට යන්නේ එකක් ඉෂ්ට කර ගත්තාම. දැනට මම මගේ රාජකාරිය හොඳින් ඉෂ්ට කිරීම අරමුණ කරගෙන ඉන්නවා. ඒ ඇරුණාම මගේ දැරියන් තිදෙනා හොඳ පුරවැසියන් කිරීම තමයි මගේ ජීවිතේ ලොකුම අරමුණ.”සටහන හා ඡායාරූපය ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=af1203252</link>
    <topic>විදුලිය පිරිමසන්න පාසල් දරුවන්ගේ සහාය</topic>
    <author>සංවාද සටහන - සුමේධා නවරත්න</author>
    <content>විදුලි බල හා බලශක්ති ඇමැතිපාඨලී චම්පික රණවකඉන්ධන මිල ඉහළ ගියේය. විදුලි බිලද ඉහළ ගියේය. ඉහළ ගිය විදුලිබිලටත්, තව වසර තිහකින් අවසන් වෙන ඛනිජ තෙල් සම්පතටත් විසඳුම කුමක්ද? විදුලිබල හා බලශක්ති ඇමැති පාඨලී චම්පික රණවක මහතා පවසන්නේ ඒ වෙනුවෙන් අප ඉතිරි කළ යුතු බවය. නාස්ති නොකළ යුතුª බවය. “හෙට වෙනුවෙන් අද” නැමැති විදුලි සංරක්ෂණ ව්‍යාපෘතිය අමාත්‍යාංශය විසින් ක්‍රියාත්මක කරනු ලබන්නේ ද එබැවිනි. මේ ඒ ගැන ඇමැතිවරයා සිළුමිණ සමඟ කළ සාකච්ඡාවකි.”හෙට වෙනුවෙන් අද” නැමැති මේ ජාතික ව්‍යාපෘතියේ අරමුණ කුමක්ද?”මේ ව්‍යාපෘතියේ කෙටිකාලීන හා දිගුකාලීන අරමුණු දෙකක් තියෙනවා. ජනතාව ඩීසල් ඇබ්බැහියෙන් මුදාගැනීම එක් කෙටි කාලීන අරමුණක්. මොකද ආර්ථිකය දුවවන්නේ ඩීසල්. ප්‍රවාහනය හා විදුලියට ඩීසල් නැතිවම බැහැ.” එහෙත් ගැටලුව තියෙන්නෙ විවිධ හේතු මත මේ තෙල් මිල ඉහළ යාමයි. ඉදිරියේදී තවත් ලෝක වෙළෙඳ පොළේ තෙල් මිල ඉහළ යන්න පුළුවන්. මේ නිසා අපට තෙල්වලට ගෙවීමට වෙන මුදල තවත් වැඩිවෙනවා. මෙවැනි හේතු මතයි අපි විදුලිය ඉතිරි කළ යුත්තෙ. එය පෞද්ගලිකවත් ජාතික වශයෙනුත් වැදගත් වෙනවා. ඒ තමයි මේ ව්‍යාපෘතියේ කෙටිකාලීන අරමුණ.”දිගු කාලීන අරමුණු මොනවාද?”එක් පැත්තකින් තව වසර තිහ හතළිහකින් මේ ඉන්ධන සම්පූර්ණයෙන්ම අවසන් වෙනවා. අනෙක් පැත්තෙන් ඉන්ධන පරිභෝජනයෙන් සිදුවන පරිසර විනාශය නිසා ගෝලීය උණුසුම ඉහළ ගිහින් තියෙනවා. එය ඉදිරියේදී පරිසරයට දැඩි බලපෑම් කිරීමට හේතු විය හැකියි. මේ කාරණා නිසා ඛනිජ තෙල් ඇබ්බැහියෙන් යම් පමණකට මිදීම මෙහි ඇති දිගුකාලීන අරමුණයි.”ජනතාව විදුලිය පිරිමැසිය යුත්තේ කෙසේද?”මොන දුෂ්කරතාව තිබුණත් තවමත් පැය විසිහතර පුරා අපි විදුලිය ලබා දෙනවා. ඇමෙරිකාව, ජපානය, පකිස්ථානය, ඉන්දියාව, බංගලාදේශය වැනි බොහෝ රටවල් පැය ගණනක් විදුලිය කප්පාදු කරනවා.””අපේ රටේ මෙවැනි තත්ත්වයක් නැහැ. එහෙත් ඉහත කී අභියෝග අපට තිබෙනවා. ඒ නිසයි අපි විදුලිය ඉතිරි කළ යුත්තෙ. මෙතැනදි විශේෂයෙන්ම හවස හයයි තිහේ සිට නමයයි තිහ දක්වා කාලය ගැන අපි විශේෂයෙන් සැලකිලිමත් විය යුතුයි. මේ කාලය ඇතුළත තමයි උපරිම විදුලි පරිභෝජනයක් තියෙන්නෙ.”මෙතැනදි ලක්ෂ පනහක් වූ සියලුම විදුලි පාරිභෝජකයන් මේ කාර්යය සඳහා දායක විය යුතුයි. මේ අය අතරින් මහා පරිමාණ කර්මාන්තකරුවන් සුළු හා මධ්‍ය පරිමාණ කර්මාන්තකරුවන්, රාජ්‍ය ආයතන, පෞද්ගලික ආයතන හා කාර්යාල යන අංශවලට, හාරලක්ෂයක් පමණ පාරිභෝගිකයන් අයිතියි. ඒ අයට ස්වයංක්‍රීය විදුලි මීටර් ලබා දී තිබෙනවා. ඒ මඟින් ඔවුන්ට විදුලිය ස්වයංක්‍රීයව පාලනය කිරීමට හැකියි. සූනිත්‍ය බලශක්ති අධිකාරියත් විදුලිය පිරිමැසීම ගැන ඒ ආයතන දැනුම්වත් කිරීමේ වැඩපිළිවෙළක් ක්‍රියාත්මක කර තිබෙනවා. ඊට අමතරව ඒකක තුන්සියයට වැඩි භාවිතයක් ඇති ගෘහස්ථ පාරිභෝගිකයන්ටත් විදුලි බල මණ්ඩලය සමඟ එකතු වී විදුලිය භාවිතය පාලනය කිරීමේ වැඩපිළිවෙළක් ක්‍රියාවට නඟා තිබෙනවා.හතළිස් හය ලක්ෂයක් වූ ගෘහස්ථ පාරිභෝගිකයන් මේ කාර්යයට හවුල් කර ගන්නේ කෙසේද?”සමහර කුඩා දේවල් ගැන අපි නොසිතුවට ඒ ඉතිරිය මහා පරිමාණ ලෙස වියදම ඉතිරි කර දෙනවා. උදාහරණයක් විදියට එක් විදුලි බල්බයකින් මෙගාවොට් 60ක් ඉතිරි කළ හැකියි. හවස හයයි තිහේ සිට නමයයි තිහ දක්වා ඉස්තිරික්කය භාවිත නොකිරීමෙන් මෙගාවොට් 48ක්, වතුර පොම්පය භාවිත නොකිරීමෙන් මෙගාවොට් 20ක්, ශීතකරණය පැය 2ක් භාවිතා නොකිරීමෙන් මෙගාවොට් 250ක් යනාදි ලෙස ඉතිරි කළ හැකියි.මේ ආදී වශයෙන් වසරකට රුපියල් දෙදාහේ සිට පන්දහස දක්වා මුදලක් ඉතිරි කරගන්න ගෘහස්ථ පාරිභෝගිකයකුට පුළුවන්. ලංකා විදුලිබල මණ්ඩලයට වසරකට රුපියල් බිලියන විස්සක් විසිපහක් ඉතිරි කර ගන්න පුළුවන්. තෙල් සංස්ථාවට ඩොලර් මිලියන 200ක් පමණ ඉතිරියක් වෙනවා. අනෙක් පැත්තෙන් ගම්වල තිබෙන අඩු වෝල්ටීයතා තත්ත්වය මඟහැරෙනවා. හවස හතෙන් පසු රූපවාහිනිය බැලීමේ දුෂ්කරතාව නැති කර ගැනීමට ගමේ උදවියට පුළුවන්.”මේ විදුලිය ඉතිරි කිරීම ප්‍රායෝගික ලෙස ජනතාව අතරට ගෙන යෑමට අමාත්‍යාංශය ගෙන ඇති පියවර මොනවාද?”පාසල් දරුවන් අතරට මේ පණිවුඩය ගෙන යෑමට බන්දුල ගුණවර්ධන ඇමැතිතුමාගේ සහයෝගය ද ඇතිව කටයුතු කරගෙන යනවා. විදුලිය පිරිමහන බවට අපි දරුවන්ගෙන් ප්‍රතිඥාවක් ගන්නවා. ඒ හැරුණාම ඔවුන් අතර තරගයක් පවත්වල වැඩිපුරම විදුලිය ඉතිරි කරන සිසුවාට විශාල වශයෙන් තෑගි ලබා දෙන්න කටයුතු කරනවා.””ඒ වගේම අප්‍රේල් සිට ගෘහස්ථ පාරිභෝගිකයන් අතරත් මෙවැනි තරග පවත්වා තෑගි මල්ලක් දෙන්න බලාපොරොත්තු වෙනවා. ඒ හැරුණුකොට රට පුරා ජනතාව දැනුම්වත් කිරීමේ වැඩපිළිවෙළක් ක්‍රියාත්මක වෙනවා. ඉන් සමහරකට මමත් සහභාගිවෙනවා.”ජනතාවට විදුලිය පිරිමහන්න කියන ඔබ විදුලිබල මණ්ඩලයේ වංචා, දූෂණ, නාස්තිය හා අකාර්යක්ෂමතාව නැවතීමට ගන්නා පියවර කුමක්ද?”විදුලිය හා සෙසු වියදම්වලින් ඉතිරි කර රටට ආදර්ශයක් දීමට අප කටයුතු කර තිබෙනවා. 2010 වසරේ පමණක් විදුලිබල මණ්ඩලය රුපියල් බිලියන 45ක් ඉතිරි කළා. ඉන් බිලියන 15ක්ම ඉතිරි කළේ කාර්යක්ෂමතා කඩඉම්වලින්. එතැනදී නාස්තිය පිටුදකිමින් වෙනත් මූල්‍ය පාලන කටයුතු කරමින් මණ්ඩලය ඒ මුදල් ඉතිරි කළා.””ඒ වගේම ගිය වසරේ අපේක්ෂිත වියදම්වලින් රුපියල් බිලියන 11ක් පමණ වියදමක් පාලනය කරන්න අපට හැකි වුණා. මේ වසරේ අපි රුපියල් බිලියන 20ක් ඉතිරි කිරීම් ඉලක්කයක් තිබෙනවා. ඒ හැරුණාම මම ඇතුළු මගේ කාර්ය මණ්ඩලය මුළු වියදමෙන් සියයට 15ක් ඉතිරි කිරීමට කටයුතු කරනවා. උදාහරණයක් විදියට මම කවදාවත් කාර්යාලයේදී හෝ පාර්ලිමේන්තුවේදී විදුලි සෝපානය භාවිත කරන්නෙ නැහැ.කොහොම වුණත් මණ්ඩලයේ දූෂණ වංචා සොරකම් නතර කිරීමත් අත්‍යවශ්‍ය කාරණයක් නොවේද?”වංචා දූෂණ හා සොරකම්වලට කිසිවකුට අපෙන් සමාවක් නැහැ. ඒ සම්බන්ධව අපි ඉතා තදින් කටයුතු කරනවා. කවුරු මොනවා කිව්වත් අපි දූෂිතයන්ට දඬුවම් කර තිබෙනවා. ලෙකෝ ආයතනයේ දූෂිතයන්ට දඬුවම් දුන් නිසා තමයි, ඒ ආයතනය අද ඉතා කාර්යක්ෂම ආයතනයක් බවට පත්ව තියෙන්නෙ””කෙසේ නමුත් මේ රටේ වෘත්තීය සමිතිවලට කියන්න දෙයක් තියෙනවා. තම ආයතන ගරහමින් ඉන්නෙ නැතිව තමන්ගෙ වගකීම් ඉටු කරන්න. සමහරු ලොකු සද්ද දැම්මට තමන්ගෙ ආයතනය වෙනුවෙන් එක දහඩිය බිඳක් හෙළන්නෙ නැහැ. තමන්ගෙ පක්ෂවලට පූර්ණකාලීනව වැඩ කරනවා. බොහොම සද්දෙට කෑගහන අනෙක් අය වංචා දූෂණවලට චෝදනා ලැබූ අය.”එහෙත් මණ්ඩලයේ වැරැදි තීරණ හා අකාර්යක්ෂමතාව නිසා පසුගිය වසරවල රුපියල් බිලියන ගණනින් මණ්ඩලය පාඩු ලැබූ බව ඔබ පවසා තිබෙනවා. විශේෂයෙන් නොරොච්චෝල වැනි බලාගාර. මේ බලාගාරවල පාඩු පියවා ගැනීමට මේ වසරේවත් වැඩපිළිවෙළක් තියෙනවද?”ඒවා ඉතිං තාක්ෂණික ගැටලුනෙ. ඒ වැරැදි මණ්ඩලයේ පාලනාධිකාරිය බාර ගත යුතුයි. ඒවට අමාත්‍යාංශයට වගකියන්න බැහැ. එහෙත් මේ සම්බන්ධව අපි සොයා බැලීමක් කරගෙන යනවා. ඉන්පසුව ඊට අදාළ ක්‍රියාමාර්ග ගන්නවා. මේ ආයතනවල කිසිම කෙනකු අපි සුද්ද කරන්නෙ නැහැ.””හැබැයි මණ්ඩලයේ හොඳ පැති තියෙනවා. මණ්ඩලයේ ඩිපෝ අධිකාරිවරු බහුතරයක් සිය ප්‍රාදේශීය කාර්යාල එස් පහ ක්‍රමයට ගෙනවිත් තිබෙනවා. විදුලි බිඳ වැටීම් අවම තත්ත්වයට ගෙනැවිත් තිබෙනවා.ධ්ඉර්‍ණ ප්‍රමිති සහතික ලබාගෙන තිබෙනවා. ඒ වගේම ප්‍රධාන නගරවල ඊ-සිටි ක්‍රියාත්මක කර තිබෙනවා. ස්වයංක්‍රීය බලපද්ධති පාලනය නගර ගණනාවකම ක්‍රියාත්මක කර තියෙනවා. ඒවා කර තිබෙන්නේ අපේම ඉංජිනේරුවෝ. ඒ නිසා විදේශ ඉංජිනේරුවන්ට ගෙවන බිලියන ගණන් අපට ඉතිරි කරගන්න හැකිවී තිබෙනවා. ඒ නිසා පසුගිය කාලයේ අපේ මඟපෙන්වීම් යටතේ එවැනි හොඳ දේවලුත් කෙරුණා.”වයඹ පළාත ධ්ඉර්‍ණ සහතිකය දිනාගැනීම වෙනුවෙන් පැවැත්වූ උත්සවයට රුපියල් මිලියන 100ක් වියදම් කළා කියන්නෙ ඇත්තද?”පල් බොරුනෙ. මම නම් ඒකෙ වියදම් ගැන දන්නෙ නැහැ. මම ඔය උත්සවයට සහභාගි වුණේ නැහැ. ඒක කළේ නියෝජ්‍ය සාමාන්‍යාධිකාරිවරයා. හැබැයි ඔය කතාව නම් අමූලික බොරුවක්.””අනික මණ්ඩලයට මිලියන 100ක් 150ක් ඉතුරු කර දෙන සේවකයන් ඇගැයීමට ලක් කළ යුතුයි.පසුගියදා ඉංජිනේරුවරුන්ගේ වැටුප සියයට හැටේ සිට එකසිය දෙක දක්වා වැඩි කරනු ලැබුවා. මහජනතාවත් සේවකයොත් කරන ඉතිරියෙන් පලක් තියේවිද?”ඉංජිනේරුවන්ට කළ ඒ පඩි වැඩිකිරීම් මණ්ඩලයට නම් බරක් නොවේ. ඉංජිනේරුවන් විදේශගතවීමේ දී වගේම ටෙලිකොම් සමාගමේ ඉංජිනේරුවන්ගේ වැටුප් දිහා බලන විට අපේ ඉංජිනේරුවන්ගේ වැටුප් තත්ත්වය හොඳ නැහැ. නමුත් විශ්වවිද්‍යාල මහාචාර්යවරුන්ගේ වැටුප දිහා බලද්දි නම් මේ පඩිවල වෙනසක් තියෙනවා. නමුත් මේ ඉංජිනේරුවන්ගේ කාර්යභාරය සුවිශේෂයි. මම නම් කියන්නෙ මේ අයට හොඳට ගෙවන්න ඕනෙ.””ඒත් මෙතැනදි සියලු දෙනාගේම වැටුප් හැදෙන නිශ්චිත රාජ්‍ය ප්‍රතිපත්තියක් තිබිය යුතුයි. එතැනදි ජ්‍යෙෂ්ඨත්වයට නොව කුසලතාව වෙනුවෙන් වැටුප් තීරණය විය යුතුයි.””විශේෂයෙන් ඛනිජ තෙල් සංස්ථාව දුම්රිය දෙපාර්තමේන්තුව, විදුලිබල මණ්ඩලය, ලෙකෝ රාජ්‍ය බැංකු, වරාය කියන ආයතන මේ ප්‍රතිපත්තිය නැතිව ගොඩගන්න බැහැ. ඒ වගේම මේ ආයතන වාණිජමය වශයෙන් ගොඩ ගන්න ඕනෙ.”මණ්ඩලය පාඩු ලබන තත්ත්වයක සිටියත් නව බඳවාගැනීම් අසීමිතව කෙරෙනවා නේද?”ඒ කතාව බොරුවක්. මණ්ඩලයේ රෙගුලාසි අනුව පුරප්පාඩුවලට, නියම සුදුස්සන් බඳවා ගන්නවා මිස වෙන කිසිදු අයථා බඳවාගැනීමක් නැහැ.”සංවාද සටහන - සුමේධා නවරත්නඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=af1203253</link>
    <topic>මාර කෙළියක්නෙ ඕයි මේක!</topic>
    <author/>
    <content>මං මේ කල්පනා කෙරුවෙ තිස්ස... මේ මිනිස්සු කියන ජාතිය හරි පුදුමයිනෙ.”මහා අපබ්බරංශයක් කියා ඉන් නොනැවතී නායකතුමා හිටිහැටියේම ඈනුමක් ද ඇරියේය.”ඒ මොකද ලොක්කා.. හදිස්සියෙන්ම දාර්ශනික සංකල්ප පහළවෙන්ඩ පටන් අරගෙන තියෙන්නෙ. ඊයෙ හැන්දෑවෙ වැස්සටවත් අහුවුණාද? ඔය පොද වැස්ස පීනසේට හරිම අගුණයි.”ලේකම්තුමා උත්තරයක් වගේ එකක් දුන්නේය.”මේ මිනිස්සුන්ට කියන කිසිම දෙයක් තේරෙන්නෙ නැති හැටි... දැන් පතෝල කීයද? එකසිය පනහයි””නෑ නායකතුමා දැන් ඒව හොඳටම බැහැල... විකුණගන්ඩ බැරි සයිස් එකට..””මේ යක්කුන්ට පිස්සුද පතෝල බස්සන්ඩ... එහෙම වෙන්ඩ බෑනෙ... තිස්ස තමුසෙ මිල දර්ශකේ දිහා බලන්ඩ ඇත්තෙ ඔළුවෙන් හිටගෙන...””ලොක්ක බලන විදියටම තමයි මාත් බැලුවෙ... මං කරු මහත්තයටත් කිව්ව... ඔහොම හිටියොත් කවදාවත් ගැලවීමක් නැහැ.. ඔළුවෙන් හිටගෙන බලන්ඩ කියල.. බැරිලු.. රෙද්ද හින්ද මොකුත් කරන්ඩ බැරිලු. දැන් ඉතින් කලිසමක් අඳින්ඩත් පරක්කුලු” ”ඕකනෙ තිස්ස ඔය මිනිස්සුන්ට මොකක්වත් හරියන්නෙ නැත්තෙ... ත්‍රීක්වාටර් එකක් ඇඳල ඔළුවෙන් හිටගෙන බලන්ඩ කියන්ඩකො ආතල් එක.””රෙද්ද ඇඳගෙන බැලුවොත් ආතල් එක වටේ ඉන්න අයට නේ නේද ලොක්කා””කියල වැඩක් නෑ...””අනිත් එක කරු මහත්තය ත්‍රීක්වාටර් එකක් ඇඳල පාර දිගේ එනකොට කාටද ආඩම්බර... මුළු යූ.ඇන්.පියටම නේ””නෑ තිස්ස මං මේ කල්පනා කර කර හිටියෙ මේ මිනිස්සු හරි පුදුම ජාතියක්නෙ...””ලොක්ක වාත බංගෙන් ටිකක් ඔළුවට දාලා තලන්ඩද””නෑ... මං මේ කිව්වෙ තිස්ස අපි හිතමු චන්දෙන් පත්වෙච්චි නායකයකුට පත්වෙච්චි දා ඉඳල මොකද වෙන්නෙ?””දවසින් දවස එක එක මිනිහ අඩුවෙනවනේ... අවුරුදු පහ යනකොට වැලේවැල් නෑ..””ලොක්කට හොඳ අත්දැකීම් තියෙනවනේ””ඒකනේ තිස්ස කියන්නෙ ඒ වුණාට මහින්ද ලොක්කට පරණ වෙන්ඩ වෙන්ඩ මිනිස්සු වැඩිවෙනවනෙ... මේක යකාගෙ මඟුලක්නෙ ඕයි... මට ආසාවකට ඔය පුටුවෙ නෙමෙයි අර කකුල් දෙක තියෙන බංකු කෑල්ලෙවත් ඉඳගන්ඩ නෝ චාන්ස්””ගණන් ගන්ඩ එපා ලොක්කා. දැන් ඔය ඉන්න පුටුව මාරයිනේ.. කිසිම වැඩකුත් නෑ.. ආතල් එකේ ඉන්නවනේ.. ලොක්කට තියෙන්නේ ඔය ගල් කෑල්ලක් පෙන්නල කීයක් හරි සම්මාදම් දාගන්න එක විතරනෙ... ඒකත් ආතල් නේ””නෑ බං බැලුවෙ.. දැන් මං පතෝල එකසිය පනහයි කිව්වනෙ. මිනිස්සු පයිසෙකට වත් ගණන් ගත්තෙ නෑනෙ... මේක යකාගෙ කෙළියක්නෙ ඕයි... මං බැලුවෙ පතෝල ටිකක් කවල මිනිස්සුන්ගෙ බොඩිය හදල දෙන්ඩ... දැන් බලනවකො මගෙ බොඩිය බුල් ෆිට්නේ... මහින්ද ලොක්කගෙ බොඩිය වගේද... එකසිය පනහෙ පතෝල එකපාරින් කඩන්ඩ පුළුවන්නෙ... එහෙමනෙ ඕයි මං ශිල්ප දැක්කුවේ...””ලොක්ක ශිල්ප දක්වනවා කියන එකයි ශිල්ප දක්කනවා කියන එකයි දෙකක්.””මං කිසි ලෝබකමක් නැතුව ශිල්ප දැක්කුවනේ...””දක්කපු බව නං හොඳටම පේනවා...””අපේ ගොනා අපට හොඳා...අපේ ගොනා අපට හොඳා””කවුද තිස්ස ඒ පිස්සු ගෑනි..?””දක්කන කෙනෙක්..””පිස්සු නැතුව ගොනාව ලිහලා දාලා ගෙදර ගිහින් හාල් ටිකක් ගරන්ඩ කියන්ඩ””ඒයි දක්කන නෝනා... ලොක්කා කියනවා ගොනා පාරෙ බැඳල ගෙදර ගිහින් හාල් ගරන්ඩලු.. දැක්කුවට පයිසෙක වැඩක් නෑලු””අපේ ගොනා මාර ගොනා”එහෙම කියාගෙන දක්කන නෝනා මාරුවූවාය.”නෑ මං මේ කල්පනාකෙරුවෙ තිස්ස... මේ මිනිස්සු මහ පුදුම ජාතියක්නෙ... දැන් බලන්ඩ හැම රටකම නායකයො පරණ වෙනකොට මිනිස්සු ඈත්වෙනවනෙ... මෙහෙ පරණ වෙන්ඩ පරණ වෙන්ඩ මිනිස්සු වටවෙනව මාර කෙළියක්නෙ ඕයි මේක...””මේක ශ්‍රී ලංකාවනෙ ලොක්කා... මිනිස්සු එහෙම ලේසියෙන් කළ ගුණ අමතක කරන්නෙ නෑනේ.. ඒකයි..””දීල බලමුද බ්‍රේස්ලට් .. ඔක්කොම අමතක වෙලා යන්ඩ...””ලොක්කා තාම පරණ ලොක්කමනෙ... ඇත්තටම අලුත් වෙන්ඩම බැරිද?””තිස්ස තමුසෙට තියෙන හදිස්සිය මොකක්ද?”මාත් ආසයිනේ ලොක්කා මොකක් හරි ඇමැති කට්ටක් ගහගෙන ඉන්ඩ.. ලේකං කොම දැන් එපා වෙලා””ඒක තමයි තිස්ස... මාත් මේ කල්පනා කෙරුවෙ මේ ලංකාවෙ මිනිස්සු මහ පුදුම ජාතියක්නේ. පරණ වෙන්ඩ වෙන්ඩ වටවෙනව... මාර කෙළියන්නෙ ඕයි මේක..””හරියට පරණ වෙන්ඩ වෙන්ඩ ලොක්කගෙන් මිනිස්සු ඈත් වෙනව වගේම තමයි...””තිස්ස බැරිවෙයි ද මැජික් ගලක් හොයාගන්ඩ?”තිස්ස උත්තර බඳින්ඩ ගියේ නැත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=af1203254</link>
    <topic>කඳුළක් ඉතිරි කැර සැඟව ගිය සිනහව</topic>
    <author>උපාලි සමරසිංහ</author>
    <content>බලු වලිගේ උණ පුරුකේ දාලා තිබුණත් නෑ ඇදේ ඇරෙන්නේ.” “ආයිෂ් අම්මා ගුණ්ඩු” මේ ගීය ඔහු රූපවාහිනියෙන් ගයන විට මම අපරිමිත සතුටක් වින්ඳෙමි. ගායන ශිල්පියකු ලෙස හා රංගන ශිල්පියකු ලෙස ඔහු සොළොස් කලා පිහිටා පූර්ණ වූ චන්ද්‍රයා මෙන් නැඟී සිටියේය.1982 දී රත්මලාන කම්කරු සෙවණ පරිශ්‍රයේ ඔස්ටින් මුණසිංහගේ සංගීත පංතියක් තිබිණ. එහි ගායනා උගන්නට පැමිණි ජූඩ් ඊටත් නොබෝ දිනෙකින්ම එහිම පුහුණුවීම් පැවැති විජිත ගුණරත්නගේ “දැති කියත” නාට්‍යයේ රංගනයට ද තෝරා ගැනිණ. මම ඒ දිනවල නිතර කම්කරු සෙවණට ගියේ එහි භාරව සිටි කිංස්ලි මහතා හමුවන්නටය.ඒ යන එන ගමන ඇන්ටනි ජූඩ් මා සමඟ නිතර සිනහ වී කතා කළේය. රත්මලාන ‘විජිත’ සිනමාහලටද ඔහු චිත්‍රපට නැරැඹීමට පැමිණීම නිතර සිදුවූ බැවින් අපේ මිතුදමද ලියලා වැඩෙන්නට වීය.මමද පත්තර කලාවේ මුලකුරු අමුණමින් සිටි ඒ අවදියේ යොවුන් ජනතාව සංස්කරණය කළේ ධර්මසිරි ගමගේ මහත්මයාය. එහි කලා හපනුන් ලෙස දොරට වඩින ශිල්පීන් පිළිබඳ විශේෂාංගයට මම ජූඩ්වද කැඳවා ගතිමි.පත්තරයක නමෝ විත්තියෙන් පළවූ “දැති කියතකින් කුසලතා පළකළ ඇන්ටනි ජූඩ්” නම් ඒ කෙටි ලිපිය පළවූ දින ඔහු ලැබූ සතුට අපමණය. එදා සිට මිය ගිය මේ මොහොත දක්වා ඔහු හැම තැනකදී ම මා හඳුන්වා දුන්නේ “පත්තරයක පළවූ මගේ පළමු ලිපිය ලීවෙ මෙතුමා” යනුවෙනි.එදා සිට ජූඩ් තමා ජීවත්වූ වලව්වත්තේ රත්මලාන ධර්මාරාම පාරේ සිට මා සොයා නිතර පැමිණියේය. දවසක් ඔහු පැමිණ කීවේ අමුතු කතාවකි.”මට ‘ගැලීලියෝ’ නාට්‍යයේ චරිතයක් ලැබුණා. අද මොරටුව බෞද්ධ මන්දිරයේ දර්ශනයක් තියෙනවා. යමුද?” ජූඩ් ආරාධනා කරයි.ඒ කාලයේ අධ්‍යාපනය හදාරමින් ස්වාධීනව යමක් ලියමින් සිටි මට ලැබුණේ ලියන දේට පුංචි පොකට් මනියක් පමණි. අපට සල්ලි දී නාට්‍ය බලන්නට බැරිය. ඒත් එච්.ඒ. පෙරේරා ගැලීලියෝට පණ පොවන හැටි බලන්නට මගේ හිතේ කුහුල වඩවයි.ඔයා එන්නකො...” ජූඩ් බලවත් ලෙස කීවේය. මමද ගියෙමි. මොරටු බෞද්ධ මන්දිරයේ ශාලාව පිටුපස කිසියම් වැඩක නිරතව සිටි නාට්‍යයේ නිර්මාණකරු පරාක්‍රම නිරිඇල්ල සම්මුඛවීමට අපි ගියෙමු. ජූඩ් මා පිළිබඳ වර්ණනාවක් කළේය. නිරිඇල්ලගෙන් අවසර ලැබිණ. එදා එතැන පි‍්‍රයන්ජන් සුරේෂ් ද සිල්වා ද සිටියා මතකය. ඇත්තටම ඇන්ටන් ජූඩ් හිත හොඳ මිනිසෙකි. ඔහු වේදිකාව, සිනමාව, ටෙලිනාට්‍ය යන අංශ තුනේම ඉහළම ජනපි‍්‍රයත්වයට පත්වෙද්දීද ඒ මිනිස්කම වියැළී නොගියේය.කුරුඳුවත්තට හෝ රත්මලාන වලව්වත්තේදී වුව පාර තොටදී හමුවූ ළමයි රෑනක් ඔහු වට කැරගත්හ. අයියෙ, ආයිෂ් අම්මා ගුණ්ඩු කියන්ඩ...ඔහු මහ පාරෙදි පුංචි දරුවන් වටකැර මේ ගීයේ කොටසක් හෝ ගැයුවේය. අවසානයේ පොඩිත්තෝ තම ගායකයාගේ ගීය අසා සතුටින් මොර දුන්හ.”මගෙ හොඳම රසිකයො තමයි පුංචි ළමයි. ඒ අය තමයි මට වැඩිහිටියන්ට වඩා ප්‍රතිචාර දෙන්නෙ. මං විකට ශිල්පියෙක් ලෙස මේ අය අගය කළත් මට විවිධ චරිත නිරූපණ පුළුවන්...” ඔහු ඒ වේලාවට කීවා මතකය.සුබසාධක, යක්‍ෂාගමනය, සඳගිර, පස්වැන්නා වැනි වේදිකා නාට්‍යවල වගේම, විජිත ගුණරත්නගේ ‘වලාපටල’ චිත්‍රපටයේත් සුසිරන් ද සිල්වාගේ ‘ඉසුරු භවන’ චන්දන හේවාපතිරණගේ ‘අද්භූත ලාම්පුව‘ වැනි ටෙලිනාට්‍යවලද ඔහු ඒ චරිතාංග නිරූපණය ඔප්පු කළේය. රත්මලානේ තැන් කීපයකදීම මට ඔහු නිතර හමුවුණේ සවස් කාලයේදීය. රස්සාව කරලා එන ගමන් පුංචි මී විතක රස බලන්ඩ හිතුණා... ඔහු එහිදී කීවේය. “ගුරුබානි” ගීතයට ඔහු කවදත් කැමැතිය. මොකද? මේ “ගුරුබානි” කියලා එන හැම මොහොතෙම ඔබේ බෑග් එක මාරුවෙනවා කියන්නෙ... මම අසමි.”ඒක තරමක මඩක්... එදා කරාපිටිය රෝහල සංවිධානය කළ “සාරාංගා නැවෙන් ඇවිත්” ෂෝ එක කරලා එන ගමන් අපිට සතුටු වෙන්න මං “ගුරුබානි” ගීතය කිව්වා. එතකොට අපේ සෙට් එකේ ඉන්න කළු මල්ලිගෙ බෑග් එක අරන් මාත් බැහැලා. එයාගෙ බෑග් එකයි මගේ බෑග් එකයි දෙකම එක වගේ.. ඔහු සිනහ වී කීවේය.සාරාංගා නැවෙන් ඇවිත්” රිහසල්වලට දවස් 2 ක් පමණ ජූඩ් නොආවේ වළක්වන්නට බැරි හේතුවක් නිසාය. ඒ උදරාබාධයක් හේතුවෙනැයි ඔහු බොරුවට කට්ටියට කීවේය. රොඩ්නි මේ ගැන බලවත් ලෙස උරණව සිිටියේය. එහෙත් තුන්වැනි දිනයේ ජූඩ් එහි ආවේ බඩත් අල්ලාගෙනය. ආ ගමන් රිංගුවේද “ටොයිලට්” එකටමය. කොයි තරම් ජනතාව හිනා ගැස්සුවද පි‍්‍රයන්ත රොඩ්නි ඇතුළු පිරිසටද හිනා නොවී සිටින්නට බැරි විය.”මං කොච්චර රඟපෑවත් ඇත්තටම අපේ වේදිකාව කියන්නේ රංග තක්සලාව. රංගනයේදි අපට හැදෙන ලෙඩ රෝග සියල්ල හොඳ කරන වෙද මහත්තයා ඉන්නෙ වේදිකාවෙ. ප්‍රතිචාරය එවෙලේම ලැබෙනවා.” රොඩ්නිගේ ‘සාරාංගා නැවෙන් ඇවිත්’ හා පි‍්‍රයන්ත සෙනෙවිරත්නගේ ‘මිනිසා’ සමඟ රට වටේ යන ගමන හමුවූ ජූඩ් වරෙක මා හා කීවේය. ඔහු වේදිකාවට මහත් සේ පෙම් කළ නළුවෙකි.එසේම ඔහු මිතුරන්ට බොහෝ සේ ආදරය කළ මිතුරෙකි. ඒ වෙනුවෙන් ඔහු නාට්‍යයක් ද හැදුවේය. “සකිසඳ මඬල” ඔහුගේ නාට්‍යය හදන විට ඔහු ලේක්හවුසියේ පඩිපෙළ නැඟ මා හමුවන්නට ආවේ වෙනදා ඔහු නඟන සිනාවට අරුතක් ද නඟමිනි.”ජීවිත කාලෙම මං බලාපොරොත්තු වුණු දෙයක් ඉෂ්ට වෙනවා...” ඔහු ආරාධනා පතක් මට දෙමින් කීවේය. “ඒ කියන්නෙ මේක බොහොම ළෙන්ගතු වැඩක්...” මම කීවෙමි.”මේක මගේ හිතේ කාලයක් තිස්සේම පණ ගැහි ගැහී තිබුණු අදහසක්. වේදිකා නාට්‍යයක් අධ්‍යක්‍ෂණය කිරීම. මා මෙතෙක් පැමිණි ගමනේ මා ළඟින් හිටි මිතුරු මිතුරියන් වෙනුවෙන් නාට්‍යයක් නිර්මාණය කිරීම. මේ නාට්‍යය මිතුරු මිතුරියන්ට. ඒ නිසා තමයි “සකිසඳ මඬල” කියලා නම දැම්මෙ. මේ නම යෝජනා කළෙත් රොඩ්නි වර්ණකුල. ඒකයි මම කියන්නෙ මේ නාට්‍ය මිතුරු මිතුරියන් වෙනුවෙන් කියලා. කොහොම හරි එන්ට...”ඒත් එදා මංගල දැක්මට මට යන්ඩ බැරි විය. මම මේ මොහොතේත් ඒ ගැන පසුතැවිලි වෙමි.පුංචි දරුවන් අතර පුංචි දරුවකු මෙන් සිටි, මිතුරන් අතර ළබැඳි මිතුරකුව සිටි, පැටි වියේ සිටම තමා බලාපොරොත්තු වූ ඉලක්කයේ හිණිපෙත්තට නැඟි, ළබැඳි මිතුරාණනි ඔබට දෙව් මව් තුරුලේ සුවය ලැබේවා.!එහෙත් ඔබ ගැන මුල්ම සටහන ලියූ මා හටම ඔබගේ අවසන් මොහොත ගැන ද සැමරුමක් අකුරු කරන්නට සිදුවීම මොනතරම් දෛවෝපගත ද.?උපාලි සමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=af1203255</link>
    <topic>දුම්රිය පාපුවරුවේ යන්නේ ඉඩ නැති නිසා ද? පුරුද්දට ද?</topic>
    <author>තාරක වික්‍රමසේකර</author>
    <content>තරුණයා දුම්රියෙන් ඇද වැටී මියයාම දැන් අතීතයට ගොසිනි. අපේ අරමුණ ඒ සිදුවීම විවරණය කිරීම නොවේ. එහෙත් සති දෙකකින් ඕනෑම දෙයක් අමතක වන බව කියන අපට අවම වශයෙන් මෙම සිදුවීම හරහා හෝ පාඩමක් උගැනීමට නොහැකි ද?පසුගිය 19 වැනිදා සඳුදා දිනපතා පුවත්පතක 3 වන පිටුවේ හද සසල කරවන සේයාරුවක් දුටුවෙමි. දුම්රිය මාර්ගය මැද වැටී හුන් තරුණයෙකි. ඔහුගේ ඉනෙන් පහළ කොටස පෙනෙන්නට නැත. දැඩි සංවේගය උපදවන අයුරින් ඔහුගේ එක් පාදයක් දුම්රිය පීල්ලෙන් මෙහාට විසිවී තිබුණි.පසුගිය 17 වැනිදා සෙනසුරාදා වේයන්ගොඩ දුම්රිය ස්ථානය ආසන්නයේ සිදුවූ අනතුරකින් දුම්රියෙන් ඇද වැටී මියගිය තරුණයා මිය යාමට පෙර වැටී සිටි එම දසුන පුවත්පතේ එසේ පළ කර තිබුණි.තරුණයා දුම්රියෙන් ඇද වැටී මියයාම දැන් අතීතයට ගොසිනි. අපේ අරමුණ ඒ සිදුවීම විවරණය කිරීම නොවේ. එහෙත් සති දෙකකින් ඕනෑම දෙයක් අමතක වන බව කියන අපට අවම වශයෙන් මෙම සිදුවීම හරහා හෝ පාඩමක් උගැනීමට නොහැකි ද?තරුණයා දුම්රියෙන් ඇද වැටීම සම්බන්ධව මේ වන විට විවිධ මත පළ වී ඇත.තරුණයාගේ ඥාතින් පවසන්නේ දුම්රිය පාපුවරුවේ දුර්වලකමක් නිසා එය කඩා වැටීමෙන් හෝ එහි ඇතිවූ වෙනත් දෝෂයකින් තරුණයා බිමට වැටී දුම්රියට යට වී මියගොස් ඇති බවයි.මේ සම්බන්ධව පසුගිය දිනයන්හි දිගින් දිගටම මාධ්‍ය හරහා කරුණු දක්වා තිබුණි.දුම්රිය සාමාන්‍යාධිකාරී බී. ඒ. පී. ආරියරත්න මහතා මේ සිදුවීම සම්බන්ධයෙන් පසුගිය 19 වැනිදා සඳුදාම ප්‍රවෘත්ති සාකච්ඡාවක් ද කැඳවන ලදි.එහිදී කරුණු දක්වා සිටි සාමාන්‍යාධිකාරිවරයා මෙය පාපුවරුවේ වරදින් පමණක් සිදුවිය නොහැක්කක් බව පවසා තිබුණි.කරුණු කාරණා කෙසේ වුවත් අප මෙහිදී සිහි තබා ගත යුතු කරුණු රැසක් ඇත. ඉන් පළමු මෙන්ම වැදගත්ම කරුණ නම් වරද කොතැනක හෝ වේවා දුම්රිය සමඟ සෙල්ලම් කිරීම නුසුදුසු බවය. දුම්රිය ගමන පහසුය. ලාභය. ඉක්මන්ය. එසේම අනාරක්ෂිත වූ විට අවදානම ද ඉහළය. බස් රථයක් හදිසි අවස්ථාවකදී මාර්ගයෙන් ඉවතට ගෙන හෝ ජීවිතයක් බේරා ගැනීමේ හැකියාව රියැදුරාට ඇත. එහෙත් දුම්රිය රියැදුරාට එසේ කළ නොහැකිය. තමන් ඉදිරිපිටදීම මිනිසුන් යට වී මරු වැලඳ ගන්නා අයුරු දකින රියැදුරන්ට වෙන කළ හැක්කක් නැත. දුම්රිය මාර්ගය අප කාටත් අයිති නැත. එහි අයිතිය දුම්රියටම පමණි.එමෙන්ම දුම්රියට ගොඩ වූ පසු අසුනක වාඩිවීම හෝ ආරක්ෂිතව ගමන් ඛ්ලම මඟීන්ගේ වගකීම වේ.මීට වසර 20 කට පමණ පෙර රුමේනියාවෙන් ආනයනය කළ මැදිරිවල දොර ඇතුළු පැත්තේ ‘දුම්රිය නැවැත්වීමට පෙර දොර නොහැරිය යුතු ය’ යනුවෙන් සඳහන් දැන්වීමක් ද යොදා තිබුණි.එහෙත් බොහෝ දෙනාගේ පුරුද්ද වී තිබෙන්නේ පාපුවරුව ආරක්ෂිත ස්ථානයක් ලෙස සලකා ගමන් කිරීමටයි.මෙම තරුණයාගේ මරණයෙන් අප ඉගෙන ගත යුතු අනෙක් ප්‍රධානම කරුණ වන්නේ දුම්රිය නවත්වනතුරු ඉවසීමෙන් කටයුතු කළ යුතු බවයි.එම තරුණයා පාපුවරුවේ පැමිණියා ද නැද්ද යන්න අපි නොදනිමු. එහෙත් දුම්රිය නැවැත්වීමට ප්‍රථම මෙම තරුණයා පාපුවරුවට පැමිණ ඇති බව පැහැදිලිය. බොහෝ දෙනෙක් පුරුද්දක් ලෙස මෙය කරන නමුත් එය ඉතා භයානකය. රියැදුරා ඉක්මනින් තිරිංග යෙදවුවහොත් හෝ දුම්රිය නියාමකවරයා හදිසියේ තිරිංග යෙදුවහොත් දුම්රිය ගැස්සීමෙන් පාපුවරුවේ සිටින අය එළියට විසිවීමට ඉඩ ඇත. එසේම පාපුවරුවේ සිටින තැනැත්තා සැම විටම දුම්රිය තුළට නොව දුම්රියෙන් එළියට බරව සිටීම නිසා සුළු ගැස්සීමකදී පවා එළියට විසිවීමට ඉඩ ඇත.මඟීන් පාපුවරුවේ ගමන් කරන ප්‍රධානම හේතුන් දෙකකි. ඉන් පළමුවැන්න පුරුද්දක් ලෙසය. දෙවැන්න දුම්රියේ ඉඩකඩ මදිකමය.මේ කුමන ක්‍රමය නිසා හෝ අනතුරට පත්වන්නේ මඟියාය. මිය යන්නේ හෝ තුවාල ලබන්නේ මඟියාය. එය මැනවින් තේරුම් ගත යුතුය.පාපුවරුවේ පමණක් නොව දුම්රියේ වහල මත පවා යාම ඇතැම් විට දකින්නට ලැබේ. දුම්රිය මැදිරි අතර ද අනාරක්ෂිතව ගමන් කරනු පෙනේ. ඉඩකඩ මදිවන්නේ කාර්යාල දුම්රියයන්ගේ පමණි. එහෙත් දිවා කල හා රාත්‍රියේ දුම්රියයන්හි පවා පාපුවරුවේ එල්ලී ගමන් කිරීම සුලභ දසුනකි.පාපුවරුව පමණක් නොව අත්වාරුව පවා ඇතැම් විට මරු කැඳවීමට ඉඩ තිබේ. බලවේග කට්ටල දුම්රියයන්ගේ දුම්රිය ඇතුළුවීම් දොරටු අඩි හතරක් පමණ විශාල පළලකින් යුක්තය. එවිට ඇතුළු වීමේදී එක් අතකින් පමණක් වාරු ගැනීමට සිදුවේ. බැසීමට යාමේදී සමබරතාවය එක් අතකින් හා දෙපයට බාර දීමට සිදුවේ. එය නවත්වා ඇති දුම්රියකට ගොඩවීමට හෝ ඉන් බැස යාමට ගැටලුවක් නොවේ. එහෙත් ධාවනය ආරම්භ කළ දුම්රියකට ගොඩවීමට හෝ ධාවන වේගය අඩුකළ දුම්රියකින් බැසීමට තැන් කිරීම ඉතා අනතුරුදායකය.2008 වසරේ චීනයෙන් ආනයනය කළ දුම්රිය මැදිරි පාපුවරුවට සම්පූර්ණ පාදයම එකවර තැබිය නොහැකිය. පාදය හරහට තබා ඊට ගොඩවිය යුතුය. ඒ මැදිරි නිෂ්පාදන දෝෂයකි.දුම්රිය පාපුවරුවක් හෝ මැදිරියක අඩුපාඩුවක් දෝෂයක් නොතිබිය යුතුය. තාක්ෂණික වශයෙන් රියැදුරන්ට හෝ නියාමකවරුන්ට දැකගත හැකි දැනගත හැකි යමක් වේ නම් එහි දෝෂ සහිත නම් ඔවුහු දුම්රිය ධාවනයෙන් වැළකී බලධාරීන්ට ඒ බව දන්වති.අනෙකක් තබා රඹුක්කනින් පෙ. ව. 5.30 ට කොළඹ කොටුව බලා ධාවනය වන අංක 537 කාර්යාල දුම්රිය සති කිහිපයකට පෙර නළාව ශබ්ද නොවීම නිසා රියැදුරා දුම්රිය ධාවනයෙන් වැළකී ඇත.එසේම වාමුව පිස්නා (වයිපර්) ක්‍රියා විරහිත වූ අවස්ථාවලදී පවා දුම්රිය ධාවනය නොකළ අවස්ථා ඇත. දුම්රිය සාමාන්‍යාධිකාරී බී. ඒ. පී. ආරියරත්න මහතා පැවසුවේ පසුගිය 17 වැනිදා තරුණයකු මියයාම සම්බන්ධව සෙවීමට ත්‍රී පුද්ගල කමිටුවක් පත්කර ඇති බවත් පාපුවරුවේ දෙපස එක් පසෙක බෝල්ට් ඇණ හතරක් බැගින් 8 ක් තිබෙන නමුත් මෙම අදාළ දුම්රිය පාපුවරුවේ එක් පසෙක ඇණ 3 ක්ම නොතිබු බවයි. අනෙක් පස ඇණ දෙකක් කැඩී එම කැබලි හිරවී තිබුණ බවත් ඔහු කීවේය. අනුරාධපුරයේ සිට දකුණු කළුතර දක්වා ගොස් යළි අනුරාධපුරය දක්වා යාමේදී වේයන්ගොඩ දී මෙම සිදුවීම වාර්තා වී ඇති අතර දුම්රිය අනුරාධපුරයේදී මැදිරි පරීක්ෂකවරයා නිසි අයුරින් පරීක්ෂා කෙළේ ද යන්න ද මෙහිදී සොයා බලන බවත් ඔහු කීවේය. ඇණ තුනක් ගැලවී තිබුණ ද පාපුවරුව ගැලවී නොතිබුණු බව ද ඔහු කීය.සිකුරාදා පෙ. ව. 10.00 ට කොළඹ කොටුවෙන් අනුරාධපුරය බලා ධාවනය වූ අංක 452 දුම්රිය පසුදින පෙ. ව. 5.00 ට දකුණු කළුතර දක්වා පැමිණ ඇත. එහිදී පස්වරුවේ සිට පසුදා පහන් වනතුරු සම්පූර්ණ දුම්රියම පරීක්ෂා කර බැලීමට අවශ්‍ය තරම් වේලාවක් තිබේ’ අනුරාධපුරය හා වවුනියාව / ඕමන්තේ අතර ධාවනය වන්නේ වෙනත් දුම්රියකි.එසේ දුම්රිය මැදිරි සියල්ල නිසි පරිදි පරීක්ෂා කර බැලුවා නම් අනුරාධපුරයේ සිට පැමිණ ආපසු මඳ දුරක් යද්දී පාපුවරුවේ ඇණ ගැලවී යාමට ඉඩක් නැත යන්න අනුමාන ලෙස කිව හැකිය.ඒ සියල්ල ත්‍රී පුද්ගල කමිටුව විසින් තීරණය කරනු ලබනු ඇත. එහෙත් අනතුරක් සිදුවූ පසු කමිටු දැමීමෙන් පලක් නැත. අශ්වයා පැන ගියාට පසු ඉස්තාලය වසා දමා වැඩක් නැත.දුම්රිය බලධාරීන් ඒ සම්බන්ධව වැඩි අවධානයක් යොමු කළ යුතුය.කාර්යාල මඟීන් දුම්රියන්ගේ එල්ලී යන්නේ ආසාවට නොවේ. කඩිනමින් කාර්යාලයට යාමටය. හවසට නම් බස්රථ යාමට පෙර ගමනාන්තයට යාමටය.ප්‍රමාණවත් සේවයක් සැපයීමට තිබෙන දුම්රිය සංඛ්‍යාව ප්‍රමාණවත් වුවත් ඇතැම් නිලධාරීන්ගේ නොමනා ක්‍රියා නිසා සහ සොයා නොබැලීම් නිසා කාර්ක්ෂම දුම්රිය සේවයක් මඟීන්ට අහිමිව ඇත. මෙය දිනපතාම දකින්නට ඇති ලක්ෂණයකි. උදාහරණයක් ලෙස පොල්ගහවෙලින් උදෑසන ගමන් අරඹන අංක 528 දුම්රිය විනාඩි 5 ක් අතරමඟදී පමා වී පැමිණියහොත් ගම්පහ සිට එය ශීඝ්‍රගාමී වෙයි.යාගොඩ, බුළුගහගොඩ, බටුවත්ත, වල්පොළ මඟීන් මහමඟය. ඊළඟ දුම්රියේ මඟීන් වහලේ ගමන් නොකරයි ද? මැදිරි අතර එල්ලී නොයයි ද? සතියකට දින 3 ක් 4 ක් මේ සිදුවීම වන්නේ නම් කළ යුත්තේ ප්‍රමාදය සොයා ඊට පිළියම යෙදීම මිස ශීඝ්‍රගාමී දුම්රියක් මන්දගාමී කිරීම හෝ මන්දගාමී දුම්රියක් ශීඝ්‍රගාමී කිරිම හෝ නොවේ.එසේම මඟී සංගම් යැයි කියා ගන්නා එක් එක් සංවිධාන තම දුම්රිය ස්ථානය ගැන පමණක් කරනු ලබන ඉල්ලීම් ගැන ද දුම්රිය දෙපාර්තමේන්තුව අවධානයෙන් සලකා බැලිය යුතු අතර තීරකයා දෙපාර්තමේන්තුව විය යුතුය. එසේ නොවුණ විට මඟීන් පාපුවරුවේ එල්ලී යාම නොවැළැක්විය හැකිය. මීගමුවෙන් පෙ. ව. 6.50 ට කොළඹ කොටුව බලා ධාවනය වන අංක 809 දුම්රිය පෙ. ව. 8.05 ට පමණ කොළඹ කොටුවට ළඟා වේ. එය පෙ. ව. 9.30 වනතුරුම වේදිකා අංක 1 හි පැය 1 1/2 ක් පමණ ගාල් කර තැබේ. වේදිකාව ද අවහිරය. තවත් දුම්රියක් ගෙන්වා ගත නොහැකිය. එය රාගම දක්වාවත් ගොස් ආපසු පැමිණියානම් පසුපසින් පැමිණෙන දුම්රියේ තදබදය අඩු වෙනු ඇත. මෙවන් ක්‍රියාදාමයන් ඕනෑතරම් දක්නට ඇත. සමුද්‍ර දේවි දුම්රිය පෙ. ව. 8.00 ට පමණ පැමිණි පසු කෙළින්ම අංගනයේය. යළි එළියට එන්නේ හවස 5.00 ටය. දහවල් 12.40 ට මහනුවර දුම්රියේ මෙන්ම සිද්ධියට සම්බන්ධ රජරට රැජන දුම්රියේ ද මඟීන් යන්නේ වහලේ එල්ලීගෙනය. මේවා බලධාරීන්ට නොපෙනේ ද? මේ උදාහරණ කිහිපයකි.උදේ හවස කාර්යාල දුම්රියයන්ට පමණක් දුම්රිය සීමා කිරීම අනුමත කළ හැකි ද? මීටත් වඩා අවාසනාවන්ත සිද්ධීන් ඉදිරියේදී ඇතිවීමට පෙර දුම්රිය බලධාරීන් නිසි පියවර ගත යුතුය.මඟීන් ද තම ආරක්ෂාව සම්බන්ධව පළමුව අවධානය යොමු කළ යුතුය. දුම්රියේ වරදින් වුවද දිවිය අහිමි වන්නේ තමන්ට බව සිහි තබා ගත යුතුය. පුරුද්දක් වශයෙන් හෝ ප්‍රවේශ පත්‍ර රහිතව හෝ යන අය පාපුවරුවේම පිහිට පතනු පෙනේ. එය තම දිවිය සමඟ ක්‍රීඩා කිරීමකි. දෙපාර්තමේන්තුව තම වගකීම ඉටු කළ යුතුය. මඟීයා තම යුතුකම ඉටු කළ යුතුය. මේ කරුණු දෙක ඉටු නොවුණු තැන අසන්නට දකින්නට ලැබෙන්නේ අතළොස්සක් හිනැහෙන බහුතරයක් දුක් විඳින ක්‍රියාදාමයක් පමණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=af1203256</link>
    <topic>සෙල්ලම් ලෙල්ලම් නොවන ඔංචිල්ලා හදමු</topic>
    <author>සුභද්‍රා දේශපි‍්‍රය</author>
    <content>“ඉදගත්තෙමි උස පුටුවක සොදිනාබැඳගත්තෙමි යස කොණ්ඩය මුදුණායැදගත්තෙමි නාරායන සරණාඇදගත්තෙමි වතකුත් දා බරණා”දෙපැත්තට බැඳ තබා ඇති ඔංචිල්ලාව ඔංචිලි වාරමට අනුව දෙපසට වැනෙයි. ඉරහඳ වත් නොසිතන නිමේෂයක දෙපසට ඇදෙන ඔංචිල්ලාව අනුකම්පා විරහිතව කරකැවෙති. කුඩා පැටව් තුන්දෙනෙකුගේම ගෙල සිර කර හුස්ම පොද යනතුරු තදකර දැමීමට ඔංචිල්ලාව අකාරුණික විය. හද සසල කරවන මෙවැනි සිදුවීම් කිහිපයක්ම පසුගිය දා අපට අසන්නට ලැබිණි. කිසිවකු නොසිතූ මොහොතක කිසිවකුට නොකියා පුංචි මල් කැකුළු වන් දරුවන් තිදෙනෙක් අනපේක්ෂිත අයුරින් මෙලොව හැර ගියහ.කවිඳුමවගේ සුරතේ එල්ලෙමින් සුරතල් බස් තෙපළමින් සිටි පුංචි කවිඳු පුතු හෙට්ටිපොල පොළෙන් මව රැගෙන ආ සෙල්ලම් බෝලයත් රැගෙන සෙල්ලම් කිරීමට මිදුලට දිව ගියේය. නිමේෂයකින් ඔහු ඔංචිල්ලාවට බර දුන්නේය. නවතා ගැනීමට බැරි වේගයෙන් කවිඳුගේ ගෙල වටා කරකැවී ඔංචිල්ලාවේ ලණුව සිර විය. සිනාවෙන් පිරී ඉතිරි ගිය නිවෙස කඳුළු ගඟක් බවට පත් කරමින් කවිඳු පුතු මෙලොව හැර ගියේය.හසාන්ඒ කඳුළු වියැකී යන්නට මත්තෙන් නිවෙසේ පරාලයක සාරි රෙද්දකින් තනාගත් ඔංචිල්ලාව පදිමින් සිටි හසාන් පුතුගේ ගෙලේ සාරි රෙද්ද එති සිටියදී මව සාරි පොටින් ඔහු මුදවා ගත්තේය. එහෙත් දින දහයක් රෝහල් ගත කර තිබු හසාන්ද මෙලොව හැර ගියේය.ක්‍රිෂාන්ත්හසාන් පුතුගේ වියොවෙන් සත් දිනක් ගතවීමටත් පෙර ක්‍රිෂාන්ත් පුතු ද සදහටම මෙලොව හැර ගියේය. ක්‍රිෂාන්ත්, හසාන්, කවිඳු පුතුන් කිසිවෙකුටත් නොකියාම අපෙන් සමුගෙන ගොස් හමාරය. ඒ පුතුන් මෙලොව හැර යාමේ හද සසල කරවන වේදනාව කිසිවකුටත් දරාගත නොහෙන තරම්ය. අපේ ජීවිත ගමන අතරමැද කඩා බිඳ දමන මෙවැනි ඛේදනීය සිදුවීම් අප විසින්ම වළක්වා ගත යුතුය. දරුවන් පිළිබඳව මවුපියෝ නිතර විමසිලිමත් විය යුතුය.මව් තුරුළේ උණුසුමට ගුලි වී සිටි ඒ පුංචි පුතුන් ඒ උණුසුම හැර දමා අපට නොකියාම නිසලව සමුගෙන මෙලොව හැර ගොස්ය. නිසලව ඔවුන් අපට පවසන දේ බොහෝය. දරු දුක උහුලන්නට බැරිව නෙතු නොපියා කඳුළු හෙළන මේ අම්මාවරුන්ගේ දුක දකින කවරෙකුට වුව දැරිය නොහැකි තරම්ය.තම තුරුළේ සුරතල් වෙමින් සිටි පුතු මෙලොව හැර ගිය වේදනාව හඳුනන සියලු අම්මාවරුන් තම දරුවන් දෑස් මෙන් රැකබලා ගත යුතුය. එසේ නොකළොත් පූදින්නට පෙර, මල් කැකුළු වන් පුංචි දරුවන් අකාලයේ ලොවින් සමුගෙන යනු ඇත.මවගේ සාරි රෙද්දකින් තැනු ඔංචිල්ලාවක් පදිමින් සිටි දස හැවිරිදි එම්. එම්. හසාන් සාරි රෙද්දට ගෙල සිර වී මිය ගියේය. පොළොන්නරුව සේවාගම ගොවි ජනපදයේ පදිංචි වී සිටි හසාන් ඉගෙනුම ලැබුවේ රාජකීය කනිටු විදුහලේය. නිවසේ පරාලයක සාරි රෙද්දකින් සාදා තිබු ඔංචිල්ලාව පදිමින් සිටි හසාන්ගේ බෙල්ලේ සාරිය එතී සිටියදී මිදුලේ සෙල්ලම් කරමින් සිටි ඔහුගේ තුන් හැවිරිදි නිවුන් සොහොයුරියන් දෙදෙනා විසින් තම සොහොයුරාට අනතුරක් බව දැන ගැනීමෙන් අනතුරුව නිවස තුළ සිටි මවට දැනුම් දීමෙන් අනතුරුව මව පිහියකින් සාරි රෙද්ද කපා දමා ඇත. පුතුගේ ගෙල සිර වී තිබූ සාරි රෙද්ද ඉවත් කොට ඔහුව පොළොන්නරුව රෝහලට ඇතුළත් කර ඇත. දින දහයක් පුරා හසාන් ජීවත් කරවීමට රෝහල් කාර්ය මණ්ඩලය දැඩි උත්සාහයක යෙදුණ ද හසාන් මෙලොව හැර ගියේය.බගවන්තලාවේ පෙට්ටුසෝ තේ වත්තේ නීඩ්ලන්ච් කොටසේ පදිංචි පුනනේෂ්වරන් ක්‍රිෂාන්ත් නමැති දස හැවිරිදි දරුවා ද ඔංචිල්ලාවේ ලණුවට ගෙල සිර වීමෙන් දෑස් පියාගත්තේය. ඔහු බගවන්තලාව දෙමළ විද්‍යාලයේ පස්වැනි ශ්‍රේණියේ ඉගෙනුම ලැබු සිසුවෙකි. කාමරයේ බැඳ තිබු ලණු ඔංචිල්ලාවේ ගෙල සිර වී සිටි බවත් දිවා ආහාරය ගැනීමට දරුවා නොපැමිණි නිසා සොයා බලද්දී ඔංචිල්ලාවේ ලණුව ක්‍රිෂාන්ත්ගේ ගෙලේ සිර වී තිබු බවත් මව වන ජී. නිත්‍යකලා මහත්මිය පොලීසියට පවසා ඇත.දුගී පැලේ වුවද මහා මන්දිරවල වුවද දරුවන්ට මවුපියන්ගේ ආදරය කරුණාව දයාව එක සමානය. මව් ළයෙහි උණුසුම ද එක සමානය. පුංචි වරදකින් මෙලොව හැර යන පුංචි මල් කැකුළු වන් දරුවන්ගේ නෙත් මෙසේ පියවි ගියොත් ඒ දැනෙන වේදනාව මව්පිය කවරෙකුට වුවද දැනෙන්නේ එක සමානවය. සුරතල් බස් තෙපළමින් දුව පැන යන දරුවන් පිළිබඳ අවධානයෙන් සිටීම මවුපියන්ගේ මෙන්ම වැඩිහිටියන්ගේ ද වගකීමකි. දරු දුක තරම් වේදනාවක් දෙමාපියන්ට තවත් නැත.අපි නොසිතන පුංචි සිදුවීමකින් දරුවන්ට අනතුරක් සිදුවිය හැකිය. සුළු අතපසු වීමක් නිසා මහා විනාශයක් වී සදාකාලික වේදනාවක් සියල්ලන්ටම අත්කර දෙනු ඇත. දස මසක් කුස දරා ලේ කිරට හරවා මවක් දරුවකු මෙලොවට බිහි කරන්නීය. ඒ ලේ කිරෙන් උපන් දරු පැටියා රැකබලා ගැනීම අප සතු වගකීමකි. දරුවකුට අනතුරක් සිදුවීමට පෙර එය වළක්වා ගත හැකි ක්‍රමවේදයන් බොහෝය. දරුවකු ලොකු මහත් විය යුත්තේ වැඩිහිටියන්ගේ රැකවරණය මැදය.සිතට එන දේ කිරීම දරුවන්ගේ පුරුද්දකි. දරුවන් පිළිබඳව වැඩිහිටියන් වන අප මීට වඩා සැලකිලිමත් වූවානම් මේ අහිංසක දරු පැටව් තිදෙනාගේ සිනහාවෙන් පිරී ගිය ලෝකය අදත් අපට දකින්නට ලැබෙනු ඇත. කවිඳු පුතු මෙලොව හැර ගොස් ඒ තරම් දවසක් ගෙවී ගොස් තිබුණේ නැත. එහෙත් ඒ වේදනාබර රැය පහන් වීමටත් පෙර හද සසල වන එවැනි පුවත් යළි යළිත් අසන්නට ලැබීම සියලු දෙනාටම සැබැවින්ම දරාගත නොහැකි වේදනාවකි.--සෞඛ්‍ය අමාත්‍යාංශයේ අනතුරු වැළැක්වීමේ සහ බෝ නොවන රෝග ඒකකයේ ප්‍රජා වෛද්‍ය විශේෂඥ ඩයනා සමරක්කොඩිඅපේ දරුවො ළමා කාලය විඳිය යුතු වුවත් ඕනෑම දේක සිදුවිය හැකි අනතුර පිළිබඳවත් සුපරීක්ෂාකාරී විය යුතුයි. වැඩිහිටියන්ගේ සුපරීක්ෂාකාරී නිරීක්ෂණය නිරන්තරව දරුවන් කෙරෙහි තිබිය යුතුයි. විශේෂයෙන් අවුරුදු දහයකට අඩු දරුවන්ට තනි තීරණ ගන්න බැහැ තමන් කරන කියන දේ පිළිබඳව නිසි අවබෝධයක් නැහැ. මෙවැනි දරුවන් කෙරෙහි මවුපියන්ගේ නිසි අධීක්ෂණය තිබිය යුතුයි. අවුරුදු දහය ඉක්මවා ඇති දරුවන් වුවත් වර්ධනය උස මට්ටම වර්ධන වේගය අනුවත් දරුවන් පිළිබඳව වඩා සැලකිලිමත් විය යුතුයි. ඔංචිල්ලාව වැනි උපකරණයක් සෑදීමේදී අපේ දණහිස් මට්ටමට නොවෙයි දරුවාගේ දණහිස් මට්ටමට ඔංචිල්ලාව සෑදිය යුතුයි.සමහර විට ඉතා ඉහළින් ඔංචිල්ලාව බැඳ ඇති අවස්ථා අපට දැක ගත හැකියි. ඉතා ඉහළට යන ඔංචිල්ලාවේ අත ලිස්සා දරුවන් බිමට වැටිය හැකියි. රඳවා ඇති ලී කැබැල්ල විසි වී යාමෙන් වේගය අනුව එකවර ඔංචිල්ලාව කැරකී දරුවාගේ ගෙල සිරවීමට ඇති හැකියාව වැඩියි. මෙවැනි ක්‍රීඩාවන්වල දරුවන් නිරත වන හැම අවස්ථාවකදීම වැඩිහිටියන් සුපරීක්ෂාකාරීව සිටිය යුතුය. බොහෝ විට ඔංචිල්ලාව බැඳ ඇති ප්‍රදේශයේ ලී කුඩු අතුරා තැබීමත්, පුටුවක ආකාරයට සාදා ඇති සමහර ඔංචිල්ලාවල ආසන බඳ පටි සවි කර ඇති අවස්ථා දැක ගත හැකියි. මෙවැනි ඔංචිල්ලාව දරුවාගේ ජීවිත අවදානම සහ ආරක්ෂාකාරී ලෙස නිසි ප්‍රමිතියකට සාදා ඇති බව කිව හැකියි. එහෙත් මෙවැනි ක්‍රීඩාවක් කළ යුත්තේ මවුපියන්ගේ නිසි අධීක්ෂණය යටතේ බව නිරන්තරයෙන්ම සිහි තබා ගත යුතුයි.ඔංචිල්ලාව නිසා නිවස ආශි‍්‍රතව සිදු වූ අනතුරු රැසක් පසුගිය කාලයේ දිගින් දිගටම වාර්තා වුණා. වාර්තා නොවූ අනතුරුත් රැසක් තිබිය හැකියි. නිවසේ පෙර පාසලේ හෝ දිවා සුරැකුම් මධ්‍යස්ථානවල හෝ ඔංචිල්ලාව නිසා සිදුවන අනතුරු වළක්වා ගැනීමට වැඩිහිටියන්ගේ නිසි අධීක්ෂණය තිබිය යුතුයි. මෙවැනි අනතුරක් සිදුවූ සැණින් දරුවාගේ ගෙල සිරවී ඇතිනම් දරුවා උඩට ඔසවා ලණුව බුරුල් කළ යුතුයි. ඉන් අනතුරුව හෘදය තෙරපුම සහ කෘත්‍රිම ශ්වසනය නිසියාකාරව ලබාදීමෙන් දරුවා දිගාකර ගත හැකි වාහනයක ඉතා ඉක්මනින් රෝහලට ගෙන යා යුතුය.ඔංචිල්ලාවෙන් වැටුණ දරුවකුට හානිය සිදුවන්නේ බොහෝ විට කොන්ද ප්‍රදේශයට. කොන්ද ප්‍රදේශය කෙළින් සිටින ආකාරයට තබා ගනිමින් ලෑල්ලක හෝ දිගාකර තබා ගනිමින් රෝහලට ගෙන යා යුතුයි. කොඳු ඇට පේළිය තුළ ස්නායු රැසක් පිහිටා ඇති නිසා නොසෙල්වෙන ආකාරයට හැකි ඉක්මනින් රෝහල් ගත කළ යුතුයි. දරුවෝ ඔංචිල්ලාවෙන් සෙල්ලම් කළ ද ඒ සෑම අවස්ථාවක වැඩිහිටියන් දරුවන් අසල නිසි අවධානයෙන් සිටිය යුතු බව විශේෂයෙන්ම සඳහන් කළ යුතුයි.--කොළඹ ජාතික රෝහලේ හදිසි අනතුරු ඒකකයේ හෙද නිලධාරිනි පුෂ්පා රම්‍යා ද සොයිසාගත වූ මාස කිහිපය තුළ ඔංචිල්ලාවේ ගෙළ හිරවීමෙන් වාර්තා වූ මරණ සංඛ්‍යාව හයකි. ඒ අතර දැරියක් ද වෙයි.මෙවැනි අනතුරු වළක්වා ගත හැක්කේ කෙසේ ද? අනතුරක් සිදුවූ විට මූලික වශයෙන් වැඩිහිටියන් ලෙස අප කළ යුත්තේ කුමක් ද? යන කරුණ පිළිබඳව කොළඹ මහ රෝහලේ හදිසි අනතුරු ඒකකයේ හෙද නිලධාරිනියක වන පුෂ්පා රම්‍යා ද සොයිසා මෙනෙවිය විසින් කරුණු පැහැදිලි කිරීමක් කළාය.ඔංචිල්ලාව වැනි අනාරක්ෂිත අන්තරාදායක ක්‍රීඩාවක දරුවන් යෙදෙන අවස්ථාවලදී දෙමව්පියන්ගේ අධීක්ෂණය අනිවාර්යයෙන්ම අවශ්‍යයි. විශේෂයෙන්ම ලණු ඔංචිල්ලාවේ සහ රෙදි ඔංචිල්ලාවේ සිදුවිය හැකි අනතුරු වැඩියි. පුටු ඔංචිල්ලාවේ සිදුවිය හැකි අනතුරු අඩු යැයි කිව හැකි වුවත් අනතුරු සිදු නොවේ යැයි කියන්න බැහැ. ලණු සහ රෙදි ඔංචිල්ලාවේ වඩා ඉහළට ඇදෙන විට දරුවා එක් තීරුවකට බර වුණොත් කරකැවෙන වේගයට ම අනෙත් පැත්තට ලණුව වේගයෙන් කරකැවි දරුවාගේ ගෙළ සිරවිය හැකි ප්‍රවණතාවය වැඩියි. එහිදී දරුවාගේ උගුරු දණ්ඩ සිරවීමට ඇති ඉඩකඩ වැඩියි. දරුවකුට පාලනය කරගැනීමට අපහසුයි. වේගයෙන් ඔංචිල්ලාව කරකැවී අනෙත් අතට කරකැවෙන විට. ඒ නිසා ආරක්ෂිත ඔංචිල්ලාවක වැඩිහිටියන්ගේ අධීක්ෂණය යටතේ පුටුවල හැඩයට සදා ඇති ඔංචිල්ලාවක විය හැකි අනතුර අඩුයි. මවුපියන්ගේ අධීක්ෂණය නොමැති ඕනෑම අවස්ථාවක ඔංචිල්ලාව ගැට ගසා ඉහළක රඳවා දරුවන්ට සෙල්ලම් කිරීමට නොහැකි ස්ථානයක රඳවා තැබිය යුතුයි.මෙවැනි අනතුරක් සිදුවූ වහාම අපේ මවුපියන් කලබල වීම නිසා දරුවාගේ ජීවිතය රැකගැනීමට කළ හැකි ප්‍රථමාධාර කටයුතු පවා අමතක වෙනවා. මෙවැනි අනතුරුවලට ලක්වූ වහාම දරුවාගේ ගෙළ සිර වී ඇති ලණුව කපා ඉවත් කොට දරුවා ලණුවේ ග්‍රහණයෙන් බුරුල් කිරීම ප්‍රථමයෙන් කළ යුතුයි. ඉන් අනතුරුව දරුවා බිම සමතලාව තබා පපුව තෙරපුම ආරම්භ කළ යුතුයි. වයස අවුරුදු එකත් අටත් අතර දරුවකු නම් එක් අතකින් පපුව තෙරපුම තිස් වාරයක් ලබාදිය යුතු අතර ඉන් අනතුරුව නහය වසා එක් වරකට දෙක බැගින් කටට කට තබා කෘත්‍රිම ශ්වසනය ලබාදිය යුතුය. මෙය රෝහලට ගෙන යනතුරු දිගින් දිගටම කළ යුතුය.නහය වසා දෙවරක් කෘත්‍රිම ශ්වසනය ලබා දී ඉන් අනතුරුව දරුවාගේ ශ්වසන ක්‍රියාවලිය සිදු වනවා දැයි බැලිය යුතුය. මෙය අඛණ්ඩව කළ යුතු අතර ත්‍රීරෝද රථවල නොගොස් වෑන් රථයක දිගාකර තබාගෙන යා යුතුය. දරුවා ලණුවේ ග්‍රහණයෙන් මුදා ගත් පසු ඒ මොහොතේ සිටම අඛණ්ඩව ප්‍රතිජීවනය ක්‍රියාත්මක කළ යුතුය. මෙහිදී වඩා මතකයේ තබා ගත යුතු කරුණක් වන්නේ දරුවා වඩාගෙන ත්‍රීරෝද රථවල ගෙන යාමෙන් වැළකිය යුතුයි.එමඟින් මොළයට ඔක්සිජන් සැපැයීම අඩපණ වීම නිසා මොළය මිය යා හැකිය. විශේෂයෙන් ඔංචිල්ලාවට ගෙල සිර වීමෙන් මොළයට ඔක්සිජන් සැපැයීම නතර වීම සිදු වුවහොත් විනාඩි දෙකක් තුළ මොළය මිය යෑම ආරම්භ විය හැකියි. හුස්ම නතර වුවහොත් මුල්ම බලපෑම ඇති වන්නේ මොළයට. මොළයේ සෛල මිය යෑමට පටන් ගන්නවා විනාඩි 12 ගතවුවහොත් සම්පූර්ණයෙන්ම මොළය මියයෑම සිදු වෙනවා. දරුවාගේ බෙල්ලේ කශේරුකාවලට බලපෑමක් විය හැකි නිසාත් ප්‍රවේශමෙන් පුළුවන් තරම් ඉක්මනින් දරුවා බිමට සමතලා කොට පපුව තෙරපුමත් කෘත්‍රිම ශ්වසනය දීමත් ඇරැඹිය යුතුයි.සුභද්‍රා දේශපි‍්‍රයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=af1203257</link>
    <topic>මට විජේවීර මුලින් ම හමුවුණේ ගම්සභා හන්දියේ මගේ බෝඩිමේදී</topic>
    <author>දයා ඩී. ෆොන්සේකා</author>
    <content>ගස් සෙවණේ විප්ලවයඅනගාරික ධර්මසේකර 2“ඒ කාලෙ තිබුණෙ සිරිමාවෝ මැතිනියගෙ ආණ්ඩුව. මුදල් ඇමැති ආචාර්ය ඇන්.ඇම්. පෙරේරා. පූජ්‍ය කිරිවත්තුඩුවේ ප්‍රඥාසාර හිමියන් රජයට ඉල්ලීමක් කොට ශිෂ්‍යාධාර අවම මුදල රු. 20 දක්වා වැඩි කර දුන්නා.දළුගම හමුදා කඳවුර තිබුණු තැන පොල් අතු මඩු ඉවත් කොට සිමෙන්ති ගලෙන් බැඳ ඇස්බැස්ටොස් සෙවිලි කොට ගොඩනැඟිලි කීපයක් තනා දුන්නා. ඉන් පසු දවසක අපි ලියන්නට වාඩි වූ පුටු හිස මත තබාගෙන සියලුම ශිෂ්‍යයන් එවකට මට මතක හැටියට ශිෂ්‍යයන් දාහක් විතර පේළියට පෑලියගොඩ සිට දළුගමට පෙරහරෙන් ගියා. අපි ශිෂ්‍ය සංගමය විශ්ව විද්‍යාලයේ අලුත් ගොඩනැඟිලිවලට ගෙවැදුණේ එහෙමයි.ඉන්පසු ආචාර්ය ඇන්.ඇම්. පෙරේරා විශ්වවිද්‍යාල ශිෂ්‍යයන්ට බැංකු ණය පහසුකම් පවා ලබාදුන්නා. හැබැයි අපේ ශිෂ්‍ය සංගමයට දේශපාලන නායකත්වයක් නැහැ.”අනගාරික ධර්මසේකර තුමා තමා සටන් ව්‍යාපාර ආරම්භ කළ හැටි විස්තර කරයි. මෙය ධර්මසේකරගේ සටන් ජීවිතයේ නව කඩ ඉමක් විය.කොමියුනිස්ට් පක්ෂයේ උපදෙස් මත ශිෂ්‍ය සංවිධාන ගොඩනැඟීමට ධර්මසේකර ඉතා කැපවීමෙන් ක්‍රියා කළේ ය. ඔහු ජාතික ශිෂ්‍ය සංවිධානයේ කොළඹ දිස්ත්‍රික් සභාපති විය. මෙහිදී ඔහුට අන්තර්ජාතික ශිෂ්‍ය සංවිධානයේ ආරාධනය පරිදි රුසියාව එංගලන්තය ආදී රටවල සංචාරය කට ඔහුට මඟ පෑදුණේ මේ ශිෂ්‍ය සටන් නිසාම ය.විද්‍යාලංකාර විශ්වවිද්‍යාලයේ තුන්වැනි වසරේ දී ඔහු විද්‍යාලංකාර ශිෂ්‍ය සංගමයේ සභාපති ලෙස තේරුණේ ඡන්ද 986 ක් ලබාගනිමිනි.ඔහුගේ ප්‍රතිවාදීන් දෙපලටම ලබාගත හැකිවූයේ ඡන්ද 99 කි. මෙය විශ්වවිද්‍යාල ශිෂ්‍ය සංගම් ඉතිහාසයේ වාර්තාවක් ලෙස සැලකේ.මේ ශිෂ්‍ය සංගම්වල කටයුතුවලදී ඔහුට බොහෝ බාධක කම්කටොළු වලට මුහුණ දෙන්නට සිදුවූ අතර විරුද්ධ වාදීන්ගේ විශේෂයෙන් එක්සත් ජාතික පක්ෂයේ මැරයන්ගේ ගුටි බැට වලට ද ලක්වන්නට සිදු විය.එහෙත් ඔහු ඒ සියල්ල සතුටින් විද දරාගෙන ශිෂ්‍යයන්ගේ සුබසාධනය සඳහා කැපවූ චරිතයක් විය.එපමණක් නොව ඔහුට විශ්වවිද්‍යාලය මගින් ම බාධක මතු විය.“මේ අතරේ මට විශ්වවිද්‍යාල අවසාන විභාගයට වාඩිවෙන්නට දෙන්න බැහැයි කියල එවකට පීඨාධිපතිව සිටි මහාචාර්ය රායි ඉතා තදින් හිටිය. ඒත් කොහොම හරි පූජ්‍ය කිරිවත්තුඩුවේ ප්‍රඥාසාර හිමියන් ප්‍රධාන මහාචාර්යවරුන් විශේෂයෙන් අමරදාස ලියනගම මහතාත් මා වෙනුවෙන් කතා කළා.ඊට හේතු වුණේ මං පන්තිවලට සහභාගි නොවීම යි. ඇයි මං ශිෂ්‍ය සංගම් වැඩවලට යනවා මිසක් පන්තිවලට සහභාගි වෙන්නෙ නැහැනෙ. ඒකයි. ඒත් මං හොඳින් පාඩම් කළා කොහොම හරි කරුණු කිව්වට පසුව මහාචාර්ය රායි මට අස්සන් කළා.ඒත් එතුමා කීවා මේක නරක ආදර්ශයක් වෙන්න පුළුවන් කියල.දැන් කොහොම හරි මං විභාගෙ පාස් වුණා. විශ්වවිද්‍යාලයෙන් පිට වුණත් මට රස්සාවක් නැහැ.“අපි තමයි මුල් ම රැකියා නැති උපාධිධාරීන් පිරිස. ඒ කාලෙ තිබුණෙ ඩඩ්ලි සේනානායක ගේ හත් හවුල් ආණ්ඩුව. මං කළේ ලංකාව පුරා ඉන්න සියලුම රැකියා නැති උපාධිධාරීන් එකතු කරල සමස්ත ලංකා උපාධිධාරී සංගමය’ පිහිටුවීමයි. අපි රැකියා ඉල්ලා රජයට බලකරමින් උද්ඝෝෂණ කළා. ඒත් මර්දනය වැඩි වුණා මිස ප්‍රතිඵලයක් නැහැ.මේ වනවිට රැකියාවක් නැතිව සිටි මට කොළඹ ජීවත් වෙන්න මුදල් අවශ්‍ය වුණා. මං කළේ කොමියුනිස්ට් පක්ෂයට ගිහින් ඔවුන්ගේ ප්‍රකාශන පොත්පත් අරගෙන තැන් තැන්වල විකිණීමයි. වැල්ලවත්ත රෙදි මෝල, විශ්වවිද්‍යාලවල දොරටු ළඟ, ලිප්ටන් සමාගම ඇතුළු ස්ථානවල මං පොත් වික්කා. මට ඒ ඒ ස්ථානවල වෘත්තීය සමිති නිලධාරීන් ගෙන් හුඟක් උදව් ලැබුණේ මට පොත් විකුණලා ඒකෙන් සියයට 25 ක මුදලත් ලැබුණා. ඒත් ඒ මුදල වියදමට මදි. රැකියාවක අවශ්‍යතාව තදින්ම දැනුණා.“දෙයියනේ මාව ඇති දැඩි කරල උගන්නපු අම්මට වත් අතට කීයක්වත් දෙන්න කොහොමද?”මං ගියා පැපිලියානේ සුනේත්‍රාදේවි පිරිවෙනට. එහි නායක පූජ්‍ය මැදගොඩ සුමනතිස්ස හාමුදුරුවෝ මා සමඟ මිත්‍රයි. මං උන්වහන්සේට කාරණාව කිව්වා.උන්වහන්සේත් ප්‍රගතිශීලි කෙනෙක්නෙ. මට ඒ පිරිවෙනේ ගුරුවරයෙක් හැටියට උගන්වන්න දෙන්න උන්වහන්සේ කැමැති වුණා.ඒ 1967 අවුරුද්ද. මට පඩිය රු. 150 යි. මට එවර සිංහල අවුරුද්දට රු. 100 ක බෝනස් මුදලකුත් ලැබුණා. මං ඒකෙන් අම්මට සාරියක් තාත්තට සරමක් නංගිලා මල්ලිලාට ඇඳුම් එහෙම අරගෙන ගිහින් ජයට අවුරුදු කෑවා.“ඒ තමයි මං රස්සාවක් කරල පඩියක් අරගෙන ගෙදර අයත් එක්ක අවුරුදු කෑව පළවෙනි වතාවත්. අවසාන වතාවත්. මට තාමත් මතක් වෙනකොට සතුටුයි.”අනගාරික ධර්මසේකර තුමා නැගෙනහිරින් පායා ඇති හිරු රැසින් බබළන කළුතර බෝධිරාජයා හා සුදෝ සුදු චෛත්‍යය දෙස බලාගෙන කතා කරන්නේ ඉතා හැඟුම් බරවය.සිය කුඩා කුටිය ඉදිරිපිට එරමිණිය ගොතාගත් කළ එතුමාට බෝධිය දෙස බලාගෙන භාවනා කළ හැකිය.“දැන් මගේ සැපත මේකයි. මං බෝධිය දිහා බලාගෙන භාවනා කරනවා. ඊළඟට මෙතැන සක්මන් කරමින් භාවනා කරනවා. නිර්මාංශ සුළු ආහාරයකින් සැනසිලා ඉන්නව මගේ ජීවිතය අල්පේච්ඡයි. කාටවත් කරදරයක් හිරිහැරයක් නැහැ.” එතුමා බෝධීන් වහන්සේ දෙසට බලාගෙන කතා කරයි.කළුගඟ මේ කිසිත් නොදන්නා සේ ගලා යයි. කළු ගඟේ මේ ස්ථානයට කතා කළ හැකි නම් 1989 භීෂණය ගැන බොහෝ දේවල් කතා කරාවි යැයි මට සිතිණ.එකල සිය ගණන් තරුණයන්ගේ මළමිනී මේ ගඟ දිගේ පාවී ගියේ රුධිරය ගංගාවට එක් කරමිනි.ජනතා විමුක්ති පෙරමුණේ ඒ ඉතිහාසය ගැන ද කතා කරන්නට අනගාරික ධර්මසේකර තුමා සැදී පැහැදී සිටී. එහෙත් ඒ යුගය අතිශයින් බියකරු ය. වේදනා බරය.“මට විජේවීර හමුවුණේ ඔන්න ඔය කාලේ.” එතුමා කීවේ මගෙන් එල්ලවූ පැනයකට පිළිතුරු වශයෙනි.“කොහොමද ඒ හමුවීමත් මම ඇසීමි.“මට විජේවීර හමුවුණේ මගේ මිත්‍රයකු වන ජේ. ඒ. ජේ. ජයකොඩිගේ මාර්ගයෙන්. ඔහු මහ නඩුවේ 41 වැනි විත්තිකරු. අද ඔහු ජීවතුන් අතර නැහැ. දවසක් ඔහු මට ඇවිත් කිව්වා. ලුහුම්බා විශ්ව විද්‍යාලෙ ඉඳල ආපු හාදයෙක් ඉන්නවා. මිනිහා අලුත් ලයින් එකක් හදාගෙන යනවා. අපි ටිකක් කතා කරල බලමු ද කියල.”මං කැමැති වුණා. ඒ 1967 මට දවස හරියට මතක නැහැ. මං එතකොට පැපිලියාන සුනේත්‍රා දේවි පිරිවෙනේ උගන්නන කාලෙ. අපි හමුවුණේ නුගේගොඩ ගම්සභා හන්දියෙ මගේ බෝඩිමේ දී අපිත් එක්ක තව හිටිය. 71 මහ නඩුවෙ තවත් විත්තිකරුවෙකු වන ප්‍රේමගල හේවා බටගේ. ඔහුත් අද මිය ගිහින්.රෑ 9 ඉදල උදේ 4 වෙනකං අපි කතා කළා. අන්තිමේදී මට තේරුණා. මේ මිනිහ හොඳ මිනිහෙක්. ධෛර්යය සම්පන්නයි.ඔහුත් එක්ක එකතු වුණොත් රටට වැඩක් කරන්න පුළුවන් කියල. හැබැයි විජේවීර මා හමුවන්න ආපු එක අහම්බෙන් වෙච්චි දෙයක් නෙවෙයි.එයා අපේ අරගල දිහා හොඳට බලා ඉඳල තියෙනවා. අපේ රැස්වීම් වලට ගියත් මං කතා කරන හැටි අපේ අදහස් අහල බලල තියෙනව.විශේෂයෙන් ම 1966 ජනවාරි 8 දා සිද්ධිය.ඒ කාලෙ යූ.ඇන්.පී ආණ්ඩුවේ රට බෙදන ගිවිසුමක් තිබුණා.තිරුචෙල්වම් හා යූ.ඇන්.පී. ය අතර ඒ ගිවිසුමට විරුද්ධවයි අපි උද්ඝෝෂණය කළේ. අපි නුවර පාරේ කළු කොඩි දාල පාර හරස් කළා. අපි විද්‍යාලංකාර විශ්ව විද්‍යාලය ඉදිරිපිට මහා උද්ඝෝෂණයක්. අපිව පොලිසියෙන් වට කරල.මේ අතර තවත් පිරිසක් ගුරු හාමුදුරුවරුන් ඇතුළු ශ්‍රී ලංකා නිදහස් පක්ෂයට හිතවත් පිරිසක් එදා ම සවස විහාර මහා දේවි උද්‍යානයේ ඉදලා අරලිය ගහ මන්දිරයට පෙළපාලියෙන් යන්න පිටත් වුණා. එයට නායකත්වය දුන්නේ සිරිමාවෝ බණ්ඩාරනායක මැතිනියයි.හවල් වනවිට අපට ආරංචි වුණා පෙළපාලියට පොලිසියෙන් වෙඩි තියලා අපේ දඹරාවේ රතනසාර හාමුදුරුවන් වහන්සේ අපවත් වුණා කියලා. උන්වහන්සේ මං හොඳට අඳුරනවා. දෙල්ගොඩ පිරිවෙනේ ඉගෙන ගත්තා. ප්‍රගතිශීලී හිමිනමක්. මං ලංකා ජාතික ශිෂ්‍ය සංවිධානයට ශිෂ්‍යයන් බඳවා ගන්න යද්දී මට හමුවී තියෙනවා.මේ සිද්ධිය ආරංචි වුණා ම අපට හරි කම්පනයක් ඇති වුණා. මා කළේ අපේ ශිෂ්‍ය සංගමයේ අය යොදවලා නුවර පාර වසා දමමින් උද්ඝෝෂණය හා විරෝධතා පටන්ගැනීම.මං නායකයා නිසා පොලිසිය මා ළඟට ඇවිත් කීවා වහාම විසිර යන්න කියලා මං ඔවුන් සමඟ වාද කළා. “තමුසෙලා ගෙ පොලිසිය අපේ හාමුදුරුනමක් වෙඩි තියල මරල තියෙන්නෙ. අපිට ඇයි නිහඬවෙන්න කියන්නෙ කියල. අපි හරි නම් මීට වඩා කරන්නයි වටින්නෙ කියල මං පොලිසිය එක්ක වාද කළා.ඔවුන් මට තුන් වරක් කීවා විසිර යන්න කියල. ඊළඟ පාර කෙළින් ම ‘ඇටෑක් ඇටෑක්’ කියල පාර දෙන්න ගත්තා. ඔවුන් දඩි බිඩි ගාල.මං දැක්ක මගේ ඉස්සරහ හිටිය විමල් සේනාධීරට හරියට ඔළුවට බැටන් පාරක් වැදුණා. මිනිහගෙ ඔළුව පැළිල ලේ ගලනවා. මිනිහව පෑලියගොඩ පොලිසි අයි.පී. කෙනෙක් ඇදගෙන ගියා ජීප් එකට. මං එතකොට විමල්ගේ ඇගේ එල්ලුණා. තවත් එස්.අයි. කෙනෙක් ඇවිත් මගේ දිගට තිබුණු කොණ්ඩෙන් ඇද්ද. මං ඒ පාර එස්. අයිට ගැහැව්ව. ගහල විමල් වත් අරගෙන විශ්වවිද්‍යාල වත්තට පැන ගත්තා. එතැන් ඉඳල පොලිසියෙන් අපට එලව එලව පහර දුන්නා. කොල්ලො ගල්වලින් පොලිසියට ගැහැව්ව. අපිත් හොඳටම ගුටි කෑවා.මේ වෙලාවේ දී මගේ නායකත්වය ගැන විජේවීර ල බලා ඉඳල තියෙනව. එනිසා තමයි මිනිහ මාව හම්බවෙන්න ආවෙ.සාකච්ඡා වට කීපයකින් පස්සෙ මං කැමැති වුණේ විජේවීරත් එක්ක එකතු වෙන්න.“එතකොට ඔබතුමා හිටියේ කොමියුනිස්ට් පක්ෂයෙ නේද?”“ඔව්. ඒත් අපිට පක්ෂය එපා වෙලා තිබුණේ. ඊට හේතුව අපට අවශ්‍ය විප්ලවය කරන්න විප්ලවවාදී ව්‍යාපාරයක් ඔවුන් ළඟ නොතිබීමයි.විජේවීරට වුවමනා වුණේ විප්ලවයකින් රට අල්ලන්නයි. ඒත් ඒ ගැන පැහැදිලි අදහසක් හෝ අරමුණේ වත් තිබුණේ නැහැ. ඒක ජනතා විමුක්ති පෙරමුණේ නෙවෙයි විජේවීර තමන්ගෙ ව්‍යාපාරයට නම තිබ්බෙ ‘ලංකා ලයින් එක’ කියලයි. මිනිස්සු ඔවුන්ට කීවේ චේගුවේරා’ කාරයො කියල.ලබන සතියේ සිංහරාජයේ වෙඩි පුහුණුවදයා ඩී. ෆොන්සේකාඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=af1203258</link>
    <topic>බොරුකාරයාට වැඩ බෑ</topic>
    <author>රූපාන්ති බුලත්සිංහල</author>
    <content>වැඩකාරයාට බොරු බෑ. බොරුකාරයාට වැඩ බෑ කියලා කතාවක් තියෙනවනෙ. වැඩකාරයෝ ඉන්නකම් බොරු කාරයන්ට බොරු කරන්න බැරිවෙනව. මේ කතාව කියන්න හිතුණෙ කාලාන්තරයක් බොරුවෙන් ජීවත් වුණ මිනිහෙක්ගෙ වෙස් මූණ හදිස්සියෙ ගැලවීම නිසා. තමන්ගේ අසරණකම, රෝගය ගැන මෙයා කාලාන්තරයක් තිස්සේ පවසමින් මුදල් හම්බ කළා.අරණායක බස් රථ මෙයාට හොඳට හුරු පුරුදුයි. රාත්‍රියත් දහවලත් ප්‍රශ්නයක් නොවේ. තම කාර්යය ඉටු කර ගන්න බස් රථවලට ගොඩවෙන්නේ අමාරුවෙන්. නගාගත් අනුකම්පාව, බැගෑපත් මුහුණ සැබෑවක් ලෙසින් ම පෙන්වන්න ඔහු වගබලාගන්නේ නිරායාසයෙන්. මෙයාට බොහෝ දෙනෙක් බොහෝ කාලයක් රැවටුණේ ඔහුගේ චරිත ස්වභාවය නිසයි. ඉන් එහා දෙයක් සිතීමට කිසිවෙකුට අවශ්‍ය වුණේ නැහැ. අනුකම්පාව ජාවාරමක් කරගත් ඔහු දිගින් දිගටම යාචක ජීවිතයක් ගත කළේ තමා වකුගඩු රෝගියෙක් බව පවසමින්. හොඳ හොඳ සෙල්ලං එළිවෙන ජාමෙට කියන කතාව ඇත්තක් කියන්නෙ මෙන්න මේ නිසා තමයි. මේ සෙල්ලම හැමදාම කරන්න බැරිවුණා. අවාසනාවන්ත මේ කතාවේ ඇත්ත නැත්ත හෙළිදරව් වුණේ අහම්බෙන්. කවදාවත් නොසිතූ විරූ ලෙසින්. ඒ තත්පරය බොරුවේ වෙස් මුහුණ සම්පූර්ණයෙන් ගලවා දැම්මා.ඔහු බොරු වකුගඩු රෝගියෙක් බව තහවුරු කිරීමට සමත් වූයේ බස් රථයට නැග්ග වෛද්‍යවරයෙක්. තම රෝගය කාලයක් තිස්සේ වෙළඳාම් කළ ඔහුට තරු පෙනුණා. එතනින් ම රෝගය අලෙවි කිරීමේ වෙළඳාම කෙළවර වුණා.මේ එක් අයෙක් පමණයි. තවත් බොරුවෙන් ජීවත්වන්නෝ බොහෝ සිටිති. නිරුපද්‍රිතව සමාජයේ තවමත් සැරිසරති. තවත් බොහෝ දෙනෙක් රැවටෙති. දෑස් පියාගෙන අනුකම්පා සහගතව රැවටීම සිහිබුද්ධිය ඇත්තවුන්ට නම් නොවටී.බත ඉදුනත් ඉවර නොවූ අඹු සැමි ගැටුමදෙන්න දෙමහල්ලන් ගේ රණ්ඩු බත ඉදෙන තුරුයි කියලා තමයි කතාවට කියන්නෙ. ඒ කොහොම වුණත් හැම රණ්ඩුවක්ම එහෙම ලේසියෙන් ඉවර වෙන්නෙත් නැහැ. මේ කතන්දරය වුණේ බදුරලියේ, අම්මා තාත්තා එපා කියද්දී හිතුමතේට දීගයන්න ඇය තීරණය කළා. සැමියාගෙන් ලැබුණ ගුටිබැට නිසා ඇයට ජීවිතේ එපා වුණා. වරක් දෙවරක් නෙවෙයි හත් අට වතාවක් ඉවසා ගන්න බැරි තරමට ම සැමියා ඇයට වද දුන්න බව බොහෝ පුවත්පත් වාර්තා කළා.අන්තිමට මාමාලා බෑණලාටත්, මේ අරෝවට පැටලෙන්න වුණා. ලේසි පහසු වුණේ නැහැ. මාමාගෙ උදලු පහරින් බෑණා ජීවිතක්ෂයට පත්වුණා. අඩදබර ලේසි පහසු නැහැ. කොහොම වුණත් ඇවිළුණහම කෙළවර හොයන්න හරිම අමාරුයි. කවුරු විනාශ වෙයිද කොතනින් කෙළවර වෙයිද කියලා හිතාගන්න කාටවත් බැහැ.වෛරයේ ගිනි පුලිඟු ඇවිළෙන්න ඒ හැටි වෙලාවක් යන්නෙ නැහැ. මුලින් ම සාමය ඇති කරගත යුත්තේ පවුලේ අපි එකිනෙකා අතරෙ, නැත්නම් සිද්ධ වෙන්නෙ මහා විනාශයක්.ක්ෂණික කෝපය ජීවිත රැසක් අනතුරට පත් කරනව. ඉක්මන් කෙටියි. අමාරුවෙන් දරාගෙන ඉවසන ඉවසීම මහ ධන සම්භාරයකටත් වඩා උතුම්.දෙවිවරුවේගයෙන් පැමිණි බස් රථයට වේගය පාලනය කරගත නොහැකි වුණා. බස් රථය එහාට මෙහාට පැද්දුණි. ඇලවී ගිය බස් රථය අයියා සහ නංගි ගමන් කළ බයිසිකලයක් ග්‍රහණය කරගත්තේ ය. දඹුල්ල කුරුණෑගල මාර්ගයේ දෙපස එකම කලබැගෑනියකි. ජනතාව යුහුසුළු විය. අයියා සහ නංගී ඉක්මනින් ම ඉවතට ගැනීමට ඔවුහු සමත් වූහ. ඒ බස් රථය අනෙක් පසට පෙරලමිනි. එය ලෙහෙසි පහසු කාර්යයක් ද නොවේ.එහෙත් තමන් ගේ ජීවිතය මෙන් අනුන්ගේ ජීවිතය ද වටී. ඔවුහු දෙපාරක් නොසිතූහ. අනුන් වෙනුවෙන් ඉදිරියට පැමිණීම උතුම් ය. වන සිවුපාවන් වැනි මිනිසුන් සිටින කාලයක තවමත් දෙවි දේවතාවන් මිනිසුන් සිටීම අප අගේ කළ යුතු ය. ඒ දේවතාවන් දිව්‍යාංගනාවන් සැමදාම වාසනා වේවි.අනුන්ගේ දුකේදී අහක නොබැලීම සිංහලයාට කවදත් හුරු ය. සිංහලකම මනුෂ්‍යකම අමතක වකවානුවක මේ තරුණ කැළ දෙවි දේවතාවන් බව විවාදයක් නැත. මිනිසත්කම ඇගැයූ ඔවුන්ට අපගේ හෘදයාංගම ස්තුතිය.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=as1203251</link>
    <topic>ඔව්! අපට බොහෝදේ කළ හැකිය</topic>
    <author>සුභාෂිණි ජයරත්න</author>
    <content>ඔව්! අපට බොහෝදේ කළ හැකියආනන්දනීය කතාවක සුලමුල  චිත්‍ර අංශය, මූර්ත අංශය ප්‍රදර්ශනයට එක්වෙමින්අකුරු කළ සියුමැලි ඇඟිලි තුඩු අගට නව අරුතක් එක්වූවා වැනිය. ‘අ’ යනු ‘ආ’ යනු කියා උගත් පාඩම් පොත මොහොතකට පසෙකට වූයේ සුළු වෙනසක් අත් විඳින්නටය. ඒ අධ්‍යාපනය පත පොතට පමණක් සීමා නොවිය යුතු ය යන පණිවිඩය රටට කියන්නට ය. ගුරු තුරුලෙන්, පංති කාමරයෙන් ගිලිහුණු දරුවෝ නිදහසේ පාසල් බිමේ පියමං කළේ එළඹෙන හෙට දිනකට නව අරුණැල්ලක් එක්කරන්නටය. මේ වෙනස හෙට දින රටට එළි දැක්වෙන්නේ ‘අනඳ අබිමන්’ තුළිනි.වර්තමානය දිනෙන් දින අතීතයට එක්වෙයි. බොහෝ දේ අතීතයත් සමඟ වැළලී යන්නේ කාලයත් සමඟ ය. අතීතය අතීතයට එක්වුවත් ඒ අතීතයට ද රසබර අත්දැකීම් නැතුවා නොවේ. අතීතය අතීතයටම යා නොදී අනාගතයට එක් කරන්න ඒ රසබර අතීතය කලඑළියට ගෙන එන්නත් ආනන්දයේ දරුවෝ එළඹෙන හෙට දින සූදානමින් සිටිති.දරුවන්ගේ සුරතින් ඉදිවෙන වාහනබෞද්ධ අධ්‍යාපන ක්ෂේත්‍රයේ මුදුන්මල්කඩක් බඳු ආනන්දය අද පසු කරන්නේ වසර 125 ක ඉතිහාස කඩඉමයි. එදා මෙදා තුළ ආනන්දයෙන් ලොවට, රටට දායාද කළ සිසුහු අද ආනන්දයට අභිමානයක් ගෙන එති. එදත් අදත් ආනන්දය සැරසු ආනන්දයට අභිමානයක් වූ මේ සිසු දරුවන් අද සැරසෙන්නේ වසර 125 ක ගමන්මඟේ ආනන්දය මෙතෙක් නොලැබු, පාසලක් මෙතෙක් අත්කර නොගත් කඩඉමක මංසලකුණු තබන්නටය.‘දියත ජය තෙද නංවන’ අනඳ අබිමන් ප්‍රදර්ශනය හෙට පාසල් භූමිය තුළ අරඹන්නට සූදානම් වන මොහොතේ පෑන් තුඩට මඳකට විරාමයක් දුන් දරුවන්ගේ දෑත්වලින් මැවෙන විස්කම්වල රඟ දකින්නට අපට හැකි විය.අනඳ අබිමන් ප්‍රදර්ශනය විවිධ පැති ඔස්සේ හෙට දින පාසල් භූමිය තුළ දිග හැරෙන්නටයි මේ සූදානම. පාසල් දරුවෝ සිය හැකියාවන්ගෙන් ඔබ්බට ගොස් පොත පතින් ඔබ්බට ගොස් නව නිපැයුම් දක්වා යන අලුත් ගමනකට මෙම ප්‍රදර්ශනයේ දී අවතීර්ණ වෙති.කුඩා දරුවන්ට කළ නොහැකි වූ බොහෝ දේ මේ දරුවන් අතින් ප්‍රදර්ශනය සඳහා ඉදිවන ආකාරය දකින්නන් මවිතයට පත් කරවයි. විද්‍යාලයේ තාක්ෂණ අංශයේ ගුරුවරුන්ගේ දායකත්වය ඇතිව මේ දරුවන් භාවිතයෙන් ඉවත් කර ඇති එංජින් යොදාගෙන පාරේ ධාවනය කළ හැකි නව වාහන තැනීම මේ ප්‍රදර්ශනයේ ඉතා වැදගත් අංගයකි.විදුහල්පතිඑල්. එම්. ඩී. ධර්මසේනපාසල් වේලාවෙන් අනතුරුව ප්‍රදර්ශනය සඳහා නියැළුණු මේ දරුවන් ප්‍රදර්ශනය ළංවත්ම සිය කාලය සම්පූර්ණයෙන්ම මේ කටයුතු සඳහායොමු කර ඇත.“...අපි මේ වන විට වාහන 18 ක් ප්‍රදර්ශනය සඳහා සකස් කරගෙන යනවා. මමත් මගේ යාළුවොත් එකතු වෙලා මාසයක කාලයක සිට ඔරිජිනල් තීරෝද චැසියක් අරගෙන රෝද 4 කාරයක් හදාගෙන යනවා. යකඩ බාර් අපි ගත්තා. අපේ දෙමවුපියෝ වගේම අපේ ගුරුවරුත් අපිට මේ තාක්ෂණය ගැන කියලා දෙනවා. මේක අපිට අලුත්ම අත්දැකීමක් වුණා...” ඒ 12 වසර පංතියේ චමෝද් චාරුණ්‍යය ය. චමෝද් පමණක් නොව ඔහුගේ මිතුරෝ මෙන්ම ඔහුගේ බාල පාසල් සොහොයුරෝ ද එක්ව මේ අලුත් අත්දැකීම අත්විඳිති. ඔවුන්ට මඟ පෙන්වන්නේ තාක්ෂණ උපදේශක සෙනෙවිරත්න සර් ය.“...අපේ දරුවෝ වාහන 18 ක් හදාගෙන යනවා. උසස් පෙළ යාන්ත්‍රික තාක්ෂණය හදාරන ළමයි වගේ ම සාමාන්‍ය පෙළ තාක්ෂණය කරන ළමයි ද මේ වාහන හදන අවස්ථාවට එකතු වුණා. වාහන 18 ක් හදාගෙන යනවා. දැන් ඒවා ධාවන තත්ත්වයේ තියෙනවා. මේ සියල්ල ළමයිගේම දැනුමින් හදපුවා. මේ වාහනවල හතර දෙනකුට පහසුවෙන් යන්න පුළුවන්...”ජපානය වැනි අද ඉතා දියුණු තත්ත්වයේ පවතින රටක් එදා විනාශයෙන් පසුව ද යළි නැඟී සිටියේ අපතේ යන ද්‍රව්‍ය යොදාගෙන එකළස් කර යම් යම් නිපැයුම් කළ නිසාය.ප්‍රදර්ශන කමිටුවේ සම ලේකම්ආචාර්ය අතුල පනාගොඩප්‍රාථමික අංශ ප්‍රධානී ඩල්සි ප්‍රනාන්දුඅපේ දරුවන්ට අද මේ ජපන් තාක්ෂණය තම ජීවිතයට විශාල පිටිවහලක් වී හමාරය. පොතපතේ දැනුමින් පමණක්ම ජීවිතයක් ජයගත නොහැකි ය යන පාඩම මේ දරුවෝ වඩාත් හොඳින් සාක්ෂාත් කරති.වාහන තනන භූමියෙන් මඳකට මෑත් වූ මගේ නෙත ගැටුණේ අලංකාර වගාවක් දෙසටය. නුවරඑළිය සීතල දේශගුණයට ඔරොත්තු දෙන අපේ දේශීය වගා මේ කටුක බිමේ අපූරුවට වවා ඇත. ඒ දරුවන්ගේත් ගුරුවරුන්ගේත් උත්සාහයේම ප්‍රතිඵලයකි.දැනට වසර කිහිපයකට ඉහත දී ජීවිත රාශියක් බිලිගත් සුනාමිය අප හැමටම අමතක නොවේ’ මම ටිකින් ටික නැවතත් ඒ මතකයට ළං වුණෙමි. භූගෝල විද්‍යා අංශය දෙසට පියමනින විට මගේ නෙතට හමුවූයේ අපූරුවට නිමැවුම් කරන සුනාමියකි. පංති කාමරයක අඩක් තරම් විශාල වන කුටියක නිර්මාණය වුණු සුනාමිය ප්‍රදර්ශන අවස්ථාවේ දී මෝටරයක් මඟින් සජීවීව සුනාමි රැල්ල එන ආකාරයත් එමඟින් මිනිස් ජීවිත, දේපල විනාශ වන ආකාරයත් නැවතත් සිහියට කැඳවන්නට ආනන්දියන් බලාපොරොත්තු වෙයි. භූගෝල විද්‍යා ආචාරිනී වී. ජි. ධම්මිකා මහත්මිය දරුවන්ට මඟ පෙන්වන්නීය.“...අපි ළමයින්ගේ දැනුමත් අරගෙන තමයි මේ දේවල් කරන්නේ. සුනාමිය වගේ ම මගේ දරුවෝ මේ ප්‍රදර්ශන කුටියෙන් 2020 දී කොළඹ නගරයත් නිර්මාණය කරනවා. සුනාමිය මිනිසුන් දැක්කත් 2020 දී කොළඹ කෙසේ වේදැයි බොහෝ දෙනා දන්නේ නැහැ.අපි නාගරික සංවර්ධන අධිකාරියෙන් ඒ සම්බන්ධ වාර්තා අරගෙන එහි සඳහන් ආකාරයට කොළඹ නගරය හා එහි ගොඩනැඟිලි, නෙළුම් කුළුන, සංචාරක හෝටල් වැනි දේ ඉතා සියුම්ව නිර්මාණය කරගෙන යනවා. මගේ උපදේශනය යටතේ වුවත් මේ සියලු දේ කරන්නේ 12 වසරේ දරුවන්...” ඇය පවසයි. ඔවුන්ට මූල්‍ය දායකත්වය සපයන්නේ 75 / 80 ආදි සිසුන් ය.ආනන්දියන්ගේ මේ නව නිර්මාණ හෙට දිනයේ සමස්ත දරු පරපුරටම නව ආදර්ශයක් ගෙන දෙන්නක් වනු ඇත.මම ටිකින් ටික අපේ මඟ පෙන්වන්නා වූ සංවිධායක කමිටුවේ අතුල සර් සමඟ ඉතිහාසය දෙසට ගමන් කළෙමි.එක් තැනකට නොදෙවැනි ලෙස තවත් තැනක ප්‍රදර්ශනයට සූදානම් වෙයි. ගමයි - පන්සලයි - වැවයි - දාගැබයි එදා අතීතයේ විද්‍යමාන වූ ඒ අපූර්ව සංස්කෘතිය අද ආනන්දයේ දරුවන් අතින් නැවතත් ප්‍රතිනිර්මාණය වෙති.“...අපි ඉතිහාසයට සම්බන්ධ අලුත් දෙයක්මේ ප්‍රදර්ශනයෙන් කරන්න හිතාගත්තා. අපි වැවක් හදනවා.මේ වැව නම් කරලා තියෙන්නේ අනදවාපි කියලා. එදා වැවක තිබුණු සොරොව්ව, වැව් තාවුල්ල ආදි සියලුම අංග අපි නිර්මාණය කර ප්‍රදර්ශනය කරනවා. අපිට සියලුම මඟ පෙන්වීම් කරන්නේ අපේ නිමල් රණසිංහ ඉතිහාසය උගන්වන සර්...”වර්තමානයෙන් ඔබ්බට ගිය අතීතයක රසමුසු තැන් මෙසේ කියාපාන්නට එක් තැනක දාගැබක් තවත් තැනක වැවත්, ඒ වැවට යාබද කුඹුරු යායක්, ගමත් ප්‍රතිනිර්මාණ වන්නේ ඉතිහාස සර්ගේ මඟ පෙන්වීම මත වුවත් ගලින් ගල ගොඩනඟා මැටියෙන් ඒ සියලු විස්කම් මවන්නේ ආනන්දයේ උසස් පෙළ ඉතිහාස අංශයේ දරුවන්ය. බිසෝ කොටුව, පුරාණ වෙල, අක්කර වෙළ, කමත මෙන්ම එතනින් එහාට පියමං කරන විට සොකරි ද මේ ප්‍රදර්ශන භූමියේදී හෙට දින ප්‍රදර්ශනය වීමට නියමිතය.ගමින් ඔබ්බට පියමං කරද්දී දේශපාලන විද්‍යා අංශයේ දරුවන් අතින් නිමැවෙන දස්කම් ඇස ගැටෙන්නට විය. දේශපාලන විද්‍යාව උගන්වන එච්. ඒ. එන්. රේණුකාන්ති ගුරු මෑණියන්ගේ උපදේශකත්වයෙන් ඉදිවන්නේ අපේ දේශපාලන ක්ෂේත්‍රයේ සංධිස්ථානයක් වන පාර්ලිමේන්තුවයි. කතානායක ආසනය ඇතුළුව පාර්ලිමේන්තුවක සියලු අංගෝපාංග දැනටමත් ඉදිවෙමින් පවතින අතර උත්සව භූමියේදී පාර්ලිමේන්තු හඬ කැවීම් සජීවිව ශ්‍රවණය කිරීමට ද කටයුතු යෙදේ.චිත්‍ර හා මූර්ති අංශය ද ඊට නොදෙවැනි ලෙස තවත් තැනක දරුවන් අතින් හැඩ ගැන්වෙයි. අඩි 4 ත් 8 ත් දිග පළලින් යුත් පුළුල් තිරවල සිතුවම් මැවෙන්නේ චිත්‍ර අංශයේ දරුවන් අතිනි. චිත්‍ර ආචාරිනී තමරා දමයන්ති ගුරු මහත්මියගේ අධීක්ෂණය යටතේ මේ වන විට පුළුල් චිත්‍ර සියයක් ද, මූර්ති 15 ක් පමණ ද ප්‍රදර්ශනයට එක් වී හමාරය. දක්ෂ චිත්‍ර ශිල්පින්ගේ සුරතින් නිර්මාණය වන්නා සේ මේ කුඩා දරුවන්ගේ තෙලිතුඩින් මැවෙන මේ චිත්‍ර ද අපූරු ය.ක්‍රියාත්මක වන සුනාමිය හා 2020 කොළඹ නව නගරයඅක්කර 22 ක දිවෙන මේ අනඳ අබිමන් ප්‍රදර්ශන භූමියේ කුඩා දරුවන් අතින් නිමැවුණු සිතුවම් එළිදක්වන්නට ද ප්‍රාථමික අංශය සූදානම් වෙයි. වසර 125 සමරන මොහොතේ මේ කුඩා දරුවන් පාසලේ නොසිටිය ද අද ඔවුන් ආනන්දයේ අභිමානය රැක දෙන්නට කැප වූ දරු පිරිසකි. ප්‍රාථමික අංශ ප්‍රධානී ඩල්සි ප්‍රනාන්දු මහත්මියගේ මඟ පෙන්වීම මත 5 ශ්‍රේණිය දක්වා වූ කුඩා දරුවෝ සිය ගුරු මෑණිවරුන්ගේත්, දෙමව්පියන්ගේත් සහයෝගය ඇතිව ප්‍රදර්ශනයට සැරසෙති.සාමූහික නිර්මාණ මෙන්ම දරුවන්ගේ පොදු නිර්මාණ ද දරුවන්ගේ ප්‍රදර්ශන කුටි සඳහා නිර්මාණ ලබා දෙන අතර තවත් පසෙක ප්‍රාථමික අංශයේ පෙළපොත්වලට අදාළ ගැමි සංස්කෘතියක් විදහා දැක්වෙයි. ගෙපැල, වී බිස්ස, පැල ඇතුළත් ගම ගෙදර එදා තිබු ආකාරයෙන්ම ගුරු, දෙමවුපියන් අතින් නිර්මාණය වී ඇත.මේ සුන්දර අත්දැකීම හෙට දිනයේ ආනන්ද භූමිය තුළ දිග හැරෙන්නට නියමිතය. ප්‍රදර්ශනයේ ප්‍රධාන නියමුවා වන විදුහල්පති එල්. එම්. ඩී. ධර්මසේන මහතා ඇතුළු සංවිධායක කමිටුවත්, ගුරු මණ්ඩලයත්, ආදි සිසුනුත් මේ ගමනේදී සුවිශාල කැප කිරීම් රැසක් කරති.චමෝද් චාරුණ්‍ය සිසුවා“...අපේ දරුවන් පොත පතට පමණක් සීමා විය යුතු නැහැ. අපිට අවශ්‍යයි මේ දරුවන් අලුත් දෙයක් හිතන්න පුළුවන් දරුවන් බවට පත් කරන්න. අපේ මේ ප්‍රදර්ශනයේ අරමුණත් එයයි. අලුත් විදියකට හිතන දරු පිරිසක් සමාජයට ලබාදිය යුතු ය යන පණිවිඩය අපි මෙදා රටට ලබා දෙනවා. නව නිපැයුම් කුටියත් අපේ විශේෂ දක්ෂතා ඇති දරුවන්ගේ හැකියා රටට කියාපානවා.අධ්‍යාපනය තුළින් අලුත් දේ ගැන සිතීමේ සංකල්ප දරුවන්ගේ සිත් තුළට ඇතුළු කළ යුතුයි. විභාගයට පමණක් මුහුණ දීමෙන් කවමදාවත් සමාජයට ඔබින දරුවෙක් බිහිවෙන්නේ නැහැ. දෑතේ හුරුව ළමයින්ට ලබාදිය යුතුයි. එහි තෝතැන්නක් තමයි මේ අනඳ අබිමන් ප්‍රදර්ශනය...” ඒ විදුහල්පති ධර්මසේන මහතාගේ අදහසයි.හෙට දින දිග හැරෙන අධ්‍යාපන ක්ෂේත්‍රයේ කිසියම් වූ විප්ලවයකට ආරම්භයක් සපයන ප්‍රදර්ශනය ඔබට ද විවෘතය.පාසල් දරුවන්ට සේම මවුපිය වැඩිහිටි සියලු දෙනාටම ඉගෙනීමට බොහෝ දේ සිතීමට බොහෝ දේ මේ දරුවන් ඉතුරු කර ඇත. අනඳ අබිමන් ආනන්දයට සේ ම සමස්ත අධ්‍යාපන ක්ෂේත්‍රයේ ද මහත් පෙරළියකට තුඩු දෙනු නොඅනුමානය.ස්තුතිය - ප්‍රදර්ශන කමිටුවේ සම ලේකම් ආචාර්ය අතුල පනාගොඩ මහතාටසුභාෂිණි ජයරත්නඡායාරූප - විමල් කරුණාතිලකප්‍රාථමික අංශයේ දරුවන් ද ප්‍රදර්ශනයට එක්වෙමින් නුවරඑළිය සිහිපත් කරන ගොවි බිම්ඉතිහාස අංශයෙන් ගමයි - පන්සලයි - වැවයි - දාගැබයි කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=as1203252</link>
    <topic>සිත, කය, වචනය සංවර නම් මෙලොවදීම සැප විඳිය හැකිය</topic>
    <author>සාකච්ඡා කෙළේ</author>
    <content>සිත, කය, වචනය සංවර නම් මෙලොවදීම සැප විඳිය හැකියජනාධිපති සම්බන්ධීකරණ ලේකම් (ආගමික)ශාස්ත්‍රපති ගැටමාන්නේ ගුණානන්ද හිමිබුදුරජාණන් වහන්සේ රජගහ නුවර වේළුවනාරාමයෙහි වැඩ වෙසෙන සමයෙකි. දිනක් මුගලන් තෙරුන් වහන්සේ ලක්ඛණ තෙරුන් වහන්සේ සමඟ ගිජුකුළු පව්වේ සිට පිඬු පිණිස වඩින්නාහ. අතරමඟදී මුගලන් තෙරුන් වහන්සේ සිනහ පහළ කළහ. ඒ දුටු ලක්ඛණ තෙරුන් වහන්සේ,‘ඔබ වහන්සේ කුමක් නිසා සිනාසුණේ ද?’ යි මුගලන් තෙරුන්ගෙන් විමසූහ.‘බුදුරජාණන් වහන්සේ වැඩ සිටින තැනෙක දී ඒ ප්‍රශ්නය අසන්න’ යි මුගලන් තෙරුන් වහන්සේ පැවසූහ.මේ සිදුවීම සිත් තබාගෙන සිටි ලක්ඛණ තෙරුන් වහන්සේ බුදුරජාණන් වහන්සේ හමුවේ දී නැවත එම ප්‍රශ්නයම ඇසූහ. එවිට මුගලන් තෙරුන් වහන්සේ තථාගතයන් වහන්සේ හා භික්ෂු සංඝයා වහන්සේ ඉදිරියේ,“අපි ගිජුකුළු පව්වෙන් බස්නා කල ඇටසැකිලි වන් අත් පා ඇති පේ‍්‍රතයින් පිරිසක් දුටුවෙමු. ඔවුහු ගිනිගෙන දිලිසෙන පා සිවුරු ඇතිව මහණ - මෙහෙණි, සාමණේර - සාමණේරී ඈ විලසින් දුකින් පෙළෙති” යි පැවසූහ. එවේලේ භාග්‍යවතුන් වහන්සේ,“ඒ පේ‍්‍රතයින් ලෙස හුන් පිරිස් නම් කස්සප බුදුරදුන් ගේ සස්නෙහි මහණ වැ, පිළිවෙත් නොපුරා, දුසිල්කම් කොට මිය ගිය අය ය. ඔවුහු බොහෝ කල් අපා දුක් විඳ පේ‍්‍රතව ඉපිද, දැනුදු දුක් විඳිති’ යි පැවසූහ.මේ සිදුවීම මුල් කරගනිමින් තථාගතයන් වහන්සේ ධම්ම පදයේ නිරය වග්ගයට අයත් මෙහි සඳහන් ගාථා ධර්මය දේශනා කොට වදාළහ.මේ ගාථා ධර්මයේ‘පාප ධම්මා’ නම් පවිටු ගති ඇති පුද්ගලයෝ ය. දුසිල්වත්කම්වලින් මෙලොව දිවි රැකීම පිළිබඳව බලාපොරොත්තු ඇත්තෝ ය.එම දුශ්චරිත සත්ත්වයාට සසරින් එතෙර වන්නට නොදී නැවත නැවත සසරෙහිම ඇද බැඳ තබා ගැනීම ලෝබ, දෝෂ, මෝහ, මාන, දිට්ඨි, විචිකිච්ඡා, ථීන මිද්ධ, අභිරික, අනොත්තප්ප යනා දී අකුසල ධර්මයන් ද (සංයෝජන ධර්ම) පුද්ගලයා සසරෙහිම ඇද බැඳ තබා ගනී. මේ ලාමක ධර්ම පුද්ගලයා ගේ සිත නිරන්තරයෙන් ම කිළිටි කරන නිසා ඒවායින් මිදෙන්නට උත්සාහ කළ යුතු වේ. එය ගිහි පැවිදි දෙපාර්ශවයටම වැදගත් ය.‘අසඤ්ඤතා’ නම් සංයමයක් නැති පිරිස් ය. මොවුන් ගේ කයින් කෙරෙන කටයුතුවල තැන්පත්කමක් නැත. වචනයෙන් පැවසෙන බසෙහි ද තැන්පත්කමක් නැත. සිත, කය, වචනය සංවර කර නොගත් විට දුශ්චරිත ඇති වේ. දස අකුසල ලෙස හඳුන්වා ඇත්තේ එම දුශ්චරිතය.සතුන් මැරීම, සොරකම් කිරීම, පස්කම් සැප වැරදි ලෙස විඳීම කයෙන් සිදුවන අකුසල් ය. බොරු කීම, කේලාම් කීම, රළු වචන කීම, හා හිස් වචන බිණීම වචනයෙන් සිදුවන අකුසල් ය.අභිධ්‍යාව හෙවත් දැඩි ආශාව, ව්‍යාපාදය හෙවත් අනුන් නැසීමේ සිත, මිථ්‍යා දෘෂ්ටිය හෙවත් වැරදි දැකීම සිතෙන් සිදුවිය හැකි අකුසල් ය.ඉතා පහසුවෙන් මිදිය හැකි අකුසල ධර්මයන් සේ පෙනුණ ද අප නිරන්තරයෙන් ගැටලු වලට, පීඩාවන්ට මුහුණ දෙන්නේ මේ දස අකුසල ධර්මයන්ට මැදිවීම නිසා ය. දස අකුසල් කරන සමාජයක නිරන්තරයෙන් ගැටලු ඇති වේ. එහි ජීවත් වීමට ඇති නිදහස සීමා වේ. මහා සමාජයක තබා සමාජයේ කුඩාම ඒකකය වන අම්මා, තාත්තා, දූ දරුවන්ගෙන් සැදුම්ලත් පවුල දෙස බලමු. යම් පවුලක සාමාජිකයන් දස අකුසල කරනවා නම් එහි ජීවත් වීමට සුදුසු පරිසරයක් නිර්මාණය වන්නේ නැත. ඒ පවුලේ දියුණුව, සතුට, සැනසීම උදාවන්නේ නැත. අප ගේ ම ජීවිත දෙසට හැරී බැලීමෙන් මෙහි සත්‍යය අසත්‍යතාව තේරුම් ගැනීම අපහසු වන්නේ නැත. බොහෝ දෙනෙක් මුලාවේ වැටී අකුසල් රැස් කරන්නේ මේ සත්‍ය තේරුම් ගත නොහැකි වීම නිසා ය.අප ගේ ශාස්තෘවරයාණන් වහන්සේ, තථාගත බුදු පියාණන් වහන්සේ අප ගේ ජීවිතය සාර්ථක කර ගත හැකි ඉතා වටිනා මාර්ගයක් අපට පෙන්වා දී ඇත්තාහ. සිත කය වචනය යන ත්‍රිවිධ ද්වාර සංවර කර ගත් පුද්ගලයා මෙලොව සැපසේ වෙසෙන බව නරකාදී සතර අපා දුකින් මිදෙන බව උන්වහන්සේ පෙන්වා දුන්හ. මතු බවයකදී මනුෂ්‍ය සම්පත් සේ ම දිව්‍ය සම්පත්, බ්‍රහ්ම සම්පත්, සතර මාර්ග සතර ඵල නිර්වාණ සම්පත් සහ ලොව්තුරු සම්පත් ලැබිය හැකි වන්නේ ද එසේ දස අකුසලයෙන් මිදී ධර්ම චර්යාවෙහි හැසිරෙන පුද්ගලයාටය.ධර්මයෙහි හැසිරෙන පුද්ගලයා ධර්මය විසින් ආරක්ෂා කරනු ලබන බවත්, මනාකොට පිළිපදිනා ධර්මය ඒ පුද්ගලයාට සැප ගෙන දෙන බවත්, හේ කිසි කලෙකත් දුගතියට නොයන බවත්, බුදුරජාණන් වහන්සේ අපට පෙන්වා දුන්හ.‘ධම්මො හවෙ රක්ඛති ධම්මචාරි ධම්මො සුචිණ්ණො සුඛමාව හාති එසානි සංඝො ධම්මෙ සුචිණ්ණො න දුග්ගතිං ගච්ඡති ධම්මචාරි’යන ගාථා රත්නයෙන් අදහස් කළේ ඒ අර්ථයයි. බෞද්ධ සාහිත්‍යයේ එන ‘ධර්මපාල’ ජාතකය දස අකුසලයෙන් මිදීමේ අගය, යහපත් දිවි පැවත්මේ අගය, හොඳින් කියා දෙන කතා පුවතකි.පෙර කසී රට එක් ගමෙක ධර්මපාල නම් සිල්වත් බමුණෙක් විය. අප බෝසත් තුමා මේ බමුණාට පුතෙකුව උපන්නේ ය. ඒ කුමරු ද ධර්මපාල නම් විය. ධර්මපාල කුමරු ශිල්ප උගන්නට තක්සලා නුවර දිසාපාමොක් ඇදුරු තුමන් වෙත යන්නේ ය. එසමයෙහි දිසාපාමොක් ඇදුරු ගේ වැඩි මහල් පුතු මිය ගියේය. ඒ පුවත ඇසු ධර්මපාල කුමරු පුදුමව‘බාල අයත් මියෙනවා ද? එසේ වූයේ කෙසේ ද?’ යි ඇසීය.එවිට අනෙක් ශිෂ්‍යයෝ‘කුමරුනි! මරණයට බාල මහලු වෙනසක් නොවන බව නොදන්නේ ද?’ යි ඇසූහ.‘මැරෙන බව දනිමි. ඒත් බාල වියේ මැරෙන බව නොදනිමි. අප ගෙවල්වල නම් බාල දරුවෝ නොමියෙති’ යි ධර්මපාල කුමරු කී ය. මේ පුවත දිසාපාමොක් ඇදුරුට ද සැල විය. කුමරු ගෙන්වා ‘සැබෑ ද? ධර්මපාල, තොප ගේ නිවෙස් හි බාල දරුවෝ නොමියෙත් ද?’ යි විචාළේ ය.“එසේය, ඇදුරුතුමනි. අප වර්ගයේ මහලු වී මිස බාල වයසේ දී නොමැරෙති” යි කුමරු කී ය.ඒ ඇසූ ඇදුරු තෙමේ, මේ ගැන සොයා බලමියි සිතන්නේ, මිය ගිය එළුවකු ගේ ඇටයක් සෝදා පසුම්බියක ලා අතවැසියකු ද සමඟින් ධර්මපාල කුමරු ගේ ගමට යන්නේ ය. ධර්මපාල බමුණා හමු වී පිළිසඳර කතා කොට,‘පින්වත, ඔබ පුතු හොඳින් සිප් සතර උගත්තේ ය. එහෙත් අසනීපයක් නිසා මීට දින කිහිපයකට පෙර ඔබ පුතු මිය ගියේය’ යි කීය.ඒ ඇසූ බමුණු තෙමේ මහා හඬින් සිනාසෙන්නේ, ඇදුරුතෙමේ, ඔබ පුතු මිය ගිය පුවත අසා සිනාසෙන්නේ මන්ද?’ යි ඇසී ය.‘අප ගේ දරුවෝ බාල වියේ නොමියෙති. ඔබ පවසන මුසා අසා සිනාසෙමි’ යි බමුණා කීවේ ය. එවිට ඇදුරු තෙමේ,‘බමුණ, මා කීවේ සැබෑවකි. මේ තොප ගේ පුතු ගේ ඇට කැබල්ලකි. පුතු මළ පුවත දැන්වත් පිළිගන්නැ’යි කී ය.‘මේ නම් බල්ලෙකු ගේ හෝ එළුවෙකු ගේ ඇට කැබැල්ලකි’ යි කී බමුණා ඒ ඇට ගෙයි සිටි අයට ද පෙන්වන්නේ ඔවුහු ද අත්පොළසන් දී සිනාසුනහ.ඒ දුටු දිසාපාමොක් ඇදුරු පුදුමව‘බමුණානෙණි, කවර කරුණක් නිසා ඔබ ගේ වර්ගයේ අය බාලවියේ නොමියෙන්නේ ද?’ යි ඇසීය. එවිට මහා ධර්මපාල බමුණා තම නිවෙස්හි වෙසෙන අය බාල වයසෙහි නොමියෙන්නට හේතු වූ කරුණු මෙසේ කියන්නේ ය.‘ඇදුරු තුමනි, අපි කුසල් කරමු. සෙල්ලමටවත් බොරු නොකියමු. කිසි පවක් නොකරමු. දුසිරිතෙන් තොර වූවෝ වෙමු. දන් දෙන්නට පළමුවත්, දන් දෙන වේලේත්, දන් දුන් පසුත් යන තුන් අවස්ථාවෙහි ම සතුටු වෙමු.මහණ බමුණන්ට, දුගී මගී යාචකයින්ට ආදරයෙන් සත්කාර කරමු. පර ස්ත්‍රීන් වෙත නොයමු.අන් ස්ත්‍රීන් අපට මවුන් වැනියයි සිතමු. අප ගේ බිරින්දෑවරු ද අන් පුරුෂයනට ආලය නොකරති.එබැවින් අප ගෙවල්හි උපදනා දරුවෝ නුවණ ඇති, නිරෝගී අය වෙති. අප ගෙවල්වල මෙහෙකරුවෝ ද අප මෙන් ම ගුණ ගරුකය. දහම් රකිති. මෙසේ හෙයින් අප දරුවෝ බාල කාලයෙහි නොමියෙති,අප ධර්මයෙහි හැසිරෙන නිසා ධර්මය විසින් අප රකිනු ලබයි. මෙසේ හෙයින් මාගේ පුතණුවෝ නිරෝගී ව වෙසෙති. මේ නම් මිය ගිය එළුවෙකු ගේ ඇටයක් ම ය.” මේ ඇසූ ඇදුරු තෙමේ විස්මව ‘මා ආ ගමනින් වූයේ යහපතෙකැ’ යි සිතන්නේ, බමුණා අමතා‘ධර්මපාලයෙනි, ඔබ ගේ පුතු ඔබ කීවාක් මෙන් නිදුකිනි. මේ ඔබ ගේ පුතු ගේ කතාවෙහි ඇත්ත නැත්ත දැන ගැනීමට කළ ප්‍රයෝගයකි. මට සමා වුව මැනවැ’යි කී ය.මේ ධර්මපාල ජාතක කතාවේ සරල හැඳින්වීමකි. එය කියැවීමෙන් සිල්වත් ව, ගුණධර්ම රැකීමේ අගය මනාව වටහා ගන්නට අසීරු නොවේ.මොන තරම් බණ දහම් ශ්‍රවණය කළත්, අයහපතෙහි, දුසිරිතෙහි ආදීනව පෙන්වා දුන්නත් සමාජයේ බොහෝ පිරිස් යන්නේ ම දුසිරිතට බව අපි දකිමු. අනුන්ට අත දිගු කරන්නට පෙර අපි අප ගැනම මොහොතක් මෙනෙහි කරමු. මේ ජීවත් වූ කෙටි කාලයට අප ගේ සිතින්, කයින්, වචනයෙන් මොන තරම් වැරදි සිදු වන්නට ඇති ද? ඒ වැරදි නිසා කොපමණ පිරිසක් දුකට විපතට පත්වන්නට ඇති ද? වරද දැන දැනත් අපි වැරදිම කරන අවස්ථා කොපමණ වේ ද? මේ මුලාවෙන් මිදෙන්නට ඔබට මේ මොහොතේ පටන් යම් අධිෂ්ඨානයක් ඇති කර ගැනීමට පුළුවන. ලෝවැඩ සඟරා කතුවරයා දක්වන ලෙස අපි,‘ගඟ වතුරෙහි යන මිනිසකු දුකිනේ ළඟ කළ ඔරුවට නොනැඟෙන ලෙසිනේ සඟ මොක් දෙන බණ අදහා නොගෙනේ දුගතියෙ වැද තොප කිම දුක් විඳිනේ’ගං වතුරකට හසු වී ගැළවීමට නොහැකිව ඉතා දුක සේ යන මිනිසකු තමන් වෙත ළං කළ ඔරුවට ගොඩ නොවන්නා සේ දෙව් සැප හා නිවන් සැප ලබා දෙන බුදු බණ විශ්වාස නො කොට අපායේ වැටී දුක් විඳින්නට බලා ඉන්නේ ඇයි?පස් පව් කොට මෙතැනත් ලැබ සෝකය ගොස් නිරයේ දුක් විඳිති අනේකය රැස් කොට ඉන් පින් මෙ මිනිස් ලෝකය සිස් නො කරවු කලෙකින් ලත් මේ කයපස් පව් කරමින් මේ ආත්මයේ දී ද සෝක උපදවා, මිය ගොස් අපායේ වැටී දුක් විඳින්නේ ඇයි. මේ මනුෂ්‍ය ලෝකයේ දී පින් රැස් කොට, දීර්ඝ කාලයකට පසු ලැබු මේ මිනිසත් බව හිස් එකක් නොකරමු. තථාගතයන් වහන්සේ ඒ සඳහා අපට පහසු මාවතක් පෙන්වා දුන් හ. අප උත්සාහ කළ යුතු වන්නේ ඒ මාවතේ ගමන් කිරීමටය. එවිට මෙලොව ජීවිතය සැපවත් වනවා සේ ම පරලොව දී සතර අපාගත වන්නේ ද නැත.අපි බෞද්ධයින් යැයි ආඩම්බරයෙන් පවසමු. ඒත් බොහෝ දෙනකුට ගිහි බෞද්ධයා ගේ නිත්‍ය ශීලය වන පංච ශීලයවත් ආරක්ෂා කර ගන්නට අපහසු ය. විශේෂයෙන් බොරු කීමට පුරුදු වූ තැනැත්තාට කළ නො හැකි අකුසලයක් නැත. එසේම දෙදෙනකු භේද කිරීමේ අදහසින් කේලාම් කීම ද වාචික සංවරතාවයෙන් තොර වීමේ ප්‍රතිඵලයකි.අභිධ්‍යාව හෙවත් දැඩි ආශාව, අනුනට හානි පැමිණවීමේ දුෂ්ට චේතනාව, තුණුරුවන් පිළිබඳ සැකය, පෙර හා පසු භව පිළිබඳව සැක කිරීම, ඒවා නො පිළිගැනීම මිථ්‍යාදෘෂ්ටිය ලෙස හැඳින්වේ. මේ සිත සංවර කොට නොගැනීම නිසා ඇතිවන අකුසලයන් ය.එබැවින් පුහුදුන් ලාමක ධර්මවලින් ඉවත් ව තිදොර සංවර කර ගැනීම ගිහි පැවිදි සියලු දෙනාටම වැදගත් වේ. එයින් පුද්ගලයාගේ දෙලොව දියුණුවට මෙන් ම සමාජයටම සිදුවන්නේ යහපතකි.සාකච්ඡා කෙළේරමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=as1203253</link>
    <topic>කිරි කොටේගෙන් හාචි කොටයක් ගන්න පුවක්මොටේට එන උක්කුවේලා</topic>
    <author>උපාලි සමරසිංහ</author>
    <content>කිරි කොටේගෙන් හාචි කොටයක් ගන්න පුවක්මොටේට එන උක්කුවේලාගිය සතියේ මෙහි මුල් කොටස පළවිය.“ඒ කාලෙ රහතුන් වහන්සේලා වැඩ සිටි ඒ කන්දේ හිටන් මේ ගල් වැටි මිනිසුන් නොයෙක් ආධාරක යොදාගෙන මේ විදියට පහළට ගෙනැල්ලා. සමහරු හිතනවා රජ්ජුරුවන්ගේ ප්‍රධාන ඇමැතියකුගේ සොහොන මේ විදියට හැදුවා කියලා. තවත් සමහරුන් මලියදේව රහතුන්ට වැස්සට මැවුණු ගල්වැටියක් ලෙස හඳුන්වනවා. ඒ කොයික වෙතත් මේක පුදුම නිර්මාණයක් මහත්තයො.”පුවක්මොටේ පන්සලදී මට හමු වූ ගමේ අද සිටින පැරැණිම වැඩිහිටියා පොඩි අප්පුහාමි (91) මට කීවා මතකය. ග්‍රාමසේවක ඩිංගිරි බණ්ඩා ද ඒ කතාව අනුමත කළේය.මෙය අපේ පාෂාණ යුගයට අයිති නිර්මාණයකි. ගල් යුගයේ සිංහලයාගේ විස්කම් ගැන කීමට අපට මූලාශ්‍ර නැත. ලෙන් ලිපි ගිරි ලිපි වෙනත් පුරා විද්‍යාත්මක කියැවීම් නැත. අක්ෂර භාවිතයට පෙර මේ විස්කම් නිර්මාණය සිදුවී ඇති බව පෙනෙයි.උපන් ගෙදර මිදුලේ...පුරාණ සිංහලයා යකඩ තැනු බවත්, ඔවුන් විල්බට් රයිට්ට පෙර පියාසර කළ බවත් (රාවණා රජු) අපි දනිමු. නාගයින් නැව් ගමනාගමනයෙහි කෙළ පැමිණියවුන් වූ අතර පුරාණ සිංහලයන් හැතැප්මකට අඟලක් දියබස්නාව සහිතව වැව් නිර්මාණය කළ බවත් අපි කියවා ඇත්තෙමු. මේ ගල් වැටිය ද ගල් යුගයේ අපේ මිනිසාගේ කෞශල්‍යයට දෙස් දෙන්නකි. අද පවතිනා නවීන යන්ත්‍ර සූත්‍රවලින් පවා කන්දක සිට මේ පිරියම් කළ ගල්වැටි හොඳින් මෙසේ තබන්නට බැරිය. ඒ පුරාණ තාක්ෂණයේ මහිමය කෙබඳු දැයි මම සිතමි.මේ ගමට “පුවක්මොටේ” නම ආවේ ඇයි? මම ඇසුවෙමි. ඒ කතාවට මට පිළිතුරු දුන්නේ එගමේ ජීවත්ව සිටි තවත් විශ්වකර්ම සන්නි වෙද මහතකුගේ පුතකු වූ එම්. ජී. ආර්. බණ්ඩාරය. ඔහු චිත්‍රකමයෙහි ද සමත්කම් පෑ අයෙකි. නාගරුක්ඛාරාමයේ බුදු මැදුරේ බිත්තියෙහි සියලු චිත්‍ර ඇන්දේ එතුමාය.“කන්ද උඩරට රජ්ජුරුවන්ට එක උත්සවයකදී එක් එක් ගම්වලින් නොයෙක් දේ ප්‍රදානය කරන අවස්ථාවක් තිබුණාලු. ඒ වෙලාවේ මේ ගමේ මිනිස්සු විශාල පුවක් ගෙඩියක් කරත්තයකින් පටවාගෙන ගෙන ගියාලු.ඒකෙ විශාලත්වය අනුව මේක පුවක් ගෙඩියක් නොවැ බොල පුවක් මොටයක් නොවේදැයි රජ්ජුරුවන් ඇසුවාලු. ඒ විදියට තමයි මේ දෙකඳුවල පුවක්මොටේ වුණේ.” ඔහු කීවේය.ඇත්තටම පුවක්මොටේ අති පෞරාණික ගම්මානයකි. පී. බී. සන්නස්ගල සූරීන්ගේ සිංහල සාහිත්‍ය වංසයේ 705 වැනි පිටුවේ මෙවැනි සඳහනක් එයි. ඒ අනුව මහාසිරස පාදය නම් බුදුගුණ සමරමින් රෝග සමනය සඳහා ලියු සෙත්කවිය ලියුවේ මේ ගමේ එදා වැඩ සිටි පුවක්මොටේ තෙරිඳුන් බව පෙනී යයි.ශ්‍රී වික්‍රම රාජසිංහ රජුට වැලඳුණු මහා හිසරුජාවක් සුව කිරීමට නොයෙක් තෙල් බෙහෙත්වලින් ද බලි බිලිවලින් ද නොහැකි වූ තැන මේ ගමේ එම තෙරිඳුන් විසින් මහා සිරස පාදය කියවා ශාන්ති කිරීමෙන් සුව වූ බව සැලයි. කිසියම් රාජ උදහසකින් ඒ වන විට කටුගස්තොට සිරකැර සිටි පුවක්මොටේ හිමි ඒ ශාන්ති කිරීමෙන් පසු සිරෙන් මිදී රජුගෙන් පුද පඬුරු ද ලද්දේය.අල්කේගම සුනන්ද හිමිදනන් අපරිමිත මුනිඳුන්ගේ අනුහසේ වෙනත් නොමද මුනිවර අනුහසින් පසේ ගුණත් අසම හැම රහතුන්ගෙ අනුහසේ ගෙනත් ලමි මෙ අණ කිරුලෙව් ඔබ සිරසේමෙවැනි කවි 45 ක් මහා සිරස පාදයේ ඇත.ගල්මැස්ස සිත් පුරා දැක ගැනීමෙන් පසු අපි පුවක්මොටේ පන්සලට ගියෙමු. එය මුලින් කී ගොඩැල්ලේ අලංකෘතව පිහිටියේය. ජේ. බී. සර් පැමිණෙනු දකිනු රිසි ගැමියෝ එහි රොද බැඳ සිටියහ. එහි අලංකෘත පුස්තකාලයක් ද වෙයි. මේ පුස්තකාලය සෑදීමට බරපැන දැරුවෝ අපේ මහැදුරු තුමාණෝම වෙති. එය විවෘත කිරීම බාර වූයේ එතෙක් - මෙතෙක් “පුවක්මොටේ” ගමේ අපොස සාමාන්‍ය පෙළ හා උසස් පෙළ උසස් ලෙසම සමත් දරු දැරියන් හතර දෙනෙකු වීම තවත් සුවිශේෂයකි.අල්කේගම සුනන්ද හිමියන් ප්‍රමුඛ ගමේ වැඩිහිටියන් කීප දෙනෙකු එක්තැන්වූ එපින් බිමේ මම කරුණු විමසමි.“අපේ ලොකු හාමුදුරුවන් සුලව බෝදිටියේ අත්ථදස්සි හාමුදුරුවො. මෙහෙ මුලින්ම වැඩ හුන්නෙ. උන්වහන්සේ අගුළුමන්තරේ හොඳට දන්නා කෙනෙක්. ඒකෙන් මහත් විස්කම් උන්නාන්සේ පෙන්වලා තියෙනවා. මං මේ ගමට වඩින්නේ ගුරු හාමුදුරුවන්ගේ ආරාධනාවෙන්...එහි සිටි ගමේ දැනට දිවමන් පැරැණිම වැඩිහිටියා පොඩි අප්පුහාමි මහතා අපට මෙසේ කියයි.“පුවක්මොටේ එදා හරිම පිටිසර ගම්මානයක්. මේ පන්සල් ගොඩැල්ලට එන්ට පාරක්වත් තිබුණේ නෑ. අප පාසල් ගියේ නියර ඇළ වේලි උඩින් පැනලා. මේ ගමේ ඉන්නෙ ඔක්කොම කෘෂි කර්මාන්තෙ ගොවිතැන් බත් කරන උදවිය. අත්තම් ක්‍රමයට එකිනෙකාගෙ වැඩ ගමේම අය කරගෙන සතුටින් ජීවත්වුණා. අද නම් තියෙන මිනිහට හොඳයි. නැති මිනිහාට නෑ.ගමේ පැරැණිම වැඩිහිටියන් සමග...අන්දරේ නම් මෙගමේ සිටි තවත් දක්ෂ වෙද මහත්මයකුගේ පුතකු වූ එම්. ජී. ආර්. බණ්ඩාර තම පියාගේ වෙදකම් ගැන තවත් අපූරු කතාවක් කීය.“සන්නි වෙදකමට අපේ පියා දක්ෂයි. මැරිලයි කියලා ගෙදර ඇත්තො විලාප තියනකොටත් ශරීරයේ නිල මර්මස්ථාන තෙල් ගාලා අල්ලලා ලෙඩ්ඩු නැගිටවපු වෙද මහත්මයෙක් මගේ පියා...එහෙත් ඒ විස්මිත වෙදකම් ද අලුත් පරපුර ඉගෙන ගත්තේ නැත. ඔවුන් සෞන්දර්ය විශ්ව විද්‍යාලයයට පවා ගියත් සමාජයේ ඉහළ පුරවැසියන් වුණත් පුවක්මොටේ ගමට අනන්‍ය වූ ඒ වෙදකම් අභාවයට ගියේය. එය අන්දරේ වෙද මහතාට මෙන්ම පරණ ගෙදර වෙද මහතාට ද පොදු කතාවකි.ජේ. බී. ගුරුතුමා පුංචි දවස කිරි අත්තලාගේ ගෙදර යාම පුරුද්දක් කැර ගත්තේය. ඒ නිවෙසට කීවේ ‘අලුත් ගෙදර’ කියාය. කොස් කන්දට යටින් හරියටම ගොඩැල්ලෙ පන්සල ළඟම පිහිටි මේ සුන්දර ගෙයි අද පදිංචි වී ඇත්තේ ද දිසානායක කෙනෙකි.පැරැණි සොල්දර ආරුක්කු සහිත මේ දෙමහල්පාය අතිශය සුන්දර තැනෙකි. මම ජේ. බී. සර් කැටුව ඒ අලුත් ගෙදරට යමි. එහි අද පදිංචි ඇත්තෝ ද ඉතාම කුළුපගව අප පිළිගත්හ.එහි ඉහළ මාලයේ කොණෙක වූ එතුමාගේ කිරි අම්මාගේ බුදු මැදුර පිහිටි තැන මම දකිමි.“මං මෙතැන කිරි අම්මා එක්ක බුදුන් වැඳලා ආවාම බඩකට පිරෙන්න හොඳට කිරි අත්තයි කිරි අම්මයි කවලා පන්සිය පනස් ජාතක පොත අතට දෙනවා. හොඳට ශබ්ද නඟලා කියවන්ඩ.”දිව උලුක් වන වචන ඇති ඒ පොතේ වදන් එදා පොඩි එකා හඬ නඟා කියැව්වේ බියෙනි. ජේ. බී. සර්ගේ පියා උඩරැටියෙකි. එනිසා ඔහු ඇමතුවේ “අප්පච්චි” යන නමිනි. එහෙත් එතුමාගේ අම්මා තම පියා ඇමතුවේ “අපුච්චා” කියාය. ඒ හතර කෝරළේ බසය. මේ බස් වහර මුලින්ම උගත්තේ කිරි අම්මාගෙනි.අපේ කිරි අම්මාගේ මොන වැඩෙත් මිනුමටයි. නාවන්න ගියාමත් එකයි දෙකයි තුනයි... කියලා ගණන් කරලා 50 ක් නාවලා සබන් ගාලා ඉතිරි පනහ නාවන්නේ.මෙහි ලස්සන මැද මිදුලක් තිබුණා. දරුවකුට බඩේ අමාරුවක් රාත්‍රියක හැදුණත් ඉඟුරු කෑල්ලක්, දෙහි ගෙඩියක් මෙහි තමයි වළලා තිබෙන්නේ. හිරු එළිය වාතාශ්‍රය එන්න මේවා මේ විදියට හැදෙව්වෙ. මා හිතන්නෙ මේ දෙමහල් ගෙය එදා හැදුවෙ 1930 ගණන්වල. මේ ගෙවල්වල විතරක් නොවේ එළියෙ ගෙදරට අවශ්‍ය දේ වවා තිබුණා. පලතුරු අලුත් එළවුළු ආදියත්. “ඒ කාලෙ බැහැරක් යනකොට කිරි අත්තලා ගෙවල් දොරවල් බලා ගනිල්ලා” කීවෙ ... තිබෙන දොර දිහා බලා ඉන්ඩ නොවේ. දොර කීවේ දොට්ට. නැත්නම් එළියට කියන එකයි. වත්තෙ මිදුලත් බලාගන්ඩ කියන එකයි.කුඹුර මැද ඇති පිළිමුණේ ගලපුංචි ජේ. බී. ජීවත්වූ ඒ වෙද මහත්තයලාගේ පරණ ගෙදර අද පදිංචිව සිටින්නේ දැලිවල අම්මණ්ඩිලාගේ පරම්පරාවේ පිරිසකි. අපි එම ගෙදරට ද ගොඩවීමට අමතක නොකළෙමු.එහි එළියේ පැදුරු වනා වී වේලීමට තබා තිබෙනු දැක්ක හැකිය. ඒ ඔවුනගේ කෘෂිකාර්මික ජන ජීවිතය පිළිබිඹු කරන්නකි. පුංචි සන්දියේ තම පිය සටහන් ඇඳුණු පාර තොට එතුමා අපට පෙන්වයි. මෙහි වඩාත් රිස්ස වඩනුයේ බුලත් ගොනු කළ තැන සිට කැරුණු අතීතාවර්ජනයයි.“පුංචි කාලෙ අම්මා ගෙදර කට්ටිය එක්ක බුලත් ගොනු කළේ මෙතැන. පාළුව, කාන්සිය මකා ගන්ඩ අම්මා මෙතැන උස් පුටුවක මා වාඩි කරවනවා. බුලත් ගොනු කරන කාටත් ඇහෙන්න කියවන්න පොතක් අතට දෙනව. බොහෝ විට ඩබ්ලිව්. ඒ. සිල්වාගේ හිඟන කොල්ලා, විජයබා කොල්ලය නැත්නම් පියදාස සිරිසේනගේ කතා. මේවාත් එක්ක සමහර ඉතිහාසගත කතා.ඇහැලේපොළ කුමාරි හාමිගේ කතාව. මං ඉතින් හැඩ දාලා කියවනවා. හිටි ගමන් අම්මා කතාව නවත්වා ඒ ගැන කරුණු සවිස්තරාත්මකව කියනවා. ඇහැලේපොළ කුමාරිහාමි කවුද? එතුමියට හා දරුවනට රාජසිංහ රජ්ජුරුවෝ කළ කෲරකම, රටවැසියා උදහස් වූ හැටි අම්මාගේ පුරෝකථන මේ අස්සෙ. බුලත් ගොනු කරන ගමන් සියල්ලෝ ඉතින්! තුෂ්ණිම්භූතව අහගෙන බලාගෙන ඉන්නවා. මං කොච්චර කියෙව්වත් ඒවාට වඩා අර අම්මා දෙන අදහස් ටිකට හරිම කැමැතියි.”එතුමාගේ පරණ ගෙදර හතර වටේ රවුම් ගැසු අපි ජේ. බී.සර්ගේ ආරාධනයෙන් එතුමාගේ ඥාති දියණියකගේ ගෙදරකට දහවල් සප්පායමට ගොඩ වැදුණෙමු. ගමකදී අනුභව කළ හැකි ඉතාම මිහිරි ප්‍රණීත ගමේ කෑමක් අපට ලැබිණ. එතුමාට ගමේ හා නෑ පරපුරේ ඇති අභිමානය හා සුහදතාව මැනැවින් කැටපත් කළ ඒ කෑම මේසයේ කිසිදු අඩුවක් නොවීය. කොස්, පොලොස්. අච්චාරු, තිබ්බටු සමඟ අඹ මාළු, පපඩම්, කරවල, මස්, සලාද කොළ අලුත් සහලින්. එය ආඪ්‍ය වීය.දහවල් බතින් පසු අපි එතුමාට අයිති පිළිමුණේගල පිහිටි කුඹුරු යායට ඇවිද ගියෙමු. වී වේලන විට එබඳු ගැමියෙක් මට සිහියට කැඳවූ ජේ. බී. සර් නියර ලියද්ද උඩ ඇවිද ගියේ බොහෝ පුරුදු කාරයකු පරිද්දෙනි. මා විශ්වාස කරන හැටියට ඇළක දොළක වෙනසත්, එළ හරකාත් බටු හරකාත් නිවැරැදිව හඳුනාගත හැකි ඉවක්, නියරක් දිගේ කෙළින් දිව යා හැකි වීමත් ඔහුට ගමෙන් ලද පුරුදුකම්ය.සතර කෝරළේ කටවහර හා ජනවහර ගැන මම ඒ ලියැද්දේ ගිය ඔහු හා සම්මුඛ වෙමි. ඊටත් පෙර මට තවත් යමක් ඔබට කීමට තිබේ. මේ කුඹුරු යායවල එදා ගොනුන් පසුපස දිව ගොස් “ගොම්පස්” අහුලා ගත්තේ පුංචි ජේ. බී. ය. ගොම දැමීමට සූදානම් හරකුන් වෙත උකුසු ඇසින් බලන මේ කොල්ලා ගොම්පස් දෝතට අල්ලයි. ඒ තියා එම තනතුරට “ගොං කොල්ලා” යැයි කියැවේ. ඒ මෝඩ කොල්ලා යන අරුතින් නොව ගොම්පස් එකතු කරන්නා අරුතිනි. අනෙත් අයට පෙර ඔහුට ඉතා හොඳ ප්‍රණීත අහරක් ලැබේ. ඒ “ගොංබත්”ය. මේ පළාතේ දැන් දැකිය නොහැකි කොටහලු ගෙදර කවි හා කොටහලුවා නම් ඒ චරිත ගැන ද මම ඇසුවෙමි.සාමාන්‍යයෙන් හතර කෝරළේ වැසියා කුඩා දරුවකුට “හාචි කොටේ” හෝ “කිරි කොටේ, කියා ආදරයෙන් අමතයි. ඔහු කිරි කොටේ ගෙන් ඉල්ලන්නේ හාචියකි. හාචිය යනු හාද්දය. තරුණ තරුණියන්ට ඔවුන් කියන්නේ ‘පැංචා’ ‘පැංචි’ කියාය. ගමේ පිරිත් පොළක වුව වැඩිහිටියෙක් තරුණයෙක් අමතා “බොල පැංචො කෝ තොගෙ පැංචිත් ආවදැයි” අසයි. මෙහි පැංචි යනු ඔහුගේ බිරිඳය.තරුණියන්ට “උක්කු” යන වහර මෙහි යෙදේ. “මෙහෙ වරකො උක්කුවෙ“ “ඕං පිල්ලෑවේ ගෙදර උක්කුත් ආවලු” මේ කියන්නේ තරුණියක් ගැනය. මඟුල් ගෙදර යන්න මෙහිදී “තාන්තුවාගෙදර” වෙයි. “කවද්ද පැංචගෙ තාන්තුවාව“ ඔව්හු තරුණයාගෙන් අසති. “දහදුරාවෙ එවුං” යැයි කීවෙ අයහපත් ගති ගුණයෙන් යුක්ත අපටය. ගඳ සඳහා මෙහි භාවිත නම ‘කුයිල’ය. කරෝල කුයිල මෙන්ම පැට්රෝල් කුයිල ද මේ ගැමියාට දැනෙයි. වෙනත් සිංහලයන්ගේ මුළු සේසතම නැතිවී ගියා දාට හතර කෝරළ වැසියාගේ “මුළු සංකමුඩියම” නැති වෙයි. කිසියම් වැඩක් අවුල් වීම ඔවුන් වහරන්නේ “දහවිලි වීමක්” ලෙසිනි.මේ වදන් වැල හතර කෝරළේ වැසියන්ගේ බස හැඩ කරන්නකි. මෙබඳු තමන්ටම ආවේණික වචන දහස් ගණනක් පුවක්මොටේ ඇතුළු සතර කෝරළෙයන් ඕනෑතරම් සොයාගත හැකිය.“ගමක සුවඳ සිව් සිය ගවු ඇසේයා” යනුවෙන් ජේ. බී. දිසානායකයන් ලියු ජනවහර පොතේ සතර කෝරළේ බස ගැන විමර්ශනයක් තිබේ. මෙහිදී සුවඳ දැනෙනවාට වඩා ඇසෙයි. මෙය කන් බිහිරි කරවන නිශ්ශබ්දතාව කීවාටත් වඩා සුන්දර ලෙස සඟවා කීමකි. “පුවක්මොටේ” ගමේ සුවඳ ද මා මඳක් හෝ ඔබට විපරම් කළා යැයි අසන්නට සැලැස්වී යැයි සිතේ.ලබන සතියේ සීතාවක රාජසිංහයන්ගේ ගමට යමු.උපාලි සමරසිංහඡායා -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=as1203254</link>
    <topic>දෙවරක් සිතන්න</topic>
    <author>සටහන</author>
    <content>දෙවරක් සිතන්නහිත හීල නෑ... හරිම මුරණ්ඩුයි තැන තැන ඇවිදිනවා හිතෙන හිතෙන තැන නවතිනවාමෙය පදවැලකි. කවුරුත් අසා ඇත. මෙම සිත ගැන කවුරු මොනවා කථා කළ ද හිත සංවර කර ගැනීම, සිත පාලනය කර ගැනීම ලෙහෙසි පහසු කාර්යයක් නම් නොවේ. සිත අසංවර ය. අශීලාචාර ය. කෙනෙකු මෙසේ කිවහොත් එයට එකහෙලා ම විරුද්ධ විය නොහැක. බලන්න, දිනකට නීතිය අභිමුවට කොතරම් ස්ත්‍රී හිංසන සහ ළමා අපචාර වැනි පැමිණිලි ගලාගෙන ඒ ද? හිත කොතරම් දරුණු ද? එසේ නොවන්නේ නම් මේසා දරුණු සාහසික අපරාධ කෙලෙස සිදුවේ ද?සිත වේගවත් ය. මිනිස් සිතට ආවේගය, සංතාපය, සංවේගය, කාන්සිය, මහන්සිය දැනෙන විට කොතරම් දියුණු මනසක් ලබා සිටිය ද, මිනිසා තැනේ හැටියට වෙලාවේ හැටියට වෙනස් වෙයි. එය මිනිස් ගතියකි. සතුනට වඩා මිනිස් සත්ත්වයාට නැත්තේ ඉව පමණි. එයත් ලැබුණා නම් මිනිසා මීටත් වඩා වෙනස් වනු නිසැකය.ආගම, දහම, නීතිය, චාරිත්‍ර මේ හැම මිනිසා විසින්ම ඇතිකර ගත් සංකල්පය. මිනිසාගේ පාලනයට මිනිසා විසින්ම සාදා ගත්, ඇතිකර ගත් මෙවලම් ය. මේ තුළ භය, සංවරකම සහ හැදියාව ද ගැබ් වී ඇත. තරහ, වෛරය සහ ආවේගය ඉහත කී සංකල්ප හමුවේ යම්තාක් දුරට පාලනය වෙයි. නීතියට ඇති බිය නිසා, ආගමට අනුව පව විපාක දෙන නිසා මිනිසා මේ ගැන දෙවරක් සිතයි. ඇස, කන, නාසය, දිව, සම යන පංච ඉන්ද්‍රියන් ආග්‍රහණය කිරීමේ නිසරු භාවය බුදු දහමෙන් අපූරුවට වටහා දුන්න ද, කෙලෙස් සිතුවිලි යටපත් කොට මිනිස් සිත වැරැදි අවබෝධයන්ගෙන් මිදෙන්නේ කලාතුරකින් ය.සිතන්නට තවත් සරල අවස්ථාවක් ඇත. ඒ ආදරය කරුණාව ලොවට ගෙනෙන දරු සෙනෙහස් සංකේතය වූ අම්මා ය. මිනිසා මිනීමරුවෙක් වුව ද දරුණු ගණයේ අපරාධ කරුවෙක් වුව ද පෝරකයේ දී වුව ද සොයන්නේ සිතා බලන්නේ ඉල්ලන්නේ තම අම්මා ය. කවුරුත් අම්මා ඉදිරියේ මැරෙන්නට වුව ද බය නැත. එසේනම් සිතේ සංවර කමට, සිතේ පාලනයට අම්මාගේ මඟ පෙන්වීම හොඳටම ඇත.එම මනා සමාජ කාර්ය බාරය රටක නීතිය හරහා වුව ද ආගම හරහා වුව ද කළ නොහැකි අවස්ථා වේ. නීතියෙන් පෝරකයට යැවීමෙන් හා ආගම දහමින් පවේ විපාක වටහා දීමෙන් සිදුවන්නේ සිත යම්තාක් දුරට බිය වීම පමණි.එහෙත් බොහෝ විට මවක යම් දෙයක් එපා කී පමණින් දරුවා වර්තමානයටත්, අනාගතයටත් ඒ දෙය නොකර සිටීමට ඇති ඉඩකඩ වැඩිය. එසේනම් සිතේ සම්පූර්ණ පාලනය මවකගේ ආදරයට හා කරුණාවට යටත් කළ හැකිය.සටහනකැළුම් ගුරුගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=as1203255</link>
    <topic>මේ පුතුටත් පිහිට පාඨක ඔබමය</topic>
    <author>ඉසවි</author>
    <content>මේ පුතුටත් පිහිට පාඨක ඔබමයඇය උපදින්නට සිටින දරුවා ගැන දහසකුත් එකක් හීන මැව්වාය. එහෙත් මෙලොව එළිය දුටු දරුවා දුටු ඇයගේ දෑස් කඳුළින් තෙමී ගියේය. එහෙත් තම කුසින් උපන් දරුවා මහමඟ දමා යන්නට හෝ ගෙල සිරකර මරා දමන්නට නොසිතූ ඇය දරුවා හදා වඩා ගත්තාය.ඒ පුංචි පුතුගේ වයස දැන් අවුරුදු හයකි. එහෙත් පුංචි පුතුගේ දෑස් අන්ධය. එමෙන් පාදයක ද ආබාධයක් ඇත. අම්මාත් තාත්තාත් පුංචි පුතු සුවපත් කර ගැනීම සඳහා බොහෝ වෙහෙස මහන්සි වූවෝය.එච්.ඒ.සියුම් ඉඳුවර පුංචි පුතුගේ මව දරුවා පිළිබඳව අපට කීවේය.”මගේ පුතා ඉපදුණේ අඩු මාසෙන්. පුතාගේ ඇස් දෙකේම කළු ඉංගිරියාව නැහැ. පුතාගේ ඇස් දෙක සනීප කරගන්න අපට කැලණියේ මහත්මයෙක් උදව් කරනවා. ඒ මහත්මයාගේ උදව්වෙන් අපි සිංගප්පූරුවට ගියා එහෙ රෝහලකට පුතාගේ ඇස් දෙක පෙන්වන්න.පුතාගේ ඇස් බලපු දොස්තර මහතා කිව්වේ පුතාගේ ඇස්වල පෙනීම සියයට පහළොවකින් වැඩිකරලා දෙන්නම් ඒ සැත්කම සඳහා පුතාගේ වයසෙ මියගිය දරුවෙකුගේ ඇස් දෙකක් අවශ්‍යයයි කියලා. ඒත් ඉතිං අපිට කොහොමද එහෙම ඇස් දෙකක් ලැබෙන්නේ. ලොකු අය නම් ඇස් බැංකුවට ඇස් දන්දෙන්න ලියලා තියෙනවා.සිංගප්පූරුවේ ජාතික ඇස් රෝහලේ මහාචාර්ය වෛද්‍ය ඩොනල්ඩ් මහතා කිව්වේ දරුවෙකු මියගිහින් පැය හයක් ඇතුළත ලබාගත් ඇස් දෙකක් පැය 24ක් ඇතුළත සිංගප්පූරුවේ එම රෝහලේදීම බද්ධ කළ යුතු බවයි. ඒත් අපිට තවමත් එහෙම ඇස් දෙකක් ලැබුණේ නැහැ. දැනට පුතාව ඇස් බැංකුවෙත්, අක්ෂිදාන සංගමයේත් ලියාපදිංචි කරලා තියෙන්නේ.අනේ මගේ දරුවා ගැන අනුකම්පා කරලා හදිසි අනතුරකින් පුතාගේ වයසේ දරුවෙක් නැතිවුණොත් ඒ ඇස් දෙක අපට දෙන්න. බුදුබව ලැබෙයි මගෙ දරුවට පෙනීම ලබාගන්න උදව් කරන්න.”සියුම් ඉඳුවර පුංචි පුතුගේ මව ඩිශානි හංසිකා පවසන්නේ හැඬූ කඳුළිනි.ඉඳුවර පුතුගේ දෑත්වල ඇඟිලි එකට ඇලී ඇත්තේය. පාදවල ඇඟිලි රැසකි. එමෙන්ම එක් පාදයක ආබාධයක් සහිතය.දෑතේ ඇඟිලි වෙන්කිරීම සඳහා මේ වනවිට එක් සැත්කමක් සිදුකර ඇත්තේය. ඒ සඳහා වියදම් වූ මුදල රුපියල් එක්ලක්ෂ තිස්දහසකි. තවත් මෙවැනිම සැත්කම් තුනක් කිරීමට ඇත්තේය. ඉඳුවරගේ අතක ඇඟිලි වෙන්කිරිම සඳහා කළ සැත්කම කරන ලද්දේ කොළඹ ඩර්ඩන්ස් රෝහලේදීය.ඔවුන් ජීවත් වන්නේ දැඩි ආර්ථික අපහසුතා මධ්‍යයේය. ඉඳුවරගේ පියා රැකියාව කරනුයේ ලීමෝලකය. ඒ දවස් කුලියටය. දෑස් නොපෙනුණද ඉඳුවර පුතුට දැන් උවමනා පාසල් යෑමටය. පාසල් යන්නට ඕනෑ යැයි කියා ඔහු අම්මාට නිතර දෙවේලේ ඇවටිලි කරන්නේය.”පුතා හැම තිස්සේම ඉස්කෝලේ යන්න ඕන කියන නිසා මම පුතාව අරගෙන රත්මලානේ අඳ ගොළු බිහිරි පාසලට ගියා.එතැනින් කිව්වේ පුතාට බ්‍රේල් ක්‍රමයට උගන්නන්න නම් එයාගේ අත්වල ඇඟිලි තුඩු තියෙන්න ඕනෑ කියලා. ඒත් මේ සැත්කම් කරගන්නේ නැතිව පුතාගේ ඇඟිලි හදාගන්න බැහැ.කලින් ඔපරේෂන් එක කළෙත් අපට උදව් කළ අයගෙන් ලැබුණ ආධාරවලින්. මම හැමෝගෙන්ම ඉල්ලන්නේ මගෙ දරුවා සනීප කරගන්න මට උදව්කරන්න කියලයි.”උනහපුළු මවට ද ඇගේ පැටියා වටින්නේය. දෑස් නොපෙනුණද ඇවිදීමට අපහසු වුවද අත් පා ඇඟිලි බද්ධ වී තිබුණ ද හංසිකාට තම පුතු රටක් වටින්නේය.මේ අම්මාගේ හිත සුවපත් කිරීමටත් දරු පැටියාට ලෝකය දකින්නටත් උදව් දිය හැක්කේ ආදරණීය පාඨකයිනි ඔබටම පමණි.ඩබ්ලිව්.ඒ.ඩිශානි හංසිකා149/86/4, අඹහේනවත්ත, කළුවල පාර, ගණේමුල්ල ඇගේ ලිපිනයයි.107853856685 - සම්පත් බැංකුව ගනේමුල්ල ශාඛාවදුරකථන අංකය 033-4913309ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=as1203256</link>
    <topic>ගුරු සේවයේ රසකතා</topic>
    <author>මාකොළ</author>
    <content>ගුරු සේවයේ රසකතාවසර ගණනාවක් තිස්සේ අත්හැර දමා තිබුණු ඉතිහාසය විෂය කෙරෙහි සිසුන්ගේ අවධානය ඉතාමත් අල්ප බව හඳුනාගත් එක්තරා පාසලක පංති භාර ගුරුතුමියකගේ විශේෂ උපක්‍රමයක් වී තිබුණේ, පංතියේ සිසුන් ද උද්යෝගීමත් ලෙස විෂයට අනුගත කර, දැනුම ලබාදීම ය.ඒ අනුව තමා උගන්වන කරුණු සම්බන්ධයෙන් නිතර නිතර සිසුන්ගෙන් ප්‍රශ්න විමසා පිළිතුරු පැහැදිලි කරදීම සිදුවූ අතර, දිනක් ඇය සිය පාඩමට ඇතුළත් වූ කරුණක් පිළිබඳව ‘සරත්’ නමැති ශිෂ්‍යාගෙන් මෙසේ විමසුවා ය.“... කියන්න බලන්න; ‘උඩරට ගිවිසුම’ අත්සන් කළේ කවුද කියල...!වහා නැඟී සිටි සරත් පිළිතුරු දෙන්නට විය.“... මම දන්නේ නෑ...ටීචර්...!”“අඩුම තරමින් කා සමඟ ද කියලවත්...”ගුරුතුමිය නැවතත් ප්‍රශ්න කර සිටියා ය.“...ටීචර්... මට ඒ ගැන සොයා බලන්න වුවමනාවක් තිබුණේ නෑ...!”ඒ අසා තමා මෙලෙස විවිධ උපක්‍රම භාවිතා කරමින් ඉතා උනන්දුවෙන් උගන්වද්දීත් සිසුන් එතරම් සැලකිල්ලකින් ඉගෙන නො ගැනීම ගැන බලවත් සේ කම්පාවටත්, කෝපයටත් පත්වූ ගුරුතුමිය සිසුවාට තදින් තරවටු කරමින් හෙට ම තම පියා පාසලට කැඳවාගෙන එන ලෙසට නියම කළා ය.ඒ අනුව පසු දින පංතියට පැමිණි නූගත් ගැමියකු වූ සරත් ගේ පියාට සියලු කරුණු පැහැදිලි කර දුන් ගුරුතුමිය, සරත් ගේ ක්‍රියා කලාපය ගැන තමා ඉතාමත් කලකිරුණු බව ද සඳහන් කළා ය. සියල්ල සාවධානව අසා සිටි සරත් ගේ පියා, තරමක් කෝපයට පත්වූ නමුදු ඒ බව යටපත් කරගනිමින් සරත්ට අවවාද දෙන්නට විය.“ඉස්කෝලේදීවත් ඇත්ත කියන්න පුරුදු වෙයන් දරුවෝ”ගුරුතුමිය අබියස තම පුතා දෙස තියුණු බැල්මක් හෙලමින් පියාගේ මුවින් පිට විය.“... ඔය කියන ගිවිසුමක් - තමුන් අත්සන් කළා නං, අත්සන් කළා කියන්න...! නැත්නං නෑ කියන්න... එච්චරයි නේ...!!”ඒ අසා තුෂ්නිම්භූත වූ ගුරුතුමිය පිය පුතු දෙදෙනා දෙස මොහොතක් බලාගත්වනම සිටියා ය.මාකොළගාමිණී චන්ද්‍රසේනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=as1203257</link>
    <topic>නෙළුම් විල</topic>
    <author/>
    <content>නෙළුම් විලපන්සලේ දායක සභාව රැස් විය. ඒ පොහෝ දිනයකි.‘අපේ ලොකු හාමුදුරුවන්ට වැඩ ඉන්න තැනක් හොයල දීල අපිට පුළුවන් හැටියට අලුත් සංඝාවාසයක් හදමු. මේ මාස් කන්නෙ වැස්ස පුරන්න ඉස්සර වෙලා ඒක නොකළොත් වෙන්නෙ ලොකු විනාසයක්!’යෝජනාව දායකකාරකාදීන් ගේ අවධානය දිනා ගත්තේ ය.සංඝාවාසයේ පියස්ස පසෙකින් කඩා වැටී තිබිණ. බිත්ති පුපුරා ගොසිනි. එය තනනු ලැබ ඇත්තේ වසර හතළිහකට පමණ පෙර ය. එය දැන් වාසයට නුසුදුසු තත්ත්වයට පත් ව තිබේ.යෝජනාව ඒකඡන්දයෙන් ස්ථිර විය.දිනක් දායක දායිකාවෝ සියල්ලන් ම පාහේ පන්සල් බිමට රැස් වූහ. ඔවුහු පරිස්සමින් පරණ සංඝාවාසය කඩමින් ප්‍රයෝජනයට ගත හැකි ජනෙල්, උළුවහු, දොරවල්, ලී දඬු ආදිය පසෙකින් ගොඩ ගසන්නට වූහ.වියපත් ලොකු හාමුදුරුවෝ දන් ගෙයි පොඩි කුටියකට කොටු වූහ.උන්වහන්සේ ද මේ දුප්පත් දායකකාරකාදීන් ගෙන් මහ දෙයක් බලාපොරොත්තු නොවූහ. අසූ හය හැවිරිදි උන්වහන්සේ මේ පන්සලට වැඩම කොට වසර හතළිස් හතක් ගෙවී ගොස් තිබේ.‘මං එනකොට මේක තිබුණෙ වනගත වෙලා. සතා සීපාවගෙන් බේරිලා බේරිලා මේ රජමහා විහාරෙ හොයාගෙන ආපු ගමනත් මහ ලොකු පුදුමයක්!’ නායක හාමුදුරුවෝ අතීතය සිහිපත් කරමින් හිනාපාන්නේ පොඩි දරුවකු මෙනි.හතර පේරුවේ දායකයන් වන අපිදු ගොවිතැන් හෝ කුලී-මලී කර ජීවිතය ගැට ගසා ගන්නා අහිංසකයෝ වෙමු. අපේ ගෙවල් බොහොමයක් ගොම මැටි ගෑ පොල් අතු හෙවිළි කරන ලද ඒවා ය. එසේ වුව ද නායක හාමුදුරුවන්ට එසේ වැඩ විසීමට නොදිය හැකි ය. උන්වහන්සේට උළු සෙවිළි කළ හොඳ සවිමත් සංඝාවාසයක් තිබිය යුතු ය. අපේ හතර පේරුවේ දායකයන් වැඩි හරිය සම්බෝලයි බතුයි කා දිවි රැක ගන්නා අය ය. එහෙත් ඔවුන් ව්‍යංජන තුන හතරක් සමඟ පේරු දාන පෙට්ටියක් සුදු පිරුවටයකින් ඔතාගෙන බරට බරේ පන්සලට ඔසවාගෙන ඒමට පුරුදු වී සිටින්නේ ඉමහත් ශ්‍රද්ධාවකිනි.කොටස් මුදල් එකතු කොට අරමුදලක් රැස්කර ගත් අපි සාමාන්‍ය ප්‍රමාණයේ සංඝාවාසයකට අත්තිවාරමක් දැමුවෙමු. එකතු කර ගෙන තිබු සේසත ම ඒ අත්තිවාරම වෙනුවෙන් වැය විය.‘දැන් අපි මොකද කරන්නෙ?’‘මොනව කරන්න ද? කොහොම හරි මුදල් රැස් කරල අපේ අරමුණ ඉෂ්ට කර ගම්මු!’මුදලක් සොයන්නේ කෙසේ දැයි දහ අතේ කල්පනා කරමින් සිටිය දී මසිත අතීත සිද්ධියක් කරා දිව ගියේ ය.දිනක් මා ගෙදර එන විට මා දුටුවේ අප මහ ගෙදර වත්තේ තිබු එක ම කොස් ගස කපා බිම හෙළා ඇති ආකාරයයි. මිනිස්සු දෙදෙනෙක් එය කුට්ටි කරමින් සිටියහ. අම්මා ද මිදුලට විත් එදෙස බලා සිටියා ය.‘කොස් ගස වික්ක ද අම්මෙ?’ මා අම්මා දෙස බැලුවේ සංවේගයෙනි.‘නෑ’‘එහෙනං ඇයි කොස් ගහ කැපුවෙ?’‘පන්සලේ බණ මඩුවට බාල්ක, උළුවහු ටිකක් මදිවෙලා. මං කොස් ගහ දෙන්ඩ පොරොන්දු වුණා. ඒවත් කොහොම හරි කරන්න එපායැ පුතේ.’‘ඉතිං අම්මෙ අපි ඉන්නෙත් පොල් අතු ගේකනෙ’‘පුතාල තුන් දෙනාට මං මැරෙන්ඩ ඉස්සර වෙලා උළු ගෙවල් තුනක් හදා ගත්තෑකි.’ අම්මා මදෙස බැලුවේ දයානුකම්පාවෙන් පිරී ගිය වතිනි. ඒ මුහුණේ දුක් රැලි වසා ගෙන පින් හැඟුම් නැඟෙමින් තිබිණි.අම්මා ගේ ගුණ යහපත්කමත්, පියා ගේ දිරිමත්කමත් අප දිවි සරු කළේ ය. කෙතරම් දුක් කරදර ඇතත් අම්මා සිතූ පරිදි ම සියල්ල සිදු විය.පන්සලේ බණ මඩුව ඉදි විය. එපරිද්දෙන් ම අම්මා ජීවතුන් අතර සිටිය දී ම අප තිදෙනාට ම උළු ගෙවල් තුනක් හැදිණ.‘පුතේ, කවදාවත් ගමේ පන්සල අමතක කරන්ඩ එපා! අපි නැති කාලෙකදි හරි ගමේ පන්සලේ වැඩ කටයුතුවලට දායක වෙන්ඩ ඕනැ. මොන දීපංකරේ යතත් ගමේ පන්සලට යන්ඩ එන්ඩ ඕනැ’ ඇගේ කාරුණික ඔවදන් මගේ හිතට කාන්දු වූයේ ය.අද අප දායක සභාව පවත්වන්නේ අම්මා ඇතුළු එදා සිටි සැදැහැතියන් ගේ දුක් කඳුළින්, හිත් දිරියෙන් ගොඩ නංවන ලද ධර්ම ශාලාවේ ය.ධර්ම ශාලාවේ බාල්ක උළුවහු නෙත ගැටෙන විට මට අම්මා සිහිපත් වෙයි. ඇගේ පින් වත සිහිපත් වෙයි. දායක සභාවේ අය වැය වාර්තාව ඉදිරිපත් කරන්නට මා නැගී සිටින්නේ අම්මා මට දායාද කළ ජීව ගුණයෙන් පිබිදෙමිනි.‘ලොකු හාමුදුරුවන් ඇතුළු සියලු දෙනාගෙන් අවසරයි...’සංඝාවාසය තනා ගන්නට අප තවමත් දරන්නේ ලොකු උත්සාහයකි. එය කෙසේ හෝ ගොඩ නැඟෙන බව අපට ස්ථිර වුවත් සම්බෝලයි බතුයි කමින් අග හිග කමින් පිරුණු දිවියක් ගෙවන අපේ දායකකාරකාදීනට එය ලෙහෙසි - පහසු වැඩක් නොවේ.සුපින්වතුනි, ඔබත් හැකිනම් පැමිණ දැක බලා අවබෝධ කොට ගෙන මේ සත්කාර්යයට දායක වන්න, විහාරස්ථානය පිහිටා ඇත්තේ වාරියපොළ මලගනේ ය. ලංකා බැංකුවේ වාරියපොළ ශාඛාවේ 5825411 දරන ගිණුමක් ද අරඹා තිබේ.වාරියපොළ, මලගනේ, තඹරව, සෝමපාල කරුණානායක මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=as1203258</link>
    <topic>51 වැනි සංචාරය පනස් එකේ කණුව</topic>
    <author>ජැක්සන් ඇන්තනී</author>
    <content>51 වැනි සංචාරය පනස් එකේ කණුවසිළුමිණට ස්තූතියි! සිත්මල් යායේ සැරිසන්න මා කැඳවූ කරුණාදාස සූරියආරච්චි සහලාන සුධීමතාණන්ට ස්තූතියි! මා මේ රචනා කරන්නේ 51 වැනි සංචාර සටහනයි. සති 51 ක් යනු වසරක කාලයයි. ජීවිත කාලයකටත් එපිට ආත්ම අවකාශයක පුරා සසර සැරිසැරූ ඇබ්බැහියෙන් මම මේ භවයේදී අර්ථවත් රස්තියාදු කාරයෙක් වී හිඳිමි. මම නමැති ගැල්කාරයාට තේමාවක් තිබේ.ගැල් සාත්තුවේ පංපෝරියට පත්තරයක් තිබේ. පත්තරය එළාගන්නා බිම්කඩේ සිට පාඨකයෝ මා හමුවෙති. මට ඔවුන්ගේ මනස් පුත්‍රයෙකු වී තවදුරටත් මනු දෙරණ සැරිසරා මගේ රස්තියාදු පංපෝරීයේ උජාරුව සිළුමිණ පාඨකයින්ට ලියා දක්වන්නට ඉස්පාසුවක් ගනිමි.මගේ සංචාර සටහන “සිත්මල් යායට” පුරුද්දන සේමාලි කැල්ලපතට ස්තූතියි! ඉස්පාසුවක් ඇතිව කොළඹ කාමරයකට වී සංචාරේ ලියන්න මට ඉසුඹුවක් නැත. යන එන තැනක, දුම්රියක, බස්රියක, ගුවන් යානයක, නැවක, බෝට්ටුවක, ගහක, ගලක, පැලක, පිළක සිට මම නිබඳව ම “සංචාරේ” සටහන් කරමි. ලිපිය කලට වෙලාවට සිළුමිණට ගෙන්නා ගන්නට සේමාලිගේ මැදිහත්කම මගේ සංචාරක අසීරුවට දෙවැනි නැත.“හෙළන්කා” ආයතනයට ස්තූතියි! වසරකට දින 365 ක් මදි වූ මට; මාසයකට දින 30 ක්, සතියකට දින 7 ක්, දවසකට පැය 24 ක්, පැයකට මිනිත්තු 60 ක්, මිනිත්තුවකට තත්පර 60 ක් මදි වූ මට; කාලය, අවකාශය හරහා උඩුගං බලා පීනන්න වරල් තනා දෙන්නේ හෙළන්කාවයි. දිනූෂාට, දේවාට, කෝසලාට සහ ප්‍රදීප්ට 51 වතාවක් ස්තූතියි!සිළුමිණේ “සංචාරේ” ට 51 වතාව පිරෙන විට ජාතික රූපවාහිනියේ “මහා සංචාරයට” සියක් ගව්ව පිරී ඇත. “ඉතිහාසය හරහා ඇවිද යාම” හෙවත් “වංසකතා පාර දිගේ ශ්‍රී ලංකාව නරඹන” මහා සංචාරය යනු ලංකාවේ රූපවාහිනී මාධ්‍යයක විකාශය වූ එක ම තේමාවක දිග ම සංචාර මාලා වැඩසටහන බවට වාර්තා තබා ඇත. මහා සංචාරයට සියක් ගව්ව පසු කර ඉතිහාසය හරහා ඇවිද යන්නට කඩුලු හැර දුන් ජාතික රූපවාහිනියේ වත්මන් සභාපති මොහාන් සමරනායක ප්‍රවීණ මාධ්‍යවේදියාට ද ස්තූතියි.මීට පෙර මේ වාර්තාව තබා තිබුණේ ද ම විසින්ම යි. ඒ ස්වර්ණවාහිනියේ සති 54 කින් යුතුව විකාශය වූ “ගඟ දිගේ” සංචාරක මාලා වාර්තාවයි. මා දක්ෂිණ අපි‍්‍රකාවේ ලෙසතෝ නම් අප්‍රකට රාජ්‍යයේ ගෝත්‍රික බන්ටූ වරුන් හරහා ඇවිද ගිය “සලංහන්තේ” නම් සංචාරක මාලා වාර්තාවට ද සති 54 ක් පිරී ගියේය.මගේ ම සංකල්පයක් සහ පර්යේෂණයක් වූ “ගඟ දිගේ” සහ “සලංහන්තේ” අධ්‍යක්ෂණය කළ කෝසල මකුලොලුවට ද සිනමාවේදී එච්. ඩී. පේ‍්‍රමරත්නයන්ට ද ස්තූතියි. දැනට වසර 04 ක් පුරා සති 200 ඉක්මවමින් මම ජාතික ගුවන් විදුලියේ වෙළෙඳ සේවයේ සහ සිටි එෆ්. එම්. සේවයේ “පනාපුත්‍රගේ හෝරාව“ නම් සංචාරක රේඩියෝ කොලම පවත්වාගෙන යමි. ජාතික ගුවන් විදුලියේ සභාපති හඩ්සන් සමරසිංහ නම් ප්‍රවීණ මාධ්‍යවේදියාට ස්තූතියි. ලංකාවේ හතර දිබ්බාගයකදී පමණක් නොව ලොව කොයි කොදෙව්වක සිටියත් දුරකථන මාර්ගයෙන් හෝ මාව සජීවී ලෙස ජාතික ගුවන් විදුලිය හා සම්බන්ධ කරන සම්පත් සල්පිටිකෝරාල නම් තරුණ මාධ්‍යකරුවාට ද ස්තූතියි.මේ සකළවිධ සංචාරක මාධ්‍ය භාවිතාව හරහා මා උත්සාහ කරන්නේ ලාංකීය සංචාරක මාධ්‍ය කලාවට කීර්තිමත් ප්‍රවර්ධනයක් ලබා දීමටයි. සකළවිධ මානවයින් ම සංචාර පි‍්‍රය සත්ත්ව කොට්ඨාසයකි.ඉන් ශ්‍රී ලාංකිකයිනට අතිවිශාල සංචාර ඉතිහාසයක් ඇත. අපි අනාදිමත් කාලයක් පුරා, අපේ රට වර්ණනා කරමින්, මේ ස්වභාව සෞන්දර්යය වින්දනය කරමින්, මාතෘ භූමිය පුරා ඇවිද ගොස් ඇත්තෙමු. අපි ලිං මැඩියන් වත්, ගෙයි ගෙම්බන් වත් නො වූ “දහස් වටින ඇවිදින පා ඇත්තන්” ම වූයෙමු.මා කියැවූ පළමු ශ්‍රී ලාංකික සිවිල් සංචාරක සටහන ලියැවී ඇත්තේ සීගිරිය කැටපත් පවුරේ ය. සීගිරි කුරුටු ගී වනාහී ක්‍රිස්තු වර්ස 07 වන සියවසේ සිට ක්‍රිස්තු වර්ෂ 13 වන සියවස දක්වා සීගිරිය බලන්නට පැමිණි දේශීය සංචාරකයින් විසින් ලියා තැබුණු සංචාරක කාව්‍ය සටහන් ය. ඔවුහු විදග්ධ හෝ, ප්‍රවීණ හෝ, වෘත්තීය හෝ කවීන් නොවූහ. ඔවුන් වනාහී අදාළ ශතවර්ෂ තුළ මෙරට ජීවත් වූ සාමාන්‍ය සිවිල් ජනතාවය. ලක්දිව නන් දෙස සිට සීගිරිය නරඹන්නට ඒ ප්‍රදේශයේ සංචාරය කළ ඔවුහු සීගිරි පව්ව දැකීමෙන් තම සිත් තුළ හටගත් කාව්‍යමය හැඟීම ඉතාම විනීත ලෙස කැටපත් පවුරේ ලියා දැක්වූහ.සීගිරිය විඳින්නට බෙයඳට ගොඩ වූ බොහෝ සංචාරකයෝ තමන්ගේ මුල් ගම් බිම් පිළිබඳ වාර්තා ද තම කවිවලට ම එක් කොට තැබූහ. ඒ ගම් නම් එකතු කර බැලූ කල ලංකාවේ නන් දෙසින් පැමිණි සංචාරකයින්ගේ වග විභාගය ද අපට අධ්‍යයනය කළ හැක. මේ සංචාරකයින් අතර ඉතා ම නව්‍ය අදහස් ඇති විචිත්‍ර මිනිසුන් ද අපට හමුවෙයි. කණ්ඩායම් සහිතව සීගිරිය සංචාරය කළ ඔවුන් තම හැඟීම් කැටපත් පවුරේ සටහන් කරද්දී බුදල් නම් රසවතා ලියා තැබු සංචාර සටහන මගේ සිතේ තදින් ම සටහන් වී ඇත.“බුදල් මි සියොවැ ආමි සිහිගිරි බැලීමි බැලු බැලු හැම ජනා ගී ලියා ලූවෙන් නොලීමි.”මෙය ඉතා නව්‍යවාදී නිදහස් අදහසක් යැයි මට සිතේ. ඔහුගේ සරල කවියේ අදහස් අපට තේරුම් ගැනීම පහසුය.“(මම) බුදල් වෙමි. කණ්ඩායමත් සමඟ ආවෙමි. සීගිරිය බැලුවෙමි. බලන බලන හැම ජනයා ම ගී ලියා තැබු හෙයින් (මම) නොලීවෙමි.”සීගිරි සංචාරක යුගයට බොහෝ කාලයක පෙර පටන් ම අපේ පැරැන්නා ලංකාව පුරා ම සංචාරය කොට ඇත. රාජධානිය අනුරාධපුරයේ පවතින කාලයේත් අප ලංකාවේ සෙසු ප්‍රදේශ බලා නොයෙක් වර සංචාරය කොට ඇත. ඒ අතර වන්දනා සංචාර පිළිබඳ අපට විශ්වාසවන්ත ඓතිහාසික සාක්ෂි ලැබේ.ශ්‍රී පාදය, කළ්‍යාණිය, මහියංගණය, නාගදීපය ආදී බුදුන් පා තැබු ශුද්ධ භූමි සොයා අප වන්දනා සංචාරය පවත්වා තිබේ. දේශීය සංචාරකයින්ගෙන් මග ලකුණු දැනගත් විදේශීය සංචාරකයින් ද ඒ මගේ ම ලංකාව සංචාරය කොට ඇත.ක්‍රිස්තු වර්ෂ 5 වන සියවසේ ලංකාව සංචාරය කළ ෆාහියෑං නම් චීන භික්ෂුන් වහන්සේ ශ්‍රී පාදය ගැන කරන විස්තරයට ඊට හොඳ ම නිදසුනකි.සිවිල් මිනිසුන්ගේ සංචාර පිළිබඳ තොරතුරු අපට ඉතිහාස වාර්තාවලින් සොයා යාමට සිදුවී ඇති අතර රජවරුන්ගේ සංචාරය නම් මහාවංසාදී ඓතිහාසික මූලාශ්‍ර වාර්තාවල සෘජු ලෙස ම දක්වා තිබේ. හැම රජවරයකු ම පාහේ තම රාජ්‍යයේ “ජනපද සංචාරය” පවත්වා ඇත.එය රාජ්‍ය නියමයක් හෝ සම්ප්‍රදායක් ලෙස පෙර රජ සිරිතේ සටහන්ව තිබුණා විය හැක. ඒ අතරින් පොළොන්නරු යුගයේ ලංකාවේ රාජ්‍ය කළ කාලිංග වාංශික නිශ්ශංකමල්ල රජු වනාහී ප්‍රකට රාජ්‍ය සංචාරකයෙකි. ඔහු ලංකාව පුරා ම සංචාරය කළ වග එතුමන් විසින් ම සටහන් කොට තැබූ සෙල්ලිපි වලින් අපට ඒත්තු යයි.ලංකාව අති විශාල විදේශ සංචාරකයින් පිරිසක් ආකර්ෂණය කොට ගත් රටකි. ආදී අරාබි නිසොල්ලාසයේ සඳහන් වන සින්බෑඩ් ද සේලර් නම් වෙළෙඳ යෝනකයාගේ සිට 1505 ලංකාවට කඩා වැටුණු පළමු පෘතුගීසී ජාතිකයා වූ ලොරොන්සෝ ද අල්මේදා දක්වා අති විශාල පෙර අපර දෙ දිග ම විදේශීය සංචාරකයින් ලංකාවට පැමිණ තිබේ.ඊට අමතරව ලංකාවේ සංචාරකයින් බොහෝ විදේශීය රටවල් ද සංචාරය කළ බවට පුරාවිද්‍යාත්මක, සාහිත්‍යමය සහ ජනශ්‍රැතික සාධක ද අප සතුව පවතී. ඛ්2ස්තු වර්ෂයෙන් 01 වැනි සියවසේ රජ කළ භාතිකාභය රජු දවස රෝමක නුවර බලා පිටත් වූ තානාපතීන් වනාහී රචියා යැයි නම් දරන සංචාරකයා සහිත පිරිවරක් බව ජ්‍යෙෂ්ඨ ප්ලිනි විසින් රෝම ඉතිහාසයේ සඳහන් කර තිබේ.මේ පුරාවෘත්තය මගේ “මහා සිංහලේ වංශකතාවේ” දී සාකච්ඡා කරන කල්හී ඊට සහභාගි වූ පුරාවිද්‍යා චක්‍රවර්තී එල්ලාවල මේධානන්ද හිමියන් දක්වා සිටියේ රෝම ඉතිහාසයේ “රචියා” ලෙස සටහන් වී ඇත්තේ හෙළ “රටියා” යන වචනය විය යුතු බවයි. උන්වහන්සේ වයඹ දිග ලංකාවෙන් සොයා ගත් සෙල්ලිපියක ‘රටික’ යන වචනය සඳහන්ව තිබේ. අපේ රටේ අතීතයේ සිටි රටින් රට යන පරම්පරාවන් හඳුන්වා ඇත්තේ රටික කියා යැයි උන්වහන්සේ විශ්වාස කළහ.අතීත ‘රටික’ පරපුරෙන් පැවත එන වර්තමාණික අප තවදුරටත් සංචාර පි‍්‍රය පුරවැසියන් බවට පත්වීම අරුමයක් නො වන්නේ යැයි මම බොහෝ විට සිතමි.වරක් අපි‍්‍රකාවේ බන්ටූ ගෝත්‍රික “න්ගාකාවරියක්” මුණ ගැසුණු මම ඇගෙන් නිමිති ශාස්ත්‍රයක් ඇසුවෙමි. ලෙසතෝ රටේ බසතෝ ජාතිකයින් සසතෝ බසින් “න්ගාකා” කියා කියන්නේ අපේ රටේ කට්ටඬිරාල බඳු චරිතයකටයි. පිග්මි නිවහනක් බඳු ඇගේ “සෙෆලා” කුටියේ තිබු බොහෝ පූජා භණ්ඩා වනාහී විවිධ සතුන්ගේ ඇට කටු, හම්, අඟ, වලිග, මුත්‍රා, බොකු, වියළා ගත් ලිංගි ආදියයි. ඒවා රටාවකට පෙළ ගස්වා කුමක් හෝ අභිචාරයක යෙදුණු ඈ මට නිමිති පාඨ ප්‍රකාශ කළාය. මා පිළිබඳ කිසිත් නොදත් මේ ආවේශ න්ගාකාවරිය මට කියූවේ මා ප්‍රකට පුද්ගලයෙකු බවත් උපතින් ම සංචාරයට පි‍්‍රය මානවයකු බවත් ය.ලංකාවේදී මගේ කේන්ද්‍රය කියවන ප්‍රකට දෛවඥ ඇල්බට් සුදසිංහ මහතා ඉතා ස්ථිර ලෙස ම කියන්නේ මා පසුගිය ආත්ම භවයේදී ප්‍රකට දේශ සංචාරකයෙකුව සිට ඇති බවයි. මගේ සංසාර සංචාරයන් පිළිබඳ තතු දැන ගැනීම සඳහා මට සර්වඥ ඥානයක් නැත. එහෙත් මේ ආත්ම භවය තුළ ඉතා කුඩා අවධියේ සිට ම මා සංචාරය පි‍්‍රය දරුවෙකු බව නම් මගේ දෙමාපිය වැඩිහිටියෝ මට පවසති.මගේ ජීවිතයේ ඉතා ම ඈතම මතකය මා පිරික්සද්දී මට මතකයට එන්නේ පවුලේ උදවිය සමඟ මඩු පල්ලි ගිය වන්දනා ගමනකි. කුඩා කල අම්මාගේ ආසාවක් නිසා ගවුම් පොඩි අන්දවා සිටි මා මගේ වැඩිහිටියකු විසින් ඔසවා වාහනයක් බොනට්ටුව උඩින් තැබු බවත් ඒ මොහොතේ මගේ පස්සා පැත්ත රත් වී තිබු වාහනයෙන් පිච්චුණු මා බෑඟිරි ගා හැඬු බවත් වහා මා වඩාගත් අම්මා ඒ නොසරුප් සෙල්ලම කළ මගේ මාමාට බැන වැදුණු බවත් ආච්චී ද සාක්ෂි වෙමින් කීවා ය.ඉදින් මා ඔබට ස්තූතිවන්ත විය යුතුයි. මගේ සංචාර සටහන් පාඨක ප්‍රහර්ශය සඳහා සිළුමිණේ පළ කිරීමෙන් මට අනුග්‍රහවන්ත වූ සියලු දෙනා වෙත පිං අනුමෝදන් කරමින් තවදුරටත් මා හා එක්ව, දහස් වටින පා තබමින් ;දරණ පුරා සංචාරය කරන්නැයි මම පාඨක ඔබෙන් සෙනෙහසින් ඉල්ලා සිටිමි.ලබන සතියේ - රාමෝජියේ බයිස්කෝප් ෆයිට් එකජැක්සන් ඇන්තනීwww.jacksonanthony.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=as1203259</link>
    <topic>හිරගෙදර ‘ආර්ට් සුදා’ යළි එහෙ නොගියොත් හොඳා</topic>
    <author>ඉනෝකා සමරවික්‍රම</author>
    <content>හිරගෙදර ‘ආර්ට් සුදා’ යළි එහෙ නොගියොත් හොඳා“උප්පැන්නයේ නම හිරන්ත වුවත් කවුරුත් ඔහු හඳුන්වන්නේ සුදා නමිනි. සුදා හිරගෙදරට යන්නට එන්නට ගත්තේ ඊයේ පෙරේදා නොව. ඔහුගේ ගමනට දිගු ඉතිහාසයක් ඇත. හිර ගෙදරදී ‘සුදා’ට විශේෂණ පදයක් වේ. ඒ ‘ආර්ට්’ යන්නයි. ‘ආර්ට් සුදා’ අමුතුම චරිතයකි. ඉකුත් දිනෙක හැන්දෑ වරුවක මට ඔහු හමුවූයේ වැලිකඩ බන්ධනාගාරයේ කාන්තා අංශයට පිවිසෙන දොරටුව අසලදීය. ඔහු කාන්තා අංශයේ තාප්පයක චිත්‍රයක් පින්තාරු කරමින් සිටියේය.අප දුටු ඔහු තම කාර්යය නවතා පැමිණියේය.‘අද මං නිදහස්.’‘කොහෙද යන්නෙ?’‘අද හැන්දෑව වෙනකොට මං නිදහස්. ඒත් ගෙදර යන එක ෂුවර් නැහැ. මේ චිත්‍ර ටික ඉවර කරලා තමා ගෙදර යන්නෙ’ඔහු යළිත් තම කාර්යය ආරම්භ කළේය.හිරන්ත ෂෙරිල් රොද්‍රිගු වෘත්තියෙන් දැන්වීම් පුවරු අඳින්නෙක්. පැන්සලත් පින්සලත් සමඟ බැඳුණු ඔහු චිත්‍ර ඇඳීම තම ආදායම් මාර්ගය කර ගත්තේය. එහෙත් අවාසනාවකට මෙන් ඔහු මත්ද්‍රව්‍ය භාවිතයට ඇබ්බැහි වූයේය. මේ නරක පුරුද්ද ඔහුගේ ජීවිතය වෙනස් කළේය. එම නිසාම ඔහුට විටින් විට සිරගත වන්නට සිදුවූයේය. සිපිරි ගෙදරට පැමිණිය ද ඔහුට තම හැකියා සඟවා තබා ගැනීමට නොහැකි වූයේය. මේ නිසා ඔහු සිරගෙදරදී ද චිත්‍ර ඇඳීමට පටන්ගත්තේය.“මං ඉස්සෙල්ලම හිරගෙදරට ආවේ 1990 අවුරුද්දේ. එදා ඉඳලා මම විසිහත් වතාවක් හිරේ ආවා ගියා. අපේ තාත්තා, සීයා කළේ චිත්‍රපට දැන්වීම් පුවරු අඳින එක. මේක හොඳ ආදායම් මාර්ගයක්. ඒත් මගේ මේ නරක පුරුද්ද නිසා මට දියුණුවක් නැහැ. මං හැමදාම හිතනවා ආයෙත් ඒ පුරුද්දට ඇබ්බැහි වෙන්නෙ නැහැ කියලා. ඒත් මට ඒකෙන් මිදෙන්න බැරි වුණා.”ඔහු විසින් අඳින ලද මව සහ දරුවා චිත්‍රය ද පියා සහ දරුවා චිත්‍රය ද හිරගෙදර බෙහෙවින් ජනපි‍්‍රයය. ඔහුට නැවත සිරගෙදරට පැමිණිමේ අදහසක් නැති වුවද ඇඳි සිතුවම් නැවත අලුත්වැඩියා කරන්නට ඕනැ යැයි සිතෙන විට යළිත් පැමිණිය හැකි බව ආර්ට් සුදා පවසයි. පසුගිය කාලයේ ඔහු සිරගෙදර පුවත් මවන්නෙක් ද විය. ඒ චිත්‍ර අඳිමින් සිටින අතරතුර දී හිරගෙදරින් පැන යෑම නිසාය.“මං නිදහස් වෙන්න තිබුණේ මීට මාස 3 කට කලින්. මට හිතුණා අම්මව බලන්න ඕන කියලා. මං ගෙදර ගියා. ආයෙත් ආවා. මගේ දඬුවම මාස තුනකින් දික් වුණා. දැන් ඉස්සර වගේ හිරගෙදර කුඩු නැහැ. ඉස්සරනම් ඇතුළෙන් කොහොමහරි හොයාගෙන ගහන්න තිබුණා.”නරක පුරුද්දක් නිසා සිරගත වූ “ආර්ට් සුදා” හැකියා මතින් හෝ යළිත් ජීවිතය නිවැරැදි කරගන්නේ නම් එය ඔහුට ද සමාජයට ද යහපතකි.ඉනෝකා සමරවික්‍රමඡායාරූප -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av1203252</link>
    <topic>ක්‍රීඩා විසිතුරු</topic>
    <author/>
    <content>ක්‍රීඩා විසිතුරුමාරියා අබකුමෝවාඑළඹෙන ඔලිම්පික් උලෙළේ හෙල්ල විසිකිරීමේ ඉසව්වේ රන්පදක්කම් බලාපොරොත්තුව ඇයයි. 1986 ජනවාරි 15 වැනිදා රුසියාවේ මොස්කව් උපත ලද මාරියා වැසිලියෙව්නා අබකුමෝවා (Mariya Vasiliyema Abakumova) මේ වනවිට 26 හැවිරිදියි.මීටර් 1.79 ක් (අඩි 5 අඟල් 10) උස රාත්තල් 176 ක් (කිලෝ 80) බරැති ඇය 2008 වසරේ (වයස 22 දී) බීජිං ඔලිම්පික් උලෙළේ රිදී පදක්කම දිනා ගනිමින් දක්ෂතා දක්වනවා.ඉන්පසු 2009 වසරේ බර්ලින්වල පැවැති ලෝක ශූරතාවලියේ ලෝකඩ පදක්කම දිනාගන්නා ඇය 2010 කොඒෂියාවේ ස්පිල්ට් හි පැවැති කොන්ටිනන්ටල් කුසලානය සඳහා තරගයේදී මීටර් 68.14 ක් දුරට හෙල්ල වීසි කරමින් පළමු තැන දිනාගන්නවා.පසුගිය වසරේ (2011) දකුණු කොරියාවේ දියාගුවල පැවැති ලෝක ශූරතාවලියේදී මීටර් 71.99 ක් දුරට හෙල්ල විසි කරමින් ලෝක ශූරතාව දිනාගත් ඇය මේ වනවිට රුසියානු ජාතික ශූරතාව ද හිමිකරගෙන සිටිනවා.ස්විස් ජාතික ටෙනිස් ශූරයා වන රොජර් ෆෙඩරේ ඔහුට වාසනාව හිමි වැඩිම සාර්ථකත්වයක් ලබන ක්‍රීඩා පිටිවලින් එකක් ලෙස සැලකෙන ඩුබායි හි Aviation club ටෙනිස් පිටියේ දී ඔහුගේ 5 වැනි ඩුබායි ටෙනිස් ශූරතාව දිනාගන්නට පසුගියදා සමත් වුණා.මෙහිදී පැවැති අවසන් මහා තරගයේදී ප්‍රතිවාදියා වූ ඇන්ඩ් මරේ 7 - 5 සහ 6 - 4 ලෙස පහසුවෙන් පරාජය කරමින් ඩුබායි ඩියුටි ෆ‍්‍රී ශූරතාවලියට (DubaiDuty Free Championship) හිමිකම් කියමින් මේ ජයග්‍රහණය වාර්තා කළා.1981 අගෝස්තු 08 වැනිදා ස්විස් ජාතිකයකු ලෙස ඉපදුණු රොජර් මේවනවිට ATP අංක 01 ක්‍රීඩකයා වනවා. (Association of Tennis Professionals) 2004 වසරේ ලොව අංක 01 ටෙනිස් ක්‍රීඩකයා වූ ඔහු මේ වනවිට පසුවන්නේ ලොව තුන්වැනි ස්ථානයේ.මේ වනවිට ඕස්ෙට්‍රිලියානු විවෘත තරග 63 ක්, ප්‍රංශ විවෘත තරග 49 ක්, විම්බල්ඩන් තරග 59 ක් සහ ඇමරිකානු විවෘත තරග 61 ක් ඇතුළුව තරග 232 ක් ජයගෙන ඇති ඔහු ඇමෙරිකාවේ ජිමී කොනර්ගේ ජයග්‍රහණ වාර්තාව සම කර තිබේ.අවසන් පූර්ව වටය තෙක් 30 වතාවක් අවසන් තරගය තෙක් 23 වතාවක් සමඟ මේ ජයග්‍රහණ 232 ලබාගෙන ඇති රොජර් මේ දක්වා ශූරතා 16 ක් දිනාගෙන තිබෙනවා.ඒ අතර 2003, 2004, 2005, 2006, 2007 සහ 2009 වසරවල විම්බල්ඩන්, 2004, 2005, 2006, 2007 සහ 2008 වසරවල ඇමරිකානු විවෘත, 2004, 2006, 2007 සහ 2010 වසරවල ඕස්ට්‍රේලියානු විවෘත සහ 2009 වසරේ පළමු වරට ප්‍රංශ විවෘත යන ශූරතාවලි ජයග්‍රහණ ලියැවී ඇත්තේ ඔහුගේ නමින්.බ්‍රිතාන්‍ය ජාතික මැරතන් ශූර මෝ ෆාරා (Mo Farah) ලබන මස ඉස්තාන්බුල් නුවර පැවැත්වෙන ලෝක ගෘහස්ථ තරගාවලිය සඳහා සහභාගි වන කණ්ඩායමට නම් කර තිබෙනවා.1983 සෝමාලියාවේ මොගඩිෂු නුවර ඉපදුණු මොහොමඩ් ෆාරා වයස 10 දී (1993) දී එංගලන්තයට පැමිණෙනවා. පාසල් වියේදී තම දක්ෂතා පෙන්වූ ෆාරා කනිෂ්ඨ මලල ක්‍රීඩකයකු ලෙස නමක් දිනාගත් අතර, යුරෝපීය කනිෂ්ඨ රට හරහා දිවීමේ ශූරතාවලියේදී රිදී පදක්කම දිනා ගනිමින් බ්‍රිතාන්‍යයේ වීරයකු වුණා.1997 වසරේ වයස 20 න් පහළ මීටර් 1500 ESSA ශූරතාවලියේදී රන් පදක්කම සමඟ වයස 15 න් පහළ මීටර් 3000 AAA ශූරතාවලියේ රන් පදක්කම දිනා ගනිමින් බ්‍රිතාන්‍ය තුළ දිගු දුර දිවීමේ ආධිපත්‍යය තමන් සතු කරගත් ෆාරා 2006 වසරේ යුරෝපීය රට හරහා දිවීමේ ශූරතාව දිනාගත් අතර මොම්බසාහි පැවැති ලෝක රට හරහා දිවීමේ ශූරතා තරගාවලියේදී ලොවම මවිතයට පත් කරවමින් 11 වැනි ස්ථානයට තරගය නිමා කිරීමට සමත් වෙමින් අන්තර්ජාතික ජයග්‍රහණ දඩයම ඇරැඹුවා.ඔහු මෙතෙක් ලැබූ ජයග්‍රහණ අතරින් 2010 වසරේ යුරෝපීය ශූරතාවලියේ මීටර් 10,000 රන් පදක්කම, මීටර් 5,000 රන් පදක්කම, යුරෝපීය කණ්ඩායම් ශූරතාවලියේ මීටර් 5000 රන් පදක්කම සමඟ යුරෝපීය කුසලාන තරගාවලියේ රන් පදක්කම කැපී පෙනෙනවා.2011 වසරේ IAAF ලෝක ශූරතාවලියේ මීටර් 10,000 ඉසව්වේ රිදී පදක්කම සමඟින් මීටර් 5,000 ඉසව්වේ රන් පදක්කමත්, යුරෝපීය ගෘහස්ථ ශූරතාවලියේ මීටර් 3000 රන් පදක්කම ඔහුගේ නමින් ලියැවුණා.2012 වසරේ ගෙවී ගිය මාස 3 තුළදී ඔහු සුවිශේෂී ජයග්‍රහණ කිහිපයක් ම හිමිකර ගෙන ඇත. 2012 ජනවාරි 28 වැනිදා පොදු රාජ්‍ය මණ්ඩලීය රටවලට එරෙහිව ඇමෙරිකාව තරග වැදුණු අවීවා ජාත්‍යන්තර තරගාවලියේ මීටර් 1500 ඉසව්ව විනාඩි 3 තත්පර 39 දශම 03 කින් නිමා කරමින් පළමු ස්ථානය දිනාගත් ෆාරා පෙබරවාරි 18 වැනිදා බ්‍රිමින් හැම්හි පැවැති අවීවා ග්‍රෑන්ඩ් පි‍්‍රික්ස් සැතපුම් දෙකේ මැරතන් තරගය විනාඩි 8 තත්පර 08 දශම 07 කින් නිමා කර දෙවැනි ස්ථානය දිනාගත්තා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av1203253</link>
    <topic>සිනා කතා</topic>
    <author/>
    <content>සිනා කතානාලකගේ අලුත් චිත්‍රපටයේ මාධ්‍ය දැක්ම අවසානයේ එහි විශේෂ ආරාධිතයන් සඳහා පැවැති සාදයේ දී මීවිතක් තොල ගාමින් සිටි පුවත්පත්කලාවේදී ගුණසිරි වෙත තරුණියක් ළංවී සුහද සිනාවක් පා මෙසේ කීවාය.’මේ මිස්ටර් ගුණසිරි නේද? මම දන්නවා ඔයාව. ඔයා ලියන දේවල් මම හරි ආසාවෙන් කියවන්නෙ. ඔයා මොකද හිතන්නෙ මේ ෆිල්ම් එකේ තියෙන සින්දුව ගැන. කොහොමද ඒකෙ සංගීතය. මම හරිම උනන්දුයි මේ ගැන. ඒකයි මෙහෙම අහන්නෙ?’තරුණිය දෙස බලා සිනාසුණු ගුණසිරි මෙසේ කීවේය.’මේකෙ සංගීතය නං කිසිම කමකට නැහැ මිස්’’මේකෙ මියුසික් කළේ අපේ තාත්තා’ තරුණිය විළියෙන් සිනාසී කීවාය.’ඇත්තද? ඒකෙ සංගීතය නං නරකමත් නැහැ. හැබැයි ඒකෙ පදමාලාව නං පලේ පල්’ ගුණසිරි එවර කීවේය.’ඒක ලිව්වේ අප අම්මා’ තරුණිය එවර බිම බලාගෙන කීවාය.’එහෙමද...? පදමාලාවේ නං යමක් නැත්තෙමත් නැහැ. ගන්ඩම දෙයක් නැත්තෙ මේකෙ ගායනයේ තමයි.’ ගුණසිරි තරුණිය අස්වසන අටියෙන් කීවේය.’ඒක කිව්වේ මමනෙ’ එවර තරුණිය කීවාය.දොස්තර ගුණවර්ධන ඩිස්පැන්සරියේ බෙහෙත් දෙමින් සිටියදී තමා ඉදිරිපිටට ආ පුද්ගලයාට වාඩි වෙන ලෙස සන් කොට, ඔහු දෙස බලා මෙසේ ඇසීය.“මීට කලින් මෙහෙන් බෙහෙත් අරගෙන තියෙනවද?””අපොයි ඔව් දොස්තර මහත්තයො. මගෙ කොන්ද නවනකොට දිගඅරින කොට විදුලි කොටන්නා වගෙ වේදනාවක් තිබිලා මම මාසෙකට විතර කලින් මෙහෙන් බෙහෙත් ගත්තා නොවැ” ලෙඩා කීවේය.”ආ.. දැන් මට මතකයි. කොහොමද ඒ බේත්වලින් ගුණද?” දොස්තර මහතා විමසීය.”අනේ ඔව් දොස්තර මහත්තයො. දැන් ඒ අමාරුව හොඳයි” ලෙඩා කීවේ කෘතඥතාපූර්වක සිනාවක් පාමිනි.”එතකොට දැන් මේ ආවේ? දොස්තර මහතා නළල රැළි ගන්වා ඇසීය.”දැන් කොන්ද නමනකොට, දිගඅරිනකොට හෙණ ගහනවා වගෙයි” ලෙඩා පිළිතුරු දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av1203254</link>
    <topic>සිනහව වෙනුවට කඳුළක් ඉතිරි කර අපෙන් සමුගත් රසවතා</topic>
    <author/>
    <content>සිනහව වෙනුවට කඳුළක් ඉතිරි කර අපෙන් සමුගත් රසවතාවේදිකා, ටෙලිනාට්‍ය හා සිනමාපට රැසක රංගන ශිල්පියකු ලෙස අතිශය ජනාදරයට පත්වූ ඇන්ටන් ජුඩ් සොඳුරු කලාකරුවා පසුගිය 19 දා ජීවන රඟහලෙන් සදහටම සමුගෙන ගියා. 1960 මෙලොව එළිය දුටු ඇන්ටන් ගල්කිස්ස ශාන්ත අන්තෝනි විද්‍යාලයෙන් මූලික අධ්‍යාපනය ලබමින් විජිත ගුණරත්නගේ ‘දැති කියත’ වේදිකා නාට්‍යයෙන් ප්‍රසිද්ධ වේදිකාවට අවතීර්ණ වෙන්නට වාසනාව උදාකරගත්තා.ඉන් අනතුරුව පුංචි තිරයේ සබඳ පබිලිස්, සකිසඳ එලියස්, පුංචිරාල වැනි ටෙලිනාට්‍ය ගණනාවක් හරහා ජනපි‍්‍රය රංගන ශිල්පියකු ලෙස ලොකු කුඩා කා අතරත් නම රැන්දු ඇන්ටන් ‘ආයිස් අම්මා ගුණ්ඩු’ ගීතයෙන් අතිශය ජනාදරයට පාත්‍රවුණා.උදයකාන්ත වර්ණසූරියගේ ‘බහුබූතයෝ’ - සිනමාපටයෙන් සිය රංගන චාරිකාව ආරම්භ කළ ඇන්ටන් වන්ෂොට්, සර් ලාස්ට් චාන්ස්, සිකුරු හතේ වැනි සිනමාපට හරහා පේ‍්‍රක්ෂක ආකර්ෂණය දිනාගත්තා.ප්‍රසංග වේදිකාව තුළත් සිය ගායන මාධුර්ය ප්‍රකට කළ ඇන්ටන් පසුගිය 19 දා රාත්‍රියේ රාගම රෝහලේදී හදිසියේ වැළඳුණු හෘදයාබාධයකින් සදහටම කලාවෙන් මෙන්ම ජීවිතයෙන් ද සමුගෙන දෙනෙත් පියාගත්තේ රසික හදවත් කම්පනයට පත්කරමින්. අවුරුදු 52 ක් සිය ආයු කාලය වැලඳු ඇන්ටන් ජුඩ් සහෘද කලාකරුවාණනි. ඔබට මොක් සුව ලැබේවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av1203255</link>
    <topic>ආදරයේ සතුට, වේදනාව දෙකම මං වින්දා</topic>
    <author>ගාමිණී සුසන්ත</author>
    <content>ආදරයේ සතුට, වේදනාව දෙකම මං වින්දා- ගංගු රොෂානානිර්මාණ රැසකට රංගනයෙන් දායක නොවූවද, සහභාගි වී ඇති නිර්මාණ කීපයෙන්ම ප්‍රේක්ෂක ආකර්ෂණය දිනා ගැනීමට ඇය සමත් වූවාය. වේදිකාව, සිනමාව, ටෙලිනාට්‍ය යන ක්ෂේත්‍ර තුනෙහිම තම රංගන හැකියාව පෙන්වා ඇති මේ යොවුන් රංගන ශිල්පිනිය ගංගු රොෂානාය. ඇය මෝස්තර නිරූපණය හරහා රංගනයට පිවිසි ශිල්පිනියකි. අද “තරුවක් සමඟ වරුවක්” විශේෂාංගය වෙන්වන්නේ ඇය සමඟ කළ කතාබහ වෙනුවෙනි.මොනවද ඔබේ අලුත් තොරතුරු?මේ දිනවල ‘නෙත් අඳ බිසව්’ වේදිකා නාට්‍යය වෙනුවෙන් තමයි මගේ සම්පූර්ණ කාලයම යොදවලා තියෙන්නෙ. මම රංගනයෙන් දායක වෙන ටෙලිනාට්‍යයක රූපගත කිරීම් මැයි මාසයේ ආරම්භ කරන්න නියමිතයි.රංගනයට එන්න කලින් ඔබ මෝස්තර නිරූපණයට සම්බන්ධ වෙලා හිටිය නේද?ඔව් කලාවට එන්න පෙර මම මෝස්තර නිරූපණයේ යෙදුණා. ඒ විෂය මම හොඳින් හදාරලයි කළේ. බොහෝ කාලයක් බොහෝ පිරිසක් එක්ක මම මෝස්තර නිරූපණ කටයුතුවල නිරතවෙලා ඉඳල තියෙනව.එතකොට ඔබ රංගනයට යොමු වුණේ...?මගේ මුල්ම රංගනය ඇතුළත් වුණේ සරත් ධර්මසිරි මහතාගේ සනසා ටෙලි නාට්‍යයේ. ඒක ඉතාම සුළු රංගනයක්. ඉන්පසුව තමයි මම “සක්‍යා” චිත්‍රපටයේ රංගනයට සම්බන්ධ වුණේ. මම වැඩියෙන්ම කැමැති සිනමාවට.‘සමන්තා’ චිත්‍රපටයට ඔබ සම්බන්ධ වුණේ කොහොමද?‘සමන්තා’ චිත්‍රපටයේ අධ්‍යක්‍ෂ තුමා ඒ චිත්‍රපටයට මාව තෝරා ගත්තේ පුවත්පතක මුල් පිටුවක පළවුණු මගේ ඡායාරූපයක් දැකල. ‘සමන්තා’ චිත්‍රපටයට සම්බන්ධ වෙන්න ලැබීම මගේ ජීවිතයේ ලැබුණු හොඳම අවස්ථාවක්. එහි ප්‍රධාන නිළි චරිතය නිරූපණය කළේ මම. මම රඟපෑ පළමු චිත්‍රපටයේම ප්‍රධාන චරිතය මට රඟපාන්න ලැබුණා. ඒ වගේම ඒ රංගනය වෙනුවෙන් හොඳම නැගී එන නිළියට හිමි ජනාධිපති සම්මානය මට හිමිවුණා.රංගනයට යොමුවීම ගැන මොනවද ඔබට හිතෙන්නෙ?ඒ ගැන මම හරිම සතුටු වෙනව. රංගන ක්ෂේත්‍රයේ මම මේ වන විට විශාල දෙයක් කරල නෑ. ඒ වුනත් මම සහභාගි වෙලා තියෙන නිර්මාණ කීපය පිළිබඳව මම හරිම තෘප්තිමත්. ලංකාවේ රංගන ක්ෂේත්‍රයේ ඉන්න අය පිළිබඳව තියෙන්නෙ අමුතු හැඟීමක්. නිළියකට ලංකාව තුළ තියෙන්නෙ අඩු තක්සේරුවක්. ඒක එහෙම විය යුතු නෑ. රංගන ක්ෂේත්‍රය පිළිබඳව මීට වැඩිය ගරුත්වයකින් බලන්න සමාජය පුරුදු වෙන්න ඕන.රංගන ශිල්පිනියක් වීම ගැන ඔබ තෘප්තිමත්ද?මම කලාවට යොමුවුණේ මට ඒ සඳහා අවස්ථාවක් ලැබුණු නිසා. ඒ හැර කලාව පිළිබඳව දැනගෙන ආව ගමනක් නෙමෙයි මේක. නමුත් රංගනයේ ඇති වගකීම එහි ඇති වටිනාකම මම දැන් හොඳට දන්නව. රංගනය කියන දේ පාසලකට ගිහිං ඉගෙන ගන්න පුළුවන් දෙයක් නෙමෙයි. ඒක උපතින්ම එන්න ඕන දෙයක්. ඇඟේ තියෙන්න ඕන දෙයක්. උපතින් ආ ඒ හැකියාව ඒ පිළිබඳව ඉගෙනීමෙන් සහ අභ්‍යාසයෙන් දියුණු කරගන්න පුළුවනි. ඕනෑම කෙනෙකුට රඟපාන්න පුළුවනි. සාමාන්‍ය ජීවිතයේදී අපි කොයි තරම් රඟපානවද? හැබැයි රංගන ශිල්පිනියක් හෝ ශිල්පියෙක් වෙන්න සමාජයේ හැමෝටම බෑ.”නෙත් අඳ බිසව්” වේදිකා නාට්‍ය පිළිබඳවත් කතා කරමු...”නෙත් අඳ බිසව්” තරමක් පැරණි වේදිකා නාට්‍යයක්. මෙහි මම නිරූපණය කරන චරිතය ක්ෂේත්‍රයේ ප්‍රවීණ ශිල්පිනියන් කීප දෙනෙක්ම නිරූපණය කරල තියෙනව. ඒ නිසා මට විශේෂ වගකීමක් තියෙනව මේ චරිතය ඔවුන් කළා වගේ සාර්ථකව ඉදිරිපත් කරන්න. මේ වේදිකා නාට්‍ය ඉතාම ලස්සන එකක්. ප්‍රවීණ ශිල්පීන් බොහොමයක් මෙයට දායක වෙලා තියෙනව. මම ඉතාම ආශාවෙන් තමයි මේ චරිතය කරන්නෙ. නාට්‍යයේ සියලුම දෙනා මේ චරිතය හොඳින් කරන්න මට හැමවිටම උදව් කරනව.කලා ක්ෂේත්‍රයේ ප්‍රවීණයන්ගෙන් ඔබට සහයෝගයක් ලැබෙනවද?අපොයි ඔව්. මේ ක්ෂේත්‍රයට මම ඇවිත් සහභාගිවෙලා තියෙන්නෙ නිර්මාණ කීපයකට පමණයි. නමුත් මට ක්ෂේත්‍රයේ ගොඩක් දෙනෙක් හඳුනාගන්න ලැබිල තියෙනව. ඔවුන් මට උපරිම විදියට සහයෝගය දක්වල තියෙනව.ඔබ දිගටම රංගනයේ රැඳෙනවද...?රංගනයට ආව ඕනෑම කෙනෙක් රංගනයට ලොල් වෙනවා. එවිට රංගනයෙන් මිදිල ඉන්න අමාරුයි. මමත් රංගනයට බොහොම ආසයි. නමුත් දිගටම රංගනයේ ඉඳීද කියන එක දැන්ම කියන්න අපහසුයි.ඔබ මෝස්තර නිරූපණයෙන් ඉවත් වුණාද?නැහැ එහෙම නෑ. නමුත් රංගන කටයුතු නිසා මෝස්තර නිරූපණයට යෙදෙන්න කාලය මදි වුණා. ඒ නිසයි මම දැන් වැඩිපුර මෝස්තර නිරූපණ කටයුතුවල යෙදෙන්නේ නැත්තේ.කවුද ඔබේ පවුලේ කට්ටිය?අම්මයි තාත්තයි අක්කයි මමයි තමයි පවුලේ ඉන්නෙ.ඔවුන්ගෙන් ඔබේ රංගන කටයුතුවලට ලැබෙන සහාය...?මම දිගටම කලාව තුළ සිටි කෙනෙක්. ඒත් මගේ පවුලේ අය මම කලා කටයුතුවල යෙදෙනවට කැමැති නෑ. ඒ; කලාවෙ න් ජීවිතයට ස්ථාවර තත්ත්වයක් ගොඩ නගාගන්න අපහසු නිසා.ඔබේ පෙම්වතා පිළිබඳව සහ ආදරය ප්‍රේමය පිළිබඳවත් සඳහන් කරමු...මට දැන් පෙම්වතෙක් නෑ. ආදරයේ සතුට සහ වේදනාව යන දෙකම විඳපු කෙනෙක් මම. ආදරය කරන විට දෙදෙනා ඔවුනොවුන් පිළිබඳව හොඳ අවබෝධයක් ලබා ගන්න ඕන. පරිසර දෙකක හැදුණු වැඩුණු දෙන්නෙක් තුළ කවදාවත්ම සමාන ගති ලක්ෂණ නැහැනේ. ඒ බව තේරුම් අරගෙනයි ආදරය කරන්න ඕන.ඔබට අනාගත බලාපොරොත්තු ගොඩක් ඇති...?නැහැ බලාපොරොත්තු ගොන්නක් මට නෑ. ඕනෑම රංගන ශිල්පියෙක් ශිල්පිනියක් වගේම හොඳ චරිත නිරූපණය කරමින් ක්ෂේත්‍රය තුළ යමක් කිරීම මගේ එක් බලාපොරොත්තුවක්. හැබැයි මම කවදාවත්ම ජනපි‍්‍රයත්වය පටුපස දුවන්නේ නෑ. ඒ කලාව පැත්තෙන්. මගේ පෞද්ගලික ජීවිතය පැත්තෙන් ගත්තම මගේම කියල ව්‍යාපාරයක් පටන්ගන්න මගේ හිතේ ලොකු බලාපොරොත්තුවක් තියෙනව.ගාමිණී සුසන්තඡායාරූපය -ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av1203256</link>
    <topic>යාත්‍රා</topic>
    <author>තුෂාරි වික්‍රමසිංහ</author>
    <content>යාත්‍රාරුසියානු සාහිත්‍යධර චිංගීස් අයිත්මාතව් රචනා කරන ලදුව සිංහලයට පරිවර්තනය වූ ‘ගුරු ගීතය’ කෘතිය පාදක කොට ගෙන ලෝකයේ කලා නිර්මාණ බොහොමයක් උත්පාදනය වෙනවා. ‘ගුරු ගීතය’ කෘතිය ඇසුරින් නවතම ටෙලිවෘත්තාන්තයක් නිර්මාණය වන බව අපිට දැනගන්නට ලැබුණා. එය නිෂ්පාදනය කරනු ලබන්නේ වර්තමාන රජයේ ප්‍රධාන ඇමැතිවරයකු මෙන්ම නිබඳවම කලාවට අත හිත දෙන රෙජිනෝල්ඩ් කුරේ (සුළු අපනයන බෝග ප්‍රවර්ධන) ඇමැතිවරයායි. මේ පිළිබඳව එතුමාගෙන්ම විමසා බලන්නට අපි හිතුවා.”ඇත්තටම මේ ආකාරයට නිර්මාණය වන්නේ බොහෝ කාලයක සිට මගේ සිත පිළිසිඳ ගෙන තිබුණු බලාපොරොත්තුවක් වගේම ආශාවක්. මේ කතාවස්තුවට මගේ සිත ගියා. චිංගීස් අයිත්මාතව් ගේ ‘ගුරුගීතය’ අපේ රටේ තත්ත්වයන්ට ගළපාගෙන එය අපේ රටට ගැළපෙන පරිදියි මේ ටෙලිනාට්‍යය නිර්මාණය වෙන්නේ. මෙය නම් කොට තිබෙන්නේ ‘සැරද බඹගුරු’ ලෙසයි. මෙහි අධ්‍යක්ෂණය ජෝෂප් ජෙරම් පෙරේරාගෙන්. මම මෙහි ගුරුවරයෙකු ලෙස රඟපානවා. රංගනය කියන්නේ මට අලුත් අත්දැකීමක් නෙවෙයි. මීට පෙර මම ටෙලිනාට්‍ය කිහිපයකම විවිධ චරිත නිරූපණය කර තිබෙනවා.””ඒ වගේම මම කාලයක් ගුරුවරයෙකු ලෙස සේවය කළා. ගුරු වෘත්තිය කියන්නේ අති උතුම් වෘත්තියක්. ගුරුවරයාට සමාජය සලකන්නේ දේවත්වයෙන්. ‘ගුරුදේව’ කියලයි ගුරුවරයාව අමතන්නේ. ඉතින් මේ උතුම් වෘත්තිය පාදක කොට ගෙන මෙවැනි ටෙලිනාට්‍යයක් කුලුඳුලේම නිෂ්පාදනය කරන්න ලැබීම මට සතුටක්. ඒ වගේම මේ ටෙලිනාට්‍යයේ ප්‍රවීණ නළු නිළියන් රැසක් රඟපානවා. මම හිතනවා ලාංකේය ප්‍රේක්ෂකයාට මෙය ඉතාම ආදරයෙන් වැළඳගන්න පුළුවන් ටෙලිනාට්‍යයක් වෙයි කියලා.සිරස සුපිරි තරු මාවතේ හතරවන අදියරේ අවසන් 48 දෙනා අතරට එක් වූ දුෂ්‍යන්ති නදීෂා අතපත්තු පිළිබඳ මේ දිනවල කවුරුත් කතාබහ වෙනවා. ඒ ඇගේ නවතම ගීතය සිත්ගන්නා සුලු රූපරාමු ඇතුළත්ව රූපවාහිනි නාළිකාවල ගීතමය වැඩසටහන් රැසක විකාශය වීමයි. ‘පිරිමි මංකඩ’ නමැති මෙම ගීතය ‘සුපර් ස්ටාර් චාට් ෂෝ’, ‘දිගන්තය’ වැනි වැඩසටහන්වල ප්‍රචාරය වෙනවා.මෙහි පද රචනය වසන්ත දුක්ගන්නාරාල ගෙන් වන අතර සංගීත තනු නිර්මාණය ඉරාජ් වීරරත්නයන් ගෙන්. දුෂ්‍යන්ති මේ වන විට භාත්ඛණ්ඩේ සංගීත විශාරද අවසන් අදියරේ අපේක්ෂිකාවක්. සංගීත ලොවේ දිගු ගමනක් යන දුෂ්‍යන්තිට ඔන්න අපෙනුත් සුබ පැතුම්.වෙළෙඳ දැන්වීම් නිරූපිකාවක, මෝස්තර නිරූපිකාවක මෙන්ම නිළියක ලෙස ද රසික ආකර්ෂණය දිනාගත් රේඛා සමන්මලී වඩාත් ජනපි‍්‍රයත්වයට පත්වුණේ ‘බට්ටී’ ටෙලි නාට්‍යය හරහායි. රේඛා පසුගිය 2011 වසරේ විවාහ දිවියට ඇතුළත් වුණා. වෙළෙඳ දැන්වීම් ඇසුරෙන් මෙන්ම ටෙලි නාට්‍ය ඔස්සේත් අප නෙතු ගැටෙන රේඛා මේ දවස්වල වැඩිපුර පෙනෙන්නට නැත්තේ ඇයි කියලා අපි කල්පනා කෙරුවා. ඒ නිසා රේඛට කතාබහ කරල බැලුවා.ඇත්තටම රේඛා දකින්නට නැත්තේ ඇගේ ජීවිතයේ උතුම්ම පදවිය ඇය ලබල තිබෙන නිසයි. රේඛා දැන් පුංචි පුතෙකු ගේ මවක්. රේඛා ඇය ලැබු මව් පදවිය ගැන කතා කළේ සතුටින්.“දැන් පුතාට වයස මාස තුනක් පමණයි. මේ ටිකේම මම කලා නිර්මාණ කිසිම දෙයක් භාර ගත්තේ නැහැ. පුතා ලැබෙන්න ගිය අවස්ථාවේ වෛද්‍ය මාධව කරුණාරත්න වගේම රෝහලේ කාර්ය මණ්ඩලය ද හුඟාක් උදව් උපකාර කළා. ඒ අයට මේ අවස්ථාවේ මම ස්තුතිය පුද කරනවා. ඉදිරියේ දී මම යළිත් රංගනයට පිවිසෙනවා. ඒ වගේම මම දායක වුණු ‘සූරිය සෙමෙර’ ටෙලි නාට්‍යය විකාශය වෙන්නත් තිබෙනවා.”චිත්‍රපට නිෂ්පාදක අධ්‍යක්ෂ සුනිල් අරුණ වීරසිරි ගේ නවතම නිර්මාණය ‘වීර්යා’යි. ‘වීර්යා’ චිත්‍රපටයේ මූලික රූගත කිරීම් පසුගිය 15 වැනි දා සුනිල් අරුණ වීරසිරි ගේ නිවෙසේ දී සිදුවුණා.කොළඹ, මහනුවර, නුවරඑළිය වැනි සුන්දර ප්‍රදේශ කිහිපයක් ආශි‍්‍රතව ‘වීර්යා’ චිත්‍රපටයේ දර්ශන රූගත කිරීමට නියමිතයි. ප්‍රවීණ නළු නිළි පිරිසක් ‘වීර්යා’ උදෙසා රංගනයෙන් දායක වෙනවා. ඒ ශ්‍රීයානි අමරසේන, ලකී ඩයස්, ශේෂාද්‍රි, රොඩ්නි වර්ණකුල, සුජානි මේනකා, අංජුලා රාජපක්ෂ, නිරෝෂන් විජේසිංහ, කුමාර තිරිමාදුර, සරත් කොතලාවල, රම්‍යා වනිගසේකර හා දුලීකා මාරපනයි.සුගත් ශාන්ත මොරගහකුඹුර අප සැම හඳුනන්නේ මාධ්‍යවේදියකු හා නවකතා රචකයකු ලෙසයි. ඔහු ලියු අලුත්ම පොත නම් කර ඇත්තේ ‘සසල’ නමිනුයි. සුගත් මෙය රචනා කර තිබෙන්නේ තම මාධ්‍යවේදී ජීවිතයට විසි වසර සපිරීම වෙනුවෙනුයි. මේ සුවිශේෂී කාරණාව පිළිබඳව සුගත් අපි සමඟ කතාබහ කළා.“මේ කෘතිය මම දකින විදිහට පත්තරකාරයකුගේ අර්ධ ස්වයං චරිතාපදානයක් කියල හඳුන්වන්න පුළුවන්. පොදුවේ පත්තරකාරයෙක් හැමදාමත් විවිධ අත්දැකීම් ලබනවා. අද සමාජය හිතාගෙන ඉන්නේ පත්තරකාරයෙක්ගේ අත්දැකීම් කිව්වහම පොලීසියෙන් ගුටි කෑම වගේම දේශපාලනය නිසා බැටකන එක කියන දේයි. නමුත් පත්තර කාරයෙක් ගේ අත්දැකීම් විවිධයි. මම මගේ මාධ්‍ය ජීවිතය පටන්ගත්තේ ‘ලංකාදීප’ පුවත්පතේ ප්‍රාදේශීය වාර්තාකරුවෙක් විදිහට. කොත්මලේ ගැමුණුපුර වැනි පිටිසර ගමක ඉපදිලා ඉගෙන ගෙන මම කොළඹට පැමිණෙන්නේ නළුවෙක් වෙන බලාපොරොත්තුවෙන්. නමුත් මම අද වන විට මාධ්‍යවේදියෙක්.මේ කාලය පුරාවට කොළඹ ඇවිත් අපි ගතකළේ සුවපහසු ජීවිත නෙමෙයි. කොහොම නමුත් එදා දුක් විඳගෙන පැමිණි ගමන් මඟේ සුන්දරත්වය අද මම අත්විඳිනවා. මේ වෙනකොට මම ‘දිවයින’ පත්තරේ මාණ්ඩලික වාර්තාකරුවෙක් ලෙස සේවය කරනවා. නවකතා කෙටිකතා රැසක් රචනා කොට තිබෙනවා. ඒ වගේම වේදිකා නාට්‍ය කිහිපයකටම රංගන දායකත්වය ලබා දෙනවා. ‘සසල’ කියන මගේ නවතම කෘතිය රස විඳින මගේ රසිකයන්ට සැබෑ පුවත්පත් කලාවේදියකුගේ ජීවිතය ගැන හොඳ අවබෝධයක් ලබා දේවි කියා මම හිතනවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av1203257</link>
    <topic>පුවත්</topic>
    <author/>
    <content>පුවත්රොඩ්නි විදානපතිරණ අධ්‍යක්ෂණය කරන “Spirituel Journey” (ආධ්‍යාත්මික ගමන) චිත්‍රපටයේ මුහුරත් උලෙළ පසුගියදා රත්නපුරේදී විදුලිබල හා බලශක්ති නියෝජ්‍ය ඇමැති පේ‍්‍රමලාල් ජයසේකර මහතාගේ ප්‍රධානත්වයෙන් පැවැත්විණි.මැග්නෝලියා චිත්‍රපට නිෂ්පාදනයක් වන “Spirituel Journey” චිත්‍රපටයේ විමල් අලහකෝන්, රෙබෙකා නිර්මලී, ස්ටැන්ලි ක්‍රිෂ්ණරත්න, ඉෂාරා වික්‍රමසිංහ ආදි නළු නිළියෝ රැසක් චරිත නිරූපණය කරති. කැමරාකරණය චමින්ද දිසානායක ගෙනි.ඡායාරූපයෙන් දැක්වෙන්නේ විමල් අලහකෝන්, ඇමැති පේ‍්‍රමලාල් ජයසේකර නිෂ්පාදන විධායක අශෝක අලහකෝන් හා අධ්‍යක්ෂ රොඩ්නි විදානපතිරණ, රෙබෙකා නිර්මලී පහන් දැල්වූ ආකාරයයි.2012 ජනවාරි 21 වැනි දිනට සිංහල සිනමාවට 65 වසරක් සපිරුණු අතර සිනමා විචාරකයකු හා පුවත්පත් කලාවේදියකු වන ගුණසිරි සිල්වාගේ සිනමා විචාර භාවිතයට තිස් පස් වසරක් සැපිරිණි.ඒ නිමිත්තෙන් ගුණසිරි සිල්වා ලියු සිනමා විචාර, නාට්‍ය විචාර සහ ටෙලි නාට්‍ය විචාර ඇතුළත් කෘතියක් “තිස් පස් වසරක විචාර භූමිකාව“ මැයෙන් අපේ‍්‍රල් 02 දින සවස 4.30 ට කොළඹ මහජන පුස්තකාලයීය ශ්‍රවණාගාරයේදී එළි දකී. එහිදී “65 වසරක ලාංකේය සිනමා විචාරයේ හැඩරුව“ මැයෙන් ප්‍රවීණ විචාරක, සාහිත්‍යවේදී සමන් වික්‍රමාරච්චි මහතා දෙසුමක් පවත්වයි.සද්ජන සහෘද සංසදය මෙම උත්සවය සංවිධානය කරයි.“තිස් පස් වසරක විචාර භූමිකාව“ ‘නැණිල’ ප්‍රකාශකයින් විසින් ප්‍රකාශයට පත් කරනු ලැබ ඇත.ලෝක නාට්‍ය දිනය යෙදෙන මෙම 27 වැනිදා ධනුෂිකා නයන කුමාරිගේ ‘ජනේලයෙන් පනින්න ද’ වේදිකා නාට්‍යය නෙළුම් පොකුණ මහින්ද රාජපක්ෂ රඟහලේදී සවස 6.30 ට වේදිකා ගත වේ.ඒ අනුව නෙළුම් පොකුණ ප්‍රාසාංගික කලා රඟහලේ වේදිකා ගතවන පළමු නාට්‍යය ලෙස මෙය සුවිශේෂි වෙයි. පසුගිය රාජ්‍ය නාට්‍ය උලෙළේ හොඳම නාට්‍යය ලෙස සම්මාන හිමිකරගත් “ජනේලයෙන් පනින්න ද” වේදිකා ගත කිරීම සංස්කෘතික අමාත්‍යාංශයේ සහ සංස්කෘතික කටයුතු දෙපාර්තමේන්තුවේ අනුග්‍රහයෙන් සිදු වේ.මහරගම ජනාධිපති විද්‍යාලයීය පාසල් සංවර්ධන සමිතියට ආධාර පිණිස සංවිධානය කරන ‘ජනාධිපති විද්‍යාල මේලා’ 2012 අධ්‍යාපනික ප්‍රදර්ශනය හා වෙළෙඳ සැණකෙළිය අපේ‍්‍රල් 4 සිට 8 දක්වා මහරගම ජනාධිපති විද්‍යාලයීය ක්‍රීඩාංගණයේදී පැවැත්වෙයි. සීදුවේ සරසි, සහරා ෆ්ලෑෂ්, සුපර් ස්ටාර්, පර්පල් යූත් රේන්ජ්, ලියාරා සංගීතවත් කරන මෙම සැණකෙළියේ කථනය ලලිත් කුමාර ජයකොඩිගෙනි.මිචෙල් ෆොන්සේකාගේ “ත්‍රී ඉඩියට්ස්” නාට්‍යය මේ මස 31 වැනිදා ප. ව. 3.00 ට හා 6.00 වත්තල පුරහලේදී වේදිකාගත වෙයි. ගාමිණී හෙට්ටිආරච්චි, සනෝජා බිබිලේ, රවීන්ද්‍ර යසස්, රෝමා රෝෂි, ප්‍රමුඛ නළු නිළියන් රැසක් මෙයට රංගනයෙන් දායක වෙති.රචනය භාතිය මදනායක ගෙනි. කල්‍යාණ චන්ද්‍රසේකර මෙය ඉදිරිපත් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av1203258</link>
    <topic>අනිල් භාරතීට ‘බෙත්ලෙහෙම් පුරේ’ තහනම්</topic>
    <author>ජෝජ් රොබ්සන් ද සිල්වා</author>
    <content>අනිල් භාරතීට ‘බෙත්ලෙහෙම් පුරේ’ තහනම්ශ්‍රී ලාංකේය සංගීත ක්‍ෂේත්‍රයේ ගී නිර්මාණ පිළිබඳ විමර්ශනය කරන විට ප්‍රතිභාපූර්ණ සංගීතඥයකු මෙන්ම ගායන ශිල්පියකුව සිට නැසීගිය ක්ලැරන්ස් විජේවර්ධනයන්ගේ ගී නිර්මාණයන්ට හිමිවන්නේ විශේෂ තැනකි. තවත් දශක ගණනාවක් ගෙවී ගියත් ක්ලැරන්ස් විසින් නිර්මාණය කරන ලද ගීත මෙරට ගීතලෝලීන්ගේ ආදරයෙන් ඈත් නොවනු නිසැකය.මේ දිනවල ක්ලැරන්ස්ගේ නිර්මාණ පිළිබඳ සංගීත ක්‍ෂේත්‍රයේ අවධානය යොමු වී ඇති අතර පසුගියදා ක්ලැරන්ස් නිර්මාණය කළ ගීත මින් ඉදිරියට ගායනය නොකරන ලෙස ගායන ශිල්පී අනිල් භාරතීට ද ක්ලැරන්ස් විජේවර්ධනයන්ගේ නිර්මාණ පිළිබඳ කටයුතු කිරීමට ක්ලැරන්ස්ගේ බිරිඳ ශීලා සහ දියණිය අමිලා වෙනුවෙන් පත්කර සිටින ඇටෝනි බලකරු වන සිරි හෙට්ටිආරච්චි විසින් එන්තරවාසියක් යවමින් දැනුම් දෙන ලදී. ඒ පිළිබඳව ගීත ලෝලී ඔබ වෙනුවෙන් සිරි හෙට්ටිආරච්චි සහ අනිල් භාරතී සමඟ ‘රසඳුන’ කළ කතාබහකි මේ...මුලින්ම අප සමඟ කතාබහට එක්වුණේ අනිල් භාරතීය.“ක්ලැරන්ස් විජේවර්ධන” නිර්මාණ දායකත්වය ලබාදුන් “ටිකිරි මලී”, “මා ආදරෙයි නංගියෙ” සහ “බෙත්ලෙහෙම්පුරේ” වැනි ගී අනිල් භාරතී ගැයූ ගීත අතර ජනප්‍රියතම ගීත වන අතර දශක හතරක පමණ කාලයක් පුරාම ඔහු මෙම ගීත ගායනා කරයි.අනිල් තමන්ට ක්ලැරන්ස් නිර්මාණ ගායනා කිරිම තහනම් කිරීම පිළිබඳ අදහස් දැක්වූවේ මෙසේ ය. ”මට දැනුම් දීමක් නම් කරලා තිබෙනවා. ඒත් එයින් මට කිසිම බලපෑමක් කරලා නැහැ. මොකද මම ක්ලැරන්ස් ගායනා කළ ගීතයක් ගායනා කළා නම් තමයි වැරදි. මම ගයන්නේ ක්ලැරන්ස් ජීවත් වෙලා සිටිද්දී ඔහු මට ගායනා කරන්න හදා දුන්න ගීතයි.”ඔබට එවා ඇති එන්තරවාසියෙන් දැනුම් දී ඇත්තේ ක්ලැරන්ස් නිර්මාණය කළ කිසිම ගීතයක් අවසර නැතුව ගායනා කිරීම තහනම් කරමින් නොවේ ද?”ඕවා ගණන් ගන්න ගියොත් අපි මෝඩයෝ. ක්ලැරන්ස් මට ඔය ගීත හදලා දීලා කිව්ව දේ තවමත් මතකයි. ’ඔයාට මැරෙනකම් කියන්න මං සින්දු හදලා දීලා තියෙනවා’ කියලයි. ක්ලැරන්ස් එදා කිව්වේ. එය වෙනස් කරන්න වෙන කාටවත් පුළුවන්ද? මම අවුරුදු හතළිහක් විතර ගායනා කරන ගීත මට තහනම් කරන්න මං කරපු වැරැද්ද මොකක්ද? ක්ලැරන්ස් එච්.ආර්.ජෝතිපාල, මිල්ටන් මල්ලවආරච්චි, ප්‍රියා සූරියසේන වගේ තව කීදෙනෙකුට සින්දු හදලා දීලා තියෙනවද. ඒ සින්දුත් මෙහෙම තහනම් කරන්න පුළුවන්ද? මෙම හිතන්නේ නැහැ එහෙම කරන්න පුළුවන් වෙයි කියලා.”ඕස්ට්‍රේලියාවේදී සහභාගි වූ ගුවන්විදුලි වැඩ සටහනකදී ඔබත් ක්ලැරන්ස්ගේ නිර්මාණ දායකත්වය ගැන සඳහන් කරන්න තරම් වත් කෘතගුණ නොසැලකූ බවට චෝදනාවක් තිබෙනවා.”ඒක සිද්ධ වුණේ මෙහෙමයි. ඇනස්ලිටයි, ඉන්ද්‍රානිටයි, මටයි වැඩ සටහනේදී ක්ලැරන්ස්ගේ නම සඳහන් කිරීමට නොහැකි වුණේ ඒ සඳහා අවස්ථාව නොලැබීම හින්දයි. නැතුව ක්ලැරන්ස්ව අමතක කර දමා නෙමේ. මගේ ගීත ක්ලැරන්ස් නිර්මාණය කළ ඒවා බව නොදන්නේ කවුද. ක්ලැරන්ස්ගේ නම සඳහන් කරන්න අවස්ථාවක් ලැබුණා නම් මම නොකියා ඉන්නේ නැහැ.චෝදනා කරන අය ඒ ටික තේරුම් ගත්තා නම් ඔය චෝදනාව කරන එකක් නැහැ..”  මීළඟට අප සමඟ කතාබහට එක්වුණේ සිරි හෙට්ටිආරච්චිය.”අපි අනිල් භාරතීටත් ක්ලැරන්ස්ගේ ගී නිර්මාණ ගායනා නොකරන ලෙස දැනුම් දුන්නා. ක්ලැරන්ස්ගේ නිර්මාණ පද රචනා හෝ තනු හෝ සංගීත අධ්‍යක්ෂණයෙන් හෝ ඒ සියලු ආකාරයෙන් එක්තැන්ව හෝ ආදී වශයෙන් කොයි යම් අයුරින් වත් ක්ලැරන්ස්ගේ නිර්මාණ ගායනය කිරීමට අනිල්ට දැන් අවසර නැහැ. අනිල් එය නොසලකා කටයුතු කළොත් ඔහුට ක්ලැරන්ස්ගේ නිර්මාණ තහනම් කරමින් අධිකරණයේ නඩු පැවරීමට ද අපි කටයුතුª කරනවා.”ඒ අනුව ක්ලැරන්ස් තනුව නිර්මාණය කළ කරුණාරත්න අබේසේකර පද රචනය කළ ‘බෙත්ලෙහෙම් පුරේ’ ගීතය වුවද මින් ඉදිරියේ දී අනිල්ට ගායනා කළ නොහැකිද?”ඔව්. එම ගීතයේ තනුව ක්ලැරන්ස්ගේ බුද්ධිමය දේපළක්. ක්ලැරන්ස්ගේ බුද්ධිමය දේපළට දැන් අයිතිය තියෙන්නේ ඔහුගේ බිරිඳ ශීලාටයි. දුව අමිලාටයි. ඔවුන්ට ‘බෙත්ලෙහෙම්පුරේ’ ගීතය පිළිබඳ සුදුසු පියවර ගැනීමට පදරචක පාර්ශ්වයේ හිමිකරුවන් ද අවසර ලබා දී තිබෙනවා.”අනිල් භාරතීට එරෙහිව මෙවැනි පියවරක් ගැනීමට හේතුව කුමක්ද?”පසුගියදා අනිල්, ඇනස්ලි මාලේවන සහ ඉන්ද්‍රානි පෙරේරා ඕස්ට්‍රේලියාවේදී ගුවන්විදුලි වැඩසටහනකට සහභාගි වුණා. එම වැඩසටහනේ දී තමන්ට නිර්මාණ දායකත්වය දුන් ක්ලැරන්ස්ගේ නම සඳහන් කරන්න තරමට වත් ඔවුන්ගේ සිත් පෙලඹුණේ නැහැ. එවැනි ගායක ගායිකාවන්ට ක්ලැරන්ස්ගේ බුද්ධිමය දේපළවලින් ප්‍රයෝජනයක් නැතුව ඇතැයි කියා අපි හිතනවා.හැබැයි ඒ හේතුව නොවේ මෙම පියවර ගැනීමට හේතුව වුණේ. ක්ලැරන්ස්ගේ බුද්ධිමය දේපළ සුරක්ෂිත කිරීමයි. මන්ද, ක්ලැරන්ස්ග් සමහර නිර්මාණ (උදා: ‘බෙත්ලෙහෙම්පුරේ’) දුරකතන සමාගමකට අපේ අවසරයක් නොමැතිව ලබා දී අසාධාරණ ලෙස බුද්ධිමය දේපළ මංකොල්ල කෑමක් සිදුවෙනවා. ප්‍රධාන වශයෙන්ම එවැනි අයුතු සහගත ක්‍රියාදාම වැළැක්වීම තමයි අපේ අරමුණ.”පැහැදිලිවම පවසනවා නම් අනිල් භාරතීට ක්ලැරන්ස් නිර්මාණය කළ ගීත ගායනය කිරීම මින් ඉදිරියට සපුරා තහනම් වගද ඔබ පවසන්නේ?ඔව්. අපේ අවසර නැතුව ක්ලැරන්ස්ගේ ගී නිර්මාණ ගායනා කිරීම අනිල් භාරතීට සපුරා තහනම්. අනිල් මීට එරෙහිව අපේ අවසරයකින් තොරව කොතැනකදී හෝ ක්ලැරන්ස්ගේ නිර්මාණ ගායනා කළහොත් නඩු පවරා වන්දි අයකර ගන්න අපට හැකියි. අපි පැහැදිලිව ඒ බැව් මේ වන විට එන්තරවාසියක් මඟින් අනිල්ට දැනුම් දී තිබෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av1203259</link>
    <topic>සු.මි.ගෙන් අහන්න</topic>
    <author/>
    <content>සු.මි.ගෙන් අහන්නවටරැක සුනිමල් ගුණවර්ධනප්‍රශ්නය – ඍධි බලයෙන් වඩින ඉන්දීය යෝගාචචරයන් විදෙස් ගමන්වලදි ගුවන් යානයෙන් යන්නේ ඇයි?පිළිතුර – ඔය ප්‍ර‍්‍රශ්නය නිතර නිතරම ඉන්දියාවට ගිහින් යෝගීන් හමුවන සම්මානනීය ලේඛිකා සුනේත්‍රා රාජකරුණානායකගෙන් අහලා බලන්න. මෙන්න දුරකථන අංකය - 0112810357කෑගල්ලේ රණවීර ලියනගේප්‍රශ්නය - ලතා වල්පොල ගයන ‘ආලෝකය දැක ගන්න, බාධක බිඳ ජයගන්න’ නම්වූ ගීතය රැගත් චිත්‍රපටය කුමක් ද?පිළිතුර - ළඳක මහිමමාතලේ ධර්මා ඒකනායකප්‍රශ්නය - පණ්ඩිත් විෂ්ණු ගෝවින්ද් ජෝග්ගේ හොඳම ශිෂ්‍යරත්නය ආචාර්ය පණ්ඩිත් අමරදේව වූ බැවින් ඔහුට ගරු කිරීමක් වශයෙන් තම පුතාට අමරදේව කියා නම තැබුවා යැයි කියන්නේ ඇත්ත ද?ඔව්. ඔය කතාව අමරදේවයන් මා සමඟ කියා තිබෙනවා.පන්නිපිටියේ එම්. සපරමාදුප්‍රශ්නය - ‘කහබළල්ලු’ නමින් සිංහල දෙබස් කවා තිරගත චිත්‍රපටයේ මුල් නම ‘ත්‍රී යෙලෝ කැට්ස්’ ද?පිළිතුර - ඩෙත් ඊස් නිම්බල් ඩෙත් ඊස් ක්වික්නාරම්මල කෝට්ටපිටියේ චිත්‍රානන්ද සමරතුංගප්‍රශ්නය - ගායිකා දීපිකා පි‍්‍රයදර්ශනි පීරිස්ගේ ලිපිනය සඳහන් කරන්න?පිළිතුර - 12/1, එස්. ඩී. එස්. ජයසිංහ මාවත, කළුබෝවිල, දෙහිවල.කොළඹ මෝදර එම්. ආර්. සී. ඩයස්ප්‍රශ්නය - මාධ්‍යවේදි ජ්‍යෙෂ්ඨ අර්නස්ට් වඩුගේ ගැන ඔබේ අදහස් දක්වන්න?පිළිතුර - ඔහු අපිට සිටින ජ්‍යෙෂ්ඨතම පුවත්පත්කලාවේදියෙක්. ඔහු වැඩි කුසලතාවයක් දැක්වූයේ සිනමා පුවත්පත් හා කාන්තා පුවත්පත් සංස්කරණයේදී. සිනමාව පිළිබඳ පුළුල් දැනුමක් ඔහුට තිබෙනවා. ඔහු මගෙත් ගුරුවරයෙක්. මා ටික කලක් ඔහු සංස්කරණය කළ ‘රස’ සිනමා පුවත්පතේ සේවය කළා. ඔහු යටතේ වැඩ කරන්න ලැබීම සුවිශේෂ භාග්‍යයක්. ඒ ඔහුගේ දැනුමෙන් මා පෝෂණය වුණු නිසා. පෞද්ගලිකව ගත්තොත් ඉතාම නිහතමානි, මනුෂ්‍යත්වයෙන් පිරිපුන් කෙනෙක්.හිඹුටානේ සමන්ත විජේකෝන්ප්‍රශ්නය - අපේ රටේ නාගරික සහ අර්ධ නාගරික පෙදෙස්වල මහජන වැසිකිළි ප්‍රමාණවත්ව තැනී නැහැ. පාසල් සිසුන්, කාන්තාවන්, බරපතළ ලෙස මෙයින් පීඩා විඳිනවා. මේ ගැන ඔබට අදහසක් නැද්ද?පිළිතුර - පළාත් සභා මන්ත්‍රීවරුන්ට පුළුවන් මීට වැඩි වැසිකිළි පද්ධති ගොඩනඟන්න. එහිදී ඒ මන්ත්‍රීවරුන්ට තම ප්‍රතිරූපය නංවන ප්‍රචාරක කටයුතු සඳහා වැය වන මුදලින් නගරයකට තව වැසිකිළි පද්ධති දෙකක්වත් ඉදිකරන්න පුළුවන්. ඒ වැසිකිළිවල අනුග්‍රහකත්වය දක්වමින් ඔවුන්ගේ ඡායාරූප එල්ලා තැබුවාට වරදක් නැහැ. එතකොට ශාරීරික කෘත්‍යය කරන අයට ඒ පින්තූර දිහා බලාගෙනම වඩාත් හොඳින් තම කටයුත්ත කරගන්නත් පුළුවන්.මේ සතියේ පහත නම් සඳහන් අයත් ප්‍රශ්න එවා තිබුණා. ඉහළ වීරකොඩියානේ සුනිල් ශාන්ත දිසානායක, ගාල්ලේ ෆාතිමා හුසේන්, නුගේගොඩ එම්. සමරක්කොඩි, කොටුගොඩ සුනිල් චන්ද්‍රසේකර, ජාඇළ අදීෂා නිමේදිනි, ගල්කිස්සේ නදී කරුණාරත්න, කුරුණෑගල මල්ලවපිටියේ නිමල් රත්නසිරි, මොරටුවේ ටී. දමයන්ති පීරිස්.ඔබේ ප්‍රශ්න පහත ලිපිනයට යොමු කරන්න.සු.මි.ගෙන් අහන්න.රසඳුන - සිළුමිණ, ලේක්හවුස්, කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032510</link>
    <topic>අපි ඉන්න තැන දැනගන්න ජාත්‍යන්තර නාට්‍ය උලෙළ වැදගත්</topic>
    <author>වසන්ත ජයසිංහ ආරච්චිගේ</author>
    <content>අපි ඉන්න තැන දැනගන්න ජාත්‍යන්තර නාට්‍ය උලෙළ වැදගත්එම්. සෆීර්සිංහල වේදිකා නාට්‍ය කලාවේ නව පිබිදීමක් ගොඩනැඟී ඇති වග ඔබ අප සියලු දෙනා දන්නා කරුණක්. විටින් විට වේදිකාවට නාට්‍ය පැමිණිමත් පේ‍්‍රක්ෂාගාර පිරී යාමත් කියන කාරණයත් එක්ක අද වේදිකාවට යහපත් දවසක් උදාවෙලා. ඒ නිසාම කොළඹ ජාත්‍යන්තර රංගකලා උලෙළක් සංවිධානය වෙන්නේ මේ සියලු කාරණාවනුත් පෙරදැරිවයි.බොහෝ විට ජාත්‍යන්තර චිත්‍රපට උලෙළ වගේම සංගීත වැඩසටහන් විලාසිතා වැඩසටහන් ගැන අපට අසන්නට ලැබුණත් ජාත්‍යන්තර වේදිකා නාට්‍ය උලෙළක් සංවිධානය වෙන්නේ පළමු වතාවටයි. මේ සියල්ල සංවිධාන කටයුතු සිදු කරන්නේ ඉන්ටර් ඇක්ට් ආර්ට් සංස්කෘතික කණ්ඩායමයි. එහි නිර්මාතෘ තරුණ වේදිකා නිර්මාණ ශිල්පියකු වන එම්. සෆීර් හා මේ ජාත්‍යන්තර රංගකලා උලෙළ පිළිබඳ අපි කතා කළා.කොළඹ ජාත්‍යන්තර රංගකලා උලෙළක් සංවිධානය කරන්න ඔබ කලක පටන් විශාල උත්සාහයක් ගත්තා. ඇයි මේ වගේ කටයුත්තකට ඔය තරම් මහන්සි වුණේ.ලෝකයේ රටවල් සංවර්ධනය වෙන්නේ සංස්කෘතික කාරණාවන් එක්ක. දැන් ජාත්‍යන්තර නාට්‍ය උලෙළක් සංවිධානය වෙනවා කියන්නේ අනෙක් රටවල ඉන්න නාට්‍යකරුවන් හා එකතු වෙන්න ලැබෙන විශාල වරප්‍රසාදයක්. ලෝකයේ හැම රටකටම වගේ ජාත්‍යන්තර නාට්‍ය උලෙළ තියෙනවා. උදාහරණයක් ගත්තොත් ඉන්දියාවේ නාට්‍ය උලෙළ 8 ක් තියෙනවා.නේපාලයේ තියෙනවා. නමුත් අපේ රටේ එහෙම එකක් නැහැ. ජාත්‍යන්තර නාට්‍ය උලෙළ සංවිධානය වීමෙන් නාට්‍ය කලාව සඳහා ප්‍රතිපත්ති හදන්න පුළුවන්. ක්‍රමෝපායන් හදන්න පුළුවන්. අපේ නාට්‍ය කලාවේ අපි කොතැන ද ඉන්නේ කියලා හොයාගන්න පුළුවන්. අන්න ඒ නිසයි මම මේ තරම් මහන්සි වුණේ.කොහොම වුණත් නාට්‍ය කලාව අඛණ්ඩව අපේ රටේ පැවතුණා. ඒ නිසා ඔය උත්සාහයේ ප්‍රතිඵලයක් අපට තියෙයි ද කියලා කෙනෙක් තර්ක කළොත්?එහෙම හිතනවානම් ඒක හරිම වැරැදි තර්කයක්. නිකමට හිතන්න. මේ රටේ නාට්‍යකරුවන්ට ලෝකයේ කොහේ හෝ ගිහින් ඉගෙන ගන්න අවස්ථා තියෙනව ද? නාට්‍ය බලන්න අවස්ථා තියෙනව ද? අනෙක් රටවල නාට්‍යකරුවන් සමඟ අත්දැකීම් බෙදාහදා ගන්න අවස්ථා තියෙනව ද? තර්කයක් ගෙනාවොත් ඔය ටිකට මට උත්තර දෙන්න කියන්න. මේ ජාත්‍යන්තර නාට්‍ය උලෙළට සමගාමීව දැවැන්ත වැඩමුළු කිහිපයක් සංවිධානය වෙනවා. අලුත් අදහස් මේ හරහා හුවමාරු වෙනවා. සමකාලීන නාට්‍ය කියන්නේ මොකක්ද?ජාත්‍යන්තර සහයෝගීතාව ගොඩනඟන්නේ කොහොම ද? නාට්‍ය කතන්දර භාවිතයෙන් කරන සහභාගිත්ව රංග කලාව කියන්නේ මොකක්ද? ලෝකයේ හැම රටකම නාට්‍ය ප්‍රභේද තියෙනවා. රංග කලාව කියන්නේ නාට්‍ය බලනවා කියන එකට නෙමෙයිනේ? අනෙක් දේ මේ එන පිරිස දිහා බලන්න. අන්තර්ජාතික ළමා හා නාට්‍ය සංගමයේ සභාපති ඇතුළු පිරිස් මෙහෙට එන්නේ. මේ හරහා ලබන කේන්ද්‍රිය දැනුම කාට ද ලබාගන්න පුළුවන්. මේක අපේ රටට වරප්‍රසාදයක් නෙමෙයි ද? මේ නාට්‍ය උලෙළ තිබු පමණින් හෙට උදේ වෙනකොට නාට්‍ය කලාවේ ප්‍රබෝධයක් ඇතිවෙනවා කියලා හිතනවානම් ඒක විහිළුවක්. මේක එක්තරා ආයෝජනයක්.ඔය තරම් වරප්‍රසාද ලබන්න අවස්ථාව තිබුණත් ඇයි එහෙනම් මේ වගේ කටයුත්තකට කවුරුත් අත නොතිබ්බේ.මම හිතන්නේ ඔය දේ අහන්න ඕන කිහිප දෙනෙක්ම, ආයතන කිහිපයක්ම ලංකාවේ තියෙනවා. ඒ අයයි තීන්දු තීරණ ගන්න ඕන. ජාත්‍යන්තර නාට්‍ය ආයතනය ලංකාවේ නියෝජිතයින් වෙන්නේ ටවර්හෝල් රඟහල. ඒ අයගෙන් අහන්න ඕන ඇයි මේ දේ නොකර හිටියේ කියලා. ඒ අයට මැදිහත් වෙන්න බැරිනම් ඒ අවදානම් වැඩේ අපි හරි කරන්න ඕන. අනෙක් දේ ලංකාවේ ඕනෑම කෙනෙක්ගෙන් අහන්න තමන්ගේ නාට්‍යයක් පිටරට ගිහින් පෙන්නන්න පුළුවන් ද කියලා. එහෙම යන්න පුළුවන් පහසුවක් අපිට තියෙනව ද? නැහැ. නමුත් මේ අත්දැකීම් හුවමාරුව ජාත්‍යන්තරය හා පෑහෙන්න අපට පුළුවන් කියන පාලම හදන්නයි අපි උත්සාහ ගන්නේ.අද වෙනකොටත් ඔබ මෙය යථාර්ථයක් කරගන්න තනියම දුවන ගමනක් වගේ පේන්නේ.දැන් මම හෙම්බත් වෙලා ඉන්නේ. ඒත් මම ඒක අතහැරියේ නැහැ. අද සංස්කෘතික අමාත්‍යාංශය උදව් කරනවා. ඒ අයගේ මැදිහත්වීමත් තියෙනවා. ඉන්දියානු ශ්‍රී ලංකා පදනම, ජර්මන් සංස්කෘතික මධ්‍යස්ථානය, ජන කරලිය, ලේක්හවුස් ආයතනය, සිරස මාධ්‍ය ජාලය, බ්‍රිතාන්‍ය ජාත්‍යන්තර පාසල මේ සියලු දෙනා උදව් කරනවා ඒ කාර්ය සාර්ථක කරගන්න.හොඳයි මේ ජාත්‍යන්තර රංගකලා උලෙළ කොළඹ සංවිධානය වෙලා තියෙන්නේ මොන අයුරින් ද කියලා අපි කතා කළොත්.හෙට (26) සිට අපේ‍්‍රල් 2 දක්වා කොළඹ මෙය පවත්වන්නයි අපි කටයුතු සංවිධානය කරලා තියෙන්නේ. කොටස් තුනක් යටතේ මේ රංගකලා උලෙළ පැවැත්වෙනවා. මෙම නාට්‍ය උලෙළ සඳහා රටවල් හයක් නියෝජනය කරමින් කණ්ඩායම් 8 ක් නාටය රඟ දක්වනවා. ඒ සියලු නාට්‍ය කොළඹ බ්‍රිතාන්‍ය පාසල් ශ්‍රවණාගාරයේ ප. ව. 3.30 හා 7.00 ට වේදිකාගත වෙනවා.ඒ සෑම දිනකම වැඩමුළු, සම්මන්ත්‍රණ, හා සාකච්ඡා කොළඹ ජර්මන් සංස්කෘතික මධ්‍යස්ථානයේ පැවැත්වෙන්නේ. ඒ වගේම ශ්‍රී ලාංකේය රංග කලාවේ සුවිශේෂි මෙහෙයක් කළ ප්‍රවීණ නාට්‍යවේදීන්ට උපහාර පිදීම සෑම දිනකම සවස 6.30 ට කොළඹ බ්‍රිතාන්‍ය පාසල් ශ්‍රවණාගාරයේ පැවැත්වෙනවා. මේ සියලු දේ ඇතුළුවයි මෙවර කොළඹ ජාත්‍යන්තර රංග කලා උලෙළ අපි සංවිධානය කරලා තියෙන්නේ.විශේෂයෙන්ම නාට්‍ය කලාවට ආදරය කරන පාසල්, විශ්ව විද්‍යාල හා සියලු දෙනාට ආකර්ෂණීය නාට්‍ය උලෙළක් දැක බලා ගන්න විවෘතව මම ආරාධනා කරන්නත් මෙය අවස්ථාවක් කරගන්නවා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032512</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsඅමීර් ඛාන්ට මාර්තු 14 දා 47 වැනි විය සපිරුණා. තමන්ගේ උපන් දිනය වෙනුවෙන් වෙනදා මෙන් සාදයක් පවත්වන්නට අමීර් මෙදා තීරණය කළේ නැහැ.වෙනදා නම් ඔහු මාර්තු 14 දා පවුලේ සියලු දෙනා සමඟ සැහැල්ලුවෙන් විනෝදයෙන් ගත කරනවා. විශේෂයෙන්ම ඔහුගේ මව, සොහොයුරියන් සහ දරුවන් මේ වෙනුවෙන් එකට එකතු වෙනවා. මෙවර උපන් දින සැමරුම යෙදෙද්දී අමීර් කාලය ගත කළේ රූපවාහිනී වැඩසටහනක රූපගත කිරීමේ කටයුතුවල නිරත වෙමින්.‘සත්‍යමෙවා ජායතෙ’ යනුවෙන් හැඳින්වෙන මෙය රියැලිටි රූපවාහිනී වැඩසටහනක්. අමීර් ගේ මුල්ම රූපවාහිනී වැඩසටහන වන්නේත් මෙයයි. වැඩසටහන් මාලාවක් ලෙස සතිපතා විකාශය වීමට නියමිත ‘සත්‍ය මෙවා ජායතෙ’ ඉන්දියාවේ ප්‍රසිද්ධ සංගීත කණ්ඩායම්වලින් රසගැන්වෙනවා.තමන්ගේ මුල්ම රූපවාහිනී වැඩසටහන මෙය නිසා කිසිදු ඇදක් පලුද්දක් නැතිව ‘කෙස්ගහට’ නිර්මාණය කරන්නටයි අමීර්ගේ බලාපොරොත්තුව. ඒ නිසයි උපන් දිනයේවත් සාද පවත්වමින් කාලය අපතේ නොයවන්නට ඔහු තීරණය කර ඇත්තේ.සෝනම් කපූර්, නියම වෙලාවට, වරද්දන්නේ නැතිව කෑම බීම ගන්නා කෙනෙක්. ඇය නිතරම කියන්නේ තමන්ගේ ජීවිතයේ සෑම අවස්ථාවකදීම ප්‍රධාන තැනක් ගන්නේ ආහාර කියලයි.”මගේ මුළු ජීවිතේම රැඳිලා තියෙන්නෙ කෑම, බීම අනුවයි. මම හැමදාම උදේ කෑම ගත්තට පස්සෙ ඊළඟට කල්පනා කරන්නෙ දවල්ට කෑම කන්නෙ කොහොමද කියලයි. දවල්ට කෑවට පස්සෙ රෑ කෑම ගැනයි ඊළඟට හිතන්නේ” සෝනම් මේ අයුරින් කතාකළේ පසුගියදා අන්ධේරි ප්‍රදේශයේ පැවැත්වුණ කලා සහ විනෝදාත්මක කටයුතු පිළිබඳ උත්සවයකදීයි.ඇය තවදුරටත් කියා සිටියේ තමන් මෙන්ම සෙසු අයත් හොඳින් ආහාරගෙන නිරෝගිමත්ව ජීවත්වෙනවා දකින්නට තමන් කැමැති බවයි.සෝනම්, මීට වසර කිහිපයකට පෙර ‘සාවරියා’ චිත්‍රපටයේ මුලින්ම රඟපෑ අයුරු ඔබට මතකද? ඇය එහි රඟපාන්නට කලින් කෑම බීම පාලනයක් කළ බවයි ආරංචි. චිත්‍රපටය රූපගත කරන්නට කලින් ඇය වෙතින් මඳ තරබාරු ගතියක් මතුවීමයි එයට හේතුව. ඊළඟ වේල ගැන හිත හිතා මේ වේල අනුභව කරද්දි එහෙම නොවුණා නම් පුදුමයි.බොලිවුඩ් චිත්‍රපට නිෂ්පාදක බොනි කපූර්ගේ පළමු නිත්‍යානුකූල බිරිඳ වූ මෝනා කපූර් පසුගියදා රෝහල්ගත කෙරුණා. ඇය මේ වන විට පිළිකා රෝගයෙන් පෙළෙමින් සිටිනවා. ඇය පසුගිය මාස කිහිපය තිස්සේම අසනීප තත්ත්වයෙන් පසුවුණා.දැනගන්නට ලැබෙන හැටියට නම් මෝනා කපූර් ගේ සෞඛ්‍ය තත්ත්වය පිරිහී තිබෙනවා. ඇයට ගන ආහාර නොදෙන බවත් දියරමය ආහාර පමණක් ලබාදෙන බවත් කලින් පැවසුණත් පසුව දැනගන්නට ලැබුණේ ඇයගේ දුර්වල සෞඛ්‍ය තත්ත්වය ක්‍රමයෙන් යහපත් අතට හැරෙමින් පවතින බවයි. කොහොම වෙතත් ඇයට ප්‍රතිකාර ලබා දෙන හින්දුජා රෝහලේ වෛද්‍යවරුන් පවසන්නේ ඇයව ඉක්මනින්ම රෝහලෙන් නිදහස් කිරීමේ හැකියාවක් නොමැති බවයි.බොනි කපූර් සමඟ විවාහ වී සිටි මෝනාට අර්ජුන් කපූර් සහ අනශුලා කපූර් යන දරු දෙදෙනා සිටිනවා.25 වියැති අර්ජුන් ගේ කුලුඳුල් රංගනය ළඟදීම තිරගත වන ‘ඉෂාක්සාදෙ’ චිත්‍රපටයෙන් දොරට වඩිනවා.බොනි, මෝනාගෙන් ඈත්වී ශ්‍රී දේවි ව විවාහ කරගත්තේ 1996 දීයි.ආක්ෂේ කුමාර් කුඩා කාලයේ පටන් හැදී වැඩුණේ දිල්ලි නගරයේයි. මේ වන විට දිල්ලි නගරය නවීකරණයට ලක්වෙලා. ඒ ගැන ආක්ෂේ කතාකළේ දැඩි සතුටකින්. ඒත් මුම්බායි නගරයේ තවමත් පවතින දුෂ්කරතා ගැන කතා කළේ නොසතුටින්.”මම මගේ පුංචි කාලෙ ගත කළේ දිල්ලි නගරයේයි. දිල්ලියේ තියෙන හැම පාරක්ම, හැම තැනක්ම මම හොඳින්ම දන්නවා. දැන් නම් දිල්ලිය ගොඩක් වෙනස්වෙලා. පාරවල් හොඳට හැදිලා. සමහර තැන්වල ලස්සන පාලම් ඉදිවෙලා. ඒ දියුණුව ගැන මට සතුටක් දැනෙනවා. ඒත් මුම්බායිවල තත්ත්වය නම් කියන්න කනගාටුයි.වාහනයක් අරගෙන යන්න බැහැ. ස්පෝර්ට්ස් වගේ කාර් එකක් නම් කොහෙත්ම ගෙනියන්න බැහැ. මොකද, පාරවල් හැම තිස්සෙම හදන නිසා. මේ පාරවල් හැදිල්ල, ගොඩනැඟිලි හැදිල්ල කවදා ඉවර වේවිද මන්දා” ආක්ෂේ පැවසුවා.බිපාෂා බාසු මෑතකදී සුපිරි තට්ටු නිවාසයකින් කොටසක් මිලදී ගෙන තිබෙනවා. ඒ, ඇගේ දෙමව්පියන්ගේ පදිංචියටයි. බන්ද්‍රා ප්‍රදේශයේ පිහිටි මේ තට්ටු නිවාසයට බිපාෂා පදිංචිව සිටින තට්ටු නිවාසයේ සිට විනාඩි පහක් ඇතුළත පයින් ගමන් කරන්නට පුළුවන්ලු.මෙවැනි සුඛෝපභෝගී තට්ටු නිවාසයක් දෙමව්පියන් වෙනුවෙන් මිලදී ගන්නට, බිපාෂා බොහෝ කාලයක් තිස්සේ සිහින මැව්වා. ඇය නිතරම කල්පනා කළේ තමන් පදිංචිව සිටින නිවස ආසන්යෙහිම දෙමව්පියන් සහ පවුලේ අය පදිංචිව සිටිනවා දකින්නයි. බිපාෂාගේ දෙමව්පියන් පදිංචිව සිටියේ කොල්කටා නගරයේයි.එහි සිට තම දියණියන් දෙදෙනා බලන්නට තරමක දුරක් ගමන් කරන්නට ඔවුන්ට සිදුවුණා. දැන් ඒ ප්‍රශ්නය විසඳිලා. බිපාෂාගේ සොහොයුරිය බිඩිෂා වෙසෙන්නේත් දෙමව්පියන් එක්කයි.අලුත් නිවෙසේ විශේෂ පුද පුජා පැවැත්වූ බවත් ඉන්පසුව මවත් පියාත් පදිංචියට පැමිණෙන බවත් බිපාෂා පැවසුවා.  1. උපන් දිනය – 1978 මාර්තු 28 දා (කල්කටාවේදී)2. පියා - රාම් මුඛර්ජි (චිත්‍රපට අධ්‍යක්ෂවරයෙකි)3. මව - ක්‍රිෂ්ණා (චිත්‍රපට පසුබිම් ගායිකාවකි)4. සොහොයුරා - රාජා මුඛර්ජි(චිත්‍රපට අධ්‍යක්ෂවරයෙකි, නිෂ්පාදකවරයෙකි)5. ඥාති සොයුරිය – කාජල්(ජනප්‍රිය නිළි)6. ඥාති සොයුරා - ආයාන් මුඛර්ජි (2009 දී තිරගත වූ ‘වේක් අප් සිද්’ චිත්‍රපටයේ අධ්‍යක්ෂවරයා)7. අධ්‍යාපනය ලැබූ පාසල් -‘මනෙක්ජි කූපර් හයි ස්කූල්’ සහ මිථිහායි කොලේජ්.8. පාසල් කාලයේ කලා ලෝකයට තිබූ නැඹුරුව - 10 වැනි ශ්‍රේණියේ දී ඔඩිසි නර්තනය පුහුණු වූවාය9. මුලින්ම රඟපෑ චිත්‍රපටය – පියා අධ්‍යක්ෂණය කළ ‘බියෙර් පූල්’ (1992) නම් වූ බෙංගාලි චිත්‍රපටය10. මුලින්ම රඟපෑ බොලිවුඩ් චිත්‍රපටය – ‘රාජා කි ආයේගි බරාට්’ (1997)11. මෙතෙක් රඟපෑ චිත්‍රපට - 4612. මුලින්ම ලැබූ සිනමා සම්මානය – 1998 දී තිරගත වූ ‘කුච් කුච් හෝතා හේ’ චිත්‍රපටයේ රංගනය වෙනුවෙන් වසරේ හොඳම සහාය නිළියට හිමිවන ෆිල්ම් ෆෙයාර් සම්මානය13. මෙතෙක් ලැබූ සම්මාන - ෆිල්ම් ෆෙයාර් සම්මාන 714. සහභාගි වූ වේදිකා සජීවී ප්‍රසංග - 1999 දී ‘මැග්නිෆෂන්ට් ෆයිව්’, 2004 දී ‘ටෙම්ප්ටේෂන්’ යන වේදිකා ප්‍රසංග15. ලිපිනය - 4405, Shanti Building B Width 4th Floor, Kalyan Complex, VersovaMumbai 400061 India.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032513</link>
    <topic>පිළිරුවකින්, කටුගෙයකින් හා නාද කාව්‍යයකින් සමරන ‘පනාමුරේ ඇත් රාජා’</topic>
    <author>හේමාලි විජේරත්න</author>
    <content>පිළිරුවකින්, කටුගෙයකින් හා නාද කාව්‍යයකින් සමරන ‘පනාමුරේ ඇත් රාජා’දැවැන්ත ලී කොටන්වලින් වටවුණු මේ පුංචි කොටුව මැද්දේ මගේ රැහේ එවුන් දුක් විඳින හැටි බලන්න තරම් මම අවාසනාවන්තයෙක් ද? නෑ... එහෙම වෙන්න බෑ කවදාවත්. මගේ මේ ශක්තිමත් දෑත් දෙපය තිබෙන තුරු මගේ රැහේ එවුන්ට කවදාවත් කරදරයක් වෙන්න බෑ.අපි හැම දෙනෙක්ම අපේ ගම් බිම්වල ජීවත් වුණේ එකා වගේ. අපේ රැහේ එකෙකුට දරුවෙක් ලැබුණොත් අපි හැමෝටම කිරු එරුණා. එහෙම හිටපු අපේ එවුන් කොටු කරගෙන වද දෙන හැටි මම කොහොම බලා ඉන්නද?...පනාමුරේ ඇත් රජුහිතට ආපු ආවේගයන් කොහොමත්ම පාලනය කරන්න අමාරුයි. මේ මහ රූස්ස ගස් කඳන් මට අභියෝගයක් නොවෙයි. ක්ෂණයකින් මේ හැම එකක්ම සුනුවිසුනු කරගෙන නැඟිටින්න හිතෙනවා. මිනිස් සතාගෙන් අපේ වරිගෙ ඇත්තන්ට වන හානිය එන්න එන්නම දරුණු වෙනවා. අනිත් හැම දෙනෙකුම කන්න බොන්න නැතුව ඩිංග ඩිංග අඩපණ වෙත්දි ඔවුන් මෙල්ල කරගන්නවා.කොහොමටවත් මට නම් ඒකට ඉඩ දෙන්න බෑ. මගේ හිතේ තවමත් මට උරුම වුණු සද්දන්ත කුලයේ අපූරු ශක්තිය, ධෛර්යය නොඅඩුවම තිබෙනවා. මගේ එවුන් වෙනුවෙන් ජීවිතේ තියෙනතුරු මම සටන් වදිනවා....!මේ සටන ගෙනියන්නට මේ සද්දන්තයාට හැකි වූයේ බොහොම කෙටි කලකි. රැහේ එවුන් වෙනුවෙන් සිය බල පරාක්‍රමය පෙන්වමින් රජෙක් වගේ සිටි සද්දන්තයාට අවසානයේ සිද්ධ වූයේ එක වෙඩි පහරකින් බිම ඇද වැටෙන්නටය. එහෙත් අවසන් හුස්ම යනතුරුම තම වර්ගයා වෙනුවෙන් සිය අභිමානය පාවා නොදුන් මේ සද්දන්තයාගේ නම ඉතිහාස පිටු අතර අදටත් අභිමානයෙන් සමරනු ලබයි.මේ අප කවුරුත් අසා ඇති පනාමුරේ ඇත් රජුගේ කතාවය.  මඩුවන්වෙල පරපුරේ නින්දගමක් ලෙස පැවති කොළොන්න කෝරලයේ පිහිටා ඇති පනාමුරේ ග්‍රාමය මේ ඓතිහාසික සංසිද්ධිය සිදු වූ ස්ථානයයි. කඳු, බෑවුම්, මිටියාවත්, ඇළ දොළින් සපිරි මේ ප්‍රදේශය එකල අතිශයින් රමණීය වනාන්තරයක් විය. වන සතුන්ගේ නින්දගමක් වූ පනාමුරය හා ඒ අවට ප්‍රදේශ එකල වඩාත් ප්‍රකටව තිබුණේ අලි ඇතුන් බහුල ප්‍රදේශයක් ලෙසිනි. 1912 දී සිදුකළ අලි ගණනයට අනුව එහි අලි ඇතුන් 2300 ක් පමණ වාසය කළ බව සඳහන්ව තිබුණි. මඩුවන්වෙල පරපුර මේ සියල්ලම තමන්ට අයත් බූදලයක් ලෙසින් සැලකූහ.සිය නින්දගමෙහි ජීවත් වූ අලි සම්පත අල්ලා විකිණීමෙන් ඔවුන් වරින් වර විශාල ආදායමක් ලැබූ බව ඉතිහාස කතාවන්හි සඳහන් වේ. ඔවුහු අවුරුදු පහකට වරක්වත් අලිගාල් පැවැත්වීම හෙවත් අලි ඇල්ලීම සිදු කළහ. 1912 දී මඩුවන්වෙල රටේ මහත්තයා එවැනි ඇත් ගාලක් පැවැත්වූ බව සඳහන් වේ. රජයේ අවසරයක් නොමැතිව වුවද ඇත් ගාලක් බැඳ අලි ඇල්ලීමේ බලය තිබූ එකම පුද්ගලයා වූයේ මඩුවන්වෙල රටේ මහත්තයාටය. අක්කර 64 ක භූමි ප්‍රදේශයක් පුරා එම ඇත්ගාල පවත්වා ගෙන ගිය බව සඳහන්ය.සිරිල් ජයවර්ධන ඇත් පිළිරුව හදමින්පනහේ දශකය වන විට මඩුවන්වෙල පරපුරේ ජීවමාන උරුමකරවා වූයේ ෆ්‍රැන්සිස් මොලමුරේ මහතාය. ඔහු ඒ වන විට රාජ්‍ය මන්ත්‍රණ සභාවේ ප්‍රථම කතානායක ධුරයද දරමින් සිටියේය. අලි අල්ලමින් විශාල ආදායමක් උපයාගත් පරපුරක අයෙකු වශයෙන් ෆ‍්‍රැන්සිස් මොලමුරේද ඇත්ගාලක් පවත්වා ගෙන යාමට උත්සාහ දැරීය.ඔහු සතුව අලි ඇල්ලීමේ මන්තර තිබූ බවටත් එකල බොහෝ දෙනකු අතර ප්‍රචලිතව තිබුණි. වනාන්තරය මැද ස්වභාවිකව පිහිටා තිබූ දිය බුබුලක් ආශි‍්‍රතව ඔහු මෙම ඇත්ගාල ඉදිකරවන ලදී. මේ දිය බුබුලෙහි දිය කිසිදා නොසිඳෙන බවට විශ්වාසයක් එදා මෙන්ම අදද ජනතාව අතර පවතී.අලිගාල ඉඳිකොට තිබුණේ අක්කර හතරක පමණ භූමි ප්‍රදේශයක් වටකොටය. සුවිශාල බුරුත කඳන්වලින් අලි ගාල වටකොට තිබුණි. සද්දන්තයන් දියට බසිනා මාර්ගය සමීපව ඉදිකොට තිබුණු දොරටුවෙන් අලින් කොටුව තුළට පැන්නීම සිදුකර ඇත. ඉන්පසු කඩුල්ල සවිමත්ව බැඳ දමා ඇත. මෙතරම් සුවිශාල අලි වැටක් ඉදිකිරීමේ කාර්යය සිදුකර ඇත්තේ එම නින්දගමෙහි ජීවත් වූ ජනතාව විසිනි.අලි ඇතුන් ගාල තුළට කොටු කරන අන්දම නැරඹීම පිණිස එකල සුවිශාල ජනකායක් පැමිණි බවද සඳහන් වේ. ඔවුන් මේ සඳහා ප්‍රවේශ පත්‍රයක් ද මිලදී ගත යුතු විය. එය නැරඹීම පිණිස සුවිශේෂි නැරඹුම් මැදිරියක් ද ඉදිකොට තිබුණි. ප්‍රැන්සිස් මොලමුරේ විසින් පවත්වන ලද අලිගාල නැරඹීම සඳහා එවකට ශ්‍රී ලංකාවේ ඉංගි‍්‍රසි ආණ්ඩුකාරවරයා වූ සෝල්බරි සාමි, හමුදාපති රෝස් මෙන්ම කීර්තිමත් ඉංගි‍්‍රසි ලේඛක දොස්තර ආර්.එල්. ස්පිට්ල් ද සහභාගි වී ඇත.අලි ඇල්ලීමේ කාර්යයේ යෙදී සිටින පුද්ගලයන් හඳුන්වනුයේ ‘පනිත්තිලයන්’ නමිනි. ‘පනිත්තිලයන්’ සියලු දෙනාද මේ කාර්යය සඳහා එක්වී ඇත.වල් අලි කොටුකර බැඳ තැබීම සඳහා හීලෑ අලි 14 දෙනකු යොදාගෙන ඇත. ඔවුන් වෙනුවෙන් ඇත් ගොවුවෝ දෙදෙනෙක් ද ඊට සහභාගි වූහ. දින කිහිපයක පරිශ්‍රමයකින් පසු ඔවුන්ට වල් අලි 26 දෙනකු ගස් බැඳීමට හැකි විය. එහෙත් මේ අතර සිටි එක් සද්දන්තයෙකු කෙසේවත් මෙල්ල කළ නොහැකි විය. අඩි 9 ක් පමණ උසකින් යුතු වූ මේ සද්දන්තයාට වයස අවුරුදු 25 ක් තරම් විය. ඇතුන් ඇල්ලීමට නම් දැරූ අය පමණක් නොව අලි මන්තර දත් අයද දැරූ පරිශ්‍රමය වතුරේ ගියේය.ඇත් ගාලේ වැටඒ කිසිවක් ඉදිරියේ මේ සද්දන්තයාගේ ඔද තෙද සිඳි නොගියේය. පැමිණි වද හිංසා දුක් ගැහැට හමුවේ තව තවත් දරුණු වූ ඌ හීලෑ අලි ඇතුන්ගේ පස්සා ගාත් බිම ඇදෙන්නට පහර දුන්නේය. ගස් බඳින ලද තම රැහේ එවුන් බේරා ගැනීමට එම ගස්වැල් වලට පහරපිට පහර දුන්නේය.අලි ගාලේ අයිතිකාරයා වූ ෆ‍්‍රැන්සිස් මොලමුරේට ද මේ සද්දන්තයා සුවිශාල ප්‍රශ්නයක් විය. වියරුවෙන් සිය රැහේ එවුන් වෙනුවෙන් මෙල්ල නොවී සටන් වදින මේ ඇතාට වරක් පිටව යන්නට ගාලේ දොර ඇර තැබුවේය. එහෙත් සිය පරපුරේ අනිත් එවුන් ගස් බැඳ තිබියදී බියගුල්ලකු මෙන් පලා යන්නට ඌ කිසිසේත්ම කැමැති නොවීය. තව තවත් රෞද්‍රව සටනට ආවා මිස පලායාමක් ඌට නොවීය.පනාමුරේ මේ ඇත් රාජාගේ වික්‍රමය පිළිබඳ ඒ වනවිට දස දෙස ප්‍රචලිත වන්නට විය. ඇතාගේ වික්‍රමය අභියස අසරණ වූ ෆ්‍රැන්සිස් මොලමුරේ ගේ අවසාන තීන්දුව වූයේ මේ සද්දන්තයා මරා දැමීමයි.රත්නපුරේ පොලීසියේ නිලධාරීන් හයදෙනෙකු ඒ සඳහා පැමිණියද එක වෙඩි පහරින් මේ සද්දන්තයා බිම හෙළීමට බැරි බව ඔවුහු ප්‍රකාශ කළහ. පසුව ඒ සඳහා කැඳවන ලද්දේ දිවයිනේ නම් දැරූ ඉලක්කයට වෙඩි තැබීමේ ශූරයාය. ඔහු නාවික හමුදාවේ සේවය කළ නාවික කොමදෝරු සෑම් කදිර්ගාමර් නම් විය.හරියටම ඒ 1950 වසරේ අගෝස්තු මස 09 වැනිදාය. සිය වර්ගයා වෙනුවෙන් දිවි ඇති තෙක් සටන් කරමියි සිතා ඇත් රජු වෙඩික්කරු ඉදිරියට දූවිලි අවුස්සමින් දිව ආවේය. රයිෆලයෙන් නිකුත් වූ වෙඩි උණ්ඩය ඇත් රජුගේ වම් ඇසට ඉහළින් සිරුරට කිඳා බැස්සේය. චිත්‍රපට දසුනක් සේ මෙය නැරඹු සියලු දෙනාගේ දෙනෙත් තෙත් කරවමින් සද්දන්තයා සිය උපන් භූමිය සිප ගත්තේය.සමන් රත්නායකඑදා මෙදා තුර පුරා වසර 62 ක් තිස්සේ අපේ මතකයේ මේ සද්දන්තයා ගැන කුඩා මතකයක් විය. ඒ මතකය යළි යළිත් අලුත් කළේ මේ ගීතයයි.’පනාමුරේ... පනාමුරේ... පනාමුරේ ඇත් රාජා...// අභීත නද පෑ හස්ති රජා ඒ කැලේ සටන් පෑ තේජා පනාමුරේ ඇත් රාජා..පනාමුරේ ඇත්ගාල අද කෙබඳු තත්වයක තිබේද යන්න පිළිබඳ සොයන්නට කොයි කාටත් අමතක විය. මේ කාර්යය කරන්නට සුවිශේෂි උනන්දුවක් ඇතිවූයේ කළුතර සහකාර පොලිස් අධිකාරි සමන් රත්නායක මහතාටය. ඔහු පනාමුරේ ඇත් රාජා පිළිබඳ සුවිශේෂි උනන්දුවක් දක්වමින් පනාමුරේ ඇත් ගාල තිබූ ස්ථානය නරඹන්නට යන්නේ 2010 වර්ෂයේදීය.”මම පනාමුරේ පොලිසියට කතා කරලා කිව්වා මට මෙතන බලන්න ඕන කියලා. එතකොට මට පොලීසියෙන් කිව්වෙ එතැන බලන්න දෙයක් නෑ. බෝඩ් එක විතරයි තියෙන්නෙ කියලා. නමුත් මම එතැනට ගියා. ගියාම දකින්න ලැබුණේ ඇත්ගාල තිබුණු ප්‍රදේශය මිනිස්සු අල්ලගෙන පදිංචිවෙලා හිටියා. ඇත්ගාල තිබුණු බවට එකම සාක්ෂිය තමයි වටේ හිටවලා තිබුණු බුරුත කඳන් වලින් එකක් ඉතිරිව තිබීම. මට ඒ වෙලාවේ හිතුණා මේ තරම් ඓතිහාසික සිද්ධියක් වුණු තැන ඇයි අපි සංරක්ෂණය නොකරන්නේ කියලා. ඒ වෙලාවේ මගේ හිතට ආවා මෙතන පනාමුරේ ඇතාගේ පිළිරුවක් හැදුවොත් හොඳයි කියලා.පිළපිටියේ අරිය මෛත්‍රි හාමුදුරුවෝ මට මේ පිළිරුව හදන්න කෙනෙක් හොයලා දුන්නා. සිරිල් ජයවර්ධන මහත්මයා තමයි මේ කාර්යය කරන්න බාර ගත්තේ. පනාමුරේ ඇතා මැරිලා වැටුණු තැන තමයි අපි මේ සතාගේ පිළිරුව ඉදිකරන්නේ. ඇත් ගාල අයිනේ අපි ගොඩනැගිල්ලක් ඉදිකළා. ඒක කෞතුකාගාරයක් වශයෙන් පාවිච්චි කරනවා. ගම්වාසීන් එක්ක කතාකරත්දි පනාමුරේ ඇතා වළදාපු තැන තිබිලා හිස්කබල හම්බවෙලා ඒක අවුරුදු ගණනාවක් තිස්සේ ගෙදරක තියාගෙන ඉන්න කෙනෙක්ගෙන් හිස්කබල හම්බවුණා. ඊට අදාළ ඡායාරූප, උපකරණ, පත්තර වාර්තා, කවි කොළ ආදිය අපි මේ කෞතුකාගාරයේ තියන්න බලාපොරොත්තු වෙනවා.සිරිල් ජයවර්ධනමේ කතාන්දරය නියම කතාව පනාමුරේ අය හරියට දන්නේ නෑ. මම රැස්වීමක් තියලා මිනිස්සු දැනුම්වත් කළා. ඒ එක්කම මෙච්චර කාලයක් අපි පනාමුරේ ඇතා ගැන දැනගත්තේ සුගතපාල මලලසේකර මහත්මයා ලියපු ගීතයෙන්. මට කල්පනා වුණා අපේ අලුත් පරම්පරාව වෙනුවෙන් ගීතයක් නිර්මාණය කළොත් හොඳයි කියලා. ඒ සඳහා මට දෛවෝපගතව සංගීතඥ නවරත්න ගමගේ මහතා මුණ ගැහුණා. ඔහු මේ කාර්ය ඔහුගේම දෙයක් විදියට බාර අරගෙන මම ලියූ ගීතය සමන් ලෙනින් කියන නවක ගායකයා ලවා ගායනා කරවූවා.මේ කාර්ය කරන අතරතුර මම පනාමුරේ ඇත්ගාල පිළිබඳ ඉතිහාස තොරතුරු ගොඩාක් හෙව්වා. එතකොට මට හමුවුණා එදා මඩුවන්වෙල වලව්වේ ඇත්ගාලේ හිටි ‘කදිරා’ කියන ඇතා බාරව හිටි ඇත්ගොව්වා වන ‘පැන්ටිස්’ මහතාව. ඒ සිද්ධිය වෙනකොට ඔහුට අවුරුදු 22 යි. අද ඔහුට අවුරුදු 84 ක්. ඔහු තමයි එදා ඒ සිද්ධිය ඇහින් දුටු අද ඉතිරිව ඉන්න එකම සාක්ෂිකරු.පනාමුරේ ඇතා කොටුවුණ හැටි, ගස් බඳින්න හදපු හැටි ඔහුට හොඳ හැටි මතකයි. මුලින්ම මේ ඇතා ප්‍රකෝප වුණේ නැතිලු.අලි රැලේ හිටපු පුංචි ඇත් පැටවු දෙන්නා කෑ ගහන්න වුණාට පස්සෙ තමයිලු පනාමුරේ ඇතා ප්‍රකෝප වෙන්න ගත්තේ. පනාමුරේ ඇතා මැරුණට පස්සේ තමයි ලංකාවේ ඇත් ගාල් තහනම් කරලා තිබෙන්නේ. ඒ විතරක් නොවෙයි දැනට තිබෙන සටහන් අනුව දකුණු ආසියාවේම අන්තිම ඇත්ගාල වෙන්නෙත් පනාමුරේ ඇත් ගාලයි.පනාමුරේ ඇතාගේ ජීවමාන පිළිරුව අඹන්නේ සිරිල් ජයවර්ධනයන්ය.නවරත්න ගමගේ”මම මුලින්ම ඇතාගේ ත්‍රිමාණ පින්තූර අධ්‍යයනය කළා. මෙයා සාමාන්‍ය ඇතෙක් නොවෙයි. ඔහු තුළ තිබෙන්නේ ප්‍රචණ්ඩත්වය. මේ සියලු දේ අධ්‍යයනය කරලා තමයි මේ රුව නිර්මාණය කරන්නේ. සතා ජීවමානව සිටගෙන ඉන්න විදියට තමයි මේ රුව නිර්මාණය වෙන්නේ. පනාමුරේ ඇතාගේ විශේෂ සලකුණක් තිබුණා. ඒ තමයි එක කනක් ඉරිලා තිබීම. ඇගේ කළු ඉංගිරියාව සාමාන්‍ය අනිත් අලින්ට වඩා විශාලයි. පිංතූර විශාල කරලා බැලුවම ඒක පේනවා.මේ කටයුතු සියල්ල සිදු කරන්නට පනාමුරේ ඇත් රජු පදනම මේ වන විට ස්ථාපිත වී හමාරයි. එළඹෙන අගෝස්තු 9 වැනි දින පනාමුරේ ඇත් රජු වෙනුවෙන් ඉදිවෙන ස්මාරක සියල්ල විවෘත වනු ඇත. ඒ නිකම්ම නිකම් නොවේ. අලංකාරවත් සංදර්ශනයක් ද සමඟින්ය. මේ සඳහා පූර්ණ මැදිහත් වීම දරනුයේ ප්‍රවීණ සංගීතඥ නවරත්න ගමගේය.”පනාමුරේ ඇත් රජු ගැන ලියූ නව ගීතය සංගීතවත් කිරීමට ලැබීම මට ලොකු සතුටක්. ගීතය කළ පමණින්ම මෙතනින් අයින් නොවී මේ තුළ රැඳෙන්න මට හිතුණා. ඒ වගකීම අරගෙන කාලයක් තිස්සේ මේ පදනමත් එක්ක මම වැඩ කළා. මෙතුමාලගේ ආරාධනයක් ලැබුණ මේ සිද්ධිය සහ රටේ සමස්ත ඇත් පරපුර පිළිබඳ නාද කාව්‍යයක් කරන්න.ඒක මට ලොකු අවස්ථාවක් මගේ නිර්මාණ ජීවිතයට. නිර්මාණකරුවෙක් විදියට විවිධ නිර්මාණ කිරීමේ පිපාසයෙන් පෙළෙන මට මේක අති මහත් වූ භාග්‍යයක්. විවිධ නාද රටා මැවෙමින් මගේ හිත තුළ මේක නිර්මාණය වෙමින් පවතිනවා. පනාමුරේ භූමිය තුළම පූජාවක් විදියට මේක කරන්න තිබෙනවා නම් හොඳයි කියන හැඟීමෙයි මම ඉන්නේ. ඒ සඳහා ඒ ප්‍රදේශයෙන්ම බොහෝ නිර්මාණකරුවන්, නැටුම් ශිල්පීන්, සංගීත ශිල්පීන් සම්බන්ධ කරගන්න බලාපොරොත්තු වෙනවා.පනාමුරේ ඇත් රජු පදනම සඳහා පනාමුරේ කාවන්තිස්ස රජමහා විහාරාධිපති, කිඳෙල්පිටිය අරියමෛත්‍රිය හිමි, තලන්ගල්ලේ රතන හිමියන්, ඇලිකේවල සීලානන්ද හිමි, චන්න කරුණාරත්න, පනාමුරේ හස්තිරාජ ගොවි සංවිධානය ඇතුළු පනාමුරේ ජනතාව මේ සඳහා අවංකව ඇප කැප වී ක්‍රියා කරපු නිසා තමයි මේ පදනම මේ තරම් දුර පැමිණියේ.මේ සඳහා ආර්ථිකමය ශක්තිමත් බවක් අවශ්‍ය නිසා අප්‍රේල් 08 වැනිදා ‘සඳ රූ ගී’ නමින් මහරගම තරුණ සේවා මධ්‍යස්ථානයේදි සංගීත ප්‍රසංගයක් පවත්වන්නත් බලාපොරොත්තු වෙනවා. ඉදිරි අගෝස්තු මාසයේ යෙදෙන 62 වන අනුස්මරණය වෙනුවෙන් මුද්දරයක් නිකුත් කරන්නත් අපි ඉල්ලීමක් කර තිබෙනවා.මීට වසර 62 කට ඉහතදී සිය පරපුර වෙනුවෙන් ජීවිතය දුන් පනාමුරේ ඇත් රජු පිළිබඳ පුරාවෘත්තය මෙදා අප අවසන් කරන්නේ ඒ වෙනුවෙන් ඉදිවුණු ස්මාරකය, කෞතුකාගාරය ඇතුළු සැමරුම් රැසක් තිළිණ කරමිනි. එදා සුගතපාල මලලසේකරයන්ගේ පනාමුරේ ඇත් රාජා ගීතයට මොහොමඩ් ගවුස් මාස්ටර් සිය සප්ත ස්වරයෙන් ජීවය දුන්නා සේ මෙදා සමන් රත්නායක ලියූ නවරත්න ගමගේ සංගීතවත් කළ මේ ගීතයෙන්ම මේ සටහන අවසන් කරන්නෙමු.’පනාමුරේ කඳු යායෙන් ගලනා සිහිල් සුළං රැලි ගත සිත නිවනා බුබුළෙන් නැඟෙනා පෙණ කැටි සරණා ගලයි කිතල ඔය කෙත සරු කරනාහේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032514</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමමෙදා සැරේ කොලොමට බඩු හෝ ගාලා. වැඩිපුරම ඉතින් මියුසික් ෆීල්ඩ් එකේ සීන්ස් තමයි. නන්දා මාලිනී නෝනට කුවෙයිට් එයාර්පෝර්ට් එකේදි පැය දෙකතුනක් රඟපාන්න වෙච්ච ටෙලිඩ්‍රාමා සින්ගල් එපිසෝඩ් එකේ ස්ටෝරීස් කියෙව්වම විජේ මල්ලිට දුකම දුක තමයි. නන්දා මාලිනීටයි සුරේෂ් ඇන්ඩ් ද ක්ලෑන්ස්ලටයි කුවෙට් එයාර්පෝර්ට් ඉමිග්‍රේෂන් ඔෆීෂියල්ස් කවපු කට්ට නම් තර්ඩ් ක්ලාස්. විජේ මල්ලිටත් ස්ටෝරි එක ඇහුවම පපුව පැලෙන්න දුක හිතුනා, එයාර්පෝට් එකේදි අර තබ්ලාව පලන කොට දුක හිතුන මල්ලිට වගේ.පැය තුනක් හතරක් භාෂාවක් නොදන්න වෙන රටක මිනිස්සු ගොඩක් මැද්දෙ මේ වගේ පරිප්පුවක් කන්න වෙනකොට, නන්දා මාලිනී, අපේ රටේ මොන ගීත කෝකිලාව කිව්වත්, පපුවෙ පත්තු වෙන ගින්දර කාටවත් දැනෙන එකක් නෑ කියලයි විජේ මල්ලි නම් හිතන්නෙ. එහෙම අසරණවීමක් හිතාගන්නවත් බෑ. ෆ්ලූට් එකෙන් ලී කුඩු හැලෙන කොට වැරදීමකින් හරි වැටුනෙ ඔරිජිනල් කුඩු නම් කට්ටියටම සොරි තමයි.ඒත් මේ සීන් එක අල්ලගෙන කුවේට්වල අපේ එම්බසි එකටයි, මෙහේ ආණ්ඩුවටයි, ඇඟිල්ල දික්කරන අපේ මීඩියා අයියල මල්ලිලා හුඟ දෙනෙක් මේ සීන් එක ෆාස්ට් ෆෝවඩ් දාගෙන වීඩියෝ බලන කට්ටිය ගානට වැටිලා. නන්දා මාලිනීල කුවේට් ගියේ ප්‍රයිවෙට් ෂෝ එකකට, ප්‍රයිවෙට් ඉන්විටේෂන් එකකට. ඒකෙ ෆන්ඩ්ස් එකතු කරන්නෙ මොන තරම් වටින කියන හොඳ කටයුත්තකට වුණත් ඩීල් එක ප්‍රයිවෙට් පාටීස් දෙකක් අතරෙ. එහේ ඉන්න ශ්‍රී ලන්කන්ස්ලයි මෙහේ ඉන්න නන්දයි අතරෙ.ඉතින් එහෙම ට්‍රිප් යනකොට කුවේට්වල ඉන්න ශ්‍රී ලන්කන් එම්බැසැඩර් දන්නවද මේ ගමන් බිමන් ගැන එයාට එහේ කට්ටිය හරි මෙහේ කට්ටිය හරි ඔෆීෂියලි දන්වන්නෙ නැතුව. එම්බැසැඩර් කෙනෙකුගෙ ජොබ් ලංකාවෙන් කුවේට්වලට යන ආර්ටිස්ට්ල, බිස්නස්මන්ල, ස්පෝර්ට්ස්මන්ල එයාර්පෝර්ට් එකේදි පිළිගන්න එකවත් එහෙම අයගෙ ප්‍රයිවෙට් ට්‍රිප්ස් ගැනවත් හොයල බලන එක නෙවිනේ. ඉතින් නන්දා මාලිනීට පැය තුන හතරක් නෙවි දවසක් හරි එයාර්පෝර්ට් එකේ රැග කන්න වුණා නම් එම්බැසැඩර් ලොක්කට කරන්න දෙයක් නෑ. මොකද එයා මේ සීන්ස් ගැන දන්නෙ නැති නිසා. එයාර්පෝට් එකේ චෙකින් සීන් එක වෙන්නෙ කුවේට් කට්ටියට කවුරු හරි ටිප් එකක් දුන්න නිසානේ කුඩු කේස් එකක් ඇදල.ඒ මිනිස්සු ඒ මිනිස්සුන්ගෙ ජොබ් එක කරනවා. ඒ මිනිස්සුන්ට ඇති වැඩේ මොකක්ද තබ්ල තියෙන්නෙ ෂෝ එකකදි ගහන්න කියල දැනගෙන. එහෙම නිකම්ම රිලීස් කරන තබ්ලාවක නිකමට හරි කුඩු ග්‍රෑම් 100ක් තිබුණොත් එහෙම ගස් යන්නෙ එයාර්පෝට් ඔෆිසර්ස්ලනේ. නන්දලගෙ ටීම් එක ගැන කුවෙට් ෂෝ එක ඕගනයිස් කරපු ශ්‍රී ලන්කන්ස්ලත් එක්ක තියෙන පර්සනල් ග්‍රජ් එකකට මේ ජාතියෙ සුනඛ වැඩ කරාම ඒක නන්දලට විතරක් නෙවි මීට පස්සෙ ලංකාවෙන් කුවෙට් යන කිසිම මියුසික් ගෲප් එකකට සොමියෙ එන්ටර් වෙන්න ලැබෙන එකක් නෑ.මේ සීන් එකේදි ආණ්ඩුවටවත් කුවෙට් ශ්‍රී ලන්කන් එම්බැසැඩර්ටවත් කරන්න පුළුවන් දෙයක් නෑ. පුළුවන් නම් හොයාගන්න තියෙන්නෙ කවුද මේ අසමජ්ජාති වැඩේ කළ සුනඛයා නැත්නම් සුනඛ දෙන කියලයි.නන්දා මාලිනීගෙ කේස් එක කොච්චර සිම්පල් ද මුළු ලෝකෙම දන්න කියන අපේ බොලිවුඩ් හීරෝ ෂාරුක් ඛාන්ට ඇමෙරිකන් එයාර්පෝට් එකේදි කරපු හැරස්මන්ට් සීන් එකත් එක්ක. ෂාරුක් ඛාන් මොකද නන්දා මාලිනී මොකද සනත් ජයසූරිය මොකද මේ වගේ සීන් එකක් ගැන ඔත්තු දුන්නට පස්සෙ. ෂාරුක් ඛාන් නම් ෆිල්ම් එකක්වත් හැදුවා ‘මයි නේම් ඊස් කාන්, අයෑම් නොට් එ ටෙරරිස්ට්’ කියලා. ඒත් නන්ද නෝනල මොනව කරන්නද කුවෙට් සීන් එක ගැන, පස්සෙ කාලෙක සින්දුවක් වත් කියනව ඇරෙන්න. මේ ජාතියෙ සුනඛ වැඩ කරපු ශ්‍රී ලන්කන්ස්ලට හෙණ හතම ගහපන් කියල තමයි විජේ මල්ලි නම් ඉල්ලන්නෙ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032515</link>
    <topic>‘මගේ දෑසෙ කඳුළු’ ගීතය ලිව්වෙ මමයි</topic>
    <author>ජෝජ් රොබ්සන් ද සිල්වා</author>
    <content>‘මගේ දෑසෙ කඳුළු’ ගීතය ලිව්වෙ මමයිතලවතුගොඩ සරත් චන්ද්‍රසිරි ගෙන් හේම ශ්‍රී ද අල්විස්ට පිළිතුරක්මගෙ දෑසෙ කඳුළු තව දෑසක සතුටු කඳුළු වේ අද ඇත ඇය මට හිමි නැති මඟුල් පෝරුවේ...!හේම ශ්‍රී ද අල්විස්නැසීගිය ගායක ටියුඩර් ජයශාන්ත ගායනා කළ එමෙන්ම නැසීගිය සංගීත ශිල්පී රංජිත් පෙරේරා සංගීතවත් කළ “මගෙ දෑසෙ කඳුළු” ගීතය මෙරට ගීතලෝලීන්ගේ සිත්ගත් ගීතයක් බව නොරහසකි. මෙම ගීතය ගුවන් විදුලියෙන් ප්‍රචාරය වූ මුල් යුගයේ එහි පද රචකයා ලෙස ජ්‍යෙෂ්ඨ ගී පද රචක හේම ශ්‍රී ද අල්විස්ගේ නම ද පසු කලෙක තලවතුගොඩ සරත් චන්ද්‍රසිරි නම් නවක පද රචකයාගේ නම ද සඳහන් කෙරෙන්නට විය.මේ අතර පසුගිය 8 වැනිදා “රසඳුන” සාකච්ඡාවකදී හේම ශ්‍රී “මැණිකේ ඔබේ සිනාවේ” සහ “මගෙ දෑසෙ කඳුළු” ගීත තමාගේම පද රචනා බවත් නැතිනම් එය ඔප්පු කරන ලෙසත් එම ගීත රචකයින්ට පැවසුවේය. ඒ අනුව “මගෙ දෑසෙ කඳුළු” ගී පද රචනය වෙනුවෙන් සරත් චන්ද්‍රසිරි සිය හිමිකම් ඔප්පු කිරීමට ඉදිරිපත් වී සිටින හෙයින් අපි සරත් ට සවන් දෙමු.හැත්තෑව දශකයේ දී ගුවන් විදුලි සංස්ථාව ආධුනිකයන් වෙනුවෙන් ‘ගීත රචනා බැංකුව‘ක් පිහිටුවා නිර්මාණ බාර ගන්න බව නිවේදනය කළා. මමත් වරකට නිර්මාණ දෙක බැගින් නිර්මාණ විස්සක් පමණ එම ගීත රචනා බැංකුවට යොමු කළා. නමුත් ප්‍රතිචාරයක් නොවී කාලය ගෙවී ගිය අතර දිනක් මගේ ‘නෙත් අඳ ළඳුනේ මා මළ පසුදා මගෙ දෙනුවන් ඔබටයි’ යන පදමාලාව ගායනය සඳහා ගායන ශිල්පියකු තෝරා ගත් බවට තැපැල් පතක් ලැබුණා. ඉන් අනතුරුව තමයි “මගෙ දෑසෙ කඳුළු” ගීතය ගුවන් විදුලියෙන් ප්‍රචාරය වෙනවා ඇසුණේ.”එදා ගීතයේ පද රචකයා වශයෙන් ඔබේ නම සඳහන් කෙරුණා ද?නැහැ. මගේ නම වෙනුවට හේම ශ්‍රී මහතාගේ නම තමයි සඳහන් කෙරුණේ. එම නිසා එක දිගටම කාලයක් පුරා මං ගුවන් විදුලියේ එවකට සිටි වගකිව යුත්තන්ට ලිපි මඟින් මට සිදුවූ අසාධාරණය දැනුම් දී මගේ අයිතිවාසිකම් ඉල්ලා සිටියා. ඒ කාලයේ ගුවන් විදුලි සංස්ථාව තුළ මා හට සම්බන්ධකම් හෝ මෙවැනි අවුලකදී ගත යුතු ක්‍රියා මාර්ග පිළිබඳ අවබෝධයක් නොතිබුණු නිසා මගේ අයිතිය දිනා ගැනීමට කටයුතු කළ යුතු අයුරු නොදැන මං පසුතැවිල්ලෙන්ම කාලයක් ගත කළා. අන්තිමට සියලු වෑයම් අතහැර දමන්න තීරණය කරලා තවදුරටත් ගීතයේ අයිතිය ඉල්ලා ලිපි ලිවීම වගේම ගී රචනා කිරීමත් නවතා දැම්මා.එහෙත් පසුව ඔබ ඔබේ අයිතිය දිනා ගත්තේ කෙසේ ද?මම මිතුරෙකු මඟින් ‘ස්වාධීන මියැසි බල මණ්ඩලය’ නමින් ඒ කාලයේ සංගීත ක්ෂේත්‍රයේ මතුවුණු ගැටලු නිරාකරණය කර දීමට මැදිහත් වූ සංවිධානයක් ගැන දැනගත්තා. මගේ පැමිණිල්ල එයට ඉදිරිපත් කළාම එමඟින් ගායක ටියුඩර් ජයශාන්ත සම්බන්ධ කරගෙන මට සාධාරණය ඉටු කර දුන්නා. ටියුඩර් පවා ගීතයේ පද රචකයා ලෙස මගේ නම දැනගෙන ඉඳලා තිබුණා. ඒත් ඔහුට මගේ නිවැරැදි ලිපිනය සොයා ගන්න නොහැකි වූ නිසා ඊට කලින් හමුවන්නට නොහැකි වූ බව මා සමඟ කිව්වා.“මගෙ දෑසෙ කඳුළු” ඔබේ පද රචනයක් බවට ඉදිරිපත් වූ වෙනත් සාක්ෂි මොනවා ද?ටියුඩර්ගේ සහ එවකට ගුවන් විදුලියේ සේවය කළ වැඩ සටහන් නිෂ්පාදකවරයකු ද වූ ප්‍රවීණ ගායකයකුගේ (සරත් නම පැවසුවත් අපි එම නම සඳහන් නොකරමු.) සාක්ෂි තමයි ඉතා වැදගත්ම සාක්ෂි වූවේ. පළමුවෙන්ම ටියුඩර්ට මේ ගී පද රචනය සඳහන් කඩදාසිය හේම ශ්‍රී මහතා ගෙන් ලැබුණු දිනයේ එහි පහතින් මගේ නම කුරුටු ගා කපා හැර තිබුණු අයුරු ටියුඩර් සමඟ අර නිෂ්පාදක ගායන ශිල්පියා ද සාක්ෂි ලබා දී ඔවුන් ගුවන් විදුලියේ තිබුණු ගී තැටියේ පද රචකයා ලෙස මගේ නම ඇතුළත් කිරීමට පියවර ගත්තා.සරත් චන්ද්‍රසිරිමෙම කරුණ පිළිබඳ හෙළිදරව්වක් 1991 ජූලි 14 වැනිදා ‘රාවය’ පත්‍රයේ විශේෂ ලියුම්කරුවකු විසින් ‘ගීත රචනා බැංකුවේ නිර්මාණ මංකොල්ලය’ මැයෙන් පළ කෙරුණු අතර 1992 අපේ‍්‍රල් 1 වැනි දා ‘සත්සර’ පත්‍රයේ ද ‘මගෙ දෑසෙ කඳුළු’ සැබෑ නිබන්ධක තලවතුගොඩ සරත් චන්ද්‍රසිරි නමින් සටහනක් කෙරුණා. ඒත් ඒ කිසිවකට හේම ශ්‍රී මහතා විරුද්ධ වුණේ නැහැ. ‘මගෙ දෑසෙ කඳුළු’ ඔහුගේ පද රචනයක් වී නම් ඔහු නිහඬ වී සිටියේ මන්ද? මා නම් මේ ගීතය ඔහුගේ නම යොදා ප්‍රචාරය වූ හැම විටම ඊට විරෝධය පළ කළා.රූපවාහිනියෙන් විකාශය කෙරුණු ‘හද රැඳි ගී’ වැඩ සටහන සඳහා ටියුඩර් 1992 නොවැම්බර් 10 වැනි දා ‘මගෙ දෑසෙ කඳුළු’ මගේ පද රචනයක් බව සහතික කර ලිපියක් ලබා දුන් අතර එය දැනට ද මා ළඟ තිබෙනවා. තවදුරටත් 1992 පෙබරවාරි 06 වැනි දා ගුවන් විදුලියේ සංගීත වැඩ සටහන් පාලකවරයා ‘මගෙ දෑසෙ කඳුළු’ ගීතයේ පද රචකයා පිළිබඳව වූ ගැටලුව නිරාකරණය කර එහි ගීත රචකයා ලෙස මගේ නම ඇතුළත් කිරීමට විධි විධාන යෙදූ බවට සහතික ලිපිය ද මගේ සාක්ෂි අතර වටිනා සාක්ෂියක් ලෙස අදටත් තිබෙනවා.දැන් නැවතත් “මගෙ දෑසෙ කඳුළු” ගුවන් විදුලි ගී තැටියේ පද රචකයා ලෙස නම සඳහන් වෙන්නේ හේම ශ්‍රී ද අල්විස්ගේ බව ඔබ දන්නවා ද?එහෙම ආරංචියක් තිබෙනවා. ඒ පිළිබඳ මම කළ ප්‍රකාශයක් 2011 මැයි 29 වැනිදා ‘රසඳුන’ කලාපයෙත් පළ වුණා. වෘත්තීමය වශයෙන් මා ඉතා කාර්ය බහුලව සිටින නිසා තවමත් ඒ සම්බන්ධයෙන් පියවර ගැනීමට මට නොහැකිව සිටියත් ඉදිරියේ දී සුදුසු අයුරු අවශ්‍ය පියවර ගැනීමට කටයුතු සූදානම් කරනවා.මොනවා කළත් අපගේ ජ්‍යෙෂ්ඨ ගී පද රචකයකු වශයෙන් හේම ශ්‍රී මහතාට මා ගරු කරන නිසාත් මේ ප්‍රශ්නය පසුපස ඇති සත්‍යතා හෙළිදරව් කිරීමේදී ගුවන් විදුලියේ කීර්ති නාමයට පවා හානි විය හැකි වංචා සහගත සිද්ධි මාලාවක් අනාවරණය වන නිසාත් කලාකරුවකු වශයෙන් මා ඉවසීමෙන් කටයුතු කළත් හේම ශ්‍රී මහතා නැවතත් ඔහු අළු යට ගිනි පුපුරු ඇති බව දැන දැනම මෙම කරුණ ඇවිස්සීම නිසා මම සියලු සත්‍ය තොරතුරු හෙළිදරව් කර ‘මගෙ දෑසෙ කඳුළු’ ගීතයේ පද රචනයට මගේ හිමිකම තහවුරු කර පෙන්වීමට තීරණය කළා.මෙම ගීතය ජේ. ඒ. මිල්ටන් පෙරේරාත් ගායනා කළා නේ ද?ඔව්. ඉන් පසුව පියාගේ ගී එකතුවකට මේ ගීතය ගයන්න මිල්ටන්ගේ පුතෙකු වන චලක චමුපතිත් මගෙන් අවසරය ලබා ගත්තා. ටියුඩර්ගේ පුතා වන දර්ශන ජයශාන්ත ද ‘මගෙ දෑසෙ කඳුළු’ ගී පද රචනය මගේ බවට මා සමඟ එකඟ වෙනවා. ඒ වගේම මේ ගීතය ගායනා කිරීමට මගෙන් අවසර ලබා ගත් ‘ලියාරා’ සංගීත කණ්ඩායමත් මට ගෙවීම් කර තිබෙනවා. මේ සියල්ලම රහසේ සිදු වූ සිද්ධි නොවේ.ඒත් ඒ කිසි විටෙක ඒවාට එරෙහිව හේම ශ්‍රී මහතා එකදු වචනයක් හෝ නොපවසා නිහඬව සිට මෙය ඔහුගේ පද රචනයක් ලෙස නැවතත් මෑතක සිට හඳුන්වා ගැනීමට පෙලඹී සිටීම ඔහු වැනි ජ්‍යෙෂ්ඨයකු හට තරම් නොවන්නක්. තමන්ගේ බල පුළුවන්කාරකමින් වරින්වර වෙනස් කළ හැකි ගුවන් විදුලි තැටියේ නම යොදා ගත් පමණින් අනුන්ගේ ගී පද රචනයකට අයිතිවාසිකම් කීමට නොහැකියි. මන්ද ගුවන් විදුලියම අදාළ මුල්ම ගායන ශිල්පියා ජීවතුන් අතර සිටියදී ඔහු ද සම්බන්ධ කරගෙන මෙම ගීතයේ සැබෑ පද රචකයා කවුරුන් ද යන වග නිරාකරණය කර පැහැදිලිවත් නිවැරැදිවත් අනාවරණය කර ඇති නිසා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032516</link>
    <topic>කලා කුසලතා රැසක් ඇති චන්ද්‍රිකා මුණසිංහ</topic>
    <author>- සුසන්ත</author>
    <content>කලා කුසලතා රැසක් ඇති චන්ද්‍රිකා මුණසිංහකලා ලෝකයේ ක්ෂේත්‍ර කීපයකම තම හැකියාව ප්‍රකට කර ඇති චන්ද්‍රිකා මුණසිංහ විවිධ දුෂ්කරතා මැද ඉදිරියට ම පැමිණි කලාකාරිණියක් ලෙස හැඳින්වීම නිවැරදිය. ඇය දක්ෂ වේදිකා නාට්‍ය නිළියකි. එසේම වේදිකා නාට්‍ය, ටෙලිනාට්‍ය පිටපත් රචිකාවකි. එපමණක් ද නොව ඇය වේදිකා නාට්‍ය, ටෙලි නාට්‍ය අධ්‍යක්ෂිකාවකි. රංගනය, අධ්‍යක්ෂණය වැනි විෂයන් සඳහා ජාතික මට්ටමේ සම්මාන ගණනාවක් ම ඇයට හිමිවී ඇත.“මගේ ගම පල්ලව දම්පිටිය. මම කලා ක්ෂේත්‍රයට ඇවිත් දැන් අවුරුදු 30 ක් විතර වෙනවා. පාසල් යන කාලෙ පටන් මම කලාවට ඉතාම කැමැතියි. 1983 වසරේ මම නිෂ්පාදනය කළ වේදිකා නාට්‍යයක් මම යෞවන සම්මාන උලෙළට ඉදිරිපත් කළා. ඉන්පසුව එම වේදිකානාට්‍ය ගණනාවකටම පිටපත් රචනයෙන්, නිෂ්පාදනයෙන් අධ්‍යක්ෂණයෙන් ඇඳුම් නිර්මාණයෙන් වගේ ම වේදිකා පරිපාලනයෙන් දායක වුණා. ‘සබඳ මම රස්පුටින්’ හා ‘වන මෝහිනී, ‘ජූලියේ විලාපය’ වැනි වේදිකා නාට්‍ය ඉන් විශේෂයි.ඒ වගේ ම ‘කඩවර’, ‘කොටියා’, ‘’සේරි වාණිජ’, ‘විල්බැඳි දනව්ව‘ වැනි ටෙලිනාට්‍යවලට ද මම රංගනයෙන් දායක වෙලා තියෙනවා. ටෙලිනාට්‍ය නිළියක ලෙස මම මුලින් ම උප ප්‍රධාන චරිතයක් නිරූපණය කළේ පරාක්‍රම නිරිඇල්ලගේ ‘විල්බැඳි දනව්ව‘ ටෙලිනාට්‍යයේ. එහි කළ රංගනයට මට හොඳ ප්‍රතිචාර ලැබුණා. ‘ජුලියට් ගේ භූමිකාව‘, ‘සෙයිලම’ කියන චිත්‍රපටවලටත් මම රංගනයෙන් දායක වෙලා තියෙනව.මම රචනා කරමින් නිෂ්පාදනය කළ ‘දඩමං’ වේදිකා නාට්‍යයට 1988 යෞවන සම්මාන උලෙළේදී සම්මාන කීපයක් ම හිමි වුණා. ඒ; හොඳම රචනය, හොඳම නිෂ්පාදනය, හොඳම ඇඳුම් නිර්මාණය, හොඳම පසුතල නිර්මාණය කියන අංශ වලට. ඒ නිසා ‘දඩමං’ කියන වේදිකා නාට්‍ය මගේ නිර්මාණ ජීවිතයේ සුවිශේෂී එකක්.2600 ශ්‍රී සම්බුද්ධත්ව ජයන්තිය නිමිත්තෙන් සංවිධානය කළ බෞද්ධ කෙටි චිත්‍රපට උලෙළට මමත් නිර්මාණයක් ඉදිරිපත් කළා. එය හැඳින්වූයේ ‘යළි පිබිදෙනු’ නමින්. මේ කෙටි චිත්‍රපටයේ පිටපත ඇඳුම් නිර්මාණය වගේ ම අධ්‍යක්ෂණයත් මගේ. මම මේ සඳහා රංගනයෙන් ද දායක වුණා. මා ඉදිරිපත් කළ නිර්මාණය නිර්මාණ 185 අතරින් අවසන් වටයේ නිර්මාණ කීපය අතරට තේරුණා. ඒක මා ලද විශාල ජයග්‍රහණයක්.ඇගේ ලිපිනය - මුණසිංහවත්ත, පල්ලවදම්පිටිය, දෙමටළුව, කුරුණෑගල- සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032517</link>
    <topic>සිනමා පාසලකට යන හැම සිසුවකුටම චිත්‍රපට අධ්‍යක්ෂවරුන් වීමේ පසුබිමක් නෑ</topic>
    <author>ඉනෝකා සමරවික්‍රම</author>
    <content>සිනමා පාසලකට යන හැම සිසුවකුටම චිත්‍රපට අධ්‍යක්ෂවරුන් වීමේ පසුබිමක් නෑඉනෝකා සත්‍යාංගනී කීර්තිනන්දවර්තමානයේ තරුණ පිරිස් බොහෝ සෙයින් සිනමාව පිළිබඳව විශේෂ උනන්දුවක් දක්වන්නෝ් ය. එහෙත් ඔවුන් මෙන් ම සිනමා ක්ෂේත්‍රයේ ප්‍රවීණයන් ද නඟන මැසිවිල්ලක් වන්නේ අපේ රටේ සිනමාව පිළිබඳව විධිමත් පාඨමාලා හෝ ඒ පිළිබඳව අධ්‍යයනය කරන්නන්ට නිසි මඟ පෙන්වීමක් නැතැයි යන්න ය. මේ සඳහා විසඳුමක් ලෙස ජනමාධ්‍ය අමාත්‍යාංශය සිනමාව පිළිබඳව විධිමත් පාඨමාලාවක් පැවැත්වීමට කටයුතු සම්පාදනය කැර ඇත.“සිනමා අධ්‍යක්ෂණ ඩිප්ලෝමා දෑ අවුරුදු පාඨමාලාව නම් මෙම නව පාඨමාලාවේ අධ්‍යක්ෂ ලෙස කටයුතු කරනුයේ ප්‍රවීණ චිත්‍රපට අධ්‍යක්ෂිකා ඉනෝකා සත්‍යාංගනී කීර්තිනන්ද මහත්මියයි. මේ පිළිබඳව සවිස්තරාත්මක තොරතුරු දැන ගැනීම සඳහා පසුගිය දිනෙක අපි ඇය හා කතා බහ කළෙමු.සිනමා ක්ෂේත්‍රයේ නමක් දිනාගෙන සිටින ඔබ මීට කලකට පෙර සිනමා ක්ෂේත්‍රයට අවතීර්ණ වූයේත් මෙවැනි පාඨමාලාවක් හැදෑරීමෙන්. එසේ ගමන ආරම්භ කළ ඔබ අද සිනමා පාඨමාලාවක අධ්‍යක්ෂවරියක්. එදා සහ අද පිළිබඳව අපට පැහැදිලි කළොත්.ඇත්තෙන් ම මමත් රූපවාහිනි හා සිනමා ක්ෂේත්‍රයට අවතීර්ණ වූයේ මෙවැනි පාඨමාලාවක් තුළින් මුලකුරු කියවා තමයි. ඒ ඉතිහාසය මීට වසර ගණනාවක ඈතට දිව යන එකක්. මා අපොස සාමාන්‍ය පෙළ අවසන් කොට නිවෙසේ රැඳුණු කාලය තුළයි ජාතික කතෝලික සිනමා පර්ෂද (O.C.I.C) සිනමාකරණ පාඨමාලා හැදෑරුවේ.වර්තමානය වනවිට අප අවට මෙවැනි සිනමාකරණ පාඨමාලා කිහිපයක් ම ක්‍රියාත්මක තත්ත්වයේ පැවැතුණත් ඍජුව ම රාජ්‍ය මැදහත් වීමෙන් ජනමාධ්‍ය හා තොරතුරු අමාත්‍යාංශය යටතේ පාලනය වන ශ්‍රී ලංකා රූපවාහිනී අභ්‍යාස ආයතනයෙන් සිනමා අධ්‍යක්ෂණය කේන්ද්‍ර කරගනිමින් විධිමත් ප්‍රමිතිකරණයකට යටත්ව උසස් අධ්‍යාපන පාඨමාලාවක් ආරම්භ වන ප්‍රථම අවස්ථාව මෙයයි.අනෙක් පාඨමාලාවන්ගෙන් මේ පාඨමාලාව වෙනස් වෙන්නේ කොහොමද?මේ පාඨමාලාවේ අධ්‍යක්ෂවරයාගේ භූමිකාව කේන්ද්‍ර කරගනිමින් තමයි අනෙකුත් විෂයන් අනුබද්ධ කරගන්නේ. ඒ අනුව තිර රචනය, කැමරාකරණය, සංස්කරණය, රංගනය, සංගීතය, නිෂ්පාදනය, සැලසුම්කරණය, සිනමා රීතීන් හා සිනමා ඉතිහාසය මෙන් ම කලා අධ්‍යක්ෂණය, අංගරචනය, ගීත රචනය, විචාරය, රස වින්දනය ආදී අනුශාංගික අංශ කෙරෙහිත් මෙහිදී අවධානය යොමු කරනවා.සිනමා පොතපත ඇසුරෙන් වගේ ම ප්‍රායෝගික අත්දැකීම් තුළින් මා ලබාගත් දැනුමට අමතරව අන්තර්ජාලය ඇසුරු කිරීමෙන් හා අන්තර්ජාතික මට්ටමේ පිළිගත් සිනමා පාසල්වල කෙරෙන අධ්‍යයන කටයුතු පිළිබඳව විමර්ශනය කිරීමෙන් ද අන්තර්ජාතික තලයේ සිනමා අධ්‍යක්ෂණය නැමති විෂය පථය කෙබඳු ආකාරයකට විෂය බද්ධව පවතිනවා ද යන්න පිළිබඳව ලද අවබෝධය ඇතිවයි අප මෙම දෙවර්ෂ පූර්ණ පාඨමාලාව සකස්කරනු ලැබුවේ. මෙම පාඨමාලාවට න්‍යායාත්මක දැනුම මෙන් ම ප්‍රායෝගික පුහුණු කිරීමේ වැඩමුළු ද අන්තර්ගතයි. මෙම පාඨමාලාව සමඟ අත්වැල් බැඳගත් ප්‍රවීණයන් රැසක් සිටිනවාසිනමාව පිළිබඳව ඉගැන්වෙන මෙම දෑ අවුරුදු පාඨමාලාව අවසානයේ ලෝකයේ බිහිවූ සිනමා අධ්‍යක්ෂවරුන් වැනි විශිෂ්ට ගණයේ නිර්මාණ ශිල්පීන් අපටත් බිහිකිරීමට හැකියාවක් ලැබේවි ද?ලෝක සිනමාවේ අධ්‍යක්ෂවරුන් වෙත අප අවධානය යොමු කරනු ලැබුවහොත් සිනමා පාසල් වලින් බිහි වූ හා සිනමා පාසල්වලට පරිබාහිරව බිහිවූ අධ්‍යක්ෂවරුන් ලෙස අධ්‍යක්ෂවරුන් වර්ග දෙකක් හඳුනාගත හැකියි. ඉන් සිනමා පාසල් තුළින් බිහිවූ අධ්‍යක්ෂවරුන් ලෙස ඉංග්මාර් බර්ග්මාන්, ජෝජ් ලූකස්, ස්ටීවන් ස්පිල්බර්ග්, මාර්ටින් ස්කෝසේසී හඳුන්වාදිය හැකිවන අතර අකිරා කුරසෝවා, සත්‍යජිත් රායි, අබ්බාස් කියරොස්තාමි හා ස්ටැන්ලි කුබ්රික් වැනි අධ්‍යක්ෂවරුන් සිනමා පාසල් අධ්‍යාපනයෙන් පරිබාහිරව සිය හස්ත මුද්‍රාව ලෝක සිනමාව තුළ සනිටුහන් කළ අයයි.අකිරා කුරසෝවා වෘත්තියෙන් චිත්‍ර ශිල්පියකු වූ අතර සත්‍යජිත් රායි වෙළෙඳ දැන්වීම් පිටපත් රචකයකු ලෙස සේවය කළ අයෙක්. එසේ ම ඉංග්මාර් බර්ග්මාන් සිනමා පාසලක අධ්‍යක්ෂණය හදාරන්නට ගියත් ඔහු සිය අධ්‍යාපනය හමාරවන්නට පෙරාතුව පාසලෙන් ඉවත්වගොස් අධ්‍යක්ෂවරයකු ලෙස සිය වෘත්තිය ජීවිතය ආරම්භ කළ අතර එවැනි ඉතිහාසයක් ස්ටීවන් ස්පිල්බර්ග්ට ද ඇති බවට ප්‍රකට කරුණක්. මන්ද ස්ටීවන් ස්පිල්බර්ග් සිනමාව පිළිබඳ උපාධිය ලබාගත්තේ ඔහුගේ ‘ෂින්ඩ්ලර් ලිස්ට්’ නමැති චිත්‍රපටය සඳහා හොඳම අධ්‍යක්ෂවරයා ලෙස ඇකඩමි සම්මානය ද දිනාගැනීමෙන් අනතුරුවයි.එනිසා මින් ධ්වනිත වන යථාර්ථය වන්නේ සිනමා පාසලක අධ්‍යාපනයෙන් පමණක් යමකුට සිනමා අධ්‍යක්ෂවරයකු විය නොහැකි බව වන අතර පන්ති කාමරයෙන් පරිබාහිර අධ්‍යාපනයක් හා සමාජ ගවේෂණයක් සිනමා කරුවකු සතු විය යුතු බවයි. එනිසාම මෙම පාඨමාලාවෙ න් අප පෙරමුණ ගන්නේ සප්ත මහා සාගරය බදු පුළුල් පරාසයක දැනුම් සම්භාරයකින් හෙබි ‘සිනමාව‘ නමැති විශ්ව පරිමාණ විෂය පථයට ශිෂ්‍යයා ඇතුළු කිරීම සහ ඒ තුළ දැනුම සොයන්නට සුදුසු ගවේෂකයකු ලෙසින් ඔහු ආශක්ත කිරීමයි.එසේ ම සිනමාව නමැති විශ්ව භාෂාව හැදෑරීම සඳහා අවශ්‍ය වූ විනය, ඇල්ම, ක්‍රමෝපාය හා ගවේෂණශීලිත්වය ඔහු තුළ ජනනය කිරීමෙන් එකී පළල් විෂය පථය පිළිබඳ පරිචයක් ලැබීමට සුදුසු සිනමාත්මක දෘෂ්ටිය ඔහු හෝ ඇය තුළට ආදේශී කරවීමයි. ඒ සඳහා එදා මෙදාතුර ලෝක සිනමාවේ නිර්මාණයවූ විශිෂ්ට සිනමා කෘති නැරඹීමට සැලැස්වීමත්, ඒවා රසවිඳීමට හා නැරඹීමෙන් ඔබ්බට ගොස් සිනමා කෘතියක් කියවා අවබෝධ කරගැනීම සඳහා පසුබිම සකස් කිරීමත් මෙම පාඨමාලාව තුළදි අවධානයට ලක්වනවා.එලෙසම සිනමාවට ඍජුව සේම වක්‍රම සම්බන්ධවන අනෙකුත් විෂය පථයන් පිළිබඳව ද ගවේෂණශීලී මනසක් ඇති කරනු වස් එකී පරිවාර විෂයයන් පිළිබඳව ද මනා හැදෑරීමකට ශිෂ්‍යයා පොළඹවනු ලැබීමත් මෙම පාඨමාලාවෙන් ද්විතීකව සිදුවන කාර්යභාරයක්.වෛද්‍ය විද්‍යාලයට යන හැම ශිෂ්‍යයෙක් ම කිසියම් දවසක වෛද්‍යවරයෙක් වන ලෙස ම, නීති විද්‍යාලයට යන හැම ශිෂ්‍යයෙක් ම දවසක නීතිඥයෙක් වන ලෙසම සිනමා පාසලකට යන හැම ශිෂ්‍යයෙක් ම දවසක සිනමාකරුවකු වන්නා වූ පසුබිමක් ලොව කොතැනක හෝ ඇත්තේ නැහැ. මන්ද අනෙකුත් විෂය පථයන්ට වඩා සිනමාව හෝ ‘කලාව‘ නැමැති විෂය ක්ෂේත්‍රයේ හැම අතින් ම වෙනස් එකක් වන නිසයි. එසේ වනවා නම් ලෝකය පුරාම වසරකට මෙපමණ සිනමාකරුවන් පිරිසක් බිහිවනවාය යන අනුමානයට අපට කල් තියාම පැමිණිය හැකි වනවා.මෙය වඩාත් ප්‍රායෝගික ලෙස උදාහරණයකින් දක්වනවා නම් අපගේ ‘හේවුඩ්’ කලායතනයට ඇතුළුවන හැම ශිෂ්‍යයෙක් ම වෘත්තිය චිත්‍ර ශිල්පියෙක්, සංගීතඥයෙක් හෝ මූර්ති ශිල්පියෙක් වන්නේ නැහැ. බහුතරයක් දෙනා ගුරුවරුන් ලෙස පාසල් පද්ධතියට එකතු වන අතර ඉන් ඇතමෙක් අදාළ සහතිකය ළඟ තබාගෙන වෙනත් වෘත්තීන් වල ද නියැළෙනවා. ඉන් හැඟෙන්නේ මෙවන් කලා විෂය ධාරාවන් පිළිබඳ විධිමත් අධ්‍යයනයක් ලැබීම එතරම් වැදගත් එකක් නොවන බව නොවේ.මන්ද මෙකී පාඨමාලාවම ඉලක්ක කරගනිමින් කතා කළොත්, ඇතැම් විට සිනමා අධ්‍යක්ෂණය කේන්ද්‍ර කරගනිමින් මෙය සැලසුම් වී තිබුණත් ඇතැමෙක් මෙය හදාරා ලත් අවබෝධයෙන් ඇතැම් විට රංගන ශිල්පියෙක් විය හැකියි. තවත් අයෙක් තිර රචකයෙක් විය හැකියි. එසේත් නැත්නම් ඒ ලත් තාක්ෂණික හා න්‍යායාත්මක අභ්‍යාසය උපයෝගි කරගනිමින් ලැබූ පන්නරයෙන් විචාරකයෙක් නැතහොත් දක්ෂ සිනමා ලේඛකයකු විය හැකියි.එසේ ම ඒ කිසිදු අංශයකට යොමු නොවුණු අයෙක් හෝ වෙතොත් ඔහු හොඳ සිනමා රසිකයකු ලෙස සමාජයට එක්වනු ඇති බවයි.අපගේ විශ්වාසය වන්නේ. යහපත් සිනමා සංස්කෘතියක් ගොඩනැඟීමේලා ඉහත සඳහන් සියලුම භූමිකා සක්‍රියව පැවතීම අතිශය වැදගත් කරුණක්. එවිට තමයි සාමාන්‍ය ජනතාව තුළින් ඉහළ රසඥතාවක් සහිත රසවතුන් පිරිසක් බිහිවන්නේ.සිනමා පාඨමාලාව සඳහා උනන්දුවක් දක්වන අය මෙයට ඉල්ලුම් කරන්නේ කෙසේද?මේ වනවිටත් මෙකී පාඨමාලාව සඳහා ලංකාවේ සතර කොනින් විශාල ශිෂ්‍ය ශිෂ්‍යාවන් පිරිසක් ඉල්ලුම්කොට ඇති අතර අපගේ ඉල්ලුම්පත්‍ර කැඳවීමේ දිනය මාර්තු 28 වන දිනය දක්වා දීර්ඝ කර ඇත්තේ අවසාන තෝරාගැනීමේදී නිවැරැදිම විද්‍යාර්ථයින් කණ්ඩායම තෝරා පත් කරගැනීම පහසු වනු පිණිසයි.එලෙසම අනෙකුත් සිනමා පාඨමාලාවලට වඩා මෙකී පාඨමාලාව තුළ ඇති සුවිශේෂත්වය වන්නේ මෙකී දෙවර්ෂය අවසානයේ පාඨමාලාව හදාරන ලද ශිෂ්‍ය - ශිෂ්‍යාවන් අතුරින් හොඳම සිසුවා (හෝ ඇතැම් විට සිසුන් තිදෙනකු) තෝරාගෙන ඔහු හෝ ඇයට වෘත්තාන්ත චිත්‍රපටයක් අධ්‍යක්ෂණය කිරීම සඳහා අදාළ පසුබිම හා ප්‍රතිපාදන සපයා දෙනු ලබන බැවිනුයි. එලෙසම මෙකී පාඨමාලාවට සම්බන්ධ වන අනෙකුත් ශිෂ්‍ය ශිෂ්‍යාවන් අතුරින් රංගනය, සංස්කරණය, කැමරාකරණය, තිරරචනය හා අනෙකුත් අවශේෂ අංශ සඳහා ද දක්ෂතා දක්වන සිසු සිසුවියන් එකී චිත්‍රපටයට දායක කරගන්නා අතර පාඨමාලාව අවසානයේ ඔවුන් සියලු දෙනාම වෘත්තීය මට්ටමේ ශිල්පීන් බවට පත්කොට සිනමා ක්ෂේත්‍රයට සජීවීව සම්බන්ධ කිරීමට එමඟින් ඉඩ ප්‍රස්ථාව සැලසෙන බව දැනුම් දෙන්නට සතුටුයි.එනිසා මේ සම්බන්ධයෙන් උනන්දුවක් ඇති එහෙත් තවම අප පාඨමාලාව සඳහා ඔබ ඉල්ලුම් පත්‍රයක් යොමු නොකළ අයෙක් වේ නම්, නොපමාව තමා පිළිබඳ මූලික විස්තර ඇතුළත් අයදුම්පත්‍රයක් ආයතනය වෙත යොමු කිරීම සඳහා මෙහි ලිපිනය සඳහන් කරන්නම්.සිනමා අධ්‍යක්ෂණ ඩිප්ලෝමා දෑ අවුරුදු පාඨමාලාව, ශ්‍රී ලංකා රූපවාහිනී අභ්‍යාස ආයතනය (SLTTI) 100 ඒ, පදනම් මාවත, කොළඹ 07.ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032518</link>
    <topic>ලිස්ගේ ආභරණ වෙන්දේසියේ මුදල් ඒඩ්ස් අරමුදලට</topic>
    <author>සේමාලි කැල්ලපත</author>
    <content>ලිස්ගේ ආභරණ වෙන්දේසියේ මුදල් ඒඩ්ස් අරමුදලටසුප්‍රකට හොලිවුඩ් නිළි එලිසබත් ටේලර් ප්‍රසිද්ධව සිටියේ ආභරණ සඳහා පුදුමාකාර කැමැත්තක් තිබූ නිළියක ලෙසයි. වටිනා මුතු දියමන්ති සහ විවිධ වටිනා මැණික් ගල් ඇල්ලූ ආභරණ අතිවිශාල ප්‍රමාණයක් ඇය සතුවුණා. ඇය මියගිය පසු පසුගිය වසරේ ඇගේ මේ මුළු ස්වර්ණාභරණ තොගයම ලන්ඩනයේ සුප්‍රසිද්ධ ක්‍රිස්ටීස් වෙන්දේසි මන්දිරයේ ප්‍රදර්ශනයට තැබුවා.එලිසබත් ටේලර්ගේ මේ ආභරණ බොහොමයක් ම මෝස්තර නිර්මාණය කර තිබුණේ ඇය විසින්මයි. ඇයගේ නිර්මාණ වූ ඒ ඇතැම් ස්වර්ණාභරණ නිපදවා තිබුණේ ලෝක ප්‍රසිද්ධ කාටියර් ආභරණ නිෂ්පාදන සමාගමයි.මේ සුප්‍රකට නිළිය මියගියේ පසුගිය වසරේ මාර්තු මාසයේ යි. එවිට ඇගේ වයස අවුරුදු 79ක්. ඒ වන විට ඇය විවාහ 8ක් කරගෙන සිටියා. එලිසබත් ළඟ තිබූ ආභරණවලින් බොහොමයක් ම ඇයට ඇගේ ආදරණීය සැමියන් විසින් දෙනු ලැබූ ඒවා බවත් වාර්තා වුණා.ක්‍රිස්ටීස් වෙන්දේසි මන්දිරයේ පැවැති ප්‍රදර්ශනයට එලිසබත් ජීවතුන් අතර සිටියදී වඩාත්ම ප්‍රියකළ ආභරණ 300ක් පමණ ප්‍රදර්ශනයට තබා තිබුණා. එපමණක් නොවෙයි ඇය පැළැඳි තොප්පි, ඇගේ ප්‍රසිද්ධ චිත්‍රපට චරිත සඳහා ඇය ඇඳපු ගවුම් සහ ඇය වඩාත් ආසා කළ කලා භාණ්ඩ හා චිත්‍ර එකතු ද එම ප්‍රදර්ශනයට එක්කර තිබුණා. මේ ප්‍රදර්ශනය හැඳින්වුණේ එකම තැනක දී ප්‍රදර්ශනය කෙරුණු අනර්ඝතම පෞද්ගලික ආභරණ එකතුවක් ලෙසයි.එලිසබත් ටේලර් ගේ ඇතැම් ආභරණවල විශේෂත්වය වූයේ ඒවායේ ඔබ්බවා තිබූ මුතු මැණික් හා දියමන්ති ලොව දුර්ලභම සහ පෞරාණික ඒවා වීමයි. ඒවා ඉතා ඉහළ අගයකින් යුක්තයි. මින් එකක් වූයේ මුතුමාලයකි. එහි අගට එල්ලා තිබූ ලා පෙරිග්‍රිනා නම් වූ මුතු ඇටය ඉතා පෞරාණික මුතු ඇටයකි.ලොව විශාලතම මුතු ඇටය වන මේ මුතු ඇටය පරෙවි බිජුවක ප්‍රමාණයේ එකකි. අප්‍රිකානු වහලකු පර්ල් දූපත්වලදී මේ මුතුඇටය සොයාගෙන තිබුණේ ඉතිහාසයේ සුප්‍රසිද්ධ රජවරුන් සහ රැජනන් වෙනුවෙනි. ස්පාඤ්ඤයේ 2වැනි ෆිලිප් රජුට හා එංගලන්තයේ මේරි බිසවට ද අයත්ව තිබූ මේ මුතුඇටය වසර 500කටත් වඩා පැරැණිය. අවසානයේ එය නතර වූයේ එලිසබත් ටේලර් ළඟයි.ඇගේ පස්වැනි සැමියා වූ සුප්‍රකට සිනමා නළු රිචඩ් බර්ටන් මේ මුතුඇටය වෙන්දේසියකින් මිලදී ගෙන කාටියර් සමාගම ලවා දියමන්ති හා රූබි යන මැණික් ද යොදා මාලයක් තනා එලිසබත්ට තෑගි කර තිබෙනවා.එලිසබත් ආභරණවලට කෙතරම් ප්‍රිය කළාද යන්න ඇය ගැන ලියවුණු පොතක පළ කර තිබුණා. ඇය එය හඳුන්වා තිබුණේ ‘ආභරණ සමඟ තිබූ මගේ ආදර සම්බන්ධය’ ලෙසයි.ලා පෙරිග්‍රිනා මුතුඇටය රිචඩ් බර්ටන් ඇයට දුන් දිනයේ ඇය එයට කෙතරම් ආසා කළාද යත් එය අතට ගත් ඇයට සතුටින් කෑගැසුණා යැයි එලිසබත් වරක් පවසා තිබුණා. එසේම වරක් එම මුතුඇටය නැතිවූ සැටි ද එලිසබත් සිහිපත් කර තිබුණේ මෙසේයි.”එදා අපි නතරවෙලා හිටියේ හෝටලයේ ඉහළම මාලයේ. මං දවසට කීප සැරයක්ම මුතු ඇටය අතට අරන් බලනවා. වරක් මං මුතුඇටය තිබූ තැන බලද්දී එය එතැන නැහැ. මට සිහිනැතිවෙන්න තරම් ආවා. මං රිචඩ් දෙසත් බැලුවා. වාසනාවකට ඔහු වෙනතක් බලාගෙනයි හිටියෙ. මං ඉක්මනටම අපේ නිදන කාමරයට දුවලා ඇඳට වැටිලා කොට්ටයේ මුහුණ ඔබාගෙන ඇඬුවා. ඊට පස්සෙ නැගිටලා හෙමින්ම නාන කාමරයට ගිහින් දණගහගෙන හැම තැනම මුතු ඇටය හෙව්වා. නානකාමරයේ එය තිබුණේ නෑ.”දැන් මේක දැනගත්තොත් රිචඩ් මාව මරයි” මං කල්පනා කළා. රිචඩ් පෞරාණික දේවල් හරිම අගය කරනවා. මේ මුතුඇටයට ඔහු දැඩිව ඇලුම් කළා. මට කරන්න දෙයක් නැහැ. මං හිතේ කැලඹීම යටපත් කරගන්න ගී තාලයක් මිමිණුවා. ඒ අතරේ හැම තැනම මුතුඇටය සෙව්වා.එතකොට මං දැක්කා අපේ පුංචි බලු පැටව් දෙන්නා කෑම කනවා. එක බලු පැටියෙක් මොකක්දෝ ඇටයක් හපනවා. අපි අපේ බල්ලන්ට මස් කටු දෙන්නෙ නැහැ. මං බල්ලාගේ කට ඇරලා බැලුවා. මුතු ඇටය බල්ලාගේ කට ඇතුළේ. දෙවියන්ට පින්සිදුවෙන්න මගේ වාසනාවට මුතුඇටයට මුකුත් වෙලා තිබුණේ නැහැ.”මුතුඇටය නැතිවී හමුවූ අන්දම ඇය පවසා තිබුණේ එලෙසයි.එදා ප්‍රදර්ශනයට ඉදිරිපත් කර තිබූ තවත් ආභරණයක් වූයේ පච්ච මැණික් ගල් එබ්බ වූ මාලයකි. එලිසබෙත් හා රිචඩ් බර්ටන් ඉතාලියේ ‘ක්ලියෝපැට්රා’ චිත්‍රපටය රූගත කරද්දී රිචඩ් ඒ මාලය ඇයට මිලදීගෙන තිබුණා.මේ ආභරණ කට්ටලය ඇය තරුණ වියේ මෙන්ම මහලු වියේත් එකසේ පැළැඳූ එකක්. 1967 දී වරක් ඉතාමත් ආකර්ෂණීය හිස් පළඳනාවක් සමඟ ඇය මේ මාලය පළඳා ගත් සේයාරුව හැම තැනම ප්‍රසිද්ධ වුණා.ප්‍රදර්ශනයෙන් පසු පසුගිය දෙසැම්බරයේදී එලිසබත් ගේ ආභරණ 500කට අධික ප්‍රමාණයක් සහ ඇය ජීවිත කාලය පුරා විවිධ අවස්ථාවල ඇඳපු ගවුම් 400ක් පමණ ද වෙන්දේසියේ විකුණුවා.එලිසබත් ඇගේ සුප්‍රසිද්ධ සිනමා රංගන සහ විවිධ චරිත සඳහා ඇඳපු ඇඳුම් ද ඒ අතර තිබුණා. ඒ අතර 1964 දී ඇය රිචඩ් හා විවාහ වෙද්දී ඇඳි ලොව අග්‍රගණ්‍ය මෝස්තර ශිල්පියකුගේ නිර්මාණයක් වූ සූරියකාන්ත මලේ පැහැය ගත් ඇගේ මංගල ගවුම ද වූවා.මේ විකිණීමට පෙර ඇගේ ආභරණ හා ගවුම් ලොව පුරා ප්‍රසිද්ධ නගර පුරා ප්‍රදර්ශනය කළා. අවසානයේ නිව්යෝර්ක් නගරයේ පැවැති ප්‍රදර්ශනය 25000කට අධික පිරිසක් නැරැඹූ බවත් වාර්තා වුණා. දින 10ක් පුරා පැවැති එම ප්‍රදර්ශනයේ දී රිචඩ් එලිසබත්ට පැළැඳූ දියමන්ති මංගල මුදුවට වැඩිදෙනෙක් ඇලුම් කළාලු.එලිසබත් ටේලර්ට විවාහ අටෙන් දරුවන් 4දෙනෙක් හිටියා. මුනුබුරු මිනිබිරියන් 10ක් ද, මී මුනුපුරු මිනිබිරියන් 4ක් ද ඇයට සිටියා. මියයන විට ඇගේ ධනය ඇමෙරිකානු ඩොලර් මිලියන 400කට අධික බව වාර්තා වුණා. දෙසැම්බරයේ පැවැති ආභරණ වෙන්දේසියෙන් ලද මුදලින් කොටසක් එලිසබත් ටේලර් ආරම්භ කළ ඒඩ්ස් අරමුදලටත් යෙදවූ බවයි වාර්තා වූයේ.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032519</link>
    <topic>‘මේ නොනිමෙන දිවි ගමනේ’ ලියූ තිස්ස ඩයස්ට සම්මානයක්</topic>
    <author>වසන්ත ජයසිංහ ආරච්චිගේ</author>
    <content>‘මේ නොනිමෙන දිවි ගමනේ’ ලියූ තිස්ස ඩයස්ට සම්මානයක්“මේ නොනිමෙන දිවි ගමනේ... නිවනේ මඟ පෙනෙන තුරා...”එච්.ආර්. ජෝතිපාල ගේ හඬින් ගැයුණු ජනප්‍රිය ගීත ධාරාවේ ප්‍රමුඛතම ගීතයක් විදිහට මුණගැසෙන මෙහි පදරචනයේ හිමිකරුවා ඔහුයි... විවිධ ක්ෂේත්‍ර ඔස්සේ තම කුසලතාව උරගා බැලූ ඔහු බොහෝ දෙනෙකුගේ අවධානයට පාත්‍ර වන්නේ ඉහත කී ගීතය නිසයි. ප්‍රවීණ කලාකරුවකු වන ‘තිස්ස ඩයස්’ ගේය පද රචකයකු විදිහටත් රංගන ශිල්පියකු ලෙසත් වේදිකා නාට්‍ය නිෂ්පාදකයකු ලෙසත් රූපවාහිනි වැඩසටහන් නිෂ්පාදකවරයකු ලෙසත් අදත් ක්‍රියාශීලියි.“ගීත රචකයකු විදිහට බොහෝ දෙනෙක් මාව හඳුනා ගන්නේ 1984 වසරේ කියලයි මට හිතෙන්නේ. ඔය වෙනකොට මගේ අම්මා ජීවතුන් අතර හිටියේ නැහැ. ඒ ශෝකයට මගේ අතින් ලියැවුණ ගීතය තමයි. ‘මේ නොනිමෙන දිවි ගමනේ’ කියන ගීතය. ඇත්තටම මට ඕන වුණා මේ ගීතය ජෝතිපාලයන් ලවා ගායනා කරවන්න. දැඩි පරිශ්‍රමයක් දරලා ඒ දේ මම සැබෑ කරගත්තා. ඇත්තටම ජෝතිපාල මේ ගීතය ගායනා කළ පසුවයි බොහෝ දෙනෙක් අතර මම ජනප්‍රිය වුණේ. ඉන්පසුව මගේ අත්දැකීම් එකතු කරගෙන වගේ ම මගේ සංකල්ප මත ගීත රැසක් නිර්මාණය කළා.ඒ අතර ජෝතිපාලයන් ගැයූ ‘පුංචි දෝණි තරහාවෙලා.” ‘දහදුක් වින්දේ’ වැනි ගීත බොහෝ ජනප්‍රිය වුණා. ඇත්තටම ගීත රචකයකු විදිහට මම මේ වෙනකොට ප්‍රවීණ මෙන් ම නවක ගායක ගායිකාවන් රැසකට ගීත එක්දහස් පන්සීයක් විතර රචනා කරලා තිබෙනවා. ඒ කාලේ මට මතකයි ජෝතිපාලට බොහෝ දෙනෙක් කිව්වේ ‘පීචං’ ගායකයා කියලා. හැබැයි මේ ගීත ගායනයත් එක්ක ඔහු ප්‍රබුද්ධ කියන තලයට ආවා කියලා මට හිතෙනවා.ඇත්තටම ජෝතිපාලයන් හරහා මගේ කලා දිවියට ආලෝකය ලැබුණා වගේ ම මා හරහාත් ඔහුගේ ගායන දිවියට ආලෝකයක් එක් වුණා කියලා මට හිතෙනවා. ඒ කාලේ ජෝතිපාල සංගීත ප්‍රසංගයකට එනවා කියලා ආරංචිය ලැබුණාම කොහොම හරි මම යනවා ඒ ප්‍රසංගය බලන්න. මට මතකයි මිරිහානේ පැඟිරිවත්තේ තිබුණු ප්‍රසංගයකට ජෝති අයියා ආවා. විශාල ජනකායක් හිටියා. මම හිතුවා අද නම් වචනයක් හරි කතා කරනවා කියලා. එදා ඇති වුණ බැඳීම ඔහු මිය යනකම්ම අවුරුදු 9 ක් විතර තිස්සේ අපි අතර තිබුණා. අදටත් ඔහුගේ සොහොන් කොතේ පවා තියෙන්නේ මා ලියූ ගීත.මුලින් ම මගේ ගමන ආරම්භ වෙන්නේ ලේක්හවුස් ආයතනයෙන්මයි. ‘ජනතා’ පුවත්පතේ මම ඒ කාලේ ලේඛකයකු විදිහට වැඩ කළා. ඒ 1978 අවුරුද්දේ විතර. නමුත් මම කලාවට නැඹුරු වුණේ පාසල් කාලේ දීමයි. මම පාසල් ගියේ කෝට්ටේ ආනන්ද ශාස්ත්‍රාලයට. ජයලාල් රෝහණ හිටියේ මට පහළ පන්තියේ. පාසල් යන කාලේදීම මම ප්‍රසිද්ධ වේදිකාවට ගොඩවුණා. ‘විසේ උසේ ගෙටත් උසේ’ නාට්‍යය විනී රන්වල තමයි නිෂ්පාදනය කළේ. එතැනින් පටන් ගත් මම 1979 ‘සක්යම’ කියන වේදිකා නාට්‍යය අධ්‍යක්ෂණය කළා.ඉන්පසුව මම රංගන ශිල්පියෙකු ලෙසත් මගේ දායකත්වය වේදිකාවට වගේ ම බොහෝ නිර්මාණවලට ලබාදුන්නා. මේ දවස්වල සිරස ටී.වී ඔස්සේ විකාශනය වන ‘සිරිවාසල’ ටෙලිනාට්‍යයේ ‘මාකලන්ද’ කියන චරිතයත් බොහෝ ජනප්‍රියයි. ඒ වගේ ම ප්‍රසංග වේදිකාවෙත් අද ගායකයකු විදිහටත් මට ලැබෙන ප්‍රතිචාර ඉතාම ඉහළයි. බොහෝ වේලාවට මගෙන් ඉල්ලන්නේ ජෝතිපාලගේ ගීත ගායනා කරන්න කියලයි.වමේ සිට - රංජිත් පීරිස් මහතා තිස්ස ඩයස් සම්මානය අතැතිව, උපාලි රංජිත් මහතා, පී. ඒ. කරුණාපාල අනුස්මරණ කලා පදනමේ සභාපති මනෝජ් ආරච්චිගේ මහතාතිස්ස ඩයස් දශක හතරකට අධික කාලයක් කලා ක්ෂේත්‍රයට කළ මෙහෙවර නිසා ම පසුගියදා ඔහුට පී.ඒ. කරුණාපාල අනුස්මරණ කලා පදනම වෙතින් සම්මානයක් ද පිරිනැමුණා.“ඇත්තටම මම කලාව වෙනුවෙන් විශාල සේවයක් කරපු කෙනෙක්. යුද්ධය පැවැති වකවානුවල මායිම් ගම්මානවලට ගිහින් එහේ විවිධ ප්‍රසංග පැවැත්වූවා. ඒ අයගේ මානසික මට්ටම හැදුවා. ඒත් අද වෙනකම් මට කිසිම ඇගයීමක් ලැබිලා නැහැ. ඒත් පසුගියදා පී.ඒ. කරුණාපාල අනුස්මරණ කලා පදනම මගින් ‘ශ්‍රී අභිමානි’ සම්මානයෙන් මම පිදුම් ලැබුවා.ඇත්තටම ඒ ගැන මම නිහතමානිව සතුටු වෙනවා. ඒ ගැන මම මේ පදනමේ සභාපති මනෝජ් ආරච්චිගේට කෘතගුණ වෙන්න ඕන. එදා වගේ ම අදටත් මම කලාව තුළ ක්‍රියාශීලියි. මගේ පුතා වගේ ම බිරිය ශ්‍යාමලී කලාවට ළැදියි. මේ සියලු දෙනාගේ ශක්තිය තුළ අද මේ ආව ගමන ගැන ලොකු සතුටක් මා තුළ තියෙන්නේ.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032520</link>
    <topic>ඇන්ඩෲ ජයමාන්න ගේපනස් වසරක සිනමා චාරිකාව</topic>
    <author/>
    <content>ඇන්ඩෲ ජයමාන්න ගේපනස් වසරක සිනමා චාරිකාවඇන්ඩෲ ජයමාන්න සිනමා ක්‍ෂේත්‍රයට පිවිස පනස් වසරක් සපිරීම නිමිත්තෙන් උපහාර උත්සවයක් පසුගිය 16 වැනි දින රුසියන් සංස්කෘතික කේන්ද්‍රයේ දී පැවැත්විණ. එය සංවිධානය කිරීමට මූලික වූයේ ධර්මසිරි බණ්ඩාරනායකය. උත්සවයට පසු දින ඔහු සිය පුතුන් ජීවත්වන ඉතාලිය බලා පිටත් විය. ඔහුගේ ජීවිතයේ ඉතිරි කාලය ඉතාලියේ ගත කිරීමට බොහෝ දුරට ඉඩ තිබේ. ඇන්ඩෲ ජයමාන්න ඉතා පරිණත හා කෘතහස්ත සිනමා ඡායාරූප ශිල්පියෙකි.ඔහු මුලින්ම සේවයට බැඳුණේ 1962 දී හැඳල විජය චිත්‍රාගාරයේ පුහුණුවන කාර්මික ශිල්පියෙකු ලෙසය. ඒ වන විට එහි වැඩ නිමවෙමින් පැවැති චිත්‍රපටය වී ඇත්තේ එම්.මස්තාන් ගේ ‘අදට වැඩිය හෙට හොඳයි’ ය. මෙය හයමසක පුහුණුවක් වූ අතර ආරම්භයේ දී පුහුණුවන්නන්ට සිනමා කැමරාවකට ආසන්න වන්නටවත් අවසර ලැබී නැත. පුහුණු වන්නන්ගේ දෛනික කටයුතු ආරම්භ වූයේ දර්ශන තලය වැලි කැටයක්වත් නැතිවන ආකාරයට අතුගා පවිත්‍ර කිරීමෙනි. ඉන්පසු කළ යුතු වූයේ කැමරාව ධාවනය කිරීමට යොදා ගන්නා පීලි සවි කිරීමයි. දැඩි විනයකින් හික්මවනු ලැබූ මෙම ආධුනික කාල සීමාව සිය වෘත්තීය ජීවිතය ගොඩනඟා ගැනීමට මහත් පිටුබලයක් වූ බව ඔහු සඳහන් කර ඇත.ඇන්ඩෲ විජය චිත්‍රාගාරයට එක්වූ කාලයේ එහි ප්‍රධාන කැමරා ශිල්පියාව සිටියේ ඉන්දියානු ජාතික එම්.මස්තාන්ය. ඔහු ගෙන් තමා බොහෝ දේ ඉගෙන ගත් බව ඇන්ඩෲ සඳහන් කරයි. ඇන්ඩෲ ගේ සුවිශේෂත්වයක් වන්නේ මස්තාන් වැනි දකුණු ඉන්දීය සිනමාකරුවෙක් යටතේ පුහුණු වුවද ස්වතන්ත්‍ර හා යථාර්ථවාදී සිනමා රීතියක් ගොඩනඟා ගැනීමට ඔහු සමත් වීමයි. ඇන්ඩෲ ඡායාරූප ශිල්පියා ලෙස කටයුතු කළ ප්‍රථම කෘතිය වූයේ ටයිටස් තොටවත්තගේ ‘හාර ලක්ෂය (1971)යි. සිරිල් වික්‍රමගේ ගේ ‘සිහින ලොවක්’ (1972) ඔහු පසුව ඡායාරූපගත කළේය. ඔහුගේ ප්‍රථම වර්ණ චිත්‍රපටය වූයේ ආර්.බී.අධිකාරි ගේ ‘අතීතයෙන් කතාවක්’ (1972)ය.ටයිටස් තොටවත්තගේ ‘සිහසුන’ (1974), ‘සාගරිකා’ (1974), ‘මංගලා’ (1976), ‘මරුවා සමඟ වාසේ’ (1977) යන චිත්‍රපටවල කැමරා අධ්‍යක්ෂ ඔහු වූ අතර ධර්මසිරි බණ්ඩාරනායකගේ මුල්ම චිත්‍රපටය වූ ‘හංස විලක්’ (1980), ‘තුන්වැනි යාමය’ (1983), ‘සුද්දිලාගේ කතාව‘ (1985) ද, වසන්ත ඔබේසේකර ගේ ‘පළඟැටියෝ’ (1979), පරාක්‍රම නිරිඇල්ලගේ ප්‍රථම වෘත්තාන්තය වූ ‘සිරිමැදුර’ (1989) ඇතුළත්ව වෘත්තාන්ත චිත්‍රපට 45ක් පමණ ඔහු අතින් ඡායාරූපයට නැඟිණ.හැත්තෑව දශකයේ කෙටි චිත්‍රපට පිළිබඳ රැල්ලක් ඇතිවූ සමයේ ‘සිගරට් කොටය’ නම් කෙටි චිත්‍රපටයත් ඔහු විසින් අධ්‍යක්ෂණය කරන ලදී. වෘත්තාන්ත චිත්‍රපටවලට අමරතව ඔහු අතින් සුවිශේෂ වූ වාර්තා චිත්‍රපට කීපයක්ම ඡායාරූපයට නැඟිණ. හයවන පාවුළු පාප් වහන්සේ ගේ ශ්‍රී ලංකා සංචාරය නිමිත්තෙන් ඩී.බී.නිහාල්සිංහ ගේ මෙහෙයවීම හා අර්නස්ට් පෝරුතොට ගරු පියතුමාගේ මඟපෙන්වීම යටතේ රජයේ චිත්‍රපට අංශය නිෂ්පාදනය කළ ‘පාප් වහන්සේ ගේ ලංකා ගමන’ ඉන් එකකි.ඉන්පසු 1995 වර්ෂයේදී ශ්‍රී ලංකාවට සැපත් වූ දෙවන ජුවාම් පාවුළු පාප්තුමාගේ ශ්‍රී ලංකා සංචාරය නිමිත්තෙන් රජයේ චිත්‍රපට අංශය නිපදවූ ‘වන්දනා’ නමැති මිනිත්තු 20ක වර්ණ චිත්‍රපටය ලාල් වික්‍රමාරච්චි සමඟ අධ්‍යක්ෂණය කරන ලද්දේ ද ඔහු විසිනි. තවද තෙවන ජුවාම් පාවුළු පාප්තුමාගේ ශ්‍රී ලංකා සංචාරයේ දී ශුද්ධවන්තභාවයට ඔසවන ලද ජුසේවාස් පියතුමා ශ්‍රී ලංකාවේ ධර්මදූත කටයුතුවල නිරතවීම පිළිබඳ ‘අපෝස්තුළුවර ජුසේ වාස් පිය සටහන්’ නැමැති මි.මී. 35 මිනිත්තු 50ක වාර්තා චිත්‍රපටය රජයේ චිත්‍රපට අංශය වෙනුවෙන් අධ්‍යක්ෂණය කළේ ඔහුය.ශ්‍රී ලංකා ජාතික කතෝලික සිනමා පර්ෂදයේ (OCIC) නිෂ්පාදනයක් ලෙස අර්නස්ට් පෝරුතොට ගරු පියතුමාගේ මඟපෙන්වීම යටතේ සිනමා කෘතියක තිරකතා පිටපතේ සිට අවසාන ප්‍රදර්ශන පිටපත දක්වා වන විවිධ අවස්ථා විස්තර කෙරෙන මිමී 35 කළු - සුදු චිත්‍රපටයක් වන ‘තිරයෙන් පිටුපස - සිංහල සිනමාව‘ අධ්‍යක්ෂණය කළේ ඔහුය. “කාන්තාරයේ ගීතය” නමින් ද කෙටි චිත්‍රපටයක් අධ්‍යක්ෂණය කළේය. ආචාර්ය ලෙස්ටර් ජේම්ස් පීරිස් පිළිබඳව නීල් අයි.පෙරේරා අධ්‍යක්ෂණය කළ ’Foot Steps of An Asian Master’ කෘතියේ ඡායාරූප ශිල්පියා වූයේ ද ඇන්ඩෲ ජයමාන්නයන්ය. ඔහු ජනාධිපති, සරසවි හා ඕ.සී.අයි.සී. යන සම්මාන උත්සව රාශියකදීම හොඳම සිනමා ඡායාරූප ශිල්පියා ලෙස සම්මානයට පාත්‍ර වී ඇත.ශ්‍රී ලංකා ජාතික කතෝලික සිනමා පර්ෂදය වසර ගණනාවක් පුරා පවත්වාගෙන ගිය සිනමාකරණ හා රූපවාහිනී පාඨමාලා මෙහෙයවන ලද්දේ ඇන්ඩෲ විසිනි. අද සිනමා හා රූපවාහිනී ක්‍ෂේත්‍රයේ ප්‍රවීණයන් බවට පත්ව ඇති බොහෝ දෙනෙක් ඔහුගේ ශිෂ්‍ය ශිෂ්‍යාවෝය.ඇන්ඩෲ ජයමාන්න විසින් 1986 දී ඉතා දීර්ඝ සාකච්ඡාවක් “සිනෙසිත්” සඟරාවට ලබා දෙන ලද අතර එය අංක 05 සහ 07 යන කලාපවල කොටස් දෙකකින් පළ විය. එම සාකච්ඡාවේ උද්ධෘතයකින් මෙය අවසන් කරමි.”චිත්‍රපටයකට සම්බන්ධ වීමේ දී මා මුලින්ම කල්පනා කරන්නේ එහි අධ්‍යක්ෂවරයා සම්බන්ධවය. ඔහු නවකයෙක් වුවත් වරදක් නැත. ඔහුට තමන්ට අවශ්‍ය දේ මට පැහැදිලිව කියන්නට හැකි නම් ඔහුට අවුරුදු විසි පහක අත්දැකීම් ඇති ප්‍රවීණයෙක් නොවූවත් මෙබඳු දෙයක් මට රූප මඟින් ලබාදෙන්න යැයි නිවැරැදිව හා පැහැදිලිව කිව හැකි නම් ඔහු මට හොඳ අධ්‍යක්ෂවරයෙකි. එමෙන්ම ඔහු හැම දෙයක්ම මට පැකිළීමක් නැතිව කිව හැකි කෙනෙක් වීම වැදගත්ය. දර්ශන ගැනීම සම්බන්ධව හැම දෙයක්ම සූදානම් කර හෙට චිත්‍රපට ගත කිරීම සඳහා පිටත්වෙමු යැයි කියන අයට මා කැමැති නැත. මන්ද එවැනි අයට මගෙන් සේවයක් නොවන නිසාය.” (සාකච්ඡාව : චන්දන සිල්වා)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032521</link>
    <topic>‘ගිටාර් පරා ගෙන් ගී එකතුවක්</topic>
    <author>තුෂාරි</author>
    <content>‘ගිටාර් පරා ගෙන් ගී එකතුවක්ගිටාර් වාදකයකු, ඡායාරූප ශිල්පියෙකු මෙන් ම ගායකයකු ලෙස නමක් දිනූ ප්‍රවීණ කලාකරුපරාක්‍රම මනම්පේරි නොහොත් ‘ගිටාර් පරා’ ගේ නවතම ගීත ඇතුළත් සංයුක්ත තැටිය ‘සුවඳ සලන’ පසුගියදා එළිදුටුවා. මේ කතාබහ ඒ වෙනුවෙනි.ඔබේ ප්‍රථම ගීත සමුච්චය ‘සුවඳ සලන’ සංයුක්ත ගීත තැටිය ගැන මුලින් ම කතා කරමු.මෙය පසුගියදා මහනුවර ‘රෝයල් මෝල්’ උත්සව ශාලාවේදී දොරට වැඩියා. එහිදී මේ වෙනුවෙන් ප්‍රසංගයක් ද පැවැත්වුණා. හුඟාක් සාර්ථකව මෙය පවත්වන්න මට හැකිවුණා. එහිදී, මම මගේ විශාල ගීත වගේ ම ඉංග්‍රීසි ගීත කීපයකුත් ගායනා කළා.ඔබ සංගීත කලාවට අවතීර්ණ වන්නේ කොහොමද?මම 70 දශකයේ ගායකයෙක්. ඇත්ත වශයෙන් ම මම සංගීත ලෝකයට ආවේ 1969 වසරේ දී. රිදම් ගිටාර් වාදකයෙක් හැටියට. ‘හේලියන්ස්’ ගීත කණ්ඩායමට බැඳිලා එහි ලීඩ් ගිටාර් වාදකයෙක් හැටියට මම කටයුතු කරලා 1970 දී ‘ඩයනමික්ස්’ කියන ගීත කණ්ඩායමේ ලීඩ් ගිටාර් වාදකයෙක් හැටියට වසර 3 ක් කටයුතු කළා. මාව හුඟාක් දෙනෙක් හැඳින්වූවේ ‘ගිටාර් පරා’ ලෙසයි. මට ගායනා ලොවට පිවිසෙන්න උදව් කළේ පද්මසිරි පැස්කුවල් මහතා.ගායන ලොවට සමුදී පසු කලෙක ඔබ කෘෂිකර්ම දෙපාර්තමේන්තුවට සම්බන්ධ වෙනවා. ඒ ඇයි?ඇත්තටම ආර්ථික ප්‍රශ්න මත මගේ ගායන දිවියෙන් තාවකාලිකව මට සමුගන්න සිදුවෙනවා. ඒ 1973 කෘෂිකර්ම දෙපාර්තමේන්තුවේ ශ්‍රව්‍ය දෘෂ්‍ය මධ්‍යස්ථානයේ ප්‍රධාන ඡායාරූප ශිල්පියා විදිහට. ඒ අනුව මෙතෙක් මාව ‘ගිටාර් පරා’ ලෙස හඳුන්වපු යාළුවො මට කතා කළේ ‘කැමරා පරා’ විදිහටයි. මේ කාලයේ දී මට බ්‍රිටිෂ් කවුන්සිල් ආයතනයෙන් ශිෂ්‍යත්ව දෙකක් හිමි වෙනවා. ඉන් පළමු ශිෂ්‍යත්වය 1986 දී මැලේසියාවටත් ඉන්පසු 2002 දී එංගලන්තයටත් මම වීඩියෝ සහ ඡායාරූප ශිල්පය වැඩිපුර හැදෑරීමට ගියා. මෙහිදී විදේශිකයන්ට ගීත ගයා මුදල් සෙවීමට මම කටයුතු කළා.ඔබ ජනතාව අතර ගායකයෙක් ලෙස හුඟාක් දුරට ජනප්‍රිය වන්නේ ‘සුවඳ සලන’ ගීතය ගායනා කිරීමෙන්. මේ ගැනත් කතා කරමු.ඒ ගීතය ප්‍රචාරය වුණේ 2008 වසරේ දී. එහි පද රචනා කළේ කපිල කුමාර කාලිංගයන්. සංගීතවත් කළේ රෝහණ වීරසිංහයන්. ඉන්පසුව මම ගීත 16 ක් ගායනා කළා. ඒ අතුරින් ‘පබළු මල්’ ගීතයට රූප රචනාවක් ද කළා. එය මේවනවිට ‘චැනල් සී’ නාළිකාවේ ප්‍රචාරය වෙනවා.ඔබට ඔබේ පවුලෙන් ලැබුණු සංයෝගය මොනවගේ ද?අපේ පවුල් පසුබිම අනුව ගීත ගායනා කරන එකට අපේ දෙමව්පියන් කැමැති වුණේ නැහැ. ඒ කාලෙ කලාකරුවන්ට මුදල් හදල් අතින් හොඳ පරිසරයක් පැවතුණේ නැහැ. මෙය දෙමව්පියන්ට එක් කාරණයක් වුණා මම සංගීතයට යොමු වනවාට විරුද්ධ වීමට. ආර්ථික ප්‍රශ්න තිබුණු නිසා මම ගායන ක්ෂේත්‍රයෙන් තාවකාලිකව 1973 දී විතර සමුගත්තා. නමුත් මගේ හිතේ තිබුණා කවදා හෝ කලාවට සංගීතය පැත්තෙන් මට හැකි සේවයක් ඉටු කරනවා කියලා. මේ සංයුක්ත තැටිය එහි ප්‍රතිඵලයක්.තුෂාරිපාණදුර ශ්‍රී සුමංගල විදුහලේ 12 ශ්‍රේණියේ ඉගෙනුම ලබන ඩී.එම්. තරිඳු මධුශංඛ දිසානායක ගායනයෙන් හා වාදනයෙන් කැපී පෙනෙන ශිෂ්‍යයෙකි.සංගීත විශාරද ස්වර්ණලතා කවීශ්වර හා ප්‍රවීණ සංගීතවේදී සංගීත විශාරද සමන්ත පෙරේරා යටතේ ඔහු ගායනය හා වාදනය හදාරයි.උසස් පෙළ අවසන් කිරීමෙන් පසු මධුශංක පූර්ණ කාලීනව ගායනය හා වාදනය වෙනුවෙන් කැප කිරීමට සූදානමින් සිටී.ඩී.එම්. තරිඳු මධුශංඛ දිසානායක, 33 / ඒ, ගැමුණු මාවත, කෙසෙල්වත්ත, පාණදුර.සටහන හා ඡායාරූපය – ආරියරත්න පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032522</link>
    <topic>අපේ මීළඟ ඔලිම්පික් බලාපොරොත්තුව ඩිල්හාරා</topic>
    <author>ඉඳුනිල් වීරරත්න</author>
    <content>අපේ මීළඟ ඔලිම්පික් බලාපොරොත්තුව ඩිල්හාරාලොව මහා ක්‍රීඩා සැණකෙළිය වන ඔලිම්පික් උලෙළ සඳහා තව ඇත්තේ ඉතා අල්ප දින ගණනකි. ඩන්කන් වයිට් ගෙන් පසු ඔලිම්පික් පදක්කමක් යන්න සිහිනයක්ව තිබුණු නමුත් ඒ සිහිනය සැබෑ කරන්නට හැකිවුණේ සුසන්තිකාට පමණයි.‘සුසී’ කෙටි දුර රිදී පදක්කම අපේ ලක් මාතාවගේ ගෙල පැලැන්දුවේ එම හපන්කම කළ ශ්‍රී ලංකාවේ පළමු ක්‍රීඩිකාව ලෙස ඉතිහාස ගත වෙමින්.එදා මෙදා තුර අපේ ක්‍රීඩා ඉතිහාසයේ එම හපන්කම කරන්නට කිසිවකු හෝ සමත්ව නොතිබීමත් විශේෂත්වයක්.අද මේ සටහන හෙට දිනයේ අපේ ලක්මවගේ ඔලිම්පික් සිහිනය සැබෑ කරගන්නට දැඩි අධිෂ්ඨානයෙන් ක්‍රීඩාවේ නියැළෙන තවත් එක් දිරිය ක්‍රීඩිකාවක් ගැනයි.ඇය නමින් ඩිල්හාරා සල්ගාදු. ලංකාවේ අංක 01 දුනු විදීමේ ශූරිය ඇයයි. මේ වන විට ඔලිම්පික් පරිසාධක මට්ටම ඉක්මවා ගොස් සිටින ඩිල්හාරා එළඹෙන ඔලිම්පික් උලෙළේ අපේ රටේ පදක්කම් බලාපොරොත්තුවයි.Fita (Fedaration International Target Association)  ශ්‍රේණිගත කිරීමට අනුව පසුවන්නේ ලෝකයේ 57 වැනි ස්ථානයේ.ලලිත් සල්ගාදු සහ ප්‍රසන්ති සල්ගාදු යුවළට දාව මොරටුවේ උපන් ඩිල්හාරා ශිල්ප හැදෑරුවේ කොළඹ මෙතෝදිස්ත විදුහලෙන්. කුඩා කල පටන්ම ක්‍රීඩාවට ඇල්මක් දැක්වූ ඩිල්හාරා පාසලේදී ටෙනිස්, දුර දිවීම, නෙට්බෝල්, යගුලිය, කවපෙත්ත වැනි ක්‍රීඩාවන්හි නිරත වුණු අතර මලල ක්‍රීඩිකාවක් ලෙස ජනපි‍්‍රය වූවාය.එහෙත් මේ වන විට ඇය ලංකාවේ අංක එකේ දුනු විදීමේ ශූරිය වන අතර, අපේ මීළඟ ඔලිම්පික් බලාපොරොත්තුව වී සිටී. එය සැබැවින්ම අපූර්ව කතාවකි. ඩිල්හාරා පසුගියදා ‘රසඳුන’ කර්තෘ මණ්ඩලයට පැමිණ ඒ පිළිබඳව කළ හෙළිදරව්වයි මේ.“මම මලල ක්‍රීඩිකාවක් විදිහට පාසලේ දී විවිධ තරගවලට යොමු වුණා. කලාප මට්ටමින් පාසල නියෝජනය කරල ජයග්‍රහණ පවා ලබාගත්තා. ඒත් මගේ හිතේ දුනු විදීම ගැන පුංචි කාලයේ ඉඳලම ආසාවක් තිබුණා.92 අවුරුද්දේ බාසිලෝනා ඔලිම්පික් උලෙළේ පහන පත්තු කළේ ගිනි ඊතලයක් දුන්නෙන් විදලා. මේ සිද්ධිය මගේ හිතේ තදින්ම කා වැදුණා.එදා ඉඳල මට ඕන වුණේ දුනු විදීම ඉගෙන ගන්න. මගේ අම්මා රූපලාවණ්‍ය ශිල්පිනියක්. මම කළුවෙයි කියන බයට මම ක්‍රීඩා පැත්තටම යොමු වෙනවට අම්මා එතරම් කැමැත්තක් දැක්වූවේ නෑ. ඒත් මුලදී විරුද්ධ වුණත් මගේ හිතේ තිබුණු ආසාව ඉෂ්ට කරගන්න අම්මා මට උදව් කළා.අන්තර් ජාලයේ යූ ටියුබ් එකෙන් කොරියන් ක්‍රීඩකයින් දුනු විදින විදිහ බලලා, ඒ සම්බන්ධ ලියැවුණු පොත් බලලා මම දුනු විදීම පුහුණු වුණා. ඒ අනුව ශ්‍රී ලංකා ගුවන් හමුදා දුනු විදීමේ ක්‍රීඩා සමාජයට ඇතුළත් වුණා.”හිතේ තිබුණු දැඩි ආශාව නිසාම ගතේ සවිය තව තවත් වැඩි දියුණු කරගත් ඇය ස්ථිර අධිෂ්ඨානයෙන් යුතුව තරග වැදෙමින් ලබාගත් ජයග්‍රහණ විශ්මයජනකයි. අපි අහමු ඒ ගැනත්.“2004 වසරේ තමයි මම දුනු විදීම ආරම්භ කළේ. ක්ලබ් එකට බැඳිලා දවස් තුනෙන් මීටර් 18 තරගයෙන් ලෝකඩ පදක්කම දිනාගත්තා. මාසයක පුහුණුවෙන් පස්සෙ මීටර් 30 ඉසව්වෙන් රන් පදක්කම දිනාගත්තා.2005 වසරේ ජාතික දුනු විදීමේ ශූරතාවලියේදී ජාතික ශූරිය වෙන්න මට හැකිවුණා. ඒ නිසා මාව ජාතික කණ්ඩායමට තෝරා ගත්තා.2007 වසරේ ජාතික ශූරිය වුණා. 2008 වසරේ බීජිං ඔලිම්පික් උලෙළ නියෝජනය කරන්න තිබුණු අවස්ථාව අහිමි වුණේ ලකුණු 3 කින්.”වීඩියෝ දර්ශන සහ අන්තර්ජාලය පරිහරණය කරමින් ස්වෝත්සාහයෙන් දුනු ශිල්පය ප්‍රගුණ කරමින් ජාතික ශූරිය තෙක් ඇය පැමිණි ගමන්මඟේ සුවිශේෂී වෙනසක් වන්නේ කොරියන් ජාතික (Kyoung SuJeong) ‘නාමල් මාස්ටර්’ගෙන් පුහුණු වීම ආරම්භ කළ පසුයි.“නාමල් මාස්ටර් ගෙන් පුහුණුවීම ආරම්භ කළාට පස්සෙ මගේ හැකියාව තව තවත් වැඩි වනවා මට දැනුණා. ඔහු මගේ විදින ආකාරයේ තිබු වැරැදි අඩුපාඩු හැදුවා.ඉන්පස්සේ අද දක්වාම සෑම වසරකම ජාතික ශූරතාව දිනාගත්තෙ මම. ඒ වගේම 2010 දකුණු ආසියානු ක්‍රීඩා තරගාවලියේ 4 වැනි ස්ථානයට පත්වුණා.”2011 ජූලි 02 වැනිදා ඉතාලියේ පැවැත්වුණු ලෝක දුනු විදීමේ ශූරතාවලියේදී ශ්‍රී ලංකාව නියෝජනය කළ එකම ක්‍රීඩිකාව වූයේ ද ඇයයි.එම තරගාවලියේදී ඩිල්හාරා සුවිශේෂී දස්කම් දැක්වූ අතර ඔලිම්පික් පරිසාධක මට්ටම ඉක්මවා යාමට සමත් වුණා.“ඔලිම්පික් පරිසාධක මට්ටම 600. මම පීටා (Fita) වටයේ ලකුණු 1289 ක් අරගත්තා. ඒ අනුව මීටර් 60 දුර (Fita) ලෝක ශ්‍රේණිගත කිරීම අනුව මම 57 ස්ථානයේ හිටියෙ. මම 328 ක් විද තිබුණා. ඒත් මම අත්සන් කරල තිබුණෙ 318 ක් ලෙස. මේ නිසා මට ලකුණු 10 ක් අඩුවුණා. 1279 ක් විදිහට. ලෝක තත්ත්වය 70 දක්වා පහළ ගියා. ඒත් මට ඔලිම්පික් යන්න අවස්ථාව තියෙනවා. මට අවශ්‍ය කොහොමහරි මේ අවස්ථාව ප්‍රයෝජනයට අරගෙන මගේ රට වෙනුවෙන් ඔලිම්පික් පදක්කමක් ගේන්න.”සැබැවින්ම ඇගේ උත්සාහය, අධිෂ්ඨානය පැසසුම් කටයුතුයි. ඒ සඳහා මුළු රටම ඇයට ආශීර්වාද කරනු නිසැකයි.“මම මේ තත්ත්වයට ආවෙ පුදුමාකාර කැපකිරීමක් කරලා. මේ ඊතලයක් රුපියල් 4000 ක් 5000 ක් විතර මිල වෙනවා. ෆීටා වටවල මීටර් 30, 50, 60 සහ 70 ලෙස තමයි දුර තියෙන්නෙ. ඔලිම්පික් වටයේ දුර මීටර් 70 ක්. මේ එක දුරකට ඊතල හය බැගින් 36 ක් විදින්න ඕන. ඒ කියන්නෙ එක දුරකට ඊතල 36 ක් ගහන්න ඕන. ඒ වගේ රවුම් හතරක්. ඊතල 144 ක්. ශ්‍රේණිගත කිරීම් තීරණය වන්නේ මේ ඊතල ඉලක්කයට විදින තැන අනුව ලැබෙන ලකුණු අනුවයි.ඊතල විදිනකොට එකින් එක එක දිගටම විදින්න ඕන. ඒ වෙලාවට ඊතල එක උඩ එක වදිනවා. එතකොට ඉක්මනින්ම ඒවා ඩැමේජ් වෙනවා.අනිත් එක අපට ලොකු අඩුවක් තියෙන්නෙ පුහුණුව සඳහා ක්‍රීඩා පිටියක් නැතිකමයි. දැනට අපි පුහුණුවීම් කරන්නෙ BMICH එකේ බිමේ.”ඇය රූමත් යුවතියක්. මව රූපලාවණ්‍ය ශිල්පිනියක්. මේ වගේ වෙහෙසකර කාර්යයක නිරත නොවී රූපලාවණ්‍ය ශිල්පිනියක් වූවානම්.“ඇත්තෙන්ම අම්මාට ඕන වුණේ මාව බියුටීෂියන් කෙනෙක් කරන්න. ඒ ගැන මම පුහුණුවක් පවා ලබල තියෙනවා. මේ නිසා මුලින් අම්මා විරුද්ධ වුණා. ඒත් පස්සෙ මගේ හැකියාවන් දැක්කට පස්සෙ දුක යටපත් කරගෙන මට අත දුන්නා. අද මම ගොඩක් සතුටු වනවා. මට අවශ්‍ය ඔලිම්පික් පදක්කමක් මගේ රටට ගේන්න. ඒ සඳහා මම මගේ උපරීමයෙන් ක්‍රීඩා කරනවා.”ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=av12032523</link>
    <topic>බොලිවුඩ් රසකතා</topic>
    <author>සුජීව තේවහෙට්ටිගේ</author>
    <content>බොලිවුඩ් රසකතානාගීස් ෆාක්රි නවක තරුවක්. ඇය බොලිවුඩ් සිනමාවට අලුත් වුණත් මේ වන විට අතිශය ජනප්‍රියත්වයට පත්වී සිටින යොවුන් නළුවන් ගේ නම් එක්ක ඇයගේ නමත් කියවෙනවා. මීට මාස කිහිපයකට කලින් නාගීස් සහ රන්බීර් කපූර් අතර පෙම් සබඳකමක් තිබුණු බවට නොයෙකුත් ආරංචි පැතිරී ගියා. ටික කාලයක් ගතවෙද්දී කාටත් නොදැනීම ඒ ආරංචිවල උණුසුම මැකී ගියේ තවත් කතාවකට මුල පුරමින්.මේ කතාවේ නාගීස් සමඟ වෙළී තිබෙන්නේ ශාහිද් කපූර්ගේ නමයි. විටින් විට ශාහිද් ගේ සමීපයට නාගීස් පැමිණෙන බවට ආරංචි පැතිරී ගියත් එය ඇත්තක් යැයි පිළිගන්නට බොහෝ දෙනකු කැමැති වුණේ නැහැ. නමුත් මේ දෙදෙනා අතර සමීප හිතවත්කමක් ඇතැයි බොහෝ දෙනෙකු විශ්වාස කළේ මෑතකදී ශාහිද් ගේ උපන් දින සාදයක් පැවති අවස්ථාවකදීයි.ඔහු මේ උපන් දින සාදය පැවැත්වූයේ ගෝව ප්‍රදේශයේ පිහිටි සුන්දර මෝර්ජිම් මුහුදු වෙරළේදීයි. මේ සඳහා තමන්ගේ සමීප හිතවතුන්, හිතවතියන් කිහිප දෙනෙකුට ඇරයුම් කරන්නට ශාහිද් වග බලා ගත්තා. එදා ඔහු මෝරිජිම් මුහුදු වෙරළට පැමිණියේ නියමිත වේලාවටත් වඩා වේලාසනින්මයි.තනිවම නම් නොවෙයි. සුරූපී නාගීස් එක්කයි. ඉන්පසුව මඳ වේලාවක් ගතවෙද්දී ශාහිද්ගේ හිතවත් පිරිස පැමිණියා. ඔවුන් සියලු දෙනාම නාගීස් එක්ක ඉතාම සුහදව කතාබහ කළත් ඒ හැම දෙනෙකුගේම හිත තුළ මතුවුණේ ‘නාගීස් දැන් ශාහිද්ගේ පෙම්වතිය ද?’ යන ප්‍රශ්නයයි.කොහොම වෙතත් උපන් දින සාදය නිමවී දින කිහිපයක් ගතවනතුරු සැකයකට හේතුවී තිබුණු නාගීස් සහ ශාහිද්ගේ සමීප සම්බන්ධයේ ඇති තතු හෙළිවුණේ මුම්බායි ‘මිරර්’ පුවත්පත පළකළ ආරංචියත් එක්කයි. එහි සඳහන් වුණේ ශාහිද්ගේ පෙම්වතිය නාගීස් බවට පැතිරෙන ආරංචිය ඇත්තක් බවයි. ඒ බව තහවුරු කෙරෙන ප්‍රකාශයක් ද ඒ සමඟම පළ වී තිබුණා. එය ශාහිද් සහ නාගීස් දෙදෙනාගේම මිතුරෙකුගේ ප්‍රකාශයක්...හින්දි භාෂාවෙන් ‘බෙටි’ කියන්නේ ‘දියණිය’ කියන අරුතයි. මේ හින්දි වචනය පසුගිය දවස්වල බොලිවුඩ්පුරයෙන් නිතරම ඇහුණා. හේතුව මොකක්ද කියා ඔබ දන්නවා ඇති. මුළු ලොවම බොලිවුඩ් රසික රසිකාවියන්ගේ හදවත් දිනූ අභිෂේක් භච්චන් සහ ඓශ්වර්යා රායි ගේ කුළුඳුල් දියණියට නමක් තබන තුරු තාවකාලික ව තැබූ නම තමයි ‘බෙටි –බී’.‘බී’ අකුර ‘බෙටි’ට එකතු වුණේ භච්චන් පෙළෙපතේ නාමයේ මුල් අකුර එය නිසයි. ඒ අනුව ‘බෙටි-බී’ කියල අභිෂේක් – ඓශ්වර්යා දියණියව නම් කළේ භච්චන් පවුලේ දියණිය හැටියට ඇයව හඳුන්වා දෙන්නයි.2011 නොවැම්බර් 16 දා උපන් ‘බෙටි – බී’ ගේ ඒ තාවකාලික නාමය පසුගිය සතියේ ඉවත් කෙරුණා. ඇයට ස්ථිරවම ලස්සන නමක් ලැබුණා. ඒ නම තමයි, ආරධ්‍යා. මෙය, සංස්කෘත භාෂාවේ වචනයක්. වැඳුම් පිදුම් කිරීමට යෝග්‍ය යන අරුත ආරධ්‍යා යන්නෙහි ගැබ් වෙලා තියෙනවා. මේ වනවිට ‘ආරධ්‍යා භච්චන්’ නාමය ලියාපදිංචි කර ඇති බවයි දැනගන්නට ලැබුණේ.අභිෂේක් – ඓශ්වර්යා යුවළ මව්පියන් වූ පසුව කවුරු කවුරුත් ඔවුන් දෙදෙනාගේ බිළිදු දියණිය දැක බලාගන්න පුදුම උනන්දුවක් දැක්වූවා. නමුත් කිසිදු මාධ්‍යයකට තම දියණියගේ ඡායාරූපයක් ලබා දෙන්නටවත් එය විසුරුවා හරින්නටවත් අභිෂේක්වත් ඓශ්වර්යාවත් ඉඩ තිබ්බේ නැහැ.‘බෙටි – බී’ නාමය මාස කිහිපයක්ම භාවිතා කෙරෙද්දී වරින් වර බොලිවුඩ්පුරයෙන් ආරංචිවුණේ ‘බෙටි – බී’ට නමක් දමා ඇති බවයි. එක් අවස්ථාවකදී පැවසුණේ අභිනන්දිකා යන නම යොදා ඇති බවයි. ටික දිනකින් ආරංචි වුණේ ‘බෙටි – බී’ගේ නම එය නොව, ආලියා යනුවෙන් වෙනස් වී ඇති බවයි. ආලියා යන නම වඩාත් ප්‍රචලිත වුණා. භච්චන් පවුලේ සමීපතමයන් පවා ඒ බව විශ්වාස කළා. නමුත්, ඒ වනවිට හදිසි ශල්‍යකර්මයකට රෝහල්ගතවී සිටි ‘බෙටි – බී’ ගේ සීයා, අමිතාබ් භච්චන්, තම ට්විටර් පිටුවෙහි සටහන් කළේ මිනිබිරියගේ නම ආලියා නොවේය කියලයි.අභිෂේක් භච්චන් ද ඒ බව තහවුරු කළා. ඒ වුණත් ඔහුට ප්‍රසිද්ධ අවස්ථාවලට සහභාගිවෙද්දී තරමක අපහසුබවකට මුහුණ දෙන්න සිදුවුණා. ඒ, කවුරුත් දියණියගේ නම කුමක්දැයි දිගින් දිගටම විමසන්නට පටන් ගත් නිසයි. එවැනි එක් ප්‍රසිද්ධ උත්සවයකදී අභිෂේක් කියා සිටියේ දියණියට ගැළපෙන නම් කිහිපයක්ම යෝජනාවී ඇති නමුත් සුදුසුම නමක් ගැන අවසන් තීරණයකට එළඹී නැති බවයි. “දූට හොඳ නමක් ලැබුණාම ඒක දානවා. ඒ නම මොකක්ද කියල ප්‍රසිද්ධියේම කියන්නම්” ප්‍රශ්න අහන අයට අභිෂේක් එලෙස උත්තර දුන්නා. ඒ ප්‍රකාශයෙන් සති කිහිපයක් ගතවුණත් දියණියට තබන නම කුමක්දැයි හෙළි කළේ නැහැ.අන්තිමේදී අභිෂේක් හෝ ඓශ්වර්යා නොපැවසූ ‘බෙටි – බී’ගේ නියම නම සොයාගත්තේ ඉන්දීය මාධ්‍ය. ඔවුන් ස්ථිරවම පවසන්නේ අභිෂේක් – ඓශ්වර්යා යුවළගේ දියණියගේ නම ආරධ්‍යා භච්චන් බවයි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=am1203251</link>
    <topic>දහවල් නින්ද දියවැඩියාවට ඇරියුමක්</topic>
    <author>කේ. සී. ජේ. රත්නායක</author>
    <content>දහවල් නින්ද දියවැඩියාවට ඇරියුමක්අප මීට පෙර පුන පුනා ප්‍රකාශ කැර ඇති පරිදි දියවැඩියාව පහසුවෙන් වළක්වා ගත හැකි රෝගයකි. එහෙත් ඔබේ වැරදි ඇවතුම් පැවතුම් නිසා දියවැඩියාව සිරුරේ හටගත් කළ එය මහත් වධයකි. දියවැඩියාවට එක එල්ලේ හේතුවන වැරදි ඇවතුම් පැවතුම් කිහිපයක් මෙසේය;”ආශ්‍යා සුඛං ස්වප්න සුඛං දධීනි...”මේ සංස්කෘත පාඨය සඳහන් කෙරුණේ මීට වසර 3000කට පෙර දීය. ඒ අනුව සිරුර නොවෙහෙසා, සුව පහසු යාන -වාහන- විමානයන්හි සුකුමාර ජීවිත ගත කරන අයට ද, දහවල් කාලයේ අධික නින්දට ඇබ්බැහි වූ අයද, මීකිරි වැනි ආහාර පමණ ඉක්මවා පරිභෝජනය කරන අය ද දියවැඩියාවට ගොදුරු වෙති.කොයි කවුරුන් වුවත් තමන් ගන්නා ආහාර පානාදියට සරිලන පරිදි සිරුර වැඩෙහි යෙදවිය යුතුය. මනස ප්‍රධාන කොට ගෙන බුද්ධිමය ශ්‍රමය වැඩියෙන් වැය කරන පුද්ගලයන් ගේ ශරීර භෞතිකව වෙහෙස වන්නේ අඩුවෙනි. ඒ පුද්ගලයන් අනිවාර්යයෙන්ම ශාරීරික ව්‍යායාම් යනාදියෙහි යෙදිය යුතුය. ඇවිදීම, හෙමිහිට දිවීම පිහිනීම යනාදිය ප්‍රශස්ථ ව්‍යායාමයන්ය. ඒ අතරින් වඩාත් පහසු හා හොඳ ප්‍රතිඵල ඇති කරවන්නේ දිනකට කිලෝමීටර හතරකවත් දුර ප්‍රමාණයක් ඇවිදීමය. යෝගී ව්‍යායාම හා වෙනත් ව්‍යායාම ද අගනේය.දහවල් කාලයේදී පුරුද්දක් ලෙසම නින්දට ඇබ්බැහි වූ අය පහසුවෙන්ම නොයෙකුත් රෝගාබාධයන්ට ගොදුරු වෙති. දියවැඩියාව, තරබාරුව ඒ අතරින් ප්‍රධානය. නිරෝගී ජීවිතයක් අපේක්ෂා කරන්නේ නම් දහවල් නින්ද සම්පූර්ණයෙන් අත්හැර දැමිය යුතුය. දහවල් නින්ද නිසා සිරුරට ලැබෙන ව්‍යායාම නවතී.අනෙක් පැත්තෙන් සිරුරේ දෝෂ ධාතු විකෘති වෙයි. මේ හේතු දෙකම එක එල්ලේ දියවැඩියාව නම් රෝග තත්ත්වයට හේතුවන බව බොහෝ දෙනා නොදනිති.මීකිරි වැනි ආහාර අධිකව ගැනීම හේතු කොට ගෙන ද දියවැඩියා රෝගී තත්ත්වය හටගනී. දැනටමත් දියවැඩියා රෝගයෙන් පෙළෙන අයෙකු නම් මීකිරි කිසිසේත්ම ආහාරයට නොගත යුතුය. මේ කාලයේදී දියවැඩියා රෝගයට බොහෝ සෙයින් දායක වන්නේ ක්ෂණික ආහාරවලට ඇබ්බැහිවීමය.කෘත්‍රීම රසකාරක, වර්ණක සහ ක්ෂණික ආහාර පිළියෙළ කරන නිෂ්පාදන ක්‍රියාවලියේ ඇති දෝෂ හේතුකොට ගෙන සිැරට වැඩියෙන් අවශෝෂණය වන්නේ ගුණය නොව අගුණයයි. දියවැඩියාවෙන් තොර සැනසිලිමත් ප්‍රීතිමත් සැපවත් ජීවිතයක් අපේක්ෂා කරන්නේ නම් ක්ෂණික ආහාර – පාන, සීනි අධික සිසිල් බීම යනාදියෙන් හැකිතාක් වැළකිය යුතුය.සමහරුන් පිපාසයට ජලය වෙනුවට පුරුද්දට ගන්නේ ජනප්‍රිය සිසිල් බීමක්. මේ නිසා අනර්ථ තුනක් සිදුවෙයි. පළමුවැන්න සිරුරට අවශ්‍ය පිරිසුදු ජලය නිසි ලෙස නොලැබීම. දෙවැන්න අනවශ්‍ය ලෙස සීනි, රසකාරක සහ වර්ණ ශරීරගත වීම.තෙවැන්න වන්නේ ශරීරයේ ස්වභාවික ජඨරාග්නිය හෙවත් ජීර්ණ ක්‍රියාවලියට අහිතකර බලපෑම් එල්ලවීමයි.මේ අයහපත් ප්‍රතිඵල ඇති කරගන්න අතරම ඔවුන් නිකරුණේ මුදල් නාස්තියකුත් කර ගන්නේය. පිපාසයකදී සිරුර ඉල්ලන්නේ ජලය මිස අන් දෙයක් නොවේ. පහසුවෙන් හා නොමිලේ ලබා ගත හැකි වතුර වීදුරුවක් වෙනුවට ලෙඩ ගොඩක් ඇඟට දාගන්නේ ඇයි?බඩගිනි දැනෙන විට හා නිසි වේලාවට ආහාර ගැනීම දියවැඩියාව පිටුදැකීමට අත්‍යවශ්‍ය පුරුද්දක්. ඇඟ වෙහෙසෙන දිවා කාලයේදී සහ ඊට පෙර දවස පටන් ගන්නා උදෑසන ගන්නා සමබල ආහාර වේල ඉතාම වැදගත්ය.මේ ආහාර පුරුද්ද කුඩා කාලයේ සිටම ඇති කර ගත යුත්තකි. පාසලට යන ළමයාට උදෑසන බත්, ධාන්‍ය, එළවුළු, මාංශ යනාදිය සහිත පෝෂ්‍යදායී බඩපිරෙන ආහාරයක් දෙන්නේ නම්, ඒ ළමයා දියවැඩියාව වැනි රෝගාබාධවලට සහ මන්දපෝෂණය වැනි පෝෂණ ගැටලුවලට ලක්වීමේ අවදානම සියයට 75කින් පමණ අවම වෙයි.මීළඟට වැදගත් වන්නේ දිවා ආහාරයයි. මෙයද සමබල ආහාර වේලක් විය යුතුයි. නමුත් අද සිදු වන්නේ එහි අනෙක් පැත්තය. එනම්, පාසල් යන ළමයාට උදෑසන ලැබෙන්නේ සීනි බනිස් හෝ පාන් පෙති දෙක තුනකි. එසේත් නැත්නම් කෙටි කෑම හෝ ක්ෂණික ආහාරයන්ය.පාසල් යන ළමයින් ගෙන් සැලකිය යුතු පිරිසක් කලබලය නිසා උදෑසන ආහාරය නොගෙන සිටින අවස්ථා ද එමටය. මේ තත්ත්වය රැකියාවල යෙදෙන වැඩිහිටියන් අතරද දක්නට ලැබේ. මේ වැරදි ආහාර පුරුද්ද නිසා සිරුරට අවශ්‍ය හා අත්‍යවශ්‍ය වේලාවල පෝෂණය නොලැබී යනවා පමණක් නොව තවත් රෝග ගණනාවකට ආරාධනා කෙරෙන බවත් මතක තබා ගත යුතුයි. මෙහි අවසාන ප්‍රතිඵලය කුමක්ද?දියවැඩියාව නම් කරදරකාරී රෝග තත්ත්වයට පත්වීමය. ආහාර ලබාගත යුත්තේ ශරීරය වෙහෙසවන අවස්ථාවේදීය. එවිට එය දහනය වෙයි. රාජකාරි, කාර්යබහුලතාව නිසා ආහාර නොගන්නා අති බහුතරයක් දෙනා කුස පිරෙන්නට ආහාර ගැනීමට පෙලඹෙන්නේ වැඩ නැති – ඇඟ වෙහෙසවන්නේ නැති රාත්‍රි කාලයේදීය. එවිට ඒ ආහාර දහනය වන්නේ නැත. ඒවා සීනි හා කොලෙස්ටෙ‍්‍රීල් බවට පත්ව රුධිරයේ තැන්පත් වෙයි. හෘද රෝග හා දියවැඩියාවට හේතුවන්නේ ඒ වැරදි ආහාර රටාවය.මානසික ආතතිය දියවැඩියාවට බලපාන තවත් ප්‍රබල හේතුවක් බව බොහෝ දෙනා නොදනිති. ආතතිය හෙවත් ඉබපඥඵඵ හෝර්මෝන ඉඳුරාම ඉන්සියුලීන්වලට එරෙහිව ක්‍රියාකරන්නේය. මෙහි අර්ථය නම් කෙනෙකු මානසික ආතතියට පත්වන විට ඔහු ගේ සිරුරේ ඉන්සියුලීන් නිෂ්පාදනය ආශ්‍රිත ක්‍රියාකාරීත්වය දුබල වෙයි. එවිට සිරුරට අවශ්‍ය පරිදි ඉන්සියුලීන් ක්‍රියාකාරීත්වය සිදුනොවීම නිසා දියවැඩියා අවදානම ඉහළ නඟින්නේය. භාවනාව, මිහිරි සංගීතයට සවන් දීම, නිශ්කලංකව සක්මනේ යෙදීම යනාදිය මඟින් ආතතිය අවම වන අතරම එය සිරුරේ ඉන්සියුලීන් ක්‍රියාකාරීත්වයට හිතකර ප්‍රතිඵලයන් ද ඇති කරවන්නේය.”සමදෝෂ සම අග්නිශ්චසමධාතු මලඞ ක්‍රියාප්‍රසන්න ආත්මේන්දි‍්‍රය මනඞස්වස්ථ ඉථ්‍යභිදීයතෙ”ආයුර්වේදය අනුව නිරෝගී පුද්ගලයා හඳුන්වනු ලබන්නේ ස්වස්ථයා යනුවෙනි. ඒ නිරෝගී පුද්ගලයාගේ සිරුරේ වා, පිත්, සෙම් යන දෝෂ ධාතු ප්‍රකෘති තත්ත්වයෙන් පැවතිය යුතුය. සම අග්නිශ්ච යනු මන්දාග්නිය, තීක්ෂණග්නිය යන අන්ත දෙකට අයත් නොවන කුසගිනි දැනීමය. අහර ගත යුත්තේ පමණ දැන මධ්‍යස්ථවය. රස, රක්ත, මාංශ යනාදී ධාතු සතක් සිරුරේ ක්‍රියාත්මකය.ඒ සප්තධාතු මෙන්ම පරිවෘත්තීය ක්‍රියාවන් ද නිසි පරිදි පැවතිය යුතුය. එහෙත් ඒ පමණකින් පුද්ගලයා නිරෝගී හෙවත් ස්වස්ථයකු ලෙස පිළිනොගැනෙයි. හෙතෙම ආත්මයෙන් හා මනසින් ප්‍රසන්න තත්ත්වයක පැවතිය යුතුය. දියවැඩියා රෝගය වළක්වා ගැනීමට මෙන්ම එය සුවකැර ගැනීමට ද මේ නියමය පොදුය.එනම් කායිකව පමණක් නොව මානසිකව ද නිරෝගී විය යුතුය. දියවැඩියාවට බලපාන ආතතිය වැනි තත්ත්වයක් පිටුදැකිය යුතුය. කායික ව්‍යායාමය මෙන්ම මානසික සහනය ද රෝග සුවය සඳහා අත්‍යවශ්‍ය සාධකයක් බව මතක තබා ගන්න. විනෝදය, සැහැල්ලුව, සංහිඳියාව, වින්දනය යනාදිය මඟින් අපට ලබාගත හැකිව තිබෙන ප්‍රතිලාබ බොහෝය. විශේෂයෙන්ම දියවැඩියා රෝගීන් හැකිතාක් තම මනස සන්සුන්ව තබා ගැනීම මැනවි.මා පෙර සඳහන් කළ පරිදි ඔබ වයස අවුරුදු 30ට අඩු ඉන්සියුලීන් එන්නත් කරන රෝගියෙක් නම් ඔබ ඉතා සැලකිලිමත් විය යුතුය. සුබදායක පණිවුඩයක් ද ගෙන ඒමට හැකිය. එනම් ඔබට වුවමනාවක් තිබේ නම් දියවැඩියාව සුවකර ගත හැකිය.කේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=am1203252</link>
    <topic>ජාතික අක්ෂි බැංකුවට වසරයි</topic>
    <author>සුනිල් දයා අල්විස්</author>
    <content>ජාතික අක්ෂි බැංකුවට වසරයිපේ න තෙක් මානයේ එකවර දර්ශන රැසක් හසුකර ගැනීමට උපකාරී වන ඇස් දෙක හදිසි අනතුරු නිසා ඇසට සිදුවන හා වෙනත් විවිධ රෝගාබාධ නිසා අන්ධභාවයට පත්වෙයි.දෑස් නැති අයට පෙනීම ලබා දෙන්නට පුළුවන්නම් එය මොනතරම් අගනා මෙහෙවරකි.මෙරට අන්ධ පුද්ගලයන්ගේ සංඛ්‍යාව පමණක් 1,50,000 අධිකය. මේ පිරිසෙන් අන්ධභාවය සුව කළ හැකි අයට පෙනීම ලබා ගත හැකි එකම ක්‍රමය වන්නේ මියගිය කෙනකුගෙන් අක්ෂි කුනීත පටක ලබාගෙන බද්ධ කිරීමය.මේවා සපයා ගැනීම අපහසු වී ඇත්තේ අවශ්‍ය ප්‍රමාණයට ඒ අක්ෂි කුනීත පටක ජාතික අක්ෂි රෝහලට නොලැබෙන බැවිනි.රටේ නන් දෙසින් ජාතික අක්ෂි රෝහලේ දී අක්ෂි කුනීත පටක බද්ධ කරගෙන නොපෙනෙන දෑස්වලට එළිය ලබා ගන්නට පුල පුලා බලා සිටින රෝගීන්ගේ සංඛ්‍යාව ද දහස් ගණනක් ඉක්මවයි.මෙහි අවශ්‍යතාව තේරුම් ගත් අක්ෂි රෝහල ඒ සඳහා ජාතික අක්ෂි බැංකුවක් පසුගිය වසරේ විවෘත කළේය.එම විවෘත කිරීම ජනාධිපතිතුමාගේ ප්‍රධානත්වයෙන් කරන්නට ජාතික අක්ෂි රෝහල හා සෞඛ්‍ය අමාත්‍යාංශය පියවර ගත්තේ, විශාල වියදමක් දරන්නට සිදුවූ ඒ අක්ෂි බැංකුව සඳහා සිංගප්පූරුවේ ජාතික අක්ෂි මධ්‍යස්ථානය සහ ලී පදනම වෙත ජනාධිපතිතුමා කරන ලද ඉල්ලීමක ප්‍රතිඵලයක් නිසාය. මෙරට මුදලින් රුපියල් මිලියන 500 ක ආධාරයක් ලැබිණි.මේ අක්ෂි බැංකුව පවත්වාගෙන යාමේදී සිංගප්පූරු ජාතික අක්ෂි මධ්‍යස්ථානයේ සහ ලී පදනමේ ආධාර වසර පහක් යනතුරුම ලබාදීම ද විශේෂත්වයකි.අක්ෂි බැංකුව පිහිටුවා වසරක් ගතවී තිබෙන අතර ඇස් බැංකුවට මියගිය අයගෙන් අක්ෂි කුනීත පටක 400 මේ කාලය තුළ ලබාගත හැකි වී තිබේ. ජාතික ඇස් බැංකුව දෙවැනි වසරට පා තබා ඇති මොහොතේ මේ වර්ෂය තුළ ඉලක්කය වී ඇත්තේ 800 - 1000 අතර අක්ෂි කුනීත පටක සංඛ්‍යාවක් ලබාගෙන නොපෙනෙන දෑස්වලට පෙනීම ලබාදීමටය.පසුගිය වසරේදී මේ බැංකුව විසින් ලබාගත් අක්ෂි කුනීත පටක 400 න් 350 ක්ම මෙරට රෝගීන් සඳහා ප්‍රයෝජනයට ගෙන තිබේ. මේ හැර පිටරටට ද කුනීත පටක 15 ක් ප්‍රදානය කර ඇත. මේ බැංකුවට ලබාගන්නා අක්ෂි කුනීත පටක කිසිසේත්ම අපතේ යවන්නේ නැත. දින 14 ක කාලයක් ඇතුළත මේ කුනීත පටක තව කෙනෙකු වෙනුවෙන් බද්ධ කෙරේ.මේ වසර තුළදී ඇස් බැංකුවට මියගිය අයගෙන් කුනීත පටක ලබා ගැනීමේ වැඩපිළිවෙළ පළමුවෙන්ම ක්‍රියාත්මක වූයේ ජාතික රෝහලේ මියයන රෝගීන්ගෙන් ය.ජාතික රෝහලට අමතරව කළුබෝවිල රජයේ මහ රෝහලේ සහ රාගම මහ රෝහලේ මියයන රෝගීන්ගෙන් අක්ෂි පටක ලබා ගැනීමේ සේවාව ව්‍යාප්ත කර ඇත. ජාතික අක්ෂි රෝහලේ පළමුවැනි මහලේ අක්ෂි බැංකුව පිහිටුවා තිබෙන අතර මියගියායින් පසුව තමන්ගේ ඇස් දෙක තවත් කෙනකුට පෙනීම ලබාදීමට දන් දෙන්ඩ සකස් කරන ලද පොරොන්දු පෝරම පත් පිළිබඳ හා අදාළ විස්තර අක්ෂි රෝහලේ 2693911 - 15 දුරකතන අංකවලින් විමසා දැනගත හැකිය.කෙනෙකු මියගියාට පසුව ඇස් දෙකේ කුනීත පටක ලබාදීමට පොරොන්දු පෝරමය ලබාදීමේ ක්‍රියාවලියට අමතර එවැනි පොරොන්දුවක් නැතිව මියගිය කෙනෙකුගේ වුවද ඇස් දෙක ළඟම ඥාතින්ගේ කැමැත්ත පරිදි පරිත්‍යාග වශයෙන් ලබාදිය හැකි වෙයි.දවසේ විසිහතර පැය පුරාම සෑම දිනයකම නිවාඩු දින ද ඇතුළුව ජාතික අක්ෂි රෝහලේ ඇස් බැංකුව මියගිය අයගේ අක්ෂි කුනීත පටක මියගොස් පැය හයක් ගතවන්නට මත්තෙන් ලබාගැනීමට සූදානමින් සිටිති.කුනීත පටක ලබා ගැනීමේදී මියගිය අයට විකෘති භාවයක් ඇති නොවන පරිදි කෘත්‍රිම ඇසක් දමා මැහුම් දැමීම ද සිදු කෙරෙයි.මේ උදාර කටයුත්ත වෙනුවෙන් ජාතික අක්ෂි රෝහලේ අධ්‍යක්ෂ වෛද්‍ය සිසිර ලියනගේ මහතාගේ පූර්ණ සහයෝගය ලැබෙන අතර ජාතික අක්ෂි බැංකුවේ සියලු කටයුතු බාරව හා එහි මෙහෙයවීම සිදු කරනු ලබන්නේ අක්ෂි ශල්‍ය විශේෂඥ වෛද්‍ය චරිත් ෆොන්සේකා මහතා යටතේය. ඒ මහතා යටතේ අනුරුද්ධ මාරසිංහ මහතාගේ කළමනාකාරිත්වයෙන් දොළොස් දෙනෙකුගෙන් යුත් කාර්ය මණ්ඩලයක් මෙහි සේවයේ නිරතව සිටිති.ලෝක ඇස් බැංකුවේ සභාපති සහ නිසි බලධාරියා නොබෝදා මෙම අක්ෂි බැංකුව නැරැඹීමට පැමිණ එය පවත්වාගෙන යන ඉහළ ප්‍රමිති තත්ත්වය ඇගැයීමට ලක් කළේය.මියගියාට පසු පුච්චා දමන හෝ වළ දමන ශරීරයේ ඇස් දෙකෙන් තව කෙනෙකුට පෙනුම ලබා දෙන්නට පුළුවන්කම තිබියදී එය විනාශ නොකොට තම මළ සිරුරේ ඇස් දෙක ලබාදීමට හැම කෙනෙකුම දැනුවත් වී සිටින්නේ නම් අන්ධ භාවයට පත්ව පෙනීම ලබා දෙන්නට හැකි රටේ සිටින මෙවැනි සියලුම පිරිස්වලට පෙනුම ලබාදීම දිගු කාලීන කල්ගත වන වැඩක් නොවේ.සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=ay1203251</link>
    <topic> ‘හිමිදිරි පෙදෙසේ’ සැඟැවුණු බටුවැල් දොළේ අසිරිය</topic>
    <author>සාගරිකා දිසානායක ජයසිංහ</author>
    <content>වන අරණක නිහැඬියාවට කෙදිනක හෝ ඔබ සවන් යොමු කර තිබෙනවා ද? වනාන්තරයක රජයන මහා දැඩි නිහඬතාව තුළ සැඟව ඇති ආශ්චර්යය කවදා හෝ ඔබ අත්විඳ තිබෙනවා ද?ඒ දැඩි නිහඬතාව ඇතුළින් නැඟෙන ආත්මීය දෝංකාරයට ඔබ මොහොතක් සවන් යොමු කර තිබෙනවා ද? වන අරණක නිහැඬියාව විඳිමින් තුරු වදුලු පිසගෙන හමා යන මදනලක පහස විඳින්නට ඔබට අවස්ථාවක් ලැබී තිබෙනවා ද?වනයේ කඳු මුදුනේ බිහි වී ගල්තලා සිප ගනිමින් සිලි සිලි හඬින් ගලා බස්නා සුනිල දිය දහරකින් ගත සිත සතපවා ගන්නට මොහොතක් ඔබට හැකි වී තිබේ ද? වනාන්තරයේ නිහැඬියාවට දෙසවන් යොමු කර සුව පහසු ගල් තලාවක වැතිරී මොහොතකට දෑස් පියාගෙන පරිසරයත් සමඟ ඒකාත්මික වන්නට ඔබට හැකි නම්...!ජීවිතයේ දෛනික දුක් කම්කටුලු, දහසකුත් එකක් රාජකාරි යුතුකම් හා වගකීම්වලින් මොහොතකට අතමිදී පරිසරය සමඟ දැහැන්ගත වී ඔබගේම හදවත ගැහෙන රාවයට ඔබට සවන් යොමු කළ හැකි නම්, යළිත් දිගු කාලයකට මේ වෙහෙසකර දිවි ගමන සුපුරුදු පරිදි හැල්මේ දිව යන්නට ඇවැසි ශක්තිය හා දිරිය පෙර තිබුණාට වඩා බොහෝ සෙයින් ඔබට ලැබෙනවා නොඅනුමානයි. අද අපි බොහෝ දෙනකු ගත කරන්නේ වැඩ රාජකාරිවලින්, වගකීම් හා යුතුකම්වලින් බර වූ හෙම්බත් වූ ජීවිත.බටුවැල් දොළඒ ජීවන බරෙන් මොහොතකට හිතත් ගතත් මුදා ගන්නට අපි වැඩි දෙනෙක් නගරයෙන් ඈත් වෙලා දුර බැහැර පළාතක සංචාරය කරන්නට හුරු වෙලා. ඒත් අපි හැමදාම යන්නේ හැමෝම යන එන සුපුරුදු සංචාරක ආකර්ෂණ සහිත ස්ථාන වෙත. නාන්න නම් උණවටුනට හෝ හික්කඩුවට, වන්දනාවෙ නම් අනුරාධපුර පොලොන්නරුවට සිසිලස විඳින්න නම් නුවරඑළියට බණ්ඩාරවෙලට වගේ. සාමය උදාවුණාට පස්සේ උතුරු නැඟෙනහිර සංචාරයටත් දැන් වැඩි දෙනෙක් යොමු වෙලා.සුපුරුදු සංචාරක කේන්ද්‍රස්ථාන හැරුණාම අපේ රටේ කොතරම් සුන්දර ස්ථාන තිබෙනවා ද? තවමත් වැඩි දෙනකුගේ අවධානයට පාත්‍ර නොවූ මේ ප්‍රදේශවල අප කිසිදා නොසිතූ විරූ ආකාරයේ සොභාවික සම්පත් හා ආකර්ෂණීය ස්ථාන රාශියක් තිබෙනවා. දකුණු පළාතේ මාතර දිස්ත්‍රික්කයට අයත් දෙණියාය, කොටපොළ නෙළුව හිනිඳුම වැනි ප්‍රදේශත් එවැනි සුන්දර සොබා සිරියෙන් වගේම ආශ්චර්යවත් දේශගුණයකින් යුතු ස්ථාන වන බව දන්නේ ඒ පළාත්වල වෙසෙන පිරිසෙනුත් අතළොස්සක් පමණයි.දෙණියාය, නෙළුව, හිනිදුම, කොටපොළ වැනි ප්‍රදේශවල දේශගුණය සීත කඳුකරයේ නුවරඑළියේ දේශගුණයට බෙහෙවින් සමීපයි. සිංහරාජ වනාන්තරය මායිම් කරගත් අලංකාර කඳු වැටියකින් වට වූ මේ පළාත් සදාහරිත වැසි වනාන්තරවලින් පොහොසත්. කඳුවැටි අතරින් බිහි වූ සුපිරිසුදු ජල උල්පත්වලින් පැන නඟින සුනිල දිය ඇලි රාශියක්ම ඒ ප්‍රදේශයේ තිබෙනවා.දකුණු පළාතේ මාතර දිස්ත්‍රික්කයට අයත් කොටපොළ ප්‍රාදේශීය ලේකම් කොට්ඨාසය උතුරින් රත්නපුර දිස්ත්‍රික්කයේ කොලොන්න ප්‍රාදේශීය ලේකම් කොට්ඨාසයෙනුත්, දකුණින් මාතර පිටබැද්දර ප්‍රාදේශීය ලේකම් කොට්ඨාසයෙනුත් නැඟෙනහිරින් මාතර පස්ගොඩ හා බටහිරින් ගාල්ල නෙළුව ප්‍රාදේශීය කොට්ඨාසයෙන් මායිම් වී තිබෙනවා.මොරවක් කෝරලයේ බටහිර කොටසට අයත් එම ප්‍රදේශය ඓතිහාසික වටිනාකම් රාශියකින් ද ස්වභාව සෞන්දර්යයෙන් අනූන ගංගා දියඇලි හා වනාන්තරවලින් ද යුක්තයි. ප්‍රදේශය හරහා ගලා හැලෙන ගිං ගඟ සහ නිල්වලා ගංගාවල ජල ධාරාවෙන් පෝෂණය වන සරුසාර කෙත්වතු පොල් වතු මෙන්ම තේ වතුවලින් ද ස්වයංපෝෂිතයි. නගරයෙන් දුර බැහැර වුවද මේ ප්‍රදේශයේ ජනතාව තේ පොල් හා වී වගාවෙන් ද එනසාල් කුරුඳු ගම්මිරිස් ඈ කුළුබඩු වගාවෙන් ද සාර්ථක අස්වනු ලබා බත බුලතින් පොහොසත්ව කල් ගෙවනවා.මධ්‍ය කඳුකරයට ආසන්නව ඊට නිරිත දෙසින් දෙනවක මිටියාවතෙන් වෙන්වූ රක්වාන බුලුතොට කඳු පන්තියට කොටපොළ ප්‍රාදේශීය ලේකම් කොට්ඨාසයෙන් හරි අඩක් පමණ අයත් වෙන හෙයින් දළ බෑවුම් මද බෑවුම් වැනි කඳුකර විසමතා ලක්ෂණ රැසක් මේ පෙදෙසෙහි දැකිය හැකියි.කොළවෙනිගම විහාරයේ මැටි ස්ථූපයභූමියේ පහත්ම ප්‍රදේශය මුහුදු මට්ටමේ සිට සාමාන්‍ය උස අඩි 1000 ක් වන අතර ඉහළම ප්‍රදේශය මුහුදු මට්ටමේ සිට අඩි 3900 ක් පමණ උසින් යුතුය. කොටපොළ දෙණියාය ප්‍රදේශ වටා මහත් වූ පවුරක් මෙන් උස් වූ සිංහරාජ කඳු පන්තිය පිහිටා තිබෙනවා. දෙණියාය අවට පිහිටි අනින්කන්ද මුහුදු මට්ටමේ සිට අඩි 2655 ක් උසින් පිහිටා තිබෙන අතර තිබ්බටුගල අඩි 2065 ක්, කුරුලුගල අඩි 3880 ක් හා ගොන්ගල අඩි 3900 ක් උසින් පිහිටා තිබෙනවා. කඳු දළ බෑවුම් හා මද බෑවුම්වලින් යුතු මේ කඳු වැටි අතරින් පිහිටි ද්‍රෝණි සමූහය ප්‍රදේශයේ භූ විසමතාවයේ සුවිශේෂී ලක්ෂණයක්.ගෝනගල කඳුකර ප්‍රදේශයේ පහළින් ගිං ගඟත් නිල්වලා ගඟත් පැන නැඟී ගම්මාන හරහා ඇදී ගොස් ගාල්ලේ ගිංතොටින් ගිං ගඟත් මාතර මාතොටින් නිල්වලා ගඟත් මූදට එක් වෙනවා. කඳුකරයේ ජල උල්පත්වලින් බිහි වූ උල්පත් රාශියකින් උපන් අතු ගංගා රාශියක් ගම් බිම් හරහා ගලා විත් ප්‍රධාන ගංගා දෙකට එක් වෙනවා. ගිං ගඟෙහි අතරමඟදී පැන නඟින සත්මාලේ ඇල්ල පල්ලේගම දී දක්නට ලැබෙන අලංකාරතම දියඇල්ලක්.කළු ගල් තලා සතකින් සැදුණු මහල් සතකින් යුතු වූ හෙයින් ඊට සත් මාලේ ඇල්ල යැයි කියනවා. උසින් මීටර් 45 ක් සහ පළලින් මීටර් 10 ක් වන සත්මාලේ ඇල්ල ලංකාවේ දියඇලි අතර උසින් 68 වැනි තැන ගන්නවා. එහි මහල් එකිනෙකින් පහළට දියෙන් පිරී ගලා හැලෙන්නේ හරියටම මනාලියකගේ හිස පැලඳි සුදෝ සුදු සේලයක් පරිද්දෙන්.සිංහරාජ කඳු වැටියෙන් වට වූ සත්මාලේ ඇල්ල ආශි‍්‍රත ප්‍රදේශයේ සිංහරාජ වනයෙහි හැදෙන වැඩෙන සියලුම ශාක වර්ග සහ පාසි වර්ග හොඳින් වැඩෙනවා. සිංහරාජයට ආවේණික ඕකිඩ් වර්ග වගේම ඒ ප්‍රදේශයට ආවේණික අලංකාර සමනලුන් සහ කුරුල්ලන්ගෙනුත් ඇල්ල අවට ප්‍රදේශය අලංකෘත වෙලා.දෙණියාය ගොන්ගල කඳු වැටියෙන් ඇරැඹෙන දියඇල්ල පල්ලේගම ප්‍රදේශයේ දී ගිං ගඟට යා වෙනවා. දෙණියායේ සිට පල්ලේගම මාර්ගයේ කිලෝමීටර් 12 ක් ගිය විට සත්මාලේ ඇල්ල හමු වෙනවා. දෙණියාය - පල්ලේගම පාරේ පල්ලේගම මහ පාලම අසලින් හැරී කිලෝමීටර් අටක් පමණ ගිය විට හමුවන සරුසාර තේ යාය මැදින් පහළට බැස ගිය විට සත්මාලේ ඇල්ල පාමුලට යන්නට පුළුවන්. දුර සිට බලන විට සුදෝසුදු පියාපත් දෙපස විහිදා පියාසලන සමනළියක ගේ රුව ගත් ඇල්ල පාමුල දී ගතටත් සිතටත් දැනෙන සිසිලස විඳගන්නට නම් සැබැවින්ම ඔබ එහි යන්නටම ඕනෑ.හත්මාලේ ඇල්ල අසල වන ලැහැබෙහි උස්වූ ගසක අත්තක ලැග සිටි ගුරුළුගොයාත් බකමූණාත් ගිරා මලිත්තන් මයිනනන් වගේම ලේනුන් නඟන නාදය දියඇල්ලෙන් ගලා හැලෙන ජල ධාරාවේ පෙන පිඬුවලින් විසිරෙන සීත ජලාංශුත් සමඟ මුසු වී නැඟෙන අසිරිමත් රාවය අසන්නට නම් සැබැවින්ම ඔබ එහි නොයා කොහොම ද?කොටපොළ දෙණියාය ප්‍රදේශවල පිහිටි ඓතිහාසික සිද්ධස්ථාන දෙක ගැටබරුව රජමහා විහාරය හා කොළවෙනිගම රජමහා විහාරය වලගම්බා රජු සොලීන් විසින් පරාජය කිරීමෙන් පසු ආරක්ෂාව සඳහා සැඟවී සිට ඇත්තේ මෙම ප්‍රදේශයේය. එම ප්‍රදේශයට කරන ගරු කිරීමක් වශයෙන් ගැටබරු විහාරය හා දේවාලය වලගම්බා රජු විසින් ඉදිකරවන ලද බවට විශ්වාසයක් පවති. මෙම දෙවොලෙහි ප්‍රධානියා වන්නේ රජ්ජුරු බණ්ඩාර දෙවියෝය. ගැටබරු දෙවොලේ පවත්වන අලංකාර පෙරහර සෑම වසරකම ජූලි - අගෝස්තු මාසවල පැවැත්වෙනවා.කොළවෙනිගම රජමහා විහාරය හයවැනි බුවනෙකබාහු රජතුමා විසින් ශ්‍රී දන්ත ධාතූන් වහන්සේ පරසතුරන් ගෙන් බේරා ගැනීම සඳහා කන්ද උඩරට සිට රත්නපුර හරහා සිංහරාජය මැදින් දෙණියායේ කොළවෙනිගමට ගෙනවුත් සුරැකිව තබාගත් ස්ථානය යැයි කියැවෙනවා.හත්මාලේ ඇල්ලසත්මහල් ඇල්ල අසල විශේෂ කුටියක් තනවා දළදා වහන්සේ එහි සඟවා රාජවංශ පහක් පමණ කාලයක් උන්වහන්සේට ආරක්ෂාව සැපැයූ බව ශාසන වංශයෙහි සඳහන් වෙනවා.මහනුවර දළදා මාලිගාවේ අනුරුවක් පරිද්දෙන් ඉදිකරන ලද කොළවෙනිගම රජමහා විහාරයේ ඉතිහාසය වසර 600 ක් පමණ වෙතැයි වත්මන් විහාරාධිපති දොඹේවෙල ධම්මික හිමියෝ පවසති. දන්ත ධාතූන් වහන්සේ පරසතුරන් ගෙන් ආරක්ෂා කරගැනීමට හිරිපිටියේ දියවඩන නිලමේ විසින් සීතාවක සිට හත්සියක් පිරිස් සමඟ දෙණියායේ ගිං ගඟ ඉස්මත්තේ පිහිටි සත්මාලේ ඇල්ල ප්‍රදේශයේ ඉදිකළ කුටියක තබා රක්ෂා කළ බව“සවන බුවනෙකබාහු රජකළ හිරිපිටියේ දියවඩන මැතිඳා මැඳුර තිබු නවදහස් හත්සිය ස_ාතුක කරඬුව සොඳා සතුරු උවදුර බියෙන් විදාගම තොරණ සමිඳුට පුදා රකින ලෙස කොළවෙනිගමට එව්වේය පිටිසර ගම්බදා” යන විහාර මන්දිරයේ සටහන් කර ඇති ඉපැරැණි කවියෙන් සනාථ වෙයි.දළදා වහන්සේට රැකවරණය දීමට සලකා රජු විසින් විහාරයට අක්කර 1798 ක ගම්වරයක් පූජා කොට තිබෙනවා. මෙය දළදා වහන්සේට රැකවරණය සැපැයූ විහාරයක් ලෙස මහනුවර ශ්‍රී දළදා මාලිගාවට අයත් වෙනවා.සිංහරාජ වනාන්තරය මායිම් කරගත් කොටපොළ දෙණියාය ප්‍රදේශය අයත් වන්නේ තෙත් කලාපයට. රක්වාන කඳුවැටි හා සිංහරාජ කඳුවැටියෙන් ආවරණය වූ නිසාම දෙණියාය අවට ප්‍රදේශයට නිතරම වැසි ඇද හැලෙනවා.වසරේ අපේ‍්‍රල් මැයි ජූනි මාසවල නිරිතදිග මෝසම් සුළං හේතුවෙන් අධික ලෙස වැසි වහිනවා.ප්‍රදේශයේ වාර්ෂික වර්ෂාපතනය අඟල් 100 - 175 ක් පමණ වෙන අතර උදෑසන මෙන්ම සන්ධ්‍යාවත් ගන මීදුමින් වැසී පවතිනවා. නුවරඑළියේ වගේම සීතල දේශගුණයක් එම කාලයේදී පවතිනවා. තෙත් කලාපීය සදාහරිත වනාන්තර කලාපයට අයත් වන කොටපොළ ප්‍රාදේශීය ලේකම් කොට්ඨාසයට සිංහරාජ රක්ෂිතයෙන් කොටසක් හා දියදාව රක්ෂිතයත් අයත්.දෙණියායේ සිට රත්නපුර පාරේ කිලෝමීටර් හතළිස් පහක් පමණ ගියාම හමුවන්නේ සූරියකන්ද. සිංහරාජයේ එක් පිවිසුම් දොරටුවක් ලෙස සැලකෙන රක්වාන මෝනිං සයිඩ් වතු යාය ලංකාවේ ඊටම ආවේණික දේශගුණික තත්ත්වයක් සහිත එකම ස්ථානයයි. මෝර්නිං සයිඩ් හෙවත් “හිමිදිරි පෙදෙසට” ඒ නම වැටිලා තියෙන්නේ වසරේ අපේ‍්‍රල් මැයි මාසවල සිට දෙසැම්බරය දක්වාම ඒ ප්‍රදේශයේ දේශගුණය මුළු දවස පුරාම හිමිදිරි උදෑසනක් සේ දිස්වීම නිසයි. ඒ අපූරු දසුන නරඹන්නට මෝනිං සයිඩ් වතු යාය කරා යන්නට අපේ නඩය දෙණියායෙන් පිටත් වුණේ පාන්දරින්මයි.ඇට මිදුලු පසාරු කරගෙන යන හීතල විඳ දරාගෙනම අපි කොටපොළ ප්‍රාදේශීය සභාවේ සභාපතිතුමා සපයා දුන් කැබ් රථයට ගොඩ වුණා. දෙණියායේ ඉඳලා රත්නපුර පාරේ කිලෝමීටර 45 ක් ගිහින් සූරියකන්ද - සිංහරාජ පිවිසුමෙන් අපි මෝර්නිං සයිඩ් වතු යායට පිවිසුණා.සුනිල්වන් තේ යාය මැදින් ගල් බොරලු සහිත මාවතේ මඳ දුරක් ගිය කැබ් රථය ගල්කුළු කඩා වැටුණු වැස්සට හේදිලා වේලි බිඳී ගිය ඇළක් බඳු වූ දුෂ්කර මාවතේ ගමන් කළේ රියැදුරු චම්ලිටත් වාහනේ රෝදවලටත් පින් සිද්ධ වෙන්න.හාත්පස අඳුරින් පිරුණු ගන කැලෑව මැදින් වැටුණු කැඩී බිඳී ගිය මාවතේ අප රැගත් කැබ් රථය ඉදිරියට ඇදුණාට වඩා උඩ පැන්නා යැයි කීම මුසාවක් නොවේ. අතරමඟ මාවතට කඩා වැටී තිබු ගස්වල අතු ඉවත් කරන්න අපේ මාර්ගෝපදේශක යොහාන් වගේම අපේ නඩේ කට්ටියටත් වාහනේ වහලට නඟින්නටත් සිද්ධ වුණා. වංගු දහයකින් යුත් අති දුෂ්කර මාවතේ කිලෝ මීටර හතක් ගිය තැන හමුවූ මෝර්නිං සයිඩ් පර්යේෂණ බංගලාවට අපි සේන්දු වුණේ හරියට කාන්තාරෙක අතරමං වූවකු ක්ෂේම භූමියකට ළඟා වුණා වගේ.වේලාව උදෑසන අට නවය වුණාට එතරම් දුෂ්කර මාවතක කෙළවර රමණීය කඳු මුදුනක පිහිටි පර්යේෂණ බංගලාව යාන්තමින් පේන තරමට අවට පරිසරය මීදුමින් වැසිලා. කඳු කපොලු හරහා හමා ආ සීතල සුළං රැලි සියොළඟම හීගඬු මතු කරනවා. පෙර දාක හමු නොවූ මුත් කලක සිට දන්නා හඳුනන සෙයින් සිනාවකින් අප පිළිගත් බංගලාවේ ආරක්ෂකයා තිලකසිරිගේ උණු තේ කෝප්පය වේලාවෙ හැටියට අමෘත පානයක් වුණා. ගිරිදුර්ගයේදී උගුරෙන් පහළට යවා ගන්න අපහසු වුණු අපේ උදෑසන ආහාරය නිවී සැනසිල්ලෙ කුස තුළට යවා ගන්නත් එතැනදි හැකි වුණා. “වන සංරක්ෂණ දෙපාර්තමේන්තුව හරහා කොළඹදී සල්ලි බැන්දාම මේ බංගලාව වෙන් කරවාගන්න පුළුවන්. වරකට දහ දෙනකුට ඉන්න පහසුකම් මෙතැන තිබෙනවා.” තිලකසිරි අපේ නඩේ විමසිලිමත් වූවෙකුට තොරතුරු කියනවා.මෝර්නිං සයිඩ් බංගලාවේ ඉඳලා කිලෝ මීටර දෙක හමාරක් තුනක් කැලේ ඇතුළට ඇවිදගෙන ගියාම බටුවැල් දොළ හමු වෙනවා. තේ යාය මැදින් ගිහින් කැලේට රිංගලා එනසාල් කරාබු, වෙනිවැල්, කටුවැල් බටු, කරඹ, මාදං පඳුරු අතරින් දිවෙන අඩි පාර දිගේ එක සීරුවට පල්ලම් බැස්සාම බටුවැල් දොළට යන්න පුළුවන්. අඩියක් තියලා අඩියක් ගන්න විට කකුලේ එල්ලෙන කූඩැල්ලන් නැත්නම් ඒ ගමන ජීවිතේ ගිය සුන්දරතම පා ගමන වෙන්න තිබුණා.කූඩැල්ලන්ට අපේ සතුට හොරා ගන්නට නොදී අපි බටුවැල් දොළට පිය මැන්නා. මුලින් අර කීව පාරිසරික සංහිඳියාවත් එක්ක දැහැන්ගත වෙන්නට අපට අවස්ථාවක් ලැබුණේ බටුවැල් දොළේ සුමුදු ගල් තලාවක වැතිරිලා සීත දිය දහරාවෙහි දෙපා ඔබාගෙන නිවී සැනැසිල්ලේ ගතකළ ඒ හෝරා කීපය තුළයි. පරිසරයේ තිබුණු නිහඬ ආශ්චර්ය විඳිමින් අපි හැමෝම මොහොතක් නිහඬ වුණා.දෙණියායේ සැඟවුණු සදාහරිත වන අරණක සුවය විඳගන්නට අපට ඉඩ හසර ලබා දුන්නේ ශ්‍රී ලංකා සංචාරක මණ්ඩලය සහ ආර්ථික සංවර්ධන අමාත්‍යාංශයේ මැදිහත් වීමෙන්.මෙතෙක් ලොවින් සැඟවුණු දෙණියායේ අසිරිය ලොවට කියන්නට ඒ ප්‍රදේශය සංචාරක කලාපයක් ලෙස සංවර්ධනය කරන්නට ඔවුන් සූදානම් වෙනවා. 2012 දෙසැම්බරය වන විට එම සංචාරක කලාපය සඳහා අවශ්‍ය මංමාවත්, ජල විදුලිය, ප්‍රවාහනය ඇතුළු යටිතල සම්පත් සංවර්ධනය කර දේශීය මෙන්ම විදේශීය සංචාරකයන් සඳහා අවශ්‍ය නවාතැන් ඇතුළු පහසුකම් සපයන්නට කටයුතු කරන බව ආර්ථික සංවර්ධන සහ සංචාරක නියෝජ්‍ය ඇමැති ලක්ෂ්මන් යාපා අබේවර්ධන මහතා පවසනවා.මෙතෙක් ලොවින් සැඟැවුණු දකුණුලක සොබාසිරි සියැසින් විඳගන්නැයි අප ඔබට ඇරැයුම් කරනවා. එහෙත් එහි ගොසින් අපේ වටිනා සොබාදම් මාතාවට හානි සිදුවන ආකාරයේ කිසිදු ක්‍රියාවක් සිදු නොකරන මෙන් අප ඔබෙන් ඉතා කාරුණිකව අයැද සිටිනවා. සොබාදම් මාතාව රැකගත් තරමට අපගේත් අපේ දූ දරුවන්ගේත් ලෝකය වඩාත් සුරක්ෂිත වෙනු ඇති.ස්තූතිය කොටපොළ ප්‍රාදේශීය සභාවේ සභාපතිතුමා සහ ප්‍රාදේශීය ලේකම් කාර්යාලයේ සහකාර අධ්‍යක්ෂිකා සුහානි දිලුෂා මහත්මියට.සාගරිකා දිසානායක ජයසිංහඡායාරූප – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=ay1203252</link>
    <topic>රාමාගේ හී සරයෙන් පොළොව දෙකඩ වී උපන් “මරියානා ආගාධය” සොයා...</topic>
    <author>උපාලි සමරසිංහ</author>
    <content>එළුවතිව් දූපතට මළහිරු බසිනා හැන්දෑව පෙනෙන්නේ අපූරුම ආකාරයකටය. ක්ෂිතිජය තෙක් විහිද පැතිරෙන මුහුදු රළ පෙළ අතර රන් තැටියක් මුහුදේ ගිලෙනු දකින්නට හැකි මෙබඳු ඉසව්වක් ලක්දිව තවත් ඇද්දැයි මම සිතමි.එක යායට පෙනෙන තල් රුප්පා කැටිය හැරෙන්නට වෙනත් රූස්ස ගස් වැඩිමනත් මේ දූපතේ නැති බැවින් හිස් අවකාශයේ මේ රන් තැටිය මේ දූවේ කොතැනක සිට හෝ හොඳින් දැක්ක හැකිය.නීල නුවන් යුගින් බලන් මීනා මීනා - තල් අරඹේ ගල් පවුරෙන් එබී බලන් මීනාවික්ටර් රත්නායකයන්ගේ මධුර මනෝහර හඬින් ගැයුණු ඒ මීනච්චිලාගේ ලෝකය කොයිතරම් නම් සුන්දර ද? එදා තල් රුප්පා අතර සැඟැවෙමින් හොරැහින් බැලු ඒ යුවතියෝ මේ සොඳුරු සැඳෑවේ බයිසිකලයේ ගමන් යති. ඒ යන ගමන් අප දෙස ද බලා යති. ඔවුන් අතරින් මිදී අඳුර තුනී සළු එළද්දී අපි නැවතත් කරප්පන් ජැටියට පැමිණ නැව් නඟිමු.එදා රාත්‍රිය අප ගතකළේ කන්කසන්තුරෙයි උත්තර හමුදා කඳවුරට අයත් දෙවැනි බංගලාවේය.”මේකත් එල් ටී ටී ඊ කාඩර්ලා ගොඩාක් හිටි ප්‍රදේශයක්. සාමාන්‍ය අහිංසක සිවිල් වැසියො මේ පළාත දාලා විදේශගත වුණා. ඒකට හේතුව සිමෙන්ති කම්හල අත්පත් කරගෙන එල් ටී ටී ඊය මෙහි දරුණු ක්‍රියාකාරකම් පටන් ගැනීම.” නාවික හමුදා නිලධාරියෙක් මට කරුණු කියයි.බැලු බැලු අත ජීවත්වීම සඳහා සාදා ගත් මනහර මන්දිර කුඩුපට්ටම් වී ගිය ලකුණු මට පෙනෙයි. යම්තම් හෝ බේරුණු නිවාස කිහිපයක් ඒ නාවික හමුදා කඳවුර විසින් පිළිසකර කරනු ලැබ ඇත. ඒ තිරශ්චීන පාපකාරී ත්‍රස්තවාදයේ අඳුරු ලකුණු දකිමින් අපි අරියාලේ හන්දිය පසුකැර චුන්නාකම් පැත්තට යමින් සිටියෙමු.අරියාලේ හන්දියේ අඩි 60 ක් පමණ උසැති කෝවිලක් තිබේ. ඒ කෝවිල මුදුනේ සිට එල්ල කළ ස්පයිනර් පහරකින් ඇව්රෝ යානයක් බිම වැටිණ.යුද්ධයට පවා නීතියක් ඇත. එම ජාත්‍යන්තර යුද නීති පවා උල්ලංඝනය කරමින් එල් ටී ටී ඊ ය අහිංසක කලාකරුවන්, විචාරකයන්, විදග්ධයන්, දෙමළ ජාතික හා සිංහල ජාතික දේශපාලනඥයන් මතු නොව රටේ සාමය පතා වැඩ කළ පත්‍රකලාවේදීන් ද මරා දැමීය.මේ කෝවිල මතුයෙහි නැඟ කුරිරු ත්‍රස්තයෝ “ඇව්රෝ” යානාවට එදා පහර දී බිම හෙළූහ. එම ඇව්රෝ යානයෙන් ගමන් ගනිමින් ජාතික මට්ටමේ සාම කතිකාවකට තම පෑන මෙහෙයවමින් සිටි සිළුමිණ කර්තෘ මණ්ඩලයේ මාධ්‍ය සගයන් තිදෙනෙක් ද දිවි පිදූහ. ඒ කිරම පියසෝම හා කරුණාරත්න සපුතන්ත්‍රි යන පත්‍රකලාවේදීන් හා එඩ්වින් වීරසිංහ යන ඡායාරූප ශිල්පියාය.දැන් මා සිටින්නේ අරියාලේ ඒ ස්පයිනර් වෙඩිල්ල පත්තු කළ කෝවිල අබිමුවය.මේක කොහොමද වුණේ? මම ඒ අසළ සිටි අයකුගෙන් විමසමි. ඔහු කැඩිච්ච සිංහලයෙන් කතා කළේය.”එදා ඒ යානාවට ගහපු වෙලාවෙ උන්ට මහා මඟුල් ගෙදරක් වගෙයි. විනාඩි 30 ක් වත් ගියේ නෑ. එල් ටී ටී ඊ නායකයයි තවත් නායකයො කීප දෙනෙකුයි මෙතැනට ආවා. ඇවිත් එදා ඒ ස්පයිනර් ගහපු සෙබළාව පිළිගෙන වැලඳගත්තා.””තමුන් වීරයෙක්... අනාගතයේ ඉදිවන ඊළම් රාජ්‍යයේ තමුන්ට ගෞරවයක් ලැබෙනවා. තමුන්ගේ මුළු පවුලම අපි මහ විරු පවුලට ඇතුළු කරගන්නවා.” එහෙම කියු නායකයා ඒ සෙබළාටත් ඊට සහාය දුන් අනෙත් අයටත් සම්මාන පවා දුන්නා.එදා යුද්ධය ගැන ලියන්නට ගොස් මියගිය අපේ මාධ්‍ය සගයන් ගැන ගෞරව කැර අප මොහොතක් සමාධිගතව නිශ්ශබ්දව සිටියෙමු.ලංකාවේ මරියානා ආගාධය බැලීම මගේ ඊළඟ අරමුණයි. ලෝකයේ ගැඹුරුම තැන යැයි විද්වතුන් සලකන පැසිපික් සාගරයේ මරියානා ආගාධය වැනි පතුල නොපෙනෙන ළිඳක් ගැන මම අසා ඇත්තෙමි.යාපනය – කන්කසන්තුරෙයි ප්‍රධාන මාර්ගයේ චුන්නාකම් හන්දියෙන් දකුණට ඇති නීලාවරෙයි හන්දියේ එම අපූරු නිර්මාණය පිහිටා තිබේ.යාපනයේ පොළොව ගුප්ත එකක් බව මම ඔබට කියමි. එක් තැනෙක සම්පූර්ණයෙන් සිප්පි කටුවෙන්හුණු වැරැටිවලින් සමන්විතය. තවත් තැනෙක සාර වූ ඉතාම පෝෂණීය පසක් ඇති භූමියකි. යුද්ධය විසින් මේ ගුප්ත වූ පොළොවට ත්‍රාසය ද, භීතිය ද එක්කැර දුන්නේය. ඒ පොළොව මත ගලා ගිය ලේ ගංගා ගැන කතා කිරීමට නොව ඒ පොළොව යටින් ගලා යන මහා ජල කඳක් ගැන මම ඔබට කියන්නට කැමැත්තෙමි.මේ පතුල නොපෙනෙන ළිඳ පිහිටා ඇත්තේ නීලාවරෙයි හන්දිය නුදුරින් බව මම ඔබට කීවෙමි. එම ගැමියෝ පවසන ආකාරයට මේ ළිඳේ ජලකඳ යාපනය පොළොව කුහරය යටින් ගමන් කැර ඉන්දියානු මහ සයුර දක්වාම ගමන් කරයි.“එදා සටන් විරාම කාලේ මේ ළිඳට මනුස්සයෙක් වැටුණා. ළිඳ ගැඹුරු නිසා මිනිය හොයාගන්න කවුරුවත් ළිඳට බැස්සේ නෑ. වැටුණු මිනිහාගේ මිනිය පස්සෙදි හමුවුණේ කන්කසන්තුරෙයි මුහුදෙන්...මුල්ම කාලේ තරුණ ජෝඩු මෙතැනට ඇවිත් සියදිවි නසාගන්නත් සූදානම් වුණා. සමහරු පැනලා ඒ විදියටම මිනී හමුවුණේ නෑ. දැන් මෙතැන ආරක්ෂාව තියෙනවා. අනෙක ළිඳ පතුල සොයාගන්න බැරි නිසාම එක්තරා සීමාවකට යටින් දැල් ගහලා අද තියෙන්නෙ.” මෙවැනි අපූරු කතා රැසක් එගම්වැසියෝ කියති. සමහරුන් මේ පිළිබඳ පරීක්ෂණ කළේ තමන් දන්නා අයුරිනි. තවත් ගැමියෙක් එය මෙලෙස විස්තර කළේය.“එක වතාවක් ගමේ කොල්ලො ටිකක් මේ ළිඳ ළඟට ඇවිත් දෙහි ගෝනියක් ළිඳට හැලුවා. ඒවා මතුවෙන්නේ කොයින් ද කියලා ඒ අය විමසිල්ලෙන් හිටියා. කීරමලෙයි මුහුදින් තමයි එදා මේ දෙහි මතුවෙලා තියෙන්නෙ...මේ විස්මිත කතා ඇදහිය නොහැකි සේ පෙනුණත් ඒ කතා ඇත්තය. ඒ කෙසේ වෙතත් ජාතික ජල සම්පාදන මණ්ඩලය අච්චුවේලි ප්‍රදේශයට වතුර දෙන්නේ නීලාවරෙයි පතුල නොපෙනෙන ළිඳෙනි. කොයිතරම් වතුර ගත්තත් නොසිඳෙන මේ ළිඳෙන් දවසකට ගැලුම් දස දහස් ගණනක් පොම්ප කරයි. එහෙත් එය මොනතරම් නියඟයකදී වුව නොසිඳෙන ළිඳක් වීම පුදුමයකි.නීලාවරෙයි හන්දියේ තෝසෙ කඩයකට ගොඩ වූ අපි එහිදී ඉට්ලි, වඩේ, තෝසෙ සප්පායම් වන ගමන් ඔවුන්ගෙන් මෙහි ඉතිහාසය ප්‍රවෘත්ති අසමු.ඒ අනුව මෙහි ඉතිහාසය රාවණා යුගය දක්වා විහිදෙයි. රාවණා විසින් පැහැර ගනු ලැබු සීතාව සොයා රාම කුමරා ලංකාවට ගොඩ බැස්සේ හනුමන්තාගේ නායකත්වයට යටතේ සිටි වානර හමුදාවත් සමඟය. ලංකාවේ උතුරු කොනට ගොඩබට මේ මහා වානර හමුදාවට බීමට ජලය නොතිබිණ. ඉක්බිති පිපාසය ඉවසාගත නොහී වානරයෝ කෑමොර දුන්හ.රාම කුමරා තම අත දරා සිටි දුන්න පොළොව වෙත මානා ස්තෝත්‍රයක් ජප කරමින් හීයක් විද්දේය. එම හී පහරින් පොළොව පලා මතුව ආයේ මහා ජල කඳකි. වානරයෝ සිත් සේ ජලය බී සීතා කුමරිය සොයා රට පීරූහ.රාමාගේ හී සරයේ ප්‍රබලත්වය කොයිතරම් ද කිවහොත් පැලී ගිය පොළොවේ කෙළවරක් සොයා ගත නොහැකි විය. එසේම දෙමළ ජනකතා අතර තවත් කතාවක් මෙය ශිව හා පාර්වතී දෙවියටත් සම්බන්ධ කරයි. කීරමලෙයි පොකුණු පිළිබඳ කතාව ද මීටම සමානය.පාර්වතී දේවියට ඉවසාගත නොහුණු පිපාසයක් මේ නීලාවරෙයි ප්‍රදේශයේදී ඇති විය. මේ කටුක ගුප්ත පොළොව දෙස බැලු ශිව හිස් අහස් කුසට අත් ඔසවා යම්බඳු ප්‍රාර්ථනාවක් කළේය. එසැණින් පොළොව දෙබෑවි මේ අපූරු ළිඳ නිර්මාණය වීය.තේරුම් ගත නොහැකි ඕනෑම සංසිද්ධියක් අරබයා මිනිස්සු දේවත්වය කැඳවා ගනිති. ඒත් යාපනය නීලාවරෙයි පතුල නොපෙනෙන ළිඳ ගැන හන්තාන මූලික අධ්‍යාපන ආයතනයේ අධ්‍යක්ෂ භූ විද්‍යාඥ මහාචාර්ය සී. බී. දිසානායකයන් කරුණු විස්තර කැර ඇත්තේ මෙහෙමය.“ළිඳක් වුණාම පතුළක් තිබිය යුතුයි. එහෙත් යාපනයේ භූ විද්‍යාත්මක සාධකවලට අනුව නීලාවරෙයි ළිඳේ තියෙන්නේ වෙනස් තත්ත්වයක්. යාපනය පොළොවේ යට තියෙන්නේ හුණුගල්.මේවා ලෙහෙසියෙන්ම කැබැලි වෙනවා. ඒ අතර කුස්තර හැදෙනවා. මේ කුස්තර අතරින් පහසුවෙන් ජලය ගලා යනවා. මේ විදියට කිලෝමීටර ගණනාවක් වුණත් ජලය ගලාගෙන යන්ඩත් පුළුවන්. නමුත් පොළොව ගිලා බැසීම් හා කඩා වැටීම් සිද්ධ වීමේ අවදානම වැඩියි.”“සාමාන්‍යයෙන් හුණුගල් කුස්තුර තියෙන නිසාම ජල මාර්ග එකිනෙක සම්බන්ධ වෙලා පද්ධතියක් ලෙස පොළොව යටින් ගලා යාම පහසු කරවන්නක්. එවැනි භූගත ජල මාර්ග මුහුද දක්වාම පැතිරි තිබෙන්නටත් පුළුවන්. මේ සාධක අනුව අපට නිගමනය කළ හැක්කේ නීලාවරෙයි ළිඳේ පතුල නොපෙනෙන්නේ එහි ඇති හුණුගල් කුස්තර නිසයි.”ස්වභාව ධර්මයේ අපූරු නිර්මාණයන්ගේ ගති සොබා දැක්වීම මිස ඒවා සිදුවූයේ කෙසේදැයි මට නිගමනය කළ නොහැකිය. එහෙත් නීලාවරෙයි අද සරුසාර පෙදෙසකි. එහි ජන ජීවිතය සාමාන්‍යය.  ලබන සතියේ කසුරිනා වෙරළේ ගති සොබා කියමු.උපාලි සමරසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=ay1203253</link>
    <topic>බටහිර අසත්‍ය ප්‍රචාර වෙළෙඳ පොළට බලපෑමක්</topic>
    <author>තාරක වික්‍රමසේකර</author>
    <content>මේ දිනවල රටට එරෙහිව ඇමෙරිකාව ප්‍රමුඛ බටහිර රටවල් ගෙන යන අසත්‍ය ප්‍රචාර දෙස වැඩි අවධානය යොමු කිරීම නිසාදෝ වෙළෙඳ පොළේ එතරම් ප්‍රගතියක් දක්නට නොතිබුණි. එසේ වුවත් ඇතැම් සමාගම්හි කොටස් සැලකිය යුතු ලෙසින් ඉහළ යාමක් දක්නට තිබුණි. සතිය ආරම්භක සඳුදා දින ඔටෝ ඩ්‍රොම් කොටසක මිල රුපියල් 704.50 සිට 805 ක් දක්වා වැඩි වූයේ රුපියල් 100.50 ක ඉහළ යාමක් පෙන්වමිනි. එසේම නෙස්ලේ කොටසක මිල ද රුපියල් 909.90 සිට රුපියල් 949.40 ක් දක්වා ඉහළ ගියේ රුපියල් 39.50 ක ඉහළ යාමක් පෙන්නුම් කරමිනි.කළම්බු ෆාමසි රුපියල් 707.50 සිට රුපියල් 736.60 ක් දක්වා ඉහළ ගියේ රුපියල් 29.10 ක ඉහළ යාමක් පෙන්වමිනි. මිල පහළ යාම අතරින් ලංකා අශෝක් ලේලන්ඩ් කැපී පෙනුණු අතර පෙර දින රුපියල් 2490 ට අලෙවි වූ කොටසක මිල එදින රුපියල් 2241.40 කට පහළ ගියේ ය. ඒ පෙර දිනට සාපේක්ෂව රුපියල් 248.60 ක පහළ යාමකි. සෙලිසින්ග් කොටසක මිල රුපියල් 1310.00 සිට රුපියල් 1102.60 ක් දක්වා රුපියල් 207.40 කින් පහළ ගියේ ය. ඒ.එම්.එෆ්. කොම්පැනි ලිමිටඩ් රුපියල් 450 සිට 400 ක් දක්වා රුපියල් 50 කින් මිල අඩු විය.සෙලින්කෝ ඉන්ෂුවරන්ස් පෙර දිනට සාපේක්ෂව රුපියල් 44.70 කින් ද මිරමාර් කොටසක මිල පෙර දිනට සාපේක්ෂව රුපියල් 43.90 කින් ද පහළ ගියේ ය.දිනයේ වැඩිම කොටස් ප්‍රමාණයක් අලෙවි වූයේ එයිට්කන් ස්පෙන්ස් සමාගමේ ය. අලෙවි වූ කොටස් ගණන 20567323 කි.බ්ලූ ඩයමන්ඩ්, ජේ.කේ.එච්. මිලියනය ඉක්මවා කොටස් අලෙවි වූ සමාගම් ය.අඟහරුවාදා මිරමාර් කොටසක් රුපියල් 100 සිට රුපියල් 130 ක් දක්වා රුපියල් 30 කින් ඉහළ ගිය අතර රේණුකා සිටි හොටෙල්, ඒ.එම්.එෆ් කම්පැනි මිල ඉහළ ගිය සමාගම් ය.නෙස්ලේ පෙර දිනට සාපේක්ෂව රුපියල් 44.40 කින් කොටසක මිල පහළ ගියේ ය. ඒ පෙර දින රුපියල් 949.40 ක් වූ කොටසක මිල එදින රුපියල් 905 ක් ලෙස පෙන්වමිනි.අබාන්ස්, ඩර්ඩන්ස්, එච්.ඩී.එෆ්.සී, හන්ටර්ස්, කීල්ස් ෆුඩ්ස්, යුනියන් කෙමිකල්ස්, ටී සර්විසස්, ෂෝ වොලර්ස්, සම්පත් බෑන්ක් මිල පහළ ගිය සමාගම් ය.මිලියනය ඉක්මවා කොටස් අලෙවි වූ සමාගම් අතර බ්ලූ ඩයමන්ඩ්, ඩයලොග්, එන්වි රිසෝසස්, එස්.එම්.බී. ලීසිං, අමානා, ලාෆ් ගෑස් (ඡන්ද බලය රහිත) මිල පහළ ගිය සමාගමයි.නමුණුකුල ප්ලාන්ටේෂන් කොටසකට රුපියල් 4.50 ක් බැගින් කෑගල්ල ප්ලාන්ටේෂන් කොටසකට රුපියල් 7.50 ක් ද ලාභාංශ ගෙවනු ලබන බවට තීන්දු කර තිබුණි.ඉන්ඩස්ට්‍රියල් ඇස්පර්ට් කොටසකට රුපියල් 1.50 ක ලාභාංශ ගෙවනු ලබන බවටත් රේණුකා ඇග්‍රි ෆුඩ්ස් පී.එල්.සී කොටස් 6 ක් හිමි අයකුට කොටස 2 ක් ලබාදෙන බවටත් නිවේදනය කර තිබුණි.පෙර සතිය අවසානයේ සමස්ත කොටස් මිල දර්ශකය ඒකක 5449.05 වූ අතර සඳුදා දින එය ඒකක 5449.49 ක් දක්වා ඉහළ ගිය නමුත් අඟහරුවාදා එය යළිත් ඒකක 5414.02 ක් දක්වා පහළ ගියේ ය.මිලංකා මිල දර්ශකය පෙර සතිය අවසානයේ ඒකක 4804.25 ක් වූ අතර එය ද සඳුදා දින ඒකක 4889.08 ක් දක්වා ඉහළ ගිය නමුත් අඟහරුවාදා ඒකක 4875.92 ක් දක්වා පහළ ගියේ ය. ගනුදෙනු සංඛ්‍යාව ද පෙර සතිය අවසානයේ ඒකක 7263 ක් වූ අතර එය ඒකක 5100 ක් දක්වා සඳුදා දිනයේදී අඩු වුවත් අඟහරුවාදා එය 6490 ක් දක්වා වැඩි විය. එසේ වුවත් බදාදා දින ගනුදෙනු යළිත් 4771 ක් දක්වා අඩු විය.කෙසේ වුවත් බටහිර රටවල අසත්‍ය ප්‍රචාර නමුත් වෙළෙඳ පොළ ගනුදෙනු සැලකිය යුතු ලෙසින් අඩාල වී ඇතැයි වෙළෙඳ පොළ ආරංචි මාර්ග පවසයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj1203251</link>
    <topic>Cross - Border ආයතනයෙන් සිංගප්පූරු හෝටල් පාඨමාලා</topic>
    <author/>
    <content>Cross - Border ආයතනයෙන් සිංගප්පූරු හෝටල් පාඨමාලාසිංගප්පූරුවේ අනුමත හෝටල් පාඨමාලාවක් මෙරටදී හදාරා කෙටි කාල සීමාවක් තුළ මෙරට ක්ෂේත්‍රය සුපිරි හෝටල් කර්මාන්තයක රැකියා අවස්ථාවක් ලබාගැනීමේ විශේෂ අවස්ථාවක් Cross Border ඔබට ලබාදෙයි.සිංගප්පූරුවේ විශාලතම හෝටල් පාසලක් වන Dimmension හෝටල් පාසල හා Wissen ඇකඩමිය සමඟ එක් වී පවත්වාගෙන යන මෙම ආයතනය හා සම්බන්ධ වීමෙන් පාඨමාලා අවසානයේ ජාත්‍යන්තරව පිළිගත් ඩිප්ලෝමාවක් සමඟ සාර්ථක පාඨමාලා අවසානයේ ගෙවීම් සහිත රැකියා සඳහා පහසුවෙන් යොමු වීමට ද හැකියාවක් ලැබේ.හෝටලයක සියලු ම අංශ ආවරණය වන පරිදි සකසා ඇති Diploma in Hospitality Management පාඨමාලා හැදෑරීම තුළින් වර්තමානයේ විශාල වශයෙන් පුරප්පාඩු සහිත හෝටල් ක්ෂේත්‍රයට කිසිදු අපහසුතාවයකින් තොරව පිවිසීමට හැකියාවක් ලැබී ඇත. ඒ අනුව සුපිරි හෝටල් Restaurant, Boutique Hotel වැනි ආයතන හරහා ප්‍රායෝගික පුහුණුවක් ලබා ගැනීමේ අවස්ථාව ද මෙමඟින් හිමිවේ.0770311481 දුරකථන අංකයෙන් වැඩි විස්තර ලබා ගත හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj1203252</link>
    <topic>එක්ස්පෝ 2012 අද සිට</topic>
    <author/>
    <content>එක්ස්පෝ 2012 අද සිටනිහාල් පී. අබේසිංහශ්‍රී ලංකා එක්ස්පෝ 2012 අන්තර්ජාතික අපනයන ප්‍රදර්ශනය මාර්තු 25 සිට 31 වැනිදා දක්වා කොළඹ සිරිමාවෝ බණ්ඩාරනායක ප්‍රදර්ශන ශාලාවේදී පැවැත්වේ.රටවල් 40 ක ගැනුම්කරුවන් 700 ක් පමණ එම ප්‍රදර්ශනයට එක්වන බවත්, මෙරට ප්‍රධාන පෙළේ අපනයන සමාගම් 370 ක් හා නිෂ්පාදන අංශ ප්‍රදර්ශකයන් 225 ක් ද මෙයට එක්වෙන බව ආර්ථික සංවර්ධන ඇමැති බැසිල් රාජපක්ෂ මහතා පවසයි.මෙවර ප්‍රදර්ශනයට ඉදිරිපත් වන දේශීය ප්‍රදර්ශකයන් අතර දිවි නැඟුම වැඩසටහන යටතේ සුළු හා මධ්‍යම පරිමාණ කර්මාන්ත කරුවන් ලෙස දියුණුවට පත්වූ 70 දෙනෙකු සිටින බවද ඇමැති වරයා කීය.කර්මාන්ත හා වාණිජ අමාත්‍යාංශය සංවිධානය කරන මෙම ප්‍රදර්ශනය මෙහෙයවනු ලබන්නේ ශ්‍රී ලංකා අපනයන සංවර්ධන මණ්ඩලය මගිනි. මෙවැනි ප්‍රදර්ශනයක් මෙරට මීට පෙර පවත්වා ඇත්තේ 1997 දී ය.ප්‍රදර්ශනයේ ප්‍රථම දින දෙක මාර්තු 28, 29 දිනවල විදේශීය ගැනුම්කරුවන් සඳහා පමණක් ප්‍රදර්ශනය විවෘත වේ. අවසාන දින දෙක 30, 31 දිනයන් උදේ 10 සිට රාත්‍රි 8 දක්වා මහජනතාවට විවෘත කර ඇතැයි අපනයන සංවර්ධන මණ්ඩලය පවසයි.මෙම ප්‍රදර්ශනයේදී ලොව ප්‍රධාන පෙලේ ව්‍යාපාරිකයන් සඳහා වෙළෙඳ සම්මන්ත්‍රණයක්, ව්‍යාපාරික හමුවක්, කර්මාන්තශාලා නිරීක්ෂණ චාරිකා, විලාසිතා දැක්මක් ආදිය සංවිධානය කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj1203253</link>
    <topic>ආපනශාලා හිමියන්ගේ සමුළුව</topic>
    <author>ඡායාරූපය - සුදම් ගුණසිංහ</author>
    <content>ආපනශාලා හිමියන්ගේ සමුළුවසමස්ත ලංකා ආපනශාලා හිමියන්ගේ සංගමය පසුගියදා කොළඹ නිපොන් හෝටලයේදී රැස්විය. ආපන ශාලා හිමියන්ට පොදුවේ තිබෙන ගැටලු සාකච්ඡා කළ එම මොහොතට එහි ජාතික සංවිධායක අසේල සම්පත්, සභාපති වීරසේන පල්ලියගුරු, ලේකම් නෙල්සන් එච්. එල්. භාණ්ඩාගාරික ලියෝ ජයතිලක යන මහත්වරු සහභාගි වූහ.ඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj1203254</link>
    <topic>ශ්‍රී ලන්කන් ව්‍යාපාරික පන්ති මගින්ගේ පහසුවට ‘සිල්ක් රූට්’</topic>
    <author/>
    <content>ශ්‍රී ලන්කන් ව්‍යාපාරික පන්ති මගින්ගේ පහසුවට ‘සිල්ක් රූට්’බණ්ඩාරනායක ජාත්‍යන්තර ගුවන් තොටුපළ හරහා ශ්‍රී ලංකන් හි මාර්ගගත ගමනාන්ත 34 න් ඕනෑම ගමනාන්තයකට ගමන් කරන ව්‍යාපාරික පන්ති මගීන් සඳහා ගුවන් තොටුපළට ප්‍රවේශ වීම, රේගු කටයුතු, සංක්‍රමණික හා ආරක්ෂක පියවර යන සියලු ක්‍රියාපටිපාටි වඩාත් සරල හා ක්‍රමවත් කර ඇත.සිල්ක් රූට් අත්දැකීම වනාහි, ශ්‍රී ලංකන් හි සුවිශේෂ සේවාලාභීන් වන ව්‍යාපාරික පන්ති මගීන් සඳහා, 2012 මර්තු 15 වැනි දින සිට ආරම්භ කෙරෙන නවතම විශේෂ පහසුකම් පද්ධතියකි. ‘සිල්ක් රූට්’ හරහා ගුවන් තොටුපළේ පිවිසීමේ කවුළුවට ළඟා වන මගීන් පෝලිමේ සිටීම අනවශ්‍ය වන අතර, ඔවුන් මුණ ගැසී සේද මාවත දිගේ කැඳවා ගෙන ගොස්, ඔවුන් සම්බන්ධයෙන් සියලු ලියකියවිලි කටයුතු අවසන් කර, යානයට ගොඩවීමේ අවසරපත ඔවුන් අතට ම භාර දෙනු ඇත.”අපගේ ඉලක්කය වී ඇත්තේ සංචරණ අත්දැකීම් මනාව සංවිධානය කිරීම වන හෙයින්, සිල්ක් රූට් විවෘත කිරීමත් සමඟ, ශ්‍රී ලංකන් ව්‍යාපාරික පන්ති මගීන්ට විශේෂ කලාපයක් වෙන් කොට තබා ඇත. මගී තදබදය පවත්නා අවස්ථාවල මෙය වාසිදායක වෙයි. මෙය විශේෂයෙන් වාසිදායක වන්නේ, අධික තදබදය පවතින අවස්ථාවන් හි දී යැ”යි ශ්‍රී ලංකාව සහ මාලදිවයින භාර කළමනාකරු සමින්ද පෙරේරා මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj1203255</link>
    <topic>zMessenger, අලියාන්ස් ඉන්ෂුවරන්ස් සමඟින් අත්වැල් බැඳගනී</topic>
    <author/>
    <content>zMessenger, අලියාන්ස් ඉන්ෂුවරන්ස් සමඟින් අත්වැල් බැඳගනීzMessenger  සමාගම, ජංගම දුරකථන පාදක කරගත් සන්නිවේදන ක්‍රමයක් හරහා ඉහළ මට්ටමේ පාරිභෝගික සබඳතාවක් පවත්වාගෙන යාමට අලියාන්ස් ඉන්ෂුවරන්ස් සමාගම හට අවස්ථාව උදාකර දෙමින් එම සමාගම සමඟින් සහයෝගීතාවයකට එළඹෙන ලදී. zMessengerවිසින් නිර්මාණය කර විහිදුවන ලද මෙම වේගවත් සහ පහසු සන්නිවේදන ක්‍රියාවලිය මඟින් අලියාන්ස් ඉන්ෂුවරන්ස් සමාගම හට නිවැරැදි පණිවුඩයක්, නිවැරැදි වේලාවට, නිවැරැදි ස්ථානයක් කරා යොමු කිරීමේ හැකියාව උදාවනු ඇත.මෙම වැඩිදියුණු කරන ලද පාරිභෝගික සබඳතා කළමනාකරණ පථය මඟින් ව්‍යාපාරික පරිසරයක් තුළ පාරිභෝගිකයන් හා සම්බන්ධ සියලුම තොරතුරු අවබෝධ කර ගැනීම, එක් රැස් කරගැනීම සහ කළමනාකරණය කිරීමේ ක්‍රියාවලිය සඳහා සියලුම පහසුකම් සලසා දෙනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj1203256</link>
    <topic>සුසුකි මරුටි ඉන්දියා ඉතිහාසයේ</topic>
    <author/>
    <content>සුසුකි මරුටි ඉන්දියා ඉතිහාසයේසීමාසහිත සුසුකි මරුටි ඉන්දියා සමාගම පසුගියදා සිය සුසුකි මරුටි මෝටර් රථ අලෙවියේ මිලියන 10 කඩඉම පසු කළේය.1983 වසරේදී සිය ප්‍රථම මෝටර් රථය නිෂ්පාදනය කළ සුසුකි මරුටි සමාගම වසර 23 කට පසු මිලියන 5 ඉලක්කය සපුරා ගත්තේය. අනතුරුව එළැඹුණු වසර 6 ඇතුළත එම අලෙවිය දෙගුණ කරමින්, මෙම වසරේ පෙබරවාරි මස වනවිට මිලියන 10 කඩඉම වෙත ළඟාවීමට එම සමාගමට හැකි විය.සුසුකි මරුටි සමාගමේ මිලියන 10 වැනි අලෙවිය සනිටුහන් කළ රතු පැහැති ස්විෆ්ට් ඍඔධ්මාදිලියේ මෝටර් රථය, එම සමාගමේ හරියානාහි මනෝසාර් කර්මාන්ත ශාලාවේ නිෂ්පාදනය කෙරුණි. මෙය ඉන්දියානු ඉතිහාසයේ වෙනත් කිසිදු මෝටර් රථ සමාගමක් මිලියන දහයේ ඉලක්කය සපුරා ගැනීමට මෙතෙක් සමත්වී නැත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj1203257</link>
    <topic>තේ කර්මාන්තයේ උන්නතියට</topic>
    <author/>
    <content>තේ කර්මාන්තයේ උන්නතියටවැවිලි කර්මාන්ත අමාත්‍යතේ කර්මාන්තයේ උන්නතිය සඳහා දැනට රජයේ පවත්නා ඇපකැපවීම නොසැල්විය හැකි බවත්, මෙම අංශයට දායක වීම සඳහා එය තවදුරටත් දිනෙන් දිනම දැනට මෙන් ම අනාගතයේත් සවිමත් කරන බවත් වැවිලි කර්මාන්ත අමාත්‍ය මහින්ද සමරසිංහ මහතා කියයි.ශ්‍රී ලංකා තේ පෝෂණය කොට නඩත්තු කිරීමේ ක්‍රමවේදය ලොවට සහතික කිරීම උදෙසා, එහි පවතින ගුණය මත පමණක් ම එල්බගෙන සිටින මනසක සහ මතයක පමණක් අප රැඳී සිටිය යුතු නොවන බව මෙහිදී සමරසිංහ මහතා අවධාරණය කළේ ය. මෙම කඩයිමෙන් කොටසක් හිමිකර ගැනීමට බොහෝ දෙනාට වුවමනා වන්නේ ඇතැම් වෙළෙඳපළවල් හුදෙක් මිල මතම ධාවනය වන නිසා ය. නමුත් මෙය තේ පෝෂිත කර ඉදිරියට ගෙනයාමට ප්‍රමාණවත් නොවේ.“අප පාරිභෝගිකයන්ගේ ප්‍රධාන රුචි අරුචි කම් මොනවා දැයි තේරුම් ගත යුතුයි. ඒ අනුව අප ඔවුන් ඉතාම ආසා කරන උණු උණු තේ කෝප්පය ඔවුනට ලබාදිය යුතුයි.”එපරිද්දෙන් සැකසුණු අලෙවිකරණ සහ ප්‍රවර්ධන ක්‍රමෝපායක් දැනටමත් දියත් කර ඇති බවත් සඳහන් කළ ඇමැතිවරයා ශ්‍රී ලංකාවෙන් තේ අපනයනය කරන විවිධ රට වලට තනි තනියෙන් වඩාත් ම ගැළපෙන පරිදි සැකසුණු ප්‍රවර්ධන මෙහෙයුමක් බැගින් දියත් කරන බව ද ඒ සඳහා අවශ්‍ය අරමුදල් දැනටමත් වෙන්කර ඇති බව ද “ශ්‍රී ලංකාවේ තේ වල පවතින ගුණාත්මක බව ගැන අප ලොවට කියන අතරතුර සාමාන්‍යයෙන් තේ පරිභෝජනය කිරීමෙන් ඇතිවන යහපත කුමක්දැයි පැහැදිලි කළ යුතු ය.”කලු සහ හරිත තේ යන දෙවර්ගය තුළම එකම ගුණ පවතී. නමුත් ඒවා නිසියාකාරව අලෙවි කළ යුතුය, යැයි ද ඇමැතිවරයා කීය.පසුගියදා කොළඹදී පැවැත්වුණු ජාත්‍යන්තර තේ සම්මන්ත්‍රණයේ ප්‍රධාන දේශනය පවත්වමින් ඇමැතිවරයා ඒ බව පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj1203258</link>
    <topic>තේ කර්මාන්තයේ උන්නතියට</topic>
    <author/>
    <content>තේ කර්මාන්තයේ උන්නතියටCAT යන්ත්‍රෝපකරණ සඳහා මෙරට එකම බලයලත් නියෝජිත සමාගම වන UTE සමාගම සිය නවතම අංගසම්පූර්ණ පාරිභෝගික සේවා මධ්‍යස්ථානය පසුගියදා අනුරාධපුරයේදී විවෘත කළේ ය.අසමසම අලෙවියෙන් පසු සේවාවක් සැපයීම සඳහා UTE සමාගමේ කැපවීම යළිත් වරක් සනාථ කළ එම නව සේවා මධ්‍යස්ථානය අනුරාධපුර ගොඩගේ මාවතේ අංක 560/7 ස්ථානයේ දී UTE සමූහයේ ප්‍රධාන විධායක නිලධාරි/ සභාපති ප්‍රියත් ප්‍රනාන්දු මහතා අතින් විවෘත කෙරිණි.ඒ අනුව නව UTE - CAT සේවා මධ්‍යස්ථානය ඔස්සේ උතුරු හා උතුරු මැද පළාත්වල පාරිභෝගිකයින් හට CAT ඉදිකිරීම් යන්ත්‍ර, විදුලි ජනක යන්ත්‍ර, වෙල්ඩිං උපාංග ආදී UTE සමාගම විසින් අලෙවි කරනු ලබන සියලු නිෂ්පාදන සඳහා අමතර කොටස් හා සේවාවන් පහසුවෙන් හා කාර්යක්ෂමව ලබාගැනීමට හැකිවනු ඇත.මේ මධ්‍යස්ථානය සමඟම පිහිටුවා ඇති යන්ත්‍රෝපකරණ අලුත්වැඩියා කිරීමේ සේවායතනය හා පැය 24 පුරා රැඳී සිටින ජංගම සේවා කාර්ය මණ්ඩලය පාරිභෝගිකයින් හට ඉතා කාර්යක්ෂම හා වෘත්තීයමය සේවාවක් පාරිභෝගිකයින් හට ලබාදීමට කැප වී සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj1203259</link>
    <topic>ඩිමෝ දැයට කිරුළ ප්‍රදර්ශන කුටියේ ටාටා නිෂ්පාදන</topic>
    <author/>
    <content>ඩිමෝ දැයට කිරුළ ප්‍රදර්ශන කුටියේ ටාටා නිෂ්පාදන 2011 දී ත්‍රිකුණාමලයේදී පැවැත්වූ Expo 2011 ප්‍රදර්ශනය සඳහා සම අනුග්‍රහය සපයන ලද්දේ ද ඩිමෝ විසිනි. ප්‍රදර්ශනය විවෘත කිරීමට පැමිණි බැසිල් රාජපක්ෂ ඇමැතිවරයා ප්‍රදේශයේ ළමයින් පිරිසක් සමඟ සුහද කතාබහක.දැයට කිරුළ ප්‍රදර්ශනය සමඟ මෝටර් රථ අනුග්‍රාහකයා වශයෙන් ඩිමෝ සම්බන්ධ විය. මේ ප්‍රදර්ශනයේදී ඩිමෝ විසින් ඔවුන්ගේ ලොව පිළිගත් සුපිරි වෙළෙඳ නාමයන් ප්‍රදර්ශනය කිරීම සිදු වූ අතර ඒ සඳහා ආසන්න වශයෙන් වර්ග අඩි 4000 ක පමණ ආකර්ෂණීය ප්‍රදර්ශන කුටියක් සකස් කර තිබුණි.මෙහිදී මහජනතාවට නවතම ටාටා වෙළෙඳ වාහන, ටාටා මගී මෝටර් රථ, මහින්දා ට්‍රැක්ටර්ස්, ක්ලාස් කම්බයින්ඩ් හාවස්ටර්ස්, ඔස්රම් විදුලි බුබුළු, ර්අජ් ටයර් හා ටාටා වෙළෙඳ වාහන නියම අමතර කොටස් ආදිය දැක බලා ගැනීමේ අවස්ථාව උදා විය.මෑතකදී සිදු කළ නවතම හඳුන්වාදීම වන ‘ඩිමෝ බට්ටි’ මෝටර් රථය දුෂ්කර ප්‍රදේශ වලින් ඩිමෝ ප්‍රදර්ශන කුටියට පැමිණි බොහෝ නරඹන්නන්ගේ අවධානයට ලක්විය.එසේ ම වර්ණ රැසකින් සමන්විත නව මාදිලියේ ටාටා නැනෝ කාර් රථ ද මෙහිදී ප්‍රදර්ශනය කරන ලදී. එපමණක් නොව ප්‍රදර්ශන භූමිය තුළ විශේෂ පුද්ගලයන් ප්‍රවාහනය සඳහා ඩීමෝ විසින් ටාටා වින්ගර් වායු සමනය කළ නවතම වෑන් රථ දෙකක් ලබාදෙන ලදී. මෙම කාර්යය සම්පූර්ණයෙන් ම ඉතාමත් සාර්ථක වූ අතර මෙම ප්‍රදර්ශනයේදී ඩීමෝ වෙතින් ටාටා නිෂ්පාදන 250 කට වඩා වැඩි සංඛ්‍යාවක් පිළිබඳ විමසීම් සිදු කරන ලදී. 2011/ 2012 මූල්‍ය වර්ෂය තුළ ඩීමෝ විසින් ලබාදුන් සුවිශේෂී අනුග්‍රාහකත්වයන් අතර අවසානයට දැයට කිරුළ සඳහා අනුග්‍රාහකත්වය දැක්වීම ද ඇතුළත් ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj12032510</link>
    <topic>අමිල් ස්වයංක්‍රිය Sliding ගේට්ටු වෙළෙඳපළට</topic>
    <author/>
    <content>අමිල් ස්වයංක්‍රිය Sliding ගේට්ටු වෙළෙඳපළටඅමිල් ඉන්ඩස්ට්‍රීස් සමාගම දුරස්ථ පාලකයෙන් ක්‍රියා කරන Swing and Sliding ඩිසයිනර් ගේට්ටු වෙළෙඳපළට හඳුන්වා දෙයි.ඩිසයිනර් Sliding ගේට්ටු ඉතා නවීන හා භාවිත කිරීමට පහසු ආකාරයෙන් නිම වී ඇති අතර පෞද්ගලික නිවාසවලට මෙන්ම කාර්මික හා වාණිජ ආයතනවල පවතින ගේට්ටු සඳහා ද ඉතා යෝග්‍ය වේ. මෙම ගේට්ටුවල ඇති සුවිශේෂීතාවයක් වන්නේ, විදුලි බල විසන්ධිතාවකදී කිසිදු අපහසුතාවක් ඇති නොවීම සඳහා ඉන්වර්ටර් එකක් තිබීමයි. එමෙන්ම මිලදී ගන්නාගේ අවශ්‍යතාවට සරිලන පරිද්දෙන් මෝටර් හා ගියර් පද්ධති වර්ග 05 කින් මිලදී ගැනීමට හැකි අතර එන්කොර්ඩර් තාක්ෂණය ගේට්ටුවේ චලනය සූක්ෂමව හා නිවැරැදිව පාලනය කරන බැවින් ආරක්ෂාව සියයට සියයක් සහතික වේ. කිලෝ 400 - 2000 ත් අතර වන ගේට්ටු මෙහෙයවීම සඳහා වන විශාල පරාසයක උපාංග පද්ධති, අඩු විදුලි බල වියදම, විවිධ ප්‍රවේශ පද්ධති සමඟ භාවිත කළ හැකි වීම, යුරෝපීය ආරක්ෂණ ප්‍රමිතීන්ට අනුව සිදුකර ඇති EN පරීක්ෂාව, ඩිසයිනර් Sliding ගේට්ටු පිළිබඳව ඇති විශේෂතා වේ.දුරස්ථ පාලකයෙන් ක්‍රියා කරන ඩිසයිනර් Swing ගේට්ටු, ඔබේ දැනට පවතින දැවමය, ගැල්වනයිස්, ලයට් ඇලෝයි, වානේ ගේට්ටු ස්වයංක්‍රීය කර ඊට නව පෙනුමක් ලබා දෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj12032511</link>
    <topic>ලංකා ඇලුමිනියම් සමාගම හදවත් රෝගී දරුවන්ගේ පිහිටට එයි</topic>
    <author/>
    <content>ලංකා ඇලුමිනියම් සමාගම හදවත් රෝගී දරුවන්ගේ පිහිටට එයිහදවත් රෝගී දරුවන්ගේ දිවි බේරා ගැනීම සඳහා ලංකා ඇලුමීනියම් සමාගම, කොළඹ රොටරි සමාජය හා එක්ව ‘ජීවිත තිළිණය’ නම් සමාජ සත්කාරක වැඩසටහන හඳුන්වා දෙයි.අඩු ආදායම් ලබන, කිසිදු ආධාරයක් අහිමි රෝගයේ දරුණුතම අවස්ථාවට මුහුණ පා සිටින හදවත් රෝගි ළමයින් තෝරා, ඔවුන්ගේ මවුපියන් සමඟ සැත්කම් සඳහා එතෙර යැවීමට අවශ්‍ය සියලු වියහියදම් ලංකා ඇලුමිනියම් සමාගම දරනු ඇත.ජාත්‍යන්තර රොටරි සමාජය සහ නවදිල්ලියේ පිහිටි සුප්‍රසිද්ධ එස්කොට්ස් හෘද රෝග මධ්‍යස්ථානයේ පිහිටි පර්යේෂණ මධ්‍යස්ථානය හා එක්ව ජීවිත තිළිණය වැඩ සටහන දියත් කරනු ලැබේ. මෙම වැඩසටහනෙහි නිර්මාතෘවරයා වන ලංකා ඇළුමිනියම් සමාගමේ කළමනාකාර අධ්‍යක්ෂ දිනාල් පීරිස් මහතා ප්‍රකාශ කළේ තමන් පසුගිය වසර 15 තුළ සාමාජිකත්වය දැරු කොළඹ රොටරි සමාජයේ ආධාරයෙන් තොරව මෙය කළ නොහැකිව තිබු බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj12032512</link>
    <topic>ඊසි කොම්පියුටර්ස් පරිගණක මධ්‍යස්ථානය ත්‍රිත්ව විද්‍යාලයේ</topic>
    <author/>
    <content>ඊසි කොම්පියුටර්ස් පරිගණක මධ්‍යස්ථානය ත්‍රිත්ව විද්‍යාලයේඊසි ස්ලිම්ටොප් ස්මාර්ට් නමින් ලොව කුඩාම පරිගණකය හඳුන්වා දුන් ශ්‍රී ලංකාවේ එකම පරිගණක නිෂ්පාදකයා වන ඊසි කොම්පියුටර්ස් සිය දෙවන පරිගණක මධ්‍යස්ථානය මහනුවර ත්‍රිත්ව විද්‍යාලයේ දී ආරම්භ කරන ලදී.ඊසි සමාගම එහි ප්‍රථම පරිගණක මධ්‍යස්ථානය ත්‍රිත්ව විද්‍යාලයට ප්‍රදානය කළේ 2010 වසරේ දීය. ඒ අනුව විද්‍යාලයේ ප්‍රාථමික අංශය සඳහා පරිගණක 50 ක් ස්ථාපනය කරන ලදී. ඒවා ඊසි සමාගමේ ප්‍රධාන පාරිභෝගික අංශයේ අලෙවිකරු වූ බ්‍රවුන්ස් සමාගම හරහා විද්‍යාලයට සපයන ලදී. ව්‍යාපෘති කමිටුවේ දැඩි අධීක්‍ෂණයකින් අනතුරුව ත්‍රිත්ව විද්‍යාලයේ ජ්‍යෙෂ්ඨ අංශයේ පරිගණක මධ්‍යස්ථානයට පරිගණක සැපයීම සහ ස්ථාපනය කිරීමේ ටෙන්ඩරය ද බ්‍රවුන්ස් සමාගම විසින් දිනාගන්නා ලදී.”අපගේ දැක්ම වන සෑම ශ්‍රී ලාංකිකයෙකුටම පරිගණකයක් භාවිතා කිරීමට අවස්ථාව සලසා දීම සඳහා ශිෂ්‍යයන්ට තොරතුරු තාක්‍ෂණය පිළිබඳ පුහුණුව ලබා දීම ඉතා වැදගත් අවශ්‍යතාවයකි. අප ආරම්භ කරනු ලබන මෙම ව්‍යාපෘතිය නිසැක ලෙසම එම ඉලක්ක සපුරා ගැනීමට මාර්ගය විවර කරනු ඇත” යි ඊසි සමූහ ව්‍යාපාරයේ ප්‍රධාන විධායක සහ ඊසි ඉන්ෆොටෙක් සමාගමේ කළමනාකාර අධ්‍යක්‍ෂ ෂෆ්රාස් හම්සාඩීන් මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj12032513</link>
    <topic>ආපිටෙක් ‘පංකාදු පංකා’ වෙළෙඳපොළට එයි</topic>
    <author/>
    <content>ආපිටෙක් ‘පංකාදු පංකා’ වෙළෙඳපොළට එයි ‘ආපිටෙක් සීලිං පංකා’ වෙළෙඳ පොළට නිකුත් කළ අවස්ථාව. ශාන්ත කුලරත්න (අධ්‍යක්ෂ) එමිල් සේනානායක (අලෙවි අධ්‍යක්ෂ), සුනිල් ලියනගේ (කළමනාකාර අධ්‍යක්ෂ), ලලිත් විජේසිංහ (අධ්‍යක්ෂ), සදාත් මොහොමඩ් (ජ්‍යෙෂ්ඨ ව්‍යාපාර සංවර්ධන කළමනාකරු), දුමින්ද පෙරේරා (අලෙවි ප්‍රධානී) හා නිෂානි ජයතිලක (නිෂ්පාදිත විධායිකා) යන මහත්ම මහත්මීහු.‘ආපිටෙක්’ වතුර පොම්පය වෙළෙඳපොළට හඳුන්වාදීමෙන් ප්‍රබල පාරිභෝගික විශ්වාසයක් හිමිකරගත් රිචඩ් පීරිස් ඩිස්ට්‍රිබියුටර්ස් සමාගම තම නවතම නිෂ්පාදනය ලෙසින් සුවිශේෂී විශේෂාංග රැසකින් සමන්විත ‘ආපිටෙක් සීලිං පංකා’ පසුගියදා වෙළෙඳපොලට හඳුන්වා දුනි.‘ආපිටෙක් සීලිං පංකාවල’ තිබෙන විශේෂිත විශේෂාංගයන් වන්නේ, සුමට හා දෙදරීමකින් තොරව ක්‍රියාකිරීමට ද්විත්ව බෝල බෙයාරින් යොදා තිබීම, උපරිම විදුලි පිරිමැස්මක් සඳහා අංශක 360 ට කැර කැවිය හැකි රෙගියුලේටරයක් යොදා තිබීම, වැඩි ප්‍රදේශයක් පුරා සුළඟ විසුරුවා හැරීමට වැඩි භ්‍රමණ වාර ගණනක් කැර කැවීමට හැකි ප්‍රබල මෝටරයක් යොදා තිබීම හා දිගුකල් පැවැත්වීමට ඔරොත්තතු දෙන ලෙසින් 100% තඹවලින් නිපද වූ වේග 16 POLE කන්ඩෙන්සර් මෝටරයක් යොදා තිබීම ආදිය වේ.වසරක වගකීමක් සහිතව පාරිභෝගිකයන්ට මිලදී ගත හැකි මෙම ‘ආපිටෙක් සීලිං පංකා’ වලට දිවයින පුරා විසිරී සිටින ආපිටෙක් මාස්ටර් කාර්මික සේවා නිලධාරීන්ගේ තාක්ෂණික සේවය වගකීම් කාලය තුළ දී නොමිලේ ලබාගත හැකිවේ.විදුලි පිරිමැස්ම හා කල්පැවැත්ම සඳහා උසස්තම උපාංග යොදා තිබීමෙන් ‘ආපිටෙක් සීලිං පංකාව‘ අපේ රටේ කාටත් ගැළපෙන්නක් බව රිචඩ් පීරිස් ඩිස්ට්‍රිබියුටර්ස් සමාගමේ අධ්‍යක්ෂ, ශාන්ත කුලරත්න මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj12032514</link>
    <topic>විදේශ සේවා නියුක්තිකයන්ට ’ටෙලිකොම් මොබිටෙල් ‘ආචාර’</topic>
    <author/>
    <content>විදේශ සේවා නියුක්තිකයන්ට ’ටෙලිකොම් මොබිටෙල් ‘ආචාර’විදේශයන්හි සේවයේ නියුතු ශ්‍රී ලාංකිකයන් සවි බල ගැන්වීම වෙනුවෙන් රජය ගෙන යන වැඩපිළිවෙළට තම සහයෝගය ලබා දෙමින් ශ්‍රී ලංකා ටෙලිකොම් මොබිටෙල් සමාගම විසින් ‘ආචාර’ නමින් විශේෂ පැකේජයක් හඳුන්වාදීම පසුගියදා ජනාධිපතිතුමන්ගේ ප්‍රධානත්වයෙන් බණ්ඩාරනායක ජාත්‍යන්තර ගුවන්තොටුපොළේදී සිදු කරන ලදී. ශ්‍රී ලංකා ටෙලිකොම් මොබිටෙල් සමාගම තවත් ජාතික වගකීමක් ඉටුකරමින් සියලුම ශ්‍රී ලාංකික විදෙස් සේවා නියුක්තිකයන් වෙත ‘ආචාර’ සිම් කාඩ් පත හඳුන්වාදීමට පියවර ගෙන තිබේ.එම උත්සවයේදී මහින්ද රාජපක්ෂ ජනාධිපතිතුමා විසින් ප්‍රථම ‘ආචාර’ සිම් කාඩ් පත සජිත් ගුණරත්න මහතා වෙත ප්‍රදානය කළ අතර දෙවන ‘ආචාර’ සිම් කාඩ් පත ජනාධිපති ආර්යා ශිරන්ති රාජපක්ෂ මැතිනිය විසින් නිලන්ති කරුණාරත්න මහත්මිය වෙත ප්‍රදානය කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>03</month>
      <day>25</day>
    </date>
    <link>http://www.silumina.lk/2012/03/25/_art.asp?fn=aj12032515</link>
    <topic>ලංකා IOC ආයතනික ඉන්ධන කාඩ්පතක් හඳුන්වා දෙයි</topic>
    <author/>
    <content>ලංකා IOC ආයතනික ඉන්ධන කාඩ්පතක් හඳුන්වා දෙයිශ්‍රී ලංකාවේ පළමු වරට ආයතනික ඉන්ධන කාඩ්පතක් සහ XtraPremium Euro 3 හඳුන්වා දීම ඉන්දියානු මහකොමසාරිස් අශෝක් කේ. කාන්තා මහතාගේ ප්‍රධානත්වයෙන් පසුගියදා සිදුකෙරිණි. ඒ කොළඹ 07 ෆීලික්ස් පෙරේරා ලංකා ධ්ර්‍ණඛ් ඉන්ධන බෙදාහැරීමේ මධ්‍යස්ථානයේදී ය.ලංකා IOC හා ඩයලොග් ඇක්සියාටා සමාගමේ අත්වැල් බැඳ ගැනීමෙන් එළිදකින මෙම නවතම ආයතනික ඉන්ධන කාඩ්පත මඟින් දිවයින පුරා පිහිටි තෝරාගත් ලංකා IOC බෙදුම්හල්වලින් ඉන්ධන ලබාගැනීමේ පහසුකම් සංස්ථාපිත ආයතනවලට ලැබෙනු ඇත.ශ්‍රී ලංකාවේ ඉන්දියානු මහකොමසාරිස් අශෝක් කේ. කාන්තා මහතා විසින්, MIT සමාගමේ විධායක උප සභාපති ෆායික් ෆායිස් මහතා වෙත පළමු ආයතනික ඉන්ධන කාඩ්පත සංකේතාත්මකව පිරිනැමූ අවස්ථාව. ඉන්දියානු මහ කොමසාරිස් කාර්යාලයේ (ආර්ථික හා වාණිජ) උපදේශක මනීෂ්, ඩයලොග් ආසියාටා පී.එල්.සී. හි සමූහ ප්‍රධාන විධායක නිලධාරි හාන්ස් විජේසූරිය, ඉන්දියානු රජයේ ඛනිජ තෙල් අමාත්‍යාංශයේ අතිරේක ලේකම් සුධීර් භාගවා, ලංකා IOC හි සභාපති එම්. නෙනේ සහ ලංකා IOC හි කළමනාකාර අධ්‍යක්ෂ කේ.ආර්. සුරේෂ් කුමාර් මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=aa1204011</link>
    <topic>සජිත්-කරු ඇතුළු කල්ලිය එ.ජා.ප.යෙන් නෙරපන ලකුණු</topic>
    <author>අසේල කුරුළුවංශ සහ ඉන්දික පොල්කොටුව</author>
    <content>අසේල කුරුළුවංශ සහ ඉන්දික පොල්කොටුවඑ.ජා.ප. නියෝජ්‍ය නායක සජිත් ප්‍රේමදාස හා හිටපු නියෝජ්‍ය නායක කරු ජයසූරිය යන මහත්වරුන් ඇතුළු පිරිසකගේ පක්ෂ සාමාජිකත්වය අත්හිටුවීම සඳහා වන සැලසුමක් මේ වන විට ක්‍රියාත්මක වන බැව් එම පක්ෂයේ අභ්‍යන්තර ආරංචි මාර්ග අනාවරණය කරයි.මෙම පිරිසගේ පක්ෂ සාමාජිකත්වය අත්හිටුවීම සඳහා වන කරුණු මේ වන විට රැස් කරමින් හා අධ්‍යයනය කරමින් සිටින රනිල් වික්‍රමසිංහ මහතා ප්‍රමුඛ ඔහුගේ හිතවාදීහු එය කඩිනමින් ක්‍රියාවට නැංවීමට සූදානමින් සිටිති.පසුගිය දිනවල සජිත්, කරු ප්‍රමුඛ එම පාර්ශ්වයේ පිරිස් සිදු කළ ප්‍රකාශ හා ක්‍රියාකාරකම් රැසක් මේ වන විට අධ්‍යයනය කරමින් සිටින අතර, පක්ෂ ව්‍යවස්ථාවට පටහැනිව ක්‍රියා කිරිම, විනය විරෝධීව ක්‍රියා කිරීම යන පදනම මත ඔවුන්ට චෝදනා ඉදිරිපත් කිරීමට බලාපොරොත්තු වෙයි.මෙහි මුල් පියවර ලෙස සිරිකොතට පහර දීමේ සිද්ධියට අදාළ ශ්‍රීනාත් පෙරේරා කමිටු වාර්තාව අනුව සජිත් කරු පාර්ශ්වයේ ශිරාල් ලක්තිලක, මෛත්‍රී ගුණරත්න හා ලාල් පෙරේරා යන අයට එරෙහිව විනය පරීක්ෂණ පැවැත්වීමට එම පක්ෂය තීරණය කර ඇති අතර සිද්ධියට අනුබල දීම සම්බන්ධයෙන් සජිත්, කරු යන අයට ද චෝදනා එල්ල වී ඇත.මේ අතර එ.ජා.ප.යේ දිගින් දිගටම රනිල් බලය පෙන්වීමටත් සජිත් හයිය පෙන්වීමටත් යෑම නිසා මේ වන විට එ.ජා.ප.ය දෙකඩවන තත්ත්වයක් නිර්මාණය වී ඇත. ඒකාබද්ධ විපක්ෂයේ මහනුවර පැවැති උද්ඝෝෂණයේ දී මෙම තත්ත්වය පැහැදිලිවම ඉස්මතු වූ අතර එය මුළුමනින්ම රනිල් විරෝධී උද්ඝෝෂණයක් බවට පත්කිරීමට සජිත් හිතවාදීන් විසින් කටයුතු කැර තිබිණි.එ.ජා.ප.යේ තම බලය පෙන්වීමට රනිල් වික්‍රමසිංහ මහතාත් තම හයිය පෙන්වීමට සජිත් ප්‍රේමදාස මහතාත් මෙවර මැයි දිනය උපයෝගී කැරගැනීමට සැලසුම් කැර ඇති බව කියැවේ.විශාල ජන සහභාගිත්වයක් සහිතව හිටපු ජනපති ප්‍රේමදාස මහතාගේ ගුණ සමරුව මැයි පළමුවැනිදා කොළඹ පවත්වා පාක්ෂිකයින් තමා සමඟ සිටින බවට එ.ජා.ප.යේ තම හයිය පෙන්වීමට සජිත් ප්‍රේමදාස මහතා මේ වන විට කටයුතු කරමින් සිටින අතර එ.ජා.ප.යේ සජිත් හිතවාදීන් ප්‍රාදේශීය මට්ටමින් ඒ සඳහා පාක්ෂිකයන් හමුවීම මේ වනවිටත් ආරම්භ කැර ඇති බව වාර්තා වේ.රනිල් - සජිත් ගැටුම හේතුවෙන් තමන් අසරණ වන බව එ.ජා.ප. පාක්ෂිකයන් ප්‍රසිද්ධියේම මහනුවර පැවති ඒකාබද්ධ විපක්ෂයේ උද්ඝෝෂණයේදී පවසා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=aa1204012</link>
    <topic>දිවි නැඟුම තෙවැනි අදියර 05 වැනිදා</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහදිවි නැඟුම දීප ව්‍යාප්ත වැඩසටහනේ තෙවැනි අදියර 5 වැනිදා පෙරවරු 9.10 ට යෙදෙන සුබ මොහොතින් දිවයිනේ ස්ථාන 42000 කදී පවුල් ලක්ෂ 25 කට සෙත සලසමින් ආරම්භ කෙරෙන බව ආර්ථික සංවර්ධන අමාත්‍යාංශයේ අතිරේක ලේකම් ආර්.ඒ.ඒ. කේ. රණවක මහතා පවසයි. බීජ පැළ පැකටි ලක්ෂ 25 ක් ලබාදීමට ද පියවර ගෙන තිබේ. රටේ ගෘහ ආර්ථික ඒකක ලක්ෂ 10 ක් බතින් බුලතින් පොහොසත් කිරීම පිණිස මහින්ද රාජපක්ෂ ජනාධිපතිතුමාගේ උපදෙස් අනුව ආර්ථික සංවර්ධන ඇමැති බැසිල් රාජපක්ෂ මහතාගේ මෙහෙයවීම මත 2011 මාර්තු 11 වැනිදා ආරම්භ කළ දිවනැඟුම වැඩසටහන මගින් මේ වනවිට පවුල් ලක්ෂ 20.5 කට සෙත සැලසී ඇත.දිවි නැඟුම වැඩසටහන තෙවැනි අදියර යටතේ පවුල් ලක්ෂ 25 කට සෙත සැලසෙන බවත් මුලින් ම සියලු පවුල්වලට බීජ වර්ග 8 ක් ඇතුළත් බීජ පැකට් ලක්ෂ 25 ක් ලබාදෙන බවත් රණවක මහතා පවසයි.පසුගිය දිනවල මෙරට එළවළු අස්වැන්න වැඩිවීමට හා එළවළු මිල බැසීමටත් උද්ධමනය අඩු වීමටත් දිවි නැඟුම වැඩසටහන ප්‍රබල ලෙස ඉවහල් වූ බව ආර්ථික සංවර්ධන අමාත්‍යාංශයේ සංවර්ධන අධ්‍යක්ෂ ජනරාල් මහාචාර්ය සුනන්ද මද්දුම බණ්ඩාර මහතා පවසයි. පසුගිය වකවානුව ඇතුළතදී දිවි නැඟුම යටතේ පොල් පැළ ලක්ෂ 17 ක් ද, පලතුරු කජු පැළ ලක්ෂ 35 ක් ද බෙදාදී ඇති බව ද, ගෘහ කර්මාන්ත 75000 ක් පමණ ආරම්භ කර ඇති බව ද, කිකිළි පැටවුන් ලක්ෂ 6 ක් බෙදාදී ඇති බව ද සුනන්ද මද්දුම බණ්ඩාර මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=aa1204013</link>
    <topic>ජපානයෙන් ලොකුම ණය ආධාරය මෙවර</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාජපාන අන්තර්ජාතික ඒජන්සිය යෙන් මිලියන 42777 ක ණය මුදලක් ලබාදීමට නිර්දේශ කරයි. එය ජපානය, ශ්‍රී ලංකාවට මෙතෙක් ලබා දෙන විශාලතම ණය මුදලයි. බණ්ඩාරනායක අන්තර්ජාතික ගුවන් තොටුපළේ දෙවැනි අදියරට, සෞඛ්‍ය සේවා නැංවීමට සහ වේයන්ගොඩ සිට හබරණට කිලෝමීටර 148 ක් දුර විදුලි රැහැන් සවිකිරීමට එම ණය ආධාර යොදා ගනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=aa1204014</link>
    <topic>රජයේ ටින් මාළු අපේ‍්‍රල් 3 වැනිදා සිට</topic>
    <author>සුභද්‍රා දේශපි‍්‍රය</author>
    <content>සුභද්‍රා දේශපි‍්‍රයදිනකට ටින් මාළු ටින් 10,000 ක් නිෂ්පාදනය කරනු ලබන රජයේ ප්‍රථම ටින් මාළු කර්මාන්ත ශාලාව අප්‍රේල් 03 දා සිට ක්‍රියාත්මක වෙයි. මේ කර්මාන්ත ශාලාව සඳහා රුපියල් ලක්ෂ 840 ක් වැය කොට ඇති අතර ඒ සඳහා පෞද්ගලික අංශයේ ද සහාය ලබාගෙන ඇත.මෙරට දිනකට පරිභෝජනය වන ටින් මාළු ටින් සංඛ්‍යාව 50,000 ක් පමණ වන අතර ඒ සඳහා විශාල මුදලක් වැය වන බවත් ඉදිරියේදී එම ඉල්ලුමේ ප්‍රමාණයට සැපයුම ලබාදීම සඳහා මෙම කර්මාන්ත ශාලාවේ දිනකට සැමන් ටින් විසිදහසක් නිපදවීමට කටයුතු කරන බව ඇමැති රාජිත සේනාරත්න මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=aa1204015</link>
    <topic>විදෙස් මාධ්‍යවල අමිහිරි හැසිරීමට අපිට මුහුණදීමට සිදුවී තිබෙනවා - ජනපති</topic>
    <author>සුනිල් දයා අල්විස්</author>
    <content>සුනිල් දයා අල්විස්ජනමාධ්‍ය දේශ සීමා අබිබවා යන බවත් එසේ අබිබවා ගියත් ඒවා කුමන හෝ රටකට, ජනවර්ගයකට, කලාපයකට පක්ෂ බව අප මතකයේ තබාගත යුතු බවත් පවසන මහින්ද රාජපක්ෂ ජනාධිපතිතුමා, බොහෝ විදෙස් මාධ්‍ය තමන්ගේ රට වෙනුවෙන්, බලකඳවුර වෙනුවෙන් ලෝකයේ වෙනත් රටවල්වලට බලපෑම් කරන තරමට ගොඩ නැඟී ඇති බවත් මේ අමිහිරි සත්‍යයට අද ශ්‍රී ලාංකික ජනතාවට ද මුහුණ දීමට ඇති බවත් පවසයි. ජනාධිපතිතුමා මේ බව ප්‍රකාශ කළේ රජයේ ප්‍රවෘත්ති දෙපාර්තමේන්තුවේ නව මාධ්‍ය සංවර්ධන මධ්‍යස්ථානය විවෘත කිරීමේ උත්සවයට එක්වෙමිනි.2008 වර්ෂයේ ඔක්තෝබර් මස මුල්ගල් තබන ලද මෙම නව පස්මහල් මාධ්‍ය සංවර්ධන මධ්‍යස්ථානය සඳහා වැය වී ඇති මුදල රුපියල් මිලියන 374කි. අති නවීන පහසුකම්වලින් සමන්විත ශ්‍රවණාගාරයක්, පුස්තකාලයක්, රජයේ චිත්‍රපට අංශය විසින් මුල් යුගයේ භාවිතා කළ චිත්‍රපට සැකසීමේ උපකරණ ඇතුළත් කෞතුකාගාරයක්, අධ්‍යයන ශාලා 02ක් හා පරිගණක ඒකකයක් මෙම ගොඩනැඟිල්ල තුළ ස්ථාපනය කර තිබේ.’සරු දෙය සරු දේ හැටියටත්, නිසරු දේ නිසරු දේ හැටියටත්’ බැහැර කර ජනතාවට ලබාදීම ජනමාධ්‍යවේදීන්ගේ වගකීමයි. එමෙන්ම ජනමාධ්‍ය අසාධාරණය, අයුක්තිය එරෙහිව පෙනී සිටින්නාක් මෙන්ම මේ රටේ සදාචාරයත්, ජනතාවගේ සංවර්ධනයත් වෙනුවෙන් පෙනී සිටිය යුතු බව පෙන්වා දෙන ජනාධිපතිතුමා අයුක්තියෙන් යුක්තිය අධර්මයෙන් ධර්මය, අසත්‍යයෙන් සත්‍යය ජනතාවට පෙන්වා දීම මාධ්‍යයේ වගකීම බව ද පැවසීය.රටට එරෙහිව ගෙන යන දැවැන්ත ප්‍රචාරවලින් ශ්‍රී ලංකාව ගලවා ගැනීමේ දැවැන්ත වගකීමක් මෙරට ජනමාධ්‍ය සතු වන බව පෙන්වා දෙන මහින්ද රාජපක්ෂ ජනාධිපතිතුමා එවැනි ප්‍රචාරවලට පිළිතුරු දීමෙන් පමණක් සෑහීමකට පත්විය නොහැකි බවත් එතැනින් ඔබ්බට ගොස් රට පිළිබඳ සත්‍ය ප්‍රවෘත්ති ලෝකය පුරා ප්‍රචාරය කිරීමට කටයුතු කළ යුතු බවත් පැවැසීය.රජයේ ප්‍රවෘත්ති දෙපාර්තමේන්තුව යටතේ ක්‍රියාත්මක වන රජයේ නිල වෙබ් අඩවියේ සජීවී තොරතුරු ප්‍රචාරය කරන අන්තර්ජාල රූපවාහිනී සේවය ද ජනාධිපතිතුමා අතින් මෙහිදී විවෘත කෙරිණි.ජාත්‍යන්තරවත්, මෙරටත් ජනමාධ්‍යයේ උන්නතිය වෙනුවෙන් කටයුතු කළ ආචාර්ය ලෙස්ටර් ජේම්ස් පීරිස්, එල්මෝ ගුණරත්න, ශ්‍රියා රත්නකාර, කලාකීර්ති එඩ්වින් ආරියදාස, සිරිලාල් කොඩිකාර, ෆුර්කාන් බී.ඉෆ්තිකාර්, තිස්ස ලියනසූරිය, සිරි තිලකසිරි, සත්සෝරූෆවතී නාදන් යන මහත්ම මහත්මීහු ද, සුගතපාල සෙනරත් යාපා මහතා වෙනුවෙන් ඒ මහතාගේ භාර්යාව හා ඩී.එෆ්.කාරියකරවන මහතා වෙනුවෙන් ඒ මහතාගේ පුතණුවෝ ද ජනාධිපතිතුමා අතින් සම්මානයෙන් පිදුම් ලැබූහ.මේ අවස්ථාවට පරිසර අමාත්‍ය අනුර ප්‍රියදර්ශන යාපා, වැඩබලන ජනමාධ්‍ය අමාත්‍ය ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන, ජනමාධ්‍ය අධීක්ෂණ මන්ත්‍රී මනූෂ නානායක්කාර, පාර්ලිමේන්තුª මන්ත්‍රී ඒ.එම්.අස්වර්, ජනමාධ්‍ය හා තොරතුරු අමාත්‍යාංශයේ ලේකම් ඩබ්ලිව්.බී.ගනේගල රජයේ ප්‍රවෘත්ති දෙපාර්තමේන්තුවේ අධ්‍යක්ෂ ජනරාල් ආචාර්ය ආරියරත්න ඇතුගල, විදුලි සංදේශ නියාමන කොමිෂන් සභාවේ අධ්‍යක්ෂ ජනරාල් අනූෂ පැල්පිට යන මහත්වරුන් ඇතුළු ජනමාධ්‍යවේදීහු පිරිසක් එක්ව සිටියහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=aa1204016</link>
    <topic>ත්‍රස්තවාදය නිමා වීමත් සමඟම උතුරු නැඟෙනහිර ළමා ගර්භණී සිද්ධි අඩුවෙලා</topic>
    <author>සාගරිකා දිසානායක</author>
    <content>සාගරිකා දිසානායකඋතුරු නැඟෙනහිර දෙපළාතේ ත්‍රස්තවාදය අවසන් කිරීමත් සමඟම ඒ පළාත්වලින් වාර්තා වූ බාල වයස්කාර ගර්භණී මවුවරුන්ගේ සංඛ්‍යාව කැපී පෙනෙන ලෙස පහත බසිමින් තිබෙන බව අනාවරණය වෙයි.කොටි ත්‍රස්තවාදී ග්‍රහණයෙන් නිදහස් වූ ජනතාව අතරට දැන් රජයේ සෞඛ්‍ය සේවා සහ දැනුම්වත් කිරීමේ වැඩ සටහන් බාධාවකින් තොරව ලැබෙන හෙයින් මේ යහපත් වර්ධනය හට ගෙන ඇති බවත් නවතම සංඛ්‍යා ලේඛනවල දැක්වෙයි.විශේෂයෙන්ම අම්පාර මහ රෝහලේ වෛද්‍ය අධිකාරී වෛද්‍ය ලංකාතිලක ජයසිංහ මහතාගේ මූලිකත්වයෙන් ක්‍රියාත්මක කැර ඇති ජනතාව දැනුම්වත් කිරීමේ වැඩ සටහන් හේතු කොට ගෙන එම ප්‍රදේශයෙන් වාර්තා වන ළමා ගර්භණී හා අඩු වයස් ගර්භණී සිද්ධීන් අවම වී ඇති බවත් දැන ගන්නට ඇත.ත්‍රස්තවාදය පැවති 2007 සිට 2009 යන වසරවලදී ළමා ගර්භණීභාවය ඉතා ඉහළ අගයක් ගත් අතර 2009 වසරේදී අම්පාර දිස්ත්‍රික්කයේ ළමා ගර්භණීභාවය 12.2% ක් වූ අතර මකඩලපුවෙත් 16.1% ක්ද කිලිනොච්චියේ 11.7% ක් ද වාර්තා විය.ළමා ගර්භණී භාවය වැඩියෙන්ම වාර්තා වූයේ මහඔය සෞඛ්‍ය වෛද්‍ය නිලධාරී කොට්ඨාසයෙනි. එහෙත් අම්පාර කොට්ඨාසයේ වාර්තා වන ළමා ගර්භණී සිද්ධීන් මේ වන විට ක්‍රමයෙන් අඩු වෙමින් පවතින බවත් වාර්තා වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=aa1204017</link>
    <topic>දුම්රියේ හොරෙන් ගිහින් රුපියල් කෝටියක් දඩ ගෙවලා</topic>
    <author>තාරක වික්‍රමසේකර</author>
    <content>තාරක වික්‍රමසේකරපසුගිය වසරේ දුම්රියෙන් ප්‍රවේශ පත්‍ර රහිතව හා තුන්වැනි පන්තියේ ප්‍රවේශ පත්‍ර රැගෙන දෙවැනි පන්තියේ ගමන් කළ මගීන් 15604 දෙනකුගෙන් රුපියල් එක්කෝටි දෙලක්ෂ අනුඅටදහස් හත්සිය අටක මුදලක් (10298708.00) දඩ මුදල් ලෙස අය කරගෙන ඇතැයි දුම්රිය වාණිජ අධිකාරි ජී.ඩබ්ලිව්. සිසිරකුමාර මහතා පවසයි.වැඩිම පිරිසක් අත්අඩංගුවට ගෙන ඇත්තේ කොළඹ කලාපයෙන් වන අතර අත්අඩංගුවට ගත් පිරිස 10075 කි.ඔවුන්ගෙන් අය කරගත් දඩ මුදල රුපියල් 7134234 කි. අනුරාධපුර කලාපයෙන් 2532 ක් අත්අඩංගුවට ගෙන ඇති අතර අය කරගත් දඩ මුදල රුපියල් 1853064 කි. නාවලපිටිය කලාපයෙන් 2997 දෙනකු අත්අඩංගුවට ගෙන රුපියල් 1311410 ක මුදලක් අය කරගෙන ඇත.කොළඹ කලාපයේ වැඩිම දඩ මුදල් අයකරගෙන ඇත්තේ ජූලි මාසයේ වන අතර අය කැරගත් දඩ මුදල 844975 කි. වැඩිම පිරිසක් අත්අඩංගුවට ගෙන ඇත්තේ මැයි මාසයේය. අත්අඩංගුවට ගත් පිරිස 1049 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=aa1204018</link>
    <topic>අලුත් අවුරුද්දට පොලිසිය සීරුවෙන්</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහඑළැඹෙන අලුත් අවුරුදු සමය නිමිත්තෙන් අප්‍රේල් මස දෙවන සතියේ සිට මහජන ආරක්ෂාව පතා පොලිසිය විසින් විශේෂ වැඩපිළිවෙළක් ක්‍රියාත්මක කිරීමට යයි.ඒ අනුව සෑම නගරයකම පාහේ නිල හා සිවිල් ඇඳුමින් සැරසුණු නිලධාරීන් සහ රථවාහන අංශයේ නිලධාරීහු දිවා රාත්‍රියෙහි රාජකාරියේ යෙදෙති. මෙහිදී බීමත්ව රිය පදවන්නන් පිළිබඳ විශේෂ අවධානය යොමු කැරෙන අතර ගැට කපන්නන් හා විවිධ අපචාරවල යෙදෙන්නන් පිළිබඳව ද පොලිසිය ක්‍රියාත්මක වේ.සංගීත සංදර්ශන, සැණකෙළි ආදියට යන එන කාන්තාවන් රන්බඩු පැලැඳ යාම ගැන සැලකිලිමත්ව සිතා බැලිය යුතු වන අතර අඳුරේ ගමන් කිරීමෙන් වළකින්නැයි ද පොලිසිය පවසයි.රතිඤ්ඤා දැල්වීමේදී කුඩා දරුවන් පිළිබඳව වැඩිහිටියන් සැලකිලිමත් විය යුතු සේම කිසියම් හදිසියක දී 119 අංකයට වහා දැනුම් දෙන ලෙසටද පොලිසිය මහජනතාවගෙන් ඉල්ලා සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=aa1204019</link>
    <topic>අලුත් සහල් මංගල්‍යය 3 - 4 දිනවලදී අනුරපුරයේ දී</topic>
    <author/>
    <content>මාස් කන්නයේ නෙළාගත් අස්වැන්නේන් උතුම් වූ ජය ශ්‍රීමා බෝ සමිදුන් පුද කිරීමේ වාර්ෂිකව පැවැත්වෙන අලුත් සහල් මංගල්‍යය මෙවරත් රාජ්‍ය අනුග්‍රහයෙන් ගොවිජන සේවා හා වනජීවි අමාත්‍යාංශයේ මෙහෙයවීමෙන් අපේ‍්‍රල් 03 වන දින හා 04 වන දින ඉපැරණි චාරිත්‍රානුකූලව අති උත්කර්ෂවත් අන්දමින් අනුරාධපුර ජය ශ්‍රී මහා බෝ සමිදු අභියස පැවැත්වේ.ගොවිජන සේවා දෙපාර්තමේන්තුව විසින් මෙම අලුත් සහල් මංගල්‍යය හතළිස් පස්වැනි වරටත් සංවිධානය කරනු ලැබුව ද අලුත් සහල් මංගල්‍යය ඉතිහාසය දේවානම්පියතිස්ස රාජ්‍ය පාලන කාලයෙහි ආරම්භ කළ බවට පවතින ඓතිහාසික සාධක බොහෝ ඇතැයි ගොවිජන සේවා හා වනජීවී ඇමැති එස්. එම්. චන්ද්‍රසේන මහතා පවසයි.අපේ‍්‍රල් 03 වන දින සවස මහ මෙව්නා උයනේ සතර වහල්කඩ කිරි උතුරවා ජය ශ්‍රී මහ බෝ සමිදු වෙත දැහැත් ගිලන්පස මල් පහන් සුවද දුම් පූජා කර ශබ්ද පූජා පවත්වා පසු දිනට (04) පහන්වන තුරු සර්වරාත්‍රික පරිත්‍රාණ ධර්ම දේශනාවක් පවත්වයි. මෙදින ස්වර්ණමාලි චෙත්‍ය රාජයාණන් අභියස ද පුද පූජා පෙරහර පවත්වා සිදුකරන ලබන මහ පූජා උත්සවයක් වන බව ද චන්ද්‍රසේන ඇමැතිවරයා කියයි.පසුදින 04 වන දින ජය ශ්‍රී මහා බෝ සමිදු වෙත අහර පූජා කෙරේ. පසුව දිවයිනේ සතර දික් භාගයෙන් ගෙන එන ලද අලුත් සහල් පූජා භූමියට ප්‍රවිෂ්ට වන සිංහ කණුව අසල සිට මහ පෙරහරෙන් ජය ශි‍්‍රමා බෝ මළුව වෙත ගෙන ගොස් මහ සංඝරත්නයේ සෙත් පිරිත් සජ්ඣායනා මධ්‍යයේ මහ සංඝරත්නය ද මැති ඇමැතිවරු ද රාජ්‍ය නිලධාරිහු ද ගොවි ජනතාව ද මහා පාත්‍රය සහලින් පුරවන ලබති.අලුත් සහලින් ජය ශි‍්‍රමා බෝ සමිදු පුද කිරීමෙන් අනතුරුව සංඝගත දක්ෂිණාවක් පැවැත්වේ. මහ ජනතාව උදෙසා ද අලුත් සහලින් සැකසු දනක් පිරිනැමේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=aa12040110</link>
    <topic>දිවි නැඟුම අවුරුදු පොළවල් 324 ක්</topic>
    <author/>
    <content>අවුරුදු සමයේ පාරිභෝගිකයින්ට පහසු මිලට ඔවුන්ගේ අවශ්‍යතා අනුව භාණ්ඩ ලබාගැනීමට සහ ග්‍රාමීය නිෂ්පාදකයින් දිරිමත් කිරීමට දිවයින පුරා ප්‍රාදේශීය ලේකම් කොට්ඨාස 324 ක ප්‍රධාන නගර කේන්ද්‍ර කරගනිමින් දිවි නැඟුම අවුරුදු පොළවල් පැවැත්වීමට ආර්ථික සංවර්ධන අමාත්‍යාංශය මගින් කටයුතු යොදා තිබේ.අප්‍රේල් මස 06 වන සිකුරාදා සිට 11 වන බදාදා දක්වා පෙරවරු 9.00 සිට පස්වරු 8.00 දක්වා දිවයින පුරා ප්‍රාදේශීය ලේකම් කොට්ඨාසයන්හි පැවැත්වෙන මෙම දිවි නැඟුම අවුරුදු පොළවල් මගින් අවුරුද්දට අවශ්‍ය රෙදිපිළි, නැවුම් එළවළු සහ පලතුරු, රසකැවිලි, විවිධ පැළ වර්ග, දේශීය කැවිලි, කුළුබඩු ඇතුළු විවිධ භාණ්ඩ සහන මිලට පාරිභෝගිකයන්ට එකම ස්ථානයකින් ලබාගත හැකි වේ.මහින්ද රාජපක්ෂ ජනාධිපතිතුමාගේ මහින්ද චින්තන ඉදිරි දැක්ම යටතේ ආර්ථික සංවර්ධන අමාත්‍ය බැසිල් රාජපක්ෂ මහතාගේ මඟ පෙන්වීම අනුව ශ්‍රී ලංකා සමෘද්ධි අධිකාරිය, ගොවිජන සංවර්ධන දෙපාර්තමේන්තුව සහ මහවැලි සංවර්ධන අධිකාරිය සමඟ එක්ව මෙම දිවිනැඟුම අවුරුදු පොළවල් සම්බන්ධීකරණය කරනුයේ සමෘද්ධි කොමසාරිස් ජනරාල් දෙපාර්තමේන්තුව මඟිනි. එමෙන්ම මෙම වැඩසටහන සඳහා පළාත් පාලන, කෘෂිකාර්මික, කුඩා කර්මාන්ත සහ කර්මාන්ත අංශවලට අදාළ රාජ්‍ය ආයතනයන්හි ඍජු දායකත්වය දිස්ත්‍රික් මට්ටමින් සහ ප්‍රාදේශීය මට්ටමෙන් ලබාදී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=ab1204011</link>
    <topic>පිටස්තර බලවේගවලට අපි හිස නවන්නේ නැහැ</topic>
    <author>සංවාද සටහන සරත් පෙරේරා</author>
    <content>විදේශ ඇමැති මහාචාර්ය ජී.එල්.පීරිස්ජිනීවා යෝජනාව නිසා කිසිම විදේශ අතපෙවීමකට රජය ඉඩ නොදෙන බවත් ඒ නිසා කිසිදු අලුත් ක්‍රියාමාර්ගයකට යාමේ අවශ්‍යතාවක් නැති බවත් ජනතාවගේ සුබසිද්ධිය සඳහා රජය ක්‍රියාත්මක කරමින් සිටි වැඩ පිළිවෙළ එසේම ඉදිරියට ගෙන යාම පමණක් කරන බවත් විදේශ කටයුතු ඇමැති මහාචාර්ය ජී.එල්.පීරිස් මහතා පවසයි.සිළුමිණ සමඟ ජිනීවා සමුළු තීරණය ගැන විශේෂ සම්මුඛ සාකච්ඡාවකට එක්වෙමින් විදේශ ඇමැතිවරයා මේ ප්‍රකාශය කළේය.ඇමෙරිකාව ගෙන ආ මේ යෝජනාව නිසා කිසිම විදේශ බල කිරීමකට අණ කිරීමකට ශ්‍රී ලංකාව යටත් නොවන බව ද ඇමැතිවරයා මෙහිදී කියා සිටියේය.එම සම්මුඛ සාකච්ඡාවේ දී සිළුමිණ නියෝජිතයා ඇසූ ප්‍රශ්න කීපයක් හා ඒවාට විදේශ ඇමැතිවරයා දුන් පිළිතුරු මෙසේය.කවුරුත් දන්නවා පසුගිය දා අවසන් වුණ එක්සත් ජාතීන්ගේ මානව අයිතිවාසිකම් කවුන්සිලයේ දී ඇමෙරිකාව ශ්‍රී ලංකාවට විරුද්ධව යෝජනාවක් සම්මත කරගත් බව. අද ප්‍රශ්නය ජිනීවා සමුළු යෝජනාවෙන් පසු සිදුවන්නේ කුමක්ද කියන එකයි..?”ඒ පිළිබඳ තත්ත්වය ඉතාම පැහැදිලියි. මේ යෝජනාව සම්මත වුණා කියලා ඒ පිළිබඳව අලුත් දෙයක් කිරීමේ කිසිම බලාපොරොත්තුවක් අපට නැහැ. එහෙම අලුත් දෙයක් කිරීම අවශ්‍ය නැහැ කියලයි අපි හිතන්නේ. ඒ කියන්නේ අපි ආරම්භ කළ වැඩපිළිවෙළක් තියෙනවා. ඒ වැඩපිළිවෙළ සකස් කළේ හා ක්‍රියාත්මක කරන්නේ අපේ රටේ ජනතාවගේ අවශ්‍යතාවන් අනුවයි. එකම මිනුම් දණ්ඩ මේ රටේ ජනතාවගේ සුබසිද්ධියයි. ඒ නිසා පිටස්තර බලවේගවලට වුවමනා පරිදි ඒ වැඩ කටයුතු මෙහෙයවීමට අප කිසිසේත් සූදානම් නැහැ.”දැන් ඇමෙරිකාවේ න්‍යාය පත්‍රය කරළියට එන්නේ නැද්ද?”නැහැ. අපේ වැඩපිළිවෙළ අපි ඇතිකරගත්තු වැඩපිළිවෙළ තමා ක්‍රියාත්මක වෙන්නේ. හැබැයි මේක අලුත් වැඩපිළිවෙළක් නෙවෙයි. අපි පටන් ගත් වැඩපිළිවෙළක් තිබෙනවා.ඒ වැඩපිළිවෙළ ඒ විදියටම අපි අනාගතය තුළත් ක්‍රියාත්මක කරගෙන යනවා.”උගත් පාඩම් කොමිසමේ නිර්දේශ ක්‍රියාත්මක කරන්න සම්මතවූ ඇමෙරිකානු යෝජනාව අනුව ශ්‍රී ලංකාව පැත්තෙන් වහාම ක්‍රියාත්මක වීමේ අවශ්‍යතාවක් නැති බවයි ඔබතුමා කියන්නේ?මේක දැනටම ක්‍රියාවට නැඟී ඇති දෙයක්නේ.”නැහැ එහෙම වහාම කියන වචනයක් එම යෝජනාවේ ඇතුළත් වී නැහැ. වහාම ක්‍රියාත්මක වෙන්න බැහැනේ අවුරුදු තිහක් තුළ ගොඩනැඟුණු ප්‍රශ්න ක්ෂණිකව විසඳන්න පුළුවන් කමක් නැහැනේ. ඒක කිසිසේත් ප්‍රායෝගික දෙයකුත් නෙවෙයි. නමුත් අපි දැනට උගත් පාඩම් හා ප්‍රතිසන්ධාන කොමිසමේ වාර්තාව නිර්දේශ බොහොම සැලකිල්ලෙන් විග්‍රහ කරල ඒ පිළිබඳව කළ යුතු දේ ඒ පිළිබඳ ප්‍රමුඛතා හා ඒ යෝජනා ක්‍රියාත්මක කිරීම සම්බන්ධයෙන් වගකීම පැවරිය යුතු මණ්ඩල, පර්ෂද ඒ කියන්නේ අංශ දෙපාර්තමේන්තු සියල්ලක්ම සම්බන්ධයෙන් තීරණ අරන් තිබෙනවා. සම්බන්ධීකරණ කමිටු හදල තියනවා. මේ වැඩ පිළිවෙළ ආරම්භ වෙනවා. මේ වැඩ පිළිවෙළ අඛණ්ඩව ඉදිරියට ගෙන යාමට බලාපොරොත්තු වෙනවා.මේ කොමිසමේ නිර්දේශ දෙසිය පනහක් පමණ තිබෙනවා. මේ ඔක්කොම නිර්දේශ ක්‍රියාත්මක කරනවාද? ක්‍රියාත්මක කරන්න බැරි දේවලුත් මේකෙ තියනව නේද?”මේ කොමිසම ජනාධිපතිතුමා පත්කළ කොමිසමක්. මේ නිර්දේශ ක්‍රියාත්මක කිරීම ඒ පිළිබඳ තීරණගැනීමේ වගකීම අයිති වෙන්නේ ආණ්ඩුවටනේ. කොමිෂන් සභාවේ කාර්යභාරය තමයි ඒ නිර්දේශ රජයට ඉදිරිපත් කිරීම. රජය අවසාන තීරණය ගන්න ඕන. වෙන රටවලත් මේ වගේ කොමිෂන් සභා පත්කරල තියනවා. යම්කිසි ව්‍යාකූලත්වයක් නිරාකරණය වීමෙන් සමනය වීමෙන් පසු මේ වගේ කොමිෂන් සභා හුඟක් රටවල පත්කරල තියනවා.”අයර්ලන්ත ප්‍රශ්නයට පසු බ්‍රිතාන්‍යය කළා. දකුණු අපි‍්‍රකාවෙත් මේ විදියෙම කොමිසමක් පත්කළා. හැබැයි කොමිෂන් සභාවට නෙමෙයි අවසාන බලය තිබෙන්නේ ඒ ගැන තීරණ ගන්න. කොමිසම කරන්නේ උපදෙස් දීම රජයට නිර්දේශ ඉදිරිපත් කිරීම. අවසාන වගකීම එන්නේ රජයට. රජයක් කියන්නේ ජනතාව පත්කරපු ජනතාවට වගකිව යුතු එකක්. ඒ නිසා ජනතාවට වග කියන්නේ කොමිෂන් සභාව නෙමෙයි රජය. ඒකෙන් අදහස් වෙන්නේ නැහැ කොමිෂන් සභාව දුන් උපදෙස් සැහැල්ලුවට සලකනවා කියලා. අනිවාර්යයෙන් අවසාන වගකීම එන්නේ රජයට.ඉතින් රජය තමයි තීරණය කළ යුත්තේ අවසානයේ මොන නිර්දේශ ද ක්‍රියාත්මක කරන්නේ කියලා. රජයට ඕන නිර්දේශ ක්‍රියාත්මක කරන්න පුළුවන්. ඒකෙන් අදහස් වෙන්නේ නෑ රජය කොමිෂන් සභාවක නිර්දේශ සීයට සීයක් ක්‍රියාත්මක කරනවා කියලා. හැබැයි මං හිතන්නේ නෑ කිසිම කොමිෂන් සභාවක නිර්දේශ සියයට සියයක් කොයිම රටකවත් ක්‍රියාත්මක කරනවා කියලා. එතන එහෙම අර්බුදයක් නැහැ.”ඇමෙරිකාව ඉදිරිපත් කළ යෝජනාවේ දී අපට පරාජය අත්වුණාය කියල කෙරෙන විවේචනය ගැන කියන්නේ කුමක්ද?”පරාජය කියන වචනය මම හිතන්නේ මෙතැනදි එතරම් ගැළපෙන්නේ නැහැ. මේ යෝජනාව ගෙනාවේ එක පැත්තකින් ලෝකයේ ප්‍රබලම රට. ඇමෙරිකාවේ තත්ත්වය ඒකනේ. ඒ රට කවදාවත් යෝජනාවක් ගේන්නේ නැහැ පරදින්න බලාගෙන. ඒකත් එක පැත්තක්. ඒ නිසා ඒගොල්ලෝ මේ අවස්ථාවේදී ඒ යෝජනාව දිනන්න පුළුවන් හැම දෙයක්ම කළා ඒක දිනාගන්න විවිධාකාරයෙන්. ඒ ගොල්ලන්ගේ තානාපති කාර්යාල මේ හැම රටකම තියෙනවා.මේ සාමාජික රටවල් 47ම ඇමෙරිකාවට නේවාසික තානාපති කාර්යාල තියනවා. ඒ වගේම ඒවායේ හැම ශක්තියක්ම මේක දිනාගන්න යෙදෙව්වා. සමහර රටවල්වලට ඒගොල්ලෝ ආර්ථික ආධාර සපයනවා. ඒ රටවල් සමඟ වෙළෙඳ සම්බන්ධතා තියෙනවා. ඒවායේ යටිතල පහසුකම් සංවර්ධනය කරනවා. සමහර රටවල ආරක්ෂාව සම්බන්ධ විශේෂ වගකීම් ඇමෙරිකාවට තියෙනවා. මේ සියලුම ශක්තීන් ඇමෙරිකාව මුළුමනින් පාවිච්චි කළා.”අපිත් මේ යෝජනාවට රටක් විදියට හිතල මුහුණ දුන්නා. මේ යෝජනාවට අපේ එකඟත්වයක් නැහැ.. අපි මේක පිළිගන්නේ නැහැ. අන්තිමට ඉන්දියාව හැරෙන්න මුළු ආසියාවම වාගේම අරාබි ලෝකය අපිත් එක්ක හිටියා. අප්‍රිකාවේ බහුතරය මේකට කැමැත්ත ප්‍රකාශ කළේ නැහැ.ඇතැම් රටවල් කෙළින්ම අපිත් එක්ක ඡන්දය දුන්නා. නැතිනම් මේක පිළිගන්න බැහැ කියලා ඡන්දය දීමෙන් වැළකී හිටියා ඒ අයට තියෙන පීඩනය නිසා. අවසානයේ මේකට කැමැති වුණේ රටවල් 24යි. රටවල් 23ක් මේකට කැමැත්ත ප්‍රකාශ කළේ නැහැ. මේකනේ තත්ත්වය. මේක ලොකු පරාජයක් විදියට පිළිගන්න පුළුවන්කමක් නැහැ. අපි ඇත්ත තත්ත්වය මෙතරම් පීඩනයක් තියෙද්දීත් මුළු ලෝකයටම කිව්වා.”ඉන්දියාවේ සහාය සුපුරුදු පරිදි ලංකාවට ලැබුණා නම් ප්‍රතිඵලය සම්පූර්ණයෙන් වෙනස් වෙනවා?”ළඟ ළඟ යන තියුණු තරගයක් තිබුණේ. අවසානයේ ඉන්දියාව ගත්ත තීරණය හුඟාක් දුරට මේ ප්‍රතිඵලය ලබන්න හේතුසාධක වුණා.”එසේ නොවුණා නම් අපට දිනන්න තිබුණා...?”එසේ නොතිබුණා නෙවෙයි. බොහොම කිට්ටුවෙන් යන ප්‍රතිඵලයක් තිබුණේ. තියුණු සටනක්. සමහර ගණන් බැලීම් තක්සේරු අනුව අපට වැඩිපුර ඡන්දයක්, දෙකක් ගන්න තිබුණා කියලත් වාර්තා වුණා. මේකෙ විශාල වෙනසක් වුණා ඉන්දියාව යෝජනාවට පක්ෂ වෙන්න යනවා කියලා කළ ප්‍රකාශය නිසා.””මේක අයහපත් පූර්වාදර්ශයක්. මේකෙ අනුශාංග ශ්‍රී ලංකාවට පමණක් සීමා වෙලා නැහැ. හුඟක් රටවල් පිළිගත්ත මේක අනාගතයේ හුඟක් රටවලට අහිතකර ලෙස බලපාන්න පුළුවන් කියලා. ඔවුන් පෙන්වා දුන්නා ඒ නිසා මානව හිමිකම් කවුන්සිලයේ ක්‍රියාපටිපාටිය මේ නිසා යම්කිසි අවුල්සහගත තත්ත්වයකට පත්වෙනවා කියලත්.”ශ්‍රී ලංකා - ඉන්දියා සබඳතාවල අනාගත ස්වරූපය කුමන ආකාරයක් ගනීවිද?”අපේ දෙරට අතරත් තියෙන්නෙ ඓතිහාසික සබඳතාවක්නේ. ඒ නිසා මේ එක සිද්ධියක් නිසා රටවල් දෙක අතර සබඳතා බිඳ වැටෙන්නේ නැහැ. ඉන්දියාවත් අපට වැදගත් වෙනවා වෙළෙඳ කටයුතු ආයෝජන කටයුතු සංචාරක කටයුතු වගේ ඒ සියල්ලක් සම්බන්ධයෙන්. අනාගතය කරා ඉදිරියට යාමයි වැදගත් වෙන්නේ. කරපු දේ වැරදියි කියලා ඉන්දියාවට අපි කියනවා.”ඔබතුමා ලබන මැයි මාසේ හිලරි ක්ලින්ටන් රාජ්‍ය ලේකම්වරිය හමුවෙන්න ඇමෙරිකාවට යනවා. ඇමෙරිකා- ලංකා සබඳතාවලට කුමක්ද වෙන්නේ?”රටවල් දෙකක් අතර සම්බන්ධය එකම කාරණයක්, එකම විෂයක් කේන්ද්‍රගත කරගෙන නිර්මාණය වන දෙයක් නෙමෙයි. ඒකට විවිධ අංශ විවිධ පැති තියනවා. මේ කරුණ නිසා ඇමෙරිකාව සමඟ තියෙන සම්බන්ධය අපි කඩාකප්පල් කරගන්න යන්නේ නැහැ.ඇමෙරිකාව සමඟ අපේ රටට තිබෙනවා විවිධ ගනුදෙනු. ආරක්ෂාව සම්බන්ධයෙන් අපේ ආරක්ෂක අංශවල පුහුණුවීම්, අපේ ශිෂ්‍යයන් පන්දහසකට වඩා ඇමෙරිකා මේ විශ්වවිද්‍යාලවල ඉගෙන ගන්නවා. අපේ රටෙන් යවන ප්‍රධාන වෙළඳ භාණ්ඩය ඇඟලුම් සම්බන්ධයෙන් ප්‍රධානම වෙළඳ පොළ ඇමෙරිකාව. මේ ඇමෙරිකාව සමඟ තියන සබඳතා එහෙමම තියනවා. නමුත් අපි ඇමෙරිකා එක්සත් ජනපදය කරපු දේ සම්බන්ධයෙන් එකඟ වෙන්නේ නැහැ. ඒ නිසා ඒ සම්බන්ධයෙන් තුලනාත්මක ආකල්පයක් තමයි අවශ්‍ය වන්නේ. ඒ කියන්නේ අනාගතය ගැන හිතල අපි සුදුසු විදියට රටට යෝග්‍ය විදියට ඒ ප්‍රකාශිත සම්බන්ධය ඉදිරියට ගෙන යන්න තමා අපේ අරමුණ වෙලා තියෙන්නේ.”ලෝකයේ පුංචි රටකට විරැද්ධව මෙවැනි විශේෂ යෝජනාවක් ඇමෙරිකාව වගේ රටක් ගෙනාවේ ඇයි කියන ප්‍රශ්නය විශේෂයි. යුද්ධය අවසාන අවස්ථාවේ දී යුද්ධය නවත්වන්න කියල ඇමෙරිකාව කියා සිටිද්දී යුද්ධය ඒ අවස්ථාවේ නොනැවැත්වීම නිසා ලංකාවට දඬුවම් කරන්න ඇමෙරිකාව මේ යෝජනාව ගෙනාව කියන මතය ගැන ඔබතුමා කුමක්ද කියන්නේ. මෙවැනි දණ්ඩන ප්‍රතිපත්තියක් මෑතක සිට ඇමෙරිකාව ක්‍රියාත්මක කරමින් සිටිනවා නේද?”රටේ විදේශ ඇමැතිවරයා හැටියට මම කැමැති නැහැ අහවල් රට මෙහෙම මේ මේ හේතු උඩ අපේ රටට විරුද්ධකම් කරනවා කියල කියන්න. ඒක වැරැදියි ඒක රටට යහපතක් වෙන දෙයක් නෙවෙයි රටේ විදේශ ඇමැතිවරයා එවැනි ප්‍රකාශයක් කිරීම. හැබැයි මට කියන්න පුළුවන් ඇමෙරිකාව ඉදිරිපත් කළ යෝජනාව සාධාරණ පදනමක් මත ඉදිරිපත් නොකළාය කියන එක. ඒකට ප්‍රධාන හේතුව තමයි අපි උගත් පාඩම් කෙමිසමේ නිර්දේශ ක්‍රියාත්මක කිරීමට, රටේ පුනරුත්ථාපන වැඩ කටයුතු කිරීමට, අවතැන් පුද්ගලයන්ට නිවාස සපයා දීමට, ත්‍රස්තවාදයට නැඹුරු වූ තරුණයන් පුනරුත්ථාපනය කර නැවත සමාජගත කිරීමට මේ සියලු කටයුතු සම්බන්ධයෙන් විශාල වැඩ පිළිවෙළක් ආරම්භ කළා පමණක් නෙවෙයි ප්‍රතිඵල ලබාගෙන තිබෙන අවස්ථාවකයි ඔවුන් මේ විදියේ යෝජනාවක් ඉදිරිපත් කළේ.”අනික හුඟක් රටවල් පිළිගත්ත කාරණයක් තමයි එක රටක් ඉලක්ක කර ඉදිරිපත් කරන යෝජනාවක් ඒ කවුන්සිලය තුළ ගෙනඒම වැරැදියි කියන කාරණාව. මේ සියලු හේතු නිසා අපි විශ්වාස කරනව ඇමෙරිකාව අපට විරුද්ධව යෝජනාවක් ගෙන ඒම මුළුමනින්ම වැරැද්දක් කියලා.”ජගත් මානුෂික අයිතිවාසිකම් සමුළුවේදී මේ විදියට ඊශ්‍රායලයට විරුද්ධවත් යෝජනාවක් සම්මත වුණා. දැන් ඔවුන් කියනවා ඒ යෝජනාව තමන් පිළිගන්නේ නැතිය. තමුන් කවුන්සිලයෙනුත් අයින් වෙනවා කියලා...?”ඔවුන් කියනවා ඒ යෝජනාව සම්පූර්ණයෙන් ප්‍රතික්ෂේප කරනවාය අවශ්‍ය වුණොත් කවුන්සිලයෙන් අයින් වෙනවා කියලා. මා හිතන්නේ නැහැ අපි එච්චර දුර යාමට අවශ්‍යයි කියලා. ඒ වගේම අපි කියනවා අපි මානව හිමිකම් කවුන්සිලයට කොහෙත්ම ඉඩ කඩ සපයා දෙන්නේ නැතිය කියලා අපේ රටේ අභ්‍යන්තර කටයුතුවලට මැදිහත්වීමට. ඒක කොහෙත්ම ඒ අයට අයිති කටයුත්තක් නෙවෙයි.මේගොල්ලො තිරණ ගන්නෙත් මම අර කලිනුත් කීව පිළිවෙළට යම් කාරණයක් සම්බන්ධයෙන් හරිද වැරැදිද කියල කරුණු සොයා බලල ස්වාධීනව හිතල කල්පනා කරල ගත්ත තීරණයක් නෙවෙයි මේක බ්ලොක් එකක් සමූහයක් විදියට ගත්ත තීරණයක්. ඉතින් එහෙම ගත්ත තීරණ අපේ රටේ ප්‍රතිපත්ති සකස් කිරීමට සුදුසු පදනමක් විදියට අපි කිසිසේත්ම හිතන්නේ නැහැ.ඒ නිසා අපි කරන්නේ අපේ රටේ ජනතාවගේ සුබසිද්ධියට රජය ගෙන ඇති තීරණ ඉදිරියට ගෙනයාම.දැන් නවි පිල්ලෙයි ජගත් මානව හිමිකම් මහ කොමසාරිස්වරිය කවද්ද ලංකාවට එන්නේ?”එන දින ගැන තීරණයක් තවම නැහැ. එතුමියට ආරාධනාවක් යවල තිබුණා මීට අවුරුදු කීපයකට ඉස්සෙල්ලා. මීට ගොඩක් කළින්. හැබැයි එන දින වකවානු තාම තීරණය කරල නැහැ.මේ ඇමෙරිකානු යෝජනාව නිසා ශ්‍රී ලංකාවේ කැමැත්ත නැතිව මානව හිමිකම් කවුන්සිලයට තීරණයක් ගන්න බැරිද?”බැහැ. මානව හිමිකම් කවුන්සිලය පිහිටුවීමට තීරණය කලේ එක්සත් ජාතීන්ගේ මහ මණ්ඩලය. මේ කවුන්සිලය පිහිටුවීමේදී සම්මත කරගත් රෙගුලාසිවල පැහැදිලිව සඳහන් වෙනවා මේ සඳහා ඒ අදාළ රටේ කැමැත්ත අවශ්‍යයි කියලා. දැන් කැමැත්ත නැතිව කිසියම් ක්‍රියාමාර්ගයක් අනුගමනය කරන්න බැහැ.”මේ යෝජනාව නිසා අපේ රටේ ස්වාධිපත්‍යයට ස්වෛරීභාවයට කුමක්ද සිදුවන්නේ?”නැහැ. එහෙම හානියක් වෙන්න කිසිම ඉඩක් තියල නැති නිසා. එහෙම හානියක් වෙන්නේ අපි මේ යෝජනාවට අවනත වුණා නම් පිළිගත්ත නම්. අපි මේක පිළිගත්තේ නැහැ. ඔවුන් සමඟ යම් එකඟත්වයකට ඇවිල්ල මෙය සම්මත කරන්න ඉඩදුන්නා නම් එවැනි ප්‍රශ්නයක් මතුවෙන්න තිබුණා. අපි එවැන්නකට කිසිදු ඉඩක් තියල නැහැ.”සම්මත කරපු මේ යෝජනාව තුළින් යම් ආකාරයක විදේශ නිරීක්ෂණ, පරීක්ෂණ, සුපරීක්ෂණ දැන් සිදුවෙන්න ඉඩ තියෙනවද නැද්ද?නැහැ. අපේ තර්කය අපේ රටේ ඔවැනි අන්තර්ජාතික තලයේ පරීක්ෂණ කරන්න පුළුවන් වන්නේ අදාළ රටට අවස්ථාව දීමෙන් පසුව පමණයි. ඒ කියන්නේ මේ විදියේ ගැටලුවලට ඉස්සෙල්ලම විසඳුම් සොයන්න ඕන රට තුළින්. ඒ රටේ සංස්කෘතියට අදාළ වන පරිදි දේශීය මට්ටමින් තමයි ඉස්සෙල්ලම කරන්න ඕන. දැන් ඒක අපි කරමින් යනවා.”දැන් උගත් පාඩම් කොමිසමේ නිර්දේශ ක්‍රියාත්මක කිරීම අපි ඉදිරියට ගෙනියනවනේ. ඒ නිසා අන්තර්ජාතික මට්ටමේ ක්‍රියාත්මකවීමකට කිසිසේත් පදනමක් නැහැ කියන ස්ථාවරයේ තමයි අපි පැහැදිලිව ඉන්නේ. ඒක වෙනස් වන්නේ නැහැ. ඒ නිසා අපේ රටේ ස්වෛරීභාවයට ස්වාධිපත්‍යයට ගැටෙන පරිදි වන කිසිම ක්‍රියාමාර්ගයකට අපි යන්නේ නැහැ.”මානව හිමිකම් කවුන්සිලයේ 22 වැනි සැසි වාරයට ප්‍රගතිය වාර්තා කරන්න වෙනවා මේ යෝජනාව අනුව...?”අපෙන් නෙවෙයි නවි පිල්ලෙයි මහකොමසාරිස්වරිය නිර්දේශයක් ඉදිරිපත් කළ යුතුයි.”එය රජය නොවෙයිද කළ යුත්තේ?”නැහැ. එතුමිය ඉදිරිපත් කරන්න ඕන. අපි තොරතුරු දීම ළඟදි ඉඳල නෙමෙයි හැම අවුරුද්දෙම මේ සමුළුවට අපි ගියානේ. අපි ඒගොල්ලෝ එක්ක දිගටම සාකච්ඡා පැවැත්තුවා. ඒක වෙනම දෙයක්. හැබැයි අපි කිසිම බලකිරීමකට අණ කිරීමකට අපි යටත් වන්නේ නැහැ.අපේ කැමැත්තෙන් විවෘත සාකච්ඡා හැමදාම කළ පරිදි පවත්වන්න පුළුවන්.”සංවාද සටහන සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=ab1204013</link>
    <topic>අපේකම යළි හදාගනිමු</topic>
    <author>සංවාදය - සරත් පෙරේරා</author>
    <content>බෞද්ධාලෝක මාවතේ ධර්මායතනාධිපති පූජ්‍ය ඇල්ලේ ගුණවංශ නාහිමිඅපේ රටේ ඉතිහාසයේ විවිධ අවස්ථාවල විවිධාකාරයෙන් විදේශ ආක්‍රමණ ඇතිවෙලා තිබෙන බව වගේම රටේ පැවැත්මට එරෙහිව තර්ජන ගර්ජනත් ඇතිවෙලා තිබෙන බව අපි දන්නවා. ඒ කාල වකවානුවල අපේ රජදරුවන් මුතුන්මිත්තන් ඉතාම බුද්ධිමත්ව, උපායශීලීව හා උපක්‍රමශීලීව ඒවට මුහුණ දීල තියනවා. අදත් ඒකෙ වෙනසක් නැහැ. මේ අපේ සමාජයට බටහිර රටවලින් දේශපාලන, සමාජ හා සංස්කෘතික වශයෙන් ඇතිවන බලපෑම පසුගිය දශකයක පමණ කාලය තිස්සේ මා පැහැදිලි කරල තියනවා. මේක එදා මා කියනකොට සමහරුන්ට තේරුම් ගන්න බැරිවුණා.අපේ රටට විතරක් නෙවෙයි දකුණු ආසියාවේ අපේ කලාපයේම නේපාලය, බංග්ලාදේශය, මියන්මාරය, ඉන්දුනීසියාව, මාලදිවයින වගේ රටවල් ගණනාවක විවිධාකාර ප්‍රශ්න මතුකරල තියනවා. මේ ප්‍රශ්න පිටිපස්සේ ඉන්නෙ වෙන කවුරුවත් නෙවෙයි බටහිර රටවල් කියලයි මා හිතන්නේ.මේ කලාපයේ රටවල් අපි එක පවුලක් විදියට ගත්තොත් අපේ වැඩිමහල් සහෝදරයා නිසැකයෙන්ම ඉන්දියාව. ඉන්දියාවේ හිටපු මහරජවරුන් අතර ශ්‍රේෂ්ඨතමයා ලෙස සැලකිය හැකි ධර්මාශෝක මහරජතුමා අපට කරපු සැලකිල්ල කොතෙක්ද කියල අපි දන්නවා. එතුමා අපේ රටට කොතරම් ආදරය කළා ද ගෞරව කළාද කියනව නම් ධර්මාශෝක රජතුමාගේ එකම පුතණුවන්වත් එකම දියණියවත් ධර්ම ප්‍රචාරයට එව්වේ අපේ රටටයි. උතුම් බුද්ධධර්මයත් ඒ හා බැඳුණ වටිනාකම්, සාරධර්ම පද්ධතියත් අපට ලැබුණේ මේ විදියටයි. අපට අපේම යැයි කිව හැකි උරුමයක් ලැබිල තියෙන්නේ මේ පිනෙනුයි. එසේ ලැබුණ උතුම් වූ ජයශ්‍රීී මහා බෝධීන් වහන්සේ අදත් අපි ආරක්ෂා කරගෙන සිටිනවා. සර්වඥ ධාතූන් වහන්සේ වැඩි ප්‍රමාණයක්, සත් නමක්ම වගේ වැඩ ඉන්නෙ අපේ ලංකාවේ. මේ දායාද සියල්ල අපට ලැබුණේ ඉන්දියාවෙන්. අපේ සංගීතය අපේ නැටුම්, අපේ කලා ශිල්ප බොහෝ දුරට ඉන්දියාවත් එක්ක නෑකම් කියනවා.අපට කනගාටුව තියෙන්නේ ඉන්දියාවට අපේ රටේ ජනතාව විශාල ලෙස ආදරය කළා. අපේ ජනතාව ඉන්දියාව ගැන හිතන්නේ අපි, අපේ කියන හැඟීමකින්. අපේ ජනතාව විශාල වශයෙන් ඉන්දියාවට බුදුන් උපන් දේශයට වන්දනාවට යනවා. ධර්මාශෝක මහරජතුමාගේ ශිලා ලිපියක තියන වැදගත් වචන කීපයක් මෙතැනදී මතක් කළ යුතුමයි. එතුමා ඒ ශිලා ලිපියේ ලියලා කියනවා “රටවැසි සියල්ලෝම මාගේ දරුවෝය” කියලා. ධර්මාශෝක මහරජතුමාගේ මේ උදාන වාක්‍ය බලල අද ඉන්දියාවේ පාලකයෝ කල්පනා කරන්න ඕන මුළු දකුණු ආසියාවම අපගේ සහෝදරයෝය, දරුවෝය කියලා.මූලික බීජයඅපට විරුද්ධව ත්‍රස්තවාදයේ මූලික බීජය ඇතිවුණේ ඉන්දියාව තුළ. මොනයම් හේතු උඩ හෝ ශ්‍රී ලංකා රාජ්‍යයට විරුද්ධ දෙමළ තරුණ තරුණියන් පුහුණු කළේ ඉන්දියාව තුළ. ඒ ඉන්දිරා ගාන්ධි මැතිනියගේ පාලන සමයේ. ලංකාවේ හිටපු ඉන්දීය මහ කොමසාරිස්වරයකු වන කේ.එන්.ඩික්සිත් මහතාගේ පොත්පත්වලිනුත් එදා හිටපු ඉන්දීය නායකයන් කටයුතු කරල තියන ආකාරය හෙළිවෙනවා. ඒ පුරුදු පුහුණු කළ ත්‍රස්තයන්ම තමයි ඉන්දියාවේ හිටපු ශ්‍රේෂ්ඨ නායකයකු වන රජීව් ගාන්ධි මහතාගේත් ජීවිතය විනාශ කළේ.මේ පිටරටුන්ට අතපාන්න ඕන රටක්වත් ජාතියක්වත් නෙවෙයි. අපට ඕන කෑම බීම ටික අපටම හදාගන්න පුළුවන්නම් මේ සඳහා පිටරටට ඇදී යන රුපියල් කෝටි ප්‍රකෝටි සංඛ්‍යාත මුදල අපේම ගෙදර ඉතිරි වෙනවා. නැතිනම් අපේම ගොවියා අතට ඇදී යනවා. මේ අවුලම තමයි අපි මුහුණ දීල තියන දුප්පත්කමේ ප්‍රශ්නයත්. අපි පිටරටින් කෑම බීම ගෙන්නල ඇමෙරිකාවේ ඉන්දියාවේ ගොවීන් පොහොසත් කරමින් ඉන්නේ. ඇයි අපට මෙය නවත්වන්න බැරි.මම අදත් ඉන්දියාවට ආදරය කරනවා. අපි ශ්‍රී ලාංකිකයන් හැමෝටම ඉන්දියාවට තියන බැඳීම ඒතරම්ම සමීපයි. ජිනීවා සමුළුවේදී ඇමෙරිකාව ඉදිරිපත් කළ යෝජනාවට අපට විරුද්ධව ඡන්දය පාවිච්චි කිරීමෙන් ඉන්දියාව එල්ටීටීඊ දෙමළ ඩයස්පෝරාවට යටත් වුණා නේද ඔවුන්ගේ කුමන්ත්‍රණයට ඉන්දියාවත් හසුවුණා නේද කියන කනගාටුව මට තියනවා. බටහිර අධිරාජ්‍යවාදීන් ඉන්දියාව කෑලිවලට කඩන්න කුමන්ත්‍රණ කළේ අද ඊයෙක නොවන බව පැහැදිලියි.මේක ඉන්දියාවටම යකා බැඳගත්ත වගේ විනාශය ගේන තීරණයක් වේවි. ඉන්දියාවේ ත්‍රස්තවාදී ව්‍යාපාර තියෙන්නේ එක ප්‍රාන්තයක නෙවෙයි. කර්නාටක ප්‍රාන්තයේ වනගතව ඉන්න මාවෝ කැරලිකාරයන්ට ශ්‍රී ලංකාවේ දෙමළ ත්‍රස්තයනුත් එකතුවෙලා ඉන්න බව ඒ ප්‍රාන්ත ඇමැතිවරයෙක්ම ඊයේ පෙරේදා හෙළිකරලා තිබුණා. මුම්බායිවල මාවෝ ත්‍රස්තවාදීන් බෝම්බ පුපුරවලා පොලිසියේ 15ක් ඊයේ පෙරේදා මරුමුවට පත්වුණා. ඉන්දියාවට විපතක් වනවාට අප කවුරුත් කැමැති නැහැ.ඇමෙරිකාව අද ජීවත්වන්නේ අනෙක් රටවල මිනිස්සුන්ගේ ලේවලින් හා කඳුළුවලින්. ඇෆ්ගනිස්ථානයේ ගෑනු මරල ඒ ගෑනුන්ගේ ලේ ඇමෙරිකාවේ ජීවන ක්‍රමය බවට අද පත්වෙලා.ඉරාකය, ලිබියාව, ඇෆ්ගනිස්ථානය විතරක් නෙවෙයි තමන්ට මිතුරුව සිටි පාකිස්තානයටත් අද ඇමෙරිකාව සතුරුකම් කරනවා. අද ඇමෙරිකාව ඉන්දියාව අල්ලන් පාකිස්තානයට විරසක කම් පානවා. කවදාහරි ඇමෙරිකාව මේකම තමයි ඉන්දියාවටත් කරන්නේ. ඒ නිසා බටහිර අධිරාජ්‍යවාදීන් සමඟ ගණුදෙනු කිරීමේදී අපි කවුරුත් ප්‍රවේශම් විය යුතුයි.අපේ ජනාධිපතිතුමාට ලෝකයේ සියලු රටවල් සමඟ සිටගනිමින් මේ රටේ ත්‍රස්තවාදය සහමුලින්ම තුරන් කරන්න පුළුවන් වුණා. එහෙම යහපත් විදේශ ප්‍රතිපත්තියක් අපි ගෙන ගියේ. මේ රටේ යහපත් විදේශ ප්‍රතිපත්තියක් ගැන කතාකරනකොට මතක් කරන්න පුළුවන් මුල්ම කෙනා ලෝකයේ ප්‍රථම අග්‍රාමාත්‍යවරිය වූ සිරිමා බණ්ඩාරනායක මැතිනිය. නොබැඳි ජාතින්ගේ සමුළුව පවත්වල ටිටෝ වැනි එදා හිටපු මහා ලෝක නායකයන් පවා අපේ රටට ගෙන්වා ගන්න එතුමිය සමත් වුණා.මට මතක් වෙන්නේ අපට හිටපු හොඳම විදේශ ඇමැති ලක්ෂ්මන් කදිරගාමර් මහත්තයා.අපේ හොඳ නමවිදේශවල සිටින ශ්‍රී ලාංකික ජනතාව මේ වෙලාවේ ශ්‍රී ලංකාවේ හොඳ නම රැකගන්න ඒ රටවල නායකයන් තානාපති නිලධාරීන් හමුවෙලා තමන්ට හැකි පමණින් මේ රටේ ඇත්ත තත්ත්වය ඒ රටවලට පහදා දෙන්න තම ශක්ති ප්‍රමාණයෙන් කටයුතු කළ යුතුයි. ත්‍රස්තවාදීන් මේ රටේ ලේ හලල අවි බලයෙන් ගන්න හැදුව දේ අද අපේ බෙල්ල මිරිකල ගන්න අලුත් ආක්‍රමණයකට මේ රට මුහුණ දීල ඉන්නේ.බටහිර ඔය බලවතුන් අපට කිව්වේ එල්ටීටීඊ ත්‍රස්තවාදය කවදක්වත් පරද්දන්න බැහැ කියලනේ. අපි අපේ හමුදා ඒ ත්‍රස්තවාදය පරාජය කළා. මේ රටේ ඉන්න සාමකාමී ලක්ෂ සංඛ්‍යාත ජනතාවගේ නාමයෙන් ඒ ගෞරවය යන්න ඕන මේ රටේ ගම්බදව ඉන්න තරුණ තරුණියන්ට.ඒ යුද්ධයේදී විසිදහසකට වැඩි තරුණ තරුණියන් පිරිසක් පොලිසියට හමුදාවට බඳවා දෙන්න මුල්වුණ කෙනෙක් හැටියට සේවය හැරගිය විශාල සෙබළුන් නැවත හමුදාවට බඳවා දෙන්නත් මා කටයුතු කළා.එහෙම ඉතිහාසයක් ඇති පුද්ගලයෙක් හැටියට ත්‍රස්තවාදීන් එදා ඇතිකළ භීෂණයේ දෝංකාරය හරි හැටි පහව යන්නත් කළින් මේ ඇතිවේගන යන අලුත් විදියේ ආක්‍රමණය ගැන අතිශයින් මා කනගාටුවට පත්වෙනවා. අද අපේ රටට විරුද්ධව ක්‍රියා කරන අපේම මිනිස්සු කොපමණ ඉන්නවද කියල ජිනීවාවලදි ඇතිවුණ ප්‍රශ්නයේදී හෙළි වුණා.මං හිතන්නේ තමන් උපන් මව්බිමට විරුද්ධව වැඩ කරන කතා කරන රට පාවාදෙන දේශද්‍රෝහීන් ඉන්න එකම රට ලංකාව. මා හිතන්නේ නැහැ කන්න ආහාරයක් නැතුව ඉන්න සූඩානයේ ඉතියෝපියාවේ මිනිස්සුවත් මේ විදියට තමන් උපන් බිම පාවා දෙනවා ඇති කියලා. අවුරුදු තිස් දෙකක්ම අපේ රටට විරුද්ධව තිබුණ එල්ටීටීඊ ත්‍රස්ත කඳවුරට අමතරව තවත් මව්බිමට එරෙහි කඳවුරු කීපයක්ම අපේ රටේ තිබුණා. ඒ මව්බිමට එරෙහි මාධ්‍ය කඳවුර, කලාකරුවන්ගේ කඳවුර, භික්ෂු කඳවුර, විශ්වවිද්‍යාලවල උගත් යැයි සම්මත මිනිසුන්ගේ කඳවුරක් තිබුණා ඩොලර් හා පවුම්වලින් යැපුණ. අද වෙනකොට ඒ මව්බිමට ද්‍රෝහී කඳවුරේ උන්න සියලු දෙනාම අවදිවෙලා මව්බිමට එරෙහි අවි අමෝරාගෙන තිබෙනවා. ඒ අය තමයි ජිනීවා ගිහින් මව්බිමට එරෙහිව කතා කරන්නේ. පුදුමයි. මෙහෙම මව්බිමට එරෙහි ද්‍රෝහීන් ඉන්න රටක් ලෝකෙ වෙන කොහෙවත් නැහැ.සමහරු කියන්න හදනවා ඇමෙරිකාවට ලංකාවෙන් ඇති වැඩේ මොකක්ද කියලා. ‘ත්‍රිකුණාමලය වරාය පාලනය කරන්නා මුළු ආසියාවම මුළු ලෝකය පාලනය කරනවා’ කියල නැපෝලියන් කියපු ප්‍රකාශය ඇයි අප අමතක කරන්නේ. අප සතු සම්පත් අමතක කරන්න එපා.අපේ ජල සම්පත, අපේ වන සම්පත, ඒ වගේ අපේ සමුද්‍ර සම්පත ඒ කෝකටත් වැඩිය ළඟදි කළ ගවේෂණවලින් හොයාගත්ත ලංකාව සතු ඛනිජ තෙල් හා ගෑස් සම්පත, ගුවන්යානා හැදීමට උපයෝගී කරගැනෙන ඛනිජ සම්පතත් දැන් අපි හොයාගෙන තියනවා. අපට වඩා අපේ රට ගැන මේ බටහිර බලවේග ඔවුන්ගේ රහස් ඔත්තු සේවා හරහා ලබාගත් තොරතුරු මඟින් මේ බව හොඳාකාරව දන්නවා.ඒ නිසා රටේ ජනතාව ඉතාමත්ම බුද්ධිමත්ව කල්පනාවෙන් කටයුතු කළ යුතු කාලපරිච්ඡේදයක් උදාවෙලා තියෙන්නේ. අද සාමාන්‍ය ජනතාවට මොනවද රට වෙනුවෙන් කරන්න පුළුවන් කියලා කෙනෙකුට අහන්න පුළුවන්. ඔවුන්ටත් රට වෙනුවෙන් කරන්න පුළුවන් දෙයක් තියනවා. රට වෙනුවෙන් කළ යුතු යුතුකමක් තියනවා. ඒක තමයි තමන් කන බොන දේ ටික තමන්ම නිෂ්පාදනය කරගැනීම. මේ රට පිටරටවලට වහල්වුණ ජාතියක් නෙවෙයි. එහෙම අපිව පරාදීන ජාතියක් කළේ මේ රට අවුරුදු හාරසිය පනහක් තිස්සේ අල්ලාගෙන උන්න අධිරාජ්‍යවාදීන්. අපි නිදහස ලබාගන්නකොටම ව්‍යාපාරයක් ක්‍රියාත්මක කළා ‘සියරට දේ සිරි සැපදේ’ කියලා. ඒ කතාව හරියට හරි. අදත් අපිට ඒක හරියට කරගන්න බැරිවෙලා තියනවා. අපි කන්න ගන්න හාල් ටිකත් මේ මෑතක් වෙනකම් ගෙනාවේ පිටරටවලින්.අපි ත්‍රස්තවාදය පරාජය කරන්න මහා මෙහෙයුමක් ක්‍රියාත්මක කළ ආකාරයට රටට අවශ්‍ය ආහාර ටික නිපදවන්න ආහාර සුරක්ෂිතතාවක් ඇතිකර ගන්නත් තවත් මහා වගා මෙහෙයුමක් නොපමාව දියත් කළ යුතුයි. පාන් පිටි නැවැත්තුවොත් මුහුණ දෙන්න පුළුවන් විදියට අපට සූදානමක් තිබිය යුතුයි.ඕනම කෙනෙකුට තමන් ඉන්න ඉඩමේ බතල ටිකක්, මඤ්ඤොක්කා ගහක් දෙකක් හිටවා ගන්න පුළුවන්.අපේ ජීවන ක්‍රමය බටහිර බලවේග මඟින් සම්පූර්ණයෙන් අවුල් කරලා. අපි එදා කෑව කොස්, දෙල් අද අපේ දරුවන්ට කන්න පුළුවන් ද? එදා පැටිස් කට්ලිස් වෙනුවට කෑවෙ පොල් ටිකක් එක්ක මයියොක්කා පිඟානක්. අද එහෙම කන්න අපේ දරු පරපුරට පුළුවන්ද කියා ඇසිය යුතුයි. එදා කුරුම්බ ගෙඩියට තිබුණ තැන අද නැතිවෙලා. පැණිබීම බීල අපේ දරුවන් නැති ලෙඩ හදාගෙන.අපි එදා බිව්ව එලකිරි ටිකට අද මොකද වෙලා තියෙන්නේ. අද පිටරටවලින් රුපියල් කෝටි ගණන් වියදම් කරලා කිරිපිටි ගෙනත් බොනවා. මෑතක කිරිපිටි මිල වැඩිවුණ වෙලාවේ අපේ පන්සලට කිරිපිටි නිෂ්පාදකයන් ගෙන්නලා සාකච්ඡාවක් කළා. එදා මට මේ රටට කිරිපිටි ගෙන්වන විශාලම සමාගමේ කළමනාකරු කියනවා “ස්වාමීන් වහන්ස අපි මේ රටේ මිනිස්සුන්ගේ දිව අල්ලල ඉවරයි” කියලා. ඇයි අපට බැරි අපට අවශ්‍ය එළකිරි ටික මේ රටේ හදා ගන්න.මේ පිටරටුන්ට අතපාන්න ඕන රටක්වත් ජාතියක්වත් නෙවෙයි. අපට ඕන කෑම බීම ටික අපටම හදාගන්න පුළුවන්නම් මේ සඳහා පිටරටට ඇදී යන රුපියල් කෝටි ප්‍රකෝටි සංඛ්‍යාත මුදල අපේම ගෙදර ඉතිරි වෙනවා. නැතිනම් අපේම ගොවියා අතට ඇදී යනවා. මා හිතන්නේ මේ අවුලම තමයි අපි මුහුණ දීල තියන දුප්පත්කමේ ප්‍රශ්නයත්. අපි පිටරටින් කෑම බීම ගෙන්නල ඇමෙරිකාවේ ඉන්දියාවේ ගොවීන් පොහොසත් කරමින්නේ ඉන්නේ. ඇයි අපට මේක නවත්වන්න බැරි.ඉදිරියේ එන්න පුළුවන් ඕනෑම දුෂ්කරතාවකට දැන් සිටම අපි සූදානම් විය යුතුයි. පාන්පිටි නැවැත්තුවොත් එවැනි යුගයකට අපට පෙර සූදානමක් අවශ්‍යයයි.යුතුකමඑල්ටීටීඊ අවි බලයෙන් කරන්න බැරි වූ දේ එල්ටීටීඊ දෙමළ ඩයස්පෝරාව අද ඔවුන් අත ඇති ඩොලර්වලින් කරන බොරු ප්‍රචාරයෙන් කරන්න හදනවා. ඔවුන් මේ අවුරුදු දෙකට කොයිතරම් ශක්තිමත් වෙලාද කියන එක ජිනීවාවලදී වුණ දෙයින් පෙනෙනවා. මේ බටහිර නව ආක්‍රමණය ජයගන්න අපි බුද්ධිමත්ව උපක්‍රමශීලීව ක්‍රියා කළ යුතු යුගයකට එළඹ සිටිනවා.රටෙන් අපට ලැබෙන්නේ මොනවද කියල නෙමෙයි අපට රටට මොනවද කරන්න පුළුවන් කියල බලන්න ඕන යුගයකටයි අද අපි එළඹිලා තියෙන්නේ. හැමෝම තමන්ගේ ඉඩමේ පුළුවන් දේ වගා කළ යුතුයි.අපේ පන්සල්වලම කොයිතරම් ඉඩම් වගා නොකර තියෙනවද? දහම් පාසල් දරුවන් වගාවට හුරු කරවන්න මේ ඉඩම් යොදාගන්න පුළුවන්. මේ සම්බන්ධව අපේ ස්වාමීන් වහන්සේලාගේ වගේම සෙසු පූජකතුමන්ලාගේත් අවධානය යොමු විය යුතුයි. අපේ ජනතාව කාලයක් තිස්සේ ඉතා ලෙහෙසි පහසු දේකට යොමුවෙලා තියනවා. ඒ යෝජනා කිරීම හා විවේචනය කිරීම. එයින් මිදී රටට කළ යුතු යුතුකම හැම පුද්ගලයෙක්ම ඉටු කළ යුතුයි.එදා දුටුගැමුණු මහරජතුමාත් කළේ යුද්ධය ජය ගැනීමෙන් පසු වගාව සශ්‍රීක කර අටුකොටු පිරවීම තමයි. ලෝකයේ කිසිම ජාතියකට ජාතික නිෂ්පාදනය වැඩි නොකර රටක් ගොඩගන්න බැහැ. අපි අද අල්පෙනෙත්තත් පිටරටවලින් ගේන ජාතියක් බවට නේද පත්වෙලා තියෙන්නේ. අපේ ඉතිහාසයේ ශ්‍රේෂ්ඨතම රජතුමා දුටුගැමුණු මහ රජතුමාම තමයි. එතුමා තම ප්‍රතිවාදියා වූ එළාරට ද්වන්ධ සටනකට ඇරියුම් කළේ මහ පිරිසක් මරණයට පත්වීම වැළැක්වීමටයි.ඒ යුද්ධයෙන් විශාල පිරිසක් මරුමුවට පත්වුණ බව ඇත්ත. හැබැයි මහ රජතුමා පශ්චාත්තාප වුණා මිනිසුන් මියායාම ගැන. එතුමා ඒ දුකෙන් කඳුළු සැලුවා කියලා ඉතිහාසයේ සඳහන් වෙනවා. යුද්ධය ජය ගත්තම අපේ ජනාධිපතිතුමා කිව්වා මේ රටේ සුළු ජාතීන් කියල ජාතියක් නැහැ කියලා. නමුත් ඉරාකයේ හරි ඇෆ්ගනිස්ථානයේ හරි සිය දහස් ගණන් මැරෙද්දි සුසුමක්වත් හෙළනවද ඇමෙරිකාවේ ඔබාමා ජනාධිපතිතුමාලා. බින් ලාඩන් මරණකොට ඔබාමලා සුවපහසු කාමරේට වෙලා බලන් හිටියා.අපේ ආදර්ශයඅපි ජාතියක් හැටියට මුළු ලෝකෙටම ආදර්ශයක් දීපු ජාතියක් කවුරුවත් අපට මානව හිමිකම් ගැන අමුතුවෙන් උගන්වන්න එන්න ඕන නැහැ. අපි උණු වතුර ටිකක්වත් පොළවට වැටෙන්න නොදුන්න ජාතියක් කුරා කූඹි මැරෙයි කියලා. අපි වතුර කෝප්පේ හිටපු කූඹිය පවා පරෙස්සමින් ඉවත තබන්න පුරුදු වුණ ජාතියක්. අපි කුඹුරක ගොයම් කපනකොට කුඹුරු පාළුව කියල වෙනම කොටසක් කුරුල්ලන්ට අයින් කරපු ජාතියක්. අපි කුරුල්ලන්ව උන් කූඩු නොකර වෙනම ගෙයක් හදල දුන්න ජාතියක්. ගේ කුරුල්ලන්ට. එහෙම වෙන රටවල කරනවද. ලෝකෙට අභය භූමි සංකල්පය මුලින්ම ගෙනාවේ අපි සතා සීපාවට නිදහසේ ජීවත් වෙන්න.අදටත් අපේ රටේ අභය භූමි කීයක් තියෙනවද. හවසට ගහකට නගිනව දැක්කොත් අම්මල මොනවද දරුවන්ට කිව්වේ. දැන් පුතේ ගහෙන් බහින්න මේක කුරුල්ලෝ කූඩු වෙන වෙලාව ගෙඩියක් දෙකක් කුරුල්ලන්ටත් ඉතුරු කරන්න කියලයි අපේ අම්මල අපේ දරුවන්ට කිව්වේ. බටහිර ජාතීන් එවැනි ජාතියකට ද මේ මානව හිමිකම් ගැන උගන්වන්න එන්නේ.අපි ජාතියක් ලෙස එකට එකතු විය යුතුයි. මේ රටේ උපන් සියලු දෙනා සිංහල, දෙමළ, මුස්ලිම්, මැලේ, බර්ගර් ජාති බේද නොසලකා එක මවකගේ දරුවන් වගේ එකට එකතු විය යුතුයි. අපි මේ වෙලාවේ බෙදුණොත් ඒක සතුරාගේ ජයග්‍රහණය වෙන්න පුළුවන්. ඒ නිසා මේ වෙලාවේ පුද්ගලික න්‍යාය පත්‍රවලට නොයා අපි කවුරුත් රටේ න්‍යාය පත්‍රය අනුව වැඩ කරමු. අපි එකා වගේ එකට අත්වැල් බැඳගෙන මහා මිනිස් පවුරක් වෙමු මව්බිම රකින්න.අපි මහා කැපවීමක් කරල ජීවිත දහස් ගණනක් අපේ රණවිරුවන් කැපකරල දිනාගත්ත මේ නිදහස අපි රැකගනිමු. මේ නිදහසේ කොඩිය කිසි කෙනකු අතට නොයන්නට අපි වග බලා ගනිමු.අපිට ඕනම අභියෝගයකට මුහුණ දීල මේ රට නිදහස් කරගන්න පුළුවන් ශක්තියක් අප සතුව තිබෙනවා. මේ රට අවුරුදු 2500 තිස්සේ ආරක්ෂා කළ වැදගත් උත්තරීතර පක්ෂ දෙකක් අපට තිබෙනවා. ඒ තමයි ගිහි හා පැවිදි පක්ෂ දෙක. මේ පක්ෂ දෙක තමයි මේතරම් දීර්ඝ කාලයක් මේ රට රැකගත්තේ.මේ වෙලාවේ පටු පක්ෂ බේදවලට නොයා පටු න්‍යාය පත්‍රවලට නොයා බටහිර අධිරාජ්‍යවාදීන්ට විරුද්ධව අපි එකාවන්ව නැගී සිටිමු. අපි සටන් කරමු. අවුරුදු 2500 ක උරුමයක් තියන මේ රටේ කවුරුවත් බෝඩිම්කාරයෝ වගේ ජීවත්විය යුතු නැහැ.රටට හොර ඔප්පු ලියාගන්න හදන උන්ට ඉඩ නොදෙමු. මේ රටේ ඉපදුණ කිසි කෙනෙක් බස් එක වැරදුණ කෙනෙක් විදියට ජීවත්විය යුතු නැහැ. මේ රට උපන් බිම කරගත් හැමෝටම සුබ අනාගතයක් තහවුරු කරමු.සංවාදය - සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=ab1204014</link>
    <topic>රුපියලේ අගය පහත වැටීම හා ශ්‍රී ලංකා ආර්ථිකය</topic>
    <author>සාකච්ඡාකෙළේ - සුභාෂිණී ජයරත්න / අරුණි මුතුමලී / බුද්ධිකා බ්‍රාහ්මණගේ</author>
    <content>රුපියලේ වටිනාකම මේ වන විට ටිකෙන් ටික අවප්‍රමාණ වෙමින් පවතින අතර ඒ හා සමගාමීව ඇමෙරිකානු ඩොලරයේ අගය ඉහළ යමින් පවතී. දැනට ඩොලරයේ විකුණුම් මිල රුපියල් 130 දක්වා ඉහළ ගොස් ඇත. රුපියලේ අගය අවප්‍රමාණ වීමත්, ඩොලරයේ වටිනාකම ඉහළ යාමත් ශ්‍රී ලංකා ආර්ථිකයට සිදුවන බලපෑම මෙදා කඩුල්ලෙන් විමසුමට ලක්කෙරෙයි.දේශපාලනය හා ආර්ථිකය අතර ඇත්තේ අන්‍යොන්‍ය සබඳතාවකි. ගෝලීය දේශපාලනයේදී වැඩි වශයෙන් ආර්ථිකය බලපෑම් සහගත උපකරණයකි. එසේම ගෝලීය ආර්ථික ක්‍රියාවලිය ගෝලීය දේශපාලනයේ න්‍යායනට අනුව ක්‍රියාත්මක වනු දැකිය හැකිය.යුද්ධය නිමාවීමත් සමඟම සුවිශේෂී ආර්ථික වර්ධනයක් පෙන්නුම් කළ ශ්‍රී ලංකාවේ ආර්ථිකය මේ වන විට යම් පසුබෑමකට ලක්වී ඇතැයි මත පළ වෙමින් තිබේ. මේ පිළිබඳව මහ බැංකු අධිපති අජිත් නිවාඩ් කබ්රාල් මහතා දක්වන අදහස් මෙසේය.පසුගිය වසර දෙක පුරාම සියයට 8 ක වර්ධනයක්ව පැවැති රටේ ආර්ථිකය යම් පසුබෑමකට ලක්වී ඇති බව මත පළ වෙනවා.රටක ආර්ථිකය ගොඩ නැඟෙන්නේ අංග රාශියක එකතුවකින්. මේ අංග සියල්ල හොඳින් ක්‍රියාත්මක වන විට ආර්ථිකය වඩාත් හොඳ මට්ටමකින් පවතින බව පැවසෙනවා. මෙය හරියටම ශරීරයේ අංග වගේ ඉඳහිට අතක, පයක ඇඟිල්ලක අමාරුවක් එන්න පුළුවන්. අපි ඒ වෙලාවට අවධානය යොමු කරන්නෙ වේදනාව දෙන අවයවය ගැන. නමුත් එයින් කියවෙන්නේ නෑ සම්පූර්ණම ශරීරයම දුර්වල වී ඇති බවක්. මේ ආකාරයටම ආර්ථිකයේ අති අංග, ආනයන අපනයන පරතරය, වර්ධන වේගය, විරැකියාව, වෙළෙඳාම, ණය වගේ දේවල් අතරින් එකක යම් දුර්වල වීමක් දක්නට ලැබෙන්න පුළුවන්. නමුත් එක් අංශයක් එසේ දුර්වල වීමෙන් ‘ඔන්න දැන් ආර්ථිකය ඉවරයි සියල්ල කඩා වැටිලා කියන්න බෑ’ එහෙම කියන්නෙ කිසිදු අවබෝධයක් නැති අය.රුපියල අවප්‍රමාණ කිරීමත් ඒ සමඟ ඩොලරය විශාල වශයෙන් ඉහළ යාමත් ආර්ථිකයේ පසුබෑමක් නොවේ ද?මේ වෙලාවේ අපේ රටේ බාහිර වෙළෙඳ පරතරයේ යම් වැඩිවීමක් ඇති වී තිබෙනවා. එය අඩුකර ගැනීමට අපි කටයුතු කරගෙන යනවා. මේ පරතරය සාමාන්‍ය තත්ත්වයට පත්වීමෙන් පසු නැවතත් ඩොලරයේ අගය ඉහළ යාම වැනි කරුණු සාමාන්‍ය තත්ත්වයට පත්වේවි. වෙළෙඳ පරතරයේ ඇති වැඩිවීම නිසා තමයි අපගේ විදේශීය වෙළෙඳාමට යම් බාධාවන් ඇතිවී තිබෙන්නේ. ඒවා තාවකාලික දේවල්. මේ තාවකාලික තත්ත්වය යම් දේශපාලන ප්‍රචාරණවාදී වැඩ සටහනකට පාවිච්චි කිරීම සඳහා ඇතැමෙක් උත්සාහ ගන්නා බව පේනවා. ඒවා පටු අරමුණු වෙනුවෙන් සිදු කරන බවයි අපිට පෙනී යන්නේ.පසුගිය කාලයේ උද්ධමනය වැඩිවෙමින් යන විට විශේෂඥයෙක් යැයි කියාගන්නා එක්තරා මන්ත්‍රීවරයෙක් කියා සිටියා ශ්‍රී ලංකාවේ ආර්ථිකය ‘සිම්බාබ්වේ’ වැනි තත්ත්වයකට පත්වීමට යන බව, ඒ විතරක් නෙමෙයි ජී එස් පී ප්ලස් ඉවත් කිරීමත් සමඟ ලක්ෂ 6 ක් ශ්‍රමිකයන්ට පාරට බහින්නට සිදුවන බවත් පැවසුවා. දැනුත් ඒ අය විවිධ අනාවැකි පළ කරනවා. අවසානයේ මේ අනාවැකි සියල්ල පුස්සක් බවට පත් වෙනවා. මේ ප්‍රචාර පිළිබඳව මහජනතාව හොඳ අවබෝධයක් ඇතිකර ගත යුතුයි.ආර්ථිකයේ මෙබඳු පසුබෑම් ඇතිවන්නේ කුමන හේතු නිසා ද?අපේ රටේ ආර්ථික වර්ධනය සියයට 8 ක වේගයකට පිට පිටම වසර දෙකක්ම අත්කර ගැනීමට හැකිවුණේ 2010 හා 2011 වසරවල. මෙවැනි වර්ධන තත්ත්වයන් ඇතිවූයේ ඉතිහාසයේ පළමු වතාවට. 1947 නිදහස ලැබීමෙන් පසුව රටේ ආර්ථික වර්ධනය සියයට 8 බවට පත්වී තිබුණේ අවස්ථා දෙකකදී පමණයි. ඒ 1968 සහ 1978 දී. ඉන් අනතුරුවයි පසුගිය වර්ෂ දෙකේදී ආර්ථික වර්ධනය සියයට 8 වුණේ. උතුරු නැඟෙනහිර සාමාන්‍ය ආර්ථික වර්ධන වේගය සියයට විසි දෙකත් ඉක්මවා ගොස් තිබෙනවා. එම ප්‍රදේශවල ආර්ථිකය ඉහළ මට්ටමකට පැමිණ තිබෙනවා.ඔබ කියන මේ ආර්ථික වර්ධනය ජාතික ආර්ථිකයට එක්වෙනවානම් මේ ආකාරයේ වෙළෙඳ පරතරයක් ඇතිවී ඇත්තේ කුමක් නිසා ද?නිෂ්පාදනය හා අපනයනය වර්ධනය වුවත් ඊට සාපේක්ෂව ආනයනය විශාල ගුණයකින් වර්ධනය වී තිබෙනවා. විශේෂයෙන්ම තෙල් ආනයනය ශීඝ්‍ර ලෙස වර්ධනය වී තිබෙනවා. අපි 2010 දී තෙල් ආනයනය සඳහා වැය කළේ ඇමෙරිකානු ඩොලර් බිලියන තුනක් පමණයි. 2011 දී එය බිලියන හතරහමාරක් පහක් බවට පත්වී තිබෙනවා. මේ විශාල වැඩිවීම නිසා වෙළෙඳ පරතරය වැඩි වුණා. වාහන ගෙන්වීම ඉහළ ගොස් තිබෙනවා. රත්රන් ආනයනය ඉහළ ගොස් තිබෙනවා. එක් අතකින් මේ ආනයනයන් ආර්ථික වර්ධනයට රුකුලක් වනවා සේම අපගේ බාහිර ගිණුමට යම්කිසි පීඩනයක් එල්ල වී තිබෙනවා. මේ පරතරය අඩුකර ගැනීමට අපි මේ වන විට විශේෂ වැඩපිළිවෙළක් ක්‍රියාවට නංවමින් සිටිනවා.මේ අනුව ආනයනික භාණ්ඩ සඳහා ඉදිරියේදී බදු ඉහළ යාමක් සිදු වේවි ද?බදු වැඩි නොකර තත්ත්වය සාමාන්‍ය තත්ත්වයට පත්කර ගැනීමටයි අපි උත්සාහ කරන්නෙ. මේ වන විට අපගේ අපනයනයන් සඳහා ලැබෙන මිල ඉහළ ගොස් තිබෙනවා. විශේෂයෙන් තේ අපනයනයෙන් අපිට ලැබෙන ආදායම වැඩි වී තිබෙනවා. විදෙස් ශ්‍රමිකයනට ලැබෙන ආදායම් රුපියල පහළ යාම නිසා වැඩි වෙනවා. ඉදිරියේදී මේ තත්ත්වය සාමාන්‍ය අතට හැරේවි.අන්තර්ජාතික මූල්‍ය අරමුදලින් ලබා ගැනීමට අපේක්ෂිත ඉදිරි ණය වාරික පිළිබඳ තත්ත්වය කෙබඳු ද?ඒ පිළිබඳව අවශ්‍ය මූලික කටයුතු සිදු වෙමින් පවතිනවා. එම ණය වාරික ලබා දෙන මූලික රාමුවට අනුව ඉදිරියේදී ණය වාරික ලැබේවි.මහ බැංකුව සතු සංචිත වැරදි කළමනාකාරිත්වය හේතුවෙන් ශීඝ්‍ර ලෙස අඩුවී ඇති බවටත් චෝදනා එල්ල වෙලා.1977 සිට බලන විට අපේ රටේ සංචිත ඉතාමත් ඉහළ අගයකට පත්කරගත්තේ 2009, 2010, 2011 වසරවලදී. සංචිත පවත්වාගෙන යාමේ අර්ථය තමයි අත්‍යවශ්‍ය වෙලාවට ප්‍රයෝජනයට ගැනීම. දළ නිල විදේශීය සංචිත ප්‍රමාණය 2010 වසර අග වන විට බිලියන 6.6 යි. 2011 වසර අග වන විට එය ඩොලර් බිලියන 5.9 ක් වුණා. 2011 මුල් වකවානුවේදී විදේශ විනිමය විශාල වශයෙන් මිලදී ගැනීම නිසා සංචිත ප්‍රමාණය ඇ. ඩො. බිලියන 8.2 දක්වා ඉහළ ගියා. ඉන්පසු මහ බැංකුව වෙළෙඳ පොළට විදේශ විනිමය සැපයීම නිසා පැවති ප්‍රමාණය යම් අඩුවීමක් වුණා. සංචිත පවත්වාගෙන යන්නේ අවශ්‍ය වෙලාවට පාවිච්චි කිරීමට. ඉදිරියේදී වෙළෙඳ පොළ තත්ත්වයට අනුව සංචිත වර්ධනය කරගැනීමට නැවතත් පියවර ගත හැකියි.මෙබඳු කරුණු ඉස්මතු කරමින් ආර්ථිකය අස්ථාවරයයි චෝදනා කරන්නේ කිසිදාක බලයට එන්නට බැරි බව දන්න අයයි.රුපියලේ අගය අවප්‍රමාණ කිරීම පිළිබඳව අවස්ථා ගණනාවකදී රජය සලකා බැලුවා. බොහෝ අවස්ථාවලදි තේරුම් ගිය දෙයක් තමයි, රටේ සංවර්ධන ඉලක්ක ජයගැනීමට නම් රුපියලේ අගය අවප්‍රමාණ කළ යුතු බව. රුපියලේ අගය අවප්‍රමාණ විය යුතුය යන අදහසින් සිටියත් එය කළ යුතු ප්‍රමාණය පිළිබඳ පොදු එකඟතාවකට පැමිණියේ නැහැ.2008 වසරේ ජාතික ආර්ථික කවුන්සලයට ආචාර්ය සමන් කැලේගම මහතා යෝජනා කළා 2008 දි සියයට 20 කින් රුපියල අවප්‍රමාණ විය යුතු බව. නමුත් ප්‍රතිපත්ති තීරණයකට රජය පැමිණියේ නැහැ. මෙය එක්තරා ආකාරයක යෝජනාවක් පමණයි. දීඝ¡ කාලයක් තුළ මේ පිළිබඳව සාකච්ඡා කළත් ඇයි රුපියල අවප්‍රමාණ විය යුත්තේ කියා තර්කයක් මතු කළේ නැහැ. මෙහි අරමුණ වූයේ සංවර්ධන අරමුණු ජයග්‍රහණය කිරීමයි. මේ අරමුණ ජයග්‍රහණය කිරීමට ලංකාවේ අපනයන ධෛර්යවත් කළ යුතු වෙනවා. ශ්‍රී ලංකාව දැඩි ලෙස ආනයන මත යැපෙන රටක්. අපේ වෙළෙඳ ශේෂයේ පත්තරය පුළුල්. අපනයනය කර උපයන ආදායමට වැඩි වියදමක් ආනයනය සඳහා යොදවනවා. අපනයනය ධෛර්යවත් කරන අතරම අපිට සිදුවෙනවා අත්‍යවශ්‍ය නොවන ආනයන අධෛර්යවත් කරන්න. මේ හරහා ආනයන ආදේශන කර්මාන්ත දේශීය වශයෙන් ධෛර්යවත් කළ යුතු වෙනවා. නමුත් මෙය එක් රැයකින් සිදුවන්නක් නොවන බව අප තේරුම් ගත යුතුයි. ඒ සඳහා කාලයක් ගතවෙනවා. රුපියලේ අගය අවප්‍රමාණයේ ප්‍රතිඵල ලබා ගන්නට නම් කාලයක් අප බලා සිටිය යුතුයි.රුපියලේ අගයේ හැසිරීම දෙස බලා හෙට වෙන දේ ගැන අද අනාවැකි කියන්න කාටවත් බැහැ. එසේ පැවසුවොත් එය නිවැරැදි නැහැ. ප්‍රතිඵලය දෙස බලන්න අපිටත් කිසියම් කාලයක් බලා සිටින්නට සිදුවෙනවා.අපේ රටේ මිනිසුන් මෙතෙක් හුරු පුරුදු වූ ජීවන රටාවක් තිබෙනවා. ඒ සඳහා ඔවුන්ගේ වැටුප් පරිමාණ බලපානවා. එවැනි ආර්ථික මට්ටම් දහසකටත් වඩා අපේ සමාජයේ දකින්න පුළුවන්. ඒ වගේ ම රාජ්‍ය හා පෞද්ගලික අංශ වශයෙනුත්, ස්වයං රැකියා ආදිය මඟිනුත් රැකෙන පිරිස් අප සමාජයේ සිටිනවා. ඒ සියලු දෙනාට විවිධ ආකාරයෙන් රුපියලේ අගය පහළ වැටීම බලපානවා. මොකද ඔවුන්ගේ වියදම් ක්‍රමය වෙනස් වීම කාටත් ප්‍රායෝගිකව දැනෙන නිසා.රුපියලේ අගය අඩු වීමේදී සාමාන්‍යයෙන් රුපියල් 500/= න් කරගත හැකි වැඩකටයුතු සඳහා ඊට වැඩි මුදලක් වැය වනවා. ඒ නිසයි පුද්ගලයින්ට එය දැනෙන්නට පටන් ගත්තේ. අනික අප උදාහරණයක් ලෙස අන්තර්ජාතික පාසලකට දරුවකු ඇතුළත් කළ පවුලක් ගැන සිතුවොත් ඔවුන්ගේ වියදම් කෙසේ වෙනස් වෙනවාද යන්න සහ එය මවුපියන්ට දරාගත නොහැකි වීම මතත් දරුවා පාසලින් ඉවත් කර ගැනීමට නොහැකිවීම මතත් විශාල පීඩනයක් එල්ල වන්නට පුළුවන්.කෙසේ වුවත් අප රටට අනික් රටවලින් හුදෙකලා වී සිටීමට හැකියාවක් නැහැ. පිටරටවලින් පාරිභෝගික ද්‍රව්‍ය ලබාගැනීම, සංවර්ධන කටයුතු ආදී සියලු දේම බටහිර ඇතුළු බොහෝ රටවල ආධාර ආදිය අපට ලබාගන්නට සිදුවෙනවා. අන්තර්ජාතික මූල්‍ය අරමුදල ලෝක බැංකුව වැනි ආයතනවල තීරණයකට යටත් වන්නට ඕනෑම රටකට සිදුවන්නේ මේ තත්ත්වය නිසයි. ඒ අනුවයි ඩොලරයට අනුව රුපියලේ අගය අඩුවන්නේ.රටේ පැවතුණු කාලගුණය වගේ ම රජයේ අනුබලය ලැබීම නිසා එළවලු මිල ආදිය පහළ වැටීම හේතුවෙන් රුපියලේ අගය අඩු වීමේ බලපෑම අපට දැඩි ලෙස දැනුණේ නැහැ. නමුත් රුපියල අවප්‍රමාණ වීමට පෙර සිටමත් යකඩ බඩු විකුණන වෙළෙඳසල් ආදියේ යම් යම් ගැටලු මතුවුණු බව දකින්නට ලැබුණා. එය කාලයක සිට රටේ ආර්ථිකයට බලපෑ දෙයක්.සංඛ්‍යාලේඛන අනුව උද්ධමනය අඩු බව කීවත් විවෘත ආර්ථිකයට පෙර තිබූ සකසුරුවම් ක්‍රමයේදී තරම් එහි බලපෑම පවත්වා ගැනීමට විවෘත ආර්ථිකයට අපහසුයි. නමුත් එදා සල්ලි තිබුණු අයට අසහනයක් ඇති වුණා. මුදල් ලබාදී හෝ භාණ්ඩ ගැනීමට නොහැකි නිසා. නමුත් අද සිදුව ඇත්තේ මුදල් ඇති අය විවෘත ආර්ථිකය යටතේ පිටරටවලින් පවා අවශ්‍ය භාණ්ඩ ගෙන්වා ගනිද්දී අඩු ආර්ථික මට්ටමක සිටින පිරිස් ඒ දේ ලබාගැනීමට නොහැකිව අසහනයට පත් වෙනවා.මෙහි භයානක ප්‍රතිඵලය එවැනි පිරිස් කොල්ලකෑම්, හොරකම්, පැහැරගැනීම් වැනි දේ වලට යොමු වීමට ඉඩ තිබීමයි.කෙසේ වෙතත් මේ ආර්ථික තත්ත්වයන් වෙනස්වීමට ඇමෙරිකා බලපෑම මැද පෙරදිග යුද්ධය වැනි ලෝක වශයෙන් ඇති හේතු බලපානවා.මේ වැනි රුපියල අවප්‍රමාණවීමකදී අපනයනයන් මගින් වැඩි මුදලක් ලබාගැනීමට හැකිවන අතර ආනයන සඳහා වැඩි මුදලක් වැය කිරීමට සිදුවෙනවා. එසේ වුවත් මෙවැනි තත්ත්වයක් දිගුකාලීනව පවතින්නේ නැහැ. වරින්වර ඇතිවනවා පමණයි. ඒ නිසා රජය හා ආර්ථික විශේෂඥයන් අඩුම වශයෙන් වසර දහයකටවත් ගැළපෙන ආර්ථික සැලැසුමක් ක්‍රියාත්මක කළ යුතුයි. ඒ වගේ ම මෙරට නිෂ්පාදන සඳහා වැඩි අවධානයක් යොමු කළ යුතුයි.රුපියලේ අගය අඩුවීමේ අවාසිය මගහැරවීමටයි අප කටයුතු කළ යුත්තේ. මොකද මේ කිසි දෙයක් කිසිවකු කැමැත්තෙන් කරන අඩු කිරීමක් නොවේ. ලෝකයේ ආර්ථික ප්‍රශ්න නිසා ඇතිවන තත්ත්වයකි. අපට ලෝකයේ හුදකලා රටක් ලෙස ඉන්නට බැහැ. ඒ නිසා කළ යුත්තේ මේ වැනි තත්ත්වයන්ට මුහුණදීමට සුදුසු ආකාරයට අප හැඩ ගැසීමයි.විශේෂයෙන්ම විනිමය අනුපාතය අවප්‍රමාණ කිරීම ආර්ථික අවියක් ලෙස විවිධ රටවල් භාවිත කරනවා. අද පවතින විනිමය අනුපාත අර්බුදය මේ රජය විසින් නිර්මාණය කළ දෙයක් බව අපි කියනවා. උද්ධමනය වැඩිවීම නිසා රුපියලේ අගය අඩුකරන්නට අවශ්‍ය වුවත් එය ක්‍රම ක්‍රමයෙන් මාසයකට සත ගණනක් අඩුකර මේ අර්බුදය විසඳන්නට රජයට ඉඩකඩ තිබුණා. එහෙම නොකරපු මහ බැංකු අධිපති අද මේ රට අර්බුදයකට තල්ලු කර තියෙනවා.ලංකාවේ මහ බැංකුව නිකුත් කරපු ඩොලර් බැදුම්කර වලට විදේශ ආයෝජකයන් පිරිසක් ආයෝජනය කර තිබුණා. නමුත් රුපියල අවප්‍රමාණ කිරීම් නිසා අවශ්‍ය වෙලාවට අවශ්‍ය ප්‍රමාණයෙන් අවප්‍රමාණය නොකිරීම් නිසා අද මුළු රටම පාවා දී තියෙන බවට අපි ඍජුවම චෝදනා කරනවා.මම දකින්නේ රුපියලේ අගය මේ මාස දෙක තුළ සියයකට 10 කට වැඩි ප්‍රමාණයකින් වැඩිවීම රටට කළ විශාල හානියක් හා විශාල පාවාදීමක් ලෙසයි.අපිට පෙනෙන්නේ මේ ප්‍රශ්නය ජිනීවා නගරයේ මානව හිමිකම් ප්‍රශ්නයට වඩා බරපතළ ප්‍රශ්නයක් බවයි. අපිට හොඳ විදේශ සංචිතයක් තිබේයැයි රජය නිතර පම්පෝරි ගසනවා. අපේ විදේශ සංචිතයේ තිබූ ඩොලර් බිලියන 8 න් සියයට 90 කට වඩා වැඩි ප්‍රමාණයක් තියෙන්නේ ණයයි. එය අපේ මුදල් නෙමෙයි. අද අපේ රජය ගෙනියන ප්‍රතිපත්ති වලින් අපේ ආනයන ශීඝ්‍රයෙන් ඉහළ යනවා වගේම රටට නුසුදුසු අනවශ්‍ය දේත් ආනයනය කෙරෙනවා. උදාහරණ ලෙස සුඛෝපභෝගි වාහන, 2010 අයවැයෙන් පසුව ඉලෙක්ට්‍රොනික් භාණ්ඩ වල බදු ඉවත් කිරීම මෙන්ම විවිධ සුපිරි භාණ්ඩ ආනයනය කිරීමෙන් ආනයන වියදම් ඉහළ ගොස් තියෙනවා. අපේ අපනයන ඒ හා සමගාමීව වැඩි නොවූ නිසා අපේ වෙළෙඳ ශේෂයේ විශාල හිඟයක් පසුගිය වසරේ නිර්මාණය වුණා. ඒ හිඟයත් සමඟයි මේ විනිමය අනුපාත අර්බුදය ඇතිවුණේ. එමනිසා ඉතා පැහැදිලියි රජය නිසි මුල්‍ය ප්‍රතිපත්තියක් අනුගමනය නොකළ නිසා මේ දේ වූ බව. මෙයට රජය හා මහා බැංකු අධිපති වගකිව යුතුයි. අපි දකින්නේ මෙය බරපතල ප්‍රශ්නයක් ලෙසටයි.අද වනවිට විශාල ආයෝජක පිරිසක් තම ආයෝජන නැවතත් ඩොලර් බවට පත් කරගෙන යන තත්ත්වයට පත්ව තියෙනවා. අද මෙරට තිබෙන ඩොලර් පිටතට යනවා. මෙය භයානකයි.මහජනතාවටත් මෙයින් භයානක ප්‍රතිඵල දැන් දැනෙන්නට පටන් අරගෙන. තමන් කන බොන දේ ඇතුළු සෑම භාණ්ඩයකම මිල විශාල ලෙස ඉහළ ගිහින්. මේ සෑම දෙයකින්ම පහර වදින්නේ ජනතාවගේ බඩට කියලා අපි කියන්න කැමතියි.සාකච්ඡාකෙළේ - සුභාෂිණී ජයරත්න / අරුණි මුතුමලී / බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=ab1204015</link>
    <topic>ලොකුම වී අටුව</topic>
    <author>රංජිත් සියඹලාපිටිය</author>
    <content>තුන්වැනි සිතිවිල්ලරටේ ලොකුම වී ගබඩාව පසුගිය බදාදා මධ්‍යහ්නයේදී රජරට ඔයාමඩුව 2012 දැයට කිරුළ භූමියේදී ආර්ථික සංවර්ධන අමාත්‍ය බැසිල් රාජපක්ෂ මැතිතුමාගේ සුරතින් විවෘත කළෙමු. මේ වී ගබඩා සංකීර්ණය එක ගබඩාවක වී මෙට්‍රික් ටොන් 15000ක් ගබඩා කළ හැකි අක්කරයක් පමණ විශාල වූ දැවැන්ත ගොඩනැඟිලි 3කින් සමන්විත වේ. මාස 6ක් වැනි කෙටි කාලයක් තුළ අංග සම්පූර්ණ වූ මේ ගබඩාවන් ඉදිකළේ ද කලක් දුර්වල වී තිබූ රාජ්‍ය ආයතනයක් වූ රාජ්‍ය ඉදිකිරීම් හා නිර්මාණ නීතිගත සංස්ථාව වීම තවත් එක් ජයග්‍රහණයකි.අපි මුලින්ම ඔවුනට භාරදුන්නේ මාස තුනක් ඇතුළත පෙබරවාරි 01 වැනි දාට පෙර දැයට කිරුළ ප්‍රදර්ශනය පැවැත්වීමට සුදුසු මට්ටමේ ශාලා තුනක් වහාම ඉදිකර දෙන ලෙසය. ප්‍රදර්ශනයෙන් පසු ගබඩාවකට සුදුසු පරිදි මෙම කෙටි කාල සීමාව තුළ ඔවුන් එකින් එක නිම කරන ලදී. වී සඳහා පමණක් නොව ඉදිරියේදී මෙම ගබඩා බඩඉරිඟු, කවුපි, මුං ඇට ආදී ධාන්‍ය ගබඩා කිරීම සඳහා ද යොදා ගැනීම බැසිල් රාජපක්ෂ අමාත්‍යතුමාගේ අරමුණයි. සහලින් ස්වයංපෝෂිත වී මේ ඉලක්ක පසුකර ඇති අපට මුහුණ දීමට සිදුවී තිබෙන බරපතළම ගැටලුව වූ ගබඩා හිඟකමට මින් ලැබෙන්නේ ඉතා වැදගත් පිළිතුරකි.2012 දැයට කිරුළ නිසා අනුරාධපුරයට ලැබුණු සියලු සංවර්ධන ප්‍රතිලාභ ගැන පමණක් නොව ප්‍රදර්ශනය බැලූ ජන සංඛ්‍යාව මෙන්ම ඔවුන්ගේ මතය පිළිබඳවත් අපේ‍්‍රල් මස 5 වැනි දින සුවිශේෂ වාර්තාවක් දැයට කිරුළ නිර්මාතෘ මහින්ද රාජපක්ෂ ජනාධිපතිතුමාට බාරදීමට නියමිතය. එය සකස් කළේ කැලණිය විශ්වවිද්‍යාලයේ සමාජ විද්‍යා අධ්‍යයන අංශයේ ප්‍රධානී මහාචාර්ය ඩබ්.කරුණාතිලක මැතිතුමා ඇතුළු සුවිශේෂ නිපුණතාවක් දක්වන වෘත්තීයවේදීන්ගෙන් සහ 500 කට වැඩි ක්ෂේත්‍ර රාජකාරි කළ තරුණ උපාධිධාරීන්ගෙන් සැදුම්ලත් කණ්ඩායමක් විසිනි. ඔවුන්ගේ වාර්තා අනුව දැයට කිරුළට සමගාමීව අනුරාධපුරයේ මෙතෙක් ලැබූ, 2012 වර්ෂය නිමා වීමට පෙර ලැබීමට නියමිත සංවර්ධන ව්‍යාපෘති ප්‍රමාණය රු. දසලක්ෂ විසිදහස ඉක්මවා යයි. එපමණක් නොව ප්‍රදර්ශනයේ හැම කරුණක් පිළිබඳවම ඔවුන් සොයා බලා ඇත.ඉතා සිත්ගන්නාසුළු කරුණු කිහිපයක් ඒ තුළින් සොයාබැලීමෙන් ඔවුන්ගේ සමීක්ෂණයේ දැවැන්ත ආවරණය පිළිබඳ අදහසක් ලබාගත හැක. ප්‍රදර්ශනය බැලීමට පැමිණි 3,571,273 පැමිණ ඇත්තේ මේ ආකාරයෙනි.34%ක් වෑන් සහ කාර්වලිනි. 30%ක් පෞද්ගලික බස් රථවලිනි. 15% ශ්‍රී.ලං.ග.ම. බස් රථවලිනි. 11% මෝටර් රථ සහ ත්‍රීවීල් වලිනි. 08%ක් ලොරි රථවලිනි. 1%ක් ට්‍රැක්ටර්වලිනි.මේ දින කිහිපය තුළ භාවිතා කළ වතුර ලීටර් ප්‍රමාණය ඝන මීටර් 13,867 කි. භාවිත කළ විදුලිය කිලෝවොට් 308,050, ආරක්ෂාවට සිටි පොලිස් නිලධාරීන් සංඛ්‍යාව 4,000කි. ඉවත ලූ කැලි කසළ ප්‍රමාණය කිලෝ ග්‍රෑම් 39,000,000කි.ආර්ථික සංවර්ධනය සඳහා යෙදවූ මුළු පිරිවැයෙන් සියයට 52.4ක් යටිතල පහසුකම් සඳහා ද සියයට 26.1ක් සමාජ යටිතල පහසුකම් සඳහා ද, සියයට 9ක් පළාත් සභා සහ වෙනත් අංශ සඳහා ද සියයට 7.8ක් මානව සම්පත් සඳහා ද සියයට 2.2ක් වනජීවී සහ වන සංරක්ෂණය සඳහා ද, සියයට 2.4ක් කෘෂි ආර්ථික සංවර්ධනය සඳහා රු. දසලක්ෂ 20,000ක සංවර්ධන වැඩපිළිවෙළ ලෙස බෙදී ගියේය. මේ වැඩ පිළිවෙළ සැලසුම් කර ඇත්තේ 2012 වර්ෂය පුරාම විහිදී යන අයුරිනි. මෙවැනි සුවිශේෂී සමීක්ෂණ තුළින් පමණක් නොව මාසිකව දේශපාලන අධිකාරිය සහ සියලු නිලධාරීන් එක්වී කරන ප්‍රගති සමාලෝචන රැස්වීම් තුළින් ද දැයට කිරුළෙන් ඉලක්ක කළ සියලු ව්‍යාපෘතීන් මේ වසර තුළ නිම කිරීමට අප සූදානම්ය. දැන හෝ නොදැන හෝ සද්භාවයෙන් හෝ විරෝධාකල්පයෙන් මෙම ජාතික ව්‍යාපාරය ගැන විවිධ දේ ලියන කියන අයට ඒ පිළිබඳව කරුණාවෙන් සිහිපත් කළ දිය යුත්තේ මේ පිළිබඳව සියල්ල නිවැරැදිව සොයා බලා කටයුතු කරන ලෙසය.ප්‍රදර්ශනයක් දැවැන්ත ව්‍යාපෘතියකි. ඊට සමගාමී සංවර්ධන වැඩසටහන් ඊටත් වඩා දැවැන්ත ව්‍යාපෘතියකි. මෙවැනි මහා ව්‍යාපෘතියක් තුළ එක් පුද්ගලයකුගේ, එක් කටයුත්තක, එකම එක පාරක, එක් ස්ථානයක අඩුපාඩු තිබිය හැක. එයත් අවංකව පෙන්වා දෙන්නේ නම් හොඳ ය. එමෙන්ම ප්‍රදර්ශනයකින් වැඩි කොටසක් ඒ ඒ ආයතනයේ අතීතය වර්තමානය සහ විශේෂයෙන්ම අනාගත ඉලක්ක ජනතාවට පෙන්වාදීම සඳහා කරනු ලබන තාවකාලික නිර්මාණවලින් සමන්විත වේ. ඒවා ප්‍රදර්ශනයෙන් පසුව ඉවත් කිරීම සාමාන්‍ය දෙයකි. ඒ සියල්ලම සමඟ සමස්තයක් ලෙස දැයට කිරුළෙන් වූ යහපත් දේ දෙස බලන මෙන් වැරැදි හොයන සමහරුන්ට ආරාධනා කරමු.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=ab1204016</link>
    <topic>රනිල්ගේ විරෝධතාවේදී වික්‍රමබාහු සටන්පාඨ කියයි</topic>
    <author/>
    <content>හබරාදුව ශ්‍රී.ල.නි.ප. ප්‍රධාන කාර්යාලය ගිය සතියේ දී විවෘත කෙරිණි. ඒ සමඟම පුර නැඟුම වැඩසටහන යටතේ ඉමදූව නගරය ආදර්ශවත් නගරයක් ලෙස සංවර්ධනය කිරීමේ කටයුතු සඳහා ද මුල්ගල තැබීම සිදු විය. එමෙන්ම ඩිස්නිලන්තයේ ආකෘතියකට අනුව ඉදිකෙරුණු හබරාදුව ළමා උද්‍යානය විවෘත කිරීම ද ගිය සතියේ සිදු විය. ඒ හබරාදුව ශ්‍රී.ල.නි.ප. ආසන සංවිධායක සහ නියෝජ්‍ය කථානායක චන්දිම වීරක්කොඩිගේ ආරාධනයෙන් පාර්ලිම්න්තු මන්ත්‍රී නාමල් රාජපක්ෂගේ ප්‍රධානත්වයෙනි.මුලින්ම ඉමදූව නගරය ආදර්ශ නගරයක් ලෙස සංවර්ධනය කිරීමේ කටයුතු සඳහා මුල්ගල තැබීම සිදු විය. ඉන් අනතුරුව මන්ත්‍රී නාමල් සහ නියෝජ්‍ය කථානායක චන්දිම වීරක්කොඩි ගියේ ගාල්ල නගරය බලාය. ඒ සඳහා මන්ත්‍රී නාමල්ගේ වාහනයට නියෝජ්‍ය කථානායක චන්දිම ද ගොඩවූයේය. එහෙත් චන්දිම වීරක්කොඩිට එක්වරටම මතක් වූයේ හබරාදුව ආසනයේ ශ්‍රී.ල.නි.ප. කාර්යාලය විවෘත කිරීමේ නැකත පසුවීමට ඉඩ ඇති බවය.ඒ නිසා නියෝජ්‍ය කථානායක චන්දිම මන්ත්‍රී නාමල්ගේ වාහනයෙන් බැස තම වාහනයෙන් හබරාදුව ශ්‍රී.ල.නි.ප. කාර්යාලයට ගොස් ආගමික කටයුතුවල නිරත විය.ඉන් අනතුරුව මන්ත්‍රී නාමල් රාජපක්ෂ පැමිණ හබරාදුව ශ්‍රී.ල.නි.ප. කාර්යාලය විවෘත කළේය.”අපේ රටේ මෙගා ස්ටාර්ලා ඩාන්සින් ස්ටාර්ලා ඉන්නවා. හැබැයි ඒ හැමෝටම වඩා ජනප්‍රිය පුද්ගලයෙක් ඉන්නවා.ඒ තමයි නාමල් මන්ත්‍රීතුමා. ඒ නිසා එතුමා වැනි කෙනෙක් අද අපේ හබරාදුව ශ්‍රී.ල.නි.ප. කාර්යාලය විවෘත කිරීමට පැමිණීම ගැන අපි ආඩම්බර වෙනවා.” නියෝජ්‍ය කථානායක චන්දිම වීරක්කොඩි කියා සිටියේය.ඉන් අනතුරුව මන්ත්‍රී නාමල් ද සභාව ඇමතුවේය.හබරාදුව ආසනයේ අද ශ්‍රී.ල.නි.ප. නව කාර්යාලය විවෘත කෙරුණා. මීට පෙර පැවැති ශ්‍රී.ල.නි.ප. කාර්යාලය විවෘත කොට තිබුණේ ජනාධිපතිතුමා විපක්ෂ නායක ලෙස කටයුතු කරද්දී. ඒ නිසා මන්ත්‍රීවරයෙක් ලෙස කටයුතු කරද්දී මට මේ නව පක්ෂ කාර්යාලය විවෘත කිරීමට අවස්ථාව ලැබීම ගැන මා සතුටු වෙනවා.”මන්ත්‍රී නාමල් කියා සිටියේය.සබරගමුව මහ ඇමැති මහීපාල හේරත් ඉදිරි වසර සඳහා ශ්‍රී ලංකා කබඩි සම්මේලනයේ සභාපති ධුරයට මෙවර නිතරගයෙන් තේරී පත් විය. නිලවරණය පැවති 24 වැනි දා උදෑසන ඔහු මහින්ද රාජපක්ෂ ජනාධිපතිතුමා මුණ ගැසී කබඩි ක්‍රීඩාව තව දුරටත් නැංවීම සඳහා සිය අනාගත සැලසුම් විස්තර කළේය.ඔහු වසර 2005 දී ශ්‍රී ලංකා කබඩි අතුරු සම්මේලනයේ සභාපති ධුරයට එවකට ක්‍රීඩා ඇමැති ජීවන් කුමාරතුංග පළමු වරට නම් කළේය. ඒ වන විට කබඩි ක්‍රීඩාව බරපතළ පසුබෑමකට ලක්ව තිබිණි.කෙසේ වෙතත් මහීපාල හේරත් නායකත්වය යටතේ ශ්‍රී ලංකාවේ කබඩි ක්‍රීඩාව අළු ගසා දමා යළි නැඟී සිටියේ පසු ගිය දා හම්බන්තොට පැවැති දකුණු ආසියාතික වෙරළ කබඩි අනුශූරතාව පවා ශ්‍රී ලංකාව දිනා ගනිමිනි. මහීපාල හේරත් දිරි ගන්වමින් ජනාධිපතිතුමා සඳහන් කළේ ශ්‍රී ලංකාවට අන්තර්ජාතික වශයෙන් රන් පදක්කම් දිනා ගැනීමට කබඩි ක්‍රීඩාවට වැඩි ඉඩකඩක් ඇති බවය.ක්‍රීඩා නිලවරණ මහ මැතිවරණ තරම් උණුසුම් වන වකවානුවක ශ්‍රී ලංකා කබඩි සම්මේලනයේ සභාපති ධුරයට පමණක් නොව සෙසු සියලු තනතුරු සඳහා ද මෙවර තරගයක් නොවුණු අතර සියලු තනතුරු නිතරගයෙන්ම තේරී පත් විණි. පාර්ලිමේන්තු මන්ත්‍රීවරුන් වන දුලිප් විජේසේකර සහ ජානක වක්කුඹුර එසේ නිතරගයෙන් තේරී පත් වූ පිරිසට ඇතුළත් වූහ.මෙවර අපොස සාමාන්‍ය පෙළ මුළු දිවයිනේම තෙවැනි ස්ථානය හිමි වූයේ කෑගල්ල පින්නවල ජාතික පාසලේ දිලිනි නිමලරත්න ශිෂ්‍යාවටය.ප්‍රතිඵල නිකුත් වූ දින හිමිදිරියේම දිලිනිගේ පියා නිමලරත්නට සුපුරුදු කට හඬකින් දුරකථන ඇමතුමක් ලැබිණි. මම මහීපාල හේරත්, මට දුවට සුබ පතන්න ඕනෑ.වසර 20 කට වැඩි කලක් රඹුක්කන මැතිවරණ කොට්ඨාසයේ ශ්‍රීලනිප ප්‍රධාන සංවිධායක ධුරය උසුලන මහීපාල හේරත් තම මැතිවරණ කොට්ඨාසයේ පිහිටි එකම ජාතික පාසල වූ පින්නවල මධ්‍ය මහා විද්‍යාලයේ සංවර්ධනය සඳහා විශාල වැඩ කොටසක් සිදු කළේය. පසු ගිය 2010 ජීව විද්‍යා දිවයිනේම පළමු ස්ථානය පින්නවල ජාතික පාසලේ උපමාල් කළුගල ශිෂ්‍යයා හිමි කර ගත් අතර ඔහුට මහීපාල හේරත් මුදලින් රුපියල් ලක්ෂයක් පිරිනැමීය.2011 උසස් පෙළ කලා විෂය ධාරා පළමු ස්ථානය දිනු කෑගල්ල ශාන්ත ජෝශප් බාලිකා විද්‍යාලයේ කෞෂල්‍යා සේනානායක දැරියට මහ ඇමැතිවරයා රුපියල් 110,000 ක් පරිත්‍යාග කළ අතර දිලිනි නිමලරත්න මෙවර සාමාන්‍ය පෙළ පළමු තිදෙනාට අයත් වූයේ එම උණුසුම මැකී යන්නටත් පෙරය.ඉදිරි දින කිහිපය තුළ මම දූ වෙනුවෙන් පින්නවල ජාතික පාසලේ ලොකු උත්සවයක් සංවිධානය කරනවා. දූට ලොකු තෑග්ගකුත් දෙනවා. දුවට මොනවද තව කෙරෙන්න ඕනෑ? මෙසේ දුරකථනයෙන් දැරියට සුබ පැතු මහීපාල හේරත් “හැබැයි දුවේ හැදු වැඩු දෙමවුපියන්, ඔබට මඟ පෙන්වූ ගුරුවර ගුරුවරියන් හා ඉගෙන ගත් පාසල කවදාවත් අමතක කරන්න එපා. ඔබේ ජයග්‍රහණයේ පසුබිම එතැනයි.” යැයි ද කීය.එදිනම උතුවන්කන්ද විද්‍යාලයේ පැවැති උත්සවයකදී මහ ඇමැතිණරයා මුණ ගැසුණු නියෝජ්‍ය ඇමැති ලලිත් දිසානායක සඳහන් කළේ සබරගමුවේ මෑත කාලීන අධ්‍යාපන නවෝදයේ සැබෑ හිමිකරුවා මහීපාල හේරත් පළාත් අධ්‍යාපන ඇමැතිවරයා බවය.ඔබ පළාතේ අධ්‍යාපනය ඇතුළු සෙසු සංවර්ධන කටයුතු සිදු කරන ආකාරය විශිෂ්ටයි. එදා, අද මෙන් හෙටත් ඔබයි සබරගමුවේ මහ ඇමැති, අපි අතර සුළු සුළු ගැටුම් තිබුණා. ඒ මේ මනාප දේශපාලනයේ ස්වභාවය, එහෙත් ඔබ රැයක් දහවලක් නොතකා කරන කැප වීම්වල දේශපාලන වාසිය සන්ධානයේ අපි හැමෝටම ලැබෙනවා. ඒක නිසා ඔබ ඇති තැන විතරක් නෙමේ නැති තැනත් ඔබ ගැන ප්‍රශංසා කිරීම එක්සත් ජනතා නිදහස් සන්ධානයේ සබරගමුවේ සෑම දේශපාලනඥයකුගේම වගකීමක්.” ලලිත් දිසානායකගේ හඬ අතිශය හැඟුම්බර විය.එ.ජා.ප.ය රජයට එරෙහිව පවත්වනු ලබන උද්ඝෝෂණ මාලාවේ සිවුවැන්න ගිය සතියේ පැවැතියේ මහනුවර නගරයේදීය. ඒ එ.ජා.ප. නායකයාගේ ප්‍රධානත්වයෙනි. නියෝජ්‍ය නායක සජිත් ප්‍රේමදාස, මහ ලේකම් තිස්ස අත්තනායක, එ.ජා.ප. සභාපති ගාමිණී ජයවික්‍රම පෙරේරා, ජාතික සංවිධායක දයා ගමගේ, ලක්ෂ්මන් කිරිඇල්ල සහ එ.ජා.ප. මාධ්‍ය ප්‍රකාශක ගයන්ත කරුණාතිලක ඇතුළු පිරිසක් එම උද්ඝෝෂණයට එක්ව සිටියහ.ආණ්ඩුවට එරෙහිව සංවිධානය කළ මේ උද්ඝෝෂණයේදී එ.ජා.ප. නායකයා සියයක පමණ පිරිසක් සමඟ වෙනම කණ්ඩායමක් ලෙස උද්ඝෝෂණය කිරීමට පටන් ගත්තේය. ඊට නායකත්වය ලබාදී තිබුණේ වික්‍රමබාහු කරුණාරත්නය. ඒ සමඟම මන්ත්‍රී දයාසිරි ජයසේකර නියෝජ්‍ය නායක සජිත් ප්‍රේමදාස ඇතුළු විශාල පිරිසක් සමඟ සටන් පාඨ කියන්නට පටන් ගත්හ. ඒ සමඟම වික්‍රමබාහු කරුණාරත්නගේ පිරිස සමඟ යමින් සටන් පාඨ කියමින් සිටි එ.ජා.ප. පාක්ෂිකයන් ද මන්ත්‍රී දයාසිරි සමඟ එක්වී සටන් පාඨ කියන්නට පටන් ගත්හ.මේ අතර හිටපු එ.ජා.ප. නියෝජ්‍ය නායක කරු ජයසූරිය ගිය සතියේදී විදේශ රටවල තානාපතිවරුන් රැසක් හමුවිය. ඒ ඔහුගේ අමරසේකර මාවතේ පිහිටි නිවෙසේදීය. එහිදී තානාපතිවරුන් කරුගෙන් විමසා සිටියේ එක්සත් ජාතීන්ගේ සංවිධානයේ මානව හිමිකම් කවුන්සිලයේ දී ලංකාවට එරෙහිව සම්මත වූ යෝජනාව පිළිබඳ කරුගේ පෞද්ගලිත අදහස ගැනය.මං මේ රටට ගොඩක් ආදරෙයි. දේශපාලන වශයෙන් මොන පැත්තක මං හිටියත් මං ඉන්නේ රට ආරක්ෂා කරන පැත්තේ. ඒ වගේම තමයි රටේ යහපාලනය ඇති කළ යුතුයි.”එ.ජා.ප. හිටපු නියෝජ්‍ය නායක කරු ජයසූරිය කියා සිටියේය.බේරුවල එ.ජා.ප. ප්‍රබලයකු වෙන එ.ජා.ප. හිටපු උප සභාපතිවරයකු ද වෙන ඉම්තියාස් බාකීර් මාකාර්ට එරෙහිව අසත්‍ය තොරතුරු රැගත් පත්‍රිකා බෙදා හරිමින් සිටින බැව් වාර්තා වෙයි. එම පත්‍රිකා බේරුවල එ.ජා.ප. පාක්ෂිකයන්ගේ නිවෙස් වෙත තැපෑලෙන් බෙදා හැර ඇති බවද වාර්තා වෙයි.පසුගියදා බේරුවල දී එ.ජා.ප. නායකයාගේ ප්‍රධානත්වයෙන් පැවැති රැස්වීමකදී එ.ජා.ප. නායකයාට එ.ජා.ප. පාක්ෂිකයන්ම විරෝධය පළකොට තිබිණි. ඊට එ.ජා.ප. නායකයා දොස් පවරා තිබුණේ ද බේරුවල හිටපු එ.ජා.ප. සංවිධායක ඉම්තියාස් බාකිර් මාකාර් වෙතයි.ජාතික නිදහස් පෙරමුණේ දේශපාලන මණ්ඩලය පසුගිය සතියේ අඟහරුවාදා එහි ප්‍රධාන කාර්යාලයේදී ප්‍රධාන ලේකම් පි‍්‍රයන්ජිත් විතාරණ සහ නායක ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශගේ ප්‍රධානත්වයෙන් රැස්වීය.“එක්සත් ජාතීන්ගේ මානව හිමිකම් කවුන්සිලයේදී ඇමෙරිකාව ඉදිරිපත් කළ යෝජනාව සම්මත වීම බරපතළ තත්ත්වයක්. දැන් ඇමෙරිකාව ඇතුළු අධිරාජ්‍යවාදීන්ට ශ්‍රී ලංකාවට මැදිහත් වෙන්න, අභ්‍යන්තර ප්‍රශ්නවලට මැදිහත් වෙන්න ඔවුන් ලයිසන් එකක් හදාගෙන තිබෙනවා. අපි මේ තත්ත්වය පිළිබඳව කල්තියා ජනතාව දැනුවත් කිරීමට කටයුතු කළා වගේම ඉදිරියේදීත් මේ අභියෝගය ජයගන්න ජනතාව දැනුවත් කිරීම වඩාත් හොඳින් සිදුකළ යුතුයි.” පි‍්‍රයන්ජිත් විතාරණ පෙන්වා දුන්නේය.“මේ තත්ත්වය හමුවේ ජනතාව දැනුවත් කිරීම කෙසේ වෙතත්, එක්සත් ජාතික පක්ෂය හා ජනතා විමුක්ති පෙරමුණ කටයුතු කරන්නේ අධිරාජ්‍යවාදීන්ට වාසි සැලසෙන ආකාරයටයි. ඔවුන් කියන්නේ මේකෙ බලපෑම තියෙන්නේ ආණ්ඩුවට මිසක් රටට නොවෙයි කියලයි. මේ පටු ක්‍රියා කලාපය නිසා ඔවුන් නොවෙයි, මේ රටයි, එහි ජනතාවයි අපහසුවට පත් වන්නේ.” හිටපු සංස්කෘතික කටයුතු අමාත්‍ය පියසිරි විජේනායක සඳහන් කළේය.“අපි පසුගිය කාලය පුරාම රටේ ජනතාවට මේ අධිරාජ්‍යවාදීන්ගේ ක්‍රියා කලාපය පිළිබඳව හොඳින් වටහා දුන්නා. අදත් මේ රට මුහුණ දී සිටින අවදානම් තත්ත්වය පිළිබඳ සක්‍රියව මැදිහත්වීම සිදු කරන්නේ ජාතික නිදහස් පෙරමුණයි. ගෙවී ගිය සතිය තුළ අපට ජනහමු 500 කට අධික ප්‍රමාණයක් පවත්වන්න හැකියාව ලැබුණා. අපි ඉතාම අවදියෙන් සිට අධිරාජ්‍යවාදීන්ගේ න්‍යාය පත්‍රය පිළිබඳව ජනතාව කල්තියා දැනුම්වත් කිරීමේ අභියෝගය පක්ෂය ලෙස ඉදිරියටත් බාර ගත යුතුයි. ඒ සඳහා අවශ්‍ය තොරතුරු නිසි පරිදි ලබා ගැනීමටත් ඒවා කඩිනමින් යාවත්කාලීන කිරීමටත් අපි පක්ෂ නායකත්වය ලෙස සෑම විටම කටයුතු කළ යුතුයි.” විමල් වීරවංශ අවධාරණය කළේය.“අනඳ අබිමන් : අධ්‍යාපන, සංස්කෘතික හා වෙළෙඳ ප්‍රදර්ශනය” පසුගිය 26 වැනිදා සිට 31 වැනිදා දක්වා කොළඹ ආනන්ද විද්‍යාලයේදී පැවැත්විණ.ප්‍රදර්ශනය එක් එක් දිනයේදී විවෘත කරනු ලැබුවේ අමාත්‍යවරුන් විසිනි. පළමු දිනයේදී අධ්‍යාපන අමාත්‍ය බන්දුල ගුණවර්ධන ද දෙවන දිනයේදී බැසිල් රාජපක්ෂ අමාත්‍යවරයා ද ප්‍රදර්ශනය විවෘත කිරීමට ඇරැයුම් ලැබ සිටියහ.සිවුවැනි දිනයේදී ප්‍රදර්ශනය විවෘත කිරීමට ඇරැයුම් ලැබ සිටියේ ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශය.එම අවස්ථාවට විශේෂ ආරාධිතයෝ ලෙස ආදි ආනන්දීයයකු වන ආහාර හා පෝෂණ ජ්‍යෙෂ්ඨ අමාත්‍ය පී. දයාරත්න, ශ්‍රී ලංකාවේ කියුබා තානාපතිනී නිර්සියා කස්ත්‍රෝ ගවේරා, පාකිස්ථාන මහ කොමසාරිස් සීමා අයි බෝල්ච්, තායිලන්ත තානාපති පී. වෝචට් ඇතුළු දෙස් විදෙස් රාජ්‍යතාන්ත්‍රිකයෝ පිරිසක් ද එක්ව සිටියහ.එම පිරිස කුටියෙන්, කුටියට යමින් අධ්‍යාපන ප්‍රදර්ශනය ඉතාම උනන්දුවෙන් නරඹනු දක්නට ලැබිණි. ප්‍රදර්ශනය නරඹන අතර විමල් වීරවංශ මහතාට එක්තරා ප්‍රදර්ශන කුටියක ප්‍රදර්ශකයකු ලෙස කටයුතු කරමින් සිටි ආනන්ද විදුහලේ ශිෂ්‍යයකු වන තම පුතණුවන් ද දැකගත හැකි වීය.“වැඩේ නම් හරි ඉහළයි” පුතණුවන් ඇතුළු පිරිස සිටි කුටියෙන් නික්මෙන අතරතුර විමල් වීරවංශ පැවසුවේ එම සිසු පිරිස තවදුරටත් දිරිමත් කරවමිනි.ප්‍රදර්ශන භූමියෙන් පිටවීමට සූදානම්ව ප්‍රදර්ශන කුටි වෙතින් ඉවතට පැමිණි විමල් වීරවංශ ඇතුළු ආරාධිත පිරිසගේ නෙත් යොමු වූයේ දෙහිවල බාලිකා විදුහලක සිසු දැරියන් රඟ දැක්වූ වීදි නාට්‍යයක් කෙරෙහිය. “දෙව් ලොවින් යම ලොවට” නම් වූ එම වීදි නාට්‍යයෙන් නිරූපණය කෙරුණේ මත්පැන් උවදුර පිළිබඳවය. මත්පැන් උවදුර තම රටින් ඉවත් කළ හැකි දැයි එක් එක් රටට යන මේ නළු පිරිස එම රටවල නායකයන්ගෙන් විමසන අයුරු මේ වීදි නාට්‍යය මඟින් මැනැවින් නිරූපණය කෙරිණි. ඇමෙරිකා එක්සත් ජනපද ජනාධිපති බැරක් ඔබාමා, බ්‍රිතාන්‍ය අගමැතිවරයා ඇතුළු බටහිර අධිරාජ්‍යවාදී රටවල නායකයන් එම ඉල්ලීම ප්‍රතික්ෂේප කරන ආකාරය ද එමඟින් නිරූපණය කෙරිණි.කියුබා හා පාකිස්ථාන රාජ්‍ය තාන්ත්‍රික නිලධාරීන්ට එම දෙබස් නොතේරීම හේතුවෙන් එය නිසි පරිදි රස විඳීම අසීරු විය.ඔවුන් එම දෙබස් පැහැදිලි කර ගත්තේ හා කතාව තේරුම් ගත්තේ විමල් වීරවංශ මහතාගෙන් ඒ පිළිබඳව විමසමිනි.“ඇමෙරිකා එක්සත් ජනපදය හා බ්‍රිතාන්‍යය එදා ඉඳලම ලෝකයාට නොයෙක් උවදුරු හඳුන්වා දුන්නා.” යනුවෙන් ඇමැතිවරයා පවසන විට තානාපතිවරියන්ගේ මුවින් පිටවූයේ උපහාසාත්මක සිනහවක්ය.නිවාස ව්‍යාපෘති ගණනාවක කටයුතු හේතුවෙන් ගෙවී ගිය සතිය තුළ නිවාස අමාත්‍යවරයා කාර්යබහුල වීය.පසුගිය 26 වැනිදා ගාල්ලටත්, 27 වැනිදා කුරුණෑගලටත් පැමිණි අමාත්‍යවරයා ජන සෙවණ විරු ගම්මාන දෙකක ඉදිකිරීම් කටයුතු ආරම්භ කළේය.27 වැනිදා සවස යළි මහනුවර බලා පිටත්ව ගියේ මහනුවර මහවිලවත්ත “ශ්‍රී ධරන්පුර : ජනසෙවණ විරු ගම්මානය” ජනතා අයිතියට පත් කිරීමටය. මිලියන 184 ක වියදමින් නිවාස 111 ක් මේ ව්‍යාපෘතිය යටතේ ඉදිකොට තිබිණි.ශ්‍රී ධරන් නම් වූ රට වෙනුවෙන් දිවි පිදු මහවිලවත්ත ගම්මානයේ රණවිරුවකුට උපහාරයක් ලෙස මේ ගම්මානය ඔහුගේ නමින් නම් කිරීමට ද විමල් වීරවංශ අමාත්‍යවරයා කටයුතු කොට තිබිණි.නිවාස ගම්මානය ඉදිකිරීමට ගත වී තිබුණේ මාස 08 ක කාලයක් පමණි. අංග සම්පූර්ණ ලෙස සියලු නිවාස ඉදිකොට තිබු අතර නව මංමාවත් ද අංග සම්පූර්ණ ලෙස ඉදිකොට තිබිණි. ක්‍රීඩා අමාත්‍ය මහින්දානන්ද අලුත්ගමගේ මෙන්ම ජාතික නිදහස් පෙරමුණේ මහනුවර දිස්ත්‍රික් නායක, හිටපු පාර්ලිමේන්තු මන්ත්‍රී නිමල් පේ‍්‍රමවංශ ද එම අවස්ථාවට එක්ව සිටියහ.“මුල්ගල් පැළවෙන කොට පත්තරවල ලොකු ඉඩක් දෙනවා. කෝ අපි නියමිත වෙලාවට කලින් වැඩ කරනවා. කෝ නෑනේ කිසිම වාර්තාවක්.” විමල් ඇමැතිවරයා එම නිවාස ව්‍යාපෘතිය ජනතා අයිතියට පැවරීමේ අවස්ථාවට පැමිණි මාධ්‍ය සගයන්ගෙන් එහිදී විමසා සිටියේය.ගිය සතියේ දී එ.ජා.ප. නායක රනිල් වික්‍රමසිංහ තම 63 වැනි උපන් දිනය සැමැරුවේය. ඔහු තම උපන් දිනය සැමරී සඳහා ගොස් සිටියේ දියතලාවේ නිවාඩු නිකේතනයකටය. ඒ මෛත්‍රී වික්‍රමසිංහ සහ මලික් සමරවික්‍රම සමඟය. එදින එ.ජා.ප. නායකයාට ජනාධිපතිතුමා ඇතුළු දේශපාලනඥයෝ රැසක් උපන් දින සුබ පැතුම් පිරිනැමූහ.පසුගිය වසරේ දෙසැම්බර් 19දා එ.ජා.ප. මූලස්ථානය වෙන සිරිකොතට එල්ල වූ ප්‍රහාරය පිළිබඳ කරුණු සෙවීමට පත් කළ කමිටුවේ වාර්තාව එ.ජා.ප. නායකයාට බාර දීම ගිය සතියේ සිදුවිය. ඒ එම කමිටුවේ සභාපති නීතිඥ ශ්‍රීනාත් පෙරේරා විසිනි.එම කමිටු වාර්තාව බාර ගැනීමෙන් අනතුරුව එ.ජා.ප. නායකයා එ.ජා.ප. මහලේකම් තිස්ස අත්තනායකට විශේෂ උපදෙස් මාලාවක් ලබා දුන්නේය. “කෘත්‍යාධිකාරී මණ්ඩලයට මේ කමිටු වාර්තාව ලියවිල්ලක් ලෙස ඉදිරිපත් කරන්න” එ.ජා.ප. නායකයා උපදෙස් ලබා දුන්නේය.ඒ අනුව ගිය සතියේ පැවැති එ.ජා.ප. කෘත්‍යාධිකාරී මණ්ඩල රැස්වීමට එ.ජා.ප. නායකයා විසින් සිරිකොත ප්‍රහාරයේ වාර්තාව ඉදිරිපත් කිරීමට කටයුතු සූදානම් කර තිබිණි. ඒ අනුව එම වාර්තාව එ.ජා.ප. මහලේකම්වරයා විසින් කෘත්‍යාධිකාරී මණ්ඩලය හමුවේ ඉදිරිපත් කැර සිටියේය.ඉන් අනතුරුව කෘත්‍යාධිකාරි මණ්ඩලයේදී නැඟී සිටියේ එ.ජා.ප. උප සභාපති කබීර් හෂීම්ය.”මේ කමිටු වාර්තාවෙන් නියෝජ්‍ය නායක සජිත් පේ‍්‍රමදාස සහ හිටපු නියෝජ්‍ය නායක කරු ජයසූරියට චෝදනා එල්ල වී තිබෙනවා. ගැටුම් ඇති වීම හොඳ නැහැ. ඒ නිසා මේ වාර්තාව විශේෂයෙන් සලකා බලල සුහදව විසඳා ගමු” එ.ජා.ප. උප සභාපති කබීර් හෂිම් කියා සිටියේය.”නෑ නැහැ එහෙම අවශ්‍ය නැහැ. මේ වාර්තාව විනය කමිටුවට ඉදිරිපත් කරමු. විනය කමිටුවට දාලා එතැනින් කළ යුත්තේ කුමක්ද කියලා නිර්දේශයක් ලබා ගනිමු” එ.ජා.ප. නායකයා මන්ත්‍රී කබීර් හෂිම්ට උපදෙස් ලබා දුන්නේය.කෘත්‍යාධිකාරී මණ්ඩලයේදී ඉන් අනතුරුව නැඟී සිටියේ එ.ජා.ප. නියෝජ්‍ය නායක සජිත් ප්‍රේමදාසය. “මේ කමිටු වාර්තාව මා පිළිගන්නේ නැහැ.මේ වාර්තාවත් හරියට චැනල් ෆෝ වීඩියෝ එක වගෙයි. තනිකරම ඒක පාර්ශ්විකයි. මේ චෝදනා අසත්‍ය බව ප්‍රකාශ කිරීමට මා සතුව සාක්ෂි තිබෙනවා.” සජිත් ප්‍රේමදාස කෘත්‍යාධිකාරී මණ්ඩලය හමුවේ කියා සිටියේය.”ඔයාගේ තිබුණ සාක්ෂි ඇයි ශ්‍රීනාත් පෙරේරාගේ කමිටුව සාක්ෂි කැඳවන විට ඉදිරිපත් නොකළේ. ඒ නිසා ඔයාට තියෙන සාක්ෂි විනය කමිටුවට ඉදිරිපත් කර විසඳුමක් ලබා ගන්න” එ.ජා.ප. නායකයා නියෝජ්‍ය නායක සජිත් ප්‍රේමදාසට කියා සිටියේය.මේ අතරතුර එ.ජා.ප. කෘත්‍යාධිකාරී මණ්ඩලය ගිය සතියේ ඒකමතිකව තීරණය කළේ එ.ජා.ප. මැයි දින රැළිය යාපනය නගරයේදී පැවැත්වීමටය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af1204011</link>
    <topic>දෑසින් ලොව නොදකින රිද්මිට විශිෂ්ට සම්මාන නවයයි</topic>
    <author>සුභාෂිණී ජයරත්න</author>
    <content>ඒ 2006 මැයි 14 වැනිදා . දවස රිද්මිට හොඳට මතකයි. වෙසක් සඳ ටිකෙන් ටික මෝදු වෙමින් ආවා. වෙසක් සිරියෙන් මුළු ගම් පළාතම නැහැවෙන්නට වුණා. රිද්මි මිදුලට වෙලා තාත්තා ගස්වල ලයිට් වැල් දාන දිහා බලා හිටියා. උපතින් ම රිද්මිගේ එක ඇහැක් නොපෙනුනත් අනික් ඇහින් හොඳට පෙනුණා. එයා ආසාවෙන් වෙසක් සිරිය වින්දා. ගේ තුළට ගිය රිද්මි හය වසර සිංහල පොත අරගෙන එයාගේ ආසාම කවි පංතිය ‘ගඟ’ කියවන්නට වුණා. රිද්මි පද්‍ය වලට හරිම ආසයි. ලස්සනට කියන්නට වගේ ම ලස්සන පද්‍ය ලියන්නත් දක්ෂයි. තමන්ට පෙනෙන හැම දේම කළ තනි ඇහින් රිද්මි ‘ගඟ’ හයියෙන් කියවන්නට වුණා. වෙසක් සඳෙන් මුළු ලොවටම ආලෝකයක් ගෙන දුන්නත් රිද්මිට ටිකෙන් ටික අඳුරක් එක්වන්නට වුණා. ඇයගේ වත, කටහඬ මැළවුණා. තමන්ට පෙනෙන ඇහැත් ටිකෙන් ටික වෙසක් පෝදා බොඳ වෙලා ගිහින් රිද්මිට සදාකාලික අඳුරක් ගෙන දුන්නා.රිද්මිගේ අම්මත් තාත්තාත් එදා හොඳටම ඇඬුවා රිද්මිට පෙනුණේ නැතත් එයාට ඒ හඬන හඬ හොඳට දැනුණා.“මම අඬන්නේ නැත්නම් ඇයි අම්මලා අඬන්නේ...? “රිද්මි එහෙම ඇහුවේ අම්මගෙන්. රිද්මිට හැඬුණේ නැත්තේ හැඬෙන්නේ නැති නිසා නෙමෙයි. එයාට එදා අපූරු ශක්තියක් ගොඩ නැඟුණා. ඒ ජීවිතය ජයගන්නට.රිද්මිට ඇස් නොපෙනී ගිය ගමන්ම අම්මලා රිද්මිට ප්‍රතිකාර කරන විශේෂඥ වෛද්‍ය නලින් ගුණසිංහ මහතා හොයාගෙන ගියත් රිද්මිට ඒ කිසිවක් අවශ්‍ය වුණේ නැහැ. රිද්මිට මතක් වුණේ පාසලින් දීපු ගෙදර වැඩ ගැන.අම්මේ ඉක්මනට මගේ හෝම් වර්ක් ටික බ්‍රේල් වලට හරවන්න.” රිද්මිට අවශ්‍ය වුණේ අම්මගේ තාත්තාගේ හිත හදන්න නෙමේ. කොහොම හරි ඉදිරි අභියෝගයට මුහුණ දෙන්න.සුජීවා දිල්රුක්ෂි අජිත් ප්‍රේමකුමාර යුවළට 1995.12.18 දින උපන් එකම දරුවා තමයි රිද්මි. රිද්මි ඉපදෙන කොටම එක ඇහැක් වැහිලා තිබුණා. කරන්න පුළුවන් හැම විශේෂඥ වෛද්‍ය ප්‍රතිකාරයක් ම කළත් රිද්මිගේ ඒ ඇහැට ප්‍රතිකාරයක් තිබුණේ නැහැ. අම්මලා හිත හදා ගත්තේ එක ඇහැක් හරි රිද්මිට තියෙනවනේ කියලා. රිද්මිගේ අම්මා ප්‍රාථමික අංශ ගුරුවරියක්. අම්මත් තාත්තාත් දරුවට ආදරය කළා වගේ ම රිද්මි සමාජයට හැංගුවේ නැහැ. විශේෂ අවශ්‍යතා දරුවන් සඳහා පාසල් තිබුණත් රිද්මි යැවුවේ සාමාන්‍ය ළමයි ඉගෙන ගන්න පාසලටමයි. 2001 රිද්මි ඇතුළු වුණේ හොරණ තක්ෂිලා කනිෂ්ඨයට. මේ වෙනකොට රිද්මිගේ එක ඇහැක් හොඳට පෙනුණා. ඒත් රිද්මිගේ දෙමවුපියන් රිද්මි ගැන හුඟක් දුරට හිතන්න පුරුදු වුණ නිසා රිද්මිට බ්‍රේල් අකුරුත් ඉගැන්වුවා. රිද්මි ෙබ්‍රිල් ඉගෙන ගත්තේ 2002. ශිෂ්‍යත්ව විභාගය ලිව්වේත් බ්‍රේල් වලින්. බ්‍රේල් වලින් ලියලා ලකුණු 148 ක් අරගෙන ශිෂ්‍යත්ව විභාගය සමත් වෙලා රිද්මි ඇතුළු වුණේ හොරණ තක්ෂිලාවට.අභියෝගයරිද්මිගේ සෑම ජයග්‍රහණයකටම පදනම වැටුණේ හොරණ තක්ෂිලාවෙන් කිව්වොත් නිවැරැදියි. හොරණ තක්ෂිලාව රිද්මි කවදාවත් ප්‍රතික්ෂේප කළේ නැහැ. රිද්මි පාසලට ඇතුළු වෙද්දී ගුරුවරු ටිකක් විතර සැළුණා. මේ අභියෝගය ගැන. ඒත් ඒ බර රිද්මි බාර ගත්තා. ඒ තමා ගැන හොඳ ආත්ම විශ්වාසයක් ඇයට තිබුණ නිසා.පන්තියේ ශිෂ්‍යයන් පනස් දෙනාගෙන් 49 කට හොඳට ඇස් පෙනෙනවා. පේන්නේ නැත්තේ රිද්මිට පමණයි. පංතියේ ගුරුවරු රිද්මිට විශේෂත්වයක් දැක්වූයේ නැහැ. ගුරුවරු පාඩම කියවනකොට රිද්මි තමන්ගේ බ්‍රේල් රයිටරයෙන් ඒවා තනියම බ්‍රේල් ක්‍රමයට සටහන් කර ගත්තා. රත්නපාල සර්, සෝමසිරි සර් රිද්මිට ෙබ්‍රිල් වලට හරවන්න කියලා දෙනවා. වාර විභාගය ළංවුණා. රිද්මිට විශේෂ ප්‍රශ්න පත්‍රයක් ලැබෙන්නේ නැහැ.“... විභාග වලදී මට ලැබුණේ සාමාන්‍ය ළමයින් ගේ ප්‍රශ්න පත්‍ර. මට ඒවා කියවන්න බැහැනේ. රත්නපාල, සෝමසිරි සර්ලා ඒවා බ්‍රේල් වලට හරවන්න උදවු වුණා. මම ෙබ්‍රිල් වලින් උත්තර ලියපුවහම ඒ දෙන්නා නැවතත් සිංහලට ඒවා හරවනවා.. අපේ ගුරුවරු ඒවාට ලකුණු දෙනවා....”රිද්මි විභාග වලට පිළිතුරු ලියුවේ එහෙමයි. ඒක හරි ම අමාරු කාර්යයක්. රිද්මිට වගේ ම ගුරුවරුන්ටත් අමතර වෙහෙසක්. ඒත් ඇය පෙනෙන ළමයි 49 දෙනාම අභිබවා පංතියේ පළමු වෙනියා වෙනවා. සමහර වෙලාවට ශ්‍රේණි අතරිනුත් පළවෙනියා. රිද්මි පරද්දන්න, අභියෝග කරන්න කාටවත් පුළුවන් වුණේ නැහැ.“අපේ දූව හැමදාම පංතියේ පළවෙනියා. ත්‍යාග ප්‍රදාන උත්සවයකදී එකවර තෑගි හත අටක් ම ගත්තා... අපිට අවශ්‍ය වුණේ මෙයා පංතියේ පළමුවෙනියා කරන්න නොවේ. නමුත් හැමදාම මෙයා පංතියේ පළමුවෙනියා...”රිද්මිගේ තාත්තා එහෙම කියන්නේ අවංකවම. රිද්මිගේ අනාගතය ගැන අම්මා තාත්තා වගේ ම එයාගේ විශේෂඥ වෛද්‍යවරයා ඒ කියන්නේ අක්ෂි ශල්‍ය විශේෂඥ වෛද්‍ය නලින් ගුණසිංහ මහතා රිද්මිව හොඳ කරන්නට වගේ ම අධ්‍යාපන කටයුතු වලටත් දිරි දුන්නා. රිද්මිට බ්‍රේල් රයිටරයක් තිබුණත් වැඩිදුර අධ්‍යාපනයට එය ප්‍රමාණවත් වුණේ නැහැ. මවුන්ට් බැට්න් බ්‍රේල් රයිටරයක් රිද්මිට ගන්න අවශ්‍ය වුවත් ඇගේ දෙමවුපියන්ට ඒ සඳහා වත්කමක් නැහැ. මවුන්ට් බැටන් බ්‍රේල් රයිටර අන්ධ අයටම සකස් වූ පරිගණකයක්. ලක්ෂ දෙක හමාරකට අධික මේ පරිගණකය වෛද්‍ය ගුණසිංහ මහතා රිද්මිට පරිත්‍යාග කළා. අදටත් රිද්මි එතුමා සිහි කරන්නේ හද පිරි බැතියෙන්. ජිනසේන ආයතනයත් රිද්මිට හරියට උදව් කළා. සාමාන්‍ය පෙළ දක්වා ම සිංහල පෙළ පොත් බ්‍රේල් කරලා දුන්නේ ජිනසේන ආයතනය.දෙමළ බසෙන් පුළුවන්රිද්මි සාමාන්‍ය පෙළට සූදානම් වුණේ පුදුම ශක්තියකින්. ඒ ශක්තිය ඇයට ගොඩ නැඟුණේ ඇයගේ ඇස් දෙකම අන්ධ වුණාට පස්සේ. ඇයගේ ඇස් නොපෙනීම ගැන ඇය කිසිදාක දුක් වුණේ නැහැ. එඩිතරව සාමාන්‍ය පෙළට මුහුණ දුන්නා. විශිෂ්ට ලෙස විෂයන් 9 ට ම ‘ඒ’ සමාර්ථ ලබා ගත්තා.“අපේ දුවගේ දක්ෂතා දිහා බැලුවහම ඒ 9 ක් නොගත්ත නම් තමයි පුදුම...” ඒ අම්මා අපිත් එක්ක එහෙම කිව්වා.රිද්මිට තිබුණේ පුදුම හැකියාවක්. දෙමළ ෙබ්‍රිල් වලින් විශිෂ්ට ලෙස සමත් වෙනවා කියන්නේ ඉතාම අමාරු දෙයක්.“මම ජාතික අධ්‍යාපන ආයතනයෙන් දෙමළ හෝඩිය ගෙන්වා ගත්තා. එය තනියෙන් අතගාලා මම කොහොම හරි දෙමළ ෙබ්‍රිල් අකුරු ඉගෙන ගත්තා. වාර පරීක්ෂණයේදී මිස් දෙමළෙන් ප්‍රශ්න පත්‍රය කියන කොට මම බ්‍රේල් වලින් පිළිතුරු ලියනවා....”‘ඒ’ සාමාර්ථයක් දෙමළ විෂයටත් ගැනීම ගැන රිද්මි කිව්වේ එහෙමයි.රිද්මි පොත් පත්තර කියවන්න හරිම ආසයි. හවසට රිද්මිගේ සීයා ඇයට ඇහෙන්න හයියෙන් පොත් පත්තර කියවනවා. සමහර පාඩම් වුණත් රිද්මිට කියලා දුන්නේ එයාගේ සීයා. සීයා පාඩම කියවන කොට රිද්මි ඒවා බ්‍රේල් වලට හරවා ගන්නවා. ඊට පස්සෙයි රිද්මි ඒවා පාඩම් කරන්න ගන්නේ. මේ විදියට පාඩම් කරන කොට රිද්මිට පාන්දර දෙක තුන වෙනකම් ඇහැරිලා ඉන්න වෙනවා. ඒත් මේ කිසිම දෙයකින් ඇය සැලුණේ නැහැ. එඩිතර වුණා.“රිද්මි පොත් කියවන්න හරි ආසයි. එයාට තනියම කියවන්න බැරි නිසා කුඩා කාලයේ අපි දෙන්නා එයාට ඇහෙන්න නවකතා කියවනවා. ඒත් දැන් එයාගේ ලෝකය වෙනස්.‘ගොළු හදවත’ කියවන්න එයා හරි ආසයි. ඒත් අපි කොහොමද දැන් එයාට ගොළු හදවත කියලා දෙන්නේ” දෙමවුපියන් නිරුත්තර වුණේ ඇයගේ වයසත් සමඟ වුවත් මේ ආසාවන් ඉෂ්ට කරන්න තාත්තා මහන්සි ගත්තා. දෘෂ්‍යාබාධිත උපාධිධාරී සංගමයෙන් සී.ඩී. තැටි වලට හඬ කවා තිබූ නවකතා ගොන්නත් තාත්තා රිද්මිට ගෙනත් දුන්නා. දැන් රිද්මි ඇයගේ ලෝකයේ සිට මේ නවකතා අහනවා.රූපවාහිනිය පෙනෙන්නේ නැතිවුණත් එහි හඬ අසන්න රිද්මි ආසයි. විවේකය ලැබුණු විට දී දෙමවුපියන් නාට්‍ය බලද්දී රිද්මි ඒවා රසවිඳිනවා.“දවසක් මගේ ජීවිතය කඩා වැටුණා. අම්මා දුවට කොණ්ඩය පීරගන්න කියලා කිව්වහම දුව කන්නාඩිය ඉස්සරහට ගිහින් කොන්ඩය පීරනවා. මට හිනහත් ගියා. ඒත් අදටත් ඒ සිදුවීම මට හරි දුකක්....” රිද්මිගේ තාත්තා අපිට එසේ කිව්වා. මේ තාත්තා හැමදාම රිද්මිගේ පස්සෙන්මයි හිටියේ. පාසල ඇරෙන කොට ඔහු ඇයගේ පාසලේ ගේට්ටුව ගාව.දවසක් රිද්මිගේ වතුර බෝතලය වෙන ළමයෙක් අරගෙන ගිහින්. “බලන්න කෝ තාත්තේ ඇහැ පේන්නැති මගේ බෝතලය ඇස් පෙනෙන ළමයෙක් අරගෙන ගිහින්...” ඇය ගෙදර ඇවිත් තාත්තට එහෙම කිව්වා. රිද්මිට තිබුණේ අපූරු හැකියාවන් ඉගෙන ගන්න වගේ ම බාහිර දේවලටත් හරිම දක්ෂයි. සහතික, සම්මාන වලින් කාමරය පිරෙන්න වුණා. ඇඟිලි තුඩු අගින් ඇය අපූරුවට වයලීනය වයනවා.“තමන්ට බැහැ කියලා දෙයක් නැහැ, අධිෂ්ඨානය තමයි අවශ්‍ය. ඒ අධිෂ්ඨානය අපිව ඉලක්කයක් කරා ගෙනි යනවා...”අම්මා වගේ ම රිද්මිගේ එකම ආසාවත් ගුරුවරියක් වෙන්න. විද්‍යා, වාණිජ අංශවලින් උසස් පෙළ කරන්න ආසා වුණත් අන්ධ බව එයට බාධාවක්. රිද්මි ඉතිහාසයට හරිම ආසයි. ඇය උසස් පෙළ කරන්න තෝරා ගන්නේ ඉතිහාසය වගේ ම සිංහල, දේශපාලන විද්‍යා විෂයන්. ඇය තවත් ඉදිරියට යන්න පුළුවන් අතිදක්ෂ දරුවෙක්. ඒත් ඇයට ඒ ඉලක්කය ජයගන්න බාධාවක් තියෙනවා.“... උසස් පෙළට ෙබ්‍රිල් පොත් නැහැ. රත්මලානේ අන්ධ පාසලේත් උසස් පෙළ නැහැ. කාලයකට පෙර ෙබ්‍රිල් පොත් තිබිලා තියෙනවා. දැන් මට සිද්ධ වෙනවා සාමාන්‍ය පෙළ පොතට තනියම බ්‍රේල් වලට හරවා ගන්න. උසස් පෙළ පංතියේදී මේ විදියට අමතර කාලයක් මිඩංගු කරන්න අපහසුයි. උසස් පෙළට ෙබ්‍රිල් පොත් ලබාදෙනවා නම් ලොකු පිනක්...” රිද්මිගේ දෙනෙතින් වැටෙන්නට කඳුළු නැහැ. ඇය බොහෝ දේ ඉල්ලුවේ ද නැත. ඉල්ලන්නේ එකම එක දෙයකි. ඇයගේ මේ ඉල්ලීම අධ්‍යාපන ඇමැතිවරයාට මෙන් ම ප්‍රකාශන කොමසාරිස් ජෙනරාල්වරයාට යොමු විය යුතුය.උසස් පෙළ පොත්“මට වෙන කිසිම දෙයක් අවශ්‍ය නැහැ. මගේ දුවගේ උසස් පෙළ පොත් ටිකයි ඇහැ සනීප කරගන්න පුළුවන් වෛද්‍ය ප්‍රතිකාරයකුයි ලැබෙනව නම් මට ඒ ඇති...” ඒ මවත් පියාත් අපිට එහෙම කිව්වා. රිද්මි අද ජීවිතය ජයගත් බාලිකාවක්. තමා මෙතුවක් ආ ගමනේ හැමෝම ඇය සිහිපත් කරන්නේ හද පිරි බැතියෙනි.“අපිට පුළුවන් දේටත් වඩා ඇය වෙනුවෙන් කටයුතු කළ නිසයි අපේ දරුවා අලුත් ලෝකයට ගෙනියන්න අපිට හැකි වුණේ. ඒත් එහෙම කරගන්න බැරි විශේෂ අවශ්‍යතා ඇති දුප්පත් ළමයි කොතරම් ඉන්නවද? අපි ඒ හැම දරුවෙකුගේ ම දෙමවුපියන්ට කියන්නේ තමන්ගේ දරුවා සමාජයට හංගන්න එපා කියලා. සමාජයට ඒ දරුවා දෙන්න. එතකොට තමයි මේ වගේ දරුවෝ ඉදිරියට එන්නේ...” තවත් මේ වගේ දරුවන්ගේ දෙමවුපියන්ට රිද්මිගේ තාත්තා, අමිමා එහෙම කිව්වා.රිද්මිට සුබ අනාගතයක් පතලා අපි ඇයගෙන් සමුගත්තේ අපිට හිතන්නට බොහෝ දේ ඉතිරි කරමින්.සුභාෂිණී ජයරත්නඡායාරූපදුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af1204012</link>
    <topic>සෙව්වන්දියකට පෙම් බැන්දා; දෑස නොපෙනුණත් ජය ලැබුවා</topic>
    <author>රූපාන්ති බුලත්සිංහල</author>
    <content>මඟුල් බෙර වැයුණි. සුවනි චරිත් දෙස බලා සිනාසුණාය. ඔහුට ඈ නොපෙනුණි. ඒ පැළඳ සිටි කළු උපැස් යුවළ නිසා නොව දෑස් අඳ නිසාය. ඒ අන්ධකාරය ඔහුට උපතින් හිමිවූවක් නොව යුද්ධයේ කෲරත්වය නිසා දායාද වූවකි. 2008 නොවැම්බර් 18 වැනිදා සිදුවුණු කිලාලි බෝම්බය ඔහුට අද මෙන්ම මතකය. සිය දකුණත මෙන්ම දෑස ද අමානුෂික ලෙස ඔහුගෙන් උදුරාගත්තේය. ඒ අතීතය සිත වේදනාවට පත් කළේ නිරන්තරයෙන්. සිදුවූ දේ සිදු වී හමාරය. සෑම දිනක් ම ගෙවී ගියේ අන්ධකාරයේය. ආලෝකයට වඩා ඔහුට අඳුර හුරුපුරුදුය. ආවේ කවුද? ගියේ කවුද කියා ඔහු හඳුනාගත්තේ හඬින් පමණි. එදා මෙන් ඕනෑකමට කඩිසරව පියමං කළ නොහැකිය. උදව්ව අත්වාරුව නැතිව කෙලෙසකවත් දුරයා නොහැකිය. එදා මෙදා තුර තම සෙවණැල්ල ලෙස සිටියේ දයාබර මවුපියන් දෙපළ සහ නැඟණිය පමණි. අද කෙසේ හෝ දිවි ගෙවා ගැනීම විනා ඔහුට හෙටක් පිළිබඳ කල්පනා කිරීමට අවශ්‍ය නොවුණි. මේ අතරතුර රාගම රණවිරු සෙවණට යාමට චරිත්ට අවස්ථාව ලැබුණි. ඉඳහිට සුදු සැරයටි වාරුවෙන් ටවුමට ගියා විනා අන්තැනකට යාමට අවකාශ නොවීය.සුවනි චරිත් නව යුවළ මැති ඇමැතිවරු සමගවාහන තදබදය නිසා පිරී යන රාගම ටවුමේ දෑස් නොපෙනෙන්නකුට තියා ඇස් පෙනෙන අයටවත් මාරුවීමට අපහසුය. එදා ද මාර්ගයේ පැවැතියේ නොසන්සුන්තාවකි. චරිත් එහාට මෙහාට හිමින් හිමින් පිය මැන්නේය. එහෙත් පාර මාරුවීමට කිසිවෙක් උදව් කරන සේයාවක් නොතිබුණි. ඔහු වාහන හඬට දෙසවන් යොමු කළේය. තොරතෝංචියක් නැතිව එහා මෙහා ඇදෙන වාහනවල නැවැතුමක් නැත. පාර මාරුවීමට කිසිදු අවසරයක් නැත. චරිත් පාර අබියසම රැඳුණේය.මෙතෙක් වෙලාවක් පාර මාරුවීමට බලා සිටින දෑස් අඳ සෙබළා දෙස සුවනි බලා සිටියේ බොහෝ වේලාවක සිටය. ඇගේ හදවත දයාවෙන් පිරුණි. අපේ ජීවිත රකින්නට යුද වැදුන ඔවුන් ගැන සුවනිගේ තිබුණේ ළෙන්ගතුකමකි. ඈ දෙවරක් නොසිතුවාය. ඇය ඉක්මනින් ම ඔහු සමීපයට පැමිණියාය. ඉතිරිව තිබූ ඔහුගේ එකම අතින් අල්ලා පාර මාරුවීමට උදව් කළාය. වචනයෙන් කියාගන්න බැරි සෙනෙහසක් ඇගේ සිතේ තැන්පත් විය. “ස්තූතියි” ඔහු හිස සැලුවේය එහෙත් ඈ කවුද? ඔහුට නොපෙනුණි. ඇයට ඔහු හොඳ හැටි පෙනුණි. හදිස්සියේ වුවද දුරකථන අංක ඉල්ලා ගැනීමට ඇය අමතක නොකළාය. ඉඩලද හැම විටකම ඔහු ඇමැතීමට ඇය හුරුවූවාය. ඔහුගේ සිතට එය මහඟු අස්වැසිල්ලකි. එහෙත් කවදාවත් ඈ හිමිකර ගැනීමට නොහැකිවනු ඇත.මේ අතරතුර අභිමංසල ලැගුම් ගැනීමට ඔහුට ඉඩ ප්‍රස්ථාව ලැබුණි. දුර බැහැර වුවත් ජංගම දුරකථනය ප්‍රේමයට ආශීර්වාදයක් විය. සුවනි සෙව්වන්දිට අවුරුදු 18 පිරුනා පමණි. චරිත් 23 හැවිරිදිය. ඇති තතු ඇති සැටියෙන් සුවනිට පැහැදිලි කළ ද, චරිත් කියූ කිසිවක් සුවනි ඇසුවේ නැත. ඇයට චරිත් ම වුවමනා විය. සැබෑ ආදරය නම් එයම විය. සුපුරුදු ලෙස මවුපියන් එරෙහි විය. බොහෝ දෙනා ගැලපෙන නොගැලපෙනකම් ගැන කරුණු දැක්වූහ. සුවනිට මින් එකක්වත් වගක් නොවුණි. චරිත කෙසේ හෝ ලබාගන්නා තිර අදිටනින් ඈ කල් යැවුවාය. ඇය හැඬුවාය. සුසුම් ලෑවාය. එහෙත් ඔහු වෙනුවෙන් ම බලා සිටියාය. දුරකථන සංවාද මේ අතරතුරත් කෙළවරක් නැතිව ඇති විය. ඈ ඔහු ලබාගන්නා තෙක්ම සිහින දුටුවාය. මේ අතරතුර ඔවුන්ගේ ආදරය පිළිබඳ සුවනි දුරකථන මාර්ගයෙන් අහිමංසල ප්‍රධානී ලුතිනන් කර්නල් කනිෂ්ක බණ්ඩාර ට දැන්වූවාය. ඇගේ මේ ඉල්ලීම පිළිගත් ඔවුහු ඇගේ දෙමවුපියන් මුණ ගැසීමට ගියහ. මුලදී අකමැත්තක් පෙන්නුවද කරුණු පැහැදිලි කිරීමෙන් පසු වැඩිහිටි කැමැත්ත ලැබුණි. ඔවුන්ගේ ආදරය සෙනෙහසට මවුපිය ආශීර්වාදය ලැබීම දෙදෙනාටම සතුටකි. ඔවුහු දුරකථන සංවාදවලදී තම සතුට බෙදා ගත්හ. හැමෝගේම ආශීර්වාද මැද ඔවුන්ගේ විවාහයට දින වකවානු යෙදුණේ ඒ අයුරිනි.ඈ මනාලියක වූවාය. ඔහු මනාලයෙක් වූවේය. ආසිරි ගී මැද ඔවුහු විවාහ වූහ. නව දිවියට සෙත් පිරිත් සජ්ඣායනා කිරීමට උතුරු හා උතුරු මැද දෙපළාතේ ප්‍රධාන සංඝනායක නුගේතැන්නේ පඤ්ඤා නන්ද නාහිමි, නුවර කලාවියේ ප්‍රධාන සංඝනායක රුවන්වැලි චෛත්‍යාරමාධිපති පල්ලේගම හේමරතන නාහිමි, මිරිසවැටි චෛත්‍යරාමාධිපති ඊතල වැටුණු වැවේ ඥානතිලක හිමි වැඩම කළහ. සෙත් පිරිත් කියා ආශීර්වාද කළ හිමිවරු දෙපළ ගේ නව දිවියට නිදුක් නිරෝගී සුව පැතූහ.මංගල පෝරු, ආසිරි ගී මේ සෑම දෙයක්ම ඔවුහු සතුටින් විඳ දරා ගත්හ. හමුදාපති ජගත් ජයසූරිය මහතා සහ යුද හමුදා සේවා වනිතා ඒකකයේ සභාපතිනි මංජුලිකා ජයසූරිය මහත්මිය ද මේ අවස්ථාවට සහභාගි වූහ.සැබෑ ආදරය සැබැවින් ආශිර්වාද ලද්දේය. සුවනි පැතූ දිනය එලෙසම උදා විය. හැමදෙනාගේම උපකාර නව යුවළට ලැබුණි. සමාජ සේවා අමාත්‍ය ෆීලික්ස් පෙරේරා වනජීවී හා ගොවිජන සේවා අමාත්‍ය එස්.එම්. චන්ද්‍රසේන, වාරිමාර්ග හා ජලකළමනාකරණ නියෝජ්‍ය අමාත්‍ය ඩබ්ලිව්.බී. ඒකනායක යන මහත්වරු ද මේ අවස්ථාවට සහභාගි වූහ.ඔහුට දෑස හා සුරත අහිමි වී තිබුණත් එතෙක් ඔහු පැතූ සෙනෙහස ඔහුට හිමි විය. ආදරය යනු වත්පොහොසත්කම් නොව අවබෝධය සහ අවංක සිතුවිල්ලයි. සුවනි සෙව්වන්දි එය පසක් කළාය.ඇගේ දයාබරත්වය අපි අගය කළෙමු. ඈ මුලු මහත් කාන්තා පරපුරටම ආදර්ශයකි.ඩිමෝ සමූහ ව්‍යාපාරයේ සභාපති රංජිත් පණ්ඩිතගේ මහතා අංග සම්පූර්ණ නව නිවෙසක් ඔවුන්ට ලබාදීමට පොරොන්දු විය. සුවනි ගේ පැතුම් මල්ඵල ගැන්විණි. ඈ සිනාසුණාය. යුද්ධය සාපයකි. එයින් අනාථ වූවෝ බොහෝය. එහෙත් ඔවුන් දෙස සානුකම්පිතව බැලීම අපගේ යුතුකමකි. ඈ අපේ කාලේ වීරවරියකි.සුවනි... චරිත්...ඔබ දෙපළට සුවබර දිවියක්. සිළුමිණ පැතුම එයයි.රූපාන්ති බුලත්සිංහලතොරතුරු හා සේයා රූ ලබාදීම චිත්‍රාරත්න කළුආරච්චි හිදෝගම සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af1204013</link>
    <topic>ජනතා ආකල්ප වෙනස් කරන්න මාධ්‍යයට පුළුවන්</topic>
    <author>රූපාන්ති බුලත්සිංහල</author>
    <content>ප්‍රවෘත්ති දෙපාර්තමේන්තුවේ අධ්‍යක්ෂ ජෙනරාල් මහාචාර්ය ආරියරත්න ඇතුගලරාජ්‍ය ආයතනවල මානව සම්පත සංවර්ධනය කැර බල ගැන්වීම වර්තමාන අවශ්‍යතාවක් වී ඇත. මේ අවශ්‍යතාව මාධ්‍ය ක්ෂේත්‍රය කෙරෙහි කේන්ද්‍රගත වීම වඩාත් කාලෝචිතය. ජනමාධ්‍ය අයිතිවාසිකම් හා වගකීම් වෙනුවෙන් ඇරැඹි රජයේ ප්‍රවෘත්ති දෙපාර්තමේන්තුව මෙහිලා පුරෝගාමී මෙහෙවරක් ඉටු කරයි. මේ මෙහෙවරේ නවතම ක්‍රියාදාමය මාධ්‍ය සංවර්ධන මධ්‍යස්ථානයයි. මාධ්‍ය ඔබ අප වෙනුවෙන් නව සේවා රැසක් ඉටුකිරීමට මේ මධ්‍යස්ථානයෙන් හැකි බව ප්‍රවෘත්ති දෙපාර්තමේන්තුවේ අධ්‍යක්ෂ ජනරාල් මහාචාර්ය ආරියරත්න ඇතුගල මහතාගේ අදහසයි.“දැන් අපේ රට නිදහස් රටක් වෙලා. රාජ්‍ය ආයතන වේගයෙන් සංවර්ධනය වෙනවා. මං හිතනවා මාධ්‍ය ක්ෂේත්‍රයටත් මේ දෙය අවශ්‍යයි කියලා. මාධ්‍යයත් ලෝකයේ තාක්ෂණය සමඟ අනුගත වීම අවශ්‍යයි. තාක්ෂණ අවශ්‍යතා, තාක්ෂණ වේගය තේරුම් ගත් ජනාධිපතිතුමා මහින්ද චින්තන ඉදිරි දැක්මටත් රාජ්‍ය ආයතනවල ඉදිරි දැක්ම වැදගත් බව පැහැදිලි කර තියෙනවා. ඒ අනුව තමයි මේ හැම දෙයක් සැලසුම් කළේ, මාධ්‍ය විහිදී ගිය පුළුල් පරාසය අතැඹුලක් ලෙස ක්ෂණිකව දැනගැනීමට විග්‍රහ කර ගැනීමට නම් මාධ්‍ය සංවර්ධන මධ්‍යස්ථානයක් තිබීම වැදගත් වෙනවා.“මාධ්‍යයේ නියුතු වෘත්තිකයන්ට පහසුකම් සැලැසීම මහින්ද චින්තන ප්‍රතිපත්ති මාලාවේ ඇතුළත් කරුණක්. ඒ නිසා තමයි මාධ්‍යකරුවන්ට වඩාත් හොඳ පහසුකම් සැලැසීමට අපි හිතුවේ. රජයේ මාධ්‍යයට විතරක් නෙවෙයි පෞද්ගලික මාධ්‍යවලට පවා මේ මාධ්‍ය කේන්ද්‍රයෙන් පහසුකම් සලසා ගන්න පුළුවන්.”පසුගියදා ජනාධිපතිතුමා අතින් රජයේ ප්‍රවෘත්ති දෙපාර්තමේන්තුවේ නව මාධ්‍ය සංවර්ධන මධ්‍යස්ථානය විවෘත කෙරුණු අවස්ථාව.“මාධ්‍යවේදියා හැම විටම දැනුම සොයන්නෙක්. අලුත් වෙන තාක්ෂණය, දැනුම සමඟ ඔහුත් අනුගත වෙන්න අවශ්‍යයි. නැතිනම් පෙරගාමී චින්තනයක් ඇති වෙන්නෙ නැහැ. ජනතාවට අලුත් ප්‍රවෘත්ති දැන ගැනීම ගවේෂණාත්මක ප්‍රවෘත්ති මේ කිසි දෙයක් ලැබෙන්නෙ නැහැ. පොතපත පරිශීලනය පුවත් සොයා යෑම දැනුම නව්‍යකරණය කර ගැනීමට සැම විටම අවශ්‍යයි. දියුණු රටවල මේ හැම දෙයක්ම ක්ෂණයකින් පාඨකයාට ලැබෙනවා. තරගය සමඟ ගවේෂණය වේගවත්.ග්‍රාහකයා සරල, පහසු, නිවැරැදි ක්‍රමයකට තොරතුරු ග්‍රහණය කරගන්නවා. සාපේක්ෂව අනිත් රටවල් සමඟ සැසඳීමේදී අපේ රට තවමත් පසුගාමීයි. මේ නිසා මාධ්‍යවේදියා සන්නද්ධ කිරීම අවශ්‍යයි. දැනුමෙන්, බුද්ධියෙන් සන්නද්ධ කිරීමේදී වඩාත් ක්‍රමිකව කළ යුතුය. ක්‍රමිකව සන්නද්ධ වීම, ක්‍රමානුකූල ප්‍රවෘත්ති සංසරණය කිරීමටත් වැදගත් වෙනවා. තොරතුරු තිබුණට මදි ක්‍රමවේදයට මාධ්‍යවේදියා හුරු විය යුතුයි. මං හිතනවා මේ මධ්‍යස්ථානයෙන් එවැනි සේවයක් ඉටුවේවි කියලා.”1948 ජුනි 31 වන සෝල්බරි කොමිෂන් සභාවේ උපදෙස් හා නිර්දේශ මත කොළඹ ගාලු මුවදොර මහ ලේකම් කාර්යාල සංකීර්ණයේදී මේ ආයතනය මුල් වරට ස්ථාපිත කෙරුණා. රජයේ සංවර්ධන කටයුතු උදෙසා ජනතාව දැනුවත් කරමින් කාලාන්තරයක් තොරතුරු සැපයීමේ කාර්යයේ නිරත වුණා.”1984 මාධ්‍යවේදීන් සඳහා බාධාවකින් තොරව සිය රාජකාරිය ඉටුකිරීමට මාධ්‍ය හැඳුනුම්පත නිකුත් කළා. 1994 දී මාධ්‍ය තොරතුරු ඒකකය ආරම්භ කරමින් තවත් අදියරක් මාධ්‍යවේදීන් වෙනුවෙන් ආරම්භ කළා.ජනමතයක් ගොඩ නැඟීම සේම එය නිශේධ කිරීම සඳහාත් මාධ්‍යයට නැගී සිටිය හැකිය. රටක දේශපාලන මතිමතාන්තරවල වෙනසක් කිරීම කෙරෙහි බලපෑම් කිරීමට වුව මාධ්‍යයට බැරිකමක් නැත. මාධ්‍යවේදියා තොරතුරු සොයන්නෙකු ලෙස සමාජ සේවා කටයුතුවලට ද ප්‍රබල දායකත්වයක් සපයයි.ජනමතය සම්පූර්ණයෙන්ම ග්‍රහණය කිරීමටත් එය අවශ්‍ය පරිදි ගොඩ නංවාලීමත් මාධ්‍ය සතු කාර්යයකි. පාඨකයා ක්ෂණිකව දිනාගත හැකි පරිදි තොරතුරු ගොණු කළ යුතුය. සෑම දෙයක්ම සන්නිවේදනයෙන්ම ආරම්භ වී සන්නිවේදනයෙන්ම කෙළවර වේ. සපයන ප්‍රවෘත්තියේ තීව්රතාවය මත ඒවා ජාලයක් ගොඩනැඟීමත් ක්‍රියාත්මක වීමත් සිදුවේ.මාධ්‍යයකට පුළුවන් ආකල්ප වෙනසක් ඇති කරන්න. ඒ වගේම ජනතාව නම්‍යශීලී ප්‍රතිපත්ති මාලාවකට අනුගත කරන්න. ජනතාව නිතරම තොරතුරු, හොයමින් ඉන්නෙ. තමන්ගේ හිතට හරියන, උචිත පිළිතුර දෙන්නෙ ආකල්පය ගොඩනඟන්නෙ කවුද කියලා දැනගන්න ඔවුන් ඉන්නෙ අවදියෙන්, මේ නිසාම මාධ්‍යවේදියා ළඟ තියුණු ක්‍රම ශිල්ප තිබිය යුතුයි. මෙයින් කෙරෙන්නේ ඒ ක්‍රම ශිල්ප වර්ධනයක්.පසුගිය මාර්තු 30 වැනිදා ජනාධිපතිතුමා අතින් රජයේ ප්‍රවෘත්ති දෙපාර්තමේන්තුවේ මාධ්‍ය සංවර්ධන මධ්‍යස්ථානය විවෘත වුණා. සම්මන්ත්‍රණ ශාලා, පුස්තකාල, පරිගණක මධ්‍යස්ථාන මේ හැම දෙයක්ම මෙහි තියෙනවා. මධ්‍යවේදීන්ට නව මධ්‍යස්ථානය සම්පතක්. මේ සඳහා රුපියල් මිලියන තුන්සිය හැත්තෑ හතරක් වැය වුණා. වසර 2008 දී තමයි මේ සම්බන්ධ මුල්ම සැලැසුම ඉදිරිපත් වුණේ. අද ඒ සැලැස්ම මල්ඵල ගැන්විලා. එය මාධ්‍යවේදින්ගේ දැනුම දියුණු කරගැනීමට මෙය මහෝපකාරී වනු ඇත. ලෝකය සමඟ අනුගත වීමට ඔවුන්ට අත්වැලක් වනු ඇත. රූපාන්ති බුලත්සිංහලසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af1204014</link>
    <topic>බෝම්බ හයක් කෝච්චියෙන් ගෙනාවෙ ඔඩොක්කුවේ!</topic>
    <author>දයා ඩී. ෆොන්සේකා</author>
    <content>අනගාරික ධර්මසේකර 3ගස් සෙවණේ විප්ලවයවිජේවීරත් සමඟ එකතු වූ ධර්මසේකර ලංකා ලයින් එකේ උග්‍ර සාමාජිකයෙක් විය.එහි දී විජේවීර ඔහුගෙන් එක් පැනයක් නැඟීය.”ඔබ අප පක්ෂයේ පූර්ණකාලීන සාමාජිකයෙක් වෙනවද? දිගටම රැකියාව කරගෙන යනවාද?” යන්නයි ඒ.”මට රැකියාව හෝ ව්‍යාපාරය යන දෙකෙන් එකක් තෝරාගන්නට සිදුවුණා. මං මෙහිදී රැකියාව අත්හැර දමන්නට සිතාගත්තා. එය ඉතා අසීරු තීරණයක්. ඒ මොකද මට රැකියාව කරල දෙමව්පියන්ට හරියට කන්න බොන්න අදින්නවත් දෙන්න කාලයක් ලැබුණෙ නැහැ. කොහොම වුණත් මං ඒ දැඩි තීරණය ගත්තා. රැකියාව අතහැරල සමාජයට සේවයක් කිරීම සඳහා ව්‍යාපාරය තෝරා ගත්තා. ඉන්පසුව මං විජේවීරත් සමඟ තැන් තැන්වල ගිහින් ව්‍යාපාරයේ පන්ති පහ පැවැත්වූවා. මං පන්ති තුනක් පවත්වලා අන්තිම පන්ති පවත්වන්නෙ විජේවීර.අපේ ගෙදරත් පන්ති පැවැත්වූවා. අපේ මහගෙදර තිබුණු දිග් ගේ කියන ශාලාවෙ. එහි එකවර තිස්දෙනෙකුට රැස්වෙන්න පුළුවන්.ඉතින් අම්ම ඒකට විරුද්ධ වුණේ නැද්ද?”නැහැ අම්ම හරිම කැමැත්තෙන් පන්තිවලට සහභාගි වුණු සියලුදෙනාටම කෑම උයල කන්න දුන්නා. මං ව්‍යාපාරයට මගේ හිතවත් මිත්‍රයන් තරුණයන් සොය සොයා බඳවාගෙන ඔවුන්ට පන්ති පැවැත්වූවා. මං මේ සියල්ල කළේ අවංකවයි. මට මුදල් ගැන ආශාවක් තිබුණේ නැහැ. ජීවිතයේ වෙනයම් අරමුණු තිබුණේ නැහැ.මං අද නෙවෙයි ඉස්සර හොඳ උස මහත ලස්සන තරුණයෙක් වෙලා ඉන්න කාලෙදිවත් තුන්වැනි සිල්පදය කඩල නැහැ. ඒ කාලෙ කෙල්ලො මගේ පස්සෙ ආපු කාලයක් තිබුණා. ඒත් මං ඒව ගණන් ගත්තෙ නැහැ. මං අපේ ව්‍යාපාරෙ හරියට කළා.අනගාරික ධර්මසේකර මහතාගේ මවමට පැවරිලා තිබුණෙ විජේවීරගෙ පක්ෂයෙ ලංකා ලයින් එකේ ඉන්න අතරෙ වෘත්තීය සමිති වැඩත් කරගෙන ගියා.ඒ කාලෙ මට ආපු ලොකුම ප්‍රශ්නය ආවෙ කළුතර ඇසෝසියේටඩ් මෝටර්වේස් ෆැක්ටරියෙන්.ඒක සිරිල් ද සොයිසා මහත්තයගෙ ෆැක්ටේරිය. විශාල ආදායමක් ලැබුවත් ඔවුන් කම්කරුවන්ට ඒ කාලෙ ගෙව්වේ අඩු පඩි. ඒ කාලෙ කම්කරුවෙකුට ගෙව්වෙ රු. 1.70යි. වතු කම්කරුවෙකුටත් ගෙව්වෙ 2.12යි. එතකොට මේ ෆැක්ටේරියේ තිබුණේ සී.ඇම්.යූ. සමිතියක්. මං ගිහින් කතා කළාම ඒ අය එකඟ වුණා අපිත් එක්ක වැඩ කරන්න.අපි කළේ ඒ ඒ සමාගම්වලට ගිහින් ඒවයේ වෘත්තීය සමිති සමඟ එක්වීමයි. මේ ඒ.එම්.ඩබ්ලිව්. ආයතනය විශාල ආයතනයක්. සිසිල් ශීතකරණ කේබල්, ලෝටස් ටයර්, යුආසා බැටරි මෙහි නිෂ්පාදනය කළා. විශාල ආයතනයක් කම්කරුවො තුන්දහස් ගණනක් හිටියා.අපිත් සහභාගි වුණාට පස්සෙ ආයතනයෙ කම්කරුවො සී.ඇම්.යූ. සමිතියත් එකතුවෙලා තීන්දු කළා වැඩවර්ජනයක් කරන්න. කොහොම හරි වැඩවර්ජනය දවස් පනහක්ම ගියා. ඒත් පාලනාධිකාරිය ඉල්ලීම් ලබා දුන්නේ නැහැ. පිටින් චණ්ඩි ගෙනල්ල ගහල ස්ට්‍රයික් එක කඩාකප්පල් කරන්නයි ඒ අය හැදුවෙ. පාලනාධිකාරියට ඕන කළේ ස්ට්‍රයික් එක මෙහෙයවන ප්‍රධාන අයට පහර දෙන්නයි.මෙය අපට ආරංචි වුණා. මං කීව ඊට බය නැතුව මුහුණ දෙමු කියල. මං කොළඹ ගියා. කොළඹ ගිහින් විජේවීර මහත්තයට පණිවුඩයක් තිබ්බා. එහෙම තියල මං ගියා ඉඩම් සංවර්ධන දෙපාර්තමේන්තුවේ වෘත්තීය සමිතියට. ඒකෙ මුළුමනින්ම විජේවීරගෙ කට්ටිය හිටියෙ.ඒකෙ හිටිය දනෝරිස් කියල පුද්ගලයෙක් මං එයාට ගිහින් කිව්ව “දනෝරිස් අයියෙ අප දැන් කළුතර ඒ.එම්.ඩබ්ලිව් ෆැක්ටරියෙ දින 50ක් ස්ට්‍රයික් කරල තියෙන්නෙ. අපි දැන් මොකද කරන්නෙ” කියල ඇහුවා.එතකොට එතන හිටිය ධනපාල පතිරණ එයාට කවුරුත් කිව්වෙ ජේ.වී.පී.යේ අම්මා කියල. මිනිහ පැනල කිව්ව “ඔය කැඳ කෝප්ප සටන්වලින් වැඩක් නැහැ අයිසෙ” කියල. මං ඇහුව “ඇයි එහෙම කියන්නෙ” කියල.”ඔය සටන්වලින් වැඩක් නැහැ. අපි කීයක් හරි පඩි වැඩි කරගන්න හදනවා. ඉන්පස්සෙ පඩි වැඩිවෙනව. ආයෙත් බඩු මිල වැඩිවෙනවා. කරන්න තියෙන්නෙ ඕක නෙවෙයි. අපි විප්ලවවාදීන් වශයෙන් සංවිධානය වෙලා රාජ්‍ය බලය අල්ලන්නයි.”ඔන්න ධනපාල පතිරණගෙ උත්තරේ. එයා තමයි ඉඩම් සංවර්ධන ;දපාර්තමේන්තුව විජේවීරගෙ වෘත්තීය සමිතියෙ භාණ්ඩාගාරික. එයාට ජේවීපී එකේ අම්මයි කියල කිව්වෙ. එයා තමයි විජේවීරට සංවිධානයට සල්ලි හොයල දෙන්නෙ.මට ධනපාලගෙ උත්තරේට හරියට හිත රිදුණා. මං දැන් මොකද කරන්නෙ කියල කල්පනා කළා. දනෝරිස් අයියත් කිව්වා, “අනේ අයිසෙ මට කරන්න දෙයක් නැහැ මං සභාපති වුණාට මේකෙ ප්‍රධාන චරිතය ධනපාලනෙ” කියල. මට ඉතින් හරිම හිතේ අමාරුයි. මං ආපසු ආවා.”ඉන්පසු ධර්මසේකර කෙළින්ම කළුතරට ආවේය. ඔහුගේ සිත හොඳටම බිඳී තිබුණු අතර විජේවීරගේ ව්‍යාපාරය ගැන ද දැඩි කළකිරීමක් ඔහු තුළ විය. යළි කළුතර ආ ඔහු ඒ.එම්.ඩබ්ලිව්. කර්මාන්තශාලාවේ වෘත්තීය සමිති සගයන්ට මේ උත්තරය ගැන කීය. එය ඇසූ වෘත්තීය සමිති සගයන් තුළ ද ඇතිවුණේ දැඩි නොසන්සුන්තාවයකි.”එහෙනම් ඔය විප්ලවවාදී ව්‍යාපාරයෙන් අපට වැඩක් නැහැ” යැයි වෘත්තීය සමිති සගයෝ එකහෙළාම කීහ.කෙසේ වුවද සටන දිගටම ගෙන යාමට ධර්මසේකර අදිටන් කළේ සිය සමිති සගයන් ගෙන් ලද උත්තේජනය මතයි.”දැන් වැඩවර්ජනය කඩාකප්පල් කරන්නට සමාගම කළේ බස් තුනකින් සේවකයන් ගෙනැවිත් වැඩ කිරීමට පටන් ගැනීමයි. බෝම්බුවලට එක බස් එකකුත් පයාගලට එකකුත් වාද්දුවට එකකුත් වශයෙන් බස් තුනක් යනවා. ඒ යන්නේ මැරයන්ගේ ආරක්ෂාව ඇතුවයි. ඉතින් අපි සාකච්ඡා වට කීපයක්ම පැවැත්වූවා. ඉන්පස්සෙ තීන්දු කළේ මේ බස්වලට බෝම්බ ගහන්න ඕන කියලයි.”ඉතින් කෝ බෝම්බ? කවුද බෝම්බ ගහන්නෙ? ඒ කාලෙ දැන් වගේ රටින් ගෙන්නපුව හදපු බෝම්බ තිබුණේ නැහැ. බෝම්බ ගැහීමට මගේ කැමැත්තක් තිබුණේ නැහැ. ඒත් වැඩවර්ජනය කරපු කට්ටියෙ නායකයො මට තමයි කිව්වෙ කොහෙන් හරි බෝම්බ හොයල දෙන්න කියල. මං කොළඹ ඇවිත් ආයෙත් දනෝරිස් අයිය හම්බවුණා.දනෝරිස් අයියා ඒ වගකීම ගන්න කැමැති වුණේ නැහැ.” ඉන්පසු ධර්මසේකර කෙළින්ම ගියේ වැල්ලවත්තටය. වැල්ලවත්තේ රොක්සිවත්තේ ‘බෝම්බ ඇල්බට්’ ඔහුගේ හොඳ හිතවතෙකි. ශිෂ්‍ය සටන් හා වැඩවර්ජන හමුවේ මැර බලයට එරෙහි මැර බලය යෙදවීමට ධර්මසේකරට පිහිට වෙන මැරයෝ ලංකාව පුරා තැන් තැන්වල සිටියහ. වැල්ලවත්තේ රොක්සිවත්තේ ඇල්බට් අයියා හෙවත් බෝම්බ ඇල්බට් ඉන් එක් අයෙකි.ඔහු ඇල්බට් අයියා හමුවිය. අද ඔහු ජීවතුන් අතර නැත.”ඇල්බට් අයියෙ මට බෝම්බ හතරක් පහක් හදල ඕනා” ඔහු විස්තරේ කීය.”හරි මං බෝම්බ දෙන්නං ගෙනියන්නෙ කවුද?””මං ගෙනියන්නං. මට පුළුවනි””අපෝ ඔයාට නං දෙන්න බැහැ. මේවා මනෝසීල පොටෑස් දාල හදන්නෙ. පිපිරුණොත් ඔයා ඉවරයි. ඔයාව මට වටිනවා. ඔයාට නං ගෙනියන්න දෙන්න බැහැ.”ඇල්බට් අයියා කීයේ අවංකවය. ඊට හේතුව මැරයකු වුවද ඇල්බට් අයියා ද ධර්මසේකර පිළිබඳව යම් පැහැදීමකින් සිටි බැවිනි.”මේ බෝම්බ අහුරන්නෙ මාමයිට් බෝතල්වල. යම් විදිහකට ගැස්සුණොත් මේවා පුපුරනවා” ඇල්බට් අයියා කීය.”නෑ ඉතින් මමම ගෙනියන්නම්. වෙන කෙනෙක් අරගෙන ගියත් ඒත් මනුස්සයෙක්නෙ ගෙනියන්නෙ. මමම ගෙනියන්නං. මට කෝච්චියෙ අරගෙන ගියෑකි.”ධර්මසේකරගේ පෙරැත්තය නිසාම බෝම්බ ඇල්බට් බෝම්බ හයක් හදා දුන්නේය. ධර්මසේකර පවසන හැටියට මෙය ඉතා මාරාන්තික වැඩකි. ඔහු බෝම්බ ටික වැල්ලවත්තේ සිට කළුතරට ගෙනයාමේ භයානක කටයුත්ත බාරගත්තේය.බෝම්බ හය හදා සපත්තු පෙට්ටියක ඇසිරූ ඇල්බට් පසුවදාම එහි ගිය ධර්මසේකරට ඒවා බාර දුන්නේය. වැඩි ආරක්ෂාවට ධර්මසේකර ඒවා අතරට පුළුන් තට්ටුවක් ද දමා ගත්තේය.ඇල්බට් අයියා බෝම්බ හය අඩංගු පාර්සලය ඉතා ප්‍රවේශමෙන් රැගෙන ඔහු සමඟ වැල්ලවත්ත දුම්රියපොළට ආවේය.”දවල් දොළහකුත් ගාණට විතර වැල්ලවත්තට එනවා දකුණු කළුතර කෝච්චිය. ඒ කාලෙ ඕකෙ එච්චර සෙනඟ නැහැ. සාම්ප්‍රදායික කෝච්චියක්. මාළු වෙළෙන්දො, ඉස්කෝලෙ ළමයි එහෙම යන්නෙ ඔය කෝච්චියෙ””ඒ කාලේ මේ කෝච්චියෙ තිබුණේ පරණ පෙට්ටි මුහුණට මුහුණලා සීට් තිබුණේ. මං ඔඩොක්කුවෙ තියාගත්තා බෝම්බ ටික. ඇල්බට් අයියා කිව්වා උඩ රාක්කෙන් තියාගන්න කියල. ජනේලෙ ළඟ සීට් එකේ වාඩි වෙලා කකුල් දෙක ඉස්සරහ සීට් එක උඩ තියාගත්තා කවුරුහරි ඒකෙ වාඩිවෙයි කියල.”දෙහිවලින් නැග්ග වට්ටි අම්මල දෙන්නෙක් මගේ ළඟට ඇවිත් “මේ යකාට ජබර කලන්තෙද මන්ද?” කියල එහා පෙට්ටියට ගියා.මං ඉතින් නිදි වගේ යනවා. ඒත් මගේ හිත ඇතුළෙ ගින්දර. බෝම්බ හය මගේ හිත ඇතුළෙ පුපුරනවා වගෙයි. මගේ හිතේ කාගෙවත් ජීවිත හානි කිරීමේ අරමුණක් තිබුණේ නැහැ. එතකොට මොරටුවේ දී නැග්ග ඉස්කෝලෙ ඇරිල එන ගෑනු ළමයි විස්සක් විතර. මට හීන්දාඩිය දැම්මා. අර වට්ටි අම්මලගෙ බැනුම් අස්සෙ මට ඒ ළමයින්ට ඉඩ දෙන්න සිද්ද වුණා.මං කළේ ළමයින්ට ඉඩදෙන ගමන් උඩ තිබුණු බෝම්බ පාර්සලය අරගෙන මගේ ඔඩොක්කුවෙ තියා ගත්තු එකයි. මේක මහා බරපතළ තීන්දුවක්. අපේ බෝම්බවලට අහිංසක ළමයි පළි නැහැනෙ.””මං ඉතින් හිත ඇතුළෙ බෝම්බ පත්තු වෙවී මේ බෝම්බ ටික කළුතරට ගෙනාව. ඉන්පස්සෙ ප්‍රශ්නෙ වුණේ බෝම්බ ගහන එක. “කොහොමද ගහන්නෙ. මං කිව්වා මේවා පාවිච්චි කරන්න ඉස්සෙල්ල අද රෑ මාත් එක්ක කතා කරන්න ඕන කියල.ඔවුන්ගෙ මතය වුණේ බස් තුනට බෝම්බ ගහන එකයි. මං කිව්වා එහෙම බැහැ එතකොට මිනිස්සු මැරෙනවානෙ. ඒත් අපේ කම්කරුවොනෙ යන්නෙ කියල.”ඔහොම බැහැ සහෝදරය කම්කරු සටන් කරන්න”වර්ජකයන්ගේ තර්කය විය. සාකච්ඡා වට කීපයකින් පසුව අවසාන තීන්දුව වූයේ බස් රථවලට යන්නට දී ඒවායේ ටයර්වලට බෝම්බ ගැසීමටයි. මෙය ධර්මසේකර ඉතා අමාරුවෙන් කැමැති කරවාගත් තීන්දුවකි. ඔහුට අවශ්‍ය කළේ ජීවිත හානියක් නොකොට බියවැද්දීම පමණි.කෙසේ හෝ බස් රථවලට බෝම්බ එල්ල කළේය. නාගොඩ හන්දියේ දී එකක් ද, කලමුල්ලෙන් එකක් ද එල්ල කළ අතර වාඩියමංකඩ දී බෝම්බය එල්ල කළ නොහැකි විය. කිසිවෙකුටත් තුවාල සිදු නොවීය. බස් රථවලට හානි සිදුවිය.මැරයෝ බියවූහ. මැර බලය නැවතිණ. එහෙත් වර්ජනය සාර්ථක වූයේ ද නැත. දවස් අනූවකට පසු ඉල්ලීම් ද දිනාගත නොහැකිව කම්කරුවන් වැඩට ගියේ පරාජිතවය.මේ අසාර්ථක සටන දුටු ජේ.වී.පී.යේ ධනපාල ධර්මසේකරට සිනාසුණේ උපහාසයෙනි.”කෝ ඔය කැඳකෝප්ප සටන සාර්ථක වුණාද? මං ඕක තමයි අයියෙ කිව්වෙ ඕව හරියන්නෙ නැහැ”ධර්මසේකර අතිශයින්ම කළකිරීමට පත්විය. සටන මෙහෙයවූ කම්කරු නායකයන්ගේ රැකියා අහිමි විය. එහෙත් ධර්මසේකර එයින් විශාල පාඩමක් ඉගෙන ගත්තේය.දයා ඩී. ෆොන්සේකාඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af1204015</link>
    <topic>මාස තුනකින් අපි වාකරේ මුළුමනින් ජයගත්තා</topic>
    <author>සටහන හා ඡායාරූපය</author>
    <content>මාදුරුඔය විශේෂ බලකා පුහුණු පාසලේ බලසේනාධිපති ලුතිනන් කර්නල් චන්දිමාල් පීරිස්ත්‍රස්තවාදය සහමුලින් උදුරා දැමීමට ඒ වන විට රජය තීරණය කර තිබුණි. අණ අනුව ක්‍රියාත්මක වූ ආරක්ෂක හමුදාවෝ අඩියෙන් අඩිය ත්‍රස්තවාදී ප්‍රදේශ මුදා ගනිමින් සිටියහ. මුළු රටේ ම අවධානය යොමුව පැවැතියේ ද ත්‍රස්තවාදීන් හඹා යන අපේ වීරෝදාර හමුදාවන් වෙතය. ඒ අතර ත්‍රස්තවාදීන් ද නිකම් සිටියේ නැත. ඉදිරියට ඇදෙන ආරක්ෂක හමුදාවන්ගේ ප්‍රහාර ඉදිරියේ සංවිධානය වීමට එතරම් කාලයක් නොවුවද ඔවුන්ගේ ම්ලේච්ඡ ක්‍රියා නොඅඩුව සිදු විය.ඒ 2007 වසරේ ඔක්තෝබර් විසි දෙවැනි දාවයි. කොළඹට හිමිදිරිය උදාවූයේ ත්‍රාසජනක පුවතක් ද සමඟිනි. ‘අනුරාධපුර එයාර් ෆෝස් බේස් එකට කොටි ගහනවලු. යානා ගිනි ගන්නවලු. ෆයර් කරගන්නවා තාමත් ඇහෙනවා කියලයි කියන්නේ’ වෙනදාට උදයේ තරමක් නිසසලව පවතින අපේ පත්තර කන්තෝරුව හිමිදිරියේ ලැබුණු මේ ප්‍රවෘත්තියත් සමඟ ඇවිස්සුණු කඩි ගුලක් සේ විය. ඇතැම්හු දුරකථන වෙත ගොස් ප්‍රාදේශීය වාර්තාකරුවන් සම්බන්ධ කර ගන්නට උත්සාහ දැරූහ. හදිසියේ කාර්යාලයට පැමිණි ඇතැම්හු අනුරාධපුරය බලා හදිසියේම ගමන් ඇරැඹූහ. මගේ මතකයේ හැටියට හිරු මුදුන් වීමට ප්‍රථම ගුවන් හමුදා කඳවුර මුදා ගත් බවට තොරතුරු සමඟ ඡායාරූප ද අප වෙත ලැබෙන්නට විය. ඒ සියල්ල කටුනායක සහ කොළොන්නාව ත්‍රස්තවාදී ප්‍රහාර සිහිපත් කරවීය. කඳවුර බේරා ගත් වීරයෝ නිහඬවම යළි තම රාජකාරි වෙත වාර්තා කළ බවට ද තොරතුරු ලැබිණි. ඒ එදා ය.විශේෂ බළකායේ ලුතිනන් කර්නල්වරයකු වන ජෝෂප් ප්‍රදීප් චන්දිමාල් පීරිස් සාකච්ඡාවට සූදානමින් සිටී. මම අතීත මතක හෝඩුවාවක් සනාථ කර ගනිමි.“අනුරාධපුර එයාර් ෆෝස් බේස් එක බේර ගත්තේ ඔබ නේද?”ඔහු සන්සුන් ලෙස සිනහවකින් පිළිතුරු දෙයි. එහෙත් පිළිතුරු සිනහව ප්‍රමාණවත් නැත. මම සාකච්ඡාව අතරතුර ඒ මතකය යළි කැඳවූයෙමි.“එදා අපේ විශේෂ බලකා පුහුණු පාසලේ පුනරීක්ෂණ පාඨමාලාවක් අවසන් කළ භට පිරිසක් ආපසු යුද පෙරමුණට යන්න සූදානමින් හිටියා. මම ඒ වෙලාවේ හිටියේ මාදුරුඔය විශේෂ බලකා පුහුණු පාසලේ. පුහුණුව අවසන් කළ භට පිරිස නිලධාරීන් පහක් සමඟ සංඛ්‍යාවෙන් හැටක්. අපි රාත්‍රියේම පිටත්වෙලා වවුනියාවට ආවා. ඒ වෙනකොට අපේ සටන් පෙරමුණු පැවතුණේ කල්මඩුවල. ඔක්තෝබර් විසි දෙවැනිදා පාන්දර කල්මඩු සටන් පෙරමුණට යන්න තමයි අපි සූදානමින් සිටියේ. ඒත් පාන්දර තුනයි තිහට විතර මට දුරකථන ඇමතුමක් ලැබුණා. කතා කළේ බ්‍රිගේඩියර් නිර්මාල් ධර්මරත්න. ඔහු තමයි ඒ අවස්ථාවේ විශේෂ බළකායේ බලසේනාධිපති වශයෙන් ක්‍රියා කළේ. ඔහු මට කතා කරලා කිව්වා අනුරාධපුර ගුවන් හමුදා කඳවුරට ත්‍රස්තවාදී ප්‍රහාරයක් එල්ල වෙනවා. මාත් සමඟ වවුනියාවට ඇවිත් ඉන්න භට පිරිස කඳවුර මුදා ගන්න යවන්න කියලා.මම ඉක්මනින්ම තත්ත්වය සොයා බැලුවා. මරාගෙන මැරෙන ත්‍රස්තවාදී කණ්ඩායමක් කඳවුර ඇතුළට ඇවිත් ප්‍රහාර එල්ල කරනවා. යානා විනාශ කරනවා. තත්ත්වය බැරැරුම් කියලා තමයි මට තේරුණේ. මම භට කණ්ඩායම සූදානම් කරන අතර ආපහු බලසේනාධිපති තුමාට කතා කළා. තත්ත්වය වාර්තා කරලා භට පිරිස එක්ක මුදා ගැනීමේ මෙහෙයුමට මමත් දායක වන බව මම ඔහුට දැනුම් දුන්නා. බලසේනාධිපති තුමාගේ අවසරය මත අපි ගුවන් හමුදා කඳවුරට යනකොට දෙපිරිස වෙඩි ප්‍රහාර එල්ල කර ගනිමින් හිටියේ. ඉක්මනින්ම ක්‍රියාත්මක වෙන්න ඕනේ කියලා මට තේරුණා. ත්‍රස්තවාදීන් කී දෙනෙක් කඳවුර ඇතුළේ ඉන්නව ද? ඔවුන් හැංගිලා ඉන්නේ කොහේද කියන ප්‍රධාන ප්‍රශ්නවලට පිළිතුරු හොයා ගන්න සිද්ධ වුණා. ගුවන් හමුදා කඳවුරු ප්‍රධානියාගෙන් කඳවුර ගැනත්, දැනට ප්‍රහාර එල්ල කරන භට පිරිස් ගැනත් ඉක්මන් විස්තරයක් මම ලබා ගත්තා.. දෘශ්‍යමාන සතුරා විනාශ කර දැමුව ද සතුරු බලවේග තවමත් ක්‍රියාත්මකය. සූදානම සහ පෙර පුහුණුව අත්‍යවශ්‍ය වන්නේය. වෙනදා තම දරු පවුල ගැන සිතා මහ මඟ වෙන්ව ගමන් කළ මාපියෝ අද බෝම්බ බියක් නොමැතිව නිදහසේ ගමන් කරති. රටේ විනෝද උයන්, සැණකෙළි මහජනයාගෙන් පිරී ගොස්ය. එහෙත් රට දැය රැකි චන්දිමාල්ලා තවමත් නිවෙස්වල දරු පවුල් තනිකර දමා රට වෙනුවෙන්ම කැප වෙති.ඊට පස්සේ මගේ භට පිරිසෙන් මේජර් කෝසල විජේකෝන් සමඟ අට දෙනෙක් ගෙන් සමන්විත පිරිසක් තෝරා ගත්තා. මේ කඳවුර අපි නිතර ආව ගිය තැනක්. ඒ නිසා කඳවුරේ ගුවන් පථය හා අවට ගැන සරල අදහසක් මගේ හිතේ තිබුණා. ඒ අතරේ කඳවුරේ ආයුධ ගබඩාවත් තෙල් ගබඩාවත් ස්ථානගත වෙලා තියෙන්නේ කොහේද කියලා මම හොඳින් හඳුනා ගත්තා. මොකද ත්‍රස්තවාදීන් ඒවාට ප්‍රහාර එල්ල කිරීම වැළැක්විය යුතුම වුණා. එහෙම නැත්නම් වෙන හානිය බරපතළයි. දෙපාර්ශ්වය වෙඩි ප්‍රහාර එල්ල කර ගනිද්දී අපි කොහොමහරි ගුවන් යානා රඳවනය ළඟටම ගියා. දැන් මට සතුරා ප්‍රහාර එල්ල කරන්නේ කොහේ ඉඳල ද කියලා හොයා ගන්න ඕනේ.ඒත් හැම පැත්තෙන්ම වෙඩි ප්‍රහාර එල්ල වන නිසා සතුරා හඳුනා ගන්න අමාරුයි. කඳවුරේ සංඥා කුලුන තිබුණේ අපේ අතේ. මම ඒක ප්‍රයෝජනයට අරගෙන සෙබළුන් දෙදෙනෙක් සන්නිවේදන උපකරණ එක්ක කුලුන උඩට නැංගෙව්වා. ඊට පස්සේ බීටීආර් රථයක් ගුවන් පථය මැදට යැව්වා. අපේ ගුවන් හමුදා භට පිරිස් බීටීආර් රථයට වෙඩි තියන්නේ නැහැ. ඒත් සතුරා හිතන්නේ රථය සමඟ ඔවුන්ට ප්‍රහාරයක් එල්ල වෙනවා කියලා. ඒ අනුව සතුරා ප්‍රහාර එල්ල කරන්නේ කොතන ඉඳන් ද කියලා මම හඳුනා ගත්තා. කුලුන උඩ හිටපු භටයන් නිවැරැදි තොරතුරු ලබා දුන්නා. සතුරන් ඉන්න තැන් හඳුනා ගත්තාට පස්සේ විශේෂ බලකා භට පිරිසෙන් තවත් අට දෙනෙක් ගේ කණ්ඩායම් දෙකක් තෝරගෙන සතුරා විනාශ කිරීමට ඔවුන් යෙදෙව්වා. පසුදා උදේ දහය වෙනකොට අපි කඳවුර සම්පූර්ණයෙන්ම සතුරාගෙන් මුදා ගත්තා.”චන්දිමාල් සිදුවීම රසවත් ලෙස විස්තර කරයි. එහෙත් ඌණ පූරණයක අවශ්‍යතාව දැනේ.“කඳවුර මුදා ගත්තට පස්සේ මොකද කළේ” මම විමසමි.“අපි එහෙම්මම කල්මඩුවලට ගියා. ගිහින් සටන් පෙරමුණට එකතු වුණා.”පිළිතුර සෘජුය. පැහැදිලිය. සොල්දාදුවකුගේ ජීවිතය ගැන පැහැදිලි චිත්‍රයක් මැවීමට සමත්ය. ත්‍රස්තවාදය දේශය වසා ගනිමින් ව්‍යාප්ත වෙද්දී විවේක ගැනීමට ඉස්පාසුවක් අපේ හමුදා සෙබළුන්ට තිබුණේ නැත. විශේෂ බලකායේ චන්දිමාල්ගේ තත්ත්වය ද එසේමය. නැතහොත් වඩා බැරැරුම්ය. එක් ඉලක්කයක් ජය ගත්තේ යැයි විවේක ගැනීමට හෝ උදම් අනමින් සතුටු වීමට චන්දිමාල්ට කාලයක් නොවීය. අනෙක් අතට ඔහුගේ යුද හමුදා ජීවිතය මෙවැනි සිදුවීම්වලින් පිරී පැවතුණේය. ඒ අනුව ඔහු අනුරාධපුර ගුවන් හමුදා කඳවුරේ ආරක්ෂාව තහවුරු කර යළි කල්මඩු තම සේනාංකය වෙත යන්නේය. එහෙත් ත්‍රස්තවාදය මෙරටින් තුරන් කර දැමීමේ මානුෂීය සටනේ ඔහුගේ මෙහෙවර ඇරැඹෙන්නේ එතැනින් නොවේ.“මම මානුෂීය මෙහෙයුමට සම්බන්ධ වුණේ 2006 සැප්තැම්බර් මාසේ. ඒ වෙනකොට නැඟෙනහිර පළාතේ ත්‍රස්තවාදී ග්‍රහණයේ තිබුණු ප්‍රදේශ කිහිපයක්ම අපේ ආරක්ෂක හමුදාව මුදාගෙන අවසන්. නැඟෙනහිර පළාත මුළුමනින්ම මුදා ගැනීමේ අදහස යටතේ දෙවැනි විශේෂ බලකායත් සමඟ සටනට පිවිසෙන්න මට නියෝග ලැබෙනවා. ප්‍රථමයෙන්ම අපි කළේ නැඟෙනහිර මුහුදු සීමාවේ ත්‍රස්තවාදීන් සතුව තිබුණු ප්‍රදේශ කිහිපයක් අත්පත් කර ගැනීම. මහවැලි ගඟ මුහුදට වැටෙන ස්ථානය, නීලපොළ, සිත්තාරු දකුණ මේ ප්‍රදේශවල මුහුදු සීමාව අපි සම්පූර්ණයෙන්ම අල්ලා ගත්තා. එහිදී මට පාබල ඒකක කණ්ඩායම් දෙකක සහයෝගය ලැබුණා. ඊට පස්සේ තමයි වාකරේ ප්‍රදේශයේ බලය අත්පත් කරගන්න නියෝග ලැබුණේ.”චන්දිමාල් වාකරේ සටනට තම භට පිරිස ද රැගෙන යන්නේ එම ප්‍රදේශය සතුරාගෙන් මුදා ගැනීමේ තිර අධිෂ්ඨානයෙන් යුතුවය. එහිදී ඔහු අණ දෙන දෙවැනි විශේෂ බලකාය මෙන්ම පළමු සහ තුන්වැනි විශේෂ බලකායේ සහභාගිත්වය ද ලැබේ. සියලු උපක්‍රම යොදමින්, අවි බලය ද නොඅඩුව පාවිච්චි කළ ද නැඟෙනහිරට මුල් ඇඳ තිබු සතුරා එයින් උදුරා දැමීම පහසු කරුණක් වන්නේ නැත. වාකරේ ප්‍රදේශය සම්පූර්ණයෙන් ත්‍රස්තවාදී ග්‍රහණයෙන් ගලවා ගැනීමට චන්දිමාල් ඇතුළු වීරෝදාර හමුදා භට පිරිසට මාස තුනක කාලයක් ගත විය.“දෙවැනි විශේෂ බලකායේ අපි වාකරේ ප්‍රදේශය මුදා ගැනීමේදී වැලිකන්ද, සිංහපුර, ත්‍රිකෝණමඩු, අංගොඩවිල්ලු කියන ප්‍රදේශ හරහා තමයි ඉදිරියට ගියේ. ඒ සමඟ තුන්වැනි විශේෂ බලකායත් දහවන ගජබා රෙජිමේන්තුවත් සටන්වලට දායක වුණා. පළමුවැනි විශේෂ බලකායට අමතරව හත්වන ගැමුණු හේවා බලඇණියත්, හයවන ගැමුණු හේවා බලඇණියත්, අටවන ගැමුණු හේවා බලඇණියත්, හයවන විජයබාහු බලඇණියත් වාකරේ මුදා ගැනීමේ සටනේ ඉදිරියෙන්ම සිටියා. කොමාන්ඩෝ රෙජිමේන්තුවේ සහයත් අපට ලැබුණා. වාකරේ ජයග්‍රහණය ඓතිහාසිකයි. එතැනදී ත්‍රස්තවාදීන් සතුව තිබු ප්‍රබල අවි ආයුධ රැසක්ම අත්පත් කර ගන්න අපට හැකියාව ලැබුණා. මිලිමීටර් 152 කාලතුවක්කු අවි දෙක ඒ අතරින් ප්‍රධානයි. ඒ අවි දෙක අත්පත් කර ගැනීමත් එක්ක ප්‍රථම වරට ත්‍රස්තවාදීන් සතු වූ ප්‍රබලතම අවියක් හමුදාව විසින් අත්පත් කර ගත් අවස්ථාව ලෙසින් වාකරේ සටන ඉතිහාසයට එක් වුණා.”එපමණක් ද නොවේ. ශ්‍රී ලංකා ඉතිහාසයේ ප්‍රථම වරට රජයේ ද රටේ ජනතාවගේ ද උපරීම සහයෝගය මේ වන විට ආරක්ෂක හමුදාවන්ට ලැබෙන්නේය. වාකරේ මුදා ගැනීමත් සමඟ මහින්ද රාජපක්ෂ ජනාධිපතිතුමන් වාකරේ ප්‍රදේශයේ සංචාරය කරන්නේය. සෙබළුන්ගේ සුවදුක් විමසන්නේය.“ජනාධිපතිතුමාගේ වාකරේ සංචාරය අපේ සෙබළුන්ගේ මානසික ශක්තිය වර්ධනය කරන්න විශාල දායකත්වයක් දුන්නා. එතැනින් උතුරේ මෙහෙයුම්වලට අපේ සෙබළුන් පිටත් වුණේ ඒ ශක්තියත් එක්ක.”චන්දිමාල් ස්තූතිපූර්වකව පවසන්නේය. වාකරේ සටන සවිස්තරාත්මකව පැවසුව ද අවසන් සටනේ ඔහුගේ දායකත්වය නම් තව බොහෝ දිගුය. පූජනීය මඩු ප්‍රදේශය සතුරාගෙන් මුදා ගැනීමට දායක වන ඔහු එතැනින් තම බල සෙනඟ ද රැගෙන ඒ - නවය මාර්ගයෙන් බටහිර වැලිඔය ප්‍රදේශයේ දිගු දුර විමර්ශන මෙහෙයුම්වල යෙදෙන්නේය.“ඉදිරියට ඇදෙන අපේ සේනාංකවලට විශාල සහයක් දෙන්න විශේෂ බලකායේ අපට හැකියාව ලැබුණා. ඒ වගේම අපි සතුරාගේ තොරතුරු රැස් කිරීමත් විශාල වශයෙන් සිදු කළා. මානුෂිය මෙහෙයුමේදී හමුදාවට ප්‍රබල ත්‍රස්ත ප්‍රහාරයක් එල්ල වුණේ පුදුකුඩුඉරිප්පුවලදී. එතනදී විශේෂ බලකායේ අපි යළිත් සතුරා මර්දනය කරලා හමුදාවේ ඉදිරි ගමනට මාර්ගය සැකසුවා. මේ විදිහට දිගටම සටන් බිමේ හිටපු මම 2009 අපේ‍්‍රල් මාසේදී මාදුරුඔය විශේෂ බළකා පුහුණු පාසලට එනවා. ඒ එහි සේනාවිධායක වශයෙන්.”එදා සිට අදටත් චන්දිමාල් මාදුරුඔය සේවය කරන්නේය. දෘශ්‍යමාන සතුරා විනාශ කර දැමුව ද සතුරු බලවේග තවමත් ක්‍රියාත්මකය. සූදානම සහ පෙර පුහුණුව අත්‍යවශ්‍ය වන්නේය. වෙනදා තම දරු පවුල ගැන සිතා මහ මඟ වෙන්ව ගමන් කළ මාපියෝ අද බෝම්බ බියක් නොමැතිව නිදහසේ ගමන් කරති. රටේ විනෝද උයන්, සැණකෙළි මහජනයාගෙන් පිරී ගොස්ය. එහෙත් රට දැය රැකි චන්දිමාල්ලා තවමත් නිවෙස්වල දරු පවුල් තනිකර දමා රට වෙනුවෙන්ම කැප වෙති.“මගේ අම්මා විනීතා මහේෂ්වරී, තාත්තා මර්වින් පීරිස්. මට දියණියන් දෙදෙනෙක් සහ පුතෙක් ඉන්නවා. බිරිය රැකියාවක් කරන්නේ නැහැ. ඇය පවුලේ වගකීම් දරමින් මට සහයෝගය දෙනවා.”සිය පවුලේ වර්තමාන තතු මෙලෙස පවසන චන්දිමාල්ගේ ළමා විය ගැන තොරතුරු ද සඳහන් කළ යුතුමය. දෙහිවල ප්‍රදේශයේ උපත ලද ඔහුගේ ළමාවිය ගෙවෙන්නේ තම බාල සහෝදරයා සහ සහෝදරිය සමඟිනි. දෙහිවල සිට වත්තලට පදිංචිය මාරු කළ බැවින් චන්දිමාල් වත්තල ශාන්ත අන්තෝනි විද්‍යාලයෙන් අධ්‍යාපනය ලබන්නේය. ඔහුගේ සුවිශේෂිත්වය වූයේ මලල ක්‍රීඩාවයි.“මම සමස්ත ලංකා මට්ටම වෙනකල් ක්‍රීඩාවල නිරත වුණා. ඒ අතරම හමුදා නිල ඇඳුම අඳින්න තිබුණු දැඩි ආසාව නිසාම හමුදාවට අයදුම්පතක් දැම්මා. 1989 අවුරුද්දේ දී තමයි මම දියතලාවේ පුහුණුවට ගියේ. එතකොට මට වයස අවුරුදු දහනවයයි.දියතලාවේ වසර එකහමාරක පුහුණුව අවසන් කළ චන්දිමාල් පළවැනි සිංහ රෙජිමේන්තුවට අනුයුක්ත වන්නේය. එහෙත් 1991 වසරේදී ඔහු යළි මාස දහයක පුහුණුවකට සම්බන්ධ වන්නේය.ඒ විශේෂ බළකායේ සාමාජිකයකු වීමේ අභිලාශයෙනි. විශේෂ බළකායට චන්දිමාල් එක්වන්නේ ‘විශේෂ’ වීමට තමා තුළ තිබුණු කැමැත්ත නිසාම බව ඔහු අවධාරණය කරයි. මෙතෙක් වේලා අතීතයම මතක් කළ චන්දිමාල් ගෙන් මම අනාගතය ගැන විමසීමි. ඔහු පැහැදිලි අරමුණකින් යුක්තව අනාගතය ගැන කථා කරයි.“යුද හමුදාවේ සේවය කිරීමට මට තව අවුරුදු දහතුනක කාලයක් තියෙනවා. එතැනින් පස්සේ හමුදා සේවයේ ලත් අත්දැකීම් සමඟ ගැළපෙන වෙනත් වෘත්තියක නිරත වීම තමයි මගේ අභිලාෂය. එතනදී මා ලබා තිබෙන අත්දැකීම් සහ මගේ ධෛර්යය සහ හැකියාවන් මට ප්‍රයෝජනවත් අන්දමින් යොදා ගන්නට හැකියාව ලැබේවි.”සටහන හා ඡායාරූපයටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af1204016</link>
    <topic>අප අද හුස්ම ගන්නේ රණවිරුවන් ඔවුන්ගේ සුසුම් පොද ජාතියට දුන් නිසාය</topic>
    <author>වී. අජන්ත රණසිංහ</author>
    <content>අපගේ මාතෘභූමියට නියම නිදහස ලැබුණේ 2009 මැයි 18 වන දිනය. ඊට පෙර 1948 පෙබරවාරි මස 04 වන දින අපි නිල වශයෙන් නිදහස ලද්දෙමු. එහෙත් ඒ නිදහස ලැබ තිස් වසරක යුගයේදී අපි ජාතියක් වශයෙනුත් සිංහල සහ දෙමළ දෙපාර්ශ්වයම අමානුෂික ත්‍රස්තවාදී භීෂණයට මුහුණ පෑවෙමු.ඒ කාලයේ අප දේශයේ ජනතාවට මොහොතක් හෝ බියෙන් තැතිගැන්මෙන් තොරව ජීවත්වන්නට බැරි විය. මහ මඟ ගමන් කිරීමත් මාරාන්තික ක්‍රියාවක් වූයේය. ජනාකීර්ණ ස්ථානයක ගැවසුණත් මරාගෙන මැරෙන ත්‍රස්තවාදියකුට බිළිවන්නට ඉඩක් තිබුණේය. ගෙදර සිටියත් ජීවිතය ගැන ස්ථිර විශ්වාසයක් ඇතිකොට ගත හැකි නොවීය.ජාතියක් දේශයක් ගලවාගෙන එල්ටීටීඊ ත්‍රස්තවාදී ගිනි ජාලාව මුළුමනින්ම නිවා දමා ජනතාවට නිදහස දෙන්නට මහින්ද රාජපක්‍ෂ ජනාධිපති තුමා ස්ථිර අධිෂ්ඨානයට එළඹුණේය.ආරක්‍ෂක ලේකම් ගෝඨාභය රාජපක්‍ෂ මහතා ජනපති අදිටන් ක්‍රියාවේ යොදවමින් ත්‍රිවිධ හමුදාව, පොලිසිය, සිවිල් ආරක්‍ෂක රණවිරුවන් හා සමග එක්ව රණනායකයින් පිරිවරා මානුෂික මෙහෙයුම දියත් කොට රටත් ජාතියත් බේරාගත්තේය.ඉතිහාසයට උදාර චරිතය එක්කළ ජනාධිපතිතුමන්, ජනතාව රණවිරුවන් සදා ආරක්‍ෂා කරන ගෝඨාභය රාජපක්‍ෂ මහතා විසින් සාමය උදාවීමෙන් පසුව වඩාත් හොඳින් රණවිරුවන් හා ඔවුන්ගේ පවුල්වල උදවියත් රැකබලා ගනු පිණිස දැවැන්ත සුබ සාධක කාර්ය සමූහයක් ඉටුකරවන්නට “මහා මෙහෙයුමක්” ක්‍රියාත්මක කළේය. ඒ මෙහෙයුම නම් කරනු ලබන්නේ “අප වෙනුවෙන් අපි” මේ අභිමානවත් මෙහෙයුමේ ප්‍රධාන අරමුණ වන්නේ දේශයත් ජාතියත් රටේ භෞමික අඛණ්ඩතාවයත් රැකගන්නා පිණිස රණබිමට ගොස් පෙරළා අවුත් සිටින රණවිරුවන්ට හිසට සෙවණක් ලබාදීමය.”අප වෙනුවෙන් අපි” අරමුදලේ අනුග්‍රහයෙන් කරනු ලබන නිවාස ව්‍යාපෘතියේ අටවන අදියර මාර්තු 17 දින කෑගල්ල දිස්ත්‍රික්කයේදී දේශය සුරැකීමට උරදුන් රණවිරුවන් වෙත නිල වශයෙන් ප්‍රදානය කැරුණි.මේ රණවිරුවන්ගේ ශ්‍රම දායකත්වයෙන් ඉහළ ප්‍රමිතියකට නිමාවන නිවාස පිරිනමන උත්සවයේ ප්‍රධාන අමුත්තා වූයේ රට එක්සේසත් කළ ජනතාවට නිදහසේ ජීවත්වන්නට සෙත සලසන ජනතා නායක මහින්ද රාජපක්‍ෂ ජනාධිපතිතුමාය.කෑගල්ල දිස්ත්‍රික්කයේ රඹුක්කන යටගල මීදුම සුමංගල විද්‍යාලයේ දී “අප වෙනුවෙන් අපි”” 08 වෙනි නිවාස ව්‍යාපෘතිය රණවිරුවන්ට පත්කිරීමේ උත්සවයේ දී ජනාධිපති ලේකම් ලලිත් වීරතුංග මහතා මෙසේ කීය.ජීවත්වන්නට තබා හුස්ම ගන්නටවත් බියෙන් කල්ගත කළ මේ රටේ ජනතාවත් මේ රටත් දැඩි අධිෂ්ඨානයෙන් බේරා ගත්තා. ඔබතුමා මුළු ජාතියටම ජීවිත දානය දී මේ උතුම් දේශය බේරා ගෙන තිබෙනවා. එදා ඉදිරි ආරක්‍ෂක වළල්ලේ සිට කුරිරු ත්‍රස්තවාදීන්ට එරෙහිව සටන් කළ රණවිරුවන්ට නැවත සිය බංකරයට එන්න ලැබේදැයි විශ්වාසයක් තිබුණේ නැහැ. රණවිරුවන් වෙනුවෙන් ජනාධිපතිතුමා කරන මේ සත්ක්‍රියාවට කළගුණ දත් නායකයකු වන ඔබතුමා ආරම්භ කළ මෙම වැඩසටහන ඉතිහාස ගතවෙයි.ආරක්‍ෂක ලේකම් ගෝඨාභය රාජපක්‍ෂ මහතා රණවිරුවන්ගේ හදගැස්ම හොඳින් දන්නවා. ජනාධිපතිතුමාගේ සිතුවිල්ල හරිහැටි තේරුම් ගෙන නොසැලී එය ක්‍රියාවේ යොදවන්න ආරක්‍ෂක ලේකම්වරයෙක් රටටත් ජනාධිපතිතුමාටත් ලැබී තිබෙනවා. එය අපේ රටට මහඟු වාසනාවක්.රණවිරු නිවාස සම්පාදනය සඳහා අඛණ්ඩව කරගෙන යන මේ සුබ සාධන ක්‍රියාදාමය මෙහෙයවනු ලබන්නේ රාජ්‍ය ආරක්‍ෂක අමාත්‍යාංශයේ සේවා වනිතා ඒකකයේ සභාපති වන අයෝමා රාජපක්‍ෂ මහත්මියගේ අධීක්‍ෂණය යටතේය. සභාපතිනිය මේ රණවිරු සුබසාධන නිවාස ව්‍යාපෘතිය අධීක්‍ෂණය කරන්නේ මෛත්‍රී පූර්වක සංකල්පයක් පෙරටු කොට ගෙනයි. දුෂ්කර කඳු බෑවුම් මඩවගුරු අව්ව වැස්ස ගැටලුවක් කරගන්නේ නැත. රණවිරුවන්ගේ ශ්‍රම දායකත්වයෙන් සාදන සෑම නිවෙසක්ම ඇගේ පුළුල් පරීක්‍ෂණයකට ලක් කැරේ.සභාපතිනිය අයෝමා රාජපක්‍ෂ මහත්මිය මෙසේ පවසන්නීය.”මේ අප වෙනුවෙන් අපි” අරමුදල යටතේ ශ්‍රී ලංකාව පුරා දීප ව්‍යාප්තව ක්‍රියාවේ යොදවන රණවිරු නිවාස ව්‍යාපෘතිය සාදන අප මෙහෙයවන ප්‍රධාන බලවේගය නම් කෘතහස්තභාවයයි. මේ රණවිරුවෝ මාතෘභූමියත් ජාතියත් ත්‍රස්තවාදීන්ගේ කෲර ග්‍රහණයෙන් බේරා ගෙන තම දිවි නොතකා අව්ව වැස්ස ඝන වනාන්තරයෙන් වැසී ගිය බියකරු පරිසරය රණබිමට ගිහින් මාතෘභූමිය බේරා ගත්හ.සමහරුන්ට අත් පා පරිත්‍යාග කරන්නට සිදුවිය. විවිධ කායික ආබාධ වලට ගොදුරු වන්නට සිදුවිය. සමහර රණවිරුවන් යුද බිමේදී මිය ගියහ. ඔවුන්ගේ පවුල් වලට නිවාස ලබා දී ජීවිතය නිදහසේ ගත කළ හැකිවනු පිණිස ඔවුන්ගේ නිවෙසක් ලබාදීම මෙහි අරමුණය.මේ නිවෙස හුදෙක්ම නිවෙසක් තනාදීමට පමණක් සීමා නොවේ. නිවෙස හුදෙක් එක අංගයක් පමණි. එයට අනුශාංගිකව තවත් දේ අවශ්‍යයි. ගමන් බිමන් යාම සඳහා මාවත් ඉදිවන අතර රණවිරු දරුවන් උදෙසා සියලුම යටිතල පහසුකම් මෙම නිවාස ව්‍යාපෘතිය සඳහා ක්‍රියාත්මකය. මෙයට සමගාමීව පාසලක් තෝරා ගෙන පුළුල් ප්‍රතිසංස්කරණයක් කැරේ. පාසලට විද්‍යාගාර පහසුකම් හා ක්‍රීඩාංගණ ද තනා දෙයි.මේ නිවෙස හුදෙක්ම නමට පමණක් නැඟුණු නිවාස නොවේ. ඒවායේ නිමාව සුන්දරය. යහපත් ජීවිතයකට සුදුසු සාමකාමී පරිසරයක් සහිතය. එක් නිවෙසක් කාමර තුනකින් යුක්තය. ඉතාම උසස් මට්ටමේ නිමාවක එක් නිවෙසක් උදෙසා වැයවන මුදල රුපියල් තිස්පන් ලක්‍ෂයකට අධිකය.ඇතැමුන් සතුව ඉඩම් කැබැල්ලක් තිබුණද නිවෙසක් හදන්න මුදල් නොමැත. ඒ අය වෙනුවෙන් තමන්ගේ ඉඩමේ නිවෙස සාදා දෙනු ලැබේ.ඇතැම් රණවිරුවන්ට මේ කිසිවක් නොමැත. ඔවුන් සතුව බිම් අඟලක්වත් නොමැත. ඒ අය සඳහා ද නිවෙස් තනාදීම මේ ව්‍යාපෘතියේ ප්‍රධාන ප්‍රතිපත්තියයි. රණවිරුවන්ගේ දරුවන් උදෙසා අධ්‍යාපන ශිෂ්‍යත්ව ලබා දීම මෙහි තවත් අංගයකි.මේ වනවිට දිස්ත්‍රික් එකොළහක මේ රණවිරු නිවාස ව්‍යාපෘතිය ක්‍රියාත්මක වී ඇත. එමඟින් දායාද කර ඇති නිවාස සංඛ්‍යාව දෙදහසකට අධිකය.යම් නිවාස ව්‍යාපෘතියක් තැනෙන පෙදෙසක ක්‍රමවත් පාඨශාලා නොමැති නම් ඒවායේ අඩුපාඩු මඟ හරවා අලුතින් ප්‍රතිසංස්කරණයේ දී යටිතල පහසුකම් තනාදීම “අප වෙනුවෙන් අපි” වැඩසටහනේ විශේෂත්වයකි. “අප වෙනුවෙන් අපි” නිවාස ව්‍යාපෘතියේ මූලිකම අරමුණ වශයෙන් ආරක්‍ෂක ලේකම් ගෝඨාභය රාජපක්‍ෂ මහතා දකින්නේ සෑම රණවිරුවකුටම හිසට සෙවණක් ලබාදීමය. ඒ උදාර සිහිනය සැබෑ කොට ගන්නට දේශීය ජනතාවගේ නොමසුරු සහයෝගය අවශ්‍ය වේ.ජාතික ආරක්‍ෂාව පිළිබඳ මාධ්‍ය මධ්‍යස්ථානයේ අධ්‍යක්‍ෂ ජනරාල් ලක්‍ෂ්මන් හුලුගල්ල මහතා මේ සම්බන්ධව අදහස් දක්වන්නේ මෙසේය.”අප වෙනුවෙන් අපි” රණවිරු නිවාස ව්‍යාපෘතිය ආරක්‍ෂක ලේකම්තුමාගේ සංකල්පයකට අනුව ක්‍රියාත්මක වන ප්‍රශස්ත වැඩ පිළිවෙළකි.ජනාධිපතිතුමන් වෙනුවෙන් මේ මහා මානුෂික මෙහෙය කරන්නට ආරක්‍ෂක ලේකම් ගෝඨාභය රාජපක්‍ෂ මහතා එදා සිට තම මවුබිමට දිවිහිමියෙන් ආදරය කළ කෙනෙක් එදා සිටම ත්‍රස්තවාදයට විරුද්ධව සටන් කල සෙන්පතියකු ද හැටියට අපේ රණවිරුවන්ගේ දුක වේදනාව හරි හැටි හඳුනන රණවිරු නායකයෙක්.වර්තමානයේ රණවිරු සුබ සාධනය සඳහා විශාල කැපවීමක් කරමින් රණවිරුවන් සහ ඔවුන්ගේ අඹුදරුවන් හා හිතවතුන් තවදුරටත් අමතක නොකොට ඔවුන් වෙනුවෙන් කළ යුතු මෙහෙය හැම මොහොතකම ඉටු කරන්නට කැපවී සිටින ගෝඨාභය රාජපක්‍ෂ මහතා “අප වෙනුවෙන් අපි” නිවාස ව්‍යාපෘතිය රණවිරුවන් උදෙසා පිරිනමන්නේ ඔවුන්ට ඉටුවිය යුතු යුතුකමක් ලෙස සලකමිනි.මේ උතුම් රටේ වෙසෙන ඔබ සැම වෙනුවෙන් දිවි පිදූ රණවිරුවන්ගේ දූ දරුවන් සඳහා “අප වෙනුවෙන් අපි” අරමුදල පිහිටුවා තිබේ. ඔවුන්ගේ කඳුළට ප්‍රාණ වායුවට අප විසින් ඉටුකළ යුතුකමක් ඇත. දේශීය, විදේශීය හිතවතුනි, ඔබත් අදම මේ උතුම් සත්කාරය “අප වෙනුවෙන් අපි” වැඩපිළිවෙළට දායක වන්න.වී. අජන්ත රණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af1204017</link>
    <topic>වන සතුන් මැද මනුසත් දෙවිවරුන් දුටිමු</topic>
    <author>සාගරිකා දිසානායක ජයසිංහ</author>
    <content>“වන සිව්පාවුන් වැනි මිනිසුන් මැදදෙවි දේවතාවුන් වැනි මිනිසුන් ඇතදේවතාවන් දිව්‍යාංගනාවන්මනු ලෝ තලයේ වාසනාවන්”එක් වරටම මේ අනුවේදනීය ගීතය මට මතක් වූයේ සැබවින්ම එහි අරුත පසක් වෙන අනතුරුදායක අවස්ථාවකට මුහුණ දීමට සිදුවීමත් ඒ ත්‍රාසජනක අවස්ථාවෙන් බේරී දිවි ගලවා ගැනීමට උදවු කළ දෙවි දේවතාවුන් බඳු මිනිසුන් පිරිසක් හමුවීමත් නිසා ය.අම්පාර මහ රෝහලේ වෛද්‍ය අධිකාරි වෛද්‍ය ලංකාතිලක ජයසිංහ මහතා ගේ ඇරියුමින් අම්පාර මහ රෝහල ආශ්‍රිත විශේෂාංග ලිපියක් සහ ඒ ප්‍රදේශයේ පරිසරය ආශ්‍රිත විශේෂාංගයකුත් ලියන අදහසින් මාත් අපේ කැමරා ශිල්පී සුදම් ගුණසිංහත් රියැදුරු නිලන්තත් අම්පාර බලා පිටත් වුණේ පසුගිය ඉරිදා පාන්දරින්මයි. වෛද්‍ය ලංකාතිලක ගේ ආගන්තුක සත්කාර මධ්‍යයේ එදා රෑ අම්පාර රෝහලේ සංචාරක නිවස්නේ නවාතැන් ගත් අපි හිමිදිරි පාන්දරින් ම දවසේ වැඩ රාජකාරි අරඹන්නට හිතාගෙන වාහනයට ගොඩ වුණා. ඒත් අපිට ඒ හැටි දුරක් යන්නට ඉඩ නොතියාම අපේ වෑන් රථය ලෙඩ වුණා. ඒ කාර්මික දෝෂය හදාගන්න වෑන් එක ගරාජයකට ගෙනියන්න කියලා නිලන්තට බාර දීලා අපි රෝහලේ රාජකාරියට පිටත් වෙලා ගියා.ඉන් පස්සේ අපි අම්පාර පැත්තේ බලන්ඩ වටින දර්ශනීය ස්ථාන කීපයක් නරඹන්නටත් සැළසුම් කරලා තිබුණා. ඒ සඳහා අපිට සහය වෙන්නට පානම ලාහුගල ප්‍රාදේශීය සභා මන්ත්‍රී ජී.එම්. විමලසේන මහත්තයා ස්වේච්ඡාවෙන් ම ඉදිරිපත් වුණා. ඔහුත් සමඟම කුමන අභය භූමිය හරහා ඔකඳ දේවාලයට ගොස් ඒ අවට සිරි නරඹා පැමිණි අපි පානම මුහුදු තීරයේ අසිරියත් විඳ ගනිමින් ම ආපසු ගමන් ඇරැඹුවා. පානමින් පිටත් වෙලා අපි ලාහුගලට ළඟාවෙද්දී රෑ කළුවර හතර වටින් ගලනවා. ඝන කළුවර රාත්‍රිය මෝදු වෙන්නට මෝදු වෙන්නට වෑන් රියේ වේගයත් වැඩි වෙනවා. ලාහුගල කියන්නේ අලි වැඩියෙන් ම ගැවසෙන මාර්ගයක්. හිටි ගමන් ම රථයේ වේගය අඩු වේගන යනවා. ඉදිරිපස අසුනේ සිටි සුදම් තරමක් හෙමින් යමක් නිලන්තට මුමුණනවා. පවනට බඳු වේගයෙන් ඉගිල්ලෙන්නට හදපු නිලන්ත ගේ වේගය බාල වෙනවා.“හරි වැඩේනේ වෑන් එකට උදේ හැදුණු ලෙඩේ ආයෙත් හැදිලා වගේ. පසුපස හැරුණු සුදම් බිඳුණු හඬින් කිව්වා.අපි හැමෝගෙම ජීවිතවල වගකීම බාර වෙලා තිබුණත් නිලන්ත තවම අවුරුදු විසි දෙකක ලාබාලයෙක්. ඔහුගේ සිතේ ඇති වුණු චකිතය වාහනේ පැති කන්නාඩියට වැටුණු අඩ අඳුරු එළියෙන් මට පේනවා. ජංගම දුරකථනයෙන් විහිදෙන පුංචි ආලෝකයෙන් වාහනයේ ඇන්ජිමේ වරද හදන්නට සුදම් සමඟ නිලන්ත වෙහෙසෙනවා. කවුළුවෙන් පිටත හාත්පස ඝන අඳුර මිස තරු එළියක් වත් නැති තරම්. පේන තෙක් මානයක ගෙයක් දොරක් කඩයක් හෝ මිනිස් පුළුටක්වත් නෑ. තෙරක් නොපෙනෙන මාර්ගය දෙපස ගොයම් කපා අවසන් වූ වෙල් ඉපනැලි.ඉන් ඔබ්බට අලි වලසුන් ගෙන් ගහන ඝන කැලෑව. හාත්පස ඝන අඳුර බිඳගෙන කොයි මොහොතේ හස්ති රාජයෙක් මතු වේද කියන බියෙන් මගේ හිත කීරි ගැහෙනවා. “බය වෙන්න එපා. ඉක්මනට අපි මේක හදා ගමු.” සුදම් වගේම නිලන්තත් එක හ¼ඩින් කියනවා. මොන දෙවියන්ට කියන්නද? මට එක වරම මතක් වුණේ ඔකඳ දේවාලයේ වැඩ සිටිනවා යැයි කියන කඳ සුරිඳුන්. දෙයියන්ට බාර වෙන්නවත් පඬුරක් හොයා ගන්නේ කොහොමද? කට්ට කරුවලේ. අත් බෑගයේ තිබුණු ජංගම දුරකතනය නාද වෙනවා. දෙවියන්ට අපේ දුක දැනිලා! ඒ ඇමතුම අම්පාර රෝහලේ වෛද්‍ය අධිකාරිතුමා වෛද්‍ය ලංකා තිලකගෙන්.“සාගරිකා ඔයාලා දැන් කොයි හරියේද?” ඔහුගේ පැනයට පිළිතුරු දෙන්නට ඉන්න ඉසව්වක් වත් කියා ගන්නට හරි අවබෝධයක් අපිට නෑ. දන්නා හැටියට කිව්වේ අපිට වුණු ඇබැද්දිය කීවාම එතුමා මගේ බිය තුනී කළා.“වාහනෙන් බිමට බහින්නෙ නැතිව ඇතුළටම වෙලා ඉන්න. මම ලාහුගල රෝහලේ ප්‍රධාන වෛද්‍ය නිලධාරිතුමාට කියන්නම් ඉක්මනටම ඔතැනට එන්න කියලා. ඒ එන වාහනේ නැඟලා ඔයා ඉක්මනට ලාහුගල ඉස්පිරිතාලෙට යන්න. වාහනේ හදාගන්න තුරු ඉස්පිරිතාලේ ඉන්න. හදාගන්න බැරි වුණොත් එළිවෙන තුරු රෝහලේ ඉන්න. වෛද්‍ය වසන්ත ඉන්න තැනක් හොයලා දෙයි.” දුරකථනය විසන්ධි වුණා. වාහනෙන් බිමට බැහැලා වැරැද්ද හදාගන්න දඟලන සුදම්ටත් නිලන්තටත් මම වාහනේ ඇතුළට වෙලා ඉන්න කීවා. ඒත් ඔවුන්ගේ අරගලය වාහනය කොහොම හරි හදා ගන්නමයි. මම දෙවියන් සිහි කළා. කිසිම ශබ්දයක් නෑ. වාහනයක් වත් යන්නෙ එන්නේ නෑ. ආයෙමත් මගේ දුරකථනය නාද වුණා. වෛද්‍ය ලංකාතිලක.“ඔන්න දැන් ලාහුගල ඉස්පිරිතාලෙ ඇම්බියුලන්ස් එක ළඟ එනවා. ඩොක්ටර් වසන්ත හේවගේත් එනවා. වාහනේ හදා ගන්න තුරු ඔයා ඉස්පිරිතාලෙට යන්න. මම දැන් ලාහුගල විශේෂ කාර්ය බලකා කඳවුරටත් කතා කළා. ඒ අයත් එයි. බයවෙන්න එපා.” වෛද්‍යතුමාගේ වදන් අපේ බිඳුණු හිත්වලට යෝධ සවියක්. ඈතින් එළියක් විහිදුවමින් වේගයෙන් ආ රියක් අප අසල තිරිංග තද කළා. කතරගම දෙවියෝ එතැන පහළ වෙලා. ලාහුගල රෝහලේ ස්ථාන භාර වෛද්‍ය නිලධාරිතුමාත් ඇම්බියුලන්ස් රථයේ රියැදුරු අනිල් සහ තවත් කීප දෙනෙක්. දන්නා හැටියට බැලුවා. වැඩේ බරපතළයි. “මිස් වාහනේට නැඟලා ඉස්පිරිතාලෙට යන්න. එතැන ආරක්ෂාකාරීයි. මේ අය වාහනේ හදාගෙන එයි.” විපතේදී මිතුරන් අත හැර යෑම හොඳ දෙයක් නොවෙයි;ඒත් ඒ අලි ගහන කැලෑව අසල කාන්තාවක් වන මමත් රැඳී සිටීම අනෙක් අයටත් බාධාවක්. දෙවරක් නොසිතාම මම ගිලන් රියට ගොඩ වුණා. ලාහුගල රෝහලේ වාට්ටුවක බංකුවකට බරදුන් මගේ බිය බොහෝ දුරට පහව ගියා.මා එහි රඳවා වෛද්‍ය වසන්තත් අනිලුත් ආයෙමත් අපේ වාහනය කැඩුණු තැනට ගියා. වෛද්‍ය ලංකාතිලකගේ ඉල්ලීමට ලාහුගල විශේෂ කාර්ය බලකායේ පොලිස් පරික්ෂක විජේරත්න මහතාගේ උපදෙස් මත විශේෂ කාර්ය බලකායේ ඉන්ජිනේරුවරයකු ඇතුළු නිලධාරීන් හය දෙනෙක් ඇවිත්. වාහනයේ කාර්මික දෝෂය සුළු පටු නෑපුරා පැය තුනක් ඔවුන් දැඩි වෙහෙසක් දරා වාහනයේ දෝෂය නිවැරදි කළා. ඒ අතරේ අපේ මිතුරු ප්‍රාදේශීය සභා මන්ත්‍රී විමලසේන ලාහුගල ප්‍රාදේශීය සභාවේ මන්ත්‍රී හා හිටපු උප සභාපති උදය ලාල් ප්‍රනාන්දු මහතා අපේ වාහනය ළඟට එවලා. එතුමා හනිකට දුවලා ගෙදර ගිහින් සුදම්ලාටත් විශේෂ කාර්ය බලකායේ මහත්වරුන්ටත් වෙලාවේ හැටියට තේ සමඟ විස්කෝතු ගෙනැවිත් සංග්‍රහ කළා.ඒ අතරේ වෛද්‍ය වසන්ත රෝහලේ සාත්තු සේවිකාවන් දෙදෙනකු සමඟ එකතු වෙලා වසා තිබුණු නිල නිවාසයත් ඇරලා, ඇඳන් තුනකට අලුත් රෙදි එලලා මෙට්ටයක් හොයලා බිමට දාලා අපිට ඉන්නට නවාතැනක් පිළියෙල කළා. “තියෙන හැටියට මොනව හරි කාලා කහටවත් බොමු.” ඔහු තමාගේ පරිභෝජනයට තියා ගත් පාන් ගෙඩියකුත් බටර් බඳුනකුත් විස්කෝතු පැකට්ටුවකුත් මා ඉදිරියෙන් තබා ගියා. “මහන්සි ඇතිනේ මූණ කට හෝදාගෙන මේ තේ ටික බීලා ඉන්න” තේ බඳුනක් අතින් ගෙනැවිත් අනිල් ආරාධනා කරනවා. කවදාවත් නොදුටු මේ මිනිසුන්ගේ ආගන්තුක සත්කාරය කොයිතරම් උණුසුම් ද? ඒත් එකට ආපු දෙන්නෙක් වාහනයත් එක්ක දුක් විඳන කොට මං විතරක් කාලා බීලා සැනසිල්ලේ ඉන්නේ කොහොමද?ආයෙමත් වතාවක් සුදම්ට කතා කළා...”වාහනේ නම් හදා ගත්තා. ඒත් අලි දෙන්නෙක් අපේ වාහනේ වට කරලා. එස්.ටී.එෆ් එකේ මහත්තුරු ;ටීච් ගැහුවට උං යන්නෙත් නෑ. ඒත් අපි ඉක්මනට එනවා” මම ආයෙත් දෙවියො බුදුන් සිහිකරගත්තා. කොයි තරම් කාලයක් ගත වුණා ද? මට කල්පනාවක් නෑ. ඔවුන් වාහනේ හදාගෙන රෝහලට ආවා. ඒත් කොළඹට කොයි තරම් දුරද? ආයෙමත් වාහනේ කැඩුණොත්? එස්.ටී.එෆ්. නිලධාරීන් මගේ භීතිය හඳුන ගත්තා. “බය වෙන්න එපා මිස් කොළඹටම යන්න තරම් හොඳටම වාහනේ හැදුවා. බය නම් අද මෙහේ නැවතිලා යන්න.ඒ සැනසුම් වදන් උණුසුම්. ඒත් අපේ අඹු දරුවො. අම්මලා. ගෙවල්වල අපි එනතුරු අවදියෙන් ම. “අපි යමු!” සුදම් කියනවා. ලාහුගල රෝහලේ සහෘදයන් ගෙන් අපි සමුගත්තේ දුකෙන්. ලාහුගල එස්.ටී.එෆ් කඳවුර ළඟදි අපි බැහැලා ගිහින් පොලිස් පරීක්ෂක විජේරත්න මහතාටත් ඔහුගේ නිලධාරීන්ටත් ස්තුති කළා. “රෑට කෑම කාලා නෑ නේද? තියෙන හැටියට මොනවා හරි කාලා යන්න!” එතුමා අපිට කෑම මේසයක් ඇරලා.කොයි තරම් කාරුණික ද? ඒත් තවමත් ගැහෙන හදවත කියන්නෙම ඉක්මනින් අලි මංකඩින් පිටවෙන්න කියලයි. “බය වෙන්න එපා මිස් අලි ඉන්න ඉසව්ව පසු වෙනකල් මම අපේ ජීප් එක එවනවා. ඉන් පස්සේ කිසිම කරදරයක් වෙන්නේ නෑ.” කීවා වගේ ම අපේ ආරක්ෂාවට ඔවුන් ආවා අනතුරුදායක කඩ ඉම පහු කරන තුරුම. ඒ මිනිසත් බවේ උණුසුමින් අපේ හදවත් පිරී ඉතිරී ගියා.වල් අලි තර්ජනය ඉදිරියේ මරණ බය දැනි දැනී නො ඉනූ කඳුළක් ඒ උතුම් මිනිසුන්ගේ මිනිසත් බව ඉදිරියේ මා දෑස් කෙවෙනි අග නළියමින් ඔවුනට කෘතවේදීත්වය පළ කළා.සාගරිකා දිසානායක ජයසිංහසේයාරුව - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af1204018</link>
    <topic>මෝඩයන්ගේ දිනය අදයි</topic>
    <author>මහානාම ගලහිටියාව</author>
    <content>අද අප්‍රේල් මස පළමුවැනිදාය. අප්‍රේල් පළමුවැනිදා සහ මෝඩයින්ගේ දවසය. අද ඇත්තක් කීවත් බොරුවක් සේ සලකන දවසයි. අප්‍රේල් පළමුවැනිදා මෝඩයින්ගේ දවස ලෙස ලොව හැම රටක් ම සලකන අතර ඒ වෙනුවෙන් අනුන් රැවටීම සඳහා විවිධාකාරයේ විහිළු තහළු කෙරේ.අප්‍රේල් පළමුවැනිදා මෝඩයින්ගේ දිනය ලෙස සැලකීම ආරම්භ වූයේ ප්‍රංසයෙන් බව පැවසේ. ක්‍රිස්තු වර්ෂ 1564 දී 14 වැනි චාල්ස් රජු ජනවාරි මස පළමුවැනිදා වර්ෂයේ මුල්ම දිනය ලෙස ප්‍රකාශයට පත් කළේය. එතෙක් වර්ෂය ආරම්භ වුණේ අපේ‍්‍රල් මස පළමුවැනිදාය. චාල්ස් රජුගේ නීතිය නිසා වසරේ මුල් දවස නිමිත්තෙන් උත්සව පැවැත්වීම සෑහෙන දුරට අවුලක් බවට පත් විය. ඇතැම් පිරිසක් පරණ පුරුද්දට අප්‍රේල් පළමුවැනිදා උත්සව පැවැත්වූ අතර, තවත් පිරිසක් අලුත් ක්‍රමයට ජනවාරි 01 වැනිදා උත්සව පැවැත් වූහ. මේ අවුල ක්‍රමයෙන් වර්ධනය වී අපේ‍්‍රල් 01 දා මෝඩයන් උත්සව පවත්වන දිනය ලෙසත්, පසුව එය “මෝඩයන්ගේ දිනය” ලෙසත් සැලකීම ප්‍රකට විය.මේ අනුව බ්‍රිතාන්‍යය “මෝඩයන්ගේ දවස” ලෙස පිළිගෙන ඇත්තේ 18 වැනි ශත වර්ෂයේදී බව සඳහන් වේ. ප්‍රංසය තුළ ප්‍රචලිත වී තිබූ මෝඩයන්ගේ දවස 16, 17 යන ශත වර්ෂවලදී බටහිර රටවලට පැතිර ගොස් ඇති අතර, පෙරදිග රටවලද මේ දිනය සැලකීමට හුරු වී ඇත්තේ බටහිර ආක්‍රමණවලින් පසුවය.අප්‍රේල් 01 දා මෝඩයින්ගේ දිනය ලෙස ලොව හැම රටක්ම සලකන අතර, මේ දිනයේදී වැඩියෙන් ම විනෝද වන ජාතිය වශයෙන් නෙදර්ලන්ත වාසීහු ප්‍රසිද්ධියට පත්වී ඇත. ඔවුන් මේ දිනයේ විනෝද වීම සඳහා උසස් ම ගණයේ විහිළු තහළු එක්රැස් කිරීම සඳහා මාස ගණන් වෙහෙසෙන අතර, ඒ සඳහා විශාල වියදමක් ද දරති. “මෝඩයින්ගේ දිනය” ලෙස හැඳින්වෙන අපේ‍්‍රල් 01 දා කෙරෙන විහිළු තහළු මෙන් ම විනෝද කටයුතු බොහෝ රටවල කුඩා ළමයින්ට පමණක් සීමා වුවද, නෙදර්ලන්තයේ වැඩිහිටියෝ ද එදිනට බිලිඳුන්ගේ ගණයට වැටෙති. නෙදර්ලන්ත වාසීන් අතර හොඳ විහිළු කරන්නෝ වී ඇත්තේ එරට පුවත්පත්, ගුවන් විදුලිය හා රූපවාහිනියයි.මේ අද වැනි දිනෙක සිදුවූ සිද්ධීන් කිහිපයකි. ඇම්ස්ටර්ඩෑම් නුවර එක්තරා පුවත්පතක පුදුම සහගත පුවතක් පළ විය. එනම් ඇම්ස්ටර්ඩෑම් නුවර සත්ව උද්‍යානයක ජීවත්වන කථා කරන වඳුරකු පිළිබඳ පුවතකි ඒ. මේ වඳුරා මහජනතාවට තේරෙන භාෂාවෙන් කථා කරන බවත්, වඳුරාගේ ගතිගුණ තේරුම් ගැනීම පිණිස එක්තරා යන්ත්‍රයක් යොදා ඇති අතර, එමගින් උගේ සිතුම් පැතුම් ආදි නොයෙකුත් විස්තර අසා දැනගත හැකි බවත් මෙම පුවතින් අනාවරණය විය. වඳුරා පිළිබඳ සියලු විස්තර සත්තු වත්තේ අධ්‍යක්ෂවරයා විසින් පුවත්පත් වලට හෙළිකරන ලද බවත් එම පුවතේ වැඩිදුරටත් සඳහන් විය.මේ ප්‍රවෘත්තිය දුටු වෙනත් පුවත්පත්වල කතුවරුන්, සඟරා සංස්කාරකවරුන්, ඡායාරූප ශිල්පීන්, ගුවන් විදුලි, රූපවාහිනී වාර්තාකරුවන් ආදි පිරිස් වැල නොකැඩී සත්වෝද්‍යානය වෙත ඇදී එන්නට වූහ. එහෙත් ඔවුනට දක්නට ලැබුණේ කවදත් සත්තු වත්තේ කෙළි දෙළෙන් ජීවත් වන සාමාන්‍ය වඳුරන් විනා, අරුම පුදුම වඳුරන් නොවේ. එදා අප්‍රේල් පළමුවැනිදා බව මොහොතකින් දැනගත් සියල්ලෝම ආපසු හැරී ගියේ ඔවුනොවුන්ගේ මුහුණු බලමිනි.මහා බ්‍රිතාන්‍යයේ එක්තරා බැංකුවක ප්‍රධාන නිලධාරියා උදෑසන තම කාර්යාලයට පැමිණෙන විට තමා යටතේ සේවය කරන තරුණියන් පිරිසක් ගැබිණි වෙස් ගෙන සේවයට පැමිණ සිටියහ. ඔවුන් හැඳ සිටියේ ගැබිණි මවුවරුන් හඳින ලිහිල් ඇඳුම්ය. ඔවුනගේ ශරීරවලද වෙනසක් දක්නට ලැබුණි. අවිවාහක එම තරුණියන් එසේ පැමිණ සිටීම ප්‍රධාන නිලධාරියාට ලොකු ප්‍රශ්නයක් වූ අතර, ලජ්ජාවටද කරුණක් විය. තමන් ද සැකයට භාජනය වෙතැයි සිතූ ඔහුට හීන් දාඩිය දැම්මේය. ලජ්ජාවෙන් මේසය ළඟට ගොස් තම අසුනේ වාඩි වූ ඔහුට මේසය මත කොළ කැබැල්ලක ලියා තිබූ කිසිවක් දැක සිනා ගියේය. එහි ලියා තිබුණේ එදින අප්‍රේල් පළමුවැනිදාය යන්නය.මීට වසර පනහකට පමණ ඉහත අප්‍රේල් මාසයකදී නෙදර්ලන්තයේ එක්තරා සතිපතා පුවත්පතක අපූරු සිදුවීමක් පිළිබඳ පුවතක් පළවී තිබිණි. එනම් එදිනට වසර විසි එකකට පෙර එකම දින උපන් නිවුන් ගැහැණු දරුවන් පස් දෙනකු පිළිබඳ පුවතකි ඒ. වසර 21 ක් තුළ මෙය රහසක් ලෙස තබාගෙන සිටි පියා තම දියණියන් තරුණ වියට පැමිණ විවිධ වෘත්තීන්වල යෙදෙමින් සැපවත් ජීවිත ගත කරන නිසා රහස හෙළි කළ බව පුවතේ සඳහන් විය. එම තරුණියන් පස් දෙනාගේ ඡායාරූප ද පළකර තිබුණි. එකම මුහුණුවර ඇති මේ තරුණියන් පස්දෙනා ගුරුවරියක්, නිළියක්, ගෘහනියක්, ලිපිකාරිනියක් හා ගෙවිලියක් වශයෙන් රැකියාවල නියැලී සිටින බව හැඳින්විණි.එකම මුහුණුවර ඇති මේ තරුණියන්ගේ ඡායාරූප දෙස බැලූ පුවත්පත් කතුවරු මේ පුවත අකුරටම විශ්වාස කළහ. තම පුවත්පත්වල, සඟරාවල මේ කථා පුවත පළ කළ කතුවරු මොවුන් පිළිබඳ වැඩි විස්තර ඉල්ලා ශාඛා කාර්යාලවලටද දන්වා යැවූහ. විශේෂ වාර්තාකරුවන් ද එම ස්ථානවලට යොමු කළහ. මේ නිවුන් දරුවන්ගේ කථාව එම පුවත්පතේම කතුවරයා විසින් ගොතන ලද්දක් වූ අතර, පසුදින උදා වන විට එදින අප්‍රේල් පළමුවැනිදා බව කාටත් අවබෝධ වී \ධඛ.1950 අප්‍රේල් පළමුවැනිදා ශාස්ත්‍රීය විෂයයන් පිළිබඳ ප්‍රචාරයක් කරමින් සිටි නෙදර්ලන්ත ගුවන් විදුලිය, ඇම්ස්ටර්ඩෑම් නුවර කෞතුකාගාරයක තැන්පත් කර ඇති රෙම්බ්‍රාන්ට්ගේ අගනා චිත්‍රයක් විනාශයට පත් වෙමින් තිබෙන බව ප්‍රකාශය පත් කළේය. මෙම ප්‍රකාශය පිළිබඳ අවධානය යොමු කළ එම නගරයේ පුරවැසියෝ දහස් ගණනින් බයිසිකල්වලින්, කාර්වලින් හා පා ගමනින් ද කෞතුකාගාරය කරා ඇදී එන්නට වූහ. එම චිත්‍රයට කිසිදු හානියක් වී නැති බව සතුටු සිතින් දැක ගත් එම කලාකාමී පිරිස එදා පැවැති මහ වැස්සේ තෙමි තෙමී ආපසු තම නිවෙස් කරා පිය නඟන්නට වූහ.අප්‍රේල් පළමුවැනිදා පළවන බොරුවලට රැවටෙන බොහෝ දෙනා එයින් සිත් අමනාප කර නොගනිති. විහිළුවලින් ඇස් රතුකර ගැනීමක් ඇත්තේ ම නැතුවා සේය. සිත් රිදීමක්, අමනාප වීමක් හෝ පළිගැනීමක් නොවන බව දැන දැනම ඔව්හු සත්‍ය නම්, ගම්, ලිපිනයන් ලියා අප්‍රේල් පළමුවැනිදා මහා පරිමාණයේ බොරු පතුරුවා හරිති. මේ බොරු ප්‍රචාර වලට පිටරටවල සිටින බොහෝ දෙනාද නිතර රැවටෙති. ඇතැම් අවස්ථාවලදී තරගකාරී පුවත්පත් ද මේ නිසා අමාරුවේ වැටේ.දැනට වසර ගණනාවකට පෙර අපේ‍්‍රල් මාසයක පළමුවැනිදා ශ්‍රී ලංකාවේද එවැනි අපූරු සිදුවීමක් පිළිබඳ එවකට පැවැති “දවස” පුවත්පතේ මුල් පිටුවේ පළවිය. එහි සඳහන් වූයේ විදේශයක සිට දෙහිවල සත්ව උද්‍යානයට අරුම පුදුම සතුන් කිහිප දෙනෙක් ගෙන්වා ඇති බව දැක්වෙන විස්තරයක් ඡායාරූපයත් සමඟ පළකර තිබුණි. සිංහ මුහුණ සහිත කැනහිලකු සහ වානර මුහුණක් සහිත ජිරාෆ් සතෙකු ද මෙම සතුන් අතර සිටින බව සඳහන් විය.නැවෙන් ගොඩබාන විටම මෙම සතුන්ගේ ඡායාරූප ගෙන තිබූ අතර, සියලුම සතුන් දෙහිවල සතුන් වත්තේ ප්‍රදර්ශනය කරන බවද එහි පළවිය. එදින මේ සතුන් නැරඹීම සඳහා සත්ව උද්‍යානයට එක් රොක් වූ ජනතාවගේ දිග පෝලිමක් විය. එහෙත් ඔවුනට පුවත්පතේ පළකර තිබූ ආකාරයේ කිසිම සතකු දක්නට නොලැබුණ අතර, ඒ වෙලාවේ ඔවුනට අවබෝධ වූයේ එදින අප්‍රේල් පළමුවැනිදා මෝඩයින්ගේ දිනය බවය.එමෙන් ම අප්‍රේල් පළමුවැනිදා දිනෙක “දවස” පුවත් පත අද්භූත කැලෑ රූමතියක් පිළිබඳ ඡායාරූපයක් පළ කළේය. මේ ඡායාරූපය පළවීමට පෙර කැලෑ රූමතියන් පිළිබඳ විශේෂාංග ලිපියක් ද එම පුවත්පතේ පළකර තිබුණි. මේ ඡායාරූපය දුටු බොහෝ දෙනා ඇය දැක ගැනීමේ ආශාවෙන් කොළඹට ඇදී එන්නට වූහ. එහෙත් පසු දින වන තෙක් ම ඇතැමකුට එදා අප්‍රේල් පළමුවැනිදා බව මතක් වූයේ නැත.මෙවැනි සිදුවීම් කොතෙකුත් අප්‍රේල් පළමුවැනිදාට ලෝකයේ විවිධ රටවලින් වාර්තා වේ. එහෙත් බොරුවලට රැවටුණු කිසිවකු එයින් සිත් අමනාප කරගත් අවස්ථා ගැන අසන්නට නොලැබේ. මෙනිසාම බොහෝ දෙනා තම සත්‍ය නම් ගම් ලියා බොරු ප්‍රචාර පතුරුවා හරිති. සෑම වසරකම අප්‍රේල් පළමුවැනිදාට ඉතා හොඳ විහිළු ලියා එවන පාඨකයන්ට ඇතැම් රටවල පුවත්පත් ආයතන ත්‍යාග පිරිනමන අවස්ථාද ඇත. කෙසේ වෙතත් පුවත්පත්වල මේ විහිළු පළකිරීමෙන් පාඨකයාගේ සිත් රිදවීමක් හෝ නොමඟ යැවීමක් කිසිවිටෙකත් බලාපොරොත්තු නොවන අතර, වසරකට වරක්වත් හොඳ විහිළුවක් කිරීමෙන් පාඨකයා විනෝදමත් කිරීම පුවත්පත් කතුවරුන්ගේ අභිප්‍රාය වේ.මහානාම ගලහිටියාවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af1204019</link>
    <topic>කඩල ගොටු රොකට්ටුව</topic>
    <author>කසුරි</author>
    <content>පසුගිය දිනෙක නුවන් නයනජිත් මා වෙත පැමිණ පොතක් පිරිනැමුවේය. ගාමිණීගේ (ගාමිණී ෆොන්සේකා) තේජාන්විත ඡායාරූපයකින් සරසා තිබුණ පිටකවරය දුටු සැණින් අනෙකුත් සියලු වැඩ කටයුතු නවතා මම පොතෙහි පිටු එකින් එක පෙරළන්නට පටන් ගතිමි.පොත පුරාම අප්‍රකට සහ අගනා ඡායාරූප රැසක්ම වීය. සිනමා පට රූපරාමු මෙන්ම පෞද්ගලික ජීවිතයේ විවිධ අවස්ථා සටහන් කළ ඡායාරූප ද ඒවා අතර තිබිණි.මා වඩාත්ම ඇලුම් කරන සිනමා රංගන ශිල්පීන් දෙදෙනාගෙන් එක් කෙනකු වූ (අනෙක් ශිල්පියා ජෝ ය) ගාමිණී පිළිබඳ මතකය, පිටුවෙන් පිටුව පෙරළන විට යළි පෙළගැසෙන්නට පටන් ගත්තේ ය.එහෙත් මේවා අතර තිබූ එක් සුවිශේෂ ඡායාරූපයක් ළඟ මගේ දෑස එක්වරම නැවතිණි.එය චිත්‍රපටයක රූප රාමුවකි. ගාමිණී.. චිත්‍රපටය දෛවයෝගයයි. එම චිත්‍රපටයේ මානමූල සෙනෙවියාගේ තෙදස් විහිදෙන රූපරාමුව ළඟ මගේ දෑස බොහෝ වේලාවක් නැවතී තිබිණි. ම’සිත මා ද රැගෙන බොහෝ ඈත අතීතයට ගියේය. එසේ දුරාතීතයට ගොස් ගම්පහ පබ්ලික් හෝල් එකේ ගැලරියේ බංකුවක් මත නැවතුණේය.ඒ 1959යි. දෛවයෝගය චිත්‍රපටය මහජන දර්ශනය සඳහා ඉදිරිපත් කළ වසරයි. ගාමිණී ෆොන්සේකා නම් වූ කඩවසම් නළුවා එහි උප ප්‍රධාන චරිතයක් වන මානමූල සෙනෙවියාගේ චරිතය ඉදිරිපත් කරමින් සිනමා රංගන ජීවිතයට අවතීර්ණ වූ වසරයි.දෛවයෝගය නරඹන්නට අප (දරුවන් සිව්දෙනා) කැඳවාගෙන යන ලද්දේ තාත්තා විසිනි. තාත්තා අපට ටිකට් ගත්තාදැයි නොදනිමි. අපි ගැලරියේ ඉදිරියෙන් ම වූ බංකුවක එක පෙළට වාඩිවුණෙමු. පසුපස බංකුවල ඉඩ තිබියදී පවා අපි ඉදිරියෙන්ම වූ බංකුවේ ඉඳගත්තේ චිත්‍රපටය වඩා හොඳින් බලාගන්නටය.ඒ මා චිත්‍රපටයක් නැරඹූ පළමු අවස්ථාවයි. මානමූලගේ චරිතය ගැන හෝ ගාමිණී ෆොන්සේකා කෙනකු ගැන මම කිසිවක් දැන නොසිටියෙමි. චිත්‍රපට කතාව වත් ගොනුකරගත හැකි තරමටවත් දැනුම් තේරුම් කමක් නොතිබිණි.මට මතක හිටි එකම දර්ශනය වූයේ මහානාද හිරෙන් පැන එන දර්ශනයයි. ඔහුගේ දෙපාවල දම්වැල් කෑලි ද තිබිණි. ඒ දර්ශනය නම් හොඳින් මතක ඛ්ඹ්ටියේය. මහානාද ලෙස රඟපෑවේ සේනාධීර කුරුප්පු බව මා දැනගත්තේ ද ඉන් බොහෝ කලකට පසුවය.මානමූල භූමිකාවෙන්ම මතුයම් දවසක තමා අති විශිෂ්ට නළුවකු වන බවට ගාමිණී පෙරනිමිති පහළ කළ බැව් එකල සිනමා විචාරකකයන් පවසා තිබිණි. ඒවා මා කියවූවේද බොහෝ කලකට පසුවය.දෛවයෝගය නරඹන්නට පබ්ලික් හෝල් එකට ගිය ගමන අපූරු එකකැයි මම සඳහන් කළෙමි. එකල සිනමා ශාලාවට ප්‍රේක්ෂකයන් එනතෙක් බලා සිටි අපූරු දඩයක්කාරයන් පිරිසක් ද සිටියහ. ඒ පුටු බංකුවල සිටි මකුණන්ය. සිනමා ශාලා සහ මකුණන් අතර පැවැති සබැඳියාව එකල බොහෝ ප්‍රසිද්ධ එකකි. ඊට අමතරව කඩල ගොට්ට ද ප්‍රසිද්ධය. තාත්තා අපට කඩල ගොට්ට බැගින් අරගෙන දුන්නා මතකය.කඩල කා අවසන් වූ විට එයින් රොකට් එකක් සාදා සිනමා ශාලාවේ ඉහළින් ඇති ලණු පැදුරු සීලිමට විදීම අනිවාර්යයෙන්ම සිදුවන්නකි. ඉතා උසින් වූ ඒ ලණු පැදුරු සීලිමෙහි තුඩගින් රැඳුණු කඩල ගොටු රොකට් රාශියක්ම දකින්නට ලැබිණි. එතරම් උසක් පාවී ගොස් ලණු පැදුරෙහි සිදුරුවල ඇමිණී රැඳෙන්නට තරම් තියුණු ලෙස කඩල ගොටු රොකට් විදීමට දක්ෂ රොකට්කරුවෝ ගැලරියේ මෙන්ම දෙවැනි කැලෑසියේ ද සිටියහ. ඔවුන්ගේ රොකට් ඉහළින් රැඳී තිබිණි.මසිත මේ අතීතයට මා රැගෙන ගියේ නුවන් නයනජිත්ගේ ගාමිණී නම් වූ ඉතා අගනා සංග්‍රහය නිසා බැව් සඳහන් කරමි.මේ අටුවා ටීකා සියල්ල සටහන් කළේ නුවන් ගේ “ගාමිණී” කදිම සංග්‍රහයක් බැව් කියාපාන්නට බැව් අවසාන වශයෙන් ලියා තබමි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af12040110</link>
    <topic>හිමිවරුන්ගේ ඝාතන සල්ලි දේපළ ගන්නද?</topic>
    <author>අමල් යශෝමන් ජයසිංහ</author>
    <content>බු ර බුරා ඉහළ නැඟෙනා රත් පැහැ ගිනිදලු ඉහළ අහසටම නැඟී වාතලයට මුසු වෙද්දී එහි රැස් වූ දහසකුත් දෙනාගේ මුවින් නැඟුණේ හද පාරවන දුක් අඳෙීනාවකි. එය අසා සිටිනු බැරි තරම්. ඒ අතර හැඬුම් වැළපුමේ ද ශෝකී රාවයෙන් මුලු සුසානයම සලිත ව ගියාසේ ය.“අනේ දෙයියනේ කාටවත් වරදක් නැති අපේ හාමුදුරුවෝ” හැම මුවින් පිට වූයේ ඉකි බිඳුමිනි. දෑතින් තම ළය බදාගත් රැස්ව සිටියෝ වාවනු බැරිව විලාප නඟන්නට වූහ.සියල්ල නොසිතූ අයුරින් සිදුවී අවසානය. උන්වහන්සේලා නික්ම ගොසිනි. මේ උන්වහන්සේලාගේ ආදාහන පූජෝත්සවයයි. හැම ඇසකම උණු කඳුළකි. ඔහේ ගලා යන්නට ඉඩ දී චිතකයෙන් ඉහළ නැඟෙනා කලුවන් දුම්රොටු දෙසම බලා සිටිති.“අපේ රාජකීය පණ්ඩිත පිටිගල ජිනසිරි හාමුදුරුවන් ඉංග්‍රීසි භාෂාව ඇතුළු ප්‍රාචීන භාෂා පිළිබඳ පඬිවරයෙක්. අනුනට පහසුවෙන් අවබෝධ කරගන්නට හැකි ආකාරයට ධර්ම දේශනා පැවැත්වීම ප්‍රකට කරුණක්.උන්වහන්සේ ඉතාමත් ශ්‍රද්ධාසම්පන්නයි. ලැබෙන හැම විවේකයකදීම උන්වහන්සේ පොහොය ගෙට වී භාවනා වඬනවා. ධර්ම කථිකයෙක්. ගුණධර්ම තිබුණා. ඒත් මේ සංවේග කාරණය උන්වහන්සේලාවත් නොදන්නා අරුම පුදුම කාරණාවක්. අපේ ජිනසිරි හිමියන් එක්කලම මේ සංවේග කාරණයට මැදි වූ බොරලැස්ගමුවේ ගුණරතන හාමුදුරුවො පිරිතට හරි ම ප්‍රකටයි. උන්වහන්සේලාට සිදුවූ දේ කුමක්ද කියාවත් හිතාගන්නට බැහැ. “අපේ ගුණරතන හිමියනට මවුපියන්ගෙන් ලැබුණු විශාල දේපළක් හිමි වී තිබුණා” කෝට්ටේ පාර ශ්‍රී ජයවර්ධනාරාමාධිපති කොළඹ නවතොටමුණේ නව කෝරළයේ ප්‍රධාන සංඝනායක දේවහන්දියේ පඤ්ඤාසේකර නායක හිමියෝ ‘සිළුමිණ’ ට එසේ පැවසූහ.කෝට්ටේ රජමහා විහාරය දිගු ප්‍රෞඪ ශාසනික ඉතිහාසයකට හිමිකම් කියන ඓතිහාසික විහාරස්ථානයකි. ඒ ඉකුත් 20 වෙනි අඟහරුවාදා දවස ගෙවී යමින් නිමාවන්නට තිබුණේ තවත් හෝරා කිහිපයක් පමණකි. එහි ලැගුම් ගෙය පිහිටි දෙමහල් ගොඩනැඟිල්ලේ උඩු මහලේ හෝරා යන්ත්‍රයේ රාත්‍රි 9.30 සටහන් වී නාදවිණි. විහාරභූමිය හාත්පස අඳුරකට හැරී තිබුණි. මුළු අහස් කුසටම අමාවක ය. පසෙක පිහිටි බණ මඬුවේ සැදැහැවත් පිරිසක් එක්ව කිසියම් කතා බහක ය. විහාරස්ථානය මිදුලෙහි කිසියම් සාකච්ඡාවක යෙදී පසුවන්නට වූයේ පිටිගල ජිනසිරි, බොරලැස්ගමුවේ ගුණරතන යන වියපත් හිමිවරුන් දෙනම ය. උන් වහන්සේ බහුශ්‍රැතය. සුපේශල ශික්ෂාකාමී ය. සියල්ලනටම ප්‍රියය. එහි විනාඩි තිහකට ආසන්න කාලයක් පුරා සාකච්ඡාවේ නිරත ව හුන් උන්වහන්සේ දෙනම සුපුරුදු ලැගුම් ගෙට වැඩම කළහ. පහන් වැටෙහි ආලෝකය දුබලය.රාත්‍රි දහයට ආසන්න ය. එමොහොතේ දී විහාරය ඉදිරිපිටට වේගයෙන් පැමිණි රියක් හිටි අඩියේ නැවැත්විණි. එහි පසු වූයේ උන්වහන්සේලාට ආගන්තුකයන් නොවේ. කලක සිට දැන හඳුනනා අයය. පැමිණි රියෙහිම මඳ වේලාවක් පසු වූ දෙදෙනා පසුව රියෙන් බැසගත්හ. පොළොව රත්වූ කලෙක මෙන් විහාරයේ ගොඩනැඟිල්ලට ඇතුළු වූහ. කඩිමුඩියේ මෙන් පැමිණි ඔවුන් දෙදෙනාගෙන් එක් අයකු ලැගුම් ගෙය පිහිටි පළමු මහලට පියවර නඟන්නට විය. ගත වූයේ සුලු වේලාවකි.“හාමුදුරු... වෝ.. ගුණරතන හා... මු...දුරුවෝ හ්... මේහ්...”තමන් වහන්සේ කුලුපඟ ජිනසිරි හිමියන්ගේ මෙබඳු කෑගැසීමක් ගුණරතන හිමියෝ කිසිදා අසා නැත. ඒ හඬ ඇමතීමක් නොව සංවේගජනක මහත් වූ විලාපයකි. ඉන් ගුණරතන හිමි ගල්ගැසී ගියහ. කෑගැසීම ඇසෙන්නේ ලැගුම් ගෙය දෙසිනි. දෙපා අප්‍රාණික වූවා සේ ය. කොහෙන්දෝ ආ අමුතු දහිරියකින් දෙපා ඉක්මන් කළ ගුණරතන හිමියනට කිසිවක් ම සිතාගත නොහැක. අපේ හිමිනමට කුමක් හෝ විපතක් ඇබැද්දියක් විය යුතු ය. වියපත් වියෙහි පසුවන එහිමි මෙසේ විලාප නගන්නේ නැත. මීට මඳ වේලාවකට පෙර දී තමන් වහන්සේ හා විහාර මිදුලේ කතා කරමින් සිටි ලැගුම් ගෙයට ගිය හිමිනමට කුමක් සිදුවී ද?ට්‍රිං... ට්‍රිං... ට්‍රිං... ට්‍රිං...ඒ රාත්‍රියේ දී මිරිහාන පොලිසියේ ස්ථානාධිපතිවරයාගේ දුරකතනය නාද වන්නට විය. රිසිවරය සවනත තබාගත් නිලධාරියාගේ දෑස් මහත්ව ගියේ ය. දෙබැම හැකිළී ගියේ ය. අසන්නට ලැබුණේ තම රාජකාරි ජීවිතයේදී ඇසුමට නොලද ඛේදනීය තොරතුරකි. පණිවුඩයකි. තවදුරටත් කරුණු විමසූ නිලධාරියා උසස් නිලධාරීන් ද දැනුම්වත් කළේ ය.“කෝට්ටේ රජමහා විහාරයේ හාමුදුරුවරු දෙනමක් කවුද කට්ටියක් ඇවිත් මරල දාලා” ඒ හද පාරවන පණිවුඩයය.එසැණින් නිලධාරීහු විහාරයට පැමිණියහ. අහස පොළව නුහුලන අපරාධයෙන් කැළඹී ගිය ජනයා වැල නොකැඩී දිව එන්නට වූහ. පිහිඇණුම් කා බිම ඇද වැටී ඉතා අසාධ්‍ය තත්ත්වයෙන් පසු වූ බොරලැස්ගමුවේ ගුණරතන හිමියන් ලේ දහරා නංවමින් ඊ මත සිහින් කෙඳිරිළි හඬක් නංවමින් අඩවන් වූ දෑසින් යුතුව පසුවූහ. නිලධාරීහු පිරිසක් එක්ව උන්වහන්සේ දකුණු කොළඹ කළුබෝවිල ශික්ෂණ රෝහල කරා රැගෙන යන්නට වූහ. එහිමියන්ගේ ජීවිතය බේරාගත යුතු ය. අහෝ... රෝහලට ඇතුළත් කරවා ඉක්මන් ප්‍රතිකාර ලබාදීමට රැගෙන යද්දී හැට එක්වන වියෙහි පසුවූ එහිමිගේ තත්ත්වය අසාධ්‍ය තත්ත්වයට හැරිණි. උන්වහන්සේ අතරමඟ දීම නොසිතූ අයුරින් අඬවන් ව තිබූ දෙනෙත සදහටම පියාගනිමින් අපවත් වූහ.නිලධාරීහු පළමු මහලට පිවිසියහ. වියපත් රාජකීය පණ්ඩිත පිටිගල ජිනසිරි හිමි පෙනෙන මානයේ නැත... ලැගුම් ගෙයි සොයන්නට ද වූහ. අහෝ... තියුණු ආයුධයකින් ගෙල කපා කොටා සාහසිකයන් විසින් ඝාතනය කොට තිබූ 81 වියෙහි පසුවූ වියපත් එහිමිගේ දේහය ලැගුම්ගෙයි නාන කාමරයේ වැසිකිළි පෝච්චිය මත තිබියදී නිලධාරීනට හමු විය. ඒ වනවිට ද එහිමි එතැනම අපවත් වී සිටියහ.බුද්ධ පුත්‍රයකුට අත් වූ සැහැසි ඉරණමින් කම්පිතව ගිය නිලධාරීහු එහිමි දෙස බලාගත් වනම පසුවූහ. හිංසනය වෙනුවට කරුණා මෛත්‍රිය ජීවිතය කොට සසරේ රුදු බව දස දහස් වාරයක් දම් දෙසුමින් ලෝකයා දැනුම්වත් කළ එහිමියන්ගේ ශෝකී දසුනින් නෙතකට නූපදිනා කඳුළක් වේද? ඒ වියපත් සිරුරෙන් ගලා යන උණු ලේ දහරා අවට විසිරී පැතිරී ගොස් තිබුණි. එසැණින් පොලිස් පරීක්ෂණ ක්‍රියාත්මක විණි.මෙම අපරාධයට පැමිණි සහාසිකයන් දෙදෙනා මේ වනවිට පැමිණි රියෙන් ම පලාගොස් තිබිණි. මේ සාහසිකයෝ කලබලයෙන් ඒ මේ අත දිව යද්දී එක් අයකු පන්සලේ වැටකින් පැන පලා ගිය බවට ද තොරතුරු හෙළිවිණි. ලැගුම් ගෙයි බඩු බාහිරාදිය තැන තැන විසිරී තිබුණි. නාන කාමරයේ රහසිගත ආකාරයට හිමි ඝාතනය කර තිබීම ද පොලිසියට අපැහැදිලි කරුණක් විය. මෙය විහාරයේ දේපළ කොල්ලකෑමක් හේතුවෙන් කරන ලද්දක් දැයි වෙනත් හේතුවක් සඳහා මෙම ද්විත්ව ඝාතන සිදු කරන ලද්දක් දැයි පොලිසිය විමර්ශනයට ලක් කළහ.එම ස්ථානයට ඒ මැදියම් රැයේ දීම පැමිණි ගංගොඩවිල මහේස්ත්‍රාත් අනුර කුමාර හේරත් මහතා මහේස්ත්‍රාත් පරීක්ෂණය පැවැත්විය. පරීක්ෂණ කඩිනම් කළ නිලධාරීහු පොලිස් දෙපාර්තමේන්තුවේ ‘කැන්ඩි’ නිල සුනඛයා ද කැඳවනු ලැබූහ. කැන්ඩි විහාරස්ථානයේ සිට මීටර් 500 ක් පමණ දුරකට දිව ගියේ හමුවූ පාවහන් යුගලක් ඔස්සේ ය. එහි ගොඩනැඟිල්ලකි. එහි මත්පැන් පානය කරමින් සිටියේ තරුණයන් සිව්දෙනකි. ඔවුන් අත්අඩංගුවට ගැනිණි. ප්‍රශ්න කිරීමෙන් පසු මුදා හැරිණි.මෙම සිද්ධියෙන් කම්පිතව ගිය මහින්ද රාජපක්ෂ ජනාධිපතිතුමා විශේෂ දැනුම්දීමක් කරමින් පොලිස්පතිවරයාට උපදෙස් දුන්නේ මෙම ද්විත්ව ඝාතනයේ ඝාතකයන් තරාතිරම නොබලා නොපමාව අත්අඩංගුවට ගෙන නීතිය ක්‍රියාත්මක කරවන ලෙසට ය.මෙහිදී විශේෂ දෙයක් නුවණැති භික්ෂුවකු විසින් සිදු කර තිබිණි. ඝාතකයන් විහාරයට පැමිණි මෝටර් රථයේ ර්අ 6376 දරණ අංකය ලෙස පොලිසියට දැනුම් දුන්නේ පාසල් සිසුවෙකි. එහි ගිය ජ්‍යෙෂ්ඨ නියෝජ්‍ය පොලිස්පති අනුර සේනානායක මහතා සමීපයට පැමිණි සිසුවා දේවාලය ඉදිරිපිට වැලිමළුවේ ඇඟිල්ලකින් ලියන ලද රියෙහි අංකය පෙන්වා තිබේ. “සර් මං ළඟ පෑනක් තිබුණේ නැති හින්දා වැලිමලුවේ ලියුවා. ඒ ආපු වාහනය ගැන මට සැක හිතුණා...” ඔහු කීවේ ය.ජ්‍යෙෂ්ඨ නියෝජ්‍ය පොලිස්පති වරයා භික්ෂුවාගේ ක්‍රියාව පැසසුමට ලක් කළේ ය. පරීක්ෂණ දිගින් දිගටම සිදුවිණි. මෙම ද්විත්ව ඝාතන සඳහා හේතු වූයේ රන් අසිපතක් සහ හිමිනම සන්තකයේ තිබූ රුපියල් ලක්ෂ ගණනක මුදලක් පැහැර ගැනීමට ය. උත්සාහය ව්‍යර්ථ වූයේ හිමිවරුන්ගේ කෑගැසීම ඇසී බණ මඩුවේ සිටි කිහිප දෙනකු උඩු මහලට දිව ඒමෙනි. රියෙන් බැස පැමිණි දෙදෙනාගෙන් ප්‍රධානියා බස්නායක නිලමේ වරයෙකි. රක්ෂණ නියෝජිතයෙකි. වාහනයක් ද හිමි හෙතෙම මහරගම ගොඩිගමුවේ පදිංචිකරුවෙකි. හිමිවරුන් ගේ සමීපතමයෙකි. හෙතෙම ගුණරතන හිමි හා කතාවකට වැටී වතුර වීදුරුවක් ද ඉල්ලා පානය කරමින් පහත මාලයේ සිට ඇත.ඝාතකයා වන ඔහුගේ හිතවතාට හබරකඩ සුපිරි වෙළෙඳ සැලකින් රුපියල් 450 ක මිලකට රැගෙන දුන් පිහියක් ද අතැතිව ඝාතකයා උඩුමහලට ගියේ ප්‍රධානියාගේ උපදෙස් අනුව ය. එහි කාමරයේ ලාච්චුවක ඇති ලක්ෂ ගණනක මුදල් සොරා ගන්නට ය. සැලැස්ම වෙනස් වූයේ කාමරයේ දොර වසා තිබීමෙනි. ඝාතකයා වහා නාන කාමරයට දිව ගොස් සැඟවුණි. ඒ ජිනසිරි හිමියන් පැමිණීමෙනි. හිමිනමට පිටුපසින් සිටි ඝාතකයා තම අතැති තියුණු පිහියෙන් එහිමිගේ ගෙළට තදින් පහර දුන්නේ ය. එහිමියන් විලාප නඟමින් මුලින් කපා දැමූ කෙසෙල් කඳක් මෙන් වැසිකිළි පෝච්චිය මතට ඇද වැටිණි. ඇසී ගිය ශබ්දයෙන් උඩු මහලට දිව එන්නට වූ ගුණරතන හිමි ඝාතකයා දෑක කෑගසන්නට වූහ. එහිදී හිමියනට පිහිපහර එල්ල කැරිණි. ඒ වනවිට පහත මාලයේ පසු වූ ඝාතකයාගේ ප්‍රධානියා පලා යන්නට වූයේ තම රියෙනි. පිහිපහර කෑ හිමි ලේ විලක් මැද බිම ඇද වැටී සිටියදී හෙතෙම මිදුලට වැද කලබලයෙන් ඒ මේ අත දිව ගොස් වැටකින් ද පැන තැනෙක සැඟවී ගත්තේ ය. තම ජංගම දුරකතනයෙන් ප්‍රධානියාට කතා කළ හේ තමන් සැඟවී සිටිනා තැන දන්වමින් තමන් රැගෙන යාමට එන ලෙසට පවසා තිබේ. ඒ අනුව පැමිණි ප්‍රධානියා ඔහු ද කැටුව මහරගමට පැමිණ රුපියල් දහසක් ද අතට දී තණමල්විලට පලා යන යන ලෙසට දැනුම් දී තිබේ. බස්නායක නිලමේ වන සැකකාර ප්‍රධානියා කිසිත් නොදත්තකු සේ නිවසට ගොස් ඇඳේ වැතිර ගත්තේ ය. ඒ වනවිට ද වැලිමළුවේ ලියූ අංකය ඔස්සේ සැකකරුවන් පසුපස හඹා එමින් සිටි නිලධාරීහු ප්‍රධාන සැකකරු ඔහුගේ නිවසේ දී ම අත්අඩංගුවට ගනිද්දී ඔහු කීවේ තමන් මේ කිසිවක් නොදන්නා බව ය.තණමල්විල සිය මිත්තණියගේ නිවසට ගොස් සැඟවී සිටි ඝාතකයාට දුරකතන ඇමතුමක් ලැබුණේ ප්‍රධානියා ගෙනි. ඒ අනුව ඔහු කියූ තැනට ම පැමිණි රියට නැඟ ගත්තේ ය.එම රියෙහි පොලිසිය සිටින බව හෙතෙම දැන ගත්තේ එවිට දී ය. ඔහුගේ ප්‍රකාශ මත ඝාතනයට යොදා ගත් පිහිය කෝට්ටේ රජමහා විහාරය අසල ඇළකට දමා තිබියදී සොයා ගැනිණි.“මට මේවා කරන්න උවමනාවක් තිබුණේ නැහැ. මාත් අවුරුදු තුනක් මහණවෙලා ඉඳල සිවුරු හැරියා. මෙයා තමයි මට කිව්වේ පන්සලේ රන් කඩුවක් තියෙනවා ඒක ගනිමු කියලා. පිහිය අරන් මගෙ අතට දීලා කිව්ව ඕන වුණොත් පාවිච්චි කරපන් කියලා.ලාච්චුවෙ ලක්ෂ ගාණක් තියෙනව කියලත් කිව්වා. අත්අඩංගුවට පත් සැකකාර ඝාතකයා පාපොච්චාරණයක යෙදුනේ ය.වාහනයේ අංකය වැලිමළුවේ ලියා තිබීමෙන් පැය 48 ක් යාමට පෙර සැකකරුවන් ඇල්ලීමට සහය දුන් සිසුවාට පොලිස්පති තුමා අතින් ත්‍යාග පිරිනැමෙන බව ද ජ්‍යෙෂ්ඨ නියෝජ්‍ය පොලිස්පති අනුර සේනානායක මහතා ‘සිළුමිණ’ ට පැවැසීය.මෙම සැකකරුවන් දෙදෙනා හඳුනා ගැනීමේ පෙරෙට්ටුවක් සඳහා ඉදිරිපත් කැරෙන බව ද දිගින් දිගටම කටඋත්තර ලබා ගනිමින් සිටින බව ද නුගේගොඩ කොට්ඨාස බාර පොලිස් අධිකාරි සාලිය සිල්වා මහතා ‘සිළුමිණ’ ට කීය.අවිහිංසක ශික්ෂාකාමී ජීවිත දෙකක් බිළිගත් සැකකරුවනට කිසිදු ආර්ථික ලාබයක් හෝ ඉන් ලැබී නැතැයි ද නීතිය හමුවට පමුණුවා උපරිම දඬුවම් ලබාදීමට තමන් ක්‍රියා කරන බව ද ජ්‍යෙෂ්ඨ නියෝජ්‍ය පොලිස්පතිවරයා ‘සිළුමිණ’ ට කීවේ ය.අමල් යශෝමන් ජයසිංහපින්තූර - චමින්ද නිරෝෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af12040111</link>
    <topic>දස දෙසින් බාලදක්ෂයන් එක්වන සියවස් සැමරුම් ජම්බෝරිය</topic>
    <author/>
    <content>ශ්‍රී ලංකා බාලදක්ෂ ව්‍යාපාරයේ සියවස සමරන ජම්බෝරිය මහින්ද රාජපක්ෂ ජනාධිපතිතුමාගේ ප්‍රධානත්වයෙන් දඹුල්ලේ කණ්ඩලම ඩී.එස්.සේනානායක පිටියේදී අද පස්වරු 4ට ආරම්භ වෙයි.මේ සියවස් බාලදක්ෂ ජම්බෝරිය අද සිට අප්‍රේල් 7 වැනිදා දක්වා පැවැත්වෙන අතර 3 වැනිදා පැවැත්වෙන උත්සවයට ජනාධිපති ආර්යා ශිරන්ති රාජපක්ෂ මැතිනිය සහභාගි වෙයි.අපේ‍්‍රල් 4, 5 ජම්බෝරි ක්‍රියාකාරකම් පැවැත්වෙන අතර 6 වැනිදා සහතික ප්‍රදානය හා බාලදක්ෂ උරුමය පිළිබඳ විශේෂ වැඩසටහන පැවැත්වෙයි. 7 වැනිදා කඳවුර නිමාවට පත්වෙයි.ශ්‍රී ලංකා බාලදක්ෂ ව්‍යාපාරය ආරම්භ කර වසර 100ක් ගත වන 2012 වර්ෂය ශ්‍රී ලංකාවේ බාලදක්ෂ ව්‍යාපාරයට සුවිශේෂී සන්ධිස්ථානයකි. 1907 එංගලන්තයේ බ්‍රවුන්සි දූපතේ දී බේඩන් පවල් සාමිතුමා විසින් ආරම්භ කරන ලද ලෝක බාලදක්ෂ ව්‍යාපාරය 1912 වැනි කෙටි කලක් තුළ ෆ‍්‍රැන්සිස් ජෝර්ජ් ස්ටීවන් මහතා විසින් ශ්‍රී ලංකාවට හඳුන්වා දී තිබේ.ප්‍රථම බාලදක්ෂ කණ්ඩායම බිහිවූයේ මාතලේ ක්‍රිස්තුදේව විදුහලෙනි. එතැන් පටන් ගතවූ වසර 100 තුළ ශ්‍රීී ලංකාවේ අස්සක් මුල්ලක් නෑර ඉතා ශීඝ්‍රයෙන් බාලදක්ෂ ව්‍යාපාරය ව්‍යාප්ත වීමේ ප්‍රතිඵලයක් ලෙස අද වන විට 46000කට අධික සාමාජික සංඛ්‍යාවකින් සැදුම්ලත් විශාලතම ස්වේච්ඡා ළමා ව්‍යාපාරය බවට පත්ව ඇත. මෙහි නිරත සියලුම නිලධාරීන් ස්වේච්ඡාවෙන් කටයුතු කිරීම අනෙකුත් ස්වේච්ඡා ව්‍යාපාර අතර බාලදක්ෂ ව්‍යාපාරයේ දක්නට ලැබෙන සුවිශේෂී ලක්ෂණයකි.වයස අවුරුදු 07 සිට 11 දක්වා පෝතක බාලදක්ෂ අංශය ද, 11 සිට 18 දක්වා බාලදක්ෂ අංශය ද, 18 සිට 24 දක්වා මානවක බාලදක්ෂ අංශය ද වශයෙන් ක්‍රියාත්මක වේ. 1912 සිට මේ වන විට ශ්‍රී ලංකා ජාතික ජම්බෝරි 08ක් ද, පෝතක බාලදක්ෂයින් සඳහා කබෝරි 09ක් ද, විශේෂ අවශ්‍යතා ඇති (ආබාධිත) බාලදක්ෂයින් සඳහා “අගුනරියක්” ද මෙතෙක් පවත්වන ලද ජාතික වැඩසටහන් අතර ප්‍රමුඛත්වයෙහි ලා ගැනේ.එමෙන්ම සෑම දිස්ත්‍රික්කයක් පාසාම දිසා බාලදක්ෂ රැළි, ප්‍රජා සේවා කඳවුරු, ගවේෂණ කඳවුරු, පුරෝගාමී කඳවුරු, පා ගමන්, කඳවුරු ගිනිමැල ආදී දෑ තුළින් පුළුල්ව මහජන සම්බන්ධතා තර කරගෙන ඇති අතර, ප්‍රජාව ද මහත් ආදරයෙන් හා භක්තියෙන් යුතුව බාලදක්ෂ ව්‍යාපාරයට සමීප වී ඇත.බාලදක්ෂ ව්‍යාපාරය ප්‍රගතිශීලී පදක්කම් ක්‍රියාමාර්ගය තුළ නිරත වන දරුවන් එහි උසස්ම ප්‍රදානයන් දිනා ගනිමින් අත්දැකීම් බහුල සමාජයට අවශ්‍යම කරන යහපත් පුරවැසියන් වශයෙන් පෝෂණය වෙමින් සමාජගත වනුයේ නිරායාසයෙනි. ඒ වූ කලි බාලදක්ෂ ව්‍යාපාරයේ සුවිශේෂ වූ ගුණාත්මක භාවයයි.බාලදක්ෂ ව්‍යාපාරය පවතින ලෝකයේ සෙසු රටවල් 161 අතරින් ශ්‍රී ලංකාවට සුවිශේෂි ස්ථානයක් ලැබී ඇති අතර ඒ වෙනුවෙන් 2012 ආසියා පැසිෆික් අන්තර්ජාතික බාලදක්ෂ ජම්බෝරිය ශ්‍රී ලංකාවේ බාලදක්ෂ සියවස වෙනුවෙන් අද (1) සිට 7 වැනිදා දක්වා දඹුල්ලේ දී පැවැත්වේ. මේ සඳහා විදෙස් නේවාසික බාලදක්ෂයන් 700කට ආසන්න පිරිසක් සහභාගී වන බව ශ්‍රී ලංකා බාලදක්ෂ සංගමය පවසයි. දේශීය බාලදක්ෂයන් 6000ක් පමණ මේ සඳහා සහභාගි වනු ඇත.මෙවන් අති විශාල විදෙස් බාලදක්ෂ කණ්ඩායමක් ශ්‍රී ලංකාවට පැමිණෙන ප්‍රථම අවස්ථාව බව ජම්බෝරි අධ්‍යක්ෂ ප්‍රධාන කොමසාරිස් සී.බටුවන්ගල මහතා පවසයි. ශ්‍රී ලංකාවේ වර්තමානයේ පවතින සාමකාමී වාතාවරණය තුළ විදෙස් රටවල් රැසක් මේ සඳහා සහභාගී වන අතර ආසියානු බාලදක්ෂ විධායක සභාව සමඟ එක්ව ශ්‍රී ලංකා බාලදක්ෂ සංගමය මෙය සංවිධානය කරයි. ලෝක බාලදක්ෂ සංගමයේ සභාපති සයිමන් රී මහතා ද මෙම අවස්ථාවට සහභාගිවීම විශේෂත්වයකි. අන්තර්ජාතික බාලදක්ෂ ජම්බෝරියක් පැවැත්වෙන ප්‍රථම අවස්ථාව ද ලෝක සංගමයේ සභාපතිවරයෙක් මෙහි පැමිණෙන ප්‍රථම අවස්ථාව වීම ද ශ්‍රී ලංකා බාලදක්ෂ ව්‍යාපාරයේ සියවස සැමරීම ද මෙහි විශේෂත්වයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af12040112</link>
    <topic>රට රකින රණවිරුවාගේ තුන් නිවුන් දරු සම්පත</topic>
    <author>සුභද්‍රා දේශප්‍රිය</author>
    <content>පරිසරය නිසලය, රිද්මයකට සෙලවෙන ගහකොළින් නැගෙන සිලි සිලිය කිරි සිහින දකිමින් තොටිල්ලේ නිදන බිළිඳුන්ට නැලැවිලි ගීයක් වැනි ය. ගහකොළ ද සතා සිවුපාවුන් ද ඇළ දොළ ද, කිරි සිහින දකිමින් දෙතොල් පුරා සිනා නගන කිරි දරුවන්ට සෙනෙහස පානු මිස හිරි හැරයක් නොවන තරම් ය. වචනයෙන් විග්‍රහ කළ නොහැකි සුන්දරම අත්දැකීම වන්නේ දරුවකු මෙලොවට බිහි වූ දිනයයි. මාතෘත්වය යනු මෙලොව උතුම්ම පදවියයි. පැතුම් සම්භාරයක් හදවතේ රඳවාගෙන මෙළොව එළිය දකින දරුවන් වෙනුවෙන් අම්මාවරු බලාපොරොත්තු දල්වා බලා සිටිති. නදීකාත් එවන් පැතුම් හදවතේ දරාගෙන දින ගැන්නා ය. ඒ වෙනුවෙන් ඇයට බොහෝ කැපවීම් කිරීමට සිදු විය. එයට හේතුව දරු ගැබට මාස හතරක් සම්පූර්ණ වීමටත් පෙර ඇගේ කුස තුළ දරුවන් තිදෙනකු පිළිසිඳ ඇති බව වෛද්‍යවරුන් නදීකාට දැන්වීම ය.ගුවන් හමුදා සෙබළකු වූ ඇගේ සැමියා පද්මලාල්ට ද මේ සුබ ආරංචිය කන වැටුණු මොහොතේ සිට සිය බිරිය දරුවන් තිදෙනා මෙලොවට බිහිකරන දවස උදාවන තෙක් ඇය හොඳින් රැක බලා ගත්තා ය. හදවතේ තිබූ බලාපොරොත්තු මල් ඵල ගන්වමින් පසුගිය සතියේ වතුපිටිවල රජයේ රෝහලේදී ඇය නිරෝගී දරුවන් තිදෙනකු මෙලොවට බිහි කළා ය. පද්මලාල් ගුවන් හමුදාවේ විශේෂ බලකායට බැඳෙන විට යාන්තම් දහනම වැනි විය පසු වුණා පමණි. රට ජාතිය වෙනුවෙන් ඔහු තමන්ට හැකි උපරිම දායකත්වය ලබා දුන්නේ ය. නදීකා ප්‍රියන්ති සමඟ ප්‍රේම සම්බන්ධයක් ඇති කරගත්ත ද දිනෙන් දින විවාහය කල් ගියේ ද ත්‍රස්තවාදය මේ රටින් තුරන් වන තුරු ගුවන් හමුදා විශේෂ බලකායේ සෙබළෙකු ලෙස තමන්ට හැකි උපරිම දායකත්වය ලබා දුන් නිසා ය. වවුනියාව, පලාලි, පුලියංකුලම, මොරවැව, ත්‍රිකුණාමලය ප්‍රදේශවල ඔහු සේවය කළේ ය.ත්‍රස්තවාදය පරාජය කර මවු රටට නිදහස ලැබීමෙන් අනතුරුව පද්මලාල් සිය පෙම්වතිය වන නදීකා ප්‍රියන්ති තම නිවෙසට කැඳවාගෙන ආවේ ය. නදීකාගේ කුළුදුල් දරුවා පිළිසිඳ ගැනීමෙන් අනතුරු ව ඒ දරුවා මෙලොව එළිය ලබන්නට වාසනාවන්ත වූයේ නැත. එයින් බොහෝ සිත් තැවුලට පත් වී සිටි නදීකාට යළි දරු සුරතල් බැලීමේ ලකුණු පහළවීමෙන් පසු ඇය වඩාත් සතුටට පත් වූවා ය. මාස හතරක් ගත වීමෙන් අනතුරුව දරුවන් තිදෙනකු ඇගේ කුස තුළ වැඩෙන බව දැන ගැනීමට ලැබීමත් සමඟ ඇයත් සැමියාත් දරු පැටව් තිදෙනා මෙලොව එළිය දකින තුර ඇඟිලි ගනිමින් උන්හ.ත්‍රස්තවාදය පරාජය කර මවු රටට නිදහස ලැබීමෙන් අනතුරුව පද්මලාල් සිය පෙම්වතිය වන නදීකා ප්‍රියන්ති සමඟ විවාහවී තම නිවෙසට කැඳවාගෙන ආවේ ය. නදීකාගේ කුළුදුල් දරුවා පිළිසිඳ ගැනීමෙන් අනතුරු ව එම දරුවා මෙලොව එළිය ලබන්නට වාසනාවන්ත වූයේ නැත. එයින් බොහෝ සිත් තැවුලට පත් වී සිටි නදීකාට යළි දරු සුරතල් බැලීමේ ලකුණු පහළවීමෙන් පසු ඇය වඩාත් සතුටට පත් වූවා ය. මාස හතරක් ගත වීමෙන් අනතුරුව දරුවන් තිදෙනෙකු ඇගේ කුස තුළ වැඩෙන බව දැන ගැනීමට ලැබීමත් සමඟ ඇයත් සැමියාත් දරු පැටව් තිදෙනා මෙලොව එළිය දකින තුර ඇඟිලි ගනිමින් උන්හ.ඔවුන්ගේ බලාපොරොත්තු මල් ඵල ගන්වමින් පුංචි සුරතලුන් තිදෙනෙක් නදීකා මෙලොවට බිහි කළා ය. නිරෝගීව මෙලොව එළිය දුටු බිලිඳුන් තිදෙනා රැක බලාගැනීමට වතුපිටිවල රෝහල් කාර්ය මණ්ඩලයෙන් ලැබුණේ නොමද සහයෝගයකි. ඒ අතර වෛද්‍ය ගනේපොල මහතා වෛද්‍ය ලසන්ත පෙරේරා මහතා ඇතුළු කාර්ය මණ්ඩලය මේ බිළිඳුන් මෙලොවට බිහි කිරීමට නදීකාට සහාය ලබාදුන්හ. නොමේරූ ළදරු ඒකකයේ විශේෂඥ වෛද්‍ය අනුර ජයසිංහ ඇතුළු වෛද්‍ය කණ්ඩායම දරුවන් පිළිබඳ නිරන්තර අවධානයෙන් සිටියහ.වතුපිටිවල රෝහලේ අධිකාරි වෛද්‍ය සිසිර විජේසුන්දර මහතා මෙසේ කීය.“මේ රෝහලේ මීට පෙර මෙවැනි උපත් සිදුවී ඇත්තේ එක්වරක් පමණයි. මේ දරුවන් තිදෙනාම නිරෝගීයි. දරු තිදෙනාගේ උපත් බරත් හොඳයි. අපේ වෛද්‍ය කාර්යය මණ්ඩලය ඇතුළු පිරිස් ඒ දරුවෝ වෙනුවෙන් විශේෂයෙන් කැපවී කටයුතු කරනවා. මේ දරුවන්ගේ පියා ගුවන් හමුදා සෙබළෙක්. මවට රැකියාවක් නැහැ. දරුවන් තුන් දෙනා ජීවත් කරවීමේ දී ආර්ථික ගැටලු රැසකට මොවුන්ට මුහුණ දෙන්න සිදු වෙනවා.මේ දරුවන් කෙරෙහි විශේෂ අවධානයකින් සිටිය යුතුයි. රට ජාතිය වෙනුවෙන් කැපවී සේවය කරන මේ දරුවන්ගේ පියාට දරුවන් තුන් දෙනෙකු ලොකු මහත් කිරීමට තරම් ආර්ථික ශක්තියක් නැහැ. රටේ ජනතාව ඔවුනට යම් උපකාරයක් කළ හැකි නම් මේ මවුපියන්ට මහත් උපකාරයක් වේවි.හමුදා සෙබළෙකු ලෙස සේවය කරන තමන්ට මේ දරුවන් තිදෙනා හදා වඩා ගැනීමට තරම් ආර්ථික හැකියාවක් නැති බව පද්මලාල් අප සමඟ කීය. නදීකා රැකියාවක් නොකරන නිසාත්, දරුවන් තිදෙනකු එකවර බලා හදා ගනිමින් ඇයට රැකියාවක නිරත වීමේදී ප්‍රායෝගික ගැටලු රැසකට මුහුණදීමට සිදුවන නිසාත් පද්මලාල්ට මේ දරුවන් රැක බලාගැනීමට කාගෙන් හෝ උදව් උපකාර ලැබේ නම් එය මහත් අස්වැසිල්ලක් වනු ඇත. දරුවන් තුන්දෙනෙක් හදා වඩා ගන්න එක අසීරු කාරණයක්. ඔවුනට පිටි කිරි දීමට සිදුවෙනවා. මගේ වැටුප හැරෙන්නට අපට වෙනත් කිසිදු ආදායම් මාර්ගයක් නැහැ. විශේෂ බලකායේ සේවය කරන නිසා මට දරුවන් ළඟ රැඳී ඉන්නත් වෙලාවක් නෑ. දැනට මම ත්‍රිකුණාමලයේ ඉඳලා කිලෝමීටර් හතළිහක් දුර මොරවැව කඳවුරේ සේවය කරන්නේ. මට ගුවන් හමුදාවෙන් නිවාඩු ලබාදී ලොකු සහයෝගයක් දුන්නා. ගුවන් හමුදා මූලස්ථානයෙනුත් මට උදව් උපකාර කරනවා. මගේ වෘත්තිය අනුව දරුවෝ ළඟ දිගටම රැඳී ඉන්න අපහසුයි. ඒත් මේ දරුවන්ට සෙනෙහස රැකවරණය අවශ්‍යමයි. මේ තුන් දෙනා හදා වඩා ගැනීමට කාගෙන් හරි සහයෝගයක් ලැබෙනව නම් එය අපට ලොකු සහනයක්.දරුවෝ තුන් දෙනා නිසා මට රැකියාවකට යන්නත් අමාරුයි. ඒ නිසා මේ දරුවෝ හදා වඩා ගැනීමේ දී ආර්ථික අපහසුතා රැසකට මුහුණ දෙනවා. මව වන නදීකා මහත්මිය පැවසුවාය.වතුපිටිවල රජයේ රෝහලේ ප්‍රසව හා නාරි වෛද්‍ය ඒකකයේ වෛද්‍ය ගනේපොල මහතා වෛද්‍ය ලසන්ත පෙරේරා මහතා ඇතුළු වෛද්‍ය සහ හෙද කාර්ය මණ්ඩලයටත් නොමේරූ ළදරු ඒකකයේ ළමා රෝග විශේෂඥ අනුර ජයසිංහ, එම්.කේ.එල්. ප්‍රියංගා හෙද සොයුරිට ඇතුළු කාර්යය මණ්ඩලයට ද විශේෂ ශ්‍රේණියේ හෙද නිලධාරිනී යූ.ඒ.යූ. උඩුගොඩ මහත්මියටත් විශේෂයෙන් ස්තුතිවන්ත විය යුතු බව නදීකා සහ පද්මලාල් අප සමඟ කීහ.චමත් නෙත්සර, චමීෂා නෙත්මිණි, චම්ෂා දිනෙත්මි යන දියණියන් දෙදෙනෙකු සහ පුතකු ලද පද්මලාල්ගේ එකම අරමුණ තම එකම පුතු කවදා හෝ තමා පණ මෙන් රැක ගැනීමට දිරිය දුන් රට රැක ගැනීමට අනාගතයේදී ගුවන් හමුදා සේවයට එක් කිරීමටයි. හයක් හතරක් නොදත් නොදරුවෝ කිරි සිහින දකිති. මේ දරු පැටවුන් ගේ දෙතොලතර රැඳි කිරි සිනා රැළි කිසිදු දිනයක බොඳ නොවේවායි අපි පතමු.95/ 7 බී අත්කම් නිවාස පල්ලෙවෙල යන ලිපිනයෙහි පදිංචි ටී.ඒ. පද්මලාල් මහතාගේ ලංකා බැංකුව, මීරිගම ශාඛාවේ 3063394 ඉතිරිකිරීමේ බැංකු ගිණුමට මේ දරුවන් තිදෙනා වෙනුවෙන් ඔබට යම් උපකාරයක් කළ හැකි නම් එය ඔවුන්ට මහත් උපකාරයක් වනු ඇත. පද්මලාල්ට 0773880611 යන අංකය ඔස්සේ ඇමැතිය හැකි ය.සුභද්‍රා දේශප්‍රියඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af12040113</link>
    <topic>69 වැනි ජන්ම දිනය සමරන අලුත්වැව සෝරත නාහිමි</topic>
    <author>ඊ. එච්. සෝමපාල</author>
    <content>ඌව විශ්වවිද්‍යාලයේ කුලපති රුහුණු මාගම්පත්තුවේ ප්‍රධාන සංඝනායක කතරගම කිරිවෙහෙර රජමහා විහාරාධිපති උපාධ්‍යාය ආචාර්ය අලුත්වැව සෝරත නාහිමියන්ගේ 69 වැනි ජන්ම දිනය අප්‍රේල් මස 05 දිනට යෙදී ඇත.ආචාර්ය අලුත්වැව සෝරත නාහිමි කතරගම කිරිවෙහෙර රාජ මහා විහාරය, කතරගම කඳසුරිඳුගම විහාර මහා දේවි සෑයද, කතරගම ආසිරි බෝධි විහාරය හා පාණදුරේ බෝධි චේතියාරාමය යන විහාරයන්හි අධිපති ධූරය දරමින් විශාල ශාසනික සේවාවක් ඉටු කරන මහා තෙරනමකි. කතරගම කිරිවෙහෙර රජ මහා විහාරාධිපති ආචාර්ය අලුත්වැව සෝරත නාහිමියන් ලොකු කුඩා සැමදෙනා අතර වියත් මහා ප¼ඩිරුවනක් වශයෙන් ප්‍රචලිතය.උන්වහන්සේ විවිධ ක්‍ෂේත්‍රයෙන් වෙනුවෙන් කරන ලද සේවාවන් හා ශාසනික සේවාවන් ඉමහත්ය. උන්වහන්සේගේ ශාසනික මෙන්ම බොදු කටයුතු සේවාවන් අගය කරමින් මල්වතු පාර්ශ්වයේ මහා සංඝ සභාව රුහුණු මාගම්පත්තුවේ ප්‍රධාන සංඝනායක පදවිය ද 2003 දෙසැම්බර් මස 24 වැනි දින මල්වතු විහාර මහා නාහිමියන් ප්‍රධාන කාරක සංඝ සභාව විසින් “උපාධ්‍යාය” පදවිය ද මංගල උපෝසතාගාරයේ දී පිරිනමන ලදී.කතරගම ප්‍රාදේශීය ශාසනාරක්ෂක බල මණ්ඩලයේ හා මොනරාගල හා හම්බන්තොට දෙදිසාවේ විහාරාධිපති සංගමයේ සභාපති ධූරයෙන් ද කතරගම බෞද්ධ සංගමය, කතරගම මහාසේන සිල්සමිතිය, ගිලාන උපස්ථාන බෞද්ධ සමිතිය, ශ්‍රී සංඝ මිත්තා කුළඟන සමිතිය, විහාරස්ථ තරුණ බෞද්ධ සමිතිය මුල් ළමා විය ලේක්හවුස් සරසවි පියස යන සමිති සමාගම්වල අනුශාසක ධූරයන් ද ඇතුළු ප්‍රදේශයේ සමිති සමාගම් රැසක නිලතල දරති. කතරගම කිරි වෙහෙර රාජ මහා විහාරාධිපතිව වැඩ විසූ රුහුණු මාගම්පත්තුවේ ප්‍රධාන සංඝනායක පරත්තේ ශ්‍රී ආනන්ද නාහිමියන්ගේ අපවත් වීමෙන් කතරගම කිරිවෙහෙර රාජ මහා විහාරය හා පාණදුරේ බෝධි චේතියාරාම යන විහාරයන්හි අධිපති ධූරය ද 87 ගම්උදාව වෙනුවෙන් ඉදිකරන ලද විහාර මහාදේවි සෑය ද නිමල් සිරිපාල ද සිල්වා ඇමැතිතුමා විසින් පූජා ඔප්පුවක් මඟින් නාහිමියන්ට පූජා කරන ලදී.ධීවර අමාත්‍යාංශය විසින් පවත්වාගෙන ආ විසිර ගම්මාන වැඩසටහන කතරගම ප්‍රදේශයට ගෙන ඒමට නාහිමියන් පුරෝගාමී වී ඒ පිළිබඳව දැඩි කැපවීමකින් කටයුතුª කර ගම්මාන කීපයකට නිවාස සාදා ගැනීමට ආධාර මුදල් ලබා දෙන ලදී.මැණික් ගඟ කුඩා ගල් අමුණ ප්‍රදේශයේ දී හරස් කර කතරගම ප්‍රදේශයේ ඇති වැව් ජලයෙන් පුරවා යල මහ දෙකම වී ගොවිතැන් කර ප්‍රදේශවාසී ජනතාව දුප්පත්භාවයෙන් මුදා ගැනීමේ භාරදූර කාර්යය රජයේ අනුග්‍රහය ලබා සාර්ථක කරගන්නා ලදී. මහින්ද රාජපක්ෂ ජනාධිපතිතුමාගේ අවධානය යොමුකර කතරගම නාගහවීදිය ප්‍රදේශයේ ජීවත්වන ජනතාව වෙනුවෙන් නව පාලමක් ඉදිකරදීම සිදුකළ උන්වහන්සේ නාගහවීදිය ගම්මානයේ පොල් අතු සෙවිලි කළ කුඩා නිවාස වෙනුවට ස්ථිර නිවාස 200ක් පමණ අමාත්‍ය දිනේෂ් ගුණවර්ධන මහතාගේ හා දානපතියන්ගේ ආධාර උපකාර ඇතිව ඉදිකර එම ගම්මානවල ජනතාවගේ ආර්ථිකය නඟාලීම සඳහා ගම්මානය මැදින් ජලය ගලායන ඇළක් ද ලබාදෙන ලදී. නාගහවීදිය ගම්මානය “මහාඝෝෂපුර” නමින් නව ගම්මානයක් ඉදිකර එම ගම්මානයේ ජීවත්වන අයගේ ක්‍රීඩා කෞශල්‍ය දියුණු කර ගැනීම සඳහා රුහුණු කතරගම මහා දේවාලයේ බස්නායක නිලමේ ඌව පළාත් සභා ප්‍රධාන අමාත්‍ය ශෂින්ද්‍ර රාජපක්ෂ මහතාගේ අවධානය යොමු කර ක්‍රීඩා මණ්ඩපයක් සහිත විශාල ක්‍රීඩාපිටියක් ලබාදෙන ලදී.’කතරගම පුද සිරිත්’, ‘ශ්‍රී ලංකාවේ බෝධි සංස්කෘතිය’, ‘බෞද්ධ රෝහණය’ යනුවෙන් ඓතිහාසික වටිනාකමකින් යුත් පර්යේෂණ ග්‍රන්ථ 03ක් පාඨක ලෝකයාට ප්‍රදානය කර ඇත.කතරගම රජමහා විහාරස්ථානයේ පසළොස්වක පෝදා පවත්වන ධර්මදේශනා “කතරගම කිරිවෙහෙර ධර්ම දේශනා” නමින් පොත් කාණ්ඩයක් පළකරමින් කතරගම පුදබිමෙන් පළකරනු ලබන “කතරගම වෙසක් කලාපය”, “කතරගම පුද පෙරහර”, වාර්ෂික සඟරාවන් ද නාහිමියන්ගේ අනුශාසකත්වයෙන් පළවේ. විද්‍යුත් මාධ්‍ය හරහා කාලීන දේශනයන්ට ද සහභාගී වන සෝරත නාහිමියන් ඉටු කරනු ලබන සමාජ මෙහෙවර තව තවත් පුළුල්ව කිරිම සඳහා මහින්ද රාජපක්ෂ ජනාධිපතිතුමාගේ උපදෙස් පරිදි කතරගම නව නගරයේ පළාත් පාලන විශ්‍රාම ශාලාව කතරගම රාජ මහා විහාරස්ථානයට පවරා ඇත. කතරගම ග්‍රාම සේවා වසම කප්රුක් ග්‍රාමයක් ලෙසින් නම්කර එම ගම්මානයේ පොල් වගා කරන ලදී.රාජ්‍ය අනුග්‍රහය ලබා ගෙන මැණික් ගඟ හරස් කර අමුණු බඳවා කතරගම ප්‍රදේශයේ වැව්වලට ජලය ලබාදී කතරගම සහල්වලින් ස්වයංපෝෂිත කළා සේම කතරගම ප්‍රාදේශීය ලේකම් කොට්ඨාසයට පොල් පැළ ලබා දීමෙන් පොල්වලින් සරුසාර ප්‍රදේශයක් ඇති කිරීම නාහිමියන්ගේ බලාපොරොත්තුවයි.කතරගම ඒමට තිබුණු කෙටිම මාර්ගය තණමල්විල – කතරගම මාර්ගය වනජීවී දෙපාර්තමේන්තුව විසින් ලුණුගම්වෙහෙර වන උද්‍යානයට අයත් ප්‍රදේශයක් ලෙසින් සලකා එම මාර්ගය පොදු ජනතාවගේ ගමනා ගමනයට ඉඩ නොදෙන ලදී. මෙම පාර ලබා ගැනීම සඳහා වසර ගණනාවක් නාහිමියන් ගත් උත්සාහය මහින්ද රාජපක්ෂ ජනාධිපතිතුමා ඉදිරිපත් වී පොදු ජනතාවට තණමල්විල – කතරගම පාර විවෘත කරන ලදී. රුහුණු කතරගම මහා දේවාලයේ බස්නායක නිලමේ ඌව පළාත් ප්‍රධාන අමාත්‍ය ශෂින්ද්‍ර කුමාර රාජපක්ෂ මහතා කතරගම පාර ලබා ගැනීම සඳහා විශාල කාර්යභාරයක් ඉටු කරන ලදී.කතරගම රජමහා විහාරස්ථානයේ පෞරාණිකත්වය ආරක්ෂා කර ගැනීම සඳහා සෝරත නාහිමියෝ පුරාවිද්‍යා දෙපාර්තමේන්තුවේ සහයෝගය ඇතිව විශාල වැඩ කොටසක් ඉටු කරති.නාහිමියන්ගේ ජන්ම දිනය යෙදී ඇති අප්‍රේල් මස 05 දින උදෑසන කතරගම ප්‍රාදේශීය ලේකම් කාර්යාල කොට්ඨාසයේ සියලු විහාරස්ථානවල නායක ස්වාමීන් වහන්සේලාගේ සහභාගීත්වයෙන් කිරිවෙහෙර රජමහා විහාරස්ථානයේ මල් පහන්, ගිලන්පස කිරි ආහාර පූජාවක් ද දහවල් අර්ධ ශතාධික මහා සංඝරත්නය වෙනුවෙන් අටපිරිකර සමඟ මහා දානය ද සවස අෂ්ඨඵල බෝ්ධීන් වහන්සේ අබියස විශේෂ බෝධි පූජාවක් හා රුහුණ් මහා කතරගම දේවාලයේ විශේෂ දේව පූජාවක් පැවැත්වීමට රුහුණු කතරගම මහා දේවාලයේ බස්නායක නිලමේ ඌව පළාත් ප්‍රධාන අමාත්‍ය ශෂීන්ද්‍ර රාජපක්ෂ මහතා හා කතරගම ප්‍රාදේශීය ලේකම් ටී. බී. එම්. අතපත්තු මහතා සමඟ කතරගම බෞද්ධ සංගමය ගිලාන උපස්ථාන බෞද්ධ සමිතිය මහාසේන සිල් සමිතිය ශ්‍රී ආනන්ද රේවත දහම් පාසල හා විහාරස්ථ දායක සභාව කටයුතු සංවිධානය කර ඇත.ආචාර්ය අලුත්වැව සෝරත නාහිමියන් විසින් මෙදින දවස පුරා වන්දනාවේ එන බැතිමතුන්ට මෙන්ම ප්‍රදේශවාසීන්ට බත් දන්සලක් පැවැත්වීමට කටයුතු සංවිධානය කර ඇත.නාහිමියන් විසින් සිදු කරනු ලබන ශාසනික හා සමාජ සේවාවන් ඉදිරියටත් නොකඩවා කරගෙන යාමට උන්වහන්සේට දීර්ඝායුෂ නිදුක් නිරෝගී සුවය ප්‍රාර්ථනා කරමු.ඊ. එච්. සෝමපාලවිශේෂ වාර්තාකරු - කතරගමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=af12040114</link>
    <topic>අපේකම යළි හදාගනිමු</topic>
    <author>සංවාදය - සරත් පෙරේරා</author>
    <content>බෞද්ධාලෝක මාවතේ ධර්මායතනාධිපතිඇල්ලේ ගුණවංශ හිමිඅපේ රටේ ඉතිහාසයේ විවිධ අවස්ථාවල විවිධාකාරයෙන් විදේශ ආක්‍රමණ ඇතිවෙලා තිබෙන බව වගේම රටේ පැවැත්මට එරෙහිව තර්ජන ගර්ජනත් ඇතිවෙලා තිබෙන බව අපි දන්නවා. ඒ කාල වකවානුවල අපේ රජදරුවන් මුතුන්මිත්තන් ඉතාම බුද්ධිමත්ව, උපායශීලීව හා උපක්‍රමශීලීව ඒවට මුහුණ දීල තියනවා. අදත් ඒකෙ වෙනසක් නැහැ. මේ අපේ සමාජයට බටහිර රටවලින් දේශපාලන, සමාජ හා සංස්කෘතික වශයෙන් ඇතිවන බලපෑම පසුගිය දශකයක පමණ කාලය තිස්සේ මා පැහැදිලි කරල තියනවා. මේක එදා මා කියනකොට සමහරුන්ට තේරුම් ගන්න බැරිවුණා.අපේ රටට විතරක් නෙවෙයි දකුණු ආසියාවේ අපේ කලාපයේම නේපාලය, බංග්ලාදේශය, මියන්මාරය, ඉන්දුනීසියාව, මාලදිවයින වගේ රටවල් ගණනාවක විවිධාකාර ප්‍රශ්න මතුකරල තියනවා. මේ ප්‍රශ්න පිටිපස්සේ ඉන්නෙ වෙන කවුරුවත් නෙවෙයි බටහිර රටවල් කියලයි මා හිතන්නේ.මේ කලාපයේ රටවල් අපි එක පවුලක් විදියට ගත්තොත් අපේ වැඩිමහල් සහෝදරයා නිසැකයෙන්ම ඉන්දියාව. ඉන්දියාවේ හිටපු මහරජවරුන් අතර ශ්‍රේෂ්ඨතමයා ලෙස සැලකිය හැකි ධර්මාශෝක මහරජතුමා අපට කරපු සැලකිල්ල කොතෙක්ද කියල අපි දන්නවා. එතුමා අපේ රටට කොතරම් ආදරය කළා ද ගෞරව කළාද කියනව නම් ධර්මාශෝක රජතුමාගේ එකම පුතණුවන්වත් එකම දියණියවත් ධර්ම ප්‍රචාරයට එව්වේ අපේ රටටයි.උතුම් බුද්ධධර්මයත් ඒ හා බැඳුණ වටිනාකම්, සාරධර්ම පද්ධතියත් අපට ලැබුණේ මේ විදියටයි. අපට අපේම යැයි කිව හැකි උරුමයක් ලැබිල තියෙන්නේ මේ පිනෙනුයි. එසේ ලැබුණ උතුම් වූ ජයශ්‍රී මහා බෝධීන් වහන්සේ අදත් අපි ආරක්ෂා කරගෙන සිටිනවා. සර්වඥ ධාතූන් වහන්සේ වැඩි ප්‍රමාණයක්, සත් නමක්ම වගේ වැඩ ඉන්නෙ අපේ ලංකාවේ. මේ දායාද සියල්ල අපට ලැබුණේ ඉන්දියාවෙන්. අපේ සංගීතය අපේ නැටුම්, අපේ කලා ශිල්ප බොහෝ දුරට ඉන්දියාවත් එක්ක නෑකම් කියනවා.අපට කනගාටුව තියෙන්නේ ඉන්දියාවට අපේ රටේ ජනතාව විශාල ලෙස ආදරය කළා. අපේ ජනතාව ඉන්දියාව ගැන හිතන්නේ අපි, අපේ කියන හැඟීමකින්. අපේ ජනතාව විශාල වශයෙන් ඉන්දියාවට බුදුන් උපන් දේශයට වන්දනාවට යනවා. ධර්මාශෝක මහරජතුමාගේ ශිලා ලිපියක තියන වැදගත් වචන කීපයක් මෙතැනදී මතක් කළ යුතුමයි. එතුමා ඒ ශිලා ලිපියේ ලියලා කියනවා “රටවැසි සියල්ලෝම මාගේ දරුවෝය” කියලා. ධර්මාශෝක මහරජතුමාගේ මේ උදාන වාක්‍ය බලල අද ඉන්දියාවේ පාලකයෝ කල්පනා කරන්න ඕන මුළු දකුණු ආසියාවම අපගේ සහෝදරයෝය, දරුවෝය කියලා.මූලික බීජයඅපට විරුද්ධව ත්‍රස්තවාදයේ මූලික බීජය ඇතිවුණේ ඉන්දියාව තුළ. මොනයම් හේතු උඩ හෝ ශ්‍රී ලංකා රාජ්‍යයට විරුද්ධ දෙමළ තරුණ තරුණියන් පුහුණු කළේ ඉන්දියාව තුළ. ඒ ඉන්දිරා ගාන්ධි මැතිනියගේ පාලන සමයේ. ලංකාවේ හිටපු ඉන්දීය මහ කොමසාරිස්වරයකු වන කේ.එන්.ඩික්සිත් මහතාගේ පොත්පත්වලිනුත් එදා හිටපු ඉන්දීය නායකයන් කටයුතු කරල තියන ආකාරය හෙළිවෙනවා. ඒ පුරුදු පුහුණු කළ ත්‍රස්තයන්ම තමයි ඉන්දියාවේ හිටපු ශ්‍රේෂ්ඨ නායකයකු වන රජීව් ගාන්ධි මහතාගේත් ජීවිතය විනාශ කළේ.මම අදත් ඉන්දියාවට ආදරය කරනවා. අපි ශ්‍රී ලාංකිකයන් හැමෝටම ඉන්දියාවට තියන බැඳීම ඒතරම්ම සමීපයි. ජිනීවා සමුළුවේදී ඇමෙරිකාව ඉදිරිපත් කළ යෝජනාවට අපට විරුද්ධව ඡන්දය පාවිච්චි කිරීමෙන් ඉන්දියාව එල්ටීටීඊ දෙමළ ඩයස්පෝරාවට යටත් වුණා නේද ඔවුන්ගේ කුමන්ත්‍රණයට ඉන්දියාවත් හසුවුණා නේද කියන කනගාටුව මට තියනවා. බටහිර අධිරාජ්‍යවාදීන් ඉන්දියාව කෑලිවලට කඩන්න කුමන්ත්‍රණ කළේ අද ඊයෙක නොවන බව පැහැදිලියි.මේක ඉන්දියාවටම යකා බැඳගත්ත වගේ විනාශය ගේන තීරණයක් වේවි. ඉන්දියාවේ ත්‍රස්තවාදී ව්‍යාපාර තියෙන්නේ එක ප්‍රාන්තයක නෙවෙයි. කර්නාටක ප්‍රාන්තයේ වනගතව ඉන්න මාවෝ කැරලිකාරයන්ට ශ්‍රී ලංකාවේ දෙමළ ත්‍රස්තයනුත් එකතුවෙලා ඉන්න බව ඒ ප්‍රාන්ත ඇමැතිවරයෙක්ම ඊයේ පෙරේදා හෙළිකරලා තිබුණා. මුම්බායිවල මාවෝ ත්‍රස්තවාදීන් බෝම්බ පුපුරවලා පොලිසියේ 15ක් ඊයේ පෙරේදා මරුමුවට පත්වුණා. ඉන්දියාවට විපතක් වනවාට අප කවුරුත් කැමැති නැහැ.ඇමෙරිකාව අද ජීවත්වන්නේ අනෙක් රටවල මිනිස්සුන්ගේ ලේවලින් හා කඳුළුවලින්. ඇෆ්ගනිස්ථානයේ ගෑනු මරල ඒ ගෑනුන්ගේ ලේ ඇමෙරිකාවේ ජීවන ක්‍රමය බවට අද පත්වෙලා.ඉරාකය, ලිබියාව, ඇෆ්ගනිස්ථානය විතරක් නෙවෙයි තමන්ට මිතුරුව සිටි පාකිස්තානයටත් අද ඇමෙරිකාව සතුරුකම් කරනවා. අද ඇමෙරිකාව ඉන්දියාව අල්ලන් පාකිස්තානයට විරසක කම් පානවා. කවදාහරි ඇමෙරිකාව මේකම තමයි ඉන්දියාවටත් කරන්නේ. ඒ නිසා බටහිර අධිරාජ්‍යවාදීන් සමඟ ගණුදෙනු කිරීමේදී අපි කවුරුත් ප්‍රවේශම් විය යුතුයි.අපේ ජනාධිපතිතුමාට ලෝකයේ සියලු රටවල් සමඟ සිටගනිමින් මේ රටේ ත්‍රස්තවාදය සහමුලින්ම තුරන් කරන්න පුළුවන් වුණා. එහෙම යහපත් විදේශ ප්‍රතිපත්තියක් අපි ගෙන ගියේ. මේ රටේ යහපත් විදේශ ප්‍රතිපත්තියක් ගැන කතාකරනකොට මතක් කරන්න පුළුවන් මුල්ම කෙනා ලෝකයේ ප්‍රථම අග්‍රාමාත්‍යවරිය වූ සිරිමා බණ්ඩාරනායක මැතිනිය. නොබැඳි ජාතින්ගේ සමුළුව පවත්වල ටිටෝ වැනි එදා හිටපු මහා ලෝක නායකයන් පවා අපේ රටට ගෙන්වා ගන්න එතුමිය සමත් වුණා.මට මතක් වෙන්නේ අපට හිටපු හොඳම විදේශ ඇමැති ලක්ෂ්මන් කදිරගාමර් මහත්තයා.අපේ හොඳ නමවිදේශවල සිටින ශ්‍රී ලාංකික ජනතාව මේ වෙලාවේ ශ්‍රී ලංකාවේ හොඳ නම රැකගන්න ඒ රටවල නායකයන් තානාපති නිලධාරීන් හමුවෙලා තමන්ට හැකි පමණින් මේ රටේ ඇත්ත තත්ත්වය ඒ රටවලට පහදා දෙන්න තම ශක්ති ප්‍රමාණයෙන් කටයුතු කළ යුතුයි. ත්‍රස්තවාදීන් මේ රටේ ලේ හලල අවි බලයෙන් ගන්න හැදුව දේ අද අපේ බෙල්ල මිරිකල ගන්න අලුත් ආක්‍රමණයකට මේ රට මුහුණ දීල ඉන්නේ.බටහිර ඔය බලවතුන් අපට කිව්වේ එල්ටීටීඊ ත්‍රස්තවාදය කවදක්වත් පරද්දන්න බැහැ කියලනේ. අපි අපේ හමුදා ඒ ත්‍රස්තවාදය පරාජය කළා. මේ රටේ ඉන්න සාමකාමී ලක්ෂ සංඛ්‍යාත ජනතාවගේ නාමයෙන් ඒ ගෞරවය යන්න ඕන මේ රටේ ගම්බදව ඉන්න තරුණ තරුණියන්ට.ඒ යුද්ධයේදී විසිදහසකට වැඩි තරුණ තරුණියන් පිරිසක් පොලිසියට හමුදාවට බඳවා දෙන්න මුල්වුණ කෙනෙක් හැටියට සේවය හැරගිය විශාල සෙබළුන් නැවත හමුදාවට බඳවා දෙන්නත් මා කටයුතු කළා.එහෙම ඉතිහාසයක් ඇති පුද්ගලයෙක් හැටියට ත්‍රස්තවාදීන් එදා ඇතිකළ භීෂණයේ දෝංකාරය හරි හැටි පහව යන්නත් කළින් මේ ඇතිවේගන යන අලුත් විදියේ ආක්‍රමණය ගැන අතිශයින් මා කනගාටුවට පත්වෙනවා. අද අපේ රටට විරුද්ධව ක්‍රියා කරන අපේම මිනිස්සු කොපමණ ඉන්නවද කියල ජිනීවාවලදි ඇතිවුණ ප්‍රශ්නයේදී හෙළි වුණා.මං හිතන්නේ තමන් උපන් මව්බිමට විරුද්ධව වැඩ කරන කතා කරන රට පාවාදෙන දේශද්‍රෝහීන් ඉන්න එකම රට ලංකාව. මා හිතන්නේ නැහැ කන්න ආහාරයක් නැතුව ඉන්න සූඩානයේ ඉතියෝපියාවේ මිනිස්සුවත් මේ විදියට තමන් උපන් බිම පාවා දෙනවා ඇති කියලා. අවුරුදු තිස් දෙකක්ම අපේ රටට විරුද්ධව තිබුණ එල්ටීටීඊ ත්‍රස්ත කඳවුරට අමතරව තවත් මව්බිමට එරෙහි කඳවුරු කීපයක්ම අපේ රටේ තිබුණා. ඒ මව්බිමට එරෙහි මාධ්‍ය කඳවුර, කලාකරුවන්ගේ කඳවුර, භික්ෂු කඳවුර, විශ්වවිද්‍යාලවල උගත් යැයි සම්මත මිනිසුන්ගේ කඳවුරක් තිබුණා ඩොලර් හා පවුම්වලින් යැපුණ. අද වෙනකොට ඒ මව්බිමට ද්‍රෝහී කඳවුරේ උන්න සියලු දෙනාම අවදිවෙලා මව්බිමට එරෙහි අවි අමෝරාගෙන තිබෙනවා. ඒ අය තමයි ජිනීවා ගිහින් මව්බිමට එරෙහිව කතා කරන්නේ. පුදුමයි. මෙහෙම මව්බිමට එරෙහි ද්‍රෝහීන් ඉන්න රටක් ලෝකෙ වෙන කොහෙවත් නැහැ.සමහරු කියන්න හදනවා ඇමෙරිකාවට ලංකාවෙන් ඇති වැඩේ මොකක්ද කියලා. ‘ත්‍රිකුණාමලය වරාය පාලනය කරන්නා මුළු ආසියාවම මුළු ලෝකය පාලනය කරනවා’ කියල නැපෝලියන් කියපු ප්‍රකාශය ඇයි අප අමතක කරන්නේ. අප සතු සම්පත් අමතක කරන්න එපා.අපේ ජල සම්පත, අපේ වන සම්පත, ඒ වගේ අපේ සමුද්‍ර සම්පත ඒ කෝකටත් වැඩිය ළඟදි කළ ගවේෂණවලින් හොයාගත්ත ලංකාව සතු ඛනිජ තෙල් හා ගෑස් සම්පත, ගුවන්යානා හැදීමට උපයෝගී කරගැනෙන ඛනිජ සම්පතත් දැන් අපි හොයාගෙන තියනවා. අපට වඩා අපේ රට ගැන මේ බටහිර බලවේග ඔවුන්ගේ රහස් ඔත්තු සේවා හරහා ලබාගත් තොරතුරු මඟින් මේ බව හොඳාකාරව දන්නවා.ඒ නිසා රටේ ජනතාව ඉතාමත්ම බුද්ධිමත්ව කල්පනාවෙන් කටයුතු කළ යුතු කාලපරිච්ඡේදයක් උදාවෙලා තියෙන්නේ. අද සාමාන්‍ය ජනතාවට මොනවද රට වෙනුවෙන් කරන්න පුළුවන් කියලා කෙනෙකුට අහන්න පුළුවන්. ඔවුන්ටත් රට වෙනුවෙන් කරන්න පුළුවන් දෙයක් තියනවා. රට වෙනුවෙන් කළ යුතු යුතුකමක් තියනවා. ඒක තමයි තමන් කන බොන දේ ටික තමන්ම නිෂ්පාදනය කරගැනීම. මේ රට පිටරටවලට වහල්වුණ ජාතියක් නෙවෙයි. එහෙම අපිව පරාදීන ජාතියක් කළේ මේ රට අවුරුදු හාරසිය පනහක් තිස්සේ අල්ලාගෙන උන්න අධිරාජ්‍යවාදීන්. අපි නිදහස ලබාගන්නකොටම ව්‍යාපාරයක් ක්‍රියාත්මක කළා ‘සියරට දේ සිරි සැපදේ’ කියලා. ඒ කතාව හරියට හරි. අදත් අපිට ඒක හරියට කරගන්න බැරිවෙලා තියනවා. අපි කන්න ගන්න හාල් ටිකත් මේ මෑතක් වෙනකම් ගෙනාවේ පිටරටවලින්.අපි ත්‍රස්තවාදය පරාජය කරන්න මහා මෙහෙයුමක් ක්‍රියාත්මක කළ ආකාරයට රටට අවශ්‍ය ආහාර ටික නිපදවන්න ආහාර සුරක්ෂිතතාවක් ඇතිකර ගන්නත් තවත් මහා වගා මෙහෙයුමක් නොපමාව දියත් කළ යුතුයි. පාන් පිටි නැවැත්තුවොත් මුහුණ දෙන්න පුළුවන් විදියට අපට සූදානමක් තිබිය යුතුයි.ඕනම කෙනෙකුට තමන් ඉන්න ඉඩමේ බතල ටිකක්, මඤ්ඤොක්කා ගහක් දෙකක් හිටවා ගන්න පුළුවන්.අපේ ජීවන ක්‍රමය බටහිර බලවේග මඟින් සම්පූර්ණයෙන් අවුල් කරලා. අපි එදා කෑව කොස්, දෙල් අද අපේ දරුවන්ට කන්න පුළුවන් ද? එදා පැටිස් කට්ලිස් වෙනුවට කෑවෙ පොල් ටිකක් එක්ක මයියොක්කා පිඟානක්. අද එහෙම කන්න අපේ දරු පරපුරට පුළුවන්ද කියා ඇසිය යුතුයි. එදා කුරුම්බ ගෙඩියට තිබුණ තැන අද නැතිවෙලා. පැණිබීම බීල අපේ දරුවන් නැති ලෙඩ හදාගෙන.අපි එදා බිව්ව එලකිරි ටිකට අද මොකද වෙලා තියෙන්නේ. අද පිටරටවලින් රුපියල් කෝටි ගණන් වියදම් කරලා කිරිපිටි ගෙනත් බොනවා. මෑතක කිරිපිටි මිල වැඩිවුණ වෙලාවේ අපේ පන්සලට කිරිපිටි නිෂ්පාදකයන් ගෙන්නලා සාකච්ඡාවක් කළා. එදා මට මේ රටට කිරිපිටි ගෙන්වන විශාලම සමාගමේ කළමනාකරු කියනවා “ස්වාමීන් වහන්ස අපි මේ රටේ මිනිස්සුන්ගේ දිව අල්ලල ඉවරයි” කියලා. ඇයි අපට බැරි අපට අවශ්‍ය එළකිරි ටික මේ රටේ හදා ගන්න.මේ පිටරටුන්ට අතපාන්න ඕන රටක්වත් ජාතියක්වත් නෙවෙයි. අපට ඕන කෑම බීම ටික අපටම හදාගන්න පුළුවන්නම් මේ සඳහා පිටරටට ඇදී යන රුපියල් කෝටි ප්‍රකෝටි සංඛ්‍යාත මුදල අපේම ගෙදර ඉතිරි වෙනවා. නැතිනම් අපේම ගොවියා අතට ඇදී යනවා. මා හිතන්නේ මේ අවුලම තමයි අපි මුහුණ දීල තියන දුප්පත්කමේ ප්‍රශ්නයත්. අපි පිටරටින් කෑම බීම ගෙන්නල ඇමෙරිකාවේ ඉන්දියාවේ ගොවීන් පොහොසත් කරමින්නේ ඉන්නේ. ඇයි අපට මේක නවත්වන්න බැරි.ඉදිරියේ එන්න පුළුවන් ඕනෑම දුෂ්කරතාවකට දැන් සිටම අපි සූදානම් විය යුතුයි. පාන්පිටි නැවැත්තුවොත් එවැනි යුගයකට අපට පෙර සූදානමක් අවශ්‍යයයි.යුතුකමඑල්ටීටීඊ අවි බලයෙන් කරන්න බැරි වූ දේ එල්ටීටීඊ දෙමළ ඩයස්පෝරාව අද ඔවුන් අත ඇති ඩොලර්වලින් කරන බොරු ප්‍රචාරයෙන් කරන්න හදනවා. ඔවුන් මේ අවුරුදු දෙකට කොයිතරම් ශක්තිමත් වෙලාද කියන එක ජිනීවාවලදී වුණ දෙයින් පෙනෙනවා. මේ බටහිර නව ආක්‍රමණය ජයගන්න අපි බුද්ධිමත්ව උපක්‍රමශීලීව ක්‍රියා කළ යුතු යුගයකට එළඹ සිටිනවා.රටෙන් අපට ලැබෙන්නේ මොනවද කියල නෙමෙයි අපට රටට මොනවද කරන්න පුළුවන් කියල බලන්න ඕන යුගයකටයි අද අපි එළඹිලා තියෙන්නේ. හැමෝම තමන්ගේ ඉඩමේ පුළුවන් දේ වගා කළ යුතුයි.අපේ පන්සල්වලම කොයිතරම් ඉඩම් වගා නොකර තියෙනවද? දහම් පාසල් දරුවන් වගාවට හුරු කරවන්න මේ ඉඩම් යොදාගන්න පුළුවන්. මේ සම්බන්ධව අපේ ස්වාමීන් වහන්සේලාගේ වගේම සෙසු පූජකතුමන්ලාගේත් අවධානය යොමු විය යුතුයි. අපේ ජනතාව කාලයක් තිස්සේ ඉතා ලෙහෙසි පහසු දේකට යොමුවෙලා තියනවා. ඒ යෝජනා කිරීම හා විවේචනය කිරීම. එයින් මිදී රටට කළ යුතු යුතුකම හැම පුද්ගලයෙක්ම ඉටු කළ යුතුයි.එදා දුටුගැමුණු මහරජතුමාත් කළේ යුද්ධය ජය ගැනීමෙන් පසු වගාව සශ්‍රීක කර අටුකොටු පිරවීම තමයි. ලෝකයේ කිසිම ජාතියකට ජාතික නිෂ්පාදනය වැඩි නොකර රටක් ගොඩගන්න බැහැ. අපි අද අල්පෙනෙත්තත් පිටරටවලින් ගේන ජාතියක් බවට නේද පත්වෙලා තියෙන්නේ. අපේ ඉතිහාසයේ ශ්‍රේෂ්ඨතම රජතුමා දුටුගැමුණු මහ රජතුමාම තමයි. එතුමා තම ප්‍රතිවාදියා වූ එළාරට ද්වන්ධ සටනකට ඇරියුම් කළේ මහ පිරිසක් මරණයට පත්වීම වැළැක්වීමටයි.ඒ යුද්ධයෙන් විශාල පිරිසක් මරුමුවට පත්වුණ බව ඇත්ත. හැබැයි මහ රජතුමා පශ්චාත්තාප වුණා මිනිසුන් මියායාම ගැන. එතුමා ඒ දුකෙන් කඳුළු සැලුවා කියලා ඉතිහාසයේ සඳහන් වෙනවා. යුද්ධය ජය ගත්තම අපේ ජනාධිපතිතුමා කිව්වා මේ රටේ සුළු ජාතීන් කියල ජාතියක් නැහැ කියලා. නමුත් ඉරාකයේ හරි ඇෆ්ගනිස්ථානයේ හරි සිය දහස් ගණන් මැරෙද්දි සුසුමක්වත් හෙළනවද ඇමෙරිකාවේ ඔබාමා ජනාධිපතිතුමාලා. බින් ලාඩන් මරණකොට ඔබාමලා සුවපහසු කාමරේට වෙලා බලන් හිටියා.අපේ ආදර්ශයඅපි ජාතියක් හැටියට මුළු ලෝකෙටම ආදර්ශයක් දීපු ජාතියක් කවුරුවත් අපට මානව හිමිකම් ගැන අමුතුවෙන් උගන්වන්න එන්න ඕන නැහැ. අපි උණු වතුර ටිකක්වත් පොළවට වැටෙන්න නොදුන්න ජාතියක් කුරා කූඹි මැරෙයි කියලා. අපි වතුර කෝප්පේ හිටපු කූඹිය පවා පරෙස්සමින් ඉවත තබන්න පුරුදු වුණ ජාතියක්. අපි කුඹුරක ගොයම් කපනකොට කුඹුරු පාළුව කියල වෙනම කොටසක් කුරුල්ලන්ට අයින් කරපු ජාතියක්. අපි කුරුල්ලන්ව උන් කූඩු නොකර වෙනම ගෙයක් හදල දුන්න ජාතියක්. ගේ කුරුල්ලන්ට. එහෙම වෙන රටවල කරනවද. ලෝකෙට අභය භූමි සංකල්පය මුලින්ම ගෙනාවේ අපි සතා සීපාවට නිදහසේ ජීවත් වෙන්න.අදටත් අපේ රටේ අභය භූමි කීයක් තියෙනවද. හවසට ගහකට නගිනව දැක්කොත් අම්මල මොනවද දරුවන්ට කිව්වේ. දැන් පුතේ ගහෙන් බහින්න මේක කුරුල්ලෝ කූඩු වෙන වෙලාව ගෙඩියක් දෙකක් කුරුල්ලන්ටත් ඉතුරු කරන්න කියලයි අපේ අම්මල අපේ දරුවන්ට කිව්වේ. බටහිර ජාතීන් එවැනි ජාතියකට ද මේ මානව හිමිකම් ගැන උගන්වන්න එන්නේ.අපි ජාතියක් ලෙස එකට එකතු විය යුතුයි. මේ රටේ උපන් සියලු දෙනා සිංහල, දෙමළ, මුස්ලිම්, මැලේ, බර්ගර් ජාති බේද නොසලකා එක මවකගේ දරුවන් වගේ එකට එකතු විය යුතුයි. අපි මේ වෙලාවේ බෙදුණොත් ඒක සතුරාගේ ජයග්‍රහණය වෙන්න පුළුවන්. ඒ නිසා මේ වෙලාවේ පුද්ගලික න්‍යාය පත්‍රවලට නොයා අපි කවුරුත් රටේ න්‍යාය පත්‍රය අනුව වැඩ කරමු. අපි එකා වගේ එකට අත්වැල් බැඳගෙන මහා මිනිස් පවුරක් වෙමු මව්බිම රකින්න.අපි මහා කැපවීමක් කරල ජීවිත දහස් ගණනක් අපේ රණවිරුවන් කැපකරල දිනාගත්ත මේ නිදහස අපි රැකගනිමු. මේ නිදහසේ කොඩිය කිසි කෙනකු අතට නොයන්නට අපි වග බලා ගනිමු.අපිට ඕනම අභියෝගයකට මුහුණ දීල මේ රට නිදහස් කරගන්න පුළුවන් ශක්තියක් අප සතුව තිබෙනවා. මේ රට අවුරුදු 2500 තිස්සේ ආරක්ෂා කළ වැදගත් උත්තරීතර පක්ෂ දෙකක් අපට තිබෙනවා. ඒ තමයි ගිහි හා පැවිදි පක්ෂ දෙක. මේ පක්ෂ දෙක තමයි මේතරම් දීර්ඝ කාලයක් මේ රට රැකගත්තේ.මේ වෙලාවේ පටු පක්ෂ බේදවලට නොයා පටු න්‍යාය පත්‍රවලට නොයා බටහිර අධිරාජ්‍යවාදීන්ට විරුද්ධව අපි එකාවන්ව නැගී සිටිමු. අපි සටන් කරමු. අවුරුදු 2500 ක උරුමයක් තියන මේ රටේ කවුරුවත් බෝඩිම්කාරයෝ වගේ ජීවත්විය යුතු නැහැ.රටට හොර ඔප්පු ලියාගන්න හදන උන්ට ඉඩ නොදෙමු. මේ රටේ ඉපදුණ කිසි කෙනෙක් බස් එක වැරදුණ කෙනෙක් විදියට ජීවත්විය යුතු නැහැ. මේ රට උපන් බිම කරගත් හැමෝටම සුබ අනාගතයක් තහවුරු කරමු.සංවාදය - සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=as1204011</link>
    <topic>මේ ගමනත් අපි එකට යමු</topic>
    <author>පසුබිම් වාර්තාව - රෙක්සි වසන්ත</author>
    <content>මේ ගමනත් අපි එකට යමුඅම්මාවරු වෙහෙසෙන්නේ දරුවන් වෛද්‍යවරුන් කිරීමට ය. එසේත් නැත්නම් ඉංජිනේරුවකු කිරීමට ය. එසේත් නොහැකි වුවහොත් අඩුම තරමේ තම දුව හෝ පුතා ගුරුවරියක හෝ වනු දැක්ම ඔවුන්ගේ කැමැත්ත ය... එහෙත් තමන් ලේ කිරි කර හැදූ දරුවන් ගෙන් එක් අයකු හෝ සසුන්ගත කිරීමට පෙරුම් පුරන අම්මලා අතීතයේ අපේ රටේ ඕනෑ තරම් සිටිය ද වර්තමානයේ එවන් අම්මලා විරලය. එක් පුතකු නොව තම කුසින් වැදූ පුතුන් තිදෙනා ම සසුනට පූජා කළ සෙනෙහෙබර මවක හා පියකු පිළිබඳව පසුගිය දිනෙක අපට අසන්නට දකින්නට ලැබිණි.රඹකැන් පුරාණ රජමහා විහාරාධිපති කණුගොල්ලේ රතනජෝති හිමිකොලේයාය ගම්මානය පිහිටියේ මහියංගනයේ සිට කිලෝමීටර් ගණනාවක් දුරිනි. ඉතිරියගොඩ ග්‍රාම නිලධාරි වසමට අයත් කොලේයායේ ගැමියෝ ගොවිතැන් බතක් කරගෙන හෝ බඩඉරිඟු හේනක් කොටාගෙන දවස ගැටගහ ගනිති. ගම්මානය වටකර වැව් තිබුණ ද කොලේයාය ගම්මානයට ගොවිතැන් කිරීමට අහස්දිය හැරුණු විට වෙනත් ජල මාර්ගයක් නැත. බොහෝ දුෂ්කරතා මධ්‍යයේ දිවිගෙවන කොලේයාය ගැමියන් අතර අනුලාවතී හා රත්නවීර ද එවැනි ගොවි පවුලකි.“අපි හේන් කොටලා ජීවත් වුණේ. වැඩිපුරම වගා කරන්නේ බඩඉරිඟු. මට දරුවෝ තුන් දෙනෙක් හිටියා. තුන් දෙනාම පුතාලා. ලොකු පුතා ඉපදුණේ එක්දහස් නවසිය අනූහතර අවුරුද්දේ. දෙවැනි පුතා උපන්නේ එක්දහස් නවසිය අනූහය අවුරුද්දේ. බාලපුතා උපන්නේ එක්දහස් නවසිය අනූ අට අවුරුද්දේ. මගේ හිතේ බලාපොරොත්තුවක් තිබුණා මගෙ එක දරුවෙක් හරි සසුනට පූජා කරන්න. ඔය අදහස හිතේ තියාගෙන ඉන්න කාලේ තමයි බාලම පුතා එයාට මහණ වෙන්න ඕනෑය කියලා කිව්වේ.මුලදී නම් හිතේ පොඩි අකමැත්තකුත් තිබුණා. ඒත් දරුව ඊට වඩා පැවිදි වෙන්න කැමැත්තෙන් හිටියා. මගෙ දරුවෝ තුන් දෙනාම හරිම එකමුතුයි. එක්කෙනෙක් ඉස්කෝලේ නොගියොත් අනෙක් දෙන්නා ඉස්කෝලේ යන්නෙත් නැහැ. තුන් දෙනාම කෑවේ, බිව්වේ, ගමන් ගියේ එකටමයි. බාලපුතා පැවිදි වෙන්න යනවා කිව්වම වැඩිමල් පුතත් එයා එක්ක පැවිදිවෙන්න යන්න හැදුවා. අපි එයාව නතර කරගන්න හැදුවත් බැරි වුණා. ඊට පස්සේ බාල පුතයි ලොකු පුතයි දෙදහස් හත වසරේ පැවිදි ජීවිතයට ඇතුළත් වුණා.” දරුවන් දෙදෙනෙකුම පැවිදි දිවියට ඇතුළත් වීම පිළිබඳව එච්.එම්. අනුලාවතී මව පවසන්නේ දුක මුසුවූ සතුටකිනි.ඇය තිස් හතර හැවිරිදි ය. ඇගේ සැමියා කේ.එච්.එම්. රත්නවීර තිස් අට හැවිරිදි ය. දරුවන් ගැන අනුපමේය ආදර දයාවෙන් කටයුතු කළ ඔවුහු දරුවන් හොඳින් අධ්‍යාපනය ලබන්නේ නම් හොඳ යැයි යන අදහසට මුල් තැන දෙති.“අපි හරියට දුක් වින්දා. අග හිඟකම් එමටයි. බඩ ඉරිඟු වගා කරලා ජීවත් වෙන්නේ. හරියට ඉන්න ගෙයක් දොරක්වත් නැහැ. දරුවන්ට දුක දෙන්නත් බැහැ. මං හිතුවා පුතාලා පැවිදි වුණොත් හොඳට ඉගෙන ගන්න ලැබේවි කියලා. අයියයි මල්ලියි මහණ වුණා. පස්සේ දෙවැනි පුතාටත් මහණ වෙන්න ඕනකම ඇති වුණා. අපිට කියලා කවුරුත් නැති නිසා අපි දෙවැනි පුතාව නතර කරගන්න උත්සාහ කළා. ඒත් එයත් පැවිදි වුණා. දැන් අපිට කවුරුවත් නැහැ. අපි වයසට යද්දී මොනවගේ තත්ත්වයක් ඇතිවේවිද කියන්න දන්නේ නැහැ.”අනුලාවතීට හෙට දවස ගැන ඇත්තේ දෙගිඩියාවකි. එසේ වුව ද තම පුතුන් තිදෙනාම සසුනට පූජා කළ සතුට අද භුක්ති විඳින්නීය. එහෙත් දරුවන් කෙරෙහි ඇති ආශාව අත්හරින්නට නොහැකි වූ ඇය දරුවන් පැවිදි වූ අලුත නිතර දෙවේලේ පන්සලට යන්නීය.කුමක් හෝ කෑමක් සාදාගෙන යන ඇය එය තම පැවිදි පුතුන් තිදෙනාට පූජා කරන්නීය. පැවිදි හිමිවරුන් සහ මව අතර ඇති මේ බැඳීම සසර මඟ කෙටි කිරීමක් නොව තව තවත් දීර්ඝවීමක් ලෙස සිතූ ගුරු හාමුදුරුවෝ විටෙක අම්මාට නීතියක් පැනවූහ. එය දැඩි නීතියක් නොවීය. ගුරු හාමුදුරුවෝ පැවසුවේ අනුලාවතී අම්මාට ඉඳහිට පන්සලට පැමිණෙන ලෙස ය.කොලේයායේ ධම්මින්ද, කොලේයායේ සුමන, කොලේයායේ මුදිත යන නම්වලින් පැවිදි දිවියට ඇතුළත් වූ මේ සාමණේර හිමිවරු වැඩවාසය කරනු ලබන්නේ කෙසෙල්පොත ශ්‍රී ප්‍රඥදීපනී පිරිවෙනේ ය. මෙම පිරිවෙන පවත්වා ගන යනු ලබන්නේ කෙසෙල්පොත රඹකැන් විහාරස්ථානයේ ය. මහියංගනය පදියතලාව පාරේ පනහේ කණුවෙන් දකුණු පසට හැරී කිලෝමීටර් හයක් පමණ ගිය තැනදී කෙසෙල්පොත ගම හමුවේ.මෙම ගමේ පිහිටි රඹකැන් පුරාණ රජමහා විහාරයේ පවත්වාගෙන යනු ලබන ශ්‍රී ප්‍රඥාදීපනී පිරිවෙනේ මේ වනවිට භික්ෂුන් වහන්සේ තිස් නමක් පමණ අධ්‍යාපනය ලබන්නාහ. ඊට අමතරව ළමයි පස් දෙනෙක් පමණ ද පිරිවෙනේ ඉගෙනුම ලබති. බොහෝ දුෂ්කරතා මධ්‍යයේ පවත්වාගනු යන ලබන මෙම පිරිවෙනේ ම වැඩවාසය කරන ධම්මින්ද, සුමන හා මුදිත හිමිවරු පිළිබඳව කෙසෙල්පොත රඹකැන් පුරාණ රජමහා විහාරාධිපති කණුගොල්ලේ රතනජෝති හිමියෝ අප හා මෙසේ පැවසූහ.සාමනේර හිමි තෙනම“පොඩි හාමුදුරුවරු තුන් දෙනා පැවිදි දිවියට ඇතුළත් වෙලා මේ වනවිට අවුරුදු හතරක් පහක් විතර වෙනවා. මේ අය යමක් කමක් තියෙන පවුලක අය නෙමෙයි. මං මේ අයගෙ ගෙදර ගිහිල්ලා තියෙනවා. ඒ අම්මයි තාත්තයි බොහොම අමාරුවෙන් ජීවත් වෙන්නෙ. ඉන්න හිටින්න හරිහමන් ගෙයක් දොරක්වත් නැහැ. එක කාමරයක තමයි ඉන්නේ. තියෙන්නේ එකම ඇඳයි.පොඩි හාමුදුරුවරු තුන් දෙනා එකටමයි ඉන්නේ. අවුරුදුවලට හාමුදුරුවරු තුන් දෙනා ගෙදර වඩිනවා. ඊට අමතරවත් ගිහින් අම්මා තාත්තා දැකලා බලලා එනවා. මේ ගම්මාන හරිම දුෂ්කරයි. මේ පිරිවෙන් වුණත් පවත්වාගෙන යන්නේ ගමේ අයගෙන් ලැබෙන ආධාර උපකාරවලින්. පොඩි හාමුදුරුවරු තුන් දෙනාගේ අම්මටයි තාත්තටයි ඉන්න ගේ දොර යම් පමණකට ගොඩනඟාගන්න කවුරු හරි ඉදිරිපත් වෙනව නම් හොඳයි.”පිරිවෙනේ ඉගෙන ගන්නේ ද පාඩම් කරන්නේ ද පොඩි හාමුදුරුවරු තිදෙනා එකටම ය. දන්වළඳන්නේ ද එකටම ය. රාත්‍රියේ නින්දට යන්නේ ඇඳන් තුනක වුව ද පැවිදි වූ අලුත සහෝදර හිමිවරු තිදෙනාම එක ඇඳකට ගුලිවෙති. ඒ ඔවුන් අතර ඇති බැඳීමට ය.අවුරුද්දට කොහා ගම පුරා ගී ගයන විට ගිහි ජීවිතය ද ඔවුන්ට මතක් නොවනවාම නොවේ. කජුගස් යට දැඟලූ හැටි ද සිහිපත් වනු ඇත. කෙසේ වුවත් මේ හිමිවරු අම්මාත් තාත්තාත් බැලීමට ගමට යති. ඒ ගිය විට දවසක් දෙකක් නිවසේ ගත කරති.“ලොකු හාමුදුරුවෝ මගෙන් ඇහුවා, අම්මේ පොඩි හාමුදුරුවරු ආවහම කොහෙද නිදන්නේ කියලා. අපේ ගෙදරටම තියෙන්නේ එක ඇඳයි. එක්කෙනෙක්ට එහි නිදන්න පුළුවන් වුණත් එහෙම කරන්නේ නැහැ. පොඩි හාමුදුරුවරු බිම පැදුරු එළාගෙන නිදියනවා. හාමුදුරුවන්ගේ තාත්තටයි මටයි දුකයි උන්නාන්සේලා බිම නිදි කරවන්න. ඒත් ඉතිං වෙන කරන්න දෙයක් නැහැනේ.”මව සහ පියාඅනුලාවතී අම්මා පවසන්නේ දෑසේ නැඟී කඳුළක් පිස දමමිනි.“මම පැවිදි වෙනකොට මගෙ වයස අවුරුදු පහයි. ලොකු අයියත් මා එක්කමයි පැවිදි වුණේ. මට පැවිදි වෙන්න ආසාවක් ඇති වුණා. අම්මයි තාත්තයි මුලදී කැමැති වුණේ නැහැ. පස්සේ ඒ ගොල්ලෝ කැමැත්ත දුන්නා. අපි මහණ වෙනකොට අපිත් එක්ක තව හයදෙනෙක් මහණ වුණා. ඒත් ඒ අය සිවුරු ඇරලා ගියා. අපි ගෙදර ගියහම අම්මයි තාත්තයි කියන්නෙ ම සිවුරු ඇරලා යන්න එපා හොඳින් පැවිදි ජීවිතය ගත කරන්න කියලා.ඔබ වහන්සේ තුන්දෙනාම පැවිදි ජීවිතයේ ඉන්දැද්දී අම්මටයි තාත්තාටයි බලන්නේ කවුද?“අම්මයි තාත්තයි තවම තරුණයි. ඒත් හැමදාම එහෙම නැහැ තමයි. අපි සිවුරෙ හිටියත් අම්මටයි තාත්තටයි සලකනවා. නායක හාමුදුරුවෝ වුණත් අපිට එහෙම කරන්න එපා කියන්නේ නැහැ. අපේ අරමුණ හොඳට ඉගෙන ගෙන ධර්මය ප්‍රචාරය කිරීමයි.”මුදිත පොඩි හාමුදුරුවෝ පවසන්නේ ස්ථිර අධිෂ්ඨානයෙනි.එක් එක් වයස් කාණ්ඩවල සාමනේර හිමිවරු සමඟ පිරිවෙනේ ඉගෙනුම ලබන මුද්‍රිත, සුමන, ධම්මින්ද යන හිමිවරු සහෝදර බැඳීම අත්හැරීමට නොහැකිව හැකි සෑම විටෙකම එකට එකතු වන්නාහ. දන් වළදන්නේ ද සැතපෙන්නට යන්නේ ද බුදුන් නමදින්නට යන්නේ ද එකට ය. විටෙක මෙය අපූරු දසුනකි. මේ දසුන දකින අම්මා විටෙක චිත්ත පොතෙහි කඳුළ සඟවන්නීය. ඒ හාමුදුරු පුතුන් වෙනුවෙන් උපන් දයාවේ කරුණාවේ කඳුළු ය.පසුබිම් වාර්තාව - රෙක්සි වසන්තඉනෝකා සමරවික්‍රමඡායාරූප - ඒ.ඇම්. ගුණපාලඌව සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=as1204012</link>
    <topic>ගැටුම් කෝලාහල යුද්ධ සියල්ලට මුල මිනිස් සිතේ ඇතිවන අකුසල මූලයන්ය</topic>
    <author>සාකච්ඡා කෙළේ -රමණී සුබසිංහ</author>
    <content>ගැටුම් කෝලාහල යුද්ධ සියල්ලට මුල මිනිස් සිතේ ඇතිවන අකුසල මූලයන්යකිරුළපාර ශ්‍රී හත්බෝධි විහාරාධිකාරීශාස්ත්‍රපති පණ්ඩිත ගලගම ධම්මරංසි හිමිධම්ම පදයේ පකිණ්ණක වග්ගයට අයත් මෙහි සඳහන් ගාථා ධර්මය කාලීන වශයෙන් ඉතා වැදගත් ගාථා රත්නයකි. පුද්ගලයා ගේ දියුණුවටත්, සමාජයේ දියුණුවටත්, සාමයික පැවැත්මටත් මනා ආදර්ශයක් ගෙන එන මේ ගාථා රත්නය තථාගතයන් වහන්සේ එක් කුල දුවක් අරබයා දේශනා කොට වදාළහ.පසුබිම් කතාවසැවැත් නුවර අසල පඬුපුර නම් ගමෙකි. ඒ ගම විසූ මිනිසෙක් අචිරවතී නම් ගඟින් කැසුබ් බිජු රැගෙන එක් ගෙදරකට යන්නේ ඒවා පිස කෑවේ ය. එයින් එක් කැසුබ් බිජුවක් ඒ ගෙදර ළදැරියකට ද දුන්නේ ය. කැසුබ් බිජු කෑ ළදැරිය ද එදා පටන් එහි ගිජු විය. කැසුබ් බිජු ඉල්ලා නිතර නිතර සිය මවට ඇවිටිලි කළාය. ඈ සනසනු පිණිස ඇගේ මව කිකිළි බිත්තර පිස දේ. පසු ව මේ දැරිවිට තනිව ම කිකිළි බිජු පිසගෙන කෑමට හැකි විය. දිනපතාම ඇය බිත්තර ආහාරයට ගන්නා නිසා කිකිළියට පැටවුන් නොවූවා ය. කිකිළිය ඒ දැරිය පිළිබඳ වෛර බැඳ මිය ගොස් ඒ ගෙදර ම බැළලියක්ව උපන්නා ය.පසුව ඒ දැරිය ද මිය ගොස් ඒ ගෙදරම කිකිළියකව උපන්නා ය. කිකිළිය දමන බිජු බැළලිය කා දැමී ය. කිකිළියට කිසි වතාවක පැටවුන් ඇති කර ගැනීමට නොහැකි විය. ඒ ගැන වෛර සිත් ඇති කරගත් කිකිළිය මිය ගොස් දිවි දෙනක් ව උපන්නා ය. පසුව බැළලිය ද මිය ගොස් ඒ දිවි දෙන වෙසෙන කැලයේ ම මුව දෙනක්ව ඉපදුණි. ඒ මුව දෙන වැදූ පැටවුන් කෑ දිවි දෙන අන්තිමේ මුවදෙන ද කා දැමීය.මෙසේ පන්සියයක් අත් බැව් හි ඔවුනොවුන් දෙදෙනා බැඳගත් වෛරී සිතින් සසර සැරි සරන්නේ එක් කලෙක එක් තැනැත්තියක් සැවැත් නුවර කුල දියණියකව උපන්නා ය. අනෙක් තැනැත්තිය යකින්නකව උපන්නාය. ඒ යකින්න අර කුල දියණිය වැදූ දරුවන් ගෙන ගොස් කා දමන්නී ය. දිනක් එසේ බැඳගත් වෛරී සිතින් පසුවෙන කුලදුවත්, යකින්නත් බුදුරජාණන් වහන්සේට හමු වූහ. තථාගතයන් වහන්සේ, මේ දෙදෙනා අතර පන්සියයක් අත් බැව් මුළුල්ලේ බැඳි වෛරය සන්සිඳුවා සමඟි කළහ.’මේ සිදුවීම නිමිති කර ගනිමින්’ යමෙක් පරහට දුක් දීමෙන් තමන්ට සැප කැමතිවේ ද වෛරයෙන් බැඳුණු ඒ තැනැත්තා වෛරයෙන් නොමිඳෙන්නේ යයි’ යන අර්ථයෙන් මෙහි සඳහන් ගාථා ධර්මය දේශනාකොට යකින්න සරණ සීලයෙහි ද කුලදුව සෝවාන් ඵලයෙහි ද පිහිටවූ සේක.මේ කතා පුවතින් පැහැදිලි කරන්නේ වෛර කිරීමේ ආදීනවයන් ගැනය. එමෙන් ම අනුන්ට දුක් දී තමන් සැප ලබන්නට කැමති වන, වෛරයෙන් බැඳුණු සිත් ඇති ඒ පුද්ගලයා වෛරයෙන් නොමිදෙන බවය. එසේ වෛර සහගත පුද්ගලයා ඒ වෛරය නිසා ම දුකට පත්වන්නේය. වේදනාවට, අසහනයට, කම්පනයට පත්වන්නේය. වෛරය නිසා විකෘති වූ මනසින් කටයුතු කරන ඔහුට හරි වැරැද්ද තේරුම් ගැනීම අපහසු ය. හේ සිතින් ගිනි අවුළුවා ගනිමින් දැවි දැවී ජීවත් වේ.මෙවැනි සිදුවීම්වලට උදාහරණ අද අපි ජනමාධ්‍ය ඔස්සේ නිරන්තරයෙන් ම අසමු දකිමු. පසුගිය දිනෙක කහවත්ත ප්‍රදේශයේ සිදු වූ මවත්, දුවත් ඝාතන සිද්ධිය පිළිබඳ තොරතුරු ඔබ දකින්නට ඇත. මේ අම්මාත් දුවත් විනාශ කර දැමීමට සැලසුම් කර ඇත්තේ අසල්වැසි නිවසක හොඳින් දන්නා හඳුනන අය විසිනි. තමන් ගේ සැපය බලාපොරොත්තුවෙන් ජීවිත දෙකක් බිලි ගන්නට තරම් ඔවුන් ගේ මනස විකෘති වී ඇත. එහි අවසාන ඵලය වූයේ කුමක්ද? රහසේ සැලසුම් කොට, කවදාවත් ලෝකයාට හෙළි නොවේ යැයි සිතා ජීවිත විනාශ කළත් ඔවුන්ට බලාපොරොත්තු වූ සැපයක් හෝ වාසියක් හිමි වූයේ නැත. අවසානයේ සිය මවුපියන් ගේ, දරුවන් ගේ පවා ගැරහීමට, පිළිකුලට ලක්ව සිරබත් කන්නට සිදු විය. ඒ අප්‍රමාණ කායික මානසික පීඩා මධ්‍යයේය.මේ සමාජයේ අපරාධ කරන අයට තමන් ගේ ජීවිතය නිවැරැදි මාර්ගයට යොමු කරගන්නට මේ උදාහරණය ම ප්‍රමාණවත් ය. මේ සිදුවීම පමණක් නොවේ. අද අපි ජීවත්වන සමාජයේ දිනපතාම දරුණු මනුෂ්‍ය ඝාතන ගැන අසන්නට දකින්නට ලැබේ. කිරි දරුවා ගේ පටන් මහල්ලා දක්වා ම මේ ඝාතනයන්ට ගොදුරු වේ. ඇතැම්විට මේ අහිංසක ජීවිතයක් විනාශ කිරීමට එකම හේතුව වැට මායිමක අඟලක දෙකක වෙනසක් වීමට පුළුවන. ඒ තරමට මනුෂ්‍යයා ලෝභය නිසා, තෘෂ්ණාව නිසා මුලාවේ වැටී ඇත.පසුගිය දශක තුනක් පුරා අපේ රටේ ම්ලේච්ඡ කොටි ත්‍රස්තවාදීන් විසින් සිදු කරනු ලැබුවේ ද මෙබඳුම අපරාධය. කුඩා දරුවන්, ගැබිණි මවුවරුන්, ආගමික නායකයන් පවා කිසිදු තරාතිරමකින් තොරව විනාශ කර දමන්නට ඔවුන් සිත පෙළඹවූයේ බද්ධ වෛරයයි. තමන් ගේ වාසිය, සැපත බලාපොරොත්තුවෙන් අහිංසක ජීවිත විනාශ කරමින් ඔවුන් ගෙන ගිය යුද්ධය නිසා සිදුවූයේ විනාශයක් ම පමණි.පවුලක අඹු සැමියන්, දූ දරුවන් අතර ඇතිවන සුළු ප්‍රශ්න පවා මහා ගැටුම් බවට නිර්මාණය වන්නේ වෛරී සිතිවිලි වර්ධනය වීම නිසා ය. ඒ හැම ගැටුමකටම මුල් වී ඇත්තේ ලෝබය, ද්වේශය හෝ මානයයි. මේවා අකුසල මූලයන් ය. පවුලක, ගමක, නගරයක, රටක හෝ ලෝකයක කිසියම් ගැටුමක්, කෝළාහලයක්, යුද්ධයක් සිදු වේ නම් ඒ සියල්ලටම මූල බීජය මිනිස් සිතේ හට ගන්නා වූ මේ අකුසල මූලයන් ය. තමන් තවත් කෙනකු කෙරෙහි සතුරුව කරන්නා වූ ප්‍රාණඝාතා දී දුශ්චරිත, පව්කම් යම් දිනෙක සතුරෙකු සේ තමන් පසු පස ලුහුබැඳ එන බව අපි අවබෝධ කරගත යුතුය.අනෙක් අතට අපි වෛරී සිතින් තවත් පුද්ගලයකු පීඩාවට පත් කරන්නේ ද බොහෝ විට එම පුද්ගලයා ගේ සිතෙහි ද අප පිළිබඳ වෛරයක් උපදී. ඒ වෛරී සිතිවිලි නිසා කවර අවස්ථාවක හෝ, ඉඩලද වහාම හෝ අපෙන් පළිගන්නට කටයුතු කරනු ඇත. එසේ සතුරන් ඇති කරගත් විට අපට නිදහසේ ජීවත් වීමට අවකාශය ලැබෙන්නේ නැත. ගෙවෙන හැම තත්ත්පරයක ම බියෙන්, සැකයෙන්, වේදනාවෙන් ගත කරන්නට සිදු වේ. තවත් කෙනකුට හිංසා පීඩා කරමින්, විපත් ගෙන එමින් තමන් ගේ සැපත බලාපොරොත්තු වන, වෛරී සිතිවිලි ඇති පුද්ගලයාට කිසි කලෙකත් සුවසේ ජීවත් විය නොහැකි ය. එහෙත් වෛර ඇති මිනිසුන් අතර අවෛරයෙන් ජීවත්වන අය ඉතා සුවසේ ජීවත් වෙති.මෙහි දී අපි හොඳින් සිහි තබා ගත යුතු කරුණක් තිබේ. ඒ, අප ගේ පහත් සිතිවිලි මුදුන් පමුණුවා ගැනීම සඳහා තවත් කෙනෙක් ගැරහීමට, පීඩාවට, හිංසාවට, විනාශයට පත් කරනවා නම් එහි ප්‍රතිඵල නිසැකවම අප කරා එන බවය. මෙලොව පමණක් නොව පරලොව ද අපායෙහි ඉපිද කටුක දුක් කරදරවල පැමිණෙන බවය. නිදහසේ, සතුටින් ජීවත් වන්නට නම් අපි සතුරන් රහිත අය විය යුතු ය. සතුරන් නොමැතිව ජීවත් වන්නේ කෙසේ ද? එය ඉතා අසීරු කරුණකැයි ඔබට සිතෙන්නට පුළුවන.එහෙත් සියලු සත්ත්වයින් කෙරෙහි මෙත් සිත පතුරුවනවා නම් මනුෂ්‍යයින් ලෙස සතුරන් ඇති කර නොගෙන ජීවත් වීමට අසීරු නොවේ. මහා ගිනි ජාලාවක් සිහිල් දියෙන් නිවී යන්නා සේ සන්තානයේ පවතින්නා වූ වෛර ගින්න මෙත් සිසිලසින් නිවා දැමීමට අපි උත්සාහ කළ යුතු ය. ඒ වෛර ගින්න සංසිඳවා ගත හැකි වන්නේ ම මෛත්‍රියෙනි. මිනිස් සිතේ පවතින්නා වූ ද්වේශය නැමැති විනාශ කාරී දුර්ගුණය පරාජය කළ හැකි වන්නේ මෛත්‍රියට පමණි. හදවතෙහි මෘදු බව හෙවත් නියම මිතුරෙකු ගේ ස්වභාවය එයින් අදහස් වේ. ලොව වසන සියලු සත්ත්වයන් ගේ යහපත හා සතුට අවංකවම කැමති වීම, ප්‍රාර්ථනා කිරීම නියම මිත්‍රත්වයයි.’මවක් තම එකම දරුවා ජීවිත පරිත්‍යාගයෙන් රැක ගන්නා පරිද්දෙන් අප සියලු සත්ත්වයන් කෙරෙහි අප්‍රමාණ මෙත් සිත වර්ධනය කළ යුතුය’ යි භාග්‍යවතුන් වහන්සේ දේශනා කළ සේත. මව කෙරෙහි දරුවා ගැන පවත්නා වූ ආදර බන්ධනය නොව දරුවා ගේ හිත සුව විෂයයෙහි පවත්නා අව්‍යාජ අපේක්‍ෂාව මෙහි දී අවධාරණය වන බව තේරුම් ගත යුතු ය. මෛත්‍රිය නම් වූ මනහර ගුණය සියලු පටු බැඳීම්, අරමුණු අතික්‍රමණය කරන බව අප වටහා ගත යුතු ය. එහි අරමුණ හා පරිමිතිය පුළුල් ය. සීමා මායිම් නැත. බේද නැත. හිරු සඳු භේදයකින් තොරව ලොව එළිය කරන්නා සේ මෙත් සිතිවිලි ද ලොකු කුඩා, දුප්පත් පොහොසත්, උසස් පහත් භේදයකින් තොරව සියලු සත්ත්වයින් වෙත පැතිර යයි.තථාගතයන් වහන්සේ තමන් වහන්සේට ඇප උපස්ථාන කළ අයටත්, දෙව්දත් වැනි වද හිංසා කළ අයටත් එකසේ මෛත්‍රිය පැතිරවූ සේක. අප උත්සාහ කළ යුතු වන්නේ ද අපගේ ශාස්තෲවරයාණන් වහන්සේ පෙන්වා දුන් මාර්ගයේ ගමන් කිරීමට ය.මෛත්‍රියෙහි ප්‍රධාන ලක්‍ෂණය සුබ සාධක ආකල්පයයි. වෛරයෙහි ප්‍රධාන ලක්‍ෂණය විනාශයයි. මෛත්‍රී සහගත සිතිවිලි ඇති තැනැත්තා නිතරම අනුන් ගේ අර්ථ සිද්ධිය සඳහා යමක් කරන්නට සූදානම්ව සිටියි. එහෙත් වෛර කරන පුද්ගලයා බලාපොරොත්තු වන්නේ නිතරම සමාජයට විපත්තියක්, කරදරයක්, හිරිහැරයක් කිරීමටය. අනුන්ට බරක් වීමටය.මෛත්‍රී සහගත පුද්ගලයා හැම දෙනාගේ ම හොඳ. යහපත, වටිනාකම පමණක් සොයයි. නරක, නපුර නොසොයයි. වෛරී සිතිවිලි ඇති තැනැත්තා හැමවිටම අනුන් ගේ නරක, නපුර, දුර්වලකම් සොයයි. හරියට කුණු ගොඩක්ම, ජරාවක්ම සොයා අවුස්සන සූකරයන්, කපුටන් සේ ය.මෙත් වඩන තැනැත්තා සුවසේ නිදන්නේ ය. සුවසේ පිබිදෙන්නේ ය. සුන්දර සිහින දකින්නේ ය. මිනිසුන්ට පි‍්‍රයවන්නේ ය. අමනුෂ්‍යයින්ට ද පි‍්‍රය වන්නේය. ඔහුට වස විස ගිනි සතුරු විපත් ඇති නොවන්නේ ය. එහෙත් අනුන්ට දුක් පීඩා ගෙන දෙන, නින්දා අපහාස, වධ බන්ධන දෙන පුද්ගලයා ලබන්නේ තාවකාලික සතුටක් පමණි.ඔහුට මුළු ජීවිත කාලය පුරාම සුව නින්දක් නොලැබෙන්නේ ය. සුවසේ පිබිදීමක් නොවන්නේ ය. නරක, නපුරු, පවිටු සිහින දකින ඔහු මිනිසුනට අපි‍්‍රයය. බිය ජනකය. අමනුෂ්‍යයින්ට ද අපි‍්‍රය ය. හේ තමන් කළ අපරාධයට කවර මොහොතක හෝ විපාක ලැබේයයි කනස්සල්ලට පත් වේ. අවාසනාවන්ත ලෙස, ඛේදජනක ලෙස මරණයට පත් වේ. එසේ මිය ගොස් දරුණු විපාක ගෙන දෙන අපායන් හි ඉපිද සසර පුරාම දුකට පත්වේ. මේ නිසා තමන් ගේ සැපය බලාපොරොත්තු වන පුද්ගලයා අනුන්ට වෛර කිරීමෙන්, දුක් කරදර ගෙන දීමෙන් වැළකිය යුතුය.සාකච්ඡා කෙළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=as1204013</link>
    <topic>කිරිත් නැති තෙලුත් නැති බදුල්ලේ දී කිරි</topic>
    <author>කැන්දලියද්දපාළුවේ</author>
    <content>කිරිත් නැති තෙලුත් නැති බදුල්ලේ දී කිරිපොල් ගස වනාහි තාල වර්ගයට අයිති ගසකි. ඉස්සර කාලයේ පොල් ගස ගැන රචනාව පටන් ගත්තේ මෙසේ බව මතකය. එහෙත් ටික ටික අකුරු හැඩ කරන්න පාඩම් ඉගැන්නුයේ ගමේ ඉස්කෝලෙ මහත්වරු ය. මටත් ඉගැන්වූ පීතර ගුරුතුමා එසේ වූ කෙනෙක් ය. තට්ටය පෑදුණ නමුත් ටික ටික දික් වූ කෙස් ටිකෙන් කරුංකා ගෙඩියක් තරමට කොණ්ඩය බැඳ රෙද්ද සහ කෝට් එක අඳින පීතර මහතා මනාවූ පෞරුෂත්වයකින් හෙබි උස මහත දේහධාරී පුද්ගලයෙකි. එතුමාගේ ඉගැන්වීම ද එසේ ම ය.පීතර ගුරුතුමා පොල් ගස ගැන අපට කියා දුන්නේ ද එසේ ම ය. ගස ගැන පමණක් නොව ගස ආශ්‍රිත අංගෝපාංග රැස්කර ලණු, පාපිසි, කොසු, ඉදල්, වට්ටි පෙට්ටි හැදි ආදී විවිධ භාණ්ඩ නිර්මාණය කර ගැනීමට ප්‍රායෝගික දැනුම ලබා දුන්නේ ය. එපමණක් නොව පොල් මලේ සිට ගෙඩියේ කුඩ්ඩ දක්වා ද ගන්නා පල ප්‍රයෝජන නො අඩුව කියා දීම ඔහුගේ සිරිත විය.මෙලෙස ඉගැන්වීමෙන් ගුරුතුමා අදහස් කළේ රචනාවක් ලිවීම පමණක් නොව පොල් ගස පිළිබඳ මනා අවබෝධයක් තම ගෝලබාලයන්ට ලබා දී අනාගත ජීවිතේ පැවැත්මට ක්‍රියාකාරකම් පිළිබඳ දැනුමක් ලබා දීමට බව අද මට වැටහෙන්නේ ය. සමහර අවස්ථාවලදී ගුරුතුමා අපට අවවාද කළේ “මේවා නුඹලා දැන නොගත හොත් අන්තිමට ගහේ ඇති පැසුණු පොල් වල්ලවත් දැන ගන්න බැරිවෙනවා” කියා ය. අද ගස උඩ බලා උඩුකුරු යටි කුරු අනුව පැසුණු පොල් වල්ල මා හඳුනා ගන්නේ ඒ අත්දැකීමෙන් බව මතක් වන්නේ ය.උගත මනා ශිල්පය දැන ගුරු සිත් පහදවා මා දැන් කියන්න යන්නේ බොහෝ අය නොදත් විශ්මිත වූ ද කිරි පොල් ගැන ය. ගවයාගේ කිරිදොවා මුදවාගත් පසු ඒ දී කිරි ය, පොල් ගා පොල් මිරිකා ගත් පසු ඒ පොල් කිරි ය. මිටි කිරි දිය කිරි යනුවෙන් පොල් කිරි දෙවර්ගයක් අපේ ගෘහිණියෝ මිරිකා ගනිති. හොද්ද රස වන්නේ දිය කිරෙන් තම්බා මිටි කිරි දැමීමෙන් ය.මේ කියන දී කිරි පොල්, දිය කිරි පොල් වීමට ද හැකි ය. හේතුව මේ දී කිරි ගස් හඳුනාගෙන ඇත්තේ දෙණිපිටිය වැලිගම වැනි රුහුණු ප්‍රදේශයෙන් නිසා ය. රුහුණු මාතර භාෂාව ටිකක් ඇද ය. පොල් ලෙලි ගහනවාට කියන්නේ පොල් ඔයනවා යනුවෙනි.ප්‍රමාදයට සුනංගු, ඉක්මනට හනික, ගොනා බැඳීම දිගෙල් කිරීම, ලිහනවා උනනවා, මොනවාද යන්න මක්කද යනු ඒවායින් තවත් සමහරක් වන්නේ ය. මේ හේතුව නිසා රුහුණෙන් එන දී කිරි පොල්, දිය කිරි පොල් වීමට ද බැරි නැත. කෙසේ වුවත් පීතර මහතා සිටියේ නම් මේ ගැන අසා දැන ගන්නට තිබුණේය. ඒ දිනවල සිය නෑ කෝරළයේ මෙවැනි ගසක් හමු වූයේ ද නැත.එසේ නමුත් මේ සමාන පොල් ගස් තිබුණේ ය. ඒවා නම් වූයේ හඳ දැක්ක පොල් යනුවෙන් ය. අපේ සමහර වැඩිහිටියෝ මේවාට පුහු ගෙඩි කියා ද නම් කළහ. එහෙත් මේ ගෙඩි පුහු නැත. පොල් ගෙඩියේ ඉහ පැත්ත පුපුරා ඇතුළත වතුර වියළී ගොස් තැනින් තැන අඩු වී මිදී ගිය ප්‍රණීත රසයෙන් යුත් තද මදයක් දක්නට ලැබෙන්නේ ය. ගෘහිණියෝ මේවා පොල් සම්බෝල හැදීමට ගන්නේ රසයක් ඇති නිසා විය හැකි ය.එදවස සියනෑ කෝරළය පුරා පැතිරී තිබුණේ පොල් රුප්පා ය. නොයෙකුත් විසමතා දැක්වෙන පොල් ගස් ද මේ අතර විය. පොල් ගස් ලෙල්ලේ පැහැයට සමගාමීව ගැමියෝ නිල් පොල් සහ රතු පොල් යනුවෙන් හැඳින්වූහ. ඉන් බැහැර වූ ගස් අතර තැඹිලි ද, ගොන් තැඹිලි ද, රන් තැඹිලි ද දක්නට තිබුණේ ය. පොල් ගසෙහි උස ශාක අතුරෙන් රන් තැඹිලි දුර්ලභය. රන් තැඹිලි තෙල් ඖෂධීය ගුණයෙන් යුක්ත වන බව පවසන අතර දේශීය වෛද්‍යවරු සිය බෙහෙත් වට්ටෝරු සඳහා උපයෝගි කර ගනිති.එලෙසම යන්ත්‍ර මන්ත්‍ර ගුරු හරුකම් සඳහා ද භාවිතා කරති. ගොන් තැඹිලි හැර රන් තැඹිලි ලංකාවේ ජනප්‍රිය පානයක් වන්නේ ය. එලෙස ම ගෙවතු ආශ්‍රිතව බහුලව වගා කරන කුන්දිරා වර්ගය ද ගෙඩි කුඩා වූ සරු පලදාවක් දරන වතුර ප්‍රණීත රසයෙන් යුත් පොල් වර්ගයක් වී ඇත. මේ අතරින් තවත් විශේෂ වර්ගයක් වන්නේ නවසි පොල් ය. ස්වාභාවිකවම ගෙඩියේ කහට ගතිය අඩු නිසා පොල් කොස්ස පවා සුදු පැහැය වන්නේය. මේ වර්ගය නොමේරූ කල ලෙල්ල පවා කෑමට හැකි ය. ගෙඩි ළපටි කාලය තුළ ගස් යට හැළෙන කුරුම්බැට්ටියක් පවා දන්න ළමයින් ඉතුරු කරන්නේ නැත. නොමේරූ ගෙඩි වෑවර වශයෙන් ප්‍රයෝජනයට ගැනීම සිදු වන්නේ ය.නා නා විධ වර්ග භේද අනුව පොල් ශාකය ඒ ඒ නමින් හඳුන්වා ඇතත් ශාකය හෝ පලය හෝ විපරිත වූ වර්ග ද දක්නට ඇත්තේ ය. ඒ අතරින් කරු බෙදී ගොස් ඇති පොල් ගසක් මින්නේරිය හන්දියේ ද ගාල්ල විද්‍යාලෝක විදුහල අසල ද පසුගිය කාලයේ දකින්නට ලැබුණි. මෙලෙස වූ ගස් ලංකාවේ විවිධ ප්‍රදේශවල ඇති බව අසා ඇතත් මා සියැසින් දුටුවේ නැත.එලෙස ම ගෙඩියේ වර්ණය දෙමුහුන් වූ ගසක් නුවර පාරේ ඇල්දෙණියේ 11 කණුව අසල වත්තක දැක ගන්නට තිබුණි. එහි විශේෂය වූයේ කරාලයේ හරි අඩක් නිල් පැහැ පොල් ද අනෙක් අඩ රතු පැහැ පොල් ද හට ගැනීම ය. පලදාව ඇති වලු අතර ඒ ඒ පැත්තට විහිදී ගිය ගෙඩි ද වර්ණ මාරුවට තුඩු දී ඇත. මෙවැනි වූ විපරිත ගසක් මාබිම පාරේ හෙයියන්තුඩුවේ පාර අද්දර වත්තක විය. ගසේ මල පුපුරා ගිය විට කුඩා වූ පැළ අංකුර ලෙස වියළී හමට හැළෙන ඒ ගස අරුම පුදුම ගසක් ය.පෙනීමෙන් පුවක් පැළ සමාන වූ මේ පොල් පැළ වියළි යනවා විනා ශාක වශයෙන් පැළ වන්නේ ද නැත. මෙවැනි විපරිත වූ ගස් අද වනවිට තිබේ ද යන්න නොදන්නා නමුත් ඒ දිනවල අප කාටත් අරුම පුදුම දේවල් විය. සියනෑ කෝරළයේ පොර පොල් ගස් කිහිපයක් ම හඳුනාගෙන තිබුණේ අවුරුදු සමයේ වැඩිහිටියන්ට පොර පොල් ගැසීමට ය.මෙසේ කප්රුකක් බඳු පොල් ගස ගැන බොහෝ කරුණු දන්නා අය ඇතත් දී කිරි ගස එසේ නොවන්නේ ය. එය ඉතා දුර්ලභ වූ ගසක් වන්නේ ය. මෑතකදී එක්තරා ඉරු දින පුවත්පතක දෙණිපිටියේ දී කිරි නමින් විස්තරාත්මක ලිපියක් මට ද කියවන්නට ලැබුණේය. එහි අන්තර්ගත කරුණු අනුව ලංකාවේ වෙනත් ප්‍රදේශයක හමු නොවන ශාකයක් බවත්, දෙණිපිටියේත්, වැලිගමත් දක්නට ලැබෙන රුහුණට ආවේණික ශාකයක් බවත් හඳුන්වා දී තිබුණේ ය. ඒ අනුව ලිපිය කියවීමෙන් පසු මගේ ගුරුතුමා වූ පීතර මහතා මට මතක් විය. එකල පීතර මහතා ද මේ දී කිරි දැක තිබුණේ නැත. එසේ තිබුණා නම් “පොල් බූරුවනේ, දී කිරි ගස් ගිහින් බලාපල්ලා” කියා අපට පොල් අඩි හප්පනවා සිකුරු ය.බදුලු දිස්ත්‍රික්කය පොල් ගසට සරු බිමක් නොවන්නේ ය. ගස හැදෙන නමුත් ගන්නා පලයක් නැත. එහෙත් බදුලු නගරය තුළ මිනිසුන් සමඟ පොල් ගස පල දරන්නේ ය. නගරය වට වූ කඳු වළල්ලට යන්න යන්න මනුස්ස වාසය අඩු ය. පොල් ගස ද එලෙස ය. නමුණුකුළ කන්ද පහළ පෙනෙන පොල් ගස් කිහිපය දෙස බල බලා මුර කරන්නා වගේ ය. මේ සීමාව තුළ මගේ ගෙවත්ත ඇත්තේ නගර මධ්‍යයේ ය. එහි ඇත්තේ ගස් තුනකි. එයින් එකක් මේ කියන දී කිරි ගසක් ය. වයසින් ද අවුරුදු 40 ක් පමණ ඇතැයි අනුමාන කළ හැකි ය.මේ හේතුව නිසා දෙණිපිටියේ පමණක් නොව කිරි බදුල්ලේ ද දී කිරි ඇති බව කිව යුතු ය. මේ ගසේ ද සරුසාර පලදාවක් ඇත. පැහැයෙන් බැහැර වූ ලා වන් පැහැයකට පෙනෙන තුනී ලෙලි සහිත ය.මෙහි දොළහක් පහළොවක් වන්නා වූ වල්ලක ගෙඩි දෙක තුනක් ම දී කිරි ගෙඩි වන්නේ ය. මේ ගෙඩිය සොලවා බැලීමෙන් දී කිරි බව සනාථ කර ගත හැක. පොල් ගෙඩියේ මෙන් වතුර හඬන්නේ ද නැත.හොඳින් වැඩුණු දී කිරි ගෙඩිය ලෙලි ගසා සීරුවට දෙබෑ කිරීමෙන් දී කිරි බලා ගත හැකි ය. එවිට සම්පූර්ණ ලෙස දෙබෑවම පිරී යන ලෙස මෙලෙක් මඳය මුදවාපු කිරි මෙන් පෙනීමට ඇත. මෙහි විශේෂය වන්නේ පහසු ලෙස ටික ටික හැන්දකින් ගැනීමට හැකි වීම ය. දිවට දැනෙන මිහිරි වූ රසයක් ද නැත.මදයේ යට කොටස තරමක කිරි රසයක් ඇත. ඉතා පිරිසිදු වූ පැහැයෙන් යුත් තෙල්ගතිය ද්‍රාවණය වී පෙනෙන්නේ ය. නැමුවාට එකවර බීමට හැළීමට අපහසු ය. මෙය රසවත් ලෙස කෑමට නම් සීනි පැණි හෝ හකුරු මිශ්‍ර කර ගත යුතු ය. එහෙත් වැඩියෙන් කෑමට ද අසීරු ය. මේ කොටස මිරිකා කිරි ගැනීමටත් උණුකර තෙල් ගැනීමටත් නොහැකි ය. සමහර ගෙඩි ඇතුළත කුඩා ඉඩක් ඇතත් සමහර ගෙඩි සම්පූර්ණව පිරී පවතින්නේ ය.පොල් ගසේ දී කිරි රසයෙන් ගුණයෙන් වැඩි යැයි නිගමනය කළ හැක්කේ එය කෑමට ගන්නා අයට ය. ශක්තිය වර්ධනය කරන වාජීකරණ ඖෂධයක් ලෙස ආයුර්වේදයේ හඳුන්වන්නේ ගවයාගෙන් ලබා ගන්නා දී කිරි ය. බොහෝ විට මේ දී කිරි ගෙඩි තුළට පැණි හකුරු සූකිරි දමා වැලි යට කර ගින්නෙන් හෝ පෝරණුවෙන් පුළුස්සා ගැනීමෙන් රසවත් කර ගත හැකි බව ද දන්නෝ කියති. එවැනි ලෙස අපේ ගම්බද පැරැන්නෝ වෑවර කළටි ගෙඩි සඳහා ද කරනු ලබන බවක් දන්නෝ කියති.කෙසේ වුවත් දැනට මගේ ගෙවන්නේ ඇති දී කිරි ගස විනා එවැනි වූ ගසක් බදුල්ලේ ඇති බවක් දැන ගන්නට නැත. මේ ගැන කරුණු දන්නා අය ද විරළ ය. යමකුට මා විසින් හඳුන්වා දුන් විට කට අයා බලා සිට පුදුමයට පත් වන්නේ ඒ ගැන පෙර අවබෝධයක් නොවන හෙයින් ය. එලෙස ම ඌව බදුල්ලේ ජනතාව වෙන ප්‍රදේශවලට නැති සියලු ම සම්පත් තිබුණත් සිංහල රජ දවස පරදෙස්සන්ගෙන් ලත් පීඩනයේ ඉව නිසා ඇති දේ සඟවාගෙන නැති වාදය කියා පෙන්වන ජාතියක් බව ද හැඟේ.මගේ ඉඩමේ ඇති දී කිරි ගැන විද්‍යාත්මක පසු තලය සෙවීමේ දී පොල් වගා කිරීමේ මණ්ඩලයේ නිලධාරීන් කිහිප පොළක් මා ඇමතූ අතර ලුණුවිල ආයතනයේ විෂයානුබද්ධ නිලධාරියකු වූ රොෂාන් ජයතිලක මහතා ද දුරකථනයෙන් දැක්වූ සහයෝගය අගය කළ යුතු ය. ඔහුගේ අදහස පරිදි දැනට ලංකාවේ හඳුනාගත් පොල් ගස් අතරින් දී කිරි වර්ගයට විශේෂිත වූ තැනක් ඇති බවත්, දකුණු ප්‍රදේශයේ දෙණිපිටිය, වැලිගම ආදී ස්ථාන ගතව මේවා ඇති බවත් පවසන්නට යෙදුණි.එයින් පිට ප්‍රදේශයක ඇති බවට දැන ගත් පළමු ගස වන්නේ බදුල්ල ප්‍රදේශයේ බවත් එහිදී ඉහත සඳහන් ප්‍රදේශයෙන් ගෙන විත් ව්‍යාප්ත කළ ගසක් විය හැකි බවත්, ඔහුගේ අදහස විය. ඒ අතර මෙම වර්ගය පොල් ශාකයේ උපාංගයක් නොවන අතර වර්ගීකරණය කර ඇති උස, කුන්දිරා හා අතරමැදි යන වර්ග අතරින් මෙය උස වර්ගයට අයත් ශාකයක් බව ජයතිලක මහතා පැවසුවේ ය.මේ වනවිට පර්යේෂණ කරන මේ ගස පිළිබඳ සොයාගත් කරුණු අනුව නිලීන ජාන පරාගණයෙන් වූ වෙනස්කම් මත සිදුවන්නක් බව පැවසීය.කෙසේ වුව ද මේ ශාක වර්ගය ඉදිරියේදී තවදුරටත් ව්‍යාප්ත වීමට ඉඩකඩ ඇති බව පවසන්නේ මේ පටක මේ වනවිටත් පර්යේෂණ සඳහා රෝපණය කර ඇති බැවිනි. උද්භිද ලෝකයේ පැවැත්ම ඇති වීමට හේතු වන්නේ ශාකයේ හට ගන්නා ස්ත්‍රී පුරුෂ මල් පරාග පෝෂණය වීමෙන් ය. දී කිරි වැනි විසමතාවන් ඇති වන්නේ නිලීන ජාන ඇති මල්ම පරාගණය වීමෙන් බව ජයතිලක මහතා වැඩිදුරටත් පෙන්වා දුන්නේ ය.කැන්දලියද්දපාළුවේඇල්බට් ඇම්. ලියනගේඡායාරූප - පාලිත ආරියවංශගෙඩිය බිඳීමෙන් පසුලෙලි ගසන ලද ගෙඩිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=as1204014</link>
    <topic>රොම්ලස්ලා විනිප්‍රඩ්ලා ගිල්බට් හා විල්බට් ලා අතරින් බැලවානට සිංහල නමක්</topic>
    <author>උපාලි සමරසිංහ</author>
    <content>රොම්ලස්ලා විනිප්‍රඩ්ලා ගිල්බට් හා විල්බට් ලා අතරින් බැලවානට සිංහල නමක්මානියම්ගම කඳුවළල්ලෙන් වටවූ කැලණි මිටියාවත අපූරුය. මා දැන් සිටින්නේ සීතාවක රාජසිංහයන්ගේ පා පහස විඳි ඒ පින්බර ජය භූමියේය. සීතාවක ගඟත් කැලණි ගඟත් එකට හමුවන ඒ රමණීය මෝය බලන්නට මා රැගෙන යන මේ සුන්දර මිනිසා කවුද? පුහුල් පහනක් අතින් ගෙන ගමන් ගන්නා මේ මිනිසා රන්වල මුත්තා නම් නොවේ.කැලණි මිටියාවතෙහි ගඟ දිය මතුයෙහි ඔරු පාරුවලින් රාත්‍රියෙහිත් වැඩ කළ අහිංසක මිනිසුනට යම්බඳු එළිදහරක් පෑමට ගඟ තීරයෙහි එදා මිනිසෙක් සිටියේ ය. ගස්වල පුහුල් පහන් පත්තු කළ ඒ හිතහොඳ මුත්තා අද රන්වෙල දෙවි නමින් මෙහි පූජාර්හ වී තිබේ. මේ අතර මායාදුන්නේ හා පළමුවැනි රාජසිංහ රජවරුන් බිහිකළ සීතාවක රාජධානිය නැණ පහනින් එළිය කළ තවත් මිනිසෙකි. ඒ සෝමවීර සේනානායකයන්ය. අද මා ඉදිරිපිට සිටින්නේ ඔහු ය. නවකතාව, කෙටිකතාව හා වෙනත් නිර්මාණ සාහිත්‍ය ආදියෙන් රාජ්‍ය සම්මානයෙන් පුද ලද සෝමවීරයන් ටෙලි නාට්‍ය රචනයෙහි ද කෘතහස්තයෙකි.සූරසේන ලා සුදුහාමිනේ ලා, සුනිමල් ලා රංජනී ලා බලදේවලා, ඩයස් මහත්මයලා මතු නොව තවත් බොහෝ චරිත ද ඒ සෝම සිතේ ඇඳි මනහර චරිතය. ඔහු ලියූ සිත නිවන කතාවන් අතර තේරී ගියක් බඳු “අපි තවමත් සංසාරේ” ස්වයං ලිඛිත චරිතාපදානයේ ඔහු තම ගමට එබී බලයි.මම ඒ ගමේ ගතිසොබා විමසුමට ඔහුට කන්දෙමි.රන්වල මුත්තා සිහිකැරමා උපත ලබා තිබෙන්නේ ගම්පහ උඩුගම්පළ පෙතියාගොඩ පිහිටි මගේ මවගේ ගෙදරයි. මා විතරක් නොවේ. මගේ පවුලේ මගේ සහෝදර සහෝදරියන් ද මවගේ සහෝදරියන්ගේ දරුවන් බොහොමයක් ඒ මහගෙදර තමයි උපන්නේ. පොල් අතු වහලින් මැටි බිත්තියෙන් ගොම මැටි ගෙබිමෙන් ද යුත් ඒ ගෙදර කුඩා අඳුරු කාමරයේ උපන් මා උපත් තැන් සිටම පොළොවටත් පරිසරයටත් සම්බන්ධ කෙනෙක් වීම මට මහා සතුටක්.ඊට පස්සෙ මගේ පියා තමන්ගේ ගම වූ කෑගල්ල දිස්ත්‍රික්කයට අයත් තුන්කෝරලයේ කුඩගමට බැලවානට අපව රැගෙන ඇවිත්. දරු උපතේදි මවගේ මහගෙදරට ගෙන යාමේ සිරිත අනුවයි එහි ගොස් තිබෙන්නේ. මේ විදියට බලනකොට අප පහතරට සීමාවට අයත් උඩරැටියන්.මගේ පියා ඒ පළාතේ දක්‍ෂ වෙද මහත්මයෙක්. එතුමාට බක්කි කරත්ත දෙකක් තිබුණා. එකක් සාමාන්‍ය ගමනට. අනෙක මංගල උත්සවවලට කුලියට දෙන්න. මා රැගෙන ඇවිත් තිබෙන්නෙ මේ මඟුල් හයර් බක්කියට විශේෂ සැරසිලි කරලා. එහි බැඳි ගොනාගේ නළලත රිදී පොටක් හා අං අග පිත්තල කොපුද තියෙනවා.කුඩගම කියන්නේ අතිශය දුෂ්කර කැලෑ ගම්මානයක්. කැලණි ගඟ හරහා ඔරුවකින් එගොඩ වී කූඩැල්ලන් කඩමින් ගස් ගල් දිගේ බඩගාමින් එහි යන්ඩ තියෙන්නේ. තිරික්කලයේ තබා බයිසිකලයකින්වත් එහි යන්න බෑ. ඒ නිසාම පියා ගඟෙන් මෙගොඩ බැලවානේ පාර අද්දර ඉඩමක ගෙයක් තනා නමෝ විත්තියෙන් මාවත් රැගෙන ඒ ගෙදරට එන්නෙ.ඔහුගේ කතාව සොඳුරුය. එදා සුදෝ සුදු කාව්‍යයෙහි කටුරොද ගම්මානය ගඟ නිසා දෙකට බෙදී ගිය අයුරින් ම කුඩගම හා බැලවාන කැලණි ගඟින් වෙන් වී ගියේය.කුඩා කල ඒ ගම ඔහුට විචිත්‍ර ලෝකයක් මවා දුන්නේය. සාමාන්‍යයෙන් නියඟයෙන් මෙන් ම ගංවතුරින් එකසේ බැට කෑ දුප්පත් අහිංසක ගැමියන්ගෙන් පිරි මේ සොඳුරු ගම ගැන ඔහු නැවතත් මා සමඟ කතාවට වැටෙයි.”ඇත්තටම අපේ ජීවිතයට බෙහෙවින් ම බලපෑවේ කැලණි ගඟයි. ගඟ අද්දර කැලය අපේ ලෝකයේ කොටසක්. කැලයට වැදී වන සිවුපාවුන් ඇසුරු කරමින් පලතුරු කමින් සෙල්ලම් කළ අපට හිටිහැටියේ ගඟ දෙසින් හූ හඬක් ඇසෙනවා. ඒ හූ හඬ මෙගොඩ ඇති පාරුව එගොඩට ගෙන එන්නැයි කළ දැනුම් දීමක්ද? ගඟෙහි ගසාගෙන යන්නකු පණ බේරා දෙන්නැයි කරන ආයාචනයක්ද! නොඑසේ නම් මාළුන් ඇල්ලුවෙකු ගමට අලුත් මාළු රැගෙන එන බවට කළ දැනුම්දීමක් ද? එසේත් නැත්නම් වැස්සක් ළඟ එන බවට කළ අනතුරු හැඟවීමක් ද, යකෙකු ගැසූ තරුණියකගේ යටිගිරි හඬදැයි අපට එක්වරම හඳුනා ගත හැකිය. ඒ තරමට ම එදා ‘හූව‘ අපේ ගමේ සන්නිවේදන මාධ්‍යයක්.”ලෙව්කේ ස්මාරකයඇත්තටම අඳුර තුනී සළු එළත්ම ඒ ගමට යක්‍ෂ, ප්‍රේත, පිසාච භීතිය එති. පුංචි සෝමවීරලා ඒ බියේ ගුලි වී සිටිති. එම බිය ඇති කළේ ඔවුන් පිළිබඳ අත්දැකුම් විස්තර කළ වැඩිහිටියන් විසිනි. මේ ගම්පියසට වේලාසනම අඳුර වැටෙයි. කුප්පි ලාම්පු සහ චිමිනි ලාම්පු ගෙතුළ අඳුර තුනී නොකරයි. නියං සමයෙහි නම් මිදුලේ ගිනිමැල දැකිය හැකිය. වැහි සමය ඒ බිය තවත් වැඩි කරයි. බියත් පාළුවත් තනියත් නැති කැර ගැනීමට කිසිවෙක් කුප්පි ලාම්පුවකට ළංවී හඬ නඟා කවි කොළයක් කියවයි. නැත්නම් බණ පොතක් කියවයි. ඉඳහිට සීපදයක් ඇසේ. පිළිතුරු සීපදයක් ද අඳුර කපාගෙන එයි. ඉක්බිති ගමම නිශ්චලයි. බියකරුයි. ප්‍රේතයෝ භූතයෝ ගම පුරා සැරි සරති. හොල්මන් අවතාර ඇසෙයි පෙනෙයි.මේ අමනුෂ්‍ය කොට්ඨාසවලින් පිරි ගම ගැන සෝමවීරයෝ මෙසේ ලියති.”රාත්‍රි කාලයේ ගම ඉවුරු දෙකෙහි දෙපා තබා ගත් උස මිනිස්සු සිටිති. මෙගොඩ බිලිබාන විට එගොඩ බිලි බාන්නේ අවතාරයකි. මෝහිනී ඉදිරියට පැමිණෙන්නේ කෙස් කළඹ විදහා ගෙන අතෙහි දරුවකුද ඇතිවය. කෙස් වැටිය බැඳ ගැනීමට දරුවා වඩා ගන්නැයි ඈ ඉල්ලා සිටියි. දරුවා වඩා ගත් විට ඈ යයි. ඈ පසුපස යන්නා පසු දින හමුවනුයේ මිනී වලක් මත වැටී සිටියදීය. රාත්‍රි ගමන් යන විට යක්කු ගල් ගසති. ගස් පෙරළති. යකුන් ප්‍රේතයන් වැහෙන්නේ වැඩිපුරම ගැහැණුන්ටය. එම ගැහැණු විප්‍රකාර කරති. නටති. දඟලති. හූ කියති. යකැදුරෝ තොවිල් නටා යකුන් ප්‍රේතයන් පලවා හරිති.””අප පෙරේතයන් දැක නැතත් ගඳ දැනී ඇත. ඇතැම් ගස් යට මඤ්ඤොක්කා තැම්බු වතුරේ ගඳට සමාන ගඳක් ඇතිවිට පෙරේත ගඳ යැයි අපි විශ්වාස කළෙමු.සෝමවීරයන් ලියූ මේ තම ගම පිළිබඳ විස්තරයෙන් පුරාණ අවුරුදු 60 – 70 කට පෙර අපේ ගැමියන්ගේ ඇවතුම් පැවතුම් අභිචාර ආදිය මැනැවින් හෙළි වෙයි.කැලණි ගං මිටියාවතෙහි මිනිසුනට ගඟෙන් තොර ජීවිතයක් නැත. වැසි සමයේදි ගඟ උතුරා දෙගොඩ තලයි. වතුපිටි ගේ දොර යටකරයි. බැලවානේ වෙද මහත්මයාගේ ගෙදර අසලින් මේ ගංවතුර යටවීම ඇරඹෙතැයි සැලකේ. (ඒ සෝමවීරගේ පියා ය.) ඒ නිසාම මේ ගෙදරට ගොඩ වන්නට අඩි 10 – 12 ක් පඩි නැඟිය යුතුය.ගංවතුර කාලයට ආහාර පාන හිඟ වෙයි. එහෙත් ගඟ සමඟ මේ මිනිසුන් කිසිම අමනාපයක් නැත. වැසි සමයේදි ගඟ වක්කලම්වලදී ගිල්ම ගසයි. තවත් තැනෙක කරවටක් වතුරය. ඊටත් වැඩි වතුරේ පොව්වන්නේ නැත. ගංවතුර වැඩි කාලයට රිටක් නොපොව්වන අවස්ථා ඇත. එවන් විටෙක ඔරු පැදිය යුත්තේ තාක්කු හොඳ හැටි තබාගෙනය. වතුර මට්ටමෙන් උඩට ඔරුව ඉතිරි වන ප්‍රමාණය තාක්කුවයි. මේ පරිද්දෙන් ගඟේ ස්වභාවය අනුව ප්‍රශ්නවලට මුහුණ දීම ගැමියන්ගේ සිරිතය. එහෙත් ගඟට දොස් තැබීම ඔව්හු කිසිවිට නොකරති.පැරැණි තුරඟ තරග රේස් පිටිය හා නැරැඹුම් පොළකුඩා කාලයේදි ඔවුනගේ ලෙඩ දුක්වලට පිහිට වූයේ ද ගඟ සහ කැලයයි. ඔවුන් ඖෂධ ලෙස බීවේ ද ගස්වල පස් පංගුවයි. එක් වතාවක සෝමවීර පවුලේ කීප දෙනකුට කක්කල් කැස්ස වැළදිණි. ඒ වෙදමහත්තයා (සෝමවීරගේ පියා) කැලයට රිංගා, බාඳුරා ගොටු කඩාගෙන ආවේය. බාඳුරා ගොටුව බුජමක් වැන්න. එහි පියනක් ද වෙයි.ගොටුව තුළට යන කුඩා සතුනට පිටතට ඒම අසීරුය. ගොටුවෙහි එකතු වන වතුරෙහි සත්තු මිය යති. මේ වතුර බීමෙන් තමන් හා අනෙකුත් දරුවන්ගේ කක්කල් කැස්ස සුව වී යැයි එතුමා කියයි. දැන් කක්කල් කැස්ස වළක්වා ගන්නේ එන්නතක් මගින් වුව ඔවුන් සුව වූයේ කැලේ ගහක වැලක ගොටුවක් තුළ ඇති වතුර බීමෙනි.මේ ගමේ පාසලේ මුල් ගුරුතුමා වැසි දිනවලදි ගඟ පීනා තරණය කැර ළමයින්ට අකුරු කරන්නට ආ සැටිත් දරුවන් ගඟ දිගේ ඇවිද පාසල් ගිය හැටිත් වෙනම කතා කළ යුතු පරිච්ඡේදයක් තරම්ය. ඒ ගම් විසිතුරු පසෙක තබා මා එගම්පියස නම්වර ලද්දේ කෙසේදැයි එතුමා විමසමි.”බැලවාන” කියන්නේ බැල නමැති තෘණ වර්ගයෙන් පිරි වාන යන අරුතින් ආපු එකක්. “ඇපල පිටිය” හැදී තිබෙන්නේ ඇපල ගසින් පිරි පිට්ටනිය යන අරුතින්. “ගුරුගල්ල” කීවෙත් ගුරුගෙ ගාල යන අදහස ඇතිවයි. එදා අරිට්ඨකීවෙන්ඩු ඇමැතියා සිටි ගම ඒකයි. ඔහු සමහර තැන්වල රජවරුනගේ ගුරෙක් වශයෙන් ක්‍රියා කළා. අමිතිරිගල කියන්නේ රජ්ජුරුවන්ට අමුකිරි ගෙනා ගම යන්නයි.”අපි බෝවන රෝග රන්වල දෙවියන්ට බාර කළා. ඒ දෙවියන් කැලණි මිටියාවතේ පිදුම් ලබන්නෙක්. කොළඹ සිට අවිස්සාවේල්ල දෙසට යන්නෝ රන්වල දෙවියන්ට පඬුරු පුදා යන සිරිතක් තියෙනවා. අවිස්සාවේල්ලට කිලෝ මීටර පහක් පමණ තිබියදි රන්වල දෙවොල හමුවෙනවා. මේ දෙවියන් ලෙස පූජාවට පත්වන්නේ කලක් මෙගමේ සිටි ගුණ යහපත් මනුස්සයෙක්. කැලණි ගඟේ ඔරු පාරුවලට ආරක්‍ෂාව ලබා දුන් උපකාර කළ කෙනෙක්. රාත්‍රියෙහි වැඩකරන මිනිසුන්ගේ ප්‍රයෝජනය පතා ගංඉවුරේ පහන් දල්වා තිබෙනවා. මේ පහන් පුහුල් ගෙඩියේ හැඩය ගත් ගොක් වියමනක් තුළ තබලා ගං තීරයේ ගහක එල්ලනවා. අදත් සමහර තැනෙක මේ සිරිත පවත්වනවා. මේ පුහුල් තැබීමේ ආරම්භකයා රන්වල නමැත්තා.”ම සෝමවීරයන් කැටුව බැලවාන ඇපල පිටියට පෙර ඒ ගම්දොර පියස විමසා යමි. එහි රේස් පිටියක ලකුණු පෙනෙයි. ඒ අසල විශාල ‘ක්ලබ්’ එකක් ද තිබේ. මම ඒ ගැන ද විමසමි.”මේකෙ ඉතිහාසයක් තියෙනවා. මේ පළාත තේ, රබර් විශාල වශයෙන් වගා කරන ප්‍රදේශයක්. මේ ‘ක්ලබ්’ එක හදලා තියෙන්නේ එම වතු අධිකාරින්ගේ විවේකස්ථානයක් හැටියට. මේ පෙනෙන පිට්ටනිය එදා තුරඟ තරඟ සඳහා පාවිච්චි කළ පිටියයි. එදා මේ තරග තිබුණෙ නුවරඑළියෙ, ගාල්ල බූස්සෙ හා තල්දූව කියන මේ හරියෙ විතරයි. අශ්ව රේස් බලන්න මහා ජනසන්නිපාතයක් කඩා වැටෙන නිසා ඒ අයට නවාතැන් ගන්න හෝටල් ආදිය අවශ්‍ය වුණා. එහෙත් තල්දූවෙ ඒ පහසුකම් නෑ. ගාල්ල නුවරඑළියෙ තිබුණා. එනිසා ටිකින් ටික තල්දූවෙ මේ රේස් පිටිත් තුරඟ තරගවලින් ඈත් වුණා. අද මේකෙ නොවරදවාම පවත්වන එක් උත්සවයක් තියෙනවා. ඒ තෛපොංගල් උත්සවය. මේ පළාතේ වතු දෙමළ පිරිස මහත් උත්කර්ෂයෙන් මේ උලෙළ පවත්වනවා. එහිදී අලි ඇතුන්ගේ දිවීමේ තරග වගේ ම තිරික්කල තරගත් තියෙනවා.පිටිය කෙළවර පීඨිකාවක් මට පෙනෙයි. මම ඒ පිළිබඳව කුහුලින් බලන විට එතුමා එය ද විස්තර කරයි. “එය තමයි අශ්ව රේස් නැරැඹුම් පීඨිකාව. අද ඒක ජරාවාස වෙලා. පෙම්වතුන් හමුවන තැනක් වෙලා.මේ යන මඟේ කොළඹ සිට අවිස්සාවේල්,ට යන විට පරණ පාර අලුත් පාර බෙදෙන තැන මගේ විමසුමට ලක්විය. එහි ඉතිහාසය මම සොයා පාදා ගනිමි. ඒ ලෙව්කේ දිසාව පිළිබඳ ශෝචනීය පුවත හා මුසුවූවකි.එදා කන්ද උඩරට පාලකයා වූ ශ්‍රී වික්‍රම රාජසිංහ ක්‍රි.ව. (1798 – 1815) ඉංගිරිසිගෙන් රට බේරා ගැනීමට දැවැන්ත යුද මෙහෙයුමක් ඇරැඹීය. එහි නායකත්වය පැවැරුණේ සතර කෝරළයේ සිටි ලෙව්කේ දිසාව නම් වීරයාටය. 1803 දී මහසෙනඟ පිරිවරා මේ විරුවා ගුරුබැවුල (හංවැල්ල) බළකොටුවට පහර දීමට පැමිණියේය. නිරිපොළ වෙල්යායේ මඳක් ගිමන් සුව විඳිමින් සිටියදී පලිපාත ඇතුළු සෙනෙවිරු සමඟ කුරුම්බා ගෙඩියක රස බලන්නට ද වූහ.යුද්ධය බැලීමට පැමිණි මහ රජු ශ්‍රී වික්‍රම රාජසිංහ ගිමන් සුව විඳිමින් සිටින සේනාපතිවරුන් ගැන උරණව හේතු විමසීමකින් තොරව මේ විරුවන්ගේ ගෙල සිඳිනු ලැබිණ. අනතුරුව අවිධිමත්ව විඩාවන්ව සිටි සෙබළුන් ද රැගෙන බළකොටුවට පහර දී ගත නොහී පැරැද මිනිස් ජීවිතද නැතිකොට කන්ද උඩරටට පලා ගියේය. ලෙව්කේ දිසාව වීරවරයා මරා දමනු දුටු අපේ ජනකවියා තම නිසර්ග ප්‍රතිභාවෙන් මෙසේ ලීවේය.පුන්සඳ සේම පායාලා රටමැද්දේ රන් කෙඳි සේම පීරා ලා පිටමැද්දේ මාර සෙනඟ වට කරගෙන යමයුද්දේ ලෙව්කේ මැතිඳු අද තනියම වෙලමැද්දේමේ අසහය රණශූරයා සිහිපත් කිරීමට ඉදිකළ ස්මාරකය කොළඹ අවිස්සාවේල්ල අලුත්පාර පරණපාර හමුවන ස්ථානයේ තිබුණු එදා නිරිපොළ වෙල්යාය අපට සිහිපත් කරයි. මම නැවතත් ඔබ බැලවාන ඇපලපිටියට කැඳවාගෙන යමි.සෝමවීරයෝ උපත ලබන කාලයේ මේ රට පාලනය කළෝ ඉංගිරිසිහුය. එනිසාම මේ ගමේ ඇත්තෝ ද බොහෝ ඉංගිරිසි නම් ගනිති. එතුමාගේ මව් පාර්ශ්වයේත් පිය පාර්ශ්වයේත් සිටියෝ ඉංගිරිසි නම් ඇත්තෝ ම වූහ. එතුමාගේ පියා මාටින් නෝනිස් සේනානායකය. පියාගේ පියා ලොරෙන්සු නෝනිස් සේනානායකය. මව ලිනී ලැන්සලින් පෙරේරාය. මවගේ පියා මරියානුය. ඒ පරපුරේ ප්‍රථම සිංහල නම ලැබුණේ සෝමවීරයන්ටය. ඒ පියා ගමේ වෙද මහත්තයා මෙන්ම අනගාරික ධර්මපාල තුමන්ගේ ජාතික ප්‍රබෝධය හා පියදාස සිරිසේනගේ කතා, මහින්ද හිමියන්ගේ කවි ආභාසය ලැබූ හෙයිනි.”ඒ කාලයේ ගමේ “ටී මේකර්” නමින්ද කෙනෙකු හිටියා. ඒ සුද්දා තේ හදන කෙනාට කතා කරනවා ඇහිලා සමහර තාත්තා කෙනෙක් පුතාට ඒ නම තැබූ නිසයි.” 40 දශකයේ සිංහල ළමයිනට තැබූ නම් ඇතුළත් උපහාසාත්මක කවියක් සෝමවීරයන් මට පෙන්වයි. බොරලැස්ගමුවේ ජීවත් වූ ඒ කවියා මේ කියන්නේ ඇපලපිටිය, කුඩගම, බැලවාන පැත්තේ එදා තිබූ නම් ගම් රටාව ැන නොවේදැයි මම ද සිතමි.සැම්සන් ජැම්සන් තොම්සන් ඇල්බට් ගිල්බට් විල්බට් සිල්වසේටර් ලැම්බට් කැම්බල් ලයනල් මයිකල් සිරිල් මොරිස් සයිරස් කැන්ටර් රොම්ලස් ඇඩ්වඩ් ඩේවිඩ් විනිප්‍රඩ් ඩොනල්ඩ් වෝල්ටර් හියු වික්ටර් ඇම්බ්‍රොස් ඩන්කන් එඩ්මන්ඩ් පැට්‍රික් ගොඩ්පි‍්‍ර හැරල්ඩ් ඔලිවර් පීටර්මේ නම් ලත් සෝමවීරයන්ගේ ඥාතීන් හා මිත්‍රයෝ ද සිටිති. පියාට පින්සිදුවන්නට ඔහු බේරුණේය.ලබන සතියේ රාජසිංහ සොහොන හාගමේ තවත් පුවත්උපාලි සමරසිංහඡායා -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=as1204015</link>
    <topic>නෙළුම් විල</topic>
    <author/>
    <content>නෙළුම් විලදහස් ගණන් උපාධිධාරීහු අගනුවරට ඇදෙමින් සිටියහ. ඒ, ඔවුනට රැකියා ලබාදීම පිණිස සංවිධානය කැරුණු සම්මුඛ සාකච්ඡාවට සහභාගිවනු පිණිසය.ඇතැම් උපාධිධරයන්ගේ තරුණ විය ඉක්මවා යමින් තිබිණ. ඊට හේතු වී තිබුණේ උපාධිය ගැනීමට පමා වීමයි. ඔවුන් සරසවි ආ යුගයේ නොයෙක් කරදර ඇති වී තිබිණි. විටෙක භීෂණයකි. විටෙක සරසවි අරගලයකි. විටෙක සරසවි වැසීමකි. මේ සියලු කාරණා විටින් විට ඔවුන්ගේ උපාධියට හරස් ව තිබිණ.ඇතැම් දෙනා පැමිණ තිබුණේ පවුලේ සාමාජිකයන් ද කැටුවය. මහලු මාපියෝ අත දරුවෝ, ස්වාමිවරු ඒ අතර වූහ.සම්මුඛ පරීක්ෂණයට පෙනී සිටීමට රැඳී සිටින අතර හඬන අතදරුවන් නැළවීමට ද වියපත් වූ මාපියනට අහරක් සෙවීමට ද ඔවුන් එහා මෙහා දිව යුතුව තිබිණ.බොහෝ දුර බැහැර සිට ආ අයට කොළඹට කිට්ටු පෙදෙස්වල නවාතැන් ගෙන සිටීමට සිදුවූ බව ද කෑමබීම ගමන් වියදම් ආදිය සඳහා සැලකිය යුතුª මුදලක් වැය කිරීමට ද සිදුවූ බව අසන්නට ලැබිණ.මේ සියලු කරදර අස්සේ තරුණියක් මහත් කලබලයෙන් එහා-මෙහා දිව යනු දැකගත හැකි විය. ඇය අමුත්තෝ කරා ගොස් මොන මොනවාදෝ අසමින් සිටියාය.’මොකක්ද මිස් වෙලා තියෙන්නේ’ ප්‍රධාන ආරක්ෂක මහතා ඇගෙන් විමසීය.’අනේ බලන්නකො මගේ බෑග් එක මෙතනයි තිබුණෙ. ඒක නෑනෙ’ඇය පෙන්වූ තැන එකම වර්ගයේ බෑග් රැසක් තිබිණ.’මොනවද මිස් ඇතුළෙ තිබුණේ’’මගෙ සල්ලි, බැංකු පොත, ෆෝන් එක’. දැං මං කොහොමද ගෙදර යන්නෙ?’ ඇය හඬා වැටුණාය.’ඔයාට කාවද සැක?’’මං කොහොමද කවුරුවත් සැක කරන්නෙ?’ආරක්ෂකයා ඇයගේ වතගොත මෙන්ම බෑගයේ තිබූ භාණ්ඩ ලයිස්තුවත් ගෙන දුරකථන අංකය ද සටහන් කරගත්තේය.’අපි මොනව හරි කරන්න බලමු’ අවට සිටියෝ නන්නාඳුනන තම සොහොයුරිය ගේ දුක බෙදා ගත්හ. මුදලක් එකතු විය.’ආ ගමන් වියදමට මේක තියාගන්නකෝ’ ඔවුහු එය ඇයට පිරිනැමූහ.ඇගේ දෑසට කඳුළක් ඉනීය.මුදල් තිළිණය දෝතින් ගත් ඇය කඳුළු පිරි දෑසින් ඔවුන් වෙත හැරුණාය.’ඔයාලට ගොඩක් පිං!’ අනතුරුව ඕ වහ-වහා නික්ම ගියා ය.ප්‍රධාන ආරක්ෂක මහතා ගේ හිතට අදහසක් ආවේය. ඔහු ඇයගේ නැතිවූ ජංගම දුරකථනයේ අංකයට ඇමතුමක් ගත්තේය. ප්‍රතිචාරයක් නොලැබිණ. යළි ගත්තේය. ප්‍රතිචාරයක් නොවීය. එහෙත් පසුබට වූයේ ඔහු නොවේ. විටින් විට, ඒ වෙනුවෙන් දරන ලද උත්සාහය පැයකදී පමණ මල්පල දැරීය.’අනේ ඔව් අපට වැරදීමක් වෙලා?’ එහා කෙළවරින් පිළිතුරු දුන්නේ තරුණියකි.’අනේ ඔව් බෑග් එක මාරුවෙලා කියල දැනගත්තෙ මේ දැන්. මගෙ බෑග් එක කියල ගෙනත් තියෙන්නෙ වෙන බෑග් එකක්!’පැවතියේ තීරණයක් නොගත හැකි කෙටි නිහඬතාවකි.’දැං මං මොකද කරන්නෙ?’ තරුණිය ගේ හඬ අවදි විය.මේ අතර ආරක්ෂක තැනට තවත් දුරකථන ඇමතුමක් ආයේ ය.’පොඩ්ඩක් ඔහොම ලයින් එකේ ඉන්ඩ’ යැයි පෙර තරුණිය මඳකට රඳවාගත් ඔහු දෙවන ඇමතුමට පිළිතුරු දෙන්නට සූදානම් වූයේ ය.’හලෝ මං මේ අර බෑග් එක නැතිවුණු එක්කෙනා. මං මේ වෙනින් කෙනෙකුගෙ ෆෝන් එකකින් කතා කරන්නෙ? මගෙ බෑග් එක ගැන ආරංචියක් නැද්ද?’ආරක්ෂක නිලධාරියාගේ මුහුණ එළිය වූයේය.’තියනව. ආරංචිය ආව.’ ඔහු පිළිතුරු දුන්නේ ජයග්‍රාහී විලාසයෙනි.අනතුරුව ඔහුට හිතට ගණදෙවි නුවණක් ආවේය. ඔහු දෙදෙනා ම මෙසේ දැනුවත් කළේ ය.ඔයාල දෙන්නම එකම පළාතෙනෙ. ඒ වගේ ම දෙන්නම දැන් හුඟ දුරක් ගිහිල්ලනෙ තියෙන්නෙ. ඒ හින්ද දෙන්න කතා කරගෙන ළඟම තියෙන පොලිසියකට ගිහිල්ල මාරුව ඇරගන්ඩ. හරිද?’තරුණියෝ දෙදෙනා ඊට එකඟ වූහ. ඉන්පසු ඔහු දෙවැනි තරුණිය යළි සම්බන්ධ කරගෙන ඇගේ බෑගයේ වූ දේවල් ගැන විමසා අදාළ බෑගය පිරික්සා වෙන්කර තැබුවේය.පැය කිහිපයකට පසු ප්‍රධාන ආරක්ෂක තැනට දුරඇමතුමක් ලැබිණි.’අපේ මාරුව ඇර ගත්ත. ඔයාට ගොඩක් පිං’’අනිත් බෑග් එක ගන්න හෙට එනවද?’ඔව් හෙට එනව‘පසුදින ඒ තරුණිය ආරක්ෂක මහතා හමුවේ පෙනී සිටියේ සතුටු වතිනි.’ආ මෙන්න ඔයාගෙ බෑග්එක. දැන් ඉතින් දෙන්නගෙ බෑග් දෙක හරිනෙ.’ ආරක්ෂක තැන සිය යුතුකම හා වගකීම ඉහළින්ම ඉටු කරමින් ලද්දේ ඉහළම සතුටකි.’බොහොම ස්තුතියි’ තරුණිය රටක් වටිනා සිනාවක් පෑවා ය.’මං ඔයාට පොඩි දෙයක් කියන්න ඕනෑ. මෙහෙම කිව්වට තරහ වෙන්න එපා’ තරුණිය දෙස බැලූ ආරක්ෂක නිලධාරියා ගේ මුහුණ බැරෑරුම් විය.’මොකක්ද?’’තමන්ගෙ වටිනා කියන දේවල් ආරක්ෂාකාරීව තියාගන්න එක තමන්ගෙම වගකීම. තමන්ගෙ ඕනෑඑපාකම් ගැන විතරක් හිතල හිතුමතේ කටයුතුª කළොත් වෙන්නෙ තව කෙනෙකුට අසාධාරණයක්!’ජෝන් ද සිල්වා සමරු රඟහලේ ප්‍රධාන ආරක්ෂක නිලධාරි මහතා ඇතුළු සැමට ප්‍රණාමය පුදමි.  කැලණියේ, වරාගොඩ පුෂ්පනාත් ජයසිරි මල්ලිකාරච්චි මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=as1204016</link>
    <topic>“ඩිෂුම්! ඩිෂුම්! ඩිෂුම්!”</topic>
    <author>ජැක්සන් ඇන්තනී</author>
    <content>“ඩිෂුම්! ඩිෂුම්! ඩිෂුම්!””ඉඳා කාල වරෙං” ඩිෂෝව්...! ”හිග්...!” “හිතුව මදි...” ට්‍රැට්.... ට්‍රැට්.... ට්‍රැට්..... ”ඩිෂෝව්...!” “ඩිෂෝව්...!”මම කාලයක් චිත්‍රකථාකරුවෙකු වී සිටියෙමි. 1978 පමණ සිට 1983 වන තුරු ම මම පුවත්පත් කිහිපයකට ම ප්‍රකට චිත්‍රකථා ඇඳ දුන් චිත්‍රකථා කාරයෙකි. කුඩා අවධියේ සිට ම චිත්‍රකථා රස වින්දනයට පුරුදු වී සිටි මම සාමාන්‍ය පෙළ යුගයේ සිට ඩ්‍රෝවින් පොත්වල උල්පත් පෑනෙන් චිත්‍රකථා අඳින්නට පටන් ගත්තෙමි. මගේ මිත්‍රයෝ ඒවා කියවා රස වින්දහ. එහෙත් චිත්‍ර කථාවක් අඳින නිවැරදි තාක්ෂණය පළමු වරට මා දැක ගත්තේ 1977 වර්ෂයේදී මා උසස් පෙළ හදාරමින් සිටියදී ය.නෙවිල් ඩයස් සුබසිංහගේ “වාරුවෙන් යන මිනිස්සු” නාට්‍යය තරුණ සේවා සභාවෙන් සම්මාන 7ක් දිනා හොඳම නාට්‍යය ලෙස තේරුණි. මා එහි උප ප්‍රධාන චරිතයක් රඟපානාතර අධ්‍යක්ෂවරයාගේ සහාය ශිල්පියා ද වූ හේතුවෙන් මගේ පරිවාස යුගය මේ අවධියේ දී ඇරඹුණි. නාට්‍ය විනිශ්චය කරන්නට පැමිණි චන්ද්‍රසේන කිරිවත්තුඩුව මහතාගේ අනුග්‍රහයෙන් අපට ටයිම්ස් ආයතනයේ හා ලේක්හවුසියේ දොරගුළු විවර වුණි.ඩිෂුම් මාස්ටර්ලේක්හවුස් ආයතනයේ චිත්‍රකථා ඇඳි බන්දුල හරිශ්චන්ද්‍ර සහ ජනක රත්නායකගේ මේසය අසල සිට චිත්‍රකථා අඳින නිවැරදි තාක්ෂණය මම අසා දැනගත්තෙමි. මේ ප්‍රවීණ චිත්‍රකථාකරුවන් දෙදෙනාම මට ගුරු වී කටු පෑනක් සහ ඉන්ඩියන් ඉන්ක් බෝතලයක් ලේක්හවුස් පොත් හලෙන් හෝ, ඕල්කොට් මාවතේ කතෝලික පොත් හලෙන් හෝ ලබා ගන්නැයි දන්වා සිටියෝ ය.ඒ දිනවල මගේ පියා රැකියාව කළේ යාපනයේ ය. ඔහු ගෙදර එන්නේ මාස අන්තිමයේ පඩි ලැබුණු පසු යි. ඉන්ඩියන් ඉන්ක් බෝතලයකට සහ කටු පෑනකට මා රුපියල් 60ක් වැය කළ යුතු ය. මගේ පැරැත්තයෙන් උනන්දු වූ අම්මා, තාත්තා ගමේ එන්න පෙර ලොකු මාමා හමු වී මට රුපියල් 60ක් ණයට ඉල්ලා දුන්නා ය.චන්ද්‍රසේන කිරිවත්තුඩුව හෙවත් ‘කිරි අයියා’ ටයිම්ස් ආයතනයේ දී මා ආතර් යූ.අමරසේන මැතිඳුන්ට හඳුන්වා දී තිබුණි. 1978 පමණ වන විට අමරසේන මහතා බ්ලූමැන්ඩල් මාවතේ මල්ටි ෆැක්ස් ආයතනයට සම්බන්ධ වී සිටි නිසා මට ඒ ආයතනයේ දොර ඇරී තිබුණි.වසර කීපයක් පුරා චිත්‍රකථා කොතෙක් ප්‍රමාණයක් ඇඳ තිබුණත් ඒවා සියල්ල ප්‍රතික්ෂේප වී කුණු බක්කියට ම ගියේය. එහෙත් මම උත්සාහය අත නෑරියෙමි.කොතෙක් ප්‍රතික්ෂේප වුවත් අධෛර්යයට පත් නොවන මේ තරුණයා කෙරෙහි විශ්වාසවන්ත වූ කැමිලස් පෙරේරා මැතිඳුන් (ගජමෑන්) මා බන්දුල පද්මකුමාරයන් වෙත යොමු කළේ ය. එතුමන් ඒ වන විට මල්ටි ෆැක්ස් ආයතනයේ ‘කුමරි’ නමින් අලුත් රැල්ලක පුරෝගාමී පුවත්පතක් ආරම්භ කොට තිබුණේ ය.මගේ උනන්දුව සහ හැකියාව කිරා මැන බැලූ බන්දුල පද්මකුමාර මහතා කුමරි පත්‍රයේ ‘ගී මංජුසාව‘ නම් පිටුව මවෙත පරිත්‍යාග කළේය. මා ඇඳි චිත්‍රයක් පළමු වරට මුද්‍රණය වූවේ ‘කුමරි’ පත්‍රයේ ය. එතැන් සිට ‘බන්දු අයියා’ මට සොඳුරු ගුරුවරයෙක් බවට පත් විය.ගිනි අවි ඩිෂුම්’ගී මංජුසාවේ’ ජනප්‍රියත්වයෙන් මට සිත්තර පත්‍රයේ වැඩ කරන්නට මඟ පෑදුණි. මේ දිනවල හතු පිපෙන්නා සේ චිත්‍රකථා පත්තර පිපෙන්නට විය. ජනප්‍රිය චිත්‍රකථා කරුවන්ව මේ “හතු පත්තර”වලට බිලී බා ගැනීමේ ක්‍රියාවලිය ඇරඹුණි. සිත්තර පත්තරයේ ‘කුළු හරක්’ නම් ජනකාන්ත ක්‍රියාදාම ගොපළු කථාව අඳිමින් සිටි ඇන්ටන් බී.පෙරේරාට ද මේ ඉරණමට ගොදුරු වන්නට සිදුවිය. ඇන්ටන් බී.පෙරේරා ගෙන් හිස් වූ ‘කුළු හරක්’ කථාව පාඨක ඉල්ලීම මත දිගට ම අඳින්නට සිත්තර පත්‍රයට අවශ්‍ය විය.කැමිලස් පෙරේරා මහතා මා කැඳවා ‘කුළු හරක්’ අඳින්න පුළුවන්දැයි ඇසීය. පස්වනක් ප්‍රීතියෙන් පිනාගිය මම දැඩි උනන්දුවෙන් ඒ අභියෝගය බාර ගතිමි. සෑහෙන කාලයක් නිර්ණාමිකව ‘කුළු හරක්’ ඇන්ද මම වහාම ඒ කථාව අවසන් කොට ඒ පිටුවේ ම මගේ ස්වතන්ත්‍ර චිත්‍රකථාවක් ඇන්දෙමි. එතැන් සිට මම ක්‍රියාදාම චිත්‍රකථා කාරයෙක් වූයෙමි.සිත්තර, සුහද සහ ස්වර්ණ යන චිත්‍රකථා පත්තරවල මගේ කතා සහ චිත්‍ර පළ විය. “ලිහිණින්ගේ රාත්‍රිය”, “සාතන්ගේ පුත්තු”, “යකාට බය නම්” ආදී ප්‍රකට චිත්‍රකථා කිහිපයක් ම මම නිර්මාණය කෙරුවෙමි. මේ හැම කථාවක්ම බටහිර චිත්‍රපට ඇසුරින් නිර්මාණය වූ ඒවාය.කුඩා කල පකිස් පෙට්ටියකට තාත්තාගේ කෑලි හයේ ටෝච් එක බැඳ තනාගත් ප්‍රොජෙක්ටරයෙන් පොඩි වී කුඹුරට චිත්‍රපට පෙන්වූ මට චිත්‍රකථාවෙන් ලැබුණේ විශාල ප්‍රාණයකි. මා ඇඳි චිත්‍රකථා සියල්ලම මගේ චිත්‍රපට සිහිනයන් ය. ඒවාවල බොහෝ සටන් තිබුණේ ය. ‘ඩිෂෝව්...!” කියා පහරක් ගැසූ කළ දුෂ්ඨයා කරණම් ගසා උඩින් වීසි වී ගොස් ඈතට වැටෙයි. මැරයින් රෑනක් සමඟ තනිව පොරබදන වීරයා එක් මැරයකුගේ කකුලෙන් අල්ලා කරකවා සෙසු පිරිස වෙත දමා ගසයි. සියල්ලෝ ම පෙරළී, කරකැවී වැටෙති. ස්වාභාවික ජීවිතය තුළ මිනිස් ශක්තියකට කළ නොහැකි තරමේ චණ්ඩිකම්, වීරකම්, එඩිතරකම්, හපන්කම් මම මගේ චිත්‍රකථා වීරයින් ලව්වා සිදුකරවා ගත්තෙමි. ඒ දිනවල සිංහල බයිස්කෝප්වල ගහ මරා ගත් ගාමිණී ෆොන්සේකා, එච්.ඩී.කුලතුංග, බන්දු මුණසිංහ, ඇලෙක්සැන්ඩර් ප්‍රනාන්දු හා රොබින් ප්‍රනාන්දු වැනි සෙලියුලොයිඩ් ෆයිට් කාරයින්ටවත් කළ නො හැකි වික්‍රම මගේ චිත්‍රකථා වීරයින් සිදු කළේ ය.එහෙත් මීට ටික දිනකට පෙර ඉන්දියාවේ ආන්ද්‍රා ප්‍රදේශ් හි හයිද්‍රාබාද් නගරාසන්නයේ රාමෝජි චිත්‍රාගාරයේ මා සිදුකළ මැර පහරදීම කෙළෙසකවත් මා එදා ඇඳි චිත්‍රකථාවකට දෙවැනි වූවේ නැත. අපේ සිනමාවේ 70 දශකයේ තිබූ ක්‍රියාදාම සටන් ජවනිකා එවක සමාන්තර ඉන්දියානු සිනමාවට වඩා ලොමුදැහැගන්වන සුළු යැයි මට මතක තිබේ. අප ඒ දිනවල නැරඹූ සමහර හින්දි චිත්‍රපටවල සිටි කාඩ්බෝඩ් වීරයින්ට වඩා හොඳින් අපේ ක්‍රියාදාම අධ්‍යක්ෂවරු නළුවන් මෙහෙයවා තිබුණි. සටන් චිත්‍රපට සඳහා යොදන ‘ඩිෂෝව්” ශබ්දය පවා සමාන්තර ඉන්දියාවට වඩා ගැඹුරු හ¼ඩින් අපේ චිත්‍රපටවල තිබුණේ ය.එහෙත් 80 දශකයේ සිට ඇරඹුණු සිංහල චිත්‍රපට කර්මාන්තයේ කඩා වැටීමේ හේතුවෙන් වර්තමාන සිනමාවේ ක්‍රියාදාමය පිරිහී ගියේය. ටයිටස් තොටවත්තයන් සහ ගාමිණී ෆොන්සේකා එකතු වී බිහි කළ ‘චණ්ඩියා’ නම් චරිතයේ තිබූ යථා වීරත්වය ඊළඟ යුගයේ නළුවන් අතින් සරුවපිත්තල වී ගියේය. දෙවන යුගයේ දී ගාමිණී ෆොන්සේකාගේ චණ්ඩිකම අනුකරණය කරන්නට උත්සාහ කළේ සිනමාවේ සිටි චණ්ඩින් පමණක් නොවේ. පාතාලේ චණ්ඩින් ද ගාමිණී ෆොන්සේකා සොයා දුන් චණ්ඩි ඉංගිත අනුකරණය කළෝ ය.චිත්‍රකථාවේ ඩිෂුම්මම රාමෝජි සටන් ජවනිකාවට පෙර චිත්‍රපට කිහිපයකට ම සටන් ඉරියව් රඟ පා තිබුණෙමි. ඉන් ’ගිනි අවි සහ ගිනි කෙළි’ චිත්‍රපටයේ සිටි තුම්මුල්ලේ පද්මේගේ සටනත් ‘රන්දිය දහර’ චිත්‍රපටයේ සිටි ලයනල් ගේ සටනත් දෙක ම අධ්‍යක්ෂණය කළේ උදයකාන්ත වර්ණසූරිය යි. මේ ලිපියේ ආරම්භයේ දී මා චිත්‍රකථා අත්දැකීම් ආවර්ජනය කළේ හේතු සහිතව ය. උදයකාන්ත වර්ණසූරිය නම් වර්තමාන චිත්‍රපට අධ්‍යක්ෂවරයා වනාහී මා චිත්‍රකථා ඇඳි යුගයේ මට සමාන්තරව ම චිත්‍රකථා ඇඳි චිත්‍ර ශිල්පියෙක් ය.ඔහු ඒ දිනවල ඇඳි චිත්‍රකථාවල ද ක්‍රියාදාම ජවනිකා බොහොමයක් ම අඩංගු වී තිබුණි. එහෙයින් උදයකාන්ත මා තුම්මුල්ලේ පද්මේ ලෙස සහ ලයනල් ලෙස මෙහෙයවද්දී ඔහු සතුව ක්‍රියාදාම රූපාවලියක් තිබුණි. බටහිර සිනමාව ක්‍රියාදාම අවස්ථාවන්හී ”Shots Breakdown” සඳහා භාවිතා කරන්නේ චිත්‍ර ශිල්පීන් ලව්වා සකස් කරගත්”Story Board” හෙවත් චිත්‍ර රූප සටහන් මාලාවකි. එහෙයින් චිත්‍රකථාවත් චිත්‍රපටයත් අතර ඇත්තේ අන්‍යොන්‍ය සම්බන්ධතාවක් ය.2012 වර්ෂයේ පෙබරවාරි 11 වැනි දින රාමෝජි චිත්‍රාගාරයේ දී සදේශ් කුමාර් නම් තරුණ චිත්‍රපට නිෂ්පාදකවරයා මට දමිළ සිනමාවේ ප්‍රකට ක්‍රියාදාම අධ්‍යක්ෂවරයකු වන සිල්වා මාස්ටර් හඳුන්වාදුන්නේ ය. ඔහු එතැන් සිට දින තුනක් පුරා මේ දැවැන්ත ක්‍රියාදාමය අධ්‍යක්ෂණය කළේය.ආයුධ සන්නද්ධ පහළොස් දෙනකු සමඟ නිරායුධ වීරයෙකුට සටන් කළ හැකිද? සිල්වා මාස්ටර් ගේ පළමු අවධානයට ලක්වූ ගැටලුව නම් මෙයයි. ඔහු මේ පැනයට පිළිතුරු ලැබෙන අයුරේ ක්‍රියාදාමයක් සකස් කළේය. මේ සටන සඳහා චිත්‍රපටයේ විනාඩි 04ක් පමණ වැය කළ හැකිදැයි හේ නිෂ්පාදක සදේශ් කුමාර්ගෙන් ඇසුවේ ය. සදේශ්ගේ අනුමැතිය සහිතව ඔහු රාමෝජියේ සියලු පහසුකම් සහිත දින තුනක් ඉල්ලා ගත්තේය.බැන්ඩූ නම් චරිතය සමඟ මාරාන්තික සටන් කරන මේ මැරයින් පහළොස් දෙනා මදුරාසියෙන් ගෙන්විය යුතු යැයි ඔහු යෝජනා කළේය. මදුරාසිය තමිල්නාඩු ප්‍රාන්තයේ ය. රාමෝජිය ආන්ද්‍රා ප්‍රදේශ් පළාතේ ය.මා මදුරාසියේ සිට රාමෝජි ගියේ අභ්‍යන්තරික ගුවන් යානයකිනි. ඒ සඳහා මට ගුවන් පැය දෙකක් ගත විය. සදේශ් කුමාර්ගෙන් අනුමැතිය ලත් සිල්වා මාස්ටර් ගේ පුහුණු ප්‍රවේග නළුවන් මදුරාසියේ සිට පැය අටක කාලයක් ගෙවා මාර්ග ප්‍රවාහනයෙන් රාමෝජි පැමිණ සිටී. සිල්වා මාස්ටර් විසින් මේ අති දක්ෂ ප්‍රවේග නළුවන් (StuntActors) මට හඳුන්වා දෙනු ලැබිණ. මම ඔවුන්ගේ පුහුණු වෘත්තීය පිළිවෙත් දැක පුදුම වීමි. ඔවුන්ගේ රැකියාව ඔවුන්ට ආගමකි. ඔවුන්ගේ හැකියාව ඔවුන්ට රැකියාවකි. දුටු මතින් භයානක මැරයින් සේ පෙනෙන මේ පුහුණු වෘත්තිකයින්ගේ පිළිවෙත් සහ ඇබ්බැහි ඉතාම විනයානුකූල ය.මේ විනාඩි 04ක සටන් ජවනිකාව අධ්‍යක්ෂණය කරන්නේ සටන් අධ්‍යක්ෂවරයා ය. සමස්ත චිත්‍රපට අධ්‍යක්ෂවරයා නිරීක්ෂකයෙක් පමණක් බවට පත්වෙයි. සිල්වා මාස්ටර් ගේ (Shot Breakdown) රූප සැලැස්මට අනුව කැමරා ශිල්පී, ආලෝක ශිල්පී, වේශ නිරූපණ ශිල්පී ආදීන් අවනතව ක්‍රියාත්මක වෙයි. ඔහු මේ ජවනිකාව රූපගත කොට, සංස්කරණය කොට, ශබ්දතලය ද නිමවා සදේශ් කුමාර් වෙත භාර දෙයි.අපේ රටේ සටන් අධ්‍යක්ෂවරයාගේ කාර්යය වන්නේ දර්ශන තලය තුළදී ක්‍රියාදාමය සකස් කර දීමයි. මේ ක්‍රියාදාමය රූපගත කොට ගන්නා සැලැස්ම අධ්‍යක්ෂණය කරන්නේ සමස්ත චිත්‍රපටයේ අධ්‍යක්ෂවරයා ම ය. අද හොලිවුඩ්, බොලිවුඩ්, කොලිවුඩ්, ටොලිවුඩ් ආදී ජනප්‍රිය චිත්‍රපට සන්තතියේ ම ක්‍රියාදාමකරණය උක්ත සඳහන් පරිදි ම සිදුවෙමින් පවතියි. සිල්වා මාස්ටර් වනාහී ඒ වූ ජනකාන්ත සිනමාවේ ප්‍රවීණ ක්‍රියාදාම අධ්‍යක්ෂවරයෙකි.මම අද ඔහු යටතේ සටන් කරමි. ඔහු පූර්ව විනිශ්චයෙන් සකස් ;කාටගෙන සිටින සටන් සැලැස්ම තුළ මට කවරාකාරයේ ප්‍රවේගාත්මක ඉංගිත දරන්න සිදුවේදැයි මම නො දනිමි. එහෙත් මගේ අධ්‍යාත්මය ශක්තිමත්ය. මා කුඩා කල සිට සටන් කලාවන් පුහුණු වී සිටියෙමි. සාමාන්‍ය පෙළ අවදියේ දී රාගම ජෝ මයිකල් මාස්ටර්ගේ මල්ලව පොර පන්තියේ මම කලක් පුහුණු වී ඇත.ජයන්තගේ අත් නාට්‍ය කණ්ඩායමට තෝරාගත් රාජා කන්නන්ගර කළු පටිධාරී කරාටේ කරුවෙකි. මම ඔහුගෙන් කරාටේ අඩි කීපයක් ඉගෙනගෙන ඇත්තෙමි. ජයන්ත චන්ද්‍රසිරි කේරළයේ ගොස් දැන ඉගෙන ආ කලරි සටන් ඇසුරෙන් ලංකාවේදී ඔහු අංගං සටන් අඩි සකස් කර ගත්තේ සේනක විජේසිංහගේ ජීට් කුංඩු සහ කුංග්ෆු දැනුම ඇසුරෙනි. ජයන්තගේ ‘අකාල සන්ධ්‍යා’ ටෙලි නාට්‍යය සඳහා මා මාස තුනක් පමණ කොළඹ සුදර්ශී ශාලාවේ සිට ඒ සටන් ක්‍රමයෙන් ව්‍යායාමික වී ඇත.මා පෙබරවාරි 11 වැනිදා අලුයමින් රාමෝජි චිත්‍රාගාරයේ සටන් පරිශ්‍රය වෙත යන විට අසූවක් පමණ වූ සමස්ත නිෂ්පාදන කණ්ඩායම සැදී පැහැදී සිටියේ ය. මා වෙනුවෙන් වෙන් කොට තිබූ කැරවෑන් රථයේදී වේශ නිරූපණ ශිල්පියා දවස ආරම්භ කළේ ය. බැන්ඩූ පිටියට පිවිසෙයි. මැරයෝ බලා සිටිති. අප සටනට සුදානම්!ජැක්සන් ඇන්තනීwww.jacksonanthony.comඡායාරූප – උදේනි අල්විස්නිරෝෂන් එදිරිමාන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=av1204012</link>
    <topic>යාත්‍රා</topic>
    <author>තුෂාරි වික්‍රමසිංහ</author>
    <content>යාත්‍රාරූපවාහිනී වැඩසටහන් නිෂ්පාදිකාවක, අධ්‍යක්ෂකවරියක ලෙස රසිකයන් අතර ජනාදරයට පත් විනීතා කරුණාරත්න මේ දිනවල කලා කටයුතු බොහොමයක නියැළෙනවා. ඇය අධ්‍යක්ෂණය කරන ‘ආලකමන්දාව‘ වැඩසටහනත් ‘සුහානි රාත්’ හින්දි ගීතාවලියත් රසිකයන් අතර බෙහෙවින් ජනප්‍රියයි.පසුගිය දිනෙක අප අතරින් වියෝවූ කලාකරු ඇන්ටන් ජූඩ් පිළිබඳ විශේෂ වැඩසටහනක් ඇය නිර්මාණය කළ ‘සෙනෙහසේ නවාතැන’ ඔස්සේ විකාශනය වූවා. මේ පිළිබඳ විනීතා අපිත් සමඟ කතා බහ කළා.“සෙනෙහසේ නවාතැන’ වැඩසටහනින් කලාකරුවන් රැසක් ගැන මම වැඩසටහන් ඉදිරිපත් කළා. ඒ අතරින් පසුගියදා අප අතරින් වියෝ වුණු ප්‍රවීණ රංගන ශිල්පි ඇන්ටන් ජූඩ් ගැනත් මම විශේෂ වැඩසටහනක් කළා. ඇන්ටන් ජූඩ් කියන්නේ ඉතාම දක්ෂ, නිහතමානී කලාකරුවෙක්. එවැනි පුද්ගලයෙක් අප අතරින් වියෝවීම ඇත්තටම කනගාටුදායක කරුණක්.  ජනප්‍රිය නළු රන්ජන් රාමනායක මේ දිනවල චිත්‍රපට රැසක ප්‍රධාන චරිත නිරූපණය කරන බව අපිට දැනගන්නට ලැබුණා. හැමදාමත් කාර්ය බහුල ජීවිතයක් ගත කරන රන්ජන් ගෙන් ම මේ ගැන අහල බලන්න ඕන කියලා අපි හිතුවා. ඒ නිසා ම අපි රන්ජන්ට දුරකථනයෙන් කතා කළා.පසුගිය දිනවල මම චිත්‍රපට කිහිපයකම ප්‍රධාක චරිත නිරූපණය කළා. ඒ අතරින් සුදේශ් වසන්ත පීරිස් ගේ ‘ජීවිතය ලස්සනයි’ චිත්‍රපටයේ රූගත කිරීම පසුගිය දිනෙක අවසන් කළා. ඊට අමතරව ‘පරපුර’ චිත්‍රපටයේ් රූගත කිරීම් නිම කළා. තව සතිස් කුමාර් ගේ නවතම චිත්‍රපටයකට දායක වන්නට බලාපොරොත්තුව සිටිනවා. ඊට අමතරව ‘සිද්ධාර්ථ’ චිත්‍රපටයේ සුද්ධෝදනරජතුමාගේ චරිතයට රංගනයෙන් එක් වෙන්නටත් සූදානමින් පසුවෙනවා. ‘සිද්ධාර්ථ’ චිත්‍රපටයේ පිටපත ඉතාම සංවේදීයි. ඒ වගේ ම ලස්සනයි. ඇත්තටම මම මෙහි රඟපාන සුද්ධෝදන, චරිතය මට සුවිශේෂියි. මොකද එය ඉතාම සංවේදී චරිතයක්. මම බෞද්ධ ආගම තදින්ම අදහන, විශ්වාස කරන ඒ අනුව ජීවත් වන්නට උත්සාහ කරන්නෙක් හැටියට මගේ සිතට තදින් ම කාවැදුණු චරිතයක් එය.ගී පද රචක රවී සිරිවර්ධන රැකියාවක නියුතුව සිටියේ ඕස්ට්‍රේලියාවෙයි. ඔහු පසුගිය දිනෙක නැවතත් ලංකාවට පැමිණි බව අපිට ආරංචි වුණා. දුරු රට සිට පැමිණි රවී අපිත් එක්ක තම සතුට බෙදා ගත්තේ මේ විදිහට.“මං ලංකාවට ආවා. ඒ ආවේ වැඩ ගොඩක් කරන්න බලාගෙන. ‘රෝහණ ලකුණ’ ග්‍රන්ථයේ දෙවැනි කාණ්ඩයේ වැඩ කටයුතු සූදානම් කරගෙන යනවා. මගේ ගී පද රචනා ඇතුළත් ගීත ගණනාවක් ම මමවත් නොදැනුවත්ව රිංගින් ටෝන්ස් සඳහා ලබාදීලා. ඒ නිසා ඒ ගැන සොයා බලන්නත් තියෙනවා. අපේ බුද්ධිමය දේපළ මංකොල්ල කන පුද්ගලයින්ට විරුද්ධව මම නීතිමය ක්‍රියා මාර්ග ගන්නවා.මේ අවුරුද්ද අවසන් වීමට පෙර මගේ නවතම ගී පද රචනා ඇතුළත් ගීත ඇල්බමයක් නිකුත් කරන්නත් පුංචි බලාපොරොත්තුවක් තියෙනවා. එනිසා මේ කාල සීමාව මට තරමක් කාර්ය බහුල කාලයක් වේවි කියලා මම හිතනවා.ඉන්දික මල්ලවආරච්චි, අපිට ඉන්න දක්ෂතම ඡායාරූප ශිල්පියෙක්. ඉන්දික ගේ ‘ආර්ටිස්ට් ක්‍රියේෂන්’ ආයතනයේ ශාඛා ගණනාවක් ම ලංකාවේ ප්‍රදේශ කිහිපයකම තිබෙනවා.ඒ වෙතින් මංගල ඡායාරූපකරණය, ආධුනිකයින්ට රංගන වරම් ලබාදීම මෙන් ම වීඩියෝ කරණය, ටෙලිනාට්‍ය චිත්‍රපට නිෂ්පාදනය කිරීමේ වැනි කලා ලොවට විවිධාකාරයෙන් අත්‍යවශ්‍ය වන සේවා රැසක් ඉටුවෙනවා.පසුගිය දිනෙක ඉන්දිකගේ ‘ආටිස්ට් ක්‍රියේෂන්’ ආයතනයේ නවතම ශාඛාවක් වෙන්නප්පුවේදී විවෘත කළා.මේ උත්සවයට කලා ලොවේ නළු නිළියන් රැසක් පැමිණ ඉන්දිකට සුබපැතුවා. ඔන්න අපෙනුත් ඉන්දිකට සුබපැතුම්!තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=av1204013</link>
    <topic>හිනා කතා</topic>
    <author/>
    <content>හිනා කතාගන වනාන්තරය වෙත ගොස් පුරා රැයක් නිදි වර්ජිතව එහි රැඳී සිටිමින් අලි ඇතුන් ප්‍රමුඛ විවිධ වර්ගයේ වන සතුන් සිතපුරා නැරඹීමට කතිකා කරගත් පියල් සහ ජයරත්න එක් සති අන්තයක හවස් යාමයේ එවන් වනාන්තරයකට පිවිස උස ගස් දෙකකට නැඟ ගස් දෙබලක වාඩි ගත්තේ ආරක්‍ෂාව සඳහා තුවක්කු ද අතැතිවය.සෝදිසියෙන් වනය දෙස බලා සිටි පියල් හදිසියේම දුටුවේ ගස් අතරින් මතුව ඉදිරියට එන ඉතා රූමත් කාන්තාවකි. දෙවඟනක බඳු ඇගේ රූපශ්‍රීයෙන් වශීවී ඔහු ඈ දෙස ඇසිපිය නොහෙළා බලා සිටිද්දී කොහේදෝ සිට එතැනට කඩා පාත්වූ වලසකු ගොරවමින් ඇය වෙත කඩා පනින්නට සූදානම් වෙනවා දැක වහා තුවක්කුව මානා වලසා ඉලක්ක කොට වෙඩි තැබීය. හරියටම හිස මැදට වැදුණු වෙඩිල්ලෙන් වලසා කපාහෙළූ ගසක් මෙන් බිම ඇද වැටී මිය ගිය අතර තරුණියද බියෙන්ම විසඥ වූවාය.වහා ගස්වලින් බැසගත් පියල් සහ ජයරත්න තරුණිය වෙත ළංවූ සැණෙන් ජයරත්න දිගු කළ වතුර බෝතලයෙන් වතුර ස්වල්පයක් පියල් තරුණියගේ මුහුණට ඉස්සේය. ස්වල්ප වේලාවකින් ඇස් හැර බැලූ තරුණිය පියල් දෙස කෘතඥතා පූර්වකව බලා ඉතා සුන්දර සිනාවක් පා මෙසේ ඇසුවාය.’මට කියන්න ඔබ මොන අතින්ද ඒ භයානක සතාව මැරුවේ?’පියල් කතාවකින් තොරවම තම සුරත ඔසවා තරුණියට පෑවේය. ඈ මහත් භක්තියකින් තම දෙතොල පියල්ගේ සුරත මත තබා තදින් සිප ගත්තේය.’යකෝ උඹනං මහ මැටි මෝලෙක්. උඹට කියන්ඩ තිබුණේ උඹ වලහව කටින් කීතුකරලා මැරුවා කියලනෙ.’ ආපසු එද්දී පියරත්න පියල් හට කීවේ කෝපයෙනි.කොල්ලුපිටිය හන්දියේ සේවයේ යෙදී සිටි පොලිස් භටයන් දෙදෙනකු වෙත පැමිණි විදේශ සංචාරකයකු ඔවුන් දෙදෙනා අමතා කොල්ලුපිටියේ පිහිටි සුප්‍රසිද්ධ ආයතනයකට යන ආකාරය ඉංගි‍්‍රසි බසින් විමසීය. සංචාරකයා පාරක් තොටක් පිළිබඳව විමසන බවක් හැඟී ගිය නමුදු පොලිස් භටයෝ දෙදෙනාම ඊට පිළිතුරු දීමට නොහැකිව මුහුණට මුහුණ බලා ගත්හ.මද වේලාවක් පිළිතුරක් අපේක්‍ෂාවෙන් ඔවුන් දෙස බලා සිටි සංචාරකයා එම පැනයම දෙමළ බසින් ඇසුවේය.අවාසනාවකට පොලිස් භටයන් දෙමළ වචනයක්වත් දැන සිටියේ නැත.අනතුරුව ජර්මන්, ප්‍රංශ ආදී යුරෝපීය භාෂා හතරකින් එම පැනයම විමසූ නමුත් ඔවුන්ගෙන් එයට පිළිතුරු නොලැබෙන බැව් වටහා ගත් සංචාරකයා ඉවත ගියේ හිතෙන් බැණ වදිමිනි.ඈත යන සංචාරකයා දෙස බලා සිටි එක් පොලිස් භටයෙක්, අනෙකා දෙස බලා මහත් පසුතැවිල්ලකින් මෙන් මෙසේ කීවේය.’බලපං බං. ඒ මනුස්සයා භාෂා හයක් කථා කළා. අපිට බැරි වුණානෙ තව එක භාෂාවක් ඉගෙන ගන්ඩ.’’ඉතින් ඒකෙ තියෙන අඩුව මොකක්ද? භාෂා හයක් දැනගෙනත් ඒ යකාට ඔය දැනුමෙන් අඩුගණනෙ පාරක්වත් අහගන්ඩ පුළුවන් වුණාද?’ අනෙකා පිළිතුරු දුන්නේ උජාරුවෙනි.කීර්ති තම අලුත් නාට්‍යයේ පිටපත ලියා අවසන් කර ලියන මේසයෙන් නැගිට්ටේ, දෑත් දෙපසට විහිදා ඇඟමැලි කඩා නිළියක වූ තම බිරිය දෙස සතුටින් බලමිනි.’පිටපත නම් හොඳට ලියවුණා කෙල්ලෙ. මේක දුවන්ඩ නම් හොඳ නමක් දාන්ඩ ඕනෙ.මේ පිටපතේ ලොකු ගැඹුරක් තියෙනවා. නාට්‍යයේ නම ඒ ගැඹුරට ගැළපෙන්ඩත් ඕනෙ. නමෙන් ඒ ගැඹුර පිළිබිඹු වෙන්ඩත් ඕනෙ. ඒ වගේම නම කෙටි වෙන්ඩත් ඕනෙ. එතකොට තමයි මේ නාට්‍යය ප්‍රේක්‍ෂකයො වැළඳ ගන්නෙ.’ කීර්ති තම ඇස් ලොකු කොට උරහිස් ගස්සා තම බිරියට කීවේය.’නම කෙටි වෙන්ඩත් ඕනෙ නම්, ඕකෙ ඔය කියන තරං ගැඹුරකුත් තියෙනවා නම් ‘ළිඳ’ කියල දාමු.’ බිරිය කීවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=av1204014</link>
    <topic>මම විවාහ ගිවිස ගත්තා</topic>
    <author>ගාමිණී සුසන්ත</author>
    <content>මම විවාහ ගිවිස ගත්තාපියුමි පුරසිංහපුංචි තිරයේ වෙළෙඳ දැන්වීම් කීපයකින්ම අප හමුවට එන යොවුන් රංගන ශිල්පිනී පියුමි පුරසිංහ මේ වනවිට ටෙලිනාට්‍ය ගණනාවකට සහ චිත්‍රපට කීපයකට තම රංගන දායකත්වය ලබාදී ඇත. මේ දිනවල විකාශය වන “ආදරියේ” සහ “ආදරෙයි අහස තරම්” ටෙලිනාට්‍යවල පියුමිගේ රංගනයන් අපට දැකගත හැකිය.පසුගිය මාර්තු 24 වැනිදා උදෑසන අප ඇයට ඇමතුවේ “තරුවක් සමඟ වරුවක්” විශේෂාංගයට ඇය එක්කර ගැනීම සඳහාය. එදින ඇය විවාහ ගිවිස ගන්නා දිනය විය. එදින ඇය කෙතරම් කාර්ය බහුල වුණද “රසඳුන” හා කතා බහට ඇය එක්වූයේ ඉතා කැමැත්තෙනි.පියුමි මොනවද ඔබ මේ දිනවල නිරත වෙලා ඉන්න කලා කටයුතු?”ආදරෙයි අහස තරම්”, “ආදරියේ” කියන ටෙලිනාට්‍යවල රූපගත කිරීම්වලට මේ දවස්වල සහභාගි වෙනවා. මම රඟපෑ ටෙලිනාට්‍ය කීපයක්ම ඉදිරියේදී විකාශය වේවි.සිනමාවට ඔබේ දායකත්වය තරමක් අඩුයි නේද?”මේ වනවිට මම චිත්‍රපට 3 කට සහභාගී වෙලා තියෙනව. තුෂාරා, වැඩබැරි ටාසන් I සහ II ඒ චිත්‍රපට 3 යි.ඔබේ පළමු රංගනය ඇතුළත් වුණේ...?”මම ටෙලිනාට්‍ය රංගනයට එන්න පෙර රූපවාහිනී වෙළෙඳ දැන්වීම් වලට සහභාගි වුණා. මගේ පළමු රංගනය ඇතුළත් වුණේ “නිලංජනා” ටෙලිනාට්‍යයේ.වෙළෙඳ දැන්වීමක රංගනයත් ටෙලිනාට්‍යයක රංගනයත් අතර ඔබ දකින වෙනස..”වෙළෙඳ දැන්වීමක් කියන්නෙ ඉතා සුළු කාලයක් ප්‍රේක්ෂකයින්ට දැකගන්න ලැබෙන නිර්මාණයක්. ඒ වුණත් ඒ රංගනයත් හරියටම කරන්න ඕන. ටෙලිනාට්‍යයක රඟපෑමේදී ඒ චරිතයේ රිද්මය, ස්වභාවය ටෙලිනාට්‍ය පුරාම රැකගන්න ඕන. ඒක ඉතාම අසීරු දෙයක්.”නිළියක් වීම ඔබේ බලාපොරොත්තු ඉටුවීමක්ද?”නැහැ. රංගනයට එන්න කිසිම බලාපොරොත්තුවක් මට තිබුණේ නෑ. ඒක අහම්බෙන් සිදුවූ දෙයක්. නමුත් ක්ෂේත්‍රයට ආවට පසුව රඟපාන්න මට ආශා හිතුණා. ඒ නිසා දිගටම රංගනයේ හිටියා.”නිළියක් නොවුණා නම් ඔබ...?”ව්‍යාපාරිකාවක්. දැනුත් මම කැමැති ව්‍යාපාරයක් කරන්න. බොහෝදුරට ඒ ව්‍යාපාර කටයුත්ත ළඟදීම පටන්ගන්න හැකිවේවි.”මොනවගේ ව්‍යාපාරයක් ද ඔබ කරන්න බලාපොරොත්තු වෙන්නෙ?”මෝස්තර නිර්මාණය සහ ඇඳුම් නිර්මාණය තමයි මගේ ව්‍යාපාරය. මම ඉතාම කැමැතියි ඒ ක්ෂේත්‍රයට. ඒ පිළිබඳව මම හදාරල තියෙනවා.”ඔබ ළඟදීම විවාහ වෙන්න යන බව ආරංචි වුණා?”විවාහ උත්සවය දැන්ම ගන්න බලාපොරොත්තුවක් නෑ. ඒක 2013 අවුරුද්දෙ ගන්නයි බලාපොරොත්තුව. අද (24) මා විවාහ ගිවිසගත්තා.”කවුද ඔබේ අත ගත්තෙ...?”ඔහු රෙමී රාජ්ලාල්. ඔහු ව්‍යාපාරිකයෙක්. අවුරුදු කීපයක දැන හැඳුනුම්කමකින් පසුවයි අපි විවාහ ගිවිසගත්තෙ.”විවාහයෙන් පසුව ඔබ රංගනයෙන් ඉවත් වෙනවද?”විවාහයෙන් පසුව මම මූලිකත්වය දෙන්නෙ මගේ විවාහ ජීවිතයට. ඉන්පසුව රංගනයේ ඉන්නවද එයින් ඉවත් වෙනවද කියල තවම හරියට තීරණය කරල නෑ. ගොඩක් දුරට වසරකට නිර්මාණ දෙක තුනකට පමණක් දායක වේවි.රාජලාල්ව ඔබට හමුවුණේ කොහොමද?”ඔහු මට හඳුනාගන්න ලැබුණේ මගේ මිතුරියකගේ සාදයකදී. ඒ අවස්ථාවෙදි ඇතිවුණු හිතවත්කම ප්‍රේමයකට හැරුණා. ඒ විදියටයි අපි දෙන්නා ළංවුණේ.”ඔහු ඔබේ ජීවන සහකරුවා කරගන්න තරම් ඔහු තුළ තිබුණු සුවිශේෂතා?”ඔහු මට ගොඩක් ආදරෙයි. ඒ වගේම මාව හොඳින් තේරුම් ගැනීමේ හැකියාව ඔහුට තියෙනව. ඔහුත් සමඟ ඕනෑම දෙයක් පිළිබඳ කතාබහ කරල විසඳුමකට එන්න පුළුවන්. අනෙක් වැදගත්ම දේ තමයි ඔහු මා කෙරෙහි තබා තිබෙන විශ්වාසය. රංගන ක්ෂේත්‍රයේ ඉන්න කෙනෙක් සමඟ සිදුවන විවාහය ලොකු විශ්වාසයක් මත සිදුවිය යුතුයි කියලයි මම හිතන්නේ. මා කෙරෙහි හොඳ විශ්වාසයක් ඔහුට තියෙනව. මේවා තමයි ඔහු මගේ ස්වාමියා කරගන්න හේතු වුණු කරුණු.”ඔබේ සැමියා ඔබ රඟපානවට අකැමැතිද?”අකැමැත්තක් නෑ. නමුත් මම ගොඩක් කාර්යබහුල වෙනවට ඔහු කැමැති නෑ.”වෘත්තීය වශයෙන් රංගනයේ යෙදෙන්න පුළුවන් කියා ඔබ සිතනවද?”අපේ රටේ වෘත්තීය වශයෙන් රංගනය තෝරාගන්න බොහෝවිට අමාරුයි. හැබැයි වෘත්තීය නළු නිළියන් පිරිසකුත් ඉන්නව. ඒකට සුවිශේෂී හැකියාවකුත් වාසනාවකුත් තියෙන්න ඕන. පෞද්ගලිකව මම නම් වෘත්තීය නිළියක් වෙන්න කැමැති නෑ. වෘත්තීය වශයෙන් ව්‍යාපාරික කටයුතුවල යෙදෙන්නයි මම කැමැති.”ටෙලිනාට්‍යයක් නිෂ්පාදනය කරන්න බලාපොරොත්තුවක් නැතිද?”මගෙ හිතේ පුංචි බලාපොරොත්තුවක් තියෙනව ඒකට. හැබැයි ඒකට තව අවුරුදු දෙක තුනක් විතර ගත වේවි. අද විශාල වශයෙන් ටෙලිනාට්‍ය හැදෙනව. ඒ අතරේ තවත් ටෙලිනාට්‍යයක් කිරීම අවදානම් සහිත වැඩක්.”නළු නිළියන් සහ ජනපි‍්‍රය පුද්ගලයින් පිළිබඳව වෙබ් අඩවිවල පළවන දේවල් පිළිබඳ ඔබේ අදහස..?”ඔය වෙබ් අඩවි පවත්වාගෙන යන අය ඒවා පවත්වා ගෙන යන්නෙ ඒවට ප්‍රේක්ෂකයින් ආකර්ෂණය කරගන්න ජනපි‍්‍රය පුද්ගලයින් පිළිබඳ පුංචි දේවල් විශාල කරල ගොතල මවල දාලා. අපි ඒවට කලබල වෙන්න නරකයි. ඇතැම්විට ඒ පළවන දේවල්වල පුංචි ඇත්තක් තියෙන්න පුළුවන්. මොකද ගින්නක් නැතිව දුමක් නගින්නේ නැහැනෙ.”මොනවද ඔබේ අනාගත බලාපොරොත්තු...?”මම විශ්වාස කරනව ඉදිරියටත් කලාවේ රැඳිල ඉන්න මට පුළුවන් වේවි කියලා. ඒ මොකද මම කලාවට ගොඩක් ආදරය කරන කෙනෙක් නිසා කලාව දාල යන්න මට අමාරුයි.ගාමිණී සුසන්තඡායාරූපය – ඉන්දික ප්‍රභාත් වීරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=av1204015</link>
    <topic>ලතා කරන්නේ විශාල ප්‍රෝඩාවක් ‘රුවන් අඹර’ ගීතය මුලින්ම ගැයුවේ රූපා</topic>
    <author>ජෝජ් රොබ්සන් ද සිල්වා</author>
    <content>ලතා කරන්නේ විශාල ප්‍රෝඩාවක් ‘රුවන් අඹර’ ගීතය මුලින්ම ගැයුවේ රූපායුග ගායනයෙන් එක්වූජයතිස්ස හෙට්ටිආරච්චිහෙළිදරව් කරයි!’රුවන් අඹර’ ගීතය මුලින්ම ගැයුවේ ලතා දිසානායක ද, රූපා ඉන්දුමතී ද යන වග දැනගන්න ‘රසඳුන’ පාඨකයින් උනන්දු වන අතර මාර්තු 18 වැනිදා ‘රසඳුන‘ට ලතා ‘රුවන් අඹර’ ගීත දෙකක් තිබෙනවා යයි ප්‍රකාශ කිරීම නිසා එම කරුණ වඩා අවුල් සහගත විය. මෙහිදී ලතාට පිළිතුරු දීමට රූපා මෙන්ම ඇය සමඟ යුග ගායනයෙන් එක්වූ ගායන ශිල්පී ජයතිස්ස හෙට්ටිආරච්චි ද අප හමුවීමට පැමිණි අතර ඔවුන් සමඟ කළ කතාබහ මෙසේ විය.”මට නම් හිතාගන්නවත් බැහැ ලතා කියන දේවල්. මේ මොන කතාද මන්දා. මොන ප්‍රෝඩාවකින් හරි ලතාට ඕනෑ වෙලා තියෙන්නේ ඇය ‘රුවන් අඹර’ මුලින්ම ගායනා කළා කියලා කියපු කාරණය ඔප්පු කරන්නයි. ඒත් ඇය කියා තිබුණේ පට්ටපල් බොරු. ‘රුවන් අඹර’ ගීත දෙකක් මේ රටේ තිබුණේ නැහැ. තිබුණු එකම ගීතය තමයි මේ.මම 1968 දී විවාහ වූ පසුව මගේ සැමියා මට වෙන ගායකයින් සමඟ ගීත ගායනා කරන්න ඉඩදුන්නේ නැති නිසයි ‘රුවන් අඹර’ ගීතය මගෙන් අත ඇරුණේ. ජයතිස්ස හෙට්ටිආරච්චි සමඟ තමයි මම මුලින්ම ‘රුවන් අඹර’ ගීතය ගායනා කෙරුවේ. ජයතිස්සම තමයි ‘රුවන් අඹර’ ගීතයේ වචන ලතාට දීලා තියෙන්නේ. ”රූපා එසේ කීවාය. අපි දැන් ජයතිස්ස හෙට්ටිආරච්චි ගායන ශිල්පියාට සවන් දෙමු.”මගේ සහෝදර ගායන ශිල්පිනියන් දෙදෙනකු වන ලතා දිසානායකත්, රූපා ඉන්දුමතීත් ‘රුවන් අඹර සෙමර සලන’ ගීතය මුලින්ම ගායනා කළේ තම තමන්ය යි කියා ගනිමින් වාදයක පැටලී සිටින බව පසුගිය ‘රසඳුන’ කලාපවලින් දැක්කා. ‘රුවන් අඹර’ ගීතය යුග ගීතයක්. එමෙන්ම මුලින්ම මේ ගීතය ගායනයේදී යුග ගායනයෙන් එක්වූවේ ද මමයි. ‘රුවන් අඹර’ ගීතය පිළිබඳ සියලුම සත්‍ය තොරතුරු මා දන්නා නිසා එම සත්‍ය මේ අවස්ථාවේදී හෙළිදරව් කිරීමට මම අදහස් කළා.”ලතා දිසානායක”ලතා මේ සින්දුව මුලින්ම ගායනා කළා කියලා කියන්නේ අමූලික බොරු. ඒ වගේම ‘රුවන් අඹර’ ගීත දෙකක් තිබෙනවා කියලා ලතා කියන්නෙත් බොරු. මම රූපා සමඟ දෙහිවල වොලිස් අධිපතිව සිටි සිරිවර්ධන නිෂ්පාදනය කළ චිත්‍රාගාරයේ ‘නිවන් දුටු නුවන්’ වෙසක් නාට්‍යයටයි මුලින්ම 1965 දී ‘රුවන් අඹර’ ගායනා කෙරුවේ.අපි එය පටිගත කළේ ලුවිස් බ්‍රවුන්ස් ශබ්දාගාරයේදියි. පටිගත කළේ මර්වින් රුද්‍රිගු. ගීතයේ පද රචනය ලයනල් සී ද අල්විස් විසින් සහ තනු නිර්මාණය පැට්රික් දෙනිපිටිය විසිනුයි කෙරුවේ. ඉන්පසු රූපායි මමයි ‘රුවන් අඹර’ ගීතය දිගටම ගායනා කළා. 1967 අවුරුද්දේ මගේ ගුවන්විදුලි සරල ගී වැඩ සටහනකටත් මම රූපා සමඟ ‘රුවන් අඹර’ ගායනයා කර තැටි ගත වී ගුවන්විදුලියේ ප්‍රචාරය කෙරුණා.”ඉතින් ලතා දිසානායකත් මේ ගීතයම ගැයුවේ කෙසේද?”මම ඇත්ත එළි කරන්නම්. ලතා ‘රුවන් අඹර’ ගයන්න ආසයි කියලා මගෙන් ඉල්ලා ගත්ත දවසේ ඉඳලම. රූපා විවාහ වුණාට පස්සේ අපි දෙන්නාට මේ ගීතය ගයන්න අවස්ථාව නැති වුණා. ඒ අතර 1969 දී ලතා මාව මුණගැහිලා ‘රුවන් අඹර’ ගීතයට ආසයි කියලා ඇය සමඟ ගයන්න ආරාධනා කළාම මම ඒ ඉල්ලීම ප්‍රතික්ෂේප කළා. ඊට පස්සේ ‘මං මේකට හරි ආසයි.මට වචන ටික දෙන්න’ කියලා ලතා පද රචනය මගෙන් ඉල්ලුවාම මම දුන්නා. (‘ජයතිස්ස ඔයා තමයි මේ වැරැද්ද කරලා තියෙන්නේ ලතාට මේ සින්දුව දීලා’ කියලා දැනුත් රූපා මට බනිනවා මේ අවුල නිසා යැයි කනගාටුවෙන් මෙන් පවසමින්) කොහොම හරි ඉතින් ලතා ‘අමිංගෝස් රොමැන්ටිකා’ සමඟත් පසුව කීර්ති පැස්කුවල් සමඟත් මේ ගීතය ගායනා කළා.”ඔබ ලතා සමඟ ‘රුවන් අඹර’ ගීතය ගායනා කර නැද්ද?”නැහැ. මම ලතා සමඟ වෙනත් ගීතයක් (‘ඔබේ පෙම් සිනා’) ගායනා කර තිබෙනවා. හැබැයි ලතා ‘රුවන් අඹර’ කැසට් පටය කරපු කාලේ දවසක ‘රුපියල් දහදාහක් දෙන්නම්’ කියලා මියුසික් ට්‍රැක් එකට ‘රුවන් අඹර’ ගීතය ගයන්න මට ආරාධනා කළා. මම කැමැති වුණේ නැහැ. පසුගිය පෙබරවාරි 19 වැනිදා පැවැත්වූ ප්‍රසංගයටත් ලතා මට කතා කළා. එයටත් මම ගියේ නැත්තේ ලතාගෙයි රූපාගෙයි අතර මේ ප්‍රශ්නය හින්දාමයි. ලතා සමඟ මම ‘රුවන් අඹර’ ගීතය ගායනය කරලාම නැහැ. රූපා හැරුණු විට එක් වතාවක් අයිරින් ද අල්විස් සමඟ රූපවාහිනී වැඩසටහනක නම් ගායනා කර තියෙනවා. එච්චරයි.”රූපා ඉන්දුමතී‘රුවන් අඹර’ ගීත දෙකක් තිබෙන බව ලතා පවසනවා?”අපූර්ව විහිළුවක් තමයි ඒක නම්. මගෙන්ම ඉල්ලා ගෙන ගිහින් ලතා ගායනා කළේ මම රූපා සමඟ ගැයූ ‘රුවන් අඹර’ ගීතයේ පදමාලාවමයිනේ. ඉතින් කොහොමද ‘රුවන් අඹර’ ගීත දෙකක් වෙන්නේ. මම ලතාට දුන්නේ ලයනල් සී ද අල්විස් ලියූ ගී පද රචනය යයි. රූපා ගයන ගීතයෙත්, ලතා ගයන ගීතයෙත් එකම වචන ගායනා කර තියෙන්නේ ඒ නිසයි. එහෙම නැතුව ලතා ගායනා කළාට පසුව අපි ඒ ගීතයේ වචන ගායනා කරලා නෙමේ. ලතා කරන්නේ ප්‍රෝඩාවක්.”දැන් ඇහෙන ගීතයේ පද රචකයා ලලිත් එස්.මෛත්‍රීපාල බව ලතා ස්ථිරවම පවසනවා නේද?”ලතා කියන්නේ අමූලික බොරුවක්. ලලිත් එස්.මෛත්‍රීපාල මේ ගීතයට කොහෙත්ම සම්බන්ධ නැහැ.‘රුවන් අඹර’ ගීතය මුලින්ම ගැයුවේ ඔබ සමඟ රූපා බව සනාථ කිරීමට සාක්ෂි වශයෙන් ගුවන්විදුලි තැටි අංක ඉදිරිපත් කිරීමට ඔබට හැකිද?”එවැනි සාක්ෂියක් මේ කාරණයේදී ඉදිරිපත් කරන්න මම කොහෙත්ම එකඟ වෙන්නේ නැහැ. (අප්‍රසන්න බැල්මකින් අප දෙස බලමින්) ගුවන්විදුලි තැටි අංක සාධාරණ සාක්ෂි වෙන්නෙත් නැහැ මෙවැනි කාරණයකදි. ඇතැම් විට එම තැටි, පටි සහ අංක වෙනස් වෙන්න පුළුවන් එකිනෙකාගේ සම්බන්ධකම් අනුව. ඒ නිසා මම මේ අවුල විසඳාගන්න ගුවන් විද්‍රලි තැටි අංක සුදුසුයි කියා හිතන්නේ නැහැ.”එසේ නම් මෙම ගැටලුව විසඳාගන්න ඔබ පිළිගන්නා සුදුසු අයුරු කෙසේද?”මුලින්ම මේ ගීතයේ සංගීත රචනය කළ පැට්රික් දෙනිපිටියගේ පාර්ශ්වයෙන් විමසා බලන්න ඕනේ. එවිට දැනගන්න පුළුවන් වේවි ‘රුවන් අඹර’ මුලින්ම ගායනය කෙරුවේ කවුරුන්ද යන වග සහ ගී පද රචනය කෙරුවේ කවුරුන්ද කියාත්. පැට්රික්ගේ පුතා (මහේෂ්) අද මේ රටේ ක්‍රියාකාරී සංගීත ශිල්පියෙක්.ඔහුගෙනුත් ඊළඟට මේ ගීතය ඇතුළත් වූ වෙසක් නාට්‍ය නිෂ්පාදනය කළ වොලිස් චිත්‍රාගාරයේ සිරිවර්ධන මහතාගේ පවුලේ සාමාජිකයින්ගෙනුත්, ‘රුවන් අඹර’ ගීතය ලියූ ලයනල් සී. ද අල්විස් වෙනුවෙන් ඒ පවුලේ සාමාජිකයින්ගෙනුත් සාක්ෂි ලබා ගන්න පුළුවන්. මේ අය සාක්ෂි දේවි ‘රුවන් අඹර’ මුලින්ම ගායනා කළේ මමත් රූපාත් බවට. තවදුරටත් මේ ගීතයෙන් තම ගායනා ජීවිතයේ මුල් කාලයේ දී ආලෝකයක් ලැබුව කීර්ති පැස්කුවල්ගෙනුත් සාක්ෂියක් තිබෙනවා.ඔහු මේ ගීතය ඇතුළත් වී කළ කැසට් පටියක සඳහන් කර තිබෙනවා ‘රුවන් අඹර’ ගීතය මුලින්ම ගායනා කෙරුවේ මමත්, රූපාත් වග, මම හිතනවා ඒ සාක්ෂි හොඳටම ඇති.”අවසාන වශයෙන් ඔබ කීමට කැමති මොනවාද?”මේ ගීතය මුලින්ම ලතා ගැයූ ගීතයක් නම් කීර්ති සමඟ ඇය රූපවාහිනියෙන් ‘රුවන් අඹර’ ගීතය ගැයූ අවස්ථාවේදී ගීතයේ අයිතිය ලබාගෙන සිටි ගායන ශිල්පියකු විසින් රූපවාහිනියෙන් වන්දි ඉල්ලුවේ කොහොමද? ප්‍රේමකීර්ති ද අල්විස් සහ අබේවර්ධන බාලසූරිය මැදිහත් වීමෙන් 1988.01.10 වැනිදා එවකට ජනප්‍රිය වැඩසටහනක් වූ ‘නන්දන වින්දන’ තුළින් මමත්, රූපාත් ගැයූ ‘රුවන් අඹර’ ගීතය ප්‍රචාරය කළේ ඇයි?ලතා ‘රුවන් අඹර’ ගීතය ඇතුළත් කර නිකුත් කළ ගීත එකතුව පැට්රික් දෙනිපිටිය තහනම් කෙරුවේ ඇයි? විශේෂයෙන්ම මෙම ගීතය මුලින්ම ගැයුවේ ලතා නම් මටත් රූපාටත් විරුද්ධව මෙතෙක් කිසිදු පියවරක් ගැනීමට ඇයට නොහැකි වී ඇත්තේ මන්ද?ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=av1204016</link>
    <topic>දුක දන්නෙ වෙන කවුද ඇස් දෙක තරම්...!</topic>
    <author>ජෝජ් රොබ්සන් ද සිල්වා</author>
    <content>දුක දන්නෙ වෙන කවුද ඇස් දෙක තරම්...!දුක දන්නෙ වෙන කවුද ඇස් දෙක තරම් මම උන්නෙ ඔබෙ වෙන්න අත් දෙක අරන් එනමුත් අපේ කරුණු එක්කර තවත් සැනසෙන්න බැහැ එතුළ ඇත්තෙම දුකක්හැරයන්න ආදරයෙ නිර්මල පැතුම් පාරන්න හිතුවාද ඇති කර ගැටුම් වැලපෙන්න බැරි හිතට මේ හැටි රිදුම් පෑහෙන්නෙ නැහැ වැරැදිකාරියේ ඉතින්ගනඳුරට පෙම් බඳින තරු යායට මල් යාය විකසිත වෙලා කුමටද මං ආයෙ හිනැහෙන්න උර මඬලට ළංවෙන්නෙ නැහැ කඳුළු පූජා කර  පද රචනය – ලක්ෂ්මන් රදාවානසංගීතය සහ ගායනය - රොෂාන් ප්‍රනාන්දුලක්ෂ්මන් රදාවාන”මා පද රචනය කළ ගීත රැසක්ම අද ගුවන්විදුලි සහ රූපවාහිනී නාළිකාවලින් ප්‍රචාරය වෙනවා. ඒ වගේම දුරකතන සඳහා රිංගින් ටෝන්ස් ලෙසත් මං ලියපු ගීත ගණනාවක් යොදාගෙන තිබෙනවා. ඒත් ඒවාට මා හට ලැබිය යුතු කර්තෘභාග කිසිම ආයතනයකින් ලැබෙන්නේ නැහැ. ඉස්සර නම් ගීතයක් ලබාගන්නා විට ගෙවීමක් පද රචකයාට කළා. රොෂාන් ප්‍රනාන්දු හැර අනෙකුත් ශිල්පීන් ගෙවීම් කරන්නේ අපි කිහිප වරක් සිහිපත් කළෝතින් තමයි. ගී පද රචකයා එලෙසින් යාචකයෙක් විය යුතු ද?”’ගී මිහිර’ ගෙනෙන්නට එක්වෙමින් ගී පද රචක ලක්ෂ්මන් රදාවාන මුලින්ම සඳහන් කළේ වර්තමානයේ දී ගී පද රචකයින් බොහෝ දෙනෙකු හට මුහුණ දීමට සිදුවී ඇති ගැටලුවක් පිළිබඳවය. “මිල කරන්න බැරි ඔබ අගනාම වස්තුවක්” (ලක්ෂ්මන් හිල්මි ) – “වලා යහනේ සඳ සැතපෙන යාමේ” (රොෂාන් ප්‍රනාන්දු) – “නිල් අහස් තලේ රන් ඉරමල” (ශානිකා වනිගසේකර) – “මගෙ අනංගයා” (සුප්‍රියා අබේසේකර) වැනි ජනප්‍රිය ගීත ගණනාවක පදමාලා හිමිකරු ලක්ෂ්මන් ය. මේ දිනවල නිතරම ඇහෙන “දුක දන්නෙ වෙන කවුද ඇස් දෙක තරම්” ගීතය නිර්මාණය වූ අයුරු ලක්ෂ්මන් අප සමඟ පැවසුවේ මෙලෙසින් ය.”ආදරයේ වේදනාව උරුම කරගත්තු ප්‍රේමවන්තයකුගේ අතීතාවර්ජනයක් මේ ගීතයේ සංකල්පනාවට ඇතුළත් වෙන්නේ. රූපවාහිනී නාට්‍ය, පුවත්පත්වල පළවන ප්‍රවෘත්ති, කවි නිසදැස් සහ කතාංගවල චරිත ඇසුරෙන් කාලයක් පුරාම මගේ හිතේ මේ සංකල්පනාව වරින් වර ඇති වෙමින් නැති වෙමින් පැවතුණා. ඒ අතර මගේ අජිත් නම් මිතුරෙකුට මේ හා සමාන අත්දැකීමකට මුහුණ දෙන්නට සිදුවුණා. යළි කවදාවත්ම පෑහෙන්න බැරි විදිහටම ඔහුට ඔහුගේ පෙම්වතියගෙන් වෙන් වීමට සිදුවී තිබුණා. ඔහු ඒ වින්ද දුකට සීමාවක් තිබුණා යයි මම හිතන්නේ නැහැ. මිතුරු අපි කවුරු දැනගෙන උන්නත් ඒ දුක් කන්දරාව ඔහුගේ ඇස් දෙක තරමට දන්න වෙන කවුරුවත්ම නැති වග ඔහුගේ ඇස් දෙකෙන්ම මං දැක්කම මටත් නොදැනීම මේ ගීතයේ පද බැඳුණා.””අපිට එදනෙදා ජීවිතයේ කියවන්න, දකින්න, අහන්න සහ අත්දකින්න ලැබෙන සිදුවීම් අතරේ සංවේදී හිතකට මෙවැනි සංකල්පනා අනන්තවත් තිබෙනවා. බොහෝ විට ප්‍රේමවන්තියන්ගේ දුක දැක සංවේදී වන නමුත් ප්‍රේමවන්තයෙකුගේ දුක දැක සංවේදී වෙන නිර්මාණකරුවන් විරලයි. එවැනි විරල අවස්ථාවක් ලෙස මගේ මිතුරාගේ දුක මට හැඟුණු මේ ගී සංකල්පනාව මම දකිනවා. ආදරයේ දුක උරුම වර්තමාන පෙම්වතුන්ගේ අවශ්‍යතාවයක් මේ ගීතයෙන් ඉටු වී ඇති නිසා දවසින් දවස මේ ගීතයට රසික රසිකාවියන් වඩ වඩාත් සමීප වන බවක් මට හැඟෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=av1204017</link>
    <topic>ආසියාවේ අවසාන මහා ආඛ්‍යාන සිනමාකරුවා</topic>
    <author>සුනිල් මිහිඳුකුල</author>
    <content>ආසියාවේ අවසාන මහා ආඛ්‍යාන සිනමාකරුවාමෙම 05 වැනි දිනට යෙදෙන ආචාර්ය ලෙස්ටර් ජේම්ස් පීරිස්ගේ 93 වැනි උපන් දිනය වෙනුවෙනි.ආචාර්ය ලෙස්ටර් ජේම්ස් පීරිස් දැනට ලෝකයේ සිටින ජ්‍යෙෂ්ඨතම මෙන්ම ශ්‍රේෂ්ඨතම සිනමාකරුවන් දෙතුන් දෙනාගෙන් ප්‍රමුඛයකු ලෙස හඳුන්වා දෙත හැකිය. සත්‍යජිත් රායි (ඉන්දියාව) අකිර කුරොසව, යසුජිරො ඔශු (ජපානය), ඉංග්මාර් බර්ග්මාන් (ස්විඩනය) විටෝරියෝ ඩිසිකා, ෆෙඩ්රිකෝ ෆෙලිනි, මයිකල් ආන්ජිලෝ අන්තෝනියෝනි (ඉතාලිය), ප්‍රංශුවා ටෲෆෝ (ප්‍රංශය) ලින්ඩ්සේ ඇන්ඩර්සන් (එංගලන්තය) ආන්ද්‍රේ තර්කොව්ස්කි (රුසියාව) වැනි ඔහුගේ සමකාලීනයන් දැනට ජීවතුන් අතර නොමැත. ලෙස්ටර්ගේ සමකාලීනයන්ගෙන් දැනට දිවමන්ව සිටින්නේ රොමාන් පොලාන්ස්කි (පෝලන්තය) බඳු සිනමාකරුවන් දෙතුන් දෙනකු පමණි. මේ කවුරුත් පොදුවේ හඳුන්වා දෙත හැක්කේ මහා මහා ආඛ්‍යාන සිනමාකරුවන් ලෙසිනි.65 වසරක් සපිරි ඇති විශාල සිංහල සිනමාවට ආචාර්ය ලෙස්ටර් ජේම්ස් පීරිස් වෙතින් ඉෂ්ට සිද්ධව ඇති යුගකාරක මෙහෙවර කවරාකාරද? එය කැමරාව චිත්‍රාගාරයෙන් එළිමහනට රැගෙන යෑම, ගීත රහිත චිත්‍රපටයක් තැනීම, ‘නිධානය’ වැනි කෙටිකතාවකින් වෘත්තාන්ත චිත්‍රපටයක් ප්‍රතිනිර්මාණය කිරීම වැනි අති සරල කරුණුවලට ඌනනය කළ නොහැකි බව මගේ අදහසයි.එසේ නම් ඉහත අප නඟන ප්‍රශ්නයට දෙත හැකි යථාර්ථවාදී පිළිතුර කුමක්ද? මෙම කෙටි උපහාරාත්මක සටහන ඊට දෙන්නාවූ පිළිතුරකි. විග්‍රහයේ පහසුව තකා අප අනුදකින එකී මෙහෙවර කොටස් තුනකට බෙදා දැක්විය හැකිය.(1) සිනමාව සෞන්දර්යාත්මක බවින් අනූන කලා මාධ්‍යයක් බවට ප්‍රත්‍යක්ෂ කිරීම.ලෙස්ටර් පූර්ව යුගයේ සිංහල චිත්‍රපට තැනුණේ සිනමාව හුදෙක් විනෝදාත්මක මාධ්‍යයක් ලෙස සලකා පමණක් බව පෙනී යයි. ලෙස්ටර්ම එක් තැනක කියා ඇති පරිද්දෙන් අපේ ප්‍රේක්ෂකයන් චිත්‍රපට නැරඹීම සැලකුවේ සත්ව උද්‍යානයට යෑම, සර්කස් සංදර්ශනයක් නැරඹීම වැනි විනෝද ක්‍රියාවක් ලෙස ගනිමිනි.ලෙස්ටර් සිනමාවට අවතීර්ණ වන යුගය වනවිට ‘ගම්පෙරළිය’ නවකතාව බිහිව නූතන සම්භාව්‍ය සාහිත්‍යයකට පදනම දමා තිබිණි. ලෙස්ටර්ම නියෝජනය කළාවූ 43 කණ්ඩායම ඔස්සේ විශිෂ්ට නූතනවාදී චිත්‍රකලාවක් බිහිව තිබිණි.මහාචාර්ය එදිරිවීර සරච්චන්ද්‍ර ‘මනමේ’ මඟින් සම්භාව්‍ය නාට්‍ය කලාවක් ගොඩනංවන්ට පටන්ගත්තේ ලෙස්ටර්ට සමගාමීවය.සිංහල සංගීතයද විවිධ අත්හදා බැලීම් ඔස්සේ කලා මාධ්‍යයක් ලෙස පරිපාකයට පත්වෙමින් තිබිණි. ලෙස්ටර් ‘රේඛාවෙන්’ හා වඩාත් පෘථුලව ‘ගම් පෙරළියෙන්’ සාක්ෂාත් කර පෙන්වන්නේ සිනමාව උත්තම කලා මාධ්‍යයක්ය, ප්‍රබල ප්‍රකාශන මාධ්‍යයක්ය යන කාරණාවයි. ඒ ඔස්සේ ඔහු මෙරට සමාජය තුළ ගැඹුරු රසිකත්වයකින් යුතු ප්‍රේක්ෂක පිරිසක් ගොඩනංවන්ට පුරෝගාමී වූයේය.(2) ජාතික සිනමාවක් ගොඩ නැඟීම. පශ්චාත් යටත් විජිත යුගයේ රටවල කලාකරුවන් මුහුණ දුන් ප්‍රධාන අභියෝගයක් වූයේ ජාතික කලාවක් හා සංස්කෘතියක් ස්ථාපනය කිරීමයි. මෙය ආසියාවට මෙන්ම ලතින් ඇමෙරිකානු හා අපි‍්‍රකානු රටවලටද අදාළ වූවකි. සිනමාව සම්බන්ධයෙන් ගත් කල්හි සත්‍යජිත් රායි (ඉන්දියාව) සොරොබ් සාහීඩ් සාලේස් (ඉරානය) යූසුෆ් ෂහින් (ඊජිප්තුව) උස්මාන් සෙම්බේනේ (සෙනගාලය) ෆර්නෑන්ඩෝ සොලනාස් (චිලිය) මිගුවල් ලීටින් (මෙක්සිකෝව) ග්ලෝබර් රෝචා (බ්‍රසීලය) හර්බර්ටෝ සොලාස් (කියුබාව) වැනි සිනමාකරුවන් මෙන්ම ලෙස්ටර් ද මේ අභියෝගයට මුහුණ දුන්නේය. ඔහු එහිලා සවිඥානක වූ ආකාරය එම යුගයේදීම ඔහු කර ඇති එක්තරා ප්‍රකාශයකින් ස්පුට වෙයි.ලෙස්ටර් සුමිත්‍රා යුවළඑයින් ලෙස්ටර් කියා සිටියේ අපගේ චිත්‍රපටය සත්‍ය වශයෙන් ම ජාතික චිත්‍රපටයක් වන්ට නම් එය ගම්මානයටත් ගැමි දිවි පෙවතකටත් දිවෙන මුල් සහිත විය යුතුය යන්නයි. (‘සයිට් ඇන්ඩ් සවුන්ඩ්’ 1957) සත්‍යජිත් රායි 1965 දි ‘මහනගර්’ වැනි චිත්‍රපටයක් වෙනුවට ‘පාතර් පංචලි’ බිහිකළාක් පරිදි ලෙස්ටර් 1956 දී ‘දෙලොවක් අතර’ වෙනුවට ගැමි දිවි පෙවත අළලා ‘රේඛාව‘ බිහිකළේ ඒ අභිලාෂයෙනි.(3) සිනමාවෙන් මනුෂ්‍ය ජීවිතයේ සංකීර්ණත්වය, ජටිලත්වය විවරණය කිරීම. ලෙස්ටර් තමා නිර්මාණය කළ චිත්‍රපටවලට කේන්ද්‍ර කරගත් චරිත සැලකිල්ලට ගැනීමේදී ඒවා බොහෝමයක් මනෝ සංකීර්ණතාවයන්ගෙන් පෙළෙන චරිත බවක් පැහැදිලි වෙයි. ලෙස්ටර්ගේම චිත්‍රපටයක නමකින් හඳුන්වතොත් එකී චරිත වෙසෙන්නේ ‘දෙලොවක් අතර’ ය.එම චරිතවල චිත්ත අභ්‍යන්තරයන් අනාවරණය කොට මනුෂ්‍ය ජීවිතයේ ජටිලත්වය පිළිබඳ කිසියම් විග්‍රහයක් කිරීමට ලෙස්ටර් නිරන්තරවම උත්සුක වෙයි. ලෙස්ටර් තරම් මිනිසුන්ගේ චිත්ත සන්තානගත ප්‍රශ්න කෙරෙහි සාවධාන වූ ශ්‍රී ලාංකේය සිනමාකරුවකු තවත් නොමැති තරම් යැයි කිව හැකිය. ඔහු සිනමාවේදී කැමරාව යොදා ගන්නේ මනුෂ්‍ය ජීවිතයට කිඳා බසින ගැඹුරු දෝනාවක් පරිද්දෙනි. අද්භූත කතාවලට වඩා ජීවිතය විස්මය ජනක බව ලෙස්ටර් සැමදා පසක් කරගෙන සිටියේය.තමාටම අනන්‍ය වූ පෞද්ගලික සිනමා ශෛලියක් ලෙස්ටර් ගොඩ නඟා ගත්තේය. ආසියානු සිනමාව පිළිබඳ විද්වතකු වන ඩොනල්ඩ් රිචි එය හඳුන්වන්නේ ‘ධ්‍යානශීලි සිනමාවක්’ ලෙසිනි. ඔහු එම සිනමාව ප්‍රංශයේ කාල් ඩ්‍රෙයර්ට හා ඩෙන්මාර්කයේ රොබට් බ්‍රෙසෝන්ට සමානකර දක්වයි. සෑම අධ්‍යක්ෂවරයකුටම පෞද්ගලික වූ සිනමා ශෛලියක් තිබිය යුතු යැයිද, තිබේයැයි ද කිව නොහැකිය. උදාහරණයක් වශයෙන් ස්ටැන්ලි කුබ්රික් ගත්විට ඔහුගේ චිත්‍රපට එකිනෙකට වෙනස්ය. ඒවායෙහි සාදෘශ්‍යතා සෙවීම උගහටය. ලෙස්ටර් ගේ රායි හෝ බර්ග්මාන් හෝ කුරෝසාවා හෝ ගත්විට ඔවුන්ගේ සිනමා භාවිතාවෙන් ඔවුනොවුන්ට අනන්‍ය සාධාරණ වූ සිනමා ශෛලීන් උද්ධරණය වෙයි.ලෙස්ටර්ගේ සිනමාව නැවත කියවීමකට හසුකර ගැනීම කාලීන විචාර අවශ්‍යතාවක් ලෙස මම දකිමි. අවම වශයෙන් ඔහුගේ චිත්‍රපටවලින් මිථ්‍යාව ප්‍රශ්න කිරීම, ස්වාධීන තීරණ ගැනීමෙහි ලා අකර්මණ්‍ය වන ස්ත්‍රිය, භෞතික සංකේත වැනි කරුණු ගැනවත් කිසියම් කියවීමක යෙදීම වැදගත්ය. උදාහරණ වශයෙන් වරක් එක්තරා විචාරකයකු ‘නිධානය’ චිත්‍රපටයේ ‘මොනරා’ දුටුවේ පුරුෂ බෙලහීනත්වයේ (IMPOTENT) සංකේතයක් ලෙසය. එය නිසැකවම අලුත් කියැවීමකි. එබඳු නව කියැවීම්, නව හැදෑරීම් ලෙස්ටර්ගේ සිනමාව සම්බන්ධයෙන් අත්‍යවශ්‍යව පවති.මෙම කෙටි සටහන හමාර කරන්නට මත්තෙන් මා ලෙස්ටර්ගේ අගය කරන තවත් වැදගත් සාධකයක් කෙරෙහි අවධානය යොමුකරන්ට කැමැත්තෙමි. ඒ නම් ලෙස්ටර් හැමදාම තරුණ සිනමාකරුවන් උදෙසා පෙනී සිටීමයි. සිනමාවේ අනාගතය තරුණ පරපුරට භාර යැයි ලෙස්ටර් ප්‍රකාශ කළේ 71 කැරැල්ලට දින කීපයකට පෙරය. ඔහු එහිලා කියා සිටියේ චිත්‍රපට කලා විෂයයෙහි අනාගත වගකීම් සම්භාරය තවදුරටත් වැඩිහිටි පරපුර අත රැඳී නොමැති බවත් එය නව පරපුරේ තරුණ චිත්‍රපටකරුවන් සතු වූවක් බවත් ය. (සරසවිය 1971 මාර්තු 24)අශෝක හඳගමගේ ‘අක්ෂරය’ චිත්‍රපටය තහනම් කරද්දී ලෙස්ටර් ඊට එරෙහිව ප්‍රසිද්ධියේ නැඟී සිටියේය. මෙම චිත්‍රපට තහනම ප්‍රකාශන නිදහසට එල්ල වූ මරු පහරක් බව ඔහු කියා සිටියේය.මෙම මස 05 වැනි දින ආචාර්ය ලෙස්ටර් ජේම්ස් පීරිස් තම 93 වැනි උපන් දිනය සමරයි. මහා සිනමාකරුවාණෙනි, ඔබට සුබ උපන් දිනයක්!සුනිල් මිහිඳුකුලඡායාරූප - ප්‍රියන්ජන් සුරේෂ් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=av1204018</link>
    <topic>විට්නිගේ මිනීමරුවා කොකේන්</topic>
    <author>සේමාලි කැල්ලපත</author>
    <content>විට්නිගේ මිනීමරුවා කොකේන්විට්නි හූස්ටන් ඇමෙරිකාවේ හොලිවුඩ් පුරවරයේ සුපිරි ගායිකාවක්. ඒ වගේම නිරූපණ ශිල්පිනියක්. ඇගේ ලොව පුරා විකිණෙන ගීත ඇල්බම සඳහා ඇත්තේ පුදුමාකාර ප්‍රේක්ෂක ප්‍රතිචාරයක්. දැනටමත් විකිණී ඇති ඇගේ ගී තැටි ගණන මිලියන 170කට අධිකයි. පසුගිය පෙබරවාරි 11 වැනිදා ඇය මිය ගියා. ඇමෙරිකාවේ බෙවර්ලි හිල්ස් හි පිහිටි බෙවර්ලි හිල්ටන් හෝටලයේ ඇය නතරව සිටි කාමරයේ නාන කාමරයේ නාන බේසමේ ඇය මියගොස් සිටි පුවත අසා ලොව පුරා ඇගේ රසික රසිකාවියන් කම්පාවට පත්වුණා.ඇගේ මරණය සිදුවූ ආකාරය ගැන කා අතරත් පැවතුණේ කුතුහලයක්. දැන් ඒ කුතුහලය සන්සිඳුවමින් විට්නි ගේ මරණයට හේතුව බෙවර්ලි හිල්ස් මරණ පරීක්ෂක කාර්යාලය මඟින් හෙළිකළා. ඒ අධිකව කොකේන් – මත්ද්‍රව්‍ය භාවිතය නිසා හෘදය ක්‍රියාකාරිත්වය ඇනහිටීමෙන් සිදුවූ දියේ ගිලීමක් බවයි.විට්නි ගේ මරණයට හේතුව අධිකව කොකේන් භාවිතය බව දැනගැනීමත් සමඟ ඇගේ නෑදෑයන් විමතියට පත්වුණාලු.”ඇය මියගියේ මත්ද්‍රව්‍ය භාවිතයෙන් බව දැනගැනීමෙන් අප පුදුමයට හා වේදනාවට පත්වුණා. ඒත් ඇගේ මරණයට හේතුව සොයාගැනීම අපට සැනසීමක්” ඇගේ නෑදෑයන් නිවේදනයක් නිකුත් කරමින් පැවසුවා.විට්නිගේ මව 79 හැවිරිදි සිසිනා සහ දියණිය (19) බොබී තවමත් ඉන්නේ විට්නිගේ වියෝව නිසා දැඩි වේදනාවෙන්. විට්නිගේ මත්ද්‍රව්‍ය භාවිතය ගැන තතු දත් අය පවසන්නේ ඇය ඊට හුරුවුණේ ඇය අවසන් කාලයේ ඇසුරු කළ පෙම්වතා වූ රේ ජේ නිසා බවයි.මරණ පරීක්ෂණ වාර්තාවට අනුව විට්නි මියයන මොහොතේත් අධිකව හෙරොයින් භාවිතා කර තිබූ බව වාර්තා වුණා. මරිජුවානා ඇතුළු තවත් බෙහෙත් සංයෝග කීපයක්ම ඇගේ ශරීරයේ වූ බවට වෛද්‍ය පරීක්ෂණ මඟින් තහවුරු වුවත් ඒවා ඇගේ මරණයට හේතුවක් වෙලා නැතිලු.ඇය මිය යන විට නතරව සිටි සුපිරි හෝටල් කාමරයේ තිබී මත්ද්‍රව්‍ය හමුනොවුණත් බෙහෙත් පෙති පිරුණු බෝතල් කීපයක්ම එහි තිබූ බවයි හෙළිවන්නේ. එසේම විට්නි සිටි හෝටල් කාමරයෙන් කවුරුන් හෝ අභිරහස් පුද්ගලයෙක් කොකේන් තිබූ බවට සලකුණක්වත් ඉතිරි නොකොට ඒවා ඉවක් කර තිබෙන බව ඇමෙරිකාවේ සුප්‍රසිද්ධ රූපවාහිනී වැඩසටහනක පැවැති සාකච්ඡාවකදී පවසා තිබුණා. එපමණක් නොවෙයි ඇයට කොකේන් සපයා ඇත්තේ ද එම අභිරහස් පුද්ගලයා බවයි එම වැඩසටහන පවසා ඇත්තේ.එසේ වුවත්, බෙවර්ලි හිල්ස් පොලිසිය පවසන්නේ විට්නිගේ මරණය ගැන පරීක්ෂණ තවමත් අවසන්ව නැති බවයි. එහෙත්, සැක කටයුතු යමක් සොයාගැනීමට නොමැතිවීම නිසා මරණය ගැන ද සැකයක් නොමැති බවත් පොලිසිය පවසනවා.ඇමෙරිකාවේ සුපිරි ගී තරු බොහොමයක්, මියගොස් ඇත්තේ මත්ද්‍රව්‍ය ආශ්‍රිත හේතු නිසයි. සුපිරි පොප් ගායක මයිකල් ජැක්සන් මියගියේ අධික විඩාව, ආතතිය සහ වේදනාව දුරුකරලීම සඳහා අධික මාත්‍රාවකින් බෙහෙත් ද්‍රව්‍ය ශරීරගත කිරීම නිසා බව පසුගියදා හෙළි වුණා. සුපිරි ගායක එල්විස් ප්‍රෙස්ලි, ඇනී වයින්හවුස් (අධිකව මත්පැන් ගැනීම) වැනි අයත් මියගොස් ඇත්තේ මේ ආකාරයට මත්ද්‍රව්‍ය හා අධිකව බෙහෙත් ද්‍රව්‍ය ශරීරගතවීම නිසයි.මේ අතර විට්නිගේ අන්තිම පෙම්වතාව සිටි රේ ජේ පවසන්නේ විට්නි මත්ද්‍රව්‍ය භාවිතා කරන බව තමා නොදන්නා බවයි.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=av1204019</link>
    <topic>පුවත්</topic>
    <author/>
    <content>පුවත්සිළුමිණ පත්‍රයේ ‘රසඳුන’ අතිරේකයේ “අවාරේ වැහි” නවකතාව ලියන පද්මි පින්දෙණිය මහත්මියගේ නවතම යොවුන් නවකතාව වන “සීතාවක නිධානය” කෘතිය මහින්ද රාජපක්ෂ ජනාධිපතිතුමා වෙත අරලියගහ මන්දිරයේදී පිළිගන්වන ලද අවස්ථාවයි මේ.සංජීව පුෂ්පකුමාර අධ්‍යක්‍ෂණය කළ “ඉගිලෙන මාළුවෝ” චිත්‍රපටය හොංකොං හි පැවැත්වෙන 6 වැනි ආසියානු සිනමා සම්මාන උළෙලේ තරගකාරී අංශයේ හොඳම සිනමා කැමරාකරණය සඳහා යෝජිත චිත්‍රපට පහ අතරට තේරී පත්වී ඇත.එම චිත්‍රපට අතර ’Warior of The Rainbow’ - තායිවානය, ’The frontLine’ - දකුණු කොරියාව,’Wu Xia’- හොංකො, ’The Mirror Never Lies’- ඉන්දුනීසියාව, ’Flying Fish’- ශ්‍රී ලංකාව ද වේ.”ඉගිලෙන මාළුවෝ” චිත්‍රපටයේ සිනමා ඡායාරූප ශිල්පී විශ්වජිත් කරුණාරත්න මෙම උළෙලට සහභාගී වීම සඳහා ආරාධනා ලැබ සිටී.විජය සිරිවර්ධන පොළොන්ඕවිට ගේ ගී නිර්මාණ රැගත් ‘උණ පඳුරක මල් පිපීලා’ සංගත ගී තැටිය පසුගියදා පැපිලියානේ සුනේත්‍රාදේවි මහ පිරිවෙන් ශාලාවේදී දොරට වැඩියේය. මේ එහිදි පොළොන්ඕවිට මහතා පොල් තෙල් පහන් දැල්වූ අයුරු. සංගීත නිපුන් මහාචාර්ය සනත් නන්දසිරි, සෝමතිලක ජයමහ ද මෙහි වෙති.සංස්කෘතික හා කලා කටයුතු අමාත්‍යාංශය, අධ්‍යාපන අමාත්‍යාංශය සහ ටවර් හෝල් රඟහල පදනම 21 වැනි වරට දීප ව්‍යාප්තව සංවිධානය කරන සමස්ත ලංකා පාසල් නාට්‍ය තරගයෙහි 2011 වර්ෂයෙහි ජයග්‍රාහි පාසල් සඳහා තිළිණ හා සම්මාන ප්‍රදානය සංස්කෘතික හා කලා කටයුතු ඇමැති ටී.බී. ඒකනායක මහතා හා අධ්‍යාපන ඇමැති බන්දුල ගුණවර්ධන මහතාගේ ප්‍රධානත්වයෙන් මෙම 03 දින ප.ව. 2.30 ට ටවර් රඟහලේදී පැවැත්වේ.2600 සම්බුද්ධත්ව ජයන්තිය වෙනුවෙන් ජාතක කතා පදනම් කරගත් කෙටි නාට්‍ය අංශයෙන් හා නූර්ති නාට්‍ය ජවනිකා අංශය යටතේ අවසාන වටය සඳහා පිළිවෙළින් නාට්‍ය 19 ක් හා 14 ක් සුදුසුකම් ලත් අතර, ඉන් ජයග්‍රාහී පාසල් ගුරු භවතුන් හා සිසු - සිසුවියන් උදෙසා මෙම තිළිණ ප්‍රදානෝත්සවය පැවැත්වේ.අශෝක සෙනරත් මුදලිගේ නාට්‍ය නිර්මාණ ’ඇනකොන්ඩා’ අද(01) සහ 05 යන දිනයන්හි පස්වරු 6.00 ට කොළඹ ලුම්බිණි රඟහලේ වේදිකාගත කෙරේ. රින්ස්ලි වීරරත්න, සරෝජිනි කවිරත්න, දොන් ගයි, සමන් ඒකනායක, රෙක්ස් කැමිල්ටන්, උපතිස්ස බාලසූරිය, ප්‍රදීප් රාජපක්ෂ මෙහි ප්‍රධාන චරිත රඟපාති.නාලක ස්වර්ණතිලකගේ “දඟමල්ල සහ අමුතු ස්කෝලේ” නාට්‍යය මෙම 08 වැනිදා සවස 6.00 ට කොළඹ ලයනල් වෙන්ඩ්ට් රඟහලේදී වේදිකා ගත කෙරේ.ඇය විශාරද කුමුදුමලී පෙරේරා.කළුතර බඳනාගොඩ විද්‍යාලයේ නර්තන විෂය භාර ආචාර්යවරිය ලෙස සේවය කරන ඇය කැලණිය විශ්වවිද්‍යාලයෙන් ශාස්ත්‍රවේදී උපාධිය ලබා ඇති අතර, භාරත නාට්‍යම් විශාරද හදාරා කථක් ඩිප්ලෝමා සමත් වී ඇත. පසුගියදා ඇය ‘කෞමදි ගුරුපූජා 2012’ නමින් ප්‍රසංගයක් පවත්වා තමාට උඩරට, පහත රට, සබරගමු, භරත නාට්‍යම්, කථක් යන නර්තන සම්ප්‍රදා පිළිබඳව ශිල්ප ලබා දුන් ගුරුවරුනට උපහාර පුදකළ අතර, ඇය ලියූ කුලුඳුල් නවකතාව ‘නන්නාඳුනන්නා’ නමින් එළිදැක්වූවාය. නාට්‍ය භූෂණ ශ්‍රී ජයන්ත කුමාර කරුණාසේකර, නෘත්‍ය නිපුන් සංගීත් විශාරද මෝක්ෂා සමරසූරිය, කථිකාචාර්ය සුනිල් තිලකරත්න, කථිකාචාර්ය ඊශානි යශෝධා රංගානාත්, නර්තන ආචාර්ය බී.ආර්.ප්‍රියන්ත චන්ද්‍රසිරි, නර්තන ආචාර්ය ඒ.පී.නිහාල් ශාන්ත, පහතරට නර්තන ශිල්පී ඒඩින් වීරසිංහ, නර්තන ආචාර්යවරියන් වන පද්මිණී හේමමාලා කුලරත්න, කුමුදුනී සේනානායක සහ සුමුදුනී රූපසිංහ යන ගුරුවර ගුරුවරියෝ් එදින උපහාර ලැබූහ.වරාය හා මහාමාර්ග නියෝජ්‍ය ඇමැති රෝහිත අබේගුණවර්ධන සහ කළුතර නගර සභා විපක්ෂ නායක රෝහණ අබේගුණවර්ධන මහත්වරු ප්‍රධාන අමුත්තන් ලෙසින් සහභාගි වූ ගුරු උපහාර උලෙළ කුමුදුමලී පෙරේරා ශාස්ත්‍රීය නර්තන හා නිර්මාණාත්මක නර්තනවලින් හැඩගැන්වූවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>01</day>
    </date>
    <link>http://www.silumina.lk/2012/04/01/_art.asp?fn=av12040110</link>
    <topic>ගුණදාස කපුගේ අනුස්මරණය</topic>
    <author>ජෝජ් රොබ්සන් ද සිල්වා</author>
    <content>ගුණදාස කපුගේ අනුස්මරණයසබඳ අපි කඳු නොවෙමු උනුන් පරයා නැඟෙන සුනිල දිය දහර වෙමු එකම ගඟකට වැටෙන(පද – දර්ශන මේදිස්)ඒ සුහද ආරාධනය මිනිස්කම ගීතයෙන් කියා දී අපට ජීවිතය ඉගැන්වූ සෞන්දර්යවේදියාණන්ගෙන් ය. මීට වසර නවයකට පෙර එනම් 2003 අප්‍රේල් 03 වැනිදා ජීවිතයෙන් සදහටම සමුගෙන ගියත් “කඳු නොවී සුනිල දිය දහර වෙන්න” ඔහු අපට කළ ආරාධනය ජීවත් වෙන්නා වූ සැමට සියලු කාලයන් උදෙසා වලංගුය. ප්‍රතිභාපූර්ණ සංගීතඥ, ගායන ශිල්පී ගුණදාස කපුගේ නම් වූ ඔහුගේ මතක අමතක නොවන ඉසව්වක් වන රජරට කලාපයේ සුනිල දිය දහර සමඟ මෙවර ‘ස්වර වර්ණ” වර්ණවත් කරමු.- පූජ්‍ය පල්ලේගම හේමරතන හිමිපූජ්‍ය පල්ලේගම හේමරතන හිමි කපුගේ සමරුව වර්ණවත් කිරීමට එක්වෙන්නේ “කපුගේ රජරටට පැමිණියේ ගුවන් විදුලි සංස්ථා රාජකාරියේ දඬුවම් මාරුවක් ලබලා. ඔහු තමා ගායනය කළ ගීතවල අදහස් ප්‍රායෝගිකව ක්‍රියාත්මක කරන්න ශක්තියක් තිබුණු නිර්මාණකරුවෙක්. කපුගේ මේ රටේ අදීනව ක්‍රියා කළ දැඩි මානව හිතවාදී කලාකරුවෙක්” යැයි පවසමින්ය.”ආධුනික නිර්මාණකරුවන්ට නිර්ලෝභීව අතහිත දුන්නු කපුගේ අපට එලසෙ අතහිත දුන්නේ දැන හැඳුනුම්කම් සලකා නොවේ. ඔහු රජරට අප සමඟ ගත කෙරුවේ ඔහුගේ ජීවිතයේ වසන්ත සමයයි.ඔහු සියල්ලම අලුත් ඇසකින් දැක්කා. අගනුවර කේන්ද්‍ර කර ගත් හැලහැප්පීම් සහ දුර්ගුණ පිටු දැක්ක රජරට පරිසරයේ අලුත් බවකින් රෝපණය වෙන්න කපුගේට නිර්මාණශීලී හැකියාවක් තිබුණා.මෙහිදී ඔහුගේ සැඟවී තිබුණු නිර්මාණ ධාරා මතුවෙන්න වුණා. කපුගේට කෙණහිලිකම්වලින් තොරව නිර්මාණ කිරීමට පිරිසකගේ පිළිගැනීම සහ ආදරය හිමිවුණා.තමන්ගේම නිර්මාණයන්හි ප්‍රභාවත්, ඔහු නිර්ලෝභීව ආලෝකය ලබාදුන්නු පිරිසගේ නිර්මාණ ප්‍රභාවත් පරාවර්තනය වීම නිසා කපුගේ රජරටට වසන්තයක්ම වුණා.”කපුගේ නිසා රජරට අපි ගැන කොළඹට කතා නොකර ඉන්න බැරි වුණා.ඔහු නැති අඩුව අපට බොහෝ සෙයින් දැනෙනවා. දුක වේදනාව කටහඬෙන් සප්ත ස්වර්යට ගෙන ගැයූ නිර්ව්‍යාජ මනුෂ්‍යයෙක් කපුගේ කියන්නේ. ඔහුගේ අභාවය නිසා අපගේ නිර්මාණ ගමන් මඟට වූ සහන් එළිය නිවී ගියා වගේ වෙලා දැන්. ඒත් ඔහු පිළිබඳ යහපත් වූ මතක අපේ ගමන් මඟට එළියක් කරගන්න අපි වෑයම් කරනවා.”- කරුණාරත්න දිවුල්ගනේ”එතුමා මුලින්ම 1980 අවුරුද්දේ අගෝස්තු මාසයේ දවසක රජරටට ආවේ මේ පළාත ගිම්හානයෙන් දැවෙද්දීයි. ගිම්හානයේ ආවත් එතුමා අපට වසන්තයයි අරන් ආවේ. රජරට සංගීත ප්‍රබෝධයේ පුරෝගාමියා එතුමා යි. එතුමා රජරටට නොඑන්න මෙවැනි ප්‍රබෝධයක් ඇති වෙන්නේ නැහැ. රජරටින් මෙරට සංගීත ක්ෂේත්‍රයට එක් වූ ජාතික මට්ටමේ ගී පද රචකයින්, වාදකයින් සහ මා ඇතුළු ගායක ගායිකාවන් සියල්ලන්ටම වාගේ මඟ පෙන්වූ නියමුවා වූවේ එතුමායි. ඒ වෙද්දි කොළඹ කේන්ද්‍ර කරගත් ගීත නිර්මාණ සම්ප්‍රදායක් තමයි මේ රටේ තිබුණේ.මේ වගේ පළාතකින් හොඳ ගීත නිර්මාණ බිහිවෙයි කියා කවුරුවත් නොසිතුව වෙලාවකයි එතුමා ප්‍රමුඛව අපේ නිර්මාණ එළිදැක්වූවේ. එවකට ආධුනිකයින් වූ අපට මියුරු තනු නිර්මාණය කර දෙමින් සහ සාහිත්‍යමය වටිනාකමින් යුත් පද රචනා තෝරාගන්න පුර්වාදර්ශ දෙමින් එතුමා දුන්න අනගි සහයෝගය නිසයි රජරට සංගීත ක්‍ෂේත්‍රයේ මෙවැනි ප්‍රබෝධයක් ඇතිවුණේ. එතුමාගෙන් සිදු වු සේවය අමිලයි.””පෞද්ගලිකව මා එතුමාට සලකන්නේ මගේ ගුරුවරයෙකු ලෙසයි. එතුමා වැඩ කළ ශෛලිය මම හැදෑරුවා. එතුමා ලබා දුන් ශක්තිය, ධෛර්යය සහ උපදෙස් නිසා මට මගේ ජීවිතයේ ජයග්‍රහණ රැසක්ම ලබන්න පුළුවන්කම ලැබුණා. එතුමා ඇසුරින් විශාල සම්පත් ප්‍රමාණයක් (නිර්මාණ සහ නිර්මාණකරුවන්) ලැබීමත්, කොළඹ සමඟ නිර්මාණ ගනුදෙනුව හරියාකාරව කරගෙන යාමට දැනුම ලැබීමත් මා ලැබූ වරප්‍රසාදයක් ලෙස මම හිතනවා. එතුමාගේ මියුරුතම සංගීත රචනා ගායනයට ලැබීමම මා ලැබුව භාග්‍යයක්.මට හොඳට මතකයි, මම අලුත් නිර්මාණයක් කළ හැම අවස්ථාවකදීම වාගේ එතුමා දිගටම එම නිර්මාණ ශ්‍රවණය කරමින් අගය කරපු අයුරු. තමන්ගේ නිර්මාණයන්ට වඩා අනුන්ගේ නිර්මාණයන්ට එතුමා ගරු කළ අයුරුත් ආදරය කළ අයුරුත් කිසිදාක අමතක වෙන්නේ නැහැ. ආධුනිකයෙක් වුව ද තමන්ට වඩා දක්ෂයෙක් නම් ඔහුව අගය කරන්න එතුමාට හොඳ හිතක් තිබුණා. ඒ වගේම තමන්ට උදව් කළ මිනිසුන්ව කෘතවේදීව අගය කරන්නත් එතුමා කිසිදාක පසුබට වුණේ නැහැ.”අති සරල සාමාන්‍ය ජීවිතයක් ගත කළ එතුමාගේ දේශපාලන දැක්ම හුදෙක් පොදුවේ මානව වර්ගයා වෙත පැතිරුණු ආදරයෙන් ජනිත වූ දැක්මක් වුණා. ඉතාම සංවේදී හදවතක් තිබුණු එතුමා සිය හිතවතුන් වෙනුවෙන් හැඬූ අවස්ථා බොහෝමයි. සරත් දසනායක සංගීත ශිල්පියාණන්ගේ අභාවය පිළිබඳව එතුමා දැනගත් අවස්ථාවත් එවැනි අවස්ථාවක් වුණා.එවලේ අපි දෙදෙනා එකම වාහනයේ තණමල්විල උන්නේ. වාහනයේ වූ ගුවන්විදුලියෙන් දසනායකයන්ගේ අභාවය පිළිබඳව නිවේදනය කෙරුණු විගසම වාහනය නතර කරවා ගෙන එතුමා හැඬුවා. මිත්‍රයන් පිළිබඳව වූ ආදරය සහ ගෞරවය එතුමාගේ ඒ ආකාරයෙන් මා අත්දුටු වාර අනන්තයි. එතුමා මිනිසුන්ට ආදරය කළෙත් එසේමයි. මානව හිතවාදීව තමන්ගේ හඬ සමාජයේ යහපත වෙනුවෙන් එතුමා භාවිතා කළා. එම නිසා මිනිසුන් හැමදාමත් එතුමාට ආදරේ කරනවා.”- මහින්ද දිසානායක”ගුණදාස කපුගේ ශිල්පියාණන්ගේ ගායන දිවියේ ස්වර්ණමය යුගයත්, රජරට සංගීත ක්ෂේත්‍රයේ ස්වර්ණමය යුගයත් එකක්ම ය. තමන්ගෙන් පසුව නිර්මාණකරුවන් පිරිසක් ක්ෂේත්‍රයට බිහිකරවන්න කපුගේ සහ ස්වර්ණ ශ්‍රී බණ්ඩාර සුසංයෝගය සුවිශේෂ මෙහෙවරක් ඉටු කළ අයුරු අපට කවදාවත් අමතක කරන්න බැහැ.ප්‍රාදේශීය ශිල්පීන් ගණනාවකට අත හිත දුන් කපුගේ ඔවුන් අතරින් අපි කිහිප දෙනකුටම ජාතික තලයට ඒමට දායක වුණා.. ගායන ශිල්පීන් ගී පද රචකයින් සහ සංගීත ශිල්පීන් වන කරුණාරත්න දිවුල්ගනේ, ජයතිලක බණ්ඩාර, සේනානායක වේරලියද්ද, ජානක වික්‍රමසිංහ, පූජ්‍ය පල්ලේගම හේමරතන හිමි, මහින්ද දිසානායක (මම), මහින්ද චන්ද්‍රසේකර, රංජිත් රූපසිංහ, සීතා රංජනී, නාලක අංජන කුමාර, කරුණාරත්න අමරසිංහ, ප්‍රේමරංජිත් විජේවික්‍රම, උපාලි ජයලත් වැනි ශිල්පීන් ගණනාවක්ම ඔවුන් අතර ඉන්නවා. එසේම ‘කම්පන’ සහ ‘කාලයේ රාවය’ වැනි ඔහුගේ ගීත ප්‍රසංග සඳහාත්, බොහෝ නිර්මාණ සඳහාත් පන්නරය ඔහු ලැබුවේ රජරට ගත කළ ඒ ස්වර්ණමය යුගයේදීයි කීම සාධාරණයි.””රජරට ගුවන්විදුලියෙන් කපුගේ ඉදිරිපත් කළ ‘ස්වර මාධවී’ – ‘මියුරු සර’ සහ ‘නව පදමාලා’ වැඩ සටහන්වලින් ඉුටු කළ මෙහෙවර අනගියි. ප්‍රකට කවීන්ගේ නිර්මාණ රජරට ගායක ගායිකාවන්ගේ හඩින් ගායනා කෙරෙව්වා වූ ‘ස්වර මාධවී’ මෙන්ම හැම පද රචකයෙකුටම ගීත පහක් රචනා කිරීමට අවස්ථාව සලසා දුන් ‘මියුරු සර’ වැඩ සටහන් අප වැනි නිර්මාණකරුවන්ට අපේ නිර්මාණ හැකියාව රටට එළිදක්වන්න ඉඩ සලසා දුන්නා.එමෙන්ම ‘නව පදමාලා’ වැඩ සටහනින් ප්‍රචාරය කළ නවක ගී පද රචකයින්ගේ නිර්මාණ විචාර කිරීමේ අවස්ථාව අපට ලබා දීමෙන් විචාරශීලී නිර්මාණකරුවන් වීමට මඟ පාදා දීමත් විශේෂයි. කවිය සහ ගීතය අතර වෙනස කියාදීලා මට ගීත පද රචකයෙකු වෙන්න මුලින්ම අත හිත දුන්නේත් කපුගේයි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post></root>