<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=as1201223</link>
    <topic>ගුරු සේවයේ රසකතා</topic>
    <author>විජයරත්න බණ්ඩාර</author>
    <content>ගුරු සේවයේ රසකතාමෙය පිටිසරබද කුඩා පාසලකි. එසේ වුවත් මෙහි පහළ බාලාංශයේ සිට ජ්‍යෙෂ්ඨ පංතිය දක්වාම පංති පැවැති අතර ගැහැනු පිරිමි දෙපක්ෂයේම දරුවෝ ශිල්ප හැදෑරුවෝය.පාසලේ මුල් ගුරුවරයා ඉතා කරුණාවන්ත වයස අවුරුදු 50ක් පමණ වූ හීන්දෑරි පුරුෂයෙකි. වැඩි උස මහත තැනැත්තෙකු ද නොවීය. බොහෝ නිහතමානීය. සැඩපරුෂ නොවීය.මේ නිසාම ගම්මුන්ගේ හා ශිෂ්‍ය ශිෂ්‍යාවන්ගේ ද ගුරු මණ්ඩලයේ ද ආදරයට පාත්‍ර විය. පාසලේ අධ්‍යාපනය ගැන නම් කිය යුත්තේ ශිෂ්‍යයන්ට ඕනෑ විදිහට කෙරුණ බවයි. පාඨශාලාවේ විනය අහසට පොළව මෙන් විය. නමුත් කිසි දවසක එහි කිසි කලබැගෑනියක් නොවීය.මුල්ගුරුතුමා කිසිම දවසක සිසුන්ට දඬුවම් කරන්නේ ද නැත.වරදක් කළ සිසුන් තමා වෙතට එවන ලෙස ද ඔහු ගුරු මණ්ඩලයට කියා තිබුණේය. මෙය ගුරුවර ගුරුවරියන්ට ද වාසියක් විය. සිසුවකු සුළු වරදක් කළත් තමා ඒ ගැන නොවිමසා ඔහු හෝ ඇය හෝ මුල්ගුරුතුමා වෙත යැවීම, ගුරු මණ්ඩලය සිරිතක් කර ගත්තෝය.මුල්ගුරුතුමා කරන්නේ වරද කළ තැනැත්තා තමා ළඟට ගෙන වරද ගැන විමසා නැවත එසේ නොකරන ලෙස කියා හිස අතගා පංතියට යැවීමයි.සිසුන් දෙදෙනකු අතර හෝ කීප දෙනකු අතර කෝලාහලයක් වූවොත් ඒ ගැන විමසා “ඇයි දරුවනේ දබර කර ගන්නේ, ගමේ එක ඉස්කෝලේ ළමයිනේ. ආයෙත් දබරකර ගන්නට එපා. නැවතත් රණ්ඩු වෙලා මා ළඟට ආවොත් මම හොඳටම තලනවා; දැන් පංතියට ගිහින් ආයෙත් දබරකර ගන්නේ නැතුව හොඳින් ඉගෙන ගන්න.හොඳ ළමයි වගේ ඉන්න” කියා හිස් අතගා සිනාසී පංතියට යැවීමයි. ළමයි ද සිනාසිසී පංතියට යති. කවදාවත් දඬුවම් කර නැත.මුල්ගුරුවරයාගේ මේ නෝංජල්කම තේරුම්ගත් ටිකක් දඟකාර, අකීකරු, කපටි ශිෂ්‍යයෙක් සිටියේය. පස්වැනි පංතියේ ඉගෙන ගනිමින් සිටි මේ ශිෂ්‍යයාට දිනක් ගෙදර යෑමට සිතුණේය.පංතියේ පාඩමක් කෙරෙන අතරතුර ඔහු පොත් ටිකත් අතටගෙන “මගේ බඩ රිදෙනවෝ, මං ගෙදර යනවෝ” කිය කියා කෑ ගසමින් පංතියෙන් යන්නට ගියේය.එසේ ගියේ පංතියේ ගුරුවරයාගෙන් හෝ මුල් ගුරුවරයාගෙන් හෝ නිසි අවසරයක් නොගෙනය. ඔහු පාර දිගට ද “මගේ බඩ රිදෙනවෝ; මං ගෙදර යනවෝ” කිය කියා බෙරිහන් දිදී ගියත් කිසිවෙක් ඔහු නැවැත්වීමට උත්සාහ නොගත්තේය.මුල් ගුරුවරයා ද සිනා සිසී බලාගෙන සිටියේය.විජයරත්න බණ්ඩාරවිශ්‍රාමික විදුහල්පති – යටවත්තඅති දුෂ්කර පාසලක් වූ අනුරාධපුර වන්නිපලුගොල්ලෑව විදුහලේ දරු දැරියන් හට පසුගියදා අගනුවර සුහද මිතුරු කැළ හා වාද්දුවේ ‘මිතුරෝ වෙමු අපි’ සංවිධානය එකමුතුව ලක්ෂ අටකට අධික පාසල් උපකරණ, ක්‍රීඩා උපකරණ හා රෙදිපිළි තොගයක් බෙදා දෙන ලදී.පරිත්‍යාග කළ රෙදි නිල ඇඳුම් සඳහා මසා දීමේ වැඩසටහනක් පසුගියදා එම විදුහලේ දී පැවැත්වුණු අතර මේ සඳහා අවශ්‍ය සියලුම මුදල් ඕස්ට්‍රේලියාවේ මෙල්බර්න් නුවර පදිංචිව සිටින ධම්මරුචි මනරංජන මහතා හා ඔහුගේ හිතවතුන් විසින් සපයන ලදී.එම විදුහලේ විදුහල්පතිතුමා හා මෙය සංවිධානය කළ රංජිත් පෙරේරා මහතා ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=as1201224</link>
    <topic>පෝරුවෙන් බහින නැකතට අපි පෝරුවට නඟිද්දි අම්මගෙ මුහුණ ඇඹුල් වුණා</topic>
    <author>උපාලි සමරසිංහ</author>
    <content>පෝරුවෙන් බහින නැකතට අපි පෝරුවට නඟිද්දි අම්මගෙ මුහුණ ඇඹුල් වුණා- විශාරද චරිතා පි‍්‍රයදර්ශනී පීරිස්මවයි පියයි එකතු වෙලා ගහයි වැලයි සේ මල් වැව්වා ලොව මැව්වා ඉරයි සඳයි සේතම මෑණියන් මිය යන තුරුම ඇයට තම අම්මා ගැන මේ ගීය ගයන්නට බැරි විය. ඒ දෛවයේ සරදමකි. එහෙත් පියාටත් එම ගීයේ සාධාරණත්වය ඉටුව ඇති බැවින් ඒ පියාණන් තුටු කඳුළු වගුරමින් අදත් මේ ගීය අසයි. ‘ආධුනික පැය’ ‘පිබිදෙන ගායක පරපුර’ හරහා ජෝති, මිල්ටන්, ඇන්ජලින්, ලතා ආදි බොහෝ ශිල්පි ශිල්පිනියන් සංගීත ලෝකයට පුබුදු කළ ජනපි‍්‍රය නිවේදක ආරියදාස පීරිස් ඇගේ පියාය.සුභාවිත ගීයේ මනරංජනය කැටපත් කළ විශාරද එඩ්වඩ් ජයකොඩි ඇගේ සැමියාය. මේ සැමියාට තම දුවගේ අතිනත ගන්නට ඒ පවුල් වපසරිය තුළ ඉඩකඩ පෑදුවේත් ඒ අම්මාය. ජනපි‍්‍රය නිවේදිකා හා ගායිකා විශාරද චරිතා පි‍්‍රයදර්ශනී පීරිස් අද මා සම්මුඛ වෙයි. ඒ තම ජීවන ගීතයේ මධුර සප්ත ස්වර මවා දුන් ආදරණීය අම්මා ගැන කියන්නට ය.“මගෙ අම්මා විවාහයට පෙර හැඳින්වී ඇත්තේ පුෂ්පා මාලිකා ලක්ෂ්මී විජයරත්න නමින්. විවාහයට පස්සෙ පීරිස් බවට පත්වුණා. තාත්තා ගුවන් විදුලි නිවේදක ආරියදාස පීරිස්. අපෙ පවුලේ දරුවන් හැටියට හිටියෙ අක්කයි මායි විතරයි. අපේ තාත්තා ගාල්ල නාගොඩ පැත්තෙ කෙනෙක්. රෙදි බැනියම් අඳින, කොණ්ඩෙ බඳින බුලත් කහටින් පිරි දසන් පෙන්වා හිනැහෙන අහිංසක සුචරිතවත් මිනිස්සු ගාල්ලෙ තාත්තගෙ කට්ටිය. අම්මා පුංචි සන්දියෙ ඉඳන් හැදුණෙ වැඩුණෙ මේ අය කතා කරමින් ඉන්නා මිරිහාන ඉඩමේමයි.අම්මගෙ තාත්තා බොහොම තේජාන්විත, පළාතේ ගරුනම්බු ඇතිව හිටි ගාම්භීර මිනින්දෝරුවෙක්. ඒ අය වලව් පෙළැන්තියක අය. ඉංගිරිසි කතා කරන පරපුරක්. අම්මගෙ මාමාලා තමයි ඔය ජයසේකර හා ජයසේකර ආදි කම්පැනි කරන්නේ. අම්මා ඒ පවුලෙ හිටි එකම දෝණි. මේ ඉඩමේ ඉඳන් පල්ලෙහාට යනකම් පර්චස් 200 ක් විතර අපේ සීයාට අයිතිව තිබිලා. මා මේවා කියන්නෙ පම්පෝරියට නොවේ. ඇගේ සමාජ තත්ත්වය ගැන කියන්න. දැන් ඒවා ෂකුණලා අපි ඉන්නෙ මේ පර්චස් 40 ක ඉඩමේ අලුතින් හදා ගත් ගෙදර.අම්මා පුංචි සන්දියෙ නුගේගොඩ අනුලා විදුහලට ගිහින් තියෙන්නෙ බක්කි කරත්තෙන්. මුළු අනුලා විද්‍යාලේම සිටි ලස්සනම ළමයා අපෙ අම්මා කියලා මට ගොඩක් අය කියලා තියෙනවා. අමිතා වැදිසිංහ, සුනන්දා ධර්මපාල, විනීතා ජයසිංහ වගෙ ඒ ඉස්කෝලෙ හිටපු මේ වගේ ප්‍රසිද්ධ අය මට ඒ ගැන කීවා.පුංචි කෝච්චිය දුවන කාලෙ තනි බක්කි කරත්තයක නැගිලා යන මේ පාසල් යුවතිය හිටි ගමන් අකරතැබ්බවලටත් මුහුණ දෙනවා. නුගේගොඩ රේල් පාර හරහා වැටෙන තැන (රේල් ක්‍රොසින් එකේදී) සමහර විට හරකා දණ ගහලා ඉඳගන්නවා. කොල්ලො ඉතින්! අම්මට උසුළු විසුළු කරනවා කියලා අම්මා දවසක් කීවා මතකයි. අපෙ අම්මගෙයි තාත්තගෙයි සමාජ තත්ත්වෙ හරියට අහසට පොළව වගේ. ඒ කාලෙ කලාකාරයා හිඟන්නා වගේ කියන කතාව පැතිරිලා තිබුණේ.ඉංගිරිසි කතා කරන, කුල ගොත් හාරා මිනිසුන්ට අසුන් පනවන මේ පෙළැන්තියට අම්මා කෙළින්ම විරුද්ධ නූනත් ක්‍රියාවෙන් ඇය හරිම සරලයි. කුල ගොත් කිසිම දෙයක් ගණන් ගන්නේ නෑ. අපෙ ආච්චි සීයා එහෙම ගෙදරට කෙනෙක් ආවත් ඒ අයගෙ කුලය ගැන හොයලා තමයි අසුන් පනවන්නෙ. ඒක සීරුවට දැනගන්ඩත් ඒ අය දන්නවා. අම්මා සලකන්නෙ මිනිස් කුලය විතරයි. ඒත් කවරදාවත් ලොකු අය එක්ක ගැටෙන්නෙ නැතිව ඇය තම ජීවිතය පවත්වා ගත්තා.අම්මා පියානෝව ඉතාම දක්ෂ විදියට වයන්න දක්ෂ යුවතියක්. ඇය දරුවන් ලොකු මහත් වන තුරුත් පියානෝව වාදනය කළා. ගුවන් විදුලි වැඩ සටහන්වලට ඇය පි‍්‍රය කළා. නොයෙක් ජනපි‍්‍රය වැඩ සටහන්වලට ඇය ඉල්ලුම් කළා. ගීත ඇසුවා. සුදු ලස්සන කාන්තාවක් වෙච්ච අම්මාව විවාහ කර දෙන්ඩ සීයා බලාපොරොත්තු වෙලා තිබුණෙ අධි නීතිඥ, වෛද්‍ය හෝ විශිෂ්ට පරිපාලන නිලධාරියකු වගෙ කෙනෙකුට. ඒ අයගෙ සමාජ තත්ත්වය ඒකයි. ලීල් ගුණසේකර මහත්මයත් එදා විවාහයට අම්මා ගැන අහපු කෙනෙක්ලු.පුෂ්පා මාලිකා ලක්ෂ්මී පීරිස් මාතාවතාත්තා ඒ කාලෙ අතිශය ජනපි‍්‍රය නිවේදකයෙක්. අම්මා යම් යම් ඉල්ලීම් එවා තිබෙන විට තාත්තා ගුවන් විදුලියෙන් කියනවාලු වැඩ සටහන් අතරම දැන් මිරිහානෙන් පුෂ්පා විජයරත්න සවන් දෙනවා... වගේ දේවල්. දවසක් ගේ ඉදිරිපිටින් යන වෙලාවක මිදුල අතු ගාමින් සිටි අම්මව තාත්තා දැකලත් තියෙනවා. ඇගෙ වරලස බිම ගෑවෙන තරම්.නුගේගොඩ එළිමහන් රංග පීඨයක තිබුණු සංගීත සංදර්ශනයක් බලන්ඩ දවසක් ආච්චියි - සීයයි - අම්මයි ගියාම ඒකෙ නිවේදන කටයුතු කරලා තියෙන්නෙ තාත්තා. එතැනම නරඹන්න ආ කට්ටිය අතරින් රූ රැජන තරගයක් ද පවත්වලා. ඒක විනිශ්චය කරන්නෙ සෙනඟ අතර ඇවිදිමින්. ඒ වන විට තාත්තා අම්මගෙ නම දන්නවා. එක දවසක් දැකලත් තියෙනවා. කොහොම හරි විනිශ්චය මණ්ඩලය රූ රැජන හැටියට තෝරලා තියෙන්නෙ අම්මව. තාත්තා එදා සුබ පැතුම් එක්කාසු කරන ගමන් අම්මව වේදිකාවේදීම ඉඹලා. එහෙම සංස්කෘතියක් කොළඹ තියෙනවනෙ.සීයා මේකට ගෙදර ඇවිත් හොඳටම අම්මට බැනලා. කොහොම හරි මේ දෙන්නා අතර දැන හැඳුනුම්කමක් ඇතිවුණා. තාත්තාට හොඳට ඉංගිරිසි පුළුවන්. එයා තාත්තගෙ ඉංගිරිසි කතා කරන්න පුළුවන් නෑයො කිහිප දෙනෙක් සමඟ ලයනල් එදිරිසිංහ මහත්මයයි - පී. එල්. ඒ. සෝමපාල මහත්මයයි එකතු කරගෙන අම්මගෙ ගෙදර ඇවිත්. අපෙ සීයත් ඉතින්! ලයනල් එදිරිසිංහ මහත්මයට හරියට ගෞරව කරනවලු. කොහොම හරි දීගය හරි ගියා. 1963 දී ගෝල්ෆේස් හෝටලයේදී විවාහ වුණු අම්මයි තාත්තගෙ විවාහයට අත්සන් කරලා තියෙන්නෙ ඩඩ්ලි සේනානායක මහත්මයා.ඒත් අම්මා පැතු ලෝකය ඇයට ලැබුණෙ නෑ. ඇයට ඕනෑ උදේ වැඩට ගිහින් හවස ගෙදර එන මහත්මයෙක්. තාත්තගෙ අවිවේකි ජීවිතේ හැටියට එයා ගෙදර ආවෙ රෑ 11 ට. රාත්‍රී 9 ට වගේ. නිතර සාද සංස්කෘතික උත්සව එතුමාට තිබුණා. අම්මා පවුල ගැන පුදුමාකාර ගැඹුරු හැඟීමකින් හිටියෙ. ගමනක් ගියත් මහත්මයත් එක්කමයි. එහෙම නැත්නම් දරුවන් ඇතුළු මුළු පවුලම එක්කමයි.එහෙම නැති වුණොත් ඇය කවරදාවත් තනියෙන් ළමයි එක්කවත් යන ගැහැනියක් නොවේ. විවාහපත් වුණාට පස්සෙ අප යන්ඩ ඕනෑ එහෙමයි පුතේ... අම්මා ඒ වෙලාවට කීවා. ඇය ළඟ ජීවන රිද්මයක්, පිළිවෙළක් තිබුණා. මඟුල් ගෙදරක ගියත් 10 ට පටන් ගන්නවානම් 9.50 ට එතැනට යන්ඩ ඕනැ. පෝරුවේ චාරිත්‍ර මඟ හැරලා යන්නෙ නෑ. පවුල් පිටින් ගමන් යන ආසාව. ගෙදර කට්ටිය එකට කෑම කන්න ආදි ඇගේ පැතුම් තාත්තගෙ අවිවේකීකම නිසා බොඳ වුණා. ගෙදර එන කාටත් හොඳට කන්ඩ බොන්ඩ දීලා යවන්ඩ ඇය මහන්සි ගත්තා. තාත්තගෙ වුණත් කටයුතු එකක්වත් ඇය මඟ හැරියෙ නෑෑ.උදේට නැඟිටලා තාත්තට බත් මුල බැඳලා දුන්නා. කලින් දවසෙ මැදපු ඇඳුම, ටයි පටිය, මේස්, බැනියම්, යට ඇඳුම පවා ඇය ඇඳ විට්ටමේ නොවරදවාම තැබුවා. ඇය ඇත්තටම නියම බිරිඳක්. මාත් එඩ්වඩ්ට ඒ ලෙසම සලකන්නෙ ඒ පුරුද්ද අනුවයි. ඇගෙ පොලොස් ඇඹුල හරි කදිමයි. ඇය පොලොස් කන්ඩත් ආසයි.අපේ ගෙදර නිතර පි‍්‍රය සම්භාෂණ, උත්සව තිබුණා. තාත්තගෙ ගුරුහරුකම් ලැබු ජෝති, මිල්ටන් පෙරේරා, මිල්ටන් මල්ලවආරච්චි, ඇන්ජි අක්කා, එම්. එස්. ආදින් නිතර මෙහි ආවා. තාත්තගෙ තාත්තා මියගිය වෙලාවෙත් ඒ කටයුතු කෙරුණෙ මේ ගෙදර. සමහර දවස්වල ගේ පිටුපස ඉඳන් කාමරෙ කට්ටිය වාඩිවෙලා සින්දු කීවා. ජෝති - මිල්ටන් - ඇන්ජි වගේ අය. සිසිර - ඉන්ද්‍රානි දයාරත්න - අමරා වගෙ ගායික ගායිකාවො අම්මගෙ කෑම හැදිල්ල ගැන පරිත්‍යාගශීලිත්වය දන්නවා.දෙන්නා අතර සුළු සුළු රණ්ඩු ඇති නොවුණාම නොවේ. ඒ වගෙ වෙලාවක මට මතකයි ඒවා සමථයකට පත් කළේ එඩී ජයමාන්න මහත්මයයි රුක්මණි ඇන්ටියි. අපෙ අම්මා බැඳලා එනකොට මල් බොකේ එක දීලා තියෙන්නෙ ජෝතිපාල. තාත්තට මල් බොකේ එක දීලා තියෙන්නෙ ලතා දිසානායක.තාත්තා බැද්දගානෙ නිවසක කලක් ජීවත්වුණා. ඒ කාලෙ මට මතකයි තාත්තගෙ පවුලෙ දරුවන් 9 ක් නිසා බාල දෙන්න ඒ ගෙදර කැඳවාගෙන ආවා. ජයන්ත පීරිස් (චතුරිකාගේ තාත්තා) අපෙ පොඩි බාප්පා එහෙම කැඳවාගෙන ආ කෙනෙක්. ඒ අයටත් අම්මා කෙනෙක් වගේ මුළු පවුලම ගොඩ ගන්න උදව් කළේ අපෙ අම්මා. උදේට කෑම බීම, යන්ඩ එන්ඩ සල්ලි දුන්නෙ අම්මා. (ආරියදාස පීරිස් මහතා ද තම බිරිඳ තම බාල සොයුරු සොයුරියන් වැඩු අම්මා බව මට කීවේය.) කොච්චර ගායකයො හිතවත්ව සිටියත් අම්මගෙ ප්‍රියතම ගායකයා ක්‍රිස්ටෝපර් පෝල්. මං සාමාන්‍ය පෙළ කරන කාලෙ එඩ්වඩ් අනෙක් අය වගේ අපේ ගෙදර එනවා. එඩ්වඩ් ගේ ගතිගුණ අම්මගෙ හිත් ගත්තා.එයා කතෝලික වුණත් කෙළින්ම අම්මගෙන් කාරණාව අහපු නිසා අම්මා කැමැති වුණා. අම්මා කොහොමත් කෙලින් කතා කරන කට්ටියට කැමැතියි. රේස් බුකි, කැසිනෝ, බාර් මේවා අතර ජීවත්වන අයට වඩා අහිංසක, සුරා සුදුවෙන් තොර අයට අම්මා කැමැතියි. එඩ්වඩ් ඒ අතින් ඉහළටම සිතේ පැලපදියම් වුණා. පවුලේ අය අතර එඩ්වඩ්ට ජනප්‍රියතාව ගොඩනැඟුවෙත් අම්මා. එඩ්වඩ් එනවා නම් අම්මාට උයාගන්ඩ පොලොස් කොහෙන් හරි හොයාගෙන එන සිරිතකුත් තිබුණා. “ඔයා මගේම පුතා, මගෙ මහත්තයටවත් මතක් නොවෙන දේවල් පුතාට මතක් වෙනවා”.. අම්මා ඒ වෙලාවට ආසාවෙන් කීවා.ඇය රුපියල් සත ඔස්සේම යන ව්‍යාපාරිකයන්ට අකමැතියි. මගේ ගායනා හැකියාව නිවේදන හැකියාව දුටු අම්මා මාවත් රැගෙන ඒ ඒ තැන්වලට එඩ්වඩ් සමඟ ගියා. එඩ්වඩ් නමෝ විත්තියෙන් ‘නන්දන වින්දන’ වැඩසටහනට රතුපාට ෂර්ට් එකක් ඇඳන් ගීතයක් ගයපු දවසෙ අම්මා සතුටු වුණා. එඩ්වඩ්ගේ ගුරුතුමා (බී.වික්ටර් පෙරේරා) මහත්තයගෙන් විශාරද දක්වා සංගීතය උගෙනගන්නැයි එඩ්වඩ්ට කීවෙ අම්මා.89 කාලෙ භීෂණ යුගයෙ ලොතරැයි වගෙ දේවල් නිවේදන කටයුතු කරන්ට තහනම් වෙච්ච යුගයක්. කාලයක් අපේ අත් විතරයි පෙන්නුවේ. සාගරිකා ගෝමස්ට පස්සෙ ඇය කළ වැඩසටහනත් කළේ මම. පොදුවේ අප කාටත් තර්ජන ආවා. දවසක් තරුණ ගැටව් දෙන්නෙක් අපේ ගෙදරටත් ඇවිත් අම්මා ඒ අය එක්ක වාද කරමින් හිටියෙ. අම්මා සැලකුවෙ කවුරුත් මිනිස්සු මොනම දේකටවත් අපි ගැටුම් ඇතිතරගත යුතු නෑ නේද! කියන දහම. අර කොල්ලො ආණ්ඩුවට විරුද්ධව යම් යම් දේ කියමින් අම්මා සමඟ සටනට වගේ කතා කළා. ඒ වෙලාවේම එඩ්වඩ් ආවා. එඩ්වඩ් ‘විමුක්ති ගී’ කාලෙ ඉඳලම විශ්වවිද්‍යාල තරුණයො අතර ජනප්‍රිය කෙනෙක්. ඒ අය එඩ්වඩ් දැකලා කතාකරලා යන්ඩ ගියා. (ඇත්තටම මේ ටික කීවේ චරිතා නොව එඩ්වඩ්ම වීම විශේෂයකි.)අම්මට අවුරුදු 45ක් වෙද්දිම ඇය මරණයට මුහුණ දෙන්ඩ සූදානම් වුණා. පුතේ, මේ ගෙදර යතුරු කැරැල්ල මින් පස්සෙ නුඹ රැකබලාගන්ඩ ඕනෑ. අම්මා එදා එහෙම කීවා. අපි කසාද බැන්දෙ 91 දි.එඩ්වඩ් කොච්චර ජනප්‍රිය වුණත් සල්ලි පස්සෙ ගිය ගායකයෙක් නොවේ. ඒ නිසා මේ ගෙදර හදන්න අපි ගොඩාක් දුක් වින්දා. ගේ තරමක් වෙනස් කරලා කොන්ක්‍රීට් දමාගෙන අපි ඉන්නකොට අම්මා කළේ පුතේ, මං මැරෙන්න කලියෙන් මේ ගේ හදලා ඉවර කරන්න කියන ඉල්ලීම විතරයි. අපිත් වේයන් තුඹස බඳිනව වගේ සල්ලි එකතු කළේ අම්මගෙ සතුට වෙනුවෙන්.ඇය 90දි අනතුරකට ලක්වෙලා පාදයේ පුංචි ඇදයක් ඇතිවුණා. ගමන් කරනකොට ඒක ඒ තරම් පෙනෙන දෙයක්වත් නොවේ. ඒ නිසා අම්මා වැඩිමනත් ගමන් බිමන් ගියේ නෑ. හැබැයි ’Daily News’ පත්තරෙයි සරසවියයි ඇයට නොබලාම බෑ.දානමාන දෙන්නත් ඇය හරිම කැමැතියි. තාත්තගෙ අවිවේකීකම නිසා ඇගේ පවුල් පිටින් ජීවත්වීමේ ගමන් යාමේ පැතූ ලෝකය විනාශ වුණා. ඊළඟට ඇය හැමදාම හිතුවෙ අප ගැන. අපට පැන්ෂන් පඩියක් හම්බ වෙන මහත්මයෙක් ලබාදෙන්න. එඩ්වඩ්ට ඒ සුදුසුකමත් තිබුණා. අම්මා මියයන විට වයස 61යි. අම්මා දෙවැනි වර අසනීප වෙලා ගෙදර ගෙනෙන කොට අපි ගේ හදලා ඉවරයි. අම්මා ආසාවෙන් ටයිල් දිගේ ඉදිරිපස සිට කුස්සිය දක්වාම ආසාවෙන් ගමන් කළා. ඒ ඇස් සතුටින් බැබළුණා. ඒත් අම්මට ඒ හදපු ගෙදර ජීවත්වෙන්ට බැරිවුණා. ඒ අලුත් ලස්සන ගෙදරට ඊළඟට ආවෙ අම්මගෙ මිනිය.තාත්තට නම් අවශ්‍ය ආකාරයට අප සැලකුවා. අම්මටත් සැලකුවා. ඒත් එයාගෙ ප්‍රාර්ථනා අකාලයේ බොඳ වුණා. ඇය තවත් කාලයක් ජීවත් වුණා නම්... කොච්චර හොඳද කියලා හිතෙනවා. මගේවත් අක්කගේවත් දරුවන්ගේ සුරතල් විඳින්න ඇයට බැරිවුණා.හැමදාම එඩ්වඩ්ගේත් මගේත් විචාරිකාව අම්මා. අපි බඳින දවස 1991 හරියටම ගල්ෆ් යුද්ධය පටන් ගත්තු දවස. බණ්ඩාරනායක සම්මන්ත්‍රණ ශාලාවේ පැවැති මංගල්ලය වෙලාවට පෝරුවට නඟින්න අපට බැරිවුණා. එදා පාර පුරා ට්‍රැෆික්. අපි පෝරුවට නැංගෙ පෝරුවෙන් බහින වෙලාවෙ.අම්මගෙ මුහුණ මුලින් හරි අඳුරුයි. ඒවා හරියට අම්මට ඕනෑ. ඒත් ඉවසිලිවන්තකම අම්මගෙ ආදර්ශය. එයා කීවෙ මෙහෙම වචනයක්. කමක්නෑ පුතේ.. එඩ්වඩ් කොහොමත් මගෙ පුතා.පෝරුවට වඩා ජීවන ගමන් මඟේ නුඹලා ශක්තිමත්. එඩ්වඩ් නුඹව බලා ගනීවි.. ඒ වචන හැමදාටමත් ඇත්ත බව මටත් තේරුණා.උපාලි සමරසිංහඡායාරූපය -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=as1201225</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිඅපේ ගමේ කුඩා දියණියක් මා හමුවීමට ආවා ය.ඒ වන විට නව පාසල් වාරය ඇරැඹීමට තිබුණේ දෙසතියක පමණ කාලයකි.‘මාමෙ, මට සපත්තු දෙකක් නෑ. නිවාඩුවෙන් පස්සෙ ඉස්කෝලෙ දාගෙන යන්ඩ මට සපත්තු දෙකක් අරන් දෙනව ද?’මම මොහොතක් ඇය දෙස බලා සිටියෙමි.මට මගේ පාසල් යුගය සිහිපත් විය. එය කෙතරම් දුෂ්කර කාලයක් වී ද?‘දුවේ, මං ඔයාට සපත්තු දෙකක් අරන් දෙන්නං. මට ඔයා ගෙ පතුල් දෙකේ සයිස් එක ඇඳල ගෙනත් දෙන්ඩකො’ මම කීමි.ඇගේ මුහුණ පිපී ගියේ ය.‘ඒ විතරක් නෙවේ, ඔයාට ඉස්කෝලෙ යන්න වුවමනා කරන තවත් දේවල් ඇතිනෙ, අන්න ඒවත් ඒ ගමන් ම ලියල ගෙනත් දෙන්ඩකො’ඇය ඉගිල්ලී ගියා ය.ඊළඟට ඈ මවෙත කිට්ටු කළේ දිගු ලැයිස්තුවක් ද අතැතිව ය.පසු දා මා රැකියාවට කොළඹ ආයේ ඒ ලැයිස්තුව ද රැගෙන ය. කතිකඩ නිල නිවාසයේ දී මගේ ළඟම මිතුරන් දෙදෙනකුට දැරිය ගැන කීමි. ජීවන ගමනේ අතරමං වී මිත්තණිය සමඟ ජීවත්වන ඇයත්, බාල සොහොයුරත් ඔවුන් තුළ ඇති කළේ සංවේගයකි. ඔවුහු ද මා හා එකතු වූහ.ඒ වූ කලි උතුම් කටයුත්තකි. ඊට අප තිදෙනා දායක වූයේ ඉතා සතුටිනි.දැරිය ද මහත් සේ සතුටට පත් වූවා ය. ඇගේ මිත්තණිය ද ඥාතීන් ද සතුටට පත් වූහ.ඇසූවෝ ද සතුටට පත් වූහ.ඒ සැබෑ පින්කමක ගති ලක්ෂණයයි.“මාමෙ, මාමට බොහොම පින්. ඒ මාමල දෙන්නටත් කියන්ඩ බොහොම පින් කියල”නාමල් හේරත්, කේ. ඒ. ඒ. චතුරංග සොහොයුරනි නුඹලාට යහපත සැලසේවා!  කොළඹ, නව මැගසින් බන්ධනාගාරයේ, බන්ධනාගාර නියාමක ජී. ආර්. ගමගේ මහතා විසින් යොමු කරන ලද ලිපියක් ඇසුරිනි.ළමා නිවාසයක වෙසෙන තරුණ දියණියක ගේ විවාහ මංගල්‍යය වෙනුවෙන් මංගල ඇඳුමක් පරිත්‍යාග කිරීමට කැමැත්තෙමි. ඉතාම දුප්පත් දියණියක වුව ද කම් නැත.  බොරලැස්ගමුව ප්‍රදේශයේ සිළුමිණ පාඨකයකු විසින් යොමු කරන ලද ලිපියක් ඇසුරිනි. අවශ්‍ය අයට අදාළ දුරකථන අංකය නෙළුම්විලෙන් ලබා ගත හැකි ය. සේමාලි මහත්මිය අමතන්න. 0112429265කුඩා ගම්මානයකි.එහි වෙසෙන ගස් කපන්නෙකි.තරුණ ගස් කපන්නා ගේ සිත තරුණ කතක වෙත ගියේ ය. ඇය දැරියක සමඟ අසරණ වූ අයකු වුව ද ඔහුට ඒ කම් නැති විය.ඔහු ඇය ආවාහ කොට ගෙන කැන්දා ගෙන ආවේ ය. ඇගේ දැරිය ද ඒ සමඟ ම කැඳවා ගෙන එනු ලැබිණ.එතැන් පටන් තිදෙනා සතුටින් විසූහ.කාලය ගෙවී ගියේ තවත් දරුවන් තිදෙනකු පවුලට එකතු කරමිනි.දැන් පවුල ලොකු ය. එහෙත් ඔහු අදිටනින් යුතු ව ජීවිතයට මුහුණ දෙමින් දරු පවුල ලොකු මහත් කළේ ය; දරුවන් සිවු දෙනාට ම ඉගැන්නුවේ ය.වැඩිමහලු දියණිය හොඳින් ඉගෙනීම කළා ය. විභාග සමත් වූවා ය. එහෙත් සුදුසු රැකියාවක් නොවී ය. ඒ හේතුකොට ගෙනම ඇගේ අනාගතය ඇඟලුම් කම්හලකට බාර දීමට ඇයට සිදු විය.ඇය පළමු පඩියෙන් ජංගම දුරකථනයක් ද මිල දී ගත්තා ය. බොහෝ තරුණ තරුණියනට මෙන් එය ඇයට ද ‘සමාජ තත්වයක්’ ලබා දුන්නේ ය.දිනක් ආගන්තුකයෙක් ඇය ඇමතුවේ ය.’වැරදි නොම්මරයක්’ ඇය පිළිතුරු දුන්නා ය.ඇමතුම යළිත් ආවේ ය.’ඔයාට වැරදිලා. මම වෙන කෙනෙක්’ ඇය යළිත් කීවා ය.ඇමතුම ඇය ලුහුබැන්දේ ය. ඇයට ඉන් ගැලවීමක් නොවී ය.ටික දිනකින් ආගන්තුකයා දන්නා කියන පුද්ගලයකු බවට පත් වූයේ ය. ඒ සම්බන්ධය ප්‍රේම සම්බන්ධයක් බවට පත්වීමට වැඩි කලක් නොගියේ ය.හදිසියේ ම ඔවුහු විවාහ වූහ. දෙදෙන ගස් කපන්නා ගේ නිවෙසෙහි පදිංචියට ආහ.තරුණ සැමියා රැකියාවක් පවා නොකරන තමන් මෙන් ම දුෂ්කර ජීවිතයක් ගත කරන තවත් එක් දුෂ්කර ගම්මානයක ජීවත් වූවකු බව හෙළිවන විට ඇති වූයේ ගැටුමකි.රැකියාවට ගිය අලුත ම ගෙදර ඇත්තන් ගේ බරට කර නොගසා තරුණයකු හා පැටළීම ගැන ගස්කපන්නා දියණිය හා පසුවූයේ ද කෝපයෙනි.ගැටුම උත්සන්න විය. ගෘහ මූලිකයා නව යුවළ පන්නා ගත්තේ ය. ඔවුහු පිටව ගියෝ ය.දියණිය ගේ වියෝව මවට ගෙනාවේ කම්පාවකි. ඇය රෝගී වූවා ය. සැමියා කීයක් හෝ වැඩිපුර සොයා ගෙන එන්නට ගෙදරින් පිටත් ව ගියේ ය.බාල දරුවෝ තිදෙනා ගෙදර තනි වූහ.දිනපතා අලුයමින් අවදිවන ඔවුහු ගෙදර ඇති දෙයකින් අහර පිස ගනිති. එළදෙනුන් දිගේලි කරති. අනතුරුව පාසල් යති.පාසල් ඇරී එන විට ඔවුහු එළදෙනුන් දක්කා ගෙන ගෙදර එති.මවගේත්, පියාගේත් වගකීම් කරට ගෙන ගෙදර වැඩකටයුතු නොපිරිහෙළා ඉටු කරන ගමන් ඉගෙනුම් කටයුතුවල යෙදී සිටින මේ පුංචි වැඩිහිටියෝ මා සසල කරලූහ.වැඩිමලා ගේ වයස 15 කි. මද්දුමයා දහතුන් හැවිරිදි ය. බාලයාට දහයකි.දරුවනි, ජීවිතය දුෂ්කර ය. ඊට මුහුණ දීමට නුඹලාට ශක්තිය ලැබේවා!  නුගේගොඩ, හයිලෙවල් පාරේ ප්‍රදීප් සමරසිංහ මහතා විසින් යොමු කරන ලද ලිපියක් ඇසුරිනි.ඒ මා මිතුරා ගේ නිවෙස යි.මිතුරාත්, බිරියත්, ඔහු ගේ පුතුත් සමඟ මම කතාබහේ යෙදී සිටියෙමි. පුතු වෛද්‍ය ශිෂ්‍යයෙකි.සිය දිවි නසා ගත් තම හිතවතකු පිළිබඳව පුතු ඉතා වේදනාවෙන් කතා කරන්නට වූයේ ය.‘වෛද්‍ය ශිෂ්‍යයකු වෙලත් ඇයි එයා දිවි නසා ගත්තෙ?’ මා මිතුරා ගේ බිරිය, පුතු ගේ මව ඇසුවා ය.‘අම්ම මගෙන් ඇහුවෙ වැරදි ප්‍රශ්නෙ! අම්මට අහන්ට තිබුණෙ ‘ඇයි පුතාලත් සිය දිවි නසා ගත්තෙ නැත්තෙ?’ කියල’ පුතු පිළිතුරු දුන්නේ ය. ඉන් පසු අප අතර පැවතියේ නිහඬතාවකි.මසිත මගේ සරසවි දිවිය දිගේ දුවන්නට වූයේ ය. එය කෙතරම් නිදහස් විනෝදකාමි වාතාවරණයක් වී ද?මා සූදානම් ව සිටියේ අධ්‍යාපනවේදී උපාධිය වෙනුවෙනි.අප රාත්‍රි දහය ද පසු වී නිඳා ගන්නා විටත් වෛද්‍ය ශිෂ්‍යයෝ පාඩම් කරමින් සිටියහ. පසු දා උදයේ අප ඇහැරෙන විටත් ඔවුහු සිටි තැන්වලම පාඩම් කරමින් සිටියහ. ඔවුන් නිඳා ගත්තේ කීයට ද යළි ඇහැරුණේ කීයට ද නොඑසේ නම් නිඳි වර්ජිතව සිටියේ ද යන්න අපි නොදැන සිටියෙමු.අද මා ජීවතුන් අතර සිටින්නේ ද සමකාලීන වෛද්‍ය ශිෂ්‍යයකු ව සිටි අද විශේෂඥ වෛද්‍යවරයකු වන මගේ මිතුරකු නිසා ය.උසස් පෙළ වසර තුනක් පමණ ද විශ්ව විද්‍යාලයයේ වසර හයක් පමණ ද (මෙය න්‍යායාත්මක ව වසර දෙකක් හා වසර පහක් වුවද ප්‍රායෝගික පැත්ත ඊට වෙනස් ය.) රෝහලක නිසි නිවාඩුවක්, නින්දක් නොමැතිව තවත් වසරක පුහුණු කාලයක් ද ගතකොට දැඩි කැපවීමෙන් වෛද්‍ය වෘත්තියට පිවිසෙන රටේ සම්පත් බඳු වෛද්‍යවරුනට සැබවින් ම අපි නිසි ලෙස සලකමු ද?  මොනරාගල, සෙත්සිරි මාවතේ, ජේ. එම්. එච්. මුතුකුමාර මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=as1201226</link>
    <topic>සන්මර්තීනෝ කඳු තරණය</topic>
    <author>ජැක්සන් ඇන්තනී www.jacksonanthony.com  ඡායාරූප - මොහාන් ඇන්තනී</author>
    <content>සන්මර්තීනෝ කඳු තරණයදෝහා සිට මල්පෙන්සා දක්වා ගුවන් ගනිද්දී මම ඇල්ප්ස් කඳු පන්තිය මතින් පියාසර කෙරුවෙමි. ලෙක්කෝ සිට බේර්ගමෝ දක්වා යානය ගමන් කළේ එහි ගුවන් උස අඩු කරමින් වූ නිසා මා මේ හුරු පුරුදු කඳු හඳුනා ගැන්මට දැක්වූයේ මහත් උනන්දුවකි.ලෙක්කෝ ප්‍රාන්තය ඉදි වී ඇත්තේ ලාගෝ නම් විල කරන කොට යි. මල්පෙන්සා ගුවන් තොටුපළට පෙර හමුවන විශාලතම අභ්‍යන්තරික ජලාශය වනාහී ලාගෝ විලයි. එහෙයින් මම මගේ ගමනාන්තය වූ ලෙක්කෝ හි බේර්ගමෝ ගම හඳුනා ගැනීමට වෙහෙසුණෙමි.මට බේරීගමෝ ගම්මානය හඳුනාගැනීමට පැහැදිලි සාධක දෙකක් තිබේ. ලාගෝ විල සහ ඒ දෙපස ඇති කදු වැටී මගේ භූ විද්‍යාත්මක සාධකයන් ය. මේ කඳු වැටි අතරැති එක් විශේෂිත කන්දක් මම හොඳින් හඳුනමි. ඒ කන්දේ නම ‘රෙසගෝනේ’ ය. ඒ ඉතාලි වචනයේ තේරුම වන්නේ ‘රජ කියත’ යි. ‘රෙ’ යනු රජු ය. ‘සෙගෝනේ’ යනු කියත ය. ඒ නිසා රෙසගෝනේ යනු රජ කියත ය. කන්දට ඒ නම වැටී ඇත්තේ මේ කන්දේ ඇති සුවිශේෂී හැඩය හේතු කොටගෙන යි. එය දැති සහිත කියතක් නො පිටට හැරෙව්වා සේ උස් කඳු මුදුන් ගණනාවක් එක තැන පිහිටියා වූ දුර්ලභ කඳු පිහිටීමකින් යුතු කන්දකි.හෙල මුදුනේ සීත අව්වඅපේ රටේ නකල්ස් කඳු පන්තියට ඒ නම වැටී ඇත්තේ ද එහි පිහිටි කඳු මුදුන් පෙළ අත මිට මෙළවූවා ම පෙනෙන ඇඟිලි අග මුදුන් සේ පෙනෙන නිසා ය. රෙසගෝනේ යනු නකල්ස් කඳු පන්තිය කුඩා කළා සේ යැයි මට සිතේ.මම 2003 වසරේදී රෙසගෝනේ කන්ද තරණය කෙරුවෙමි. මා ‘රෝම පුරාණය’ නම් සංචාර වැඩසටහන සඳහා ලෙක්කෝ පැමිණි ඒ අවුරුද්දේ මගේ ස්වර්ණවාහිනී නඩය ද සමඟ එහි ගියේ ‘ෆුනිවීයා’ ලෙස ඉතාලි භාෂාවෙන් හඳුන්වන කේබල් යානාවෙන් ය. ලෙක්කෝවල සිට වාහනයේ නැඟී ‘පියානි ද ඇර්නා’ නම් කඳුකර ගම්මාන ඉම දක්වා ධාවනය කළ අප එතැන් සිට රෙසගෝනේ කඳු මුදුන දක්වා ම ගියේ ෆුනුවියාවෙන් ය.කේබල් යානාව වනාහි ලෝකය කඳු තරණය කිරීම සඳහා සොයාගත් සුවපහසු ම ක්‍රමවේදයයි. මම ජපානයේ දී ලෙබනනයේදී ද කේබල් යානා මතින් කඳු තරණය කොට ඇත්තෙමි. එහෙත් ඉතාලියේ නාපෝලි නම් දකුණු දිග කලාපයේ ඇති ‘ෆුනිකුලාරේ’ නම් කඳු තරණ විදුලි සෝපාන(Lift) ක්‍රමය ඊට වඩා වෙනස් ය. ෆුනිකුලාරේ යානාව කන්ද තරණය කරන්නේ කන්ද තුළින්ය. කඳු හාරා බිංගෙවල් තනන්න රුසියන් වූ කඳුකර ඉතාලියානුවෝ මේ ක්‍රමය දියුණු කොට අභ්‍යන්තරික විදුලි සෝපාන ක්‍රමවේදයකින් ඇඟට පතට නොදැනීම රූස්ස කඳු තරණය කරති.ලංකාව ෆුනිකුලාරේ නම් ක්‍රමය භාවිතාවට ගතහොත් හඟුරන්කෙත මගියෙකුට මහියංගනයට යාමට ගත වන්නේ විනාඩි 05 ක් වැනි සුළු කාලයකි. දහ අට වංගු නවා කඳු රටට රිංගනවාට වඩා භූගත සෝපානයකින් හඟුරන්කෙතට ගොඩවැදීම ඉතා පහසු සහ ඉන්ධනත් කාලයත් ඉතිරි වන ප්‍රවාහන ක්‍රමයකි. එහෙත් විදුලියවත්, තාරවත් නො තිබුණු ගැමුණු කුමාර කාලයේ බුලතා යෝධයා හඟුරන්කෙත සිට මහියංගනයේ සොරබොර වැව බඳින්නට පහළට බැස්සේ තම යෝධ බිරිය සමඟ හවුල් වී දීර්ඝ ගල් පඩිපෙළක් බඳිමින් යැයි අපේ ජන කථාවල සඳහන් ය.ගුවන් යානය ලෙක්කෝ, පසු කරද්දී මා හඳුනාගත් ඊළඟ කන්ද නම් සන්මර්තීනෝ කඳු ප්‍රාන්තයයි. රෙසගෝනේ සහ සන්මර්තීනෝ කඳු දෙක අතර ලෙක්කෝ බිහි වී ඇති බව මම දනිමි. 2003 වසරේ මා රෙසගෝනේ තරණය කළ ද 1993 වසරේ මා ඉතාලියට පය තැබූ පළමු කාලයේ සිට ම ලෙක්කෝ හී සන්මර්තීනෝ නගින්නට බලා සිට ඇත. ලෙක්කෝ නගරයට පසුබිමින් පිහිටි යෝධ සන්මර්තීනෝ කන්දේ වන රක්ෂිතයට ඉහළින් ඉතා කුඩාවට පෙනෙන සුදු තිතක් වන් ගොඩනැඟිල්ලක් මම 1993 දී ම හඳුනා ගතිමි. ඒ උස් හෙල මුදුනේ තිත්වන්ව හෝ ගොඩනැගිල්ලක සාධක පෙනෙන්නේ ඒ සඳහා නැගිය හැකි පාරක් ඇතැයි මා සැක කළේ ය.මෙතනින් එහා කඳු කැලේමෙවර මා ඉතාලි පැමිණියේ මගේ සහෝදරයාගේ සුවදුක් බලා යාමට හෙයින් මට හොඳින් විවේක තිබේ. ශල්‍යකර්මයෙන් පසු ඔහුගේ සුව වෙමින් පවතින අසනීප තත්ත්වය නිසා වෙනදා මෙන් මා කැටිව ඉතාලිය පුරා ඇවිදීමට ද ඔහුට මෙ වර නො හැකි වී තිබේ. මගේ අනෙක් සහෝදරයා වූ මොහාන් කාර්යාලයේ සිට සවස පැමිණෙන තුරු මගේ අලසකම දුරු කරන්නට මා හා මගට බැස්සේ දෙ සොහොයුරන්ගේ දරුවන් දෙදෙනා වන කුඩා අංජලී සහ සජන පුතු ය.දිවා කාලයේ වැටුණු දීප්තිමත් හිරු කිරණ හේතු කොට ගෙන අපි ලාඕරිකා ගම්මානයේ කඳු පන්ති අතර ඉඳිවී ඇති නිවාස හරහා ඇවිද්දෙමු. අංජලී මේ ගමේ පාරවල් හොඳින් හඳුනන්නේ මේ ඇය උපන් ගම වන නිසා ය. සජනගේ ගම මීට කිලෝ මීටර් 12 ක් පමණ ඈතින් පිහිටි ‘සන්තාමරියාහෝව්’ ය. එක් වරම අංජලී දුව මට කඳුකරයට නගින පාරක් ;පන්වූවේ ය. කඳු ඉහළට පඩි බැඳ තිබූ ඒ පාරේ සංචාරකයෝ ගමන් කරති. පාර දෙසට ඊතලයක් ගසා තිබූ බෝඩ් ලෑල්ලක් SAN MARTINO  කියා ලියා තිබුණි. මා ඒ දෙසට යාමට හැරුණ ද එය ඉතා දුර බැහැර කැලෑ කඳු පාරක් යැයි මේ කුඩා දරුවෝ මට කියා දුන්නෝ ය. මම පෙරලා ඔවුන් සමඟ නිවසට පැමිණියේ පසු දින ඉරිදා නිවාඩුව හෙයින් මොහාන් සමඟ එහි පැමිණිය හැකි බව සිතා ගෙනම ය.අපි පසු දින හිරු එළිය වැටීමත් සමඟ කඳු තරණයට අවතීර්ණ වීමු. මේ ඉතාලියට ශීත ඍතුව නිසා සවස 5 වනවිට අවරට යන හිරු යළි උදා වෙන්නේ පසු දින 9.00 ට පමණ ය. මේ වර ශීත ඍතුවේ ඉතාලියට හිම කඳුළක්වත් නැත. උෂ්ණත්වය සෙල්සියස් අංශක 5 ට පමණ පහළ බැස තිබුණ ද එහි ඇත්තේ ශීත වියළි කාලගුණයකි. එය කඳු තරණයට ඉතාම උචිත උෂ්ණ තත්ත්වයක් බව හඳුනාගත් සංචාර ප්‍රිය ඉතාලි වැසියන් බොහෝ දෙනෙක් මේ ගමනට යෙදී සිටී.මට මගේ අවාරේ සිරිපා ගමන මතකයට එයි. රත්නපුරේ සිරිපා පාරෙන් පලාබද්දලට ගොස් එතැන් සිට කරුණා කළ මට මුලින් හමු වුණේ පඩි බැඳ තිබූ අඩි පාරකි. සන්මර්තීනෝ නැගීම සඳහා ද හමු වූ මාවතේ මුල් කාර්තුව පඩි බැඳ තිබුණි. කැලෑ පාරේ සිරිපා ගමන ලෙසින් ම එතැන් සිට අබලන් අඩි පාරක ගල් ගෙඩි මතට නගිමින් අපි ඉතා අසීරුවෙන් හා පරෙස්සමින් ගමන් කළෙමු.මගේ බාල සහෝදර මොහාන් ඔහුගේ ප්‍රිය බිරිය ශිරන්ති, ඇගේ එකම පුතු සජන සහ සුදත්ගේ බාල දියණි අංජලී ද අපේ ගමනට එකතු වී සිටිති. ඉතා පාන්දරින් කන්ද තරණය කළ සමහර පිරිස් ආපසු කන්ද බසිනු අපට මගදී හමුවෙයි. අප ඉදිරියට හමුවන හැම සංචාරකයෙකු ම අප අමතමින් ‘බොන්ජෝර්නෝ’, ‘චාවෝ’ ආදී හිතෛෂී වදන් තෙපලති. අප ද එලෙස ම ප්‍රතිවදන් දෙන්නේ ය. මේ පුරුද්ද වනාහි කඳු තරණයේ අනාදිමත් සහ පුරුද්දකි. එයින් ගමන් විඩාව සන්සිඳෙනවා පමණක් නොව වනගතව දුෂ්කර ගමන් යන්නන් පිළිබඳ මතක සඳහනක් ද සටහන් වන්නේ ය. මේ දුෂ්කර කඳු තරණයේදී කවරෙකු හෝ අනතුරකට පත් වුවහොත් ඔහු හෝ ඇය පිළිබඳ සාක්ෂියක් ද බැස යන්නා තුළ ඉතිරි වන්නේ ය.මේ කඳු තරණ පුරුද්ද මම 1993 දී විසුවියස් ගිනි කන්ද තරණය කරද්දී ද හඳුනාගෙන තිබුණෙමි. සිරිපා කරුණා කරද්දී හැරමිටි පාන හමුවෙයි. විසුවියස්හී ද සංචාරකයින්ට හැරමිටි ප්‍රදානය කරන ඉසව්වක් තිබේ. රෝම පුරාණයට විසුවියස් නැග්ග 2003 වසරේදී මම හැරමිටිපානේ සිට විසුවියස් තරණය කළේ අඬ හරිමින් තුන්සරණය ගායනා කරමින් ය.සන් මර්තිනෝ නගිද්දී ඉදිරියට හමුවන සියලු දෙනා නගින්නට ශුභ පතද්දී ද මගේ මතකයට ආවේ සිරිපා කරුණා චාරිත්‍රයකි. වැඳ බසින්නන් ‘වඳින්න යන මේ නඩේට සුමන සමන් දෙවි පිහිටයි’ කියද්දී සිරිපා නගින්නන් කියන්නේ ‘වැඳලා බහින මේ නඩේට සුමන සමන් දෙවි පිහිටයි’ කියාය. ඉතාලි කඳු සංචාරකයින්ගේ ‘බොන්ජෝර්නෝ’ (ශුභ දවසක්) සහ ‘චාවෝ’ යන ආශිංශනාර්ථ ලංකාවේ සිරිපා කරුණාවේදී ඊට වඩා පළල් අර්ථයකින් යුතුව භාවිතා කෙරේ.පැය දෙකක පමණ දුර්ග ගමනාන්තයට පෙර සන්මර්තීනෝ කුඩා පල්ලිය හමු වන්නේ මහා මොහොර මුදුනකදී ය. මේ මොහොර මුදුනේ සිට බැලූ කල ලාඕරිකා සිට ලෙක්කෝ නගරයන් ඉන් ඈත්ව යන මිලානෝ නගරය දෙසට දික් වූ මහා මාර්ගයත් හොඳින් පෙනේ. මට වසර 20 ක පමණ බලාපොරොත්තුවක සඵල භාවය දැනේ. මා මුල් වරට ඉතාලි පැමිණි 1993 දී ලෙක්කෝ නගරයට පිටු පසින් තිබූ මහා දුර්ග හෙල මුදුනේ දී ඉදි වූ තිත් වන් ගොඩනැඟිල්ල පෙනුණේ ය. ඒ ඈත තිත් වෙත කඳු තරණය කරන්නට එචා ඇති කරගත් බලාපොරොත්තුව ඉටු වූයේ 2012 ජනවාරි 08 වැනි දීප්තිමත් ඉරුදින බව මම මගේ දෛව සටහනේ ලියා සුරක්ෂිත කරමි.ඈතින් ලෙක්කෝ විල සහ නගරයමේ හෙල මුදුන් කුඩා පල්ලියේ සිට විවේක ගන්නා ඉතාලි ජාතිකයින් සමඟ මද කාලයක් ගෙවා දැමූ මම මොහාන්ගේ පිට බැඳි ගමන් මල්ලේ තිබූ බොහෝ රසවත් දේ ඇසුරු කෙරුවෙමි. ඉන් ගත ප්‍රාණවත් වූ අපි යළිත් ගමනාරම්භ කොට තව තවත් හෙල දිගේ උතුරට ගමන් කළෙමු. මෙතැනින් එහාට අප ගමන් කරන්නේ රූස්ස කන්දේ අනෙක් අන්තයටයි.සන්මර්තීනෝ කුඩා පල්ලිය ළඟදී අප සිටියේ මූදු මට්ටමේ සිට මීටර් 1046 ක් උසින් බව එහි දක්වා ඇත. මා තරණය කළ ලංකාවේ උසම ත්‍රිකෝණ මිනිතය වූ පිදුරුතලාගල මුදුනේ උස මීටර් 2524 කි. සිරිපා මුදුන මීටර 2243 ක් උස ය. මා තරණය කළ කුළු මනාලි කඳු මුදුන මූදු මට්ටමේ සිට මීටර් 1950 ක් උස ය. විසුවියස් ගිනි කන්ද මූදු මට්ටමෙන් මීටර් 1281 ක් උස ය. මා සංචාරය කළ දකුණු අප්‍රිකාවේ ලෙසතෝහී ඩ්‍රැකන්ස්බර්ග් කඳු පන්තියේ උපරිම උස මීටර් 3475 කි.පෘථිවිය එවරස්ට් මුදුනත් මරියානා අගාධයත් අතර උස් පහත්කමකින් යුක්ත වූ ගෝලාකාර පෘෂ්ඨියකි. මුළු පෘථිවි ගෝලයෙන් පහෙන් එකක් වූ භූමිය තුළ බිලියන 07 ක ජනගහනයක් වාසය කරති. මේ බිලියන හතෙන් කීයෙන් කී දෙනෙක් උපන් ගමෙන් එහාට අඩියක් තබා ඇත් ද, ඔහු සංචාරකයෙකි. සංචාරය වනාහි මූලික මිනිස් අයිතිවාසිකමක් බව මට ඔප්පු වී ඇත. අපි මීටර් 104 ක් වූ හෙළ මුදුනේ සිට යළිත් උතුරු අතට පල්ලමක් බැස මීටර් 770 ක් උසින් යුතු නවාතැන්පොළේ දී ගමනාන්තය සටහන් කළෙමු. දැන් යළිත් ආපසු යා යුතු ය..පාඩමමේ මුළු ගමන පුරා ම සංචාරකයෝ බොහෝ දෙනෙක් සිටියෝ ය. ඔවුහු තම බෑග් මලුවල පුරවාගෙන සිටි බොහෝ ආහාර, රස කැවිලි හා බීම වර්ග බීවෝ ය. එහෙත් කිසිදු තැනක එක කරදහි කොළයක්, බෝතලයක්, අපද්‍රව්‍යයක් වැටී තිබෙනු මම නුදුටුවෙමි. ලංකාවේ සංචාර ප්‍රිය පුරවැසියාත් එලෙස තම පරිසරය සුරකියි නම්....!ජැක්සන් ඇන්තනී www.jacksonanthony.com  ඡායාරූප - මොහාන් ඇන්තනීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=as1201227</link>
    <topic>හරි විදිහට ගෙට ගෙවදිමු</topic>
    <author>කේ.සී.ජේ.රත්නායක</author>
    <content>හරි විදිහට ගෙට ගෙවදිමු”ගෙයක් හදන්නේ ජීවිත කාලෙටම එකයි. අනිත් පැත්තෙන් ගෙයක් හදනවාය කියන්නේ දුක් මහන්සියෙන් හම්බ කර ගත්ත සේසත පොළවට යට කරනවා වගේ වැඩක්. නමුත් කොහොමින් හරි තමන්ටම කියලා ගෙයක් හදා ගත්තොත් තමා පොළවේ උරුමය තමන්ට ලැබුණාය කියලා හැඟීමක් ඇති වෙන්නේ. ඒ ගේ එක්කෝ අපායක් වෙන්නත් පුළුවන් නැත්තං දිව්‍ය ලෝකයක් වෙන්නත් පුළුවන්. ඒ තීරණය තියෙන්නේ දෙන්නා දෙමහල්ලන් ගේ අතේ. හදාගත්ත ගෙට පිවිසීම පවා නිසි පරිදි කළ යුතුයි. ආරම්භය හොඳ වුණොත් පැවැත්මත් යහපත් කරගන්න පුළුවන්.”ප්‍රවීණ ඡ්‍යොතිෂවේදී මීපේ ගණිතගේ චන්ද්‍ර භාරතී මහතා මෙවර අදහස් පළ කරනුයේ ගෙට ගෙවදීම සහ ගෙයි ඇවතුම් පැවතුම් කෙසේ විය යුතු ද යනුවෙනි.”.... මුලින්ම මම කියන්න කැමතියි ගේ හදන්න ඕනේ අතේ ඇති මුදලේ හැටියට තමන්ට ගැළපෙන ආකාරයට මිස ගෘහ නිර්මාණ ශිල්පියා ගේ මතයට යටවෙලා නෙවෙයි. තමන්ට වුවමනා විදිහට ගෘහ නිර්මාණ ශිල්පියාගේ සේවය ලබා ගැනීමයි වැදගත් වෙන්නේ.””දෙවැන්න අනුන්ගේ විලාසිතාව අනුකරණය කිරීමට වඩා තමන් ගේ සුව පහසුව ගැන හිතන්න ඕනේ.””ශ්‍රී ලංකාව නිවර්තන රේඛාව අද්දර තියෙන රටක්. පායන විට තදින් පායනවා. වහින කොට තදින් වහිනවා. නිවසේ උණුසුම ගැන කල්පනා කළ යුත්තේ මේ පරිසර සාධකය ගැන අවධානය යොමු කරලයි.””ගෙදරක බස්නාහිර පැත්තට දොර පිහිටුවන්න එපා කියන්නේ ඇයි? මම මේකට එක උදාහරණයක් දෙන්නම්. ඉර බැස ගෙන යද්දී සවස 3.00න් පසුව ඉතා තද හිරු රශ්මියක් බස්නාහිරෙන් ගෙට එනවා. මෙය හානිකරයි. අන්න ඒ නිසයි බස්නාහිර පැත්තේ දොරටුව අහිතකර බව කියන්නේ.””පෙර කාලේ අපේ සිංහල ගෙවල්වල වහල උසයි. වා කවුළුත් සෑහෙන්න තිබුණා. මේකට හේතුව ගේ ඇතුළේ උණුසුම අඩු කිරීමයි.””මම මේ උදාහරණ කිහිපය සඳහන් කළේ යම් අදහසක් ඇති කරවන්නයි. වාස්තු විද්‍යාව ගෘහ නිර්මාණ ශිල්පය යන දෙකම ප්‍රයෝජනයට ගන්න ඕනේ අපේ රටට හා කාලයට ගැළපෙන ආකාරයටයි.””දැන් අපි කතා කරමු ගෙට ගෙවදීම ගැන. සමහර අය මේ අවස්ථාව නොදන්නාකම නිසා වරද්ද ගන්නවා. අපේ පුරාණ චාරිත්‍ර අනුව ගෙට ගෙවදීම ඉතා ප්‍රශස්ථයි. එයින් යහපතක් මිස කිසිම අවැඩක් වෙන්නේ නෑ. ලැබෙන ප්‍රයෝජන විපුලයි. මම මේකට උදාහරණයක් දෙන්නම්. ගෙයක මළ මිනියක් තිබුණු තැනක ඒ අවමඟුල් කටයුතුවලින් පසුව බතක් උයනවා. ඒ බත සත්තුන්ට කන්න දෙනවා. කීවාට පුදුමයි මේ බත සතෙක් වත් කෑමට ගන්නේ නෑ. හේතුව මොකක්ද? මළ සිරුරෙන් පිටවන විෂබීජ සහිත වාතය බරයි. එය ඉහළ නඟින්නේ නැතිව පොළවේ තැවරෙනවා. රත්වන වාතය ඉහළ නඟින බව අපි දන්නවා. ඒ ස්ථානයේ බතක් උයත්දී රස්නය අවට පැතිරිලා වාතය රත්වෙලා එය ඉහළ නැඟලා නිවසෙන් පිටවෙනවා. තවත් කොටසක් අර බතට උරා ගන්නවා. සතෙක්වත් බත නොකන්නේ ඉවට උන්ට දැනෙනවා මේ නොකෑ යුතු කෑමක් බව. බලන්න පුරාණ චාරිත්‍රවල තියෙන විද්‍යාත්මක සත්‍යය කොහොමද කියලා. ගෙට ගෙවැදීමකදී ත් අනුගමනය කරන පුරාණ චාරිත්‍රවල ඒ වගේ සැඟවුණු කාරණා තියෙනවා.”... නියමිත වේලාවට නියම දිසාව බලලා මුලින්ම ගෙට ඇතුල් වෙන්නේ ගෘහණිය හෙවත් ස්වාමිදුවයි. ඇගෙන් සංකේතවත් වෙන්නේ ශ්‍රියාකාන්තාවයි. සර්වාභරණයෙන් සැරසිලා, වතුර කළයක් උකුළේ තබාගෙන දකුණු අතින් පැහැදුම් මල්ලක් ගන්න ඕනේ. ලැසි ගමනින් – නාරි ලාලිත්‍යයෙන් ඇය අලුත් ගෙට යන්නේ සිනහ මුහුණින්. පැහැදුම් මල්ල කියන්නේ බැරි බරත් නොවන අඩු බරත් නොවන මල්ලක්. පහසුවෙන් අතේ රැගෙන යන්න පුළුවන් වෙන්න ඕනේ. පැහැදුම් මල්ලට හාල්, පොල්, කාසි, ධාන්‍ය වර්ග, කහ, මිරිස්, අබ යනාදිය ඇතුළත් නමුත් මේ කිසිවක් කුඩු වශයෙන් අරගන්නේ නෑ. ඊළඟට සීනි, ලුනු වගේ ද්‍රව්‍යයත් පැහැදුම් මල්ලට ඇතුළත් නොකර ගත යුතුයි.””.... ඉන්පසුව කිරි කලයක් අරගෙන දෙවැනියා හැටියට ගෙට පිවිසෙන්නේ ගෘහ මූලිකයා හෙවත් ස්වාමිපුරුෂයායි. ඊළඟට දරුවන්. කිසිම මොහොතක වෙනත් කිසිවක් ගෙට වද්දගත යුතු නැහැ. වතුර කළය, කිරි කළය, පැහැදුම් මල්ල, ඒවා පමණයි මුලින්ම ගෙට ගත යුත්තේ. මේ සමඟම බුදු රුවක් හෝ තමන් අදහන ආගමේ සංකේතයක් රැගෙන යෑමත් වැදගත්. ලිප් ගල්, දර, යනාදිය කොහොමටවත් මුලින්ම ගෙට ගන්නේ නෑ. වතුර කළය සහ පැහැදුම් මල්ල අරගෙන ගෙට යන ස්වාමිදුව ඒවා උස් තැනක තැන්පත් කරනවා.ඊළඟට ලිප්ගල් ගෙන්වා ගෙන ළිපක් බැඳලා අර කිරි මුට්ටිය උතුරවන්න ඕනේ. මෙතන වැදගත් කාරණා දෙකක් තියෙනවා. උතුරවන්න ගන්නේ එළකිරි මිස පොල්කිරි නෙවෙයි. ඊළඟට ලිප දල්වන්න භූමිතෙල් පාවිච්චි කරන්න එපා. හණසු, කපුරු, පොල්තෙල් වගේ ද්‍රව්‍යයක් භාවිතා කරන්න. කුරුඳු දර ගන්න පුළුවන් නම් එය තවත් වැදගත්. කිරි උතුරවද්දී යාන්තම් මුට්ටිය කට වටේ පෙණ රැඳෙන්න නෙවෙයි; හතර වටින්ම හොඳට උතුරලා කිරි ලිපටත් ගලා ගිහින් ලිප නිවෙන්න හරින්න. කිරි උතුරුවන විට පිරිත් පාඨයක්, සෙත් ප්‍රකාශයක්, හෝ සීනුවක් නාද කරලා ශබ්ද පූජාවක් එකතු කිරීමත් අපේ චාරිත්‍රයක්. ඊළඟට අර කිරි මුට්ටිය නිවෙන්න හැරලා දෙහි අත්තකින් ඉතිරි කිරි ගේ පුරා ඉහින්න ඕනේ.””... ඉන්පසුව කලින් පිළියෙළ කරගෙන ආව කිරිබත්, කැවුම් ආදී කැවිලි සහිත කෑම මේසයක් සූදානම් කරලා අවුරුදු චාරිත්‍ර ඉටු කරනවා වාගේ ගෙදර ගෘහ මූලිකයා අනෙකුත් සාමාජිකයන්ට ආහාර කවන්න ඕනේ. මේ චාරිත්‍රයෙන් පසුව තමා ගෙදරට අනෙකුත් ගෘහභාණ්ඩ යනාදිය ගෙන ආ යුත්තේ.””... මේ චාරිත්‍ර අතර තවත් වැදගත් කරුණු කිහිපයක් සඳහන් වෙනවා. අර කිරි කළය අරගෙන ඊට හාල්, කහ, කාසි යනාදිය දමලා කඩවැස්මකින් වහලා ගෙයි උස් තැනක එල්ලනවා. එයින් සංකේතවත් වන්නේ ඒ නිවසේ ධන ධාන්‍ය වස්තු සම්පත් තිබෙන බවයි.”ගෙදර මුලින් ආහාර පිළියෙළ කරන්න අරගන්නේ අර පැහැදුම් මල්ලෙන් ගන්නා සහල්, පොල් යනාදියයි. එය මුළුමණින්ම හිඳෙන්න නොදී ක්‍රමයෙන් හිස්වේගෙන යත්දී නැවත නැවත පිරවීමේ වරදක් නෑ. මුලින්ම ගෙට ගෙනාව වතුර කළයෙන් අරගත්ත කොටසත් බෝතලයක දමා තබා ගැනීමත් සුදුසුයි. මේ තමා පුරාණ චාරිත්‍ර අනුව ගෙට ගෙවදීමක් සිදු කරන විදිහ.”බුදු පහන, දෙවියන්ට පහන් පත්තු කිරීම සහ නිවාස ආරක්ෂාව යනාදිය ගැන අපි මීළඟට කතා කරමු.කේ.සී.ජේ.රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av1201222</link>
    <topic>ඇන්ටන් ගේ අත්දැකීම් පොතකට එක්වෙයි</topic>
    <author>තුෂාරි</author>
    <content>ඇන්ටන් ගේ අත්දැකීම් පොතකට එක්වෙයිසිනමා කලා ක්ෂේත්‍රය පිළිබඳ දැනුමක් අවබෝධයක් ඇති ප්‍රවීණතම කලාකරුවෙක් ලෙසයි ඇන්ටන් ග්‍රෙගරි අප සැම හඳුනන්නේ. දශක හතරක පමණ කාලයක් කලා ලොවේ විවිධ ඉසව් පිළිබඳ අවබෝධය ඇති ඇන්ටන් ග්‍රෙගරි පසුගියදා සුවිශේෂි කර්තව්‍යයක නිරත වුණා.ඒ ඔහු තම සිනමා අත්දැකීම් අළලා පොතක් ලිවීම. ‘සිනමාවලෝකනය’ නම් ලද මේ කෘතිය පිළිබඳ ඇන්ටන් ග්‍රෙගරි අප සමඟ කතා කළා.“ඇත්තටම මම දශක කිහිපයක්ම කලා ලොවේ විවිධ ඉසව් නියෝජනය කළ කලාකරුවෙක් විදිහට මෙවැනි කෘතියක් රචනා කිරීමට ලැබීම සතුටට කරුණක්.මේ කෘතියෙන් මගේ කලා, සිනමා ජීවිතය ගැනත්, මා මුහුණ පෑ දුක්, කරදර ගැනත් සිනමා කලා ජීවිතය ජය ගන්නට මඟ හසර විවර කරගත් ආකාරය ඇතුළු මගේ ජීවිතයේ මා ලද සුවිශේෂි අවස්ථා විවරණය කෙරෙනවා.  පුංචි තිරයේ අනේකවිධ චරිත අතර සැරිසරන නිළියන් අතර නයනා කුමාරි ද පෙරමුණේ ඉන්නවා. නයනා මේ දවස්වල දරුවන් 7 දෙනකුගේ මවක බවට පත්වෙලා කියලා අපිට ආරංචි වුණා. ඇය ලැබු මේ සුවිශේෂි මව් පදවිය ගැන අහල බලන්න අපි හිතුවා.“ඇත්තටම මම රඟපාන අලුත්ම ටෙලි නාට්‍යය ‘යශෝදරා’ ගැනයි ඔය කියන්නේ. එය අධ්‍යක්ෂණය කරන්නේ ඉන්දීය ජාතිකයෙක්. ‘යශෝදරා’ හි යශෝදරා කියන ප්‍රධාන චරිතය තමයි මම රඟපාන්නේ.එය ළමයි 7 දෙනෙක් එක්ක ජීවත්වෙන මවකගේ චරිතයක්. පියා නොමැතිව දරුවන් ලොකු මහත් කරන්න මැදිවෙන, ඔවුන් ගේ ප්‍රශ්නවලට විසඳුම් සොයන අම්මා කෙනෙක් ඇය.මෙය මගේ ජීවිතයේ මා ලැබු සුවිශේෂි රංගන අවස්ථාවක් ලෙසයි මම දකින්නේ. මගේ රසිකයන්ටත් එය අලුත්ම අත්දැකීමක් වේවි කියා මම හිතනවා.මෙරට චිත්‍රපට නිෂ්පාදන ක්ෂේත්‍රයේ පෙරමුණ ගෙන වාර්තා පිට වාර්තා තැබු ප්‍රවීණතම නිෂ්පාදකවරයෙක් ලෙස සුනිල් ටී. ප්‍රනාන්දු කාගේත් පැසසුමට ලක් වෙනවා.මේ වන විට චිත්‍රපට 50 කට අධික සංඛ්‍යාවක් නිෂ්පාදනය කර ඇති සුනිල් ටී. දැන් පුංචි තිරයටත් නිෂ්පාදන දායකත්වය සපයන්න සූදානම් බව අපිට දැනගන්නට ලැබුණා. ඒ ගැන අපි ඔහුගෙන් විමසා බැලුවා.“මම සිනමාව වෙනුවෙන් මගේ දායකත්වය නොමසුරුව ලබා දුන්නා. ඉදිරියටත් ලබා දෙනවා. පුංචි තිරයේත් නවතම ටෙලි නාට්‍යයක් නිෂ්පාදනය කිරීමට මම මේ වන විට සූදානම්.එය ‘මන්දාකිණි’. අධ්‍යක්ෂණය කරන්නේ චන්දන හේවාපතිරණයි. ඉදිරියේදී එය පේ‍්‍රක්ෂක ජනතාවට දැකගන්නට ලැබේවි.”ප්‍රවීණ ගායිකා ලතා දිසානායක ඇගේ ගායනා ඇතුළත් ‘සඳකිරණින් - 4’ ප්‍රසංගය ලබන මස 19 වැනි දා සවස 6.30ට ඕර්ධ්ඛ්ඩ් හි දී පවත්වන්නට සූදානම් ව සිටින බව අපට දැනගන්නට ලැබුණා. එනිසාම මේ ප්‍රසංගය පිළිබඳ වැඩිමනත් තොරතුරු ඇයගෙන් අපි විමසා බැලුවා.”මම වසර කිහිපයක සිටම කැනඩාවේ තමයි පදිංචි වෙලා හිටියේ. කොහොම හරි එහිදී නොහිතපු විදිහේ අභාග්‍යසම්පන්න සිදුවීමකට මට මුහුණ දෙන්න සිදුවුණා. මාව පියයුරු පිළිකාවකට ගොදුරු වුණා. ඒ හේතුවෙන් වසරක පමණ කාලයක් මම බොහෝ සේ දුක්වින්දා. මගේ හම කළු වුණා. හිසකෙස් ගිලිහුණා.එයින් මම හුඟාක් පීඩාවට පත්වුණා. ඉන්පසු බෞද්ධ දර්ශනය නිරතුරුවම මෙනෙහි කරමින් මම හුඟාක් දුරට භාවනා කරන්න නැඹුරු වුණා. භාවනාවෙන් මා ලබපු ඒ මානසික තෘප්තිය සුවය නිසාත්, වෛද්‍ය ප්‍රතිකාර නිසාත් ඉක්මනින් සුවය ලබන්නට මට හැකි වුණා.මේ නිසා පිළිකාවෙන් දුක්විඳින රෝගී ජනතාව වෙනුවෙන් ඔවුනට උදව් උපකාර කළ යුතුයි කියන අරමුණෙන් මම කැනඩාවේදී ප්‍රසංගයක් පැවැත්වූවා. එයින් ලැබුණු මූල්‍යමය උපකාරයන්ගෙන් ලංකාවට පැමිණ ඒ මුදල් උපයෝගී කොට ගෙන ලංකාවේ දුක්විඳින පිළිකා රෝගීන්ට උපකාර කිරීමට තමයි මේ විදියට ‘සඳකිරණින් - 4’ ප්‍රසංගය පවත්වන්නේ. මෙයින් ලැබෙන සියලුම මුදල් යොදවා මහරගම පිළිකා රෝහලේ රෝගීන්ට අවශ්‍ය ඇඳන්, රෝද පුටු, මදුරු දැල් වැනි ද්‍රව්‍යමය අවශ්‍යතා ලබාදෙන්නට කටයුතු කරනවා. ඒ වගේම ඉදිරියේදී සෑම වසරකටම වරක් මෙම ප්‍රසංගය පවත්වන්නටත් මම සැලසුම් කර තිබෙනවා”සමුගන්නට මත්තෙන් ඇය පවසා සිටියා.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av1201223</link>
    <topic>හිනා කතා</topic>
    <author/>
    <content>හිනා කතාඑය ප්‍රශ්න විචාරාත්මක වැඩසටහනකි. පළවැනි ප්‍රශ්නයට නිවැරදි පිළිතුරු දීමට සමත් වුවහොත් රු. 500/= ක ත්‍යාගයක් ලබන තරගකරු එතැන් සිට ක්‍රම ක්‍රමයෙන් මුදලින් වැඩි තෑගි ලබා 5 වැනි ප්‍රශ්නයේදී රුපියල් පන්දහසක ත්‍යාගයක් ලැබීම එම වැඩසටහනේ ස්වභාවය විය.කීර්ති එම වැඩසටහනට සහභාගී වූයේ කෙසේ හෝ පන්දහසින් බැඳි පියල්ල දිනා ගන්නෙමැයි දැඩි අධිෂ්ඨානයෙනි.ඔහු හතරවැනි ප්‍රශ්නය දක්වා පිළිතුරු දුන්නේ හොඳ කල්පනාවෙනි.ඒ දක්වා ප්‍රශ්නවලට සාර්ථකව පිළිතුරු සැපයූ කීර්ති 5 වැනි ප්‍රශ්නයට මුහුණ දුන්නේ ය.’එංගලන්තයේ කීර්තිමත් රාජ්‍ය නායකයෙකු වූ සර් වින්සන්ට් චර්චිල් මිය ගියේ කවදා ද?’ වැඩසටහන මෙහෙයවන්නා ගැඹුරු ස්වරයෙන් විමසද්දී මොහොතක් සිතුවිල්ලේ පසු වූ කීර්ති මෙසේ පිළිතුරු දුන්නේය.’ඔහුගේ අවමංගල්‍ය උත්සවයට දවස් තුනකට කලින්.’සුගත්, වනාතමුල්ලේ කුඩා කඩයක් පිටුපස තම මිතුරන් කීප දෙනෙකු සමඟ බූරුවා ගසමින් සිටියේය. හදිසියේ ම එහි කඩාපාත් වූ පොලිස් භටයෙක් වහා පැන සුගත් ගේ බෙල්ලෙන් දැඩිව අල්ලා ගත්තේ ය. සෙස්සෝ වහා පැන දිවූහ.’දැන් මට ඇත්ත කියපං. මෙතන බූරුවා ගැහැව්වා නේද?” රාලහාමි සුගත් ගේ මුහුණ බලා ගිගුරුවේය.’අනේ ඇත්තමයි, නෑ රාලහාමි’ සුගත් බයාදු ලෙස කීවේය.’යකෝ! ඇහැට පෙණුන දේ බොරු කරන්ඩද උඹ හදන්නෙ? ඇත්ත කියපං, බූරුවා ගැහැව්වද, නැද්ද?’ රාලහාමි කෝපයෙන් අඩි හප්පා කෑමොර දුන්නේය.’ඇත්ත තමයි රාලහාමි. ඉතින් රාලහාමි මට ගැහැව්වේ නැහැනෙ.’ සුගත් ධම බලාගෙන පිළිතුරු දුන්නේය.ඔයා මොකද හිතන්නෙ චමරි, අපේ සම්බන්ධය ගැන ඔයාලගෙ තාත්තට දැන් කිව්වොත් නරකද?” ලකී තම පෙම්වතිය ගෙන් ඇසුවේ ගෙදරට හොරෙන් ඇය හමුවූ අවස්ථාවකදීය.”මං හිතන්නෙ දැන් තමයි ඒකට හොඳම වෙලාව“ චමරි කීවාය.”ඇයි, මේ දවස්වල ඔයගොල්ලන්ගෙ තාත්තගෙ මූඩ් එක හොඳ ද?” ලකී ඇසුවේ සිනාසෙමිනි.”නැහැ ගිය සුමානෙ තාත්තගෙ තුවක්කුව යාළුවෙක් ඉල්ලාගෙන ගියා.” චමරි කීවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av1201224</link>
    <topic>මිනිස්සු මාව අන්දනවට මම හරි අකැමැතියි</topic>
    <author>ගාමිණී සුසන්ත</author>
    <content>මිනිස්සු මාව අන්දනවට මම හරි අකැමැතියිචතුරිකා පීරිස්“පුංචි තිරයේ දඟකාරිය” ලෙස ඇය හැඳින්වීම නිවැරැදිය. ඒ; සහජයෙන්ම ඇය සතු දඟකාර බව, කෙළිලොල් බව නිසාය. ඇය චතුරිකා පීරිස්. චතුරිකා කලා පරපුරක එක් පුරුකකි. චතුරිකාගේ රංගනයන් කලක් පුංචි තිරයෙන් නිතර දැකගත හැකි වුවද මේ දිනවල ඇයගේ රංගනයන් ඇතුළත් නිර්මාණ දැකගත හැකි වන්නේ ඉතා අඩුවෙනි. චතුරිකා පීරිස් රංගන ක්‍ෂේත්‍රය තුළ ඇත්තෙන්ම තාරකාවකි; නිහතමානී තාරකාවකි. ඇයගේ බැබළීමට එම නිහතමානිත්වය ද හේතු වී ඇත. අද තරුවක් සමඟ වරුවක් විශේෂාංගය වෙන්වන්නේ චතුරිකා පීරිස් සමඟ කළ කතාබහ වෙනුවෙනි.චතුරිකා ඔබ මේ දිනවල පුංචි තිරයේ වැඩිපුර නොදකින්නේ ඇයි?ඒකට හේතුව තමයි මම රංගනයෙන් දායකවුණු නිර්මාණ කීපයකම සංස්කරණ කටයුතු මේ දිනවල සිදුවෙමින් තියෙනවා. මගේ රංගනයන් වැඩිපුර මේ දවස්වල දකින්න නොලැබීමට එය එක් හේතුවක්. අනෙක් හේතුව තමයි, අපි නිෂ්පාදනය කළ ටෙලිනාට්‍ය කීපයකම රූගත කිරිම්වලට පසුගිය කාලයේ රටවල් කීපයකටම යන්න සිදුවීම. ඉදිරියේදී මම රඟපාන ටෙලිනාට්‍ය ගණනාවක්ම ප්‍රේක්ෂකයින්ට දැකගන්න ලැබේවි. ඒ අතුරින් ‘සිහින අරන් එන්න’, ‘සිකුරු සංග්‍රාමය’ කියන ටෙලිනාට්‍ය අපේ නිෂ්පාදන ආයතනයෙන් නිපදවූ ඒවා. ඊට අමතරව ඕස්ට්‍රේලියාවේ දී රූපගත කිරීම් සිදුකළ ‘මතක සුළඟ’, ‘සඳ නැති රැය’ වැනි ටෙලිනාට්‍ය ළඟදීම විකාශය වේවි.මේ දිනවල ඔබ මොනවද කරන්නෙ?‘රන්සිළු’ නිෂ්පාදන ආයතනය නිෂ්පාදනය කරන ටෙලිනාට්‍යයකත් අජිත් ප්‍රසන්න ගේ ‘බිඳුණු සිත්’ ටෙලිනාට්‍යයේත් රූපගත කිරීම් වලට සහභාගි වෙනවා. චිත්‍රපට දෙකකටත් මේ වන විට ආරාධනා ලැබිල තියෙනවා. තව මාස දෙක තුනකින් විතර ඒවායේ රූපගත කිරීම් ආරම්භ වේවි.ඔබලාගේ නිෂ්පාදන ආයතනයෙන් නිපදවන ටෙලිනාට්‍යවල නවක රංගන ශිල්පීන්ට ශිල්පිනියන්ට තැනක් ලබාදෙනවද?”සිහින කුමාරි” කරද්දි නවකයින්ට විශාල තැනක් දුන්නා. එහි ප්‍රධාන චරිත දෙකට තෝරාගත්තෙත් නවක ශිල්පීන්. සඳනි සුලක්ඛනා එහි රඟපෑවේ උප ප්‍රධාන චරිතයක්. නමුත් ඒ ටෙලිනාට්‍යයෙන් වඩාත්ම ඉස්මතු වුණේ සඳනි. කොහොම වෙතත් වර්තමානයේ ක්‍ෂේත්‍රයට එන නවකයින්ට අතදීම තරමක අවදානම් සහගත වැඩක්. ඒ මොකද ඔවුන් රූපගත කිරීම්වලට සහභාගි වීම පිළිබඳව කිසිම වගකීමක් ගන්නෙ නෑ. ඇතැම් අය එක දවසක් රූපගත කිරීම්වලට ආවොත් දවස් දෙකක් එන්නෙ නෑ. එහෙම වුණාම අපිව විශාල අපහසුතාවයකට පත්වෙනවා. ඒ නිසා දැන් අපි ආධුනිකයින්ට අවස්ථාව දීම ගැන දෙවරක් හිතනවා.ඔබෙන් පසුව ආ පරපුර පිළිබඳ ඔබට මොනවගේ හැඟීමක් ද තියෙන්නේ?මම ඔවුන්ට චෝදනා කරනව නෙමෙයි. මගෙන් පසුව ආ පරපුරේ හොඳ රංගන ශිල්පීන් ශිල්පිනියන් ඉන්නව. හැබැයි ඒ සීමිත පිරිසක්. දක්ෂතාව මෙන්ම විනයත් ඔවුන් ළඟ තියෙනව. ඔවුන් සමඟ වැඩ කිරීම පහසුයි. බොහෝ විට ඔවුන් සෑහෙන කාලයක් ක්ෂේත්‍රයේ රැඳී ඉඳල යම්කිසි තැනකට ආ පිරිසක්. එහෙම නැතිනම් කලාවට සම්බන්ධ පවුල් පසුබිමකින් හෝ හොඳ අධ්‍යාපනික පසුබිමකින් පැමිණි පිරිසක්. අන්න ඒ විදියට මේ ක්‍ෂේත්‍රයට ආව අය තමයි කිසියම් විනයක් ඇතිව වැඩ කරන්නෙ.එහෙම නැති අය නිසා මේ ක්ෂේත්‍රයට සිදුවෙන්නේ විශාල හානියක්. මේ තත්ත්වයට ඇතැම් අධ්‍යක්ෂවරුත් වගකියන්න ඕන. ඇතැම් නවක ශිල්පීන් රඟපාන්න එන්නෙ පිටපත මොකක්ද කියල දන්නෙවත් නැතිව. මම ක්‍ෂේත්‍රයට ආවෙ නාලන් මෙන්ඩිස් මහතාගේ නිර්මාණවලින්. ඔහු ක්‍ෂේත්‍රයට එන ආධුනිකයින්ට බොහෝ දේවල් කියලා දුන්නා. ඔහු රංගනය පිළිබඳ පාසලක් වගේ. දැන් ඒ තත්ත්වය ගොඩක් අඩුයි.ඔබ පුංචි කලෙ ඉඳලම දඟකාර චරිතයක් ද?මම රඟ පෑ ඇතැම් ටෙලිනාට්‍යවල තිබුණු මගේ කෙළිලොල් බව, දඟකාරකම මගේ සැබෑ ජීවිතයේත් තිබුණා කිව්වොත් හරි. පාසල් යන කාලෙ මම බාහිර හැම වැඩකටම ඉදිරිපත් වුණු කෙනෙක්.ඔබ රංගනයට එන්න කලින්..?මම මුලින්ම සෙලින්කෝ ආයතනයේ රැකියාවක් කළා. කලකට පසුව මම Computer Graphics ඉගෙන ගන්න රැකියාවෙන් ඉවත් වුණා. ඉන්පසුවයි ටෙලිනාට්‍ය රංගනයට එක්වුණේ.ඔබට හරියට කේන්ති යනව කියන්නෙ ඇත්තද?නැහැ, නිකරුණේ කේන්ති ගන්න කෙනෙක් නෙමෙයි මම. හැබැයි ඉතින් වැරදි දෙයක් දැක්කොත් කේන්ති යනවා. ඒත් ඒක මට අදාළ දෙයක් නම් පමණයි. මම හරිම අකැමැතියි මිනිස්සු මාව අන්දන්න හදනවට. ඒකට මට හරියට කේන්ති යනවා.ඔබ කේන්දර විශ්වාස කරනවද?ඔව් තරමක් දුරට විශ්වාස කරනවා.රොෂාන්ගෙයි ඔබගෙයි විවාහයට තව කලක් ගතවේවිද?මෙහෙමයි. මේ දවස්වල අපි වැඩ කීපයක්ම පටන් අරගෙන තියෙන්නෙ. ඒ නිසා තරමක් කාර්යබහුලයි. ඒකයි අපේ විවාහ උත්සවය ප්‍රමාද වෙන්නේ. හැබැයි හැකි ඉක්මනින් අපේ විවාහ උත්සවය ගන්නවා.ඇතැම් වෙබ් අඩවිවල නළු නිළියන් ගැන පළවෙන දේවල් ගැන ඔබ මොනවද හිතන්නෙ?අනේ මම ඕව බලන්නෙ නෑ. ඕව ගැන හිතන්නෙත් නෑ. වෙබ් අඩවි පස්සෙ යනවට වැඩිය හොඳයි බණක් භාවනාවක් කරගෙන ඉන්න එක.ඔබ ඇඟ හදාගන්න ‘ඩයට්’ කරන බව ඇත්තද?මොන බොරුද? මම හොඳට කනවා. හොඳට එක්සයිස් කරනවා. ඉස්සර මම ඩයට් කළා. ඒ දවස්වල මගෙ කොණ්ඩෙ යන්න ගත්තා. ඒ නිසා ඩයට් කිරීම නැවැත්තුවා.ඔබේ නංගි ‘පූර්ණිකා’ ඔබට අභියෝගයක් වේවිද?අනේ නැහැ. නංගිගෙ රංගන ශෛලිය එකක්. මගෙ වෙනත් විදියක්. නංගිව රංගනයට ගෙනාවෙ මම; ඒ බොහොම අමාරුවෙන්. නංගි මට කවදාවත්ම අභියෝගයක් වෙන්නෙ නෑ. මම මගෙ නංගිටත් කවදාවත්ම අභියෝගයක් වෙන්නෙ නෑ.ගාමිණී සුසන්තඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av1201225</link>
    <topic>කරන දේ හරියට කරලා ගෙදර එනවා</topic>
    <author>වසන්ත ජයසිංහ ආරච්චිගේ</author>
    <content>කරන දේ හරියට කරලා ගෙදර එනවාරොෂාන් රවින්ද්‍රරංගන ශිල්පියකු විදිහට ‘රොෂාන් රවින්ද්‍ර’ ලැබෙන චරිතයට උපරිම සාධාරණයක් ඉටු කරන්න උත්සාහ දරන අපේ කාලයේ රංගන ශිල්පියෙක්. ඒ නිසා ම වසරේ හොඳම ටෙලිනාට්‍යයන් අතරේ හොඳම නළුවා වීමේ භාග්‍යය ද රොෂාන් කිහිපවිටක්ම හිමිකම් කියන්න සමත්වුණා. පසුගියදා අවසන් වුණු සුමති සම්මාන උලෙළේ ‘ඇබෑර්තු ඇත’ ටෙලිනාට්‍යයේ රංගනය උදෙසා හොඳම ටෙලිනාට්‍ය නළුවා ලෙසින් ද සම්මාන ලැබුවේ රොෂාන්. විටෙක රංගන ශිල්පියකු ලෙස ද තවත් විටෙක ටෙලිනාට්‍ය නිෂ්පාදකවරයකු ලෙස ද කරලියට එන ඔහුට මෙවර ‘යෞවනයේ අපි’ විශේෂාංගයට ආරාධනා කළා.රොෂාන් මේ දවස්වල වැඩි හරියක් ගාල්ල පැත්තේ ඉන්නවා කියලයි ආරංචිය.ඔව්. ඇත්තටම මේ දවස්වල ආනන්ද අබේනායක නිර්මාණය කරන ‘අහසින් වැටුණා’ ටෙලිනාට්‍යයේ රූගත කිරීම සිද්ධ වෙනවා. මේක ලොකු අත්දැකීමක් වගේ ම අලුත් දෙයක් මගේ රංගන දිවියට. ඒ අතරම ශර්ලි පී. දෙලංකාවලගේ අලුත් ම නාට්‍යයෙත් වැඩකටයුතු මේ දිනවල සිද්ධ වෙනවා.‘අහසින් වැටුණා’ ඔබට අලුත් අත්දැකීමක් කියලා කිව්වේ ඇයි?ඔව් මෙහෙමයි අපේ වයස් කාණ්ඩයට මේ කතාව හොඳින් ගැළපෙනවා කියලයි මට හිතෙන්නේ. ඇත්තටම ගාල්ල ඉන්න තරුණ ජීවිත පිළිබඳවයි මේ කතාව ඇතුළේ කතා බහට ලක්වෙන්නේ. කොළඹ ඉඳලා එන තරුණයකු මේ තරුණයන් අතරට එක්වීමෙන් සිදුවන අලුත් කතා පසුබිමක් පදනම් කර ගත් කතාවක් මෙහි තියෙන්නේ. ඒ නිසා මට එය අලුත් අත්දැකීමක් කියලා දැනෙනවා. ඒ වගේ ම ඒකාකාරී නාට්‍ය රැල්ලට මේ නාට්‍ය වෙනසක් එක් කරාවි කියලා මට හිතෙනවා.පසුගිය සුමති සම්මාන උලෙළෙන් ඔබ හොඳම නළුවා ලෙස සම්මානයට පාත්‍ර වුණේ තරුණ ජීවිත පිළිබඳව කතාබහට ලක්වන ටෙලිනාට්‍යයකට රංගනයෙන් දායක වුණ නිසා.‘ඇබෑර්තු ඇත’ ටෙලිනාට්‍යයත් මම ඉතාම කැමැත්තෙන් වැඩකළ ටෙලිනාට්‍යයක්. ඉතාම දක්ෂ ලෙස රසික සූරියආරච්චි මෙම කතාව රචනා කරලා තිබුණා. උපාධියක් අරගෙන ගමට එන තරුණයාට ඉන් අනතුරුව ගමේ වටාපිටාව සහ සමාජයෙන් එල්ලවෙන පීඩනය එය ඔහු ජයගන්න දරන මහන්සියත් මෙම ටෙලිනාට්‍යයෙන් කතා කළා. ජනක සුරංජිත් අධ්‍යක්ෂවරයකු විදිහට ඉතාම හොඳින් මේ ටෙලිනාට්‍ය කළා වගේ ම හොඳින් රංගනයෙන් දායක වෙන්න පුළුවන් වටපිටාවක් එම නාට්‍ය තුළ ගොඩනැඟී තිබුණා. ඒ නිසා ඒ මා ලැබූ සම්මානය මට පමණක් නොව හැමෝටම බෙදී යා යුතුයි කියලයි මට හිතන්නේ.සාමාන්‍යයෙන් ඔබ මෙගා ටෙලිනාට්‍ය රැල්ල ප්‍රතික්ෂේප කරන නළුවෙක් කියලයි මම හිතෙන්නේ.ඔය මෙගා ටෙලිනාට්‍ය ගැන කතා කරලම මගේ කටත් රිදෙනවා. පෞද්ගලිකවම මම ඒකට කැමැති නැහැ. ඔය දෙයින් ගොඩක් අයගේ ජොබ් නැතුව අතරමං වෙලා තියෙන්නේ. අනෙක් පැත්තෙන් සමාජයට වන හානිය බලන්න. මටත් දරුවන් ඉන්නවා. අපේ අයට මේකේ බරපතළකම තේරෙන්නේ තවත් අවුරුදු දහයක් විතර ගියාට පස්සේ. ඔය දෙයින් කොහෙන්ද රස වින්දනයක් ගොඩනැෙඟන්නේ. අපේ දරුවන්ගේ අනාගතය ගැන ප්‍රශ්නාර්ථයක් තියෙනවා. මෙහෙම ගියොත් රසවින්දනයක් නැති අනාගතයක් අපට උරුමවෙන්නේ. ඒ නිසා මම ඔය මෙගා රැල්ලට විරුද්ධයි.නිර්මාණ කරලත් එය ප්‍රචාරය කරගන්න රස්තියාදු වෙන නිර්මාණකරුවන් අතර කෙනෙක් ඔබ කියලා මම කිව්වොත්.සත්තකින් ම ඒක හරි. හැබැයි ඕකට වග කියන්න ඕන නිර්මාණකරුවන් විදිහට අපි ද? ආයතන පරිපාලකයින් දැනුවත් කරන්න ඕන හැමෝටම කළින්. අද හොඳ නිර්මාණයක් කරලා එළියට දාගන්න වටපිටාවක් නැහැ. අපි හැමෝටම තියෙන ප්‍රශ්නේ ඕකයි. ජයලත් මනෝරත්න මහත්තයා ටෙලිනාට්‍යයක් කරලා දැන් අවුරුදු ගාණක් බලන් ඉන්නවා ප්‍රචාරය කරගන්න විදිහක් නැතිව. ඒ වගේ ප්‍රවීණයින්ටත් එහෙම නම් අපිට කවර කතා ද?රොෂාන් රංගන ශිල්පියෙක් විදිහට ඔබ ගැන තක්සේරුව මොකක්ද?රංගන ශිල්පියෙක් විදිහට මම සාර්ථක රංගන ශිල්පියෙක් නෙමෙයි. මම තාම අත්දැකීම් ලබනවා. ඒ සමඟ කාලයත් එක්ක ඉස්සරහට හොඳ නිර්මාණවලට දායක වෙලා පැහැදිලි යමක් කරන්නයි මට ඕන.සාමාන්‍යයෙන් ඔබ නිර්මාණයකට එකතු වෙන්නේ සම්මානයක් බලාපොරොත්තුවෙන් ද?සම්මානයක් ගැන අඹමල් රේණුවක හැඟීමක්වත් මගේ හිතේ තියාගෙන නෙවෙයි මම රඟපාන්නේ. මට එහෙම වෙන්න ඕන නැහැ. කරන දේ හරියට කරලා ගෙදර එන්නයි මම බලන්නේ.මේ ආව ගමන් මගේ තාමත් ඉටු නොවුණ බලාපොරොත්තු පිළිබඳ අපි කරමු.ඔව්. මට ලොකු සිහින මාළිගා නැහැ. නමුත් මට දරුවෝ දෙන්නෙක් ඉන්නවා. ඒත් තාමත් මම හරියට ස්ථාවර නැහැ කියලා දැනෙනවා. ආර්ථික ප්‍රශ්න කාටත් වගේ මටත් තියෙනවා. ඒ නිසා හොඳ නිර්මාණාත්මක චරිත වලට දායක වෙන ගමන් ම මගේ දරු පැටවුන්ට ස්ථාවරයක් හදන එකයි අද මගේ බලාපොරොත්තුව.තවමත් සීමිත සිනමාපට කීපයකට පමණයි ඔබට දායක වෙන්න ලැබුණේ. මොකක්ද ඒකට හේතුව.රඟපාන්න අපිට චිත්‍රපට ලැබුණේ නැහැ. ඒක අපේ අවාසනාව වෙන්න ඇති. ආදරණීය වස්සානය, උප්පලවණ්ණා, එකමත් එක රටෙක වැනි සිනමා නිර්මාණවලට මම දායක වුණා. මේ මාසය අවසානයේ නේපාලයේ රූගත කරන සිනමා නිර්මාණයකට මම දායක වෙනවා.‘කඩදොර’ ටෙලිනාට්‍යයෙන් පසු නැවත ටෙලිනාට්‍යයක් නිෂ්පාදනය කරන්න අදහසක් ඔබට නැද්ද?නිෂ්පාදනය කරලා කොහෙද අපි මේ නිර්මාණ පෙන්නන්නේ. මම මගේ ‘කඩදොර’ ජාතික රූපවාහිනියට දීලා අවුරුද්දක් විතර බලන් හිටියා බෙල්ට් එකක් ලැබුණේ නැහැ. මගේ වාසනාවට අයි.ටී.එන් එකේ ටෙලිකාස්ට් වුණා. ඊට පස්සේ මගේ ටෙලිනාට්‍යය ගැන කතා කරන්න ගත්තා. ඉතිං හොඳ නිර්මාණයක් කරලා අපි අසරණ වෙලා බලන් ඉන්නවා එය ටෙලිකාස්ට් කරගන්න විදිහක් නැතිව.අවසන් වශයෙන් ඔබ තුළ ඉන්න රංගන ශිල්පියා ගැන අපි කතා කරමු.රංගනය තමයි මගේ ජීවිතේ. මොකද මේ තමයි මගේ පන්තිය. ඒ නිසා රංගනය පිළිබඳ මට ලොකු බලාපොරොත්තුවක් තියෙනවා. මම ඉගෙන ගන්න කැමැති විෂය ධාරාව රංගනය. කාලයක් මම කිව්වා මේ සියල්ල දාලා කොහේ හරි රටකට යනවා කියලා. ඒ ගිහින් කීයක් හරි හොයාගෙන එන්න පුළුවන්. ඒත් ජීවිතේ වෙනුවෙන් කරපු දෙයක් නැහැ කියලා මට දැනෙයි. ඒ නිසා මගේ හැකියාවෙන් හරවත් දෙයක් කරන්න පුළුවන් නම් ඒ මට ඇති.වසන්ත ජයසිංහ ආරච්චිගේඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av1201226</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නබෙලිගල මනහර මහින්ද වෑකඩප්‍රශ්නය – ‘අංගුලිමාල’ හින්දි චිත්‍රපටයේ අංගුලිමාල ලෙස රඟපෑ නළුවා කවුද?පිළිතුර – භාරත් භූෂන්මතුගම චතුරිකා අරවින්දිප්‍රශ්නය – ගායක එඩ්වඩ් ජයකොඩිගේ ලිපිනය පළකරන්න?පිළිතුර – 52, මිරිහාන පාර, නුගේගොඩ.නිවිතිගල කුසුමා පොළොන්ඕවිටප්‍රශ්නය – ඉතාම අවංකව හා මහත් කැපවීමෙන් යුතුව චිත්‍රපට සංස්ථාවේ සභාපතිධුරය දැරූ කුමාර් අබේසිංහ මහතාට ඉන් ඉවත් වන්ට සිදු වූයේ ඇයි?පිළිතුර – ඔබේ ප්‍රශ්නය මා නිදැල්ලේ යන්ට හරිනවා.අලව්වේ එස්. හේරත්ප්‍රශ්නය – ඔබ ‘රසඳුන’ පුවත්පතෙන් වැඩිපුරම ප්‍රචාරය දෙන්නේ මේ ආණ්ඩුවට පක්ෂපාති වූ කලාකරුවන්ට නේද?පිළිතුර – ඒකට කරන්න දෙයක් නැහැ සහෝදරයා. මොකද මේ රටේ කලාකරුවන්ගෙන් 99% ක්ම මේ ආණ්ඩුවට පක්ෂපාති එසේම ජනාධිපති තුමාත් එක්ක ඉන්න අය. ඉතිං ඔවුන්ට ප්‍රචාරය දීම වරදක් ද? කෙසේ වෙතත් අපි කිසිම දවසක දේශපාලන කණ්ණාඩියෙන් බලලා කලාකරුවන් වර්ග නොකරන බවත් කිව යුතුයි.  මාවතගම තරිඳු ලක්මාල්ප්‍රශ්නය – පසුගියදා ජාතික රූපවාහිනියේ ‘සුභානි රාත්’ වැඩසටහන යටතේ විකාශය වූ දේව් ආනන්ද් පිළිබඳ විචිත්‍රාංගය ඉතාම විශිෂ්ටයි. එය නිෂ්පාදනය කළේ කවුද?පිළිතුර – විනීතා කරුණාරත්න.නිට්ටඹුවේ දර්ශන ජයම්පතිප්‍රශ්නය - සමහර කලාකරුවන් සමඟ පුවත්පත් සම්මුඛ සාකච්ඡා පවත්වද්දි ඔවුන්ගේ භාර්යාවනුත් ඒ මැද්දට පැන අදහස් දක්වන බව කියැවෙනවා. එය ඇත්තක් ද? මාධ්‍යවේදියකු වශයෙන් ඔබ එබඳු අත්දැකීම්වලට මුහුණ පා නැද්ද?පිළිතුර – අපොයි මුහුණ පා තිබෙනවා. විශේෂයෙන් ආචාර්ය පණ්ඩිත් අමරදේව, මහාචාර්ය එදිරිවීර සරච්චන්ද්‍ර, මහාචාර්ය සනත් නන්දසිරි, සිසිර සේනාරත්න යන කලාකරුවන් සමඟ සම්මුඛ සාකච්ඡා කරද්දි එබඳු අත්දැකීම්වලට මා මුහුණ පා තිබෙනවා.මීගමුවේ මහහුණුපිටියේ යොහාන් කුමාර් ද සිල්වාප්‍රශ්නය – දුම්බීම හා මත්පැන් පානය ගැන ඔබේ අදහස් දක්වන්න?පිළිතුර – ඒ දෙකම ශරීරයට අහිතකර බව අප කවුරුත් දන්නවනේ. ඒත් සිරිලාල් කොඩිකාර හොඳට බීපු කෙනෙක්. මං හිතන්නෙ තාමත් අඩි ගහනවා. ඔහුට දැන් අවුරුදු අසූව පැනලා. ඒත් තවමත් ජීවත් වෙනවා. කිසිදාක දුම් නොබීපු, මත්පැන් පානය නොකළ දොස්තර නන්දදාස කෝදාගොඩ වගෙ අය අඩු වයසින් මියගියා.දංකොටුවේ සමන්ත කරුණාපතිරණප්‍රශ්නය - සිංහල සිනමාවට අවුරුදු 65 පිරෙන මේ මොහොතේ සිරිසේන විමලවීර පමණක් අනුස්මරණය කිරීම යුක්ති සහගතද?පිළිතුර – නැහැ. සිංහල සිනමාව නමැති ගොඩනැඟිල්ලේ ප්‍රධාන කණු පහක් තිබෙනවා. ඒ තමයි එස්.එම් නායගම් (‘කඩවුණු පොරොන්දුව‘ චිත්‍රපටයේ නිෂ්පාදක) බී.ඒ.ඩබ්ලිව්. ජයමාන්න (එම චිත්‍රපටයේ කතා රචක හා ප්‍රධාන නළුවා) ශාන්තිකුමාර් සෙනෙවිරත්න (‘අශෝකමාලා’ චිත්‍රපටයේ අධ්‍යක්ෂ හා ප්‍රධාන නළුවා) සීමාසහිත සිලෝන් තියටර්ස් සමාගම (එම ට්ත්‍රපටයේ නිෂ්පාදක) හා සිරිසේන විමලවීර (‘අම්මා’ චිත්‍රපටයේ නිෂ්පාදක අධ්‍යක්ෂ) ඔවුන් පස්දෙනාම සැමරීම අපේ යුතුකමක්.ඔබේ ප්‍රශ්න පහත ලිපිනයට යොමු කරන්න. ‘සු.මිගෙන් අහන්න’ රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av1201227</link>
    <topic>මං මෙතනට ආවෙ හොඳ කට්ටක් කාලා</topic>
    <author>ඉනෝකා පෙරේරා බණ්ඩාර</author>
    <content>මං මෙතනට ආවෙ හොඳ කට්ටක් කාලාසුදත්ත තිලක්සිරිනාට්‍ය ශිල්පී සුදත්ත තිලක්සිරි අධ්‍යක්ෂණය කළ ‘සිකුරු වසන්තේ’ දීර්ඝ ටෙලි සිත්තම, හෙට (23) සිට සතියේ දින පහේම රාත්‍රි 7.27 ට ජාතික රූපවාහිනියේ දිග හැරේ. ‘ඉතින් අවසරයි’ ටෙලිනාට්‍යයෙන් වසර එක හමාරකට පසු ඔහු කරන නවතම නිර්මාණය පිළිබඳවයි මේ කතා බහ.‘සිකුරු වසන්තේ’ මෙගා ටෙලිනාට්‍ය රැල්ලට එක්වන තවත් එක් නාට්‍යයක් වේවිද...“නැහැ. මේ රැළි අතරෙ ඉතාම පැහැදිලි වෙනසක් ඇති ටෙලිනාට්‍යයක් මෙය. අර්ධ නාගරික ගමක පියා අහිමි, මව කේන්ද්‍ර කොට ගත් පවුල් සංස්ථාවක් තුළ දිරියෙන් යන ගමනකුයි මේ කතාවෙන් කියැවෙන්නෙ. දරු පස් දෙනකුත් එක්ක අපට හුරු පුරුදු යහපත් ගුණාංග සමඟ මේ පවුලෙ අම්මා පවුල ගොඩනඟන්න දරන වෙර වෑයම, මේ රටේ පවුල් සංස්ථාවට ඉතා හොඳ ආදර්ශයක්.මේ නාට්‍ය ඔබ පටන් ගත්තෙ මීට අවුරුදු දෙකකට විතර උඩදී...“මෙහි තිර පිටපත ලීවෙ නිමල් නවරත්න. ඔහු වෙනස් විදියට හිතන කෙනෙක්. අපි දෙන්නා බොහෝ වේලා මේ ගැන කතා කළා. මේ කතාවට මගේ හිතේ මහ විශාල කැමැත්තක් ගොඩ නැගුණා, එහි තිබූ ඒ සුවිශේෂී බව නිසා. කොහොම වුණත් ඔහුට මෙය ලියා නිම කරන්න ලැබුණෙ නැහැ. ඔහු ලෙඩ වුණා.”අන්තිමේ ඔහු නැවතූ තැනින් ගාමිණි රත්නසිරි තිර පිටපත පටන් ගත්තා. ඔහු ඉතාමත් සාර්ථකව මෙය අවසන් කළා. නිර්මාණයක සම්පූර්ණ තෘප්තිය තියෙන්නෙ එය සාර්ථක ලෙස අවසන් කළොත්. ඇත්තටම මේ මා අධ්‍යක්ෂණයෙන් හා නිෂ්පාදනයෙන් දායක වූ දොළොස් වැනි නිර්මාණය මේ. සියයට සියයක් මේ නිර්මාණය ගැන මං තෘප්තිමත්.”ඔබේ නිර්මාණ පෙළ මතක් කළොත්...“දුස්සරණයෝ, පරස්පරය, මාලතී මලක්, සෙනෙහසට ආමන්ත්‍රණයක්, නිවනක් නැති ගමනක්, මතට තිත, රංසිරිගේ ශ්‍රී වික්‍රම, බූමරංග, සීගිරි ගීතය, අඳුරු සෙවණැලි සහ ඉතින් අවසරයි ඒ ටෙලිනාට්‍ය පෙළ. ස්වාධීන රූපවාහිනියෙන් දිනපතා විකාශය වූ පළමු ටෙලිනාට්‍ය තමයි මාලතී මලක්. එය මගේ නිර්මාණයක් වීම ඊටත් වඩා සතුටක්. ඒ වගේ ම මේ නාට්‍ය පෙළ අතරින් බොහොමයකට ම අධ්‍යක්ෂණය සහ නිෂ්පාදනය කියන දෙඅංශයෙන් ම දායක වෙන්න ලැබීම සතුටක්. අනික මං මේ හැම නිර්මාණයකම වගේ පුංචි හරි චරිතයක් රඟපෑවා.”‘සිකුරු වසන්තේ’‘දුස්සරණයෝ’ ඔබේ නිර්මාණ දිවියේ එක්තරා සන්ධිස්ථානයක්...“ඔව්. ඇත්තටම එහි මං රැඟූ ‘බණ්ඩාර’ ගේ චරිතය තමයි මගේ රංගන ජීවිතයේ හැරවුම් ලක්ෂය. මාව වැඩිපුරම ප්‍රේක්ෂක අවධානයට ලක් වුණේ මේ චරිතයෙන්. හැම කෙනකුම වගේ බණ්ඩාර පිළිබඳ කතා කරන්න ගත්තා. පුදුම විදියට මට ප්‍රතිචාර ලැබුණා. ඒ වසරේ සුමති ටෙලිනාට්‍ය උලෙළේ නිර්දේශිත නම් අතුරෙන් එය නිර්දේශ වුණා.”ඔබ වෘත්තීමය නළුවෙක්.“ඔව්. නළුකම තමයි මගේ වෘත්තිය. මම විතරක් නෙමෙයි මගේ බිරිය සුමුදු, සුපුන් යසෝධරා සහ සුපුනි දූලා පුතාලත් කලාවට සම්බන්ධයි. එදා මාත් රැඟූ ‘සක් බල ලෝ’ වේදිකා නාට්‍යයේ නර්තනයකට ආ සුමුදු තමයි අද මගේ බිරිය, ‘සිකුරු වසන්තේ’ සම නිෂ්පාදිකාවත් ඈයයි.ඔබේ රංගන සම්ප්‍රාප්තිය සිදුවන්නෙ වේදිකාවෙන්...“ඔව්. 1988 - 89 කාලෙ මං ප්‍රසිද්ධ වේදිකාවට ගොඩ වුණේ සෝමලතා සුබසිංහ මහත්මිය යටතේ රංගනය හදාරමින්. විකෘති, එකෝමත් එක රටෙක, තොප්පි වෙළෙන්දා කියන ඇගේ නාට්‍ය වලින් මං මගේ රංගන ජීවිතය ඇරැඹුවා. 1989 යෞවන සම්මාන උලෙළ නියෝජනය කර හොඳම නාට්‍යය බවට පත් වූ ප්‍රසන්නජිත් අබේසූරිය ගෙ ‘දුක්ගන්නා රාල’ වේදිකා නාට්‍යයේ රඟපෑමත් මගේ ජීවිතයේ එක්තරා ජයග්‍රහණයක්. 1990, ආචාර්ය ප්‍රේමසිරි කේමදාසයන්ගෙ ‘මානසවිල’ ඔපෙරාවෙ රඟන්න ලැබීමත් එවැනිම අත්දැකීමක්. එහි පෙර කල ‘වන දෙවියා’ ප්‍රධාන චරිතය රැඟූ ග්‍රැන්විල් රොද්‍රිගෝ ගේ චරිත දෙක තුනක්මත් මට රඟන්න අවස්ථාව ලැබුණා.”එහෙත් 1991 වසරෙ ඔබ සියල්ල හැර දමා විදෙස් ගත වෙනවා...“ඔව්. ජීවත්වෙන්න සල්ලි ටිකක් හම්බකර ගන්න. 1993 වසරෙ මං සුමුදු එක්ක විවාහ වෙනවා. අද මං ලොකු දරුවො තුන් දෙනකුගේ තාත්තා කෙනෙක්.”ඔබේ දරුවො ගැනත් කියන්නසුපුන් තිලකසිරි මගේ ලොකු පුතා. උසස් පෙළ අවසන් කරල ඒ.එන්.සී උසස් අධ්‍යාපන ආයතනයේ විදේශීය උපාධියක් හදාරනවා. පුංචි කාලෙ පටන් එයා රඟපෑවා. තවමත් දෙබස් කැවීම්, රඟපෑම ඇතුළු බොහෝ කලා කටයුතුවලට දායක වෙනවා.යශෝධරා ලොකු දූ ලයිසියම් ජාත්‍යන්තර පාසලේ 9 වැනි පන්තියේ. ඈ නර්තනයට බොහොම දක්ෂයි. සුපුනි හත් වැනි පන්තියේ. ඇයත් සකල කලාවන්ටම කැමැතියි.කලෙක ඔබ ගායකයෙක් ලෙසත් දොරට වැඩියා...“ඔව්. පාදුක්ක පියරතන විදුහලෙ ඉගෙන ගන්නා සමයෙ මං වඩාත් ප්‍රිය කළේ සංගීතයට. 2000 වසරේ මං ‘දියත පුරා’ නමින් කැසට් එකක් කළා. එහි ඉතාම ජනප්‍රිය වූ ගීතයක් තමයි ‘මල් පොහොට්ටුවක්...’ නම් ගීතය... කොහොම නමුත් සංගීතය මගෙන් අතෑරුණා. නමුත් අද මං රංගනයටත් වඩා යොමුව තිබෙන්නේ අධ්‍යක්ෂණය වෙනුවෙන්. මං කැමැතිත් ඒ දේට.”අධ්‍යක්ෂවරයෙක් වීමට ඔබට තිබෙන සුදුසුකම...“එය මං ඉගෙන ගත්තෙ මා විසින් ම හදාරල. මට කිසිදු ගුරුවරයෙක් නැහැ. මං නළුවෙක් වුණෙත් කවුරුත් කියල දීල නෙවෙයි.හොඳ කට්ටක් කාලා ජීවන අත්දැකීම් ඇසුරින්මයි. අද මේ තැනට ආවේ හැම දේම තනිව ඉගෙන ගෙන. නමුත් මං නවක පරපුරට අත දෙන්නෙ බොහොම කැමැත්තෙන්. එහෙම අත දීපු ටෙලිනාට්‍ය සංගීත අධ්‍යක්ෂවරු, නවක නළු නිළියන් ගණනාවක් අද ක්ෂේත්‍රයේ නමක් දිනාගෙන ඉන්නවා. ඒ ගැන මට හරි සතුටුයි.”‘සිකුරු වසන්තේ’ රංගනයෙන් දායක වන පිරිස ගැනත් කියන්න.‘රම්‍යා වනිගසේකර, රවින්ද්‍ර යසස්, දමිතා අබේරත්න, රංගන ප්‍රේමරත්න, ජනිත් වික්‍රමගේ, වසන්ති රංවල, සරත් කොතලාවල, නිල්මිණි කෝටිටේගොඩ, කුසුම් පෙරේරා, රොහානි වීරසිංහ, කසුන් චාමර කුමානායක, අයෝධ්‍යා දක්ෂිකා, අසංක පෙරේරා, යශෝධරා තිලක්සිරි, ප්‍රේමදාස විතානගේ ඇතුළු නළු නිළියන් රැසක් මෙහි රංගනයෙන් දායකත්වය සපයනවා. සමන් දිසානායක රචනා කළ තේමා ගීය ගයන්නෙ, උරේෂා රවිහාරි සහ කසුන් චාමර කුමානායක.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av1201228</link>
    <topic>පුවත්</topic>
    <author/>
    <content>පුවත්”හැත්තෑ ගණන්වල ළමා පිටිය” සංවිධානය එවක ගුවන් විදුලියේ සේවය කළ ළමා වැඩසටහන් නිෂ්පාදක නිෂ්පාදිකාවනට උපහාර දැක්වීමේ උළෙලක් සංවිධානය කිරීමට බලාපොරොත්තු වෙයි. හැත්තෑව දශකයේ ගුවන් විදුලි ළමා පිටිය සඳහා සම්බන්ධ වුණු ශිල්පීන් හෝ ශිල්පිනියන් වෙත් නම් පහත දැක්වෙන ලිපිනයෙන් විමසන ලෙස එහි කැඳවුම්කාරිණි සුනන්දා හෙට්ටිආරච්චි ප්‍රකාශ කර සිටී.409 ඒ, වලව්ව පාර, හෝමාගම.ඇඹිලිපිටිය එක්සත් මිතුරු පදනම ඉදිරිපත් කරන ප්‍රවීණ ගායක සුනිල් එදිරිසිංහයන් ගේ ‘සඳකඩ පහණ’ ගායන ප්‍රසංගය මේ මස 25 වැනි දා බදාදා සවස 7.00 ට ඇඹිලිපිටිය ඩී.ඒ. රාජපක්ෂ කේන්ද්‍රයේ දී පැවැත්වෙයි.රාජ්‍ය ආරක්ෂක අමාත්‍යාංශය මඟින් සංවිධානය කරන, ජාතික රූපවාහිනියේ රණවිරු රියල් ස්ටාර් දෙවන මෙහෙයුම සඳහා අදාළ අනුග්‍රාහක ආයතන සමඟ නිල වශයෙන් ගිවිසුම් අස්සන් කිරීම පසුගිය 5 වෙනි දින ශ්‍රී ලංකා රූපවාහිනී සංස්ථාවේදී සිදු කෙරිණ. මෙම අවස්ථාව පැවැත්වුණේ ශ්‍රී ලංකා රූපවාහිනී සංස්ථාවේ සභාපති මොහාන් සමරනායක මහතාගේ සහ ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුලුගල්ල මහතාගේ ප්‍රධානත්වයෙනි.ගිවිසුම් අත්සන් කිරීම ශ්‍රී ලංකා රූපවාහිනී සංස්ථාවේ සභාපති මොහාන් සමරනායක, ප්‍රධාන අනුග්‍රාහකයා ලෙස කටයුතු කරන ඩයලොග් ආසියාටා සමාගම වෙනුවෙන් ප්‍රධාන අලෙවි නිලධාරී නූෂාඩ් පෙරේරා, රක්ෂණ සහකරු වන ශ්‍රී ලංකා ඉන්ෂුවරන්ස් ආයතනයේ කළමනාකාර අධ්‍යක්ෂ මොහාන් ද අල්විස් mindfor ප්‍රචාරක ආයතනයේ සභාපති කල්ප පල්ලියගුරුගේ, ජාතික ඉතිරි කිරීමේ බැංකුවේ නියෝජ්‍ය සාමාන්‍යාධිකාරී අලෙවි, ජගත් ගමනායක, යුනිලීවර් ශ්‍රී ලංකා ආයතනය වෙනුවෙන් MindShare ප්‍රචාරක ආයතනයේ සබ්රි හනීස්, සිලෝන් බිස්කට් පෞද්ගලික සමාගම වෙනුවෙන් ග්‍රාන්ට්ස් ඇඩ්වර්ටයිසින් පුද්ගලික ආයතනයේ මාධ්‍ය කළමනාකරු මනුෂි සේනානායක, ටොයෝටා ලංකා සමාගමේ ප්‍රධාන මෙහෙයුම් නිලධාරී මනෝහර අතුකෝරල ඇතුළු පිරිසකගේ සහභාගිත්වයෙන් සිදු විය.මේ දිනවල ජාතික රූපවාහිනියේ සාර්ථක අන්දමින් සිකුරාදා සහ සෙනසුරාදා දිනවල රාත්‍රී 9.00 ට විකාශය වන රණවිරු රියල් ස්ටාර් දෙවන අදියරේදී ත්‍යාග වශයෙන් මිලියන 04 ක් වටිනා ටොයෝටා ඇවෙන්සා මෝටර් රථයක් ලබාදෙයි.ප්‍රවීණ සිනමාවේදිනි සුමිත්‍රා පීරිස් අධ්‍යක්‍ෂණය කරන නවතම චිත්‍රපටය ‘වෛශ්නාවී’ හි මුහුරත් උළෙල පසුගියදා පැවැත්විණි.ලොව ඉහළම මට්ටමේ ඩිජිටල් කැමරාව වන රෙඩ් එපික් උපයෝගී කර ගනිමින් නිර්මාණය වන ප්‍රථම ශ්‍රී ලාංකේය චිත්‍රපටය වන මෙය ඒෂියා ඩිජිටල් එන්ටර්ටේන්ට්මන්ට් හි නිෂ්පාදනයකි.ජාතික චිත්‍රපට සංස්ථාව සංවිධානය කළ 2011 කෙටි චිත්‍රපට උළෙලේ දී චමිලා රුවන් කුමාරි අධ්‍යක්ෂණය කළ “කටවහපං සිරියාවතී” කෙටි චිත්‍රපටය “හොඳම චිත්‍රපටය”, “හොඳම අධ්‍යක්ෂණය”, “හොඳම රංගනය” යන සම්මාන දිනා ගනිමින් ඉහළම ගෞරව ලබාගැනීමට සමත් විය. මේ ඇය තම සම්මානය ආචාර්ය ඩී. බී. නිහාල්සිංහයන් වෙතින් ලබාගත් ආකාරය.ප්‍රවීණ චිත්‍ර ශිල්පිනියක වන චම්පානි දේවිකා දේවරාජ ඉදිරිපත් කරන 17 වැනි සිතුවම් දැක්ම “මණ්ඩල” නමින් මේ මස 27 වැනිදා සිකුරාදා සවස 6.30 ට කොළඹ ලයනල් වෙන්ඩ්ට් කලාගාරයේදී පැවැත්වේ.ආරම්භක උත්සවයේ ප්‍රධාන ආරාධිතයා ලෙස සංස්කෘතික ඇමැති ටී.බී. ඒකනායක මහතා සහභාගී වන මෙම ප්‍රදර්ශනයට විවිධ තේමා ඔස්සේ නිර්මාණය කරන ලද සිතුවම් ඇතුළත්ය.ශ්‍රී ලංකාවේ ජනපි‍්‍රයතම සහ ප්‍රමුඛතම මාධ්‍ය නාමාවලියක් වන ධර්මන්ගේ මාධ්‍ය නාමාවලියේ 10 වැනි සංස්කරණය ඉකුත්දා එළි දැක්විණි. ශ්‍රී ලංකා පාරිසරික ජනමාධ්‍යවේදී පර්ෂදයේ ප්‍රකාශනයක් වන මෙම මාධ්‍ය නාමාවලිය ජ්‍යෙෂ්ඨ පුවත්පත්කලාවේදී ධර්මන් වික්‍රමරත්න මහතා ගේ සංස්කරණයකි. වසර 2000 දී ප්‍රථමවරට ප්‍රකාශයට පත්වූ මෙම නාමාවලිය ශ්‍රී ලංකාවේ වාර්ෂිකව ප්‍රකාශයට පත්වන එකම මාධ්‍ය නාමාවලිය ද වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av1201229</link>
    <topic>අත පිසින කොළයක දෛවය ලියැවුණු ලොව පාපන්දු විශිෂ්ටයා</topic>
    <author>ඉඳුනිල් වීරරත්න</author>
    <content>අත පිසින කොළයක දෛවය ලියැවුණු ලොව පාපන්දු විශිෂ්ටයාලයනල් මෙසීවයස අවුරුදු 10 දී වර්ධක හෝමෝන ඌනතාවෙන් පෙළුණු පුංචි කොලු පැංචකු ලොව ජනප්‍රියම වූත් වෙහෙසකර වූත් ක්‍රීඩාවක වසරේ ක්‍රීඩකයා ලෙසින් සම්මානයට පාත්‍රවීම මොනතරම් පුදුමයක් විය හැකි ද? වරක් නොව පිට පිටම තෙවරක්.එය අහම්බයක් නොවී ධෛර්යය, උත්සාහය, කැපවීම සමඟ වාසනාව අද ඔහු වසරේ ලොව හොඳම පාපන්දු ක්‍රීඩකයා යන අතිවිශිෂ්ට ස්ථානයට නංවා තිබේ.ලොව පුරා කෝටි සංඛ්‍යාත පාපන්දු ලෝලීන් ‘ලියෝ’ යන ආදරණීය නාමයෙන් හඳුන්වන 24 හැවිරිදි ලයනල් ඇන්ඩ්‍රියස් මෙසී 2009 සහ 2010 වසරවල හිමිකරගත් ෆීෆා වසරේ ලොව හොඳම ක්‍රීඩකයා සම්මානය FIFA World Player of the Year  2011 වසරට ද රැක ගනිමින් පාපන්දු ක්‍රීඩා ඉතිහාසයේ රන් අකුරින් සිය නාමය සනිටුහන් කෙළේ ය.ස්පාඤ්ඤයේ බාසිලෝනා පාපන්දු ක්‍රීඩා සමාජයේ සාමාජිකයකු ලෙසින් ක්‍රීඩා කරමින් ආර්ජෙන්ටිනාවේ ජාතික කණ්ඩායමේ නායකත්වය දරණ මෙසී මැරඩෝනා ගෙන් පසු ආර්ජෙන්ටිනාව බිහිකළ හොඳම ක්‍රීඩකයා ලෙස සැලකෙයි.ආර්ජෙන්ටිනා කණ්ඩායමේ පුහුණුකරු ලෙසින් කටයුතු කරද්දී ‘මෙසී තමයි මගේ මැරඩෝනා’ යනුවෙන් මැරඩෝනා ම ප්‍රකාශ කිරීම මෙසී ලැබූ අතිවිශිෂ්ට චරිත සහතිකයක් විය.අඩි 5 අඟල් 7 ක් උස (මීටර් 1 . 7 ක්) කිලෝ ග්‍රෑම් 67 ක බරින් යුතු තරුණ පරම්පරාවේ හොඳම ක්‍රීඩකයා ලෙස යෞවනයන්ගේ ආදරය දිනා සිටින මෙසී ගේ කතාව සැබැවින්ම රසවත් ය.1987 ජූනි 24 වැනිදා ආර්ජෙන්ටිනාවේ සැන්ටාෆේ රෙසාරියෝ හි ජෝජ් හොරේෂියෝ මෙසීට දාව සෙලියා මාරියා කුඩා සුරතල් පුතකු බිහි කළා ය.යකඩ කර්මාන්ත ශාලාවක සාමාන්‍ය සේවකයකු ලෙස සේවය කළ ජෝජ්ට සහ පිරිසුදු කරන්නියක ලෙස රැකියාව කළ මාරියාට පවුලේ සිව්වැන්නා ලෙස ඉපදුණු රෝස මලක් බඳු තම කුඩා පුතු පිළිබඳව දහසක් සිහින මැවෙන්නට ඇත.මේ සිඟිත්තාට ලයනල් ඇන්ඩ්‍රියස් මෙසී ලෙස නම් තැබිණි. රොඩ්රිගෝ, මාටියස් අයියලා දෙදෙනාත් මාරියා සොල් නම් වූ සොයුරියත් බෙහෙවින් ආදරය කළ අතර පවුලේ සැමගේ සුරතලා වෙමින් කුඩා ලයනල් කෙළිදෙලෙන් වැඩිණි.පාපන්දු ක්‍රීඩාවට බෙහෙවින් ඇලුම් කළ ජෝජ් තම ගම් ප්‍රදේශයේ ‘ග්‍රැන්ඩෝලි’ නමින් කුඩා පාපන්දු ක්‍රීඩා සමාජයක් ආරම්භ කර තිබූ අතර ඔහු එහි පුහුණුකරුවා ද විය.කුඩා අවදියේ ම තම පියා සහ සොහොයුරන් පාපන්දු ක්‍රීඩා කරනු දැක තිබූ ලයනල් 1995 වසරේදී මුලින් ම තම පියා ගේ ක්‍රීඩා සමාජයට බැඳී ක්‍රීඩා දිවිය ඇරැඹීය. එවිට ඔහුගේ වයස අවුරුදු 5 කි.ඉතා ඉක්මනින් ම ක්‍රීඩාව ප්‍රගුණ කළ මේ කුඩා දරුවා දැක්වූ දස්කම් නිසාවෙන් 2000 වසරේදී තම ගම අතහැර ගොස් නෙවෙල්ස් ඕල්ඩ් බෝයිස් නම් කණ්ඩායමට බැඳී ක්‍රීඩා කිරීම ඇරැඹීය.එහෙත් ඔහු ඒ වනවිට වර්ධක හෝමෝන ඌනතාවකින් පෙළුණු අතර, ඊට ප්‍රතිකාර කිරීමට මාසයකට අමෙරිකානු ඩොලර් 900 ක මුදලක් අවශ්‍ය විය.සුළු රැකියාවන් කළ මවට සහ පියාට මේ වියදම කොහෙත් ම දැරීමට හැකියාවක් නොතිබුණු නිසාවෙන් කුඩා ලයනල් ගේ ඉදිරිය පිළිබඳව තිබුණේ දැඩි අවිනිශ්චිත බවකි.එහෙත් වාසනාව ලයනල් කරා ආවේ නොසිතූ ලෙසිනි. ස්පාඤ්ඤයේ බාසිලෝනා කණ්ඩායමේ ක්‍රීඩා අධ්‍යක්ෂවරයා වූ කාල්ස් රෙක්ස්ඇච් මෙසී සිය ක්‍රීඩා සමාජයට බඳවා ගැනීමට එකඟ වූ අතර, ඒ මොහොතේ රෙක්ස්ඇච් ළඟ කඩදාසි කිසිවක් නොතිබූ නිසාවෙන් අත පිසදමන කඩදාසි නැප්කිනයක (Paper Napkin) ගිවිසුම ලියා දී තිබේ.එයින් කියැවුණේ ස්පාඤ්ඤයේ පදිංචියට පැමිණීමට එකඟ වන්නේ නම්, බාසිලෝනා ක්‍රීඩා සමාජය විසින් මෙසීගේ වෛද්‍ය ප්‍රතිකාර සඳහා වන වියදම් දරන බව ය.ඒ අනුව අත පිස දමන කඩදාසියක ලියැවුණු දෛවය සමඟ මේ පුංචි ක්‍රීඩකයා සිය පවුල සමඟ ලෝක පූජිත වීමේ ගමන ඇරැඹීම සඳහා ස්පාඤ්ඤයට පිට වී ගියේ ය. ඔහු ඇතුළත් කර ගැනුණේ, ක්‍රීඩා සමාජයේ යොවුන් ඇකඩමියට ය.එතැන් සිට මෙසී සිය දක්ෂතා පෙන්නුම් කරමින් ක්‍රීඩා දිවියේ දිගු ගමන ඇරැඹීය.බාසිලෝනා පාපන්දු සමාජයට බැඳුණු ලයනල් ඔහුගේ ගැටවර විය ගෙවමින් දස්කම් ඔප කරගත් අතර, එහි සිට හොඳම ක්‍රීඩකයකු ලෙස දස්කම් දැක්වීය.ඔහුට එරෙහිව ක්‍රීඩා කළ ඕනෑම කණ්ඩායමක සිටි හොඳම තරග කරුවකුටත් වඩා විශිෂ්ට ක්‍රීඩකයකු වීමෙන් ඒ බව සනාථ වෙයි.ඔහුගේ, උසස් දස්කම් නිසාවෙන් ජූනියර් කණ්ඩායමෙන් ‘බී’ කණ්ඩායමට උසස් වුණු අතර, ‘බී’ කණ්ඩායමට ක්‍රීඩා කරමින් තරග 30 කදී ගෝල 37 ක් ලබා ගනිමින් දැක්වූ දස්කම් නිසාවෙන් ‘’ඒ’ කණ්ඩායමට උසස් වීමට හැකිවිණි. ඒ 2004 වසරේ වූ අතර එවිට ඔහුට වයස 17 පිරී තිබිණි. එම වාරයෙන් පසු ඔහු ඇල්බකේට්ට එරෙහිව ලැබූ ගෝලය ලීග් තරගාවලියේ ගෝලයක් ලැබූ ළාබාලම ක්‍රීඩකයා බවට පත් කෙරිණි.2004 ජූනි මාසයේ (වයස 17 දී) පැරගුවේ කණ්ඩායමට එරෙහිව පැවැති 20 න් පහළ මිත්‍රත්ව තරගයකදී සිය මවුරට වූ ආර්ජෙන්ටිනාව නියෝජනය කිරීමේ වරම් ලැබූ මෙසී ජාත්‍යන්තර පාපන්දු කරලිය ආක්‍රමණය කිරීම ඇරැඹීය.2005 වසරේ නෙදර්ලන්තයේ පැවැති FIFA ලෝක තරුණ ශූරතාවලියේ (FIFA World Youth Championship) ජයග්‍රාහී ආර්ජෙන්ටිනා කණ්ඩායමේ සාමාජිකයකු වීම එහි ආරම්භයයි.එහිදී ඔහු සහභාගි වූ අවසන් තරග 4 දී, ගෝල 6 ක් ලබා ගනිමින් ‘රන් බෝලය’ සහ ‘රන් සපත්තුව‘ දිනා ගත්තේ ය.එම වසරේදීම වසරකට ඩොලර් මිලියන 18 ක් උපයාගනිමින් තරගයකදී වැඩිම මිලක් හිමිවූ ක්‍රීඩකයින් අතරින් කෙනෙකු බවට ද පත්විය.2008 වසරේ ඔලිම්පික් තරගාවලියේ දී අයිවරි කෝස්ට් කණ්ඩායමට එරෙහිව පළමු ගෝලය ලබා ගත් අතර, එහිදී ආර්ජෙන්ටිනාව 2 - 0 ලෙස ජයගත්තේ ය. එසේ ම නෙදර්ලන්තයට එරෙහිව 2 - 1 ජයක්, බ්‍රසීලයට එරෙහිව 3 - 0 ජයක් ලබමින් තම කණ්ඩායම අවසන් තරගය තෙක් රැගෙන පැමිණි මෙසී එහිදී නයිජීරියාවට එරෙහිව ඩයි මාරියා සමඟ එක්ව ගෝලයක් ලබා ගනිමින් 1 – 0 ලෙස ජය ලබා රන් පදක්කම ආර්ජෙන්ටිනාවට දිනා දුන්නේ ය.2010 ලෝක කුසලාන තරගාවලියේදී ආර්ජෙන්ටිනාව නයිජීරියාව එරෙහිව පැවැති ආරම්භක තරගයේදී 1 - 0 ලෙස ජයග්‍රාහී ගමනක් ආරම්භ කළ ද අර්ධ අවසන් පූර්ව තරගයේදී ජර්මනිය වෙතින් 4 - 0 ලෙසින් පරාජය විය. එහෙත් ලයනල් මෙසී රන් පන්දුව ත්‍යාගය සඳහා නම් කෙරුණි. එහිදී FIFA තාක්ෂණ කණ්ඩායම විසින් ‘මෙසී’ ගේ සාමකාමී ක්‍රීඩා දක්ෂතාව අගය කර තිබීම කැපී පෙනිණි.2004 - 05 තරගවාරයේ දී ඔහුගේ කණ්ඩායම වූ බාසිලෝනා කණ්ඩායමේ වාර්තාව බිඳ දමා ළාබාලතම ක්‍රීඩකයා සම්මානය දිනා ගත්තේ ය.ජාත්‍යන්තර ක්‍රීඩා තරග වලට වඩා ක්‍රීඩා සමාජ තරගවලදී සුවිශේෂී දස්කම් දක්වා ඇති මෙසී ඔහුගේ පරිවර්තන තරග වකවානුව වූ 2006 - 07 තරග වාරයේදී තරග 26 කදී ගෝල 14 ක් ලබාගත්තේ ගෝල ත්‍රිත්වයක් සමඟිනි.2008 - 2009 තරග වාරයේදී ගෝල 38 ක් ලබා ගැනීමට සමත් විය.වාර්තා බිඳ වැටුණු තරග කාල වකවානුව වූ 2009 - 2010 තරග වාරයේදී මෙසී ගෝල 47 ක් ලබා සෑම තරගයකදීම ගෝල ලබා ගනිමින් රොනාල්ඩෝ තබා තිබූ වාර්තාව සම කළේ ය.ඉන්පසු 2010 - 11 තරග වාරයේදී ඔහුගේ ම වාර්තාව අභිබවා ගියේ ගෝල 53 ක් ලබා ගනිමිනි.බෝලය ඉතාමත් සෙමෙන් හසුරුවමින්, නිවැරැදිව පහර දෙමින්, අවස්ථානුකූලව පාස් කරමින් පාපන්දු පිටියේ සිය අණසක පතුරවන මේ ආකර්ශනීය හුරුබුහුටි කාර්යක්ෂම ක්‍රීඩකයා තවමත් 24 වැනි වියේ පසුවන අතර අනාගතයේ තව තවත් වාර්තා රැසකට හිමිකම් කියනු ඇත.2010 වසරේ යුනිසෙෆ් ආයතනය විසින් ලොව පුරා සිටින දරුවන්ගේ අයිතිවාසිකම් වෙනුවෙන් සටන් කිරීමේ තානාපතිවරයකු ලෙස පත්කර ඇති ලයනල් මෙසී නම් වූ මේ අති විශිෂ්ට ක්‍රීඩකයා මීළඟ ලෝක කුසලාන තරගමාලාවේ ආර්ජෙන්ටිනාව ජයග්‍රාහී මාවතට ගෙන එනු ඇත.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012210</link>
    <topic>සිංහල සිනමාවේ ඉතිහාසය සොයා දකුණු ඉන්දියාවට ගිය ගමනක්</topic>
    <author>සුනිල් මිහිඳුකුල</author>
    <content>සිංහල සිනමාවේ ඉතිහාසය සොයා දකුණු ඉන්දියාවට ගිය ගමනක්සිංහල සිනමාවට අවුරුදු 65ක් පිරීම නිමිත්තෙනිසිංහල සිනමාවට ඇත්තේ ඉතාම ව්‍යාකූල වූ ඉතිහාසයකි. ඊට හේතුව පැරණි චිත්‍රපටවල පිටපත් නොමැති කමින් හා ඊට අදාළ මූලාශ්‍ර නොතිබීමෙන් එම චිත්‍රපටවල කාර්මික තොරතුරු සොයාගැනීමට නොහැකි වීමයි. මා වරක් දකුණු ඉන්දියාවට ගියේ අපේ සිනමා ඉතිහාසයේ අක්මුල් පාදාගැනීමේ අභිලාශයෙනි. එහිලා මා සතු අරමුණු දෙකක් තිබිණි. එකක් මුල් යුගයේ සිංහල චිත්‍රපට අධ්‍යක්ෂණය කළ දකුණු ඉන්දීය සිනමාකරුවන් හමුවීමය. අනික පැරණි සිංහල චිත්‍රපට නිපදවූ චිත්‍රාගාර වෙත ගොස් එම චිත්‍රපටවල පිටපත් හෝ වෙනත් මූලාශ්‍ර වෙත්නම් ඒවා සොයාගැනීමයි.සති තුනකට පමණ වූ මගේ සංචාරයේ දී ප්‍රධාන මාර්ගෝපදේශකයා වූයේ දැනට චෙන්නායි නගරයේ වෙසෙන සිංහල චිත්‍රපට අධ්‍යක්ෂවරයකු වන ටී.අර්ජුන් ය. මගේ ප්‍රධාන නැවතුම් පළ වූයේ එග්මෝර් නගරයේ පිහිටි මහාබෝධි කාර්යාලයයි. එහි පරිපාලන ලේකම් සමරවීර පී.ජයතුංග මහතා කලක් ආචාර්ය පේ‍්‍රමසිරි කේමදාසයන්ගේ ‘සංගීත මංජරියේ’ කටයුතු කළ අයෙක් වූයේය.කේ.එස්.සේතුමාධවන් මෙම ලියුම්කරු සමඟමට මුලින්ම මුණගැසුණේ ප්‍රකට මලයාලම් සිනමාකරුවකු වූ කේ.එස්.සේතුමාධවන් ය. ඔහු ගේ නිවෙස පිහිටියේ චෙන්නායි හි ප්‍රකට වෙළෙඳ නගරයක් වූ ටී.නගර්වලය. (අපේ ශ්‍රී ලාංකේය කාන්තාවන් වැඩිපුරම ටී.නගර්හි සැරිසරන්නේ එහි ඉතා අඩු මිලට සාරි මිලදී ගත හැකි නිසාය).සේතුමාධවන් සිංහල චිත්‍රපට දෙකකට සම්බන්ධ වූයේය. ඒ ‘වීර විජය’ චිත්‍රපටයේ අධ්‍යක්ෂවරයා වශයෙන් හා ‘වනමෝහිනී’ චිත්‍රපටයේ සහාය අධ්‍යක්ෂවරයා වශයෙනි. ‘වනමෝහිනී’ චිත්‍රපටය ගැන කතාබහ කරද්දී සේතුමාධවන් මගෙන් ඇසුවේ එහි ප්‍රධාන නිළිය වූ කාන්ති ගුණතුංග තවමත් ජීවතුන් අතර සිටිනවාද කියාය.”කාන්ති ගුණතුංග අර අඩනිරුවත් ඇඳුම ඇඳගෙන කැමරාව ඉදිරියට එද්දී අපේ කාර්මික ශිල්පීන් මෝහනයට පත්ව ඇය දෙස බලා හිටපු ආකාරය මට තවමත් මතකයි.”සේතුමාධවන් සිනාසී කීවේය.ඇයි ඔබ?මම ඇසීමි.”ඔව්. මමත් එහෙම තමයි. එතකොට මමත් තරුණයිනේ”ඔහු යළිත් සිනාසුණේය. සේතුමාධවන් එකල සේවය කළේ සේලම් නුවර පිහිටි මොඩර්න් චිත්‍රාගාරයේය. ඒ ටී.ආර්.සුන්දරම්ගේ සහාය අධ්‍යක්ෂවරයකු ලෙසිනි.ඒ.බී.රාජ්”ඔබ බලල තියෙනවද ‘චෙම්මින්’ චිත්‍රපටය?”ඒ වන විට මම ‘චෙම්මින්’ දැක නොතිබිණි. මා එය නැරඹුවේ මේ සංචාරයෙන් ඉනික්බිතිවය.”ඒක හදපු රමු කර්යත් මගේ මස්සිනා”සේතුමාධවන් කීවේය.හින්දි සිනමා ලෝලයන් අතර ඉතාම ජනප්‍රිය වූ ‘ජුලි’ චිත්‍රපටය සේතුමාධවන්ගේ අධ්‍යක්ෂණයකි. ‘ජුලි අයි ලව් යූ’ නම් වූ ප්‍රකට ගීතය ඇතුළත් වූයේ එම චිත්‍රටයටය. සංගීතවත් කළේ රාකේෂ් රොෂාන්ය.ඊළඟ දිනයේ මා ගියේ ‘නන්දනම්’ නගරයටය. ඒ ඩී.යෝගානන්ද් හමුවන්නටය. ‘සුන්දර බිරිඳ’ චිත්‍රපටයේ අධ්‍යක්ෂවරයා ඔහුය. ඔහු ප්‍රකට තෙළඟු හා දෙමළ සිනමාකරුවෙකි. මෙරට ද දෙමළ සිනමා ලෝලයන් අතර ජනප්‍රිය වූ ‘මධුරෙයි වීරන්’, ‘එන්ගල් සෙල්වි’,’අන්බු එන්ගේ’, ‘හ®ලෝක රම්බා’ වැනි චිත්‍රපටවල නිර්මාතෘ ඔහුය. ‘මධුරෙයි වීරන්’ චිත්‍රපටයේ ප්‍රධාන චරිතය රඟපෑවේ එම්.ජී.ආර්. ය.”සේතුමාධවන් ‘ජුලි’ කියලා බොහෝම ජනප්‍රිය හින්දි චිත්‍රපටයක් කළා. ඇයි ඔබ හින්දි චිත්‍රපටක් අධ්‍යක්ෂණය නොකළේ?මම යෝගානන්ද් ගෙන් ඇසීමි.”කේ.ශන්කර්හින්දි චිත්‍රපටවල ප්‍රධාන තැන ගන්නේ අධ්‍යක්ෂවරයා නෙමෙයි; සංගීතඥයායි. ඒ නිසා මම කැමැති නැහැ සෙකන්ඩ් වෙන්න. මට එක සැරයක් කිව්වා ‘සම්සාරම්’ චිත්‍රපටයෙන් හින්දි එකක් කරන්න කියලා. මම බැහැයි කිව්වා.”යෝගානන්ද් පිළිතුරු දුන්නේය.ඒ.බී.රාජ් මා සොයා ගිය තවත් සිනමාකරුවෙකි. ඔහු මෙරට චිත්‍රාගාරයක නිෂ්පාදිත මුල්ම චිත්‍රපටය වන ‘බණ්ඩා නගරයට පැමිණීම’ හී සම අධ්‍යක්ෂවරයෙකි. එසේම ‘ප්‍රේම තරගය’, ‘අහංකාර ස්ත්‍රි’, ‘රම්‍යලතා’, ‘ගංතෙර’ වැනි චිත්‍රපට අධ්‍යක්ෂණය කළේ ඔහුය. ඔහු විසුවේ විරුගම්බක්කම් පද්මාවති නගර්හි ය. රාජ් හමුවූ විට ඔහු මුලින්ම කීවේ මෙවැන්නකි.”මම දෙමළෙන් කතාකරන්න ද, ඉංග්‍රිසියෙන් කතාකරන්න ද, නැත්නම් ඔබේ භාෂාව වන සිංහලෙන් කතාකරන්න ද? ඔහු එය ඇසුවේද සිංහලෙනි.”ඔබ සිංහල දන්නවද?”ඩී.යෝගානන්ද්මම විස්මයෙන් යුතුව ඇසුවෙමි.”මම අවුරුදු 11ක් ලංකාවේ හිටියනේ. මට සිංහල ඉගැන්නුවෙ හියුගෝ ප්‍රනාන්දු.”’බණ්ඩා නගරයට පැමිණීම’ ඔබෙත් රාජා වහාබ් කාශ්මීර් ගේ සම අධ්‍යක්ෂණයක්. කොහොමද දෙන්නෙක් එකම චිත්‍රපටයක් හැදුවේ?”මම රාජ්ගෙන් විමසීමි.”මිනිහා හදපු චිත්‍රපටයක් නැහැ. මමයි ‘බණ්ඩා නගරයට පැමිණීම’ අධ්‍යක්ෂණය කළේ. ඔහු දෙමළ දැන හිටියෙත් නැහැ. ඉංග්‍රිසි දන්නෙත් නැහැ. ඔහු දැන හිටියේ කාශ්මීර් භාෂාව විතරයි. ඔහු පස්සෙ චිත්‍රපටය පටන්ගත්දිම ඉන්දියාවට ගියා.”රාජ් අතීත තොරතුරු කීවේය. රාජ්ගේ දියණිය මට කිරි කෝපි කෝප්පයක් පිළිගැන්වූවාය. ඇගේ මුහුණ මට හොඳට හුරු පුරුදුය.”මේ මගේ දුව සාරණ්‍යා. ඔබ මනි රත්නම්ගේ ‘නායකන්’ චිත්‍රපටය බලල තියෙවද?මම ‘ඔව්’ යැයි කීමි.”ඒකේ කමල් හසන්ගේ වයිෆ්ට හිටියේ මගේ මේ දුව“.”ඒක තමයි මං මේ බැලුවේ. මුහුණ හොඳට හුරුපුරුදුයි.”සාරණ්‍යා මා හා සිනාසුණාය.නෙප්චුන් චිත්‍රාගාරය අදකේ.ශන්කර් මට හමුවිය යුතුව තිබූ තවත් වැදගත් සිනමාකරුවෙකි. ඔහු අංශබාග රෝගයෙන් පෙළෙන බව කවුරු හෝ මා හා කියා තිබිණි. ඔහු සිටින්නේ ට්‍රස්පුරම් හි ය. ‘දොස්තර’ චිත්‍රපටයේ අධ්‍යක්ෂවරයා ශන්කර්ය. කෙසේ හෝ මම ඔහු හමුවන්නට ගියෙමි. මුලින්ම ඔහු මගෙන් ඇසුවේ ගාමිණී ෆොන්සේකා ගැන ය.”මම එයාව ඩිරෙක්ට් කරලා තියෙනවා. ඒ ‘නීල කඩලින් ඔරත්තිලෙයි’ කියන චිත්‍රපටයෙදි. ඒක මට ගෞරවයක්. ඔහු පුදුමාකාර දක්ෂ නළුවෙක්. මම ඇම්.ජී.ආර්.වත් ඩිරෙක්ට් කරලා තියෙනවා. ඒ ‘අඩිමෙයි පෙන්’ චිත්‍රපටයේ. මේ දෙදෙනාම පුදුමාකාර පෞරුෂයක් තියෙන නළුවෝ.””මම ‘අඩිමෙයි පෙන්’ බලල තියෙනවා.මා එසේ කියද්දි ශන්කර්ට ඉමහත් සතුටක් දැනුණු බව පෙනිණි.සිවාජි ගනේෂන් ප්‍රධාන චරිතය රැඟූ ‘ආලයමනි’ චිත්‍රපටය අධ්‍යක්ෂණය කළේ ද ශන්කර්ය.පැරණි චිත්‍රපට කීපයකටම සංගීතය සපයා තිබූ ටී.ආර්.පාපා හමුවන්නට ද මම ගියෙමි. ඒ අඩයාර්වලට ය. එම ගමනට ජයතුංග මහතා ද මා හා එක්වූයේ ය. පාපා චෙන්නායි රජයේ සංගීත පාසලේ විදුහල්පතිවරයාය. එහෙත් එදා පාපා මඳ අසනීපයකින් පෙළුණේය. එහෙයින් අපේ හමුවීම වැළැක්වී ගියේය.ජමුනා රාණි ද මට එසේ මඟහැරී ගිය කලාකාරිණියකි. මා මුලදී ඇය හමුවන්ට දිනයක් වේලාවක් දුරකථනයෙන් වෙන්කර තිබුණ ද පසුව දැනගන්ට ලැබුණේ ඇය සතියකට පමණ චෙන්නායිවලින් බැහැරට ගිය බවකි. කෙසේ වෙතත් ඇගේ ලිපිනය හා දුරකථන අංකය මා සතුව තිබූ බැවින් පසු අවස්ථාවක ඇය ‘සරසවිය’ සම්මාන උලෙළේ විශේෂ අමුත්තිය ලෙස සහභාගි කරවා ගැනීමට අපට පුළුවන් වූයේය.මගේ සංචාරයේ ඊළඟ පියවර වූයේ චිත්‍රාගාර කරා යෑමය. මම ඒ.වී.එම්, වාහිනි, නෙප්චූන්, සිටඩල් වැනි චිත්‍රාගාර වෙත ගියෙමි. චිත්‍රාගාර බොහෝමයක්ම පිහිටා ඇත්තේ කෝඩම්බක්කම් නුවර ය. ඒ.වී.එම්. චිත්‍රාගාරයත් වාහිනි චිත්‍රාගාරයත් පිහිටා ඇත්තේ එකකට එකක් මුහුණලාය. කොටස් නවයකින් යුතු වාහිනි චිත්‍රාගාරය දැන් රෝහලකි. ඇතැම් කොටසක් විවාහ මංගල උත්සව ශාලාවක් වශයෙන් පවත්වාගෙන යයි. ‘සැඩ සුළං’, ‘මාතලන්’, ‘ඩිංගිරි මැණිකා’, ‘සුන්දර බිරිඳ’ වැනි චිත්‍රපට තැනුවේ වාහිනි චිත්‍රාගාරයේය.’දොස්තර’ චිත්‍රපටය තැනුණේ ඒ.වී.එම් චිත්‍රාගාරයේය. ඇත්තටම එය එම චිත්‍රාගාරයේම නිපැයුමකි.’අම්මා’, ‘පෙරළෙන ඉරණම’, ‘හදිසි විනිශ්චය’, ‘සීදේවි’, ‘සැඟවුණු පිළිතුර’ වැනි චිත්‍රපට තැනූ අඩයාර් හි පිහිටි නෙප්චුන් චිත්‍රාගාරය දැන් කාන්තා විද්‍යාලයකි. එය හැඳින්වෙන්නේ ‘ඩොක්ටර් එම්.ජී.ආර්. – ජානකී කොලේජ් ඔෆ් ආට් ඇන්ඩ් සයන්ස් ෆෝ වුමන්’ කියායි. එම්.ජී.රාමචන්ද්‍රන් නෙප්චූන් චිත්‍රාගාරය මිලදී ගෙන එය ‘සත්‍යා චිත්‍රාගාරය’ යනුවෙන් වෙනස් කළ බවත් පසුව එය කාන්තා විදුහලක් වූ බවත් එහි විදුහල්පතිනිය වන තිලගාවති භාස්කරන් මහත්මිය මා හා කියා සිටියාය. ‘සත්‍යා’ යනු එම්.ජී.ආර්.ගේ මවගේ නමයි. ‘ජානකී’ යනු ඔහුගේ බිරියගේ නමයි.කිල්පක් හී පිහිටි සිටඩල් චිත්‍රාගාරය (කලින් එය හැඳින්වූයේ ‘සදර්න්’ යනුවෙනි) දැන් මිෂනාරි පාසලකි. ‘උමතු විශ්වාසය’, ‘කැලෑහඳ’, ‘මතභේදය’ වැනි චිත්‍රපට තැනුණේ මෙහිය. ‘කපටි ආරක්ෂකයා’ චිත්‍රපටයේ කොටස් කීපයක් ද මෙහි රූපගත කර ඇත.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012224</link>
    <topic>‘මාතා’ චිත්‍රපටය නිෂ්පාදනය කිරීම ජාතික යුතුකමකට දායක වීමක්</topic>
    <author>ඉනෝකා පෙරේරා බණ්ඩාර</author>
    <content>‘මාතා’ චිත්‍රපටය නිෂ්පාදනය කිරීම ජාතික යුතුකමකට දායක වීමක්සනත් ලංකා රණවීර65වසරක් සමරන සිංහල සිනමාවට එක්වූ අලුත්ම නිෂ්පාදකවරයා ඔහුයි. සනත් ලංකා රණවීර නම් ඔහු මෙතෙක් අප හඳුනා ගත්තේ වැල්ලවත්ත සාරි මන්දීර් අධිපති ලෙසින් වුව, ඇඳුම් පැළඳුම් කලාවෙන් ඔබ්බට ගිය ජාතික මෙහෙවරකට මෙවර ඔහු අත ගසා තිබේ.ඒ ‘මාතා’ චිත්‍රපටයේ සම නිෂ්පාදකවරයකු ලෙස දොරට වඩිමිනි. ඔහුගේ සිනමා සම්ප්‍රාප්තිය සහ ‘මාතා’ අත්දැකීම් අළලා මේ කතා බහ පෙළ ගැසෙන්නේ ඉහත කී සියලු කාරණා අරභයායි.ව්‍යාපාරිකයකු වුවත් ඔබ මාධ්‍ය හා බොහොම සමීපව කටයුතු කරන කෙනෙක්....ඇත්තටම මාධ්‍ය හා මගේ ඒ ගනු දෙනුවට සෑහෙන කාලයක් වෙනවා. විලාසිතා වැඩසටහන්, කාන්තා වැඩසටහන් සහ මංගල වැඩසටහන් ඔස්සේ සාරි මන්දීර් සහ මම ප්‍රේක්ෂක ජනතාවට සමීප වුණා.දේශීය ව්‍යාපාරිකයෙකු විදියට ගොඩනැඟුණු මට ජාතික කර්තව්‍යයකට අත ගැසීමේ ලොකු උවමනාවක් තිබුණා. ‘මාතා’ තමයි එහි ප්‍රතිඵලය.ඔබ ‘මාතා’ චිත්‍රපටය හඳුන්වන්නේ ජාතික කර්තව්‍යයක් ලෙස. ඇයි ඒ...තිස් වසරක් තිස්සේ මේ යුද්ධය නිසා අපිට අහිමි වූ දේ බොහොමයි. එවැනි යුද්ධයක් නිමා වුණා ය කියන සැනසිල්ල දැන් අපිට තියෙනවා. නමුත් තව අවුරුදු 20 කින් 50 කින් හෝ සීයකින් වැඩිහිටි වන පරම්පරාවට මේ යුද්ධය පිළිබඳ කිසිදු හැඟීමක් නැතිව යාවි. මේ විඳපු කැපවීම, කටුක, දුෂ්කර බව ජීවිත පරිත්‍යාගය මතු පරපුරට දැන ගැනීමටයි ‘මාතා’ නිර්මාණය වුණේ. සෙලෝලොයිඩ් පටයක ලියා තබන මේ ඉතිහාසය ජාතික කර්තව්‍යයක් ලෙස මා දකින්නේ ඒ නිසයි.ඒ යෝජනාව ඔබට ආවේ...යුද්ධය නිමා වන විටම මා මිත්‍ර මහාචාර්ය ආරියරත්න ඇතුගලයන් මට කිව්වා, යුද්ධය පිළිබඳ ලියැවුණු තිර පිටපතක් තියෙනවා, මේක ඉදිරි පරම්පරාවට දකින්න සිනමා පටයක් ලෙස නිර්මාණය කර තැබිය යුතුයි කියලා. මින් පෙර දේශීයත්වය පිළිබඳ කතා කළ ‘චක්‍රායුධ’, ‘මහා තලා හටන’ වගේ ටෙලි නිර්මාණ නිෂ්පාදනය කර තිබූ මා මිත්‍ර රුවන් විජේසිංහට සහ විජය රත්නායකයන්ට මං මේ ගැන කිව්වා. ඊළඟට අපි තුන්දෙනා සාකච්ඡා කළා.මේ ජාතික යුතුකමට උර දෙන්න එක හිතින් අපි තුන්දෙනාම එකඟ වුණා.ඒ වෙනකොට මහාචාර්ය ඇතුගලයන් මේ චිත්‍රපටයේ අධ්‍යක්ෂණය සඳහා විශ්වනාත් බුද්ධි කීර්තිසේනව තෝරාගෙන තිබුණා.ඔහුගෙ තාරුණ්‍යය, නව්‍යතාව, වෙනස් විදියකට දකින නිර්මාණශීලී බවට අපි තුන් දෙනාත් එකඟ වුණා. මේ තරම් සාර්ථක නිර්මාණයක් ලෙස ‘මාතා’ නිමාවුණේ ඔය හැම දේම හොඳින් සංකලනය වූ නිසා. තිර පිටපතේ ප්‍රබල බව ඉස්මතු වන සේ සෑම ‘ලොකේෂන්’ එකක් සඳහා ම සැබෑ ස්ථානම තෝරා ගැනුණා. හැම රූගැන්වීමක් ම කළේ ඒ සැබෑ ස්ථානවලදීයි.යුද්ධය අවසන් වූ විගසම මෙවැනි නිර්මාණයක් රූගන්වන්න ඒ පරිසරයට යොදා ගැනීම අභියෝගයක් වන්නට ඇති...ඇත්තටම. සමහර ප්‍රදේශ තිබුණා බිම් බෝම්බ ඉවත් කරපු නැති. නමුත් ආරක්ෂක ලේකම්තුමාගේ සහ ත්‍රිවිධ හමුදාපතිවරුන් ගේ සහයෝගයෙන් සියලු ආරක්ෂාව සහ පහසුකම් මැද රූ ගැන්වීම් කරගන්න අපිට ඉඩ ප්‍රස්ථාව සැලසුණා. අනික යුද්ධයේ අවසාන භාගයේ හිටි රණවිරුවන්, ආබාධිත රණවිරුවන් සහ නිලධාරීන් විශාල පිරිසක් මෙහි රංගනයෙන් දායක වී තිබෙනවා.ඔවුන් මෙය කිසිසේත් රංගනයක් යැයි සිතුවේ නැහැ. මේ ඔවුන් විඳි ජීවිතය සහ මරණය අතර වූ ප්‍රබලම අත්දැකීම. චිත්‍රපටය නිෂ්පාදනය කෙරුණේ මහා පරිමාණයෙන්. ඇත්තටම පුපුරුවා හැරීම් සඳහා ලක්ෂ 7 ක් ගෙවලා දුම්රියක්පවා මිලදී ගත්තා.කෆීර් යානා ‘ටේක් - ඕෆ්’ කරන හැටි, වළල්ලක් සේ බෝට්ටු ප්‍රහාර එල්ල කරන හැටි වගේ ගන්න අසීරු, අපහසු වියදම් සහගත හුඟක් දේ ඒ සැටියෙන් ම යොදා ගත්තා.අපේ උත්සාහය හුඟක් සාර්ථකයි. අනික ඉදිරියේදී මේ චිත්‍රපටය ඉංග්‍රීසි උප සිරැසි සහිතව ජාත්‍යන්තරයේ බෙදා හරින්නත් අපි කටයුතු කරනවා.තව අවුරුදු 200 කට පස්සෙ වුණත් බලන්න පුළුවන් විදියට ඉහළම තාක්ෂණයෙන් යුතුව මේ චිත්‍රපටය නිම කළාය කියන සතුට අපිට තියෙනවා.ඇත්තටම මේ අපේ මාතෘ භූමිය, මව කියන අර්ථයයි ‘මාතා’ හි ගැබ් වෙන්නෙ. මාධ්‍ය දැක්මට පෙර ආබාධිත රණවිරුවන් 600 ක් ලිබර්ටි සිනමා ශාලාවට කැඳවලා මේ චිත්‍රපටය පෙන්වූවා. එදා ඒ රණවිරුවන්ට ඇඬුණා.ඒතමයි ඔවුන් කළ වික්‍රමය කියන සතුටින් ඔවුන් පිටවෙලා ගියේ.‘මාතා’ ඔබට ලාභයක් වෙයිද...මේක ලාබ පාඩු බලල කරපු දෙයක් නොවෙයි. රටට දෙයක් කළා කියන සතුට මං තුළ තියෙනවා. එය අපි නිෂ්පාදකවරු තුන්දෙනාටම පොදුයි.සෙලියුලොයිඩ් පටයකට ප්‍රතිනිර්මාණය කළ ඒ ඉතිහාසය, සමස්ත ත්‍රිවිධ හමුදාවටම කළ උපහාරයක් ලෙසයි මා දකින්නෙ. මේ චිත්‍රපටය නැරැඹීම ජාතියේ ම යුතුකමක් කියලයි මා නම් කියන්නෙ.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012212</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමසික්ස්ටි ෆයිව් නොට් අවුට්.. පුහ්ඞ මාර ගේමක් නේ කට්ටිය දීල තියෙන්නෙ. අපේ කට්ටිය සවුත් ඇෆ්රිකා ගිහින් ෆෝටිත්‍රී වලට (43) ඕල් අවුට් වෙලා වර්ල්ඩ් රෙකෝඩ්ස් තියෙන වෙලාවෙ සික්ස්ටි ෆයිව් නොට් අවුට් කියන්නෙ මොනතරම් ආෂික් සීන්ස් එකක් ද මෙයාලා? ෆෝටි සෙවන් ජැනවරි ටුවෙන්ටි ෆස්ට්වලින් පටන් ගත්තු ඉනින්ග් එක ඕන්න සික්ස්ටි ෆයිව් නොට් අවුට් වුණේ හරියටම ඊයෙ. 2012 – 1947 ශ්‍රී ලන්කන් සිනමාවට වයස හැට පහ පැන්නත් අනේ බලන්නකො තාම හරිම හුරතල් කියුට්ම කියුට් පැටියා.ආසාවෙ බෑ තුරුල් කරගෙන උම්මා එකක් දෙන්නමයි විජේ මල්ලිට නම් හිත. ඒ වුණාට සික්ස්ටි ෆයිව් ඉයර්ස් කොහොමද ගතකළේ කියල හිතන කොට නම් සොරිම කියල තමයි හිතෙන්නෙ. හැට හැත්තෑව අසූව පීරියඩ් එකේ අපේ බයස්කෝප් සීන්ස් එකට එකතුවෙච්ච භාණ්ඩ ටික ගැන හිතල බලන කොට දැන් මොන මළ ජරාවල් ද අපේ පර්ස් එකට පික්පොකට් ගහන්නෙ කියලයි විජේ මල්ලිට කල්පනා වෙන්නෙ. තාමත් බයිස්කෝප් එනවා යනවා යන්නම යනවා. ඒ කාලෙ එහෙමද? ආවොත් ආවම තමයි. මාස ගණන් සේම් ස්පොට්.සීරියස් නම් එහෙමයි, කොමඩි නම් ඒත් එහෙමයි, මිඩ්ල් පාත් එකේ නම්, ප්‍රේමරත්න ලොක්ක හිටිය කාලෙ වගේ අල්ලලාම යනව ඉතින් නවත්තගන්න බැරි සයිස් එකට. පළවෙනි ටෙන් ඉයර්ස් ගත්තත්, ඊට පස්සෙ 1967 වෙනකල් ගත්තත්, බඩු තිබුණා ඕන තරම් අදටත් මතක් කරන්න පුළුවන් සයිස් එකේ ප්‍රොඩක්ෂන්ස්. සුජාතා, කැලෑහඳ, මාතලන්, ඩිංගිරි මැණිකා, සුරතලී, රේඛාව, ඊට පස්සේ ඕවර් දහයෙදි 1957 – 67, ඒත් එහෙමයි. දෙයියන්නෙ රටේ, දෛවයෝගය, පුරුෂරත්නය, වනමෝහිනී, සංදේශය, කුරුලුබැද්ද, රන්මුතුදූව, අදට වැඩිය හෙට හොඳයි, සිකුරු තරුව, ගම්පෙරළිය, ගැටවරයෝ, ධීවරයෝ, චණ්ඩාලි, පටාචාරා, හඳපාන, චණ්ඩියා, සාමා, ළාදළු, සාරවිට, අල්ලපු ගෙදර, සැනසුම කොතැනද, සිහින හතක්, දෙලොවක් අතර, වෙසතුරු සිරිත, පරසතුමල්, සත්සමුදුර, රන්සළු, සැඩොල් කඳුළු, මේ තියෙන්නෙ ලිස්ට් එක.මේ ලිස්ට් එකෙන් බාගයක් ඉන්ඩියන් බර්ත් සර්ටිෆිකේට් තියෙන ප්‍රොඩක්ෂන්. ඒත් මොකෝ, ඕඩියන්ස් එකට අලල්ලා ගියා එදා. අදත් ඉතින් එහෙමම තමයි. චණ්ඩියා, සාරවිට, සංදේශය, ගැටවරයෝ, ගම්පෙරළිය, පරසතු මල් වගේ බයිස්කෝප් එකක් ගම්මුකො. අදත් ෆිට්. දෙමළ කොපිද හින්දි කොපිද මලයාලම් කොපිද කියල මොකට බර්ත් සර්ටිෆිකේට්ස් හොයනවද? මාස ගණන් බොක්ස් ඔෆීස් රෙකෝඩ්ස් තියල තමයි දිව්වෙ. කෝ නිකමටවත් අද කාලෙ එහෙම දුවන හිම්ල්ම්ස්? ෆිල්ම් කෝපරේෂන්, රන්මිහිතැන්න වගේ ෆුල් ෆැසිලිටීස් තියෙන ස්ටුඩියෝස්... ඒත් ඔක්කොම තියෙනවා හැබැයි බලන්න පුලුවන්, පික්චර්ස් තමයි අම්මප නැතිවෙලාම යන්නෙ.ඒ පීරියඩ් එකේ බ්ලැක් ඇන්ඩ් වයිට් ෆිල්ම්ස් නේ ෆිල්ම්ස්. සංදේශය, ගැටවරයෝ, සාරවිට, රන්සළු ජාතියෙ ෆිල්ම්ස් ගත්තත්, අල්ලපු ගෙදර, හඳපාන, වනමෝහිනී, චණ්ඩියා වගේ පික්චර්ස් ගත්තත් සීන්ස් එක එකයි. දිව්ව කියන්නෙ දිවිල්ලෙ ද බෙස්ට්. කට්ටිය දැන් කියාවි ඔය හැත්තෑව අසූව කාලෙ පික්චර්ස් හැදුනට දැන් කොහේද මේ ටෙලි මෙගා බෝවෙන රෝගෙ හැදුනට පස්සෙ ඒ කාලෙ වගේ දුවන්නෙ කොහොමද කියල. විජේ මල්ලි නම් හිතන්නෙ රියල් වැඩක් දුන්නොත් දුවවන්න ඕන කියන කතා බොරු කියලයි. දුවවන්න ඕන නෑ දුවන්න පටන් ගත්තම. සැනසුම කොතැනද, පරසතු මල්, ගැටවරයෝ, චණ්ඩියා, ධීවරයෝ වගේ ෆිල්ම්ස් දිවෙව්වේ නෑ කිසිකෙනෙක්. ඒවයෙ දිවිල්ල නතර කරගන්නත් බැරි සයිස් එකෙන් තමයි මැරතන්ස්. ඒකට ඉතින් කෝ දැන් කාලෙ ෆිල්ම්ස්. දැන් හදන්නෙ හිස්ටොරිකල් මෙගා සයිස් එකේ භාණ්ඩ නේ.පොඩි අප්සෙට් එකකට තියෙන්නෙ ඔය හිස්ටොරිකල් මැසිව් ප්‍රොඩක්ෂන්ස් නම් ඒ කාලෙ දුවපු චණ්ඩියා, ගැටවරයෝ, පරසතුමල් සයිස් එකට දුවන්න තියා දුවන්න හිතාගන්න බැරි සයිස් එකට නන්නත්තාර වෙච්ච එක විතරයි. එදා ඔය සික්ස්ටීස් සෙවන්ටීස් වල හිටපු ඇක්ටර්ස්ල ඇක්ට්‍රසස්ල දිහා බලන්නකො. දැන් ඉන්න කීයෙන් කී දෙනාට ද ඒ කාලෙ ක්‍රවුඩ් එකේ පැත්ත පළාතකටවත් එන්න පුළුවන්. සන්ධ්‍යා කුමාරි, විජිත මල්ලිකා, මෙන්න නියම නිළියො. බලන්නකො සන්ධ්‍යාල, විජිතල ආවම ස්ක්‍රීන් එක පිරෙන හැටි. පිස්සු හැදෙන සඳ කිව්වාලු. දැන් ඉන්න බජාර් එකේ කෂ්ටිය ගොඩක් ලොක්කා.. මේක අහගන්නකො ඩිස්ටර්බ් කරන්නෙ නැතුව.නිකමට බලන්න විජිත මල්ලිකාගෙ සයිස් එකේ ඇක්ට්‍රසස් කෙනෙක් ගැන. කියල වැඩක් නෑ. දැන් කට්ටියගෙන් මැජොරිටිය බොන්සායි පැළ වගේ. ළමා සයිස් එකේ ටිං ටිං කට්ටිය. රවීන්ද්‍ර, මාලිනී වගේ දෙතුන් දෙනෙක් ඇරුණම, අපිට බොලිවුඩ්වල වගේ ඇක්ට් කරන්න නෙවි, නිකම් ෂයිඩ් එකෙන් ඉන්නවත් පුළුවන් නම්බර්ස් ටික වුණත් හරිම අප්සෙට්. මාලිනී ෆොන්සේකා ඇස්ට්‍රසස්ල පැත්තෙන් ගත්තම විජේ මල්ලි කියනව වගේ, හරිහමන් නිළියො නැහැනේ. රිදී රැයේ ඩාන්ස් කරන්න පුළුවන් වුණාට බයිස්කෝප් ඇක්ටින්වලට ආවම මාක්ස් බිංදුවයි.Z සීරෝ තමයි. රිසල්ට් එක. හැට පැන්නත් වඳුරා බිම ගමන් නෑ කිව්වාට අපේ සිනමා ෆිල්ම් එකට හැට පහක් වෙන මේ වෙලාවෙ විජේ මල්ලිට විෂ් කරන්න වෙන්නෙ කොහොමද? සද් ගුණවත් ශ්‍රී ලන්කන් සිංහලීස් ෆිල්ම්ස් ප්‍රොඩක්ෂන් එකත් එක්ක රවුන්ඩ් වර්ල්ඩ් යන ප්‍රොඩක්ෂන්ස්ම පොපියුලර් වේවා. සික්ස්ටි ෆයිව්වල ඉඳල සෙවෙන්ටි අප් කරන කොට. අපිට පුළුවන් ඕල්ඩ්ෆිට් එකක් ගහගෙන සොමියෙ ඉන්න. හව් ඕල්ඩ් ආ යූ? ඈම් සික්ස්ටි ෆයිව් ඉයර්ස් ඕල්ඩ්. ඩෝන්ට් වොරි අයි විල් ෂෝ මයි කලර්ස් ඉන් මයි සෙවන්ටීස්. පුහ්ඞකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012213</link>
    <topic>විමලවීර මාස්ටර් කිරිහොදි සහ සිංහල සිනමාව</topic>
    <author>සුනිල් මිහිඳුකුල</author>
    <content>විමලවීර මාස්ටර් කිරිහොදි සහ සිංහල සිනමාව1940 ගණන්වල මෙරට පැවැති ‘ටීටර්’ නාට්‍ය සම්ප්‍රදායෙන් සිනමාකරණයට සම්බන්ධ වූයේ නාට්‍යකරුවන් දෙදෙනකු පමණි. ඒ බී.ඒ.ඩබ්ලිව්. ජයමාන්න හා සිරිසේන විමලවීර ය. මේ දෙදෙනා අතර සමානකම් මෙන් ම අසමානකම් ද කොතෙකුත් දක්නට ලැබේ. විමලවීර ජයමාන්නට වඩා දේශීයත්වයට නැඹුරු වූයේ ඔහු දකුණේ (තංගල්ලේ) උපන් සැබෑ සිංහල බෞද්ධයකු වූ නිසා විය යුතු ය. පියදාස සිරිසේන ප්‍රබන්ධ සාහිත්‍යයෙන් දැක්වූ සංස්කෘතික නැඹුරුව අපේ සිනමාවෙන් මූර්තිමත් වූයේ විමලවීරගේ චිත්‍රපට ඔස්සේ යැයි මම සිතමි. මෙහිදී මට සිහිපත් වන්නේ විමලවීරයන් මිය ගිය අවස්ථාවේ ප්‍රකට සිනමා විචාරක ජයවිලාල් විලේගොඩ කර තිබූ ප්‍රකාශයකි. සිංහලත් නොවන සිනමාත් නොවන සිංහල සිනමාවක් ඇති රටක තරමක්වත් සිංහලකමක් ඇති චිත්‍රපට නිපදවූයේ ඔහු බව ජයවිලාල් කියා තිබිණි. (දිනමිණ’ 1963 අගෝස්තු 28)සිරිසේන විමලවීර චිත්‍රපට 10 ක් අධ්‍යක්ෂණය කළේ ය. එනම් ‘අම්මා’ (1949) ‘සීදේවි’ (1951) ‘පිටිසර කෙල්ල’ (1953) ‘සරදියෙල්’ (1954) ‘අශෝකා’ (1955) ‘සිරකරුවා (1957) ‘එකමත් එක රටක’ (1958) ‘ මා ආලය කළ තරුණිය’ (1959) හා ‘වනමලය’ (1960) මෙයින් ‘අසෝකා’ හැරුණු කොට සෙසු චිත්‍රපට නිෂ්පාදනය කළේ ද ඔහුමය.මුල් යුගයේ සිංහල චිත්‍රපට තැනුණේ දකුණු ඉන්දියානු චිත්‍රාගාරවල ය. එසේ වන්නට භූ දේශපාලනමය (GEOPOLITICAL) සාධක තිබිණි. ප්‍රධානම කාරණාව වූයේ සිනමා තාක්ෂණයක් මේ කොදෙව්වේ නොතිබීම ය. විමලවීරගේ මුල් චිත්‍රපට දෙක නිපදවුණේ දකුණු ඉන්දියානු චිත්‍රාගාරයක ය. (අඩයාර්හි නෙප්චූන්)මීට වසර කීපයකට ඉහතදී මා දකුණු ඉන්දියාවට ගිය අවස්ථාවේ මෙම චිත්‍රාගාරයට යාමේ භාග්‍යය මට ලැබිණි. දැන් එතැන ඇත්තේ චිත්‍රාගාරයක් නොවේ. කාන්තා විදුහලකි. එහි ගේට්ටුව අසලට ගිය විට මගේ හදවතට දැනුණේ මීට අවුරුදු 65 කට පමණ ඉහත දී විමලවීර මාස්ටර් ප්‍රමුඛ ‘අම්මා’ චිත්‍රපටයේ ශිල්පීන් කණ්ඩායම පැදුරු කොට්ට කර තබාගෙන ඇතුළු වූයේ මෙම දොරටුවෙන් නොවේද යන සංවේගය මුසු සිතුවිල්ලයි.‘සීදේවි’ චිත්‍රපටයේ රඟපෑමට ගොස් චිත්‍රාගාරයේ එක් ශාලාවක එලූ පැදුරුවල තමන් නිදාගත් ආකාරය එහි ප්‍රධාන චරිතයක් රඟපෑ ප්‍රවීණ නළු ඩී.ආර්. නානායක්කාර වරක් ‘සිළුමිණ’ පත්‍රයට විස්තර කර තිබිණි. (සිළුමිණ 1963 ජූලි 28) ඉන්දියාවේ සුප්‍රකට නළු නිළියන් චිත්‍රාගාරවල ලබන අපමණ පුද සැලකිලිත් තමන්ට ලැබුණු සැලකිලිත් අතර පරතරය ධනුස්කොඩියයි - තලෙයිමන්නාරමයි අතරට වඩා බොහෝ දුරස්තර බව ද ඔහු එහිලා තවදුරටත් කියා තිබිණි.දකුණු ඉන්දියානු චිත්‍රාගාරයක තැනුනත් තමාගේ චිත්‍රපටයේ අධ්‍යක්ෂණය ඉන්දියානුවකුට නොපවරා විමලවීර මාස්ටර් විසින් ම සිදු කරන ලදී. එහි කාර්මික අංශයේ කටයුතු ඉන්දියානු ශිල්පීන්ගේ මෙහෙයවීම යටතේ සිදුවීම වෙනමම කාරණාවකි. සිංහල කිරිහොද්දක් සෑදිය යුත්තේ සිංහල කෝකියකු බවත් ඉන්දියානු කෝකියෙකු එය සැදුවොත් ඉන් තලතෙල් ගඳක් වහනය වීම පුදුමයට කරුණක් නොවන බවත් විමලවීර එක්තරා ලිපියක කියා තිබුණා මට මතකය.විමලවීර මාස්ටර් අම්මා චිත්‍රපටය නිපදවීම සඳහා ප්‍රාග්ධනය සොයාගත්තේ තමා සතු ඉඩම් කීපයක්, මුද්‍රණාලයක් හා මෝටර් රථ දෙකක් විකුණා ලත් මුදලිනි. මෙ කරුණ මා දැනගත්තේ සුගතපාල ද සිල්වා විමලවීරයන් ගැන ලියූ ලිපියකිනි. (පොඩි පුතාගේ පියා අම්මා හැදූ හැටි - විසිතුර 1963 අගෝස්තු 30) එය ද ප්‍රමාණවත් නොවූ කල්හි නව ජීවන නම් වූ තම චිත්‍රපට සමාගමේ කොටස් මහජනයා අතර විකුණා තවත් මුදල් ප්‍රමාණයක් ලබාගත්තේ ය. මෙහි කොටස් විකිණීම සඳහා සවස කන්තෝරු ඇරෙන වෙලාවට මරදාන හා කොටුව දුම්රියපොළ අසල රස්තියාදු වූ අයුරු ඔහු සමඟ එදා එම කාර්යයට සහභාගි වූ ප්‍රවීණ සිනමා නළු ජෝ අබේවික්‍රම වරක් මා සමඟ කියා සිටියේ ය. සිංහලයකු වූ තමාගේ චිත්‍රපටයට මුදල් යෙදවීමට ධනවතුන් ඉදිරිපත් නොවූ බවත් තමා ‘අම්මා’ නිෂ්පාදනය කළේ අසරණ දුප්පතුන්ගේ මුදල් ආධාරයෙන් බවත් විමලවීර කියා තිබෙන්නේ ඔවුන්ට කෘතඥතා පූර්වකව ය.විමලවීරගෙන් සිදුවූ ඊළඟ අද්විතීය මෙහෙවර වන්නේ මෙරට දී චිත්‍රාගාරයක් ඉදිකිරීමයි. එය සිංහලයකු සතු එකම චිත්‍රාගාරය යැයි මා කියන්නේ පටු ජාතිවාදි දෘෂ්ටියකින් නොවේ. තම චිත්‍රපටවලින් ඉපයූ හැම සතයක් ම විමලවීර බැර කෙළේ චිත්‍රාගාරයේ අභිවෘද්ධිය පිණිස ය. බූරු ඇඳක හිඳ ශත හැටේ බත් පිඟාන කමින් මාස්ටර් චිත්‍රපට තැනූ යුගය ඔහුගේ ගෝලයකු වන ප්‍රවීණ කැමරා ශිල්පී ඩබ්ලිව්.ඒ.බී. ද සිල්වා වරක් මා හා කතා කරමින් සිටියදී සිහිපත් කළේ ය.විමලවීරගේ චිත්‍රපටවල අනේකවිධ දුබලතා තිබිණි. ඒ සියල්ල 1956 ‘රේඛාව‘ චිත්‍රපටය තිරගතවන්ට පෙර හැම සිංහල චිත්‍රපටයකම වාගේ තිබූ දුර්වලකම් ය. එහෙත් ඔහුගේ චිත්‍රපටවල තිබූ සාධනීය ලක්ෂණ සෙසු චිත්‍රපටවල දක්නා නොලැබිණ. ඔහුගේ ඇතැම් චිත්‍රපටවල ඉන්දියානු චිත්‍රපටවල ආභාසය තිබුණු බව සැබෑවකි. නමුත් ‘සරදියෙල්’, ‘පොඩි පුතා’ වැනි චිත්‍රපට හැකිතාක් දේශීය මුහුණුවරකින් ඉදිරිපත් කිරීමට ඔහු දැනුවත් ප්‍රයත්නයක් දැරුවේ ය.සිනමාකරුවකු වශයෙන් විමලවීරගේ අධ්‍යාශය වූයේ සමාජ ශෝධනයට ඉවහල් වන කතා චිත්‍රපට ගත කිරීමටයි. ඒ බව ඔහු ම කියා ඇත. (ලංකාදීප 1960 ඔක්තෝබර් 12)මුලින්ම සිනමා කැමරාව චිත්‍රාගාරයෙන් පිටතට රැගෙන යෑමේ ගෞරවය විමලවීරයන්ට හිමි නොවුණත් 1956 යේ රේඛාව චිත්‍රපටයට පෙර ඔහු ‘සරදියෙල්’ හා ‘පොඩිපුතා’ යන චිත්‍රපට දෙකේ ඇතැම් දර්ශන එළිමහනේ රූපගත කළ බව සිහිකටයුතු ය.‘පොඩි පුතා’ විමලවීරගේ හොඳම චිත්‍රපටය ලෙස විචාරකයන් විසින් සලකනු ලබයි. සිරිල් බී. පෙරේරා වැනි අපේ අප්‍රමාණ ගෞරවයට පාත්‍ර වන සිනමා විචාරකයකු එකල අප සමඟ කීවේ සැබෑ සිංහල සිනමාවක උපත රේඛාව නොව ‘පොඩි පුතා’ බවයි.විමලවීර හුදෙක් චිත්‍රපට අධ්‍යක්ෂවරයෙක් පමණක් නොවීය. ඔහු කතා රචකයෙකි. නළුවෙකි. ගීත ප්‍රබන්ධකයෙකි. ‘අසෝකා’, ‘වනමල’, ‘මා ආලය කළ තරුණිය’, ‘හැරුණුකොට ඔහුගේ සෙසු චිත්‍රපටවල කතා රචනය ඔහුගේ ම ය. ‘සිරකරුවා’, ‘පොඩි පුතා’ වැනි චිත්‍රපටවල ඔහු කැපී පෙනෙන රඟපෑමක යෙදුණේ ය. ‘අසෝකා’ හැරුණු කොට ඔහුගේ අන් චිත්‍රපට සියල්ලේ ම ගීත රචනා ඔහුගේ ය. තමාගේ චිත්‍රපට හැරුණු කොට ඔහු ‘සුජාතා’ චිත්‍රපටයට ද ගීත ලීවේය. මෙම චිත්‍රපටයට ඇතුළත් ‘’නාරිලතා පුෂ්පේ’, ‘ප්‍රේමාලෝකය නිවී ගියා’, ‘පෙම්රැල්ල නගී’, ‘මායාවකි මේ ලෝකේ’ යන ගීත විමලවීරගේ රචනා ය.දේශීය සිනමාවට අනුපමේය සේවාවක් ඉටුකළ සිරිසේන විමලවීර 1963 නේදී මිය ගියේ අන්ත දුගියකු ලෙසිනි. ණයකාරයකු වශයෙනි. ඔහු මිය ගිය අවස්ථාවේ ඔහුගේ බැංකු ගිණුමේ තිබුණේ රුපියල් පනස්පහක මුදලක් පමණි. ඒ වනවිට නව ජීවන චිත්‍රාගාරය රුපියල් 76, 125 කට එක්තරා චිත්‍රපට සමාගමක් වෙත උගස්කර තිබිණි. 1972 දී ඔහුගේ චිත්‍රපට හතකුත් නවජීවන චිත්‍රාගාරයත් ඉහත චිත්‍රපට සමාගමට වෙන්දේසියේ විකිණුනේ ය.ඒ රුපියල් 90 දාහක් වැනි සුළු මුදලකට ය. චිත්‍රාගාරයේ දේපළවල පමණක් වටිනාකම (ඒ වනවිට) රුපියල් ලක්ෂ හතරමාරක් පමණ වූ බව පැවසෙයි.විධිමත් චිත්‍රපට සංරක්ෂණාගාරයක් නොතිබීමේ විපාක ඵල වශයෙන් අද විමලවීරගේ චිත්‍රපටවල පිටපත් විනාශ වී ගොසිනි. මට දැන ගන්ට ලැබුණු පමණින් දැනට ඉතිරිව ඇත්තේ ඔහුගේ ‘පිටිසර කෙල්ල’, ‘මා ආලය කළ තරුණිය’, ‘අසෝකා’ යන චිත්‍රපටත් ‘පොඩි පුතා’ චිත්‍රපටයේ රීල් කීපයකුත් පමණි.සුනිල් මිහිඳුකුලසිරිසේන විමලවීර උපහාර උලෙළඅද ජාතික චිත්‍රපට සංස්ථා සිනමාහලේ දීසිංහල සිනමාවට 65 වසරක් පිරීම නිමිත්තෙන් දේශීය සිනමාවේ පුරෝගාමියකු වූ සිරිසේන විමලවීර වෙනුවෙන් සංවිධානය වන උපහාර උලෙළ අද (22) ප.ව. 4.00 ට ජාතික චිත්‍රපට සංස්ථා සිනමාහලේදී පැවැත්වෙයි. එදිනම පෙරවරුවේ සිරිසේන විමලවීරයන් ගේ ‘පිටිසර කෙල්ල’ චිත්‍රපටය පෙ.ව. 10.30 ටත් ‘අසෝකා’ චිත්‍රපටය ප.ව. 1.30 ටත් ප්‍රදර්ශනය කෙරෙනු ඇත. සමරු උලෙළේ විශේෂ දේශනය මහාචාර්ය සුනිල් ආරියරත්නයන් විසින් පවත්වනු ලැබේ. මෙම සමරු දේශනයෙන් පසු සිරිසේන විමලවීරගේ ‘මා ආලය කළ තරුණිය’ චිත්‍රපටය ප්‍රදර්ශනය කිරීමට ද නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012214</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsරිතික් රෝෂන් ගේ 38 වැනි උපන් දිනය ජනවාරි 10දා යෙදී තිබුණා. චිත්‍රපට රූපගත කිරීමකදී සිදුවූ අනතුරකදී ඔහුගේ පිටකොන්ද තරමක ආබාධයකට ලක්වුණත් දැන් ඒ අපහසුතා මඟහැරිලා. මේ අනතුරෙන් පසුව දින 62ක පමණ කාලයක් විවේකයෙන් ගතකරන්නට රිතික්ට සිදුවුණා.”මේ කාලයේදී මාව ටිකක් කෙට්ටු වුණා. ඉණ 29 1/2ක් දක්වා අඩුවුණා. ඒ දවස්වල මට අත් දෙකවත් උස්සගන්න බැරුවයි හිටියෙ. තාත්තා ඒ ගැන හරියට දුක්වුණා. ලෝකයේ ඉන්න දක්ෂ වෛද්‍යවරුන්ගෙ පිහිටෙන් මට සනීප වෙන්න පුළුවන් වුණා. ඒ අතරෙදි භෞත චිකිත්සක ප්‍රතිකාරත් ලැබුණා.”රිතික් සිනාමුසු මුහුණින් කියා සිටියා. උපන් දිනය වෙනුවෙන් රිතික්ට බොහෝ දෙනෙකුගෙන් සුබපැතුම් හිමිවුණා. “මට හිතවත් හුඟ දෙනෙක් ඉන්න බව මට තේරුණා. ඒ ගැන සතුටුයි. ඒ වගේම දෙවියන්ට ස්තුතිවන්ත වෙන්න ඕනෙ, මාව ආයෙමත් සාමාන්‍ය ජීවිතයට එක් කළාට.” රිතික් නැවතත් කියා සිටියා.එදා ජනප්‍රියත්වයෙන් ඉහළටම පැමිණි සුපිරි නිළියන් තුන්දෙනෙකුගේ මනහර රැ¼ගුම් නැවතත් මෙදා බොලිවුඩ් තිරය මත සිතුවම් කරන්නට රාණි මුඛර්ජි සැරසෙනවා. ඒ, ළඟදීම රූපගත කිරීමට නියමිත ‘ආයියා’ චිත්‍රපටයෙන්. රාණි මේ චිත්‍රපටයේ මධුරි ඩික්සිත්, ශ්‍රී දේවි සහ ජූහි චව්ලා මීට කලකට ඉහත දී විවිධ චිත්‍රපටවල නිරූපණය කළ ගීතමය ජවනිකාවල කොටස් එකතු කරමින් එක් ගීතමය රංගනයක් ඉදිරිපත් කරන්නටයි සූදානම් වෙමින් සිටින්නේ.චිත්‍රපටයේ අධ්‍යක්ෂ සචින් කුන්දල්කාර්ගේ මෙහෙයවීමෙන් නිරූපණය වන, මෙම රංගනයට එදා මධුරි ඉදිරිපත් කළ ‘ඒක් දෝ තීන්’ ගීතයේ කොටසක් ද ජූහි චව්ලා සහ ශ්‍රී දේවි නිරූපණය කළ තවත් ජනප්‍රිය ගීතමය ජවනිකාවල කොටස් ද මෙයට ඇතුළත් වන බවයි පැවසෙන්නේ. මේ නර්තන රංගන සඳහා එදා ඔවුන් භාවිතා කළ ඇඳුම් විලාසිතා ඒ අයුරින් ම නිර්මාණය කිරීමේ කාර්යය චිත්‍රපටයේ ඇඳුම් නිර්මාණ ශිල්පිනී නීටා ලූලාට පැවරී තිබෙනවා.ගෝවින්ද, ඉන්දීය පාර්ලිමේන්තු මන්ත්‍රීවරයකු ලෙස කටයුතු කළා. මේ වන විට ඔහු දේශපාලනයේ නියැළෙන්නේ නැහැ. ඒ වුණත් ඔහුගේ රසික පිරිස මෙන්ම ඡන්දදායකයන් බලාපොරොත්තුව සිටින්නේ ඔහු නැවතත් දේශපාලනයට එක්වේවිය කියලයි.”ආයෙත් දේශපාලනයට එන්න මගේ බලාපොරොත්තුවක් නැහැ. දේශපාලනය මගේවත් මගේ පවුලේ අයගේවත් ලේවල නැහැ. ඒ නිසා මට මේ විෂය කවදාවත් තේරුණේ නැහැ. තේරුම් ගන්නත් බැරිවේවි. ඒ නිසා ආයෙ කවදාවත් මම ඡන්දය ඉල්ලන්න බලාපොරොත්තු වෙන්නෙ නැහැ.” ගෝවින්ද පැවසුවා.ඔහු 2004 දී පැවැති ලෝක් සභා මැතිවරණයේ දී උතුරු මුම්බායි අසුන ජයගෙන කොංග්‍රස් මන්ත්‍රීවරයෙකු ලෙස තේරී පත්වුණා. ඒ මන්ත්‍රී ධූර කාලයෙන් පසුව ඔහු නැවතත් සිනමා ලොවට එක්වුණා. ගෝවින්ද බොලිවුඩ් චිත්‍රපට 120කටවැඩි සංඛ්‍යාවක රඟපා තිබෙනවා.ප්‍රවීණ චිත්‍රපට අධ්‍යක්ෂ යාෂ් චොප්රා වසර 7කට පසුව නැවතත් චිත්‍රපටයක් අධ්‍යක්ෂණය කරන්නට සූදානම් වෙනවා. ඔහු ‘වීර් සාරා’ චිත්‍රපටය නිර්මාණය කිරීමෙන් පසුවයි මේ අලුත් චිත්‍රපටය ගැන හිත යොමුකර තිබෙන්නේ.මේ වනවිට තිර නාටකය ලියා ඇති මේ චිත්‍රපටයට තවමත් නමක් යොදා නැහැ. මෙහි රඟපාන්නේ ශාරුක් ඛාන්, කට්රිනා කායිෆ් සහ අනුශ්කා ශර්මා ඇතුළු තවත් ජනප්‍රිය නළු නිළියන් කිහිප දෙනෙක්. චිත්‍රපටයේ සංගීත අධ්‍යක්ෂණයට දැනටමත් ඒ.ආර්.රහ්මාන් තෝරාගෙන ඇතැයි පැවසෙනවා. දර්ශන රූපගත කිරීම් ඉන්දියාව මෙන්ම එංගලන්තය, තායිලන්තය වැනි රටවල දී සිදු කරන්නට අධ්‍යක්ෂවරයා තීරණය කර තිබෙනවා.යාෂ් චොප්රා නිර්මාණය කළ චිත්‍රපටවලින් වැඩි සංඛ්‍යාවක් රසිකයන් අතර අතිශය ජනප්‍රියත්වයට පත්වුණා. මේ අලුත් චිත්‍රපටයත් එවැනිම සාර්ථකත්වයක් ලබනු ඇතැයි සිනමා විචාරකයන් පවසනවා.රවීනා තැන්ඩන් ගිය සතියේ ඉන්දියාවේ මුද්‍රිත මාධ්‍ය කිහිපයකට දැඩි දෝෂාරෝපණයක් එල්ල කළා. විශේෂයෙන්ම ඇය දොස් නැඟුවේ පැපරාසි ඡායාරූප ශිල්පියකුටයි. ඒ, ඇයගේ රුව ඇයටත් නොදන්වා ඡායාරූප ගතකර මුද්‍රිත මාධ්‍ය කිහිපයක පළකිරීම නිසයි. මේ ඡායාරූපවලින් තමන්ගේ සිරුරේ ඇතැම් අංග අනවශ්‍ය පරිදි මතුකර පෙන්වා ඇතැයි රවීනා දොස් තබමින් ප්‍රකාශ කළා.නමුත්, මේ ගැන අදහස් දැක්වූ එකී මාධ්‍යයන්හි සේවය කරන මාධ්‍යවේදීන් පැවසුවේ මෙවැනි කතාවක්.....”රවීනා කියල තිබුණේ ඒ වගේ ඡායාරූපයක් දැන් කාලෙ ජනප්‍රිය වෙලා ඉන්න කට්රිනා කායිෆ්, ප්‍රියංකා චොප්රා, කරීනා කපුර් වැනි නිළියකට ගැළපෙනවා කියලයි. ඇත්ත. එයා දැන් විවාහක කාන්තාවක්. දරු දෙන්නෙකුගේ මවක්. ඒත් එයා නිළියක්. ජනප්‍රිය නිළියකගේ පින්තූර ගන්නෙ ඔය විදිහට තමයි. ඡායාරූප ශිල්පියා සලකන්නෙ නැහැ, එයා විවාහ වෙලාද, දරුවො ඉන්නවද කියලා.”සුජීව තේවහෙට්ටිගේ1. උපන් දිනය - 1948 අප්‍රේල් 92. උපන් ප්‍රදේශය - මධ්‍ය ප්‍රදේශ් හි ජබල්පූර් හි දී3. මවගේ නම - ඉන්දිරා4. පියාගේ නම - ටරුන් කුමාර් භාදුරි (මාධ්‍යවේදියකු මෙන්ම වේදිකා නළුවෙකි)5. අධ්‍යාපනය ලැබූ පාසල - ශාන්ත ජෝශප් කන්‍යාරාමය, බෝපාල්6. සිනමාව හැදෑරූ ආයතනය - පූනා හි චිත්‍රපට සහ රූපවාහිනී ආයතනයෙන් (උපාධිය ලබා ඇත. රන් පදක්කමක් ද දිනා ඇත.)7. සැමියා - අමිතාබ් භච්චන්8. විවාහ වූ වර්ෂය - 19739. දූ දරුවන් - (i) අභිෂේක් භච්චන්(ii) ශ්වේතා නන්දා10. බෑණා - නිඛිල් නන්දා11. ලේලිය - ඓශ්වර්යා රායි12. මිණිපිරියන් - 3(i) ශ්වේතා - නිඛිල් ගේ මිණිපිරියන් (2)(ii) අභිෂේක් - ඓශ්වර්යා ගේ දියණිය13. මුලින්ම රඟපෑ චිත්‍රපටය - සත්‍යජිත් රායි ගේ ‘මහ නගර්’ (1963)14. මෙතෙක් රඟපෑ චිත්‍රපට සංඛ්‍යාව - 4215. මුලින්ම ලැබූ සිනමා සම්මානය – ‘උප්හාර්” චිත්‍රපටයේ රංගනය වෙනුවෙන් විශේෂ ‘ෆිල්ම් ෆෙයාර්” සම්මානය (1972)16. ලබා ඇති වෙනත් විශේෂ සම්මානවලින් කිහිපයක් -(i) පද්ම ශ්‍රී සම්මානය (1992)(ii) ඔමේගා යාවජීව සම්මානය (1998)(iii) සන්සුයි යාවජීව සම්මානය (2004)17. දේශපාලන කටයුතු - ඉන්දීය පාර්ලිමේන්තු මන්ත්‍රීවරියක ලෙස කටයුතු කර ඇත.18. ලිපිනය - ’Pratiksha’,10th Road, Juhu, Mumbai – 400 049කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012215</link>
    <topic>සිනමාවේ වෙනසක් කරන්න මට ඕනෑ</topic>
    <author>හේමාලි විජේරත්න</author>
    <content>සිනමාවේ වෙනසක් කරන්න මට ඕනෑපසන් චන්ද්‍රසේකරසිංහල සිනමාවට නවක අධ්‍යක්ෂවරුන්ගේ පැමිණීම අත්‍යාවශ්‍ය වන සේම නවක නිෂ්පාදකවරුන්ගේ පැමිණීමත් අත්‍යාවශ්‍යය. සිනමාවේ අනාගතය තීරණය වන්නේ ඔවුන් නිෂ්පාදනය කරන චිත්‍රපට නිසාවෙනි.පසුගියදා සිනමාවට පැමිණි නවක නිෂ්පාදකවරයකු වන පසන් චන්ද්‍රසේකර, සිනමාව පිළිබඳ සැබෑ ආදරයකින් ළෙන්ගතුකමකින් කටයුතු කරන්නෙකි. ඔහුගේ නමින් අපි හඳුනා නොගත්තත් පසුගිය කාලයේ රිදී තිරයට පැමිණි සිංහාවලෝකනය’ චිත්‍රපටයේ නිෂ්පාදකවරයා ඔහුයි.සුනෙත් මාලිංග ලොකුහේවා අධ්‍යක්ෂණය කළ ‘සිංහාවලෝකනය’ චිත්‍රපටය ලංකාවේ නිෂ්පාදනය කළ ප්‍රථම ක්‍රිකට් චිත්‍රපටයයි. සිය ප්‍රථම නිෂ්පාදනයෙන් පසු සිනමාවේ දිගු ගමනක් යන්නට බලාපොරොත්තු පෙරදැරි කරගෙන ඔහු දෙවැනි නිෂ්පාදනයට ද පසුගියදා අත ගැසුවේ ය. එය ‘සුරංගනා ලොවෙන් ඇවිල්ලා’ නම් වූ ළමා චිත්‍රපටයයි. ඉදිරියේදී තිරගත වීමට නියමිත මේ චිත්‍රපටයේ අධ්‍යක්ෂවරයා වූයේත් සුනෙත් මාලිංගයි.පසන් චිත්‍රපට නිෂ්පාදනයට පිවිසෙන්නේ සිනමා කලාව පිළිබඳ කිසිදු අත්දැකීමකින් තොරව ය. එහෙත් කුඩා කල පටන් ම නිර්මාණ රසවිඳීමේ හැකියාව හා කලාවට ඇති කැමැත්ත ඔහු මේ ක්ෂේත්‍රය වෙත නැඹුරු කරන්නට බලපෑමක් වන්නට ඇත.“ඇත්තටම කිව්වොත් චිත්‍රපට කර්මාන්තයට මම ආධුනිකයෙක්. අපි පාරම්පරිකව ම ව්‍යාපාරිකයෝ. මගේ තාත්තාගේ ව්‍යාපාර තමයි දැන් මමයි අයියයි කරගෙන යන්නේ. පාසලේදී ඉගෙන ගත්තෙත් වාණිජ විෂයයන්. ඒකට හේතු වුණේ අනාගතේ ව්‍යාපාර පවත්වාගෙන යාමේ අදහසක් තිබුණු නිසයි. අඩු වයසින් ම මට තාත්තගේ ව්‍යාපාර බලා කියා ගන්නට සිද්ධ වුණේ හදිසියේ ම තාත්තා නැතිවුණු නිසයි. ඔහොම ව්‍යාපාර කරගෙන ඉන්න අතරතුර සින්දුවලට මම ගොඩාක් කැමැති නිසා සංගීත නිෂ්පාදන ආයතනයක් ආරම්භ කළා DLProduction කියලා.මෙතනින් අපි ලෝකයේ රටවල් ගණනාවකට සංගීත නිෂ්පාදන තැටි හැදුවා. ඔය අතරෙදි තමයි අපට අවස්ථාව උදාවෙන්න උදයකාන්ත වර්ණසූරියගේ ‘චැලෙන්ජර්ස්’ චිත්‍රපටයේ තේමා ගීතය සකස් කරන්න. චිත්‍රපට පිළිබඳ මගේ උනන්දුව ඇති වෙන්නෙත් ඊට පස්සේ. ඔය අතරෙදි සංගීතඥයෙකු වන රවිහාන්ස් වැටකේපොතත් අපිට හඳුනාගන්න ලැබෙනවා. එයා තමයි මුල් ම යෝජනාව ගේන්නේ චිත්‍රපටයක් කරමු කියලා. ඒ අනුව තමයි ‘සිංහාවලෝකනය’ සම නිෂ්පාදකවරයකු විදියට මම එකතු වෙන්නේ.”පසන් චිත්‍රපට නිෂ්පාදනයට එකතු වෙන්නේ ඒ විදියට. එහෙත් මේ කාර්යයේ පවතින බාරදූර බව. අභියෝගතා මොනවාද කියා ඒ වනවිටත් ඔහු දන්නේ නෑ. නමුත් සිනමාවට ආදරය කරපු තරුණයෙක් වශයෙන් ඔහු පැමිණෙන විට සිංහල චිත්‍රපට සෑහෙන ප්‍රමාණයක් නරඹා තිබුණා.පළවැනි චිත්‍රපටය නිෂ්පාදනය කළාට පස්සෙ තමයි නළු නිළියන් ඇතුළු සිනමාවේ ශිල්පීන් හඳුනාගන්න ලැබුණේ. ඔය අතරෙදි තමයි ඡායාරූප ශිල්පී ඉන්දික මල්ලවආරච්චි මුණ ගැසුණේ. මේ කාලයේ මට අවබෝධය තිබුණ, ලංකාවේ ඉන්න අතිරේක නළු නිළියන් ප්‍රමාණය මදියි කියලා. මේ නිසා ඉන්දිකයි මමයි එකතු වෙලා නළු නිළි බැංකුවක් පටන් ගත්තා. ඒකේ නම ’ArtisteCreation’. නුගේගොඩ තමයි අපේ ඔෆිස් එක තිබෙන්නේ. මේක අපි කරන්නේ සේවාවක් හැටියට. ඉදිරියේදී මේ අයට වැඩමුළු ආදිය පවත්වන්නත් අපි සූදානම්.පසන්ගේ උපන්ගම මහනුවර ය. ඔහු මහනුවර ත්‍රිත්ව විද්‍යාලයෙන් අධ්‍යාපනය ලැබූවෙක්. ව්‍යාපාරික ජීවිතේ අති සාර්ථක ගමනක නියැළෙන ඔහු ඒ වෙනුවෙන් සම්මාන රැසක් ද ඔහු දිනා ගත්තා.“තවම මගේ වයස අවුරුදු 31 යි. මේ වනවිට ව්‍යාපාරික පැත්තෙන් සහ සමාජීය පැත්තෙන් සම්මාන 40 ට ආසන්න ප්‍රමාණයක් මට හිමිවෙලා තිබෙනවා. ශ්‍රී ලංකා බ්‍රිතාන්‍ය මිත්‍රත්ව සංගමයෙන් පවත්වන හොඳම ව්‍යාපාරිකයා තෝරන උලෙළින් 2008 වසරේදී මම ලංකාවේ ළාබාලතම හොඳම ව්‍යාපාරිකයා සම්මානය දිනාගත්තා. මේ නිසාම මම ජීවනසූරී කියන නාමයත් පාවිච්චි කරනවා. මේ වනවිට සමාජ සේවා සංගම් 17 ක මම ප්‍රධාන නිලතල හොබවනවා. මේ සියලු කටයුතුත් එක්ක තමයි කලා කටයුතුවලටත් මම අවතීර්ණ වෙන්නේ.ඇත්තටම කිව්වොත් ව්‍යාපාරිකයෙක් විදියට මම කලාවට පැමිණියේ කලාවෙන් ලාභ ප්‍රයෝජන බලාපොරොත්තුවෙන් නොවෙයි. මට ඕන වුණේ මගෙන් කිසියම් සේවයක් සිනමාවට කරන්නයි. ඒත් එක්කම සිනමාවේ කිසියම් වෙනසක් කරන්න මට ලොකු ආසාවක් තිබෙනවා. ඉතින් ඒ සඳහා මට ආර්ථික ශක්තියක් තිබෙනවා. අවශ්‍ය වෙන්නේ ඇත්තටම කලාවේ ඉන්න ප්‍රවීණයන්ගේ අදහස්, උදහස් හා උපදෙසුයි.මේ අතරම මමත් මගේ බිරිඳත් එකතු වෙලා ‘P and D’ කියලා ආයතනයක් ආරම්භ කළා. මේ ආයතනයෙන් අඩු ආදායම්ලාභී දරුවන්ට ඉගෙනීම පහසුකම් සලසලා තිබෙනවා. මගේ චිත්‍රපට නිෂ්පාදන ආයතනයත් මේ නමින් ම තමයි පැවැත්වෙන්නේ. ඉදිරියේදී මගේ ප්‍රධාන ඉලක්කය වෙන්නේ නළු නිළියන් 1000 ක පමණ දත්ත බැංකුවක් සකස් කිරීමයි. ඒ වගේ ම කලාව නිසා මගේ ජීවිතේ වෙනස් වුණා. ව්‍යාපාරික ලෝකයේ හිටපු මම සංවේදී මිනිසෙක් වුණා. ඉදිරියට මේ ක්ෂේත්‍රයෙන් කලාවට සේවය කරමින් ඉදිරියට යන්න බලාපොරොත්තු වෙනවා.ඔහුගේ ලිපිනයනො. 80, රජවීදිය, මහනුවර.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012216</link>
    <topic>ඇගැයීමක්, විචාරයක් නැතත් මගේ ගීත ස්ථාවරයි</topic>
    <author>ජෝජ් රොබ්සන් ද සිල්වා</author>
    <content>ඇගැයීමක්, විචාරයක් නැතත් මගේ ගීත ස්ථාවරයිශාන්ත ජයලත් තිසේරා කියයිශාන්ත ජයලත් තිසේරාගේ කලා දිවියට වසර 25 සපිරෙයි!මගේ දරු පැටව් අහසට - දෑත දිගුකරන් අම්ම එයි කියා ගමටම - හඬ තලයි වැරෙන්...!(ගායනය – අසංග ප්‍රියමන්ත පීරිස්)සෑම තරාතිරමකම ගීත ශ්‍රාවකයින්ගේ සිත්ගත් “මගේ දරු පැටව්” ගීත සංකල්පනාව ඇතුළු ගී නිර්මාණ හාරසීයක පමණ හිමිකරුවා වන ඔහු, ශාන්ත ජයලත් තිසේරා ය. ශාන්ත ගී පද රචකයෙකු, සංගීතඥයෙකු මෙන්ම ගායකයෙක් ද වේ.”මගේ කලා දිවියට අවුරුදු විසිපහක් පිරීම නිමිත්තෙන් මා නිර්මාණය කළ ගී පද සහ ස්වර ප්‍රස්තාර ඇතුළත් ‘මගේ දරු පැටව්’ ගීත සංග්‍රහය පිළිගැන්වීමේ සංගීත සැන්දෑවක් අද (22) සවස දෙකට කටුගස්තොට ශාන්ත අන්තෝනි රඟහලේ දී පැවැත්වෙනවා. ‘ශාන්ත ජයලත් තිසේරා’ නමැති නිර්මාණකරුවා අද මේ කතාබහට එක්වෙන්න ඉන්නේ ‘උපුල් ජයසිංහ’ හින්දා. ඔහු තමයි මගේ නිර්මාණ සියයට අනූවක් පමණ කැසට් සහ සංයුක්ත තැටි මඟින් සමාජගත කෙරුවේ. එම නිසා ‘මගේ දරු පැටව්’ ග්‍රන්ථය මා පිළිගන්වන්නේ ඔහුටයි.”අද වැඩ සටහනේ අනිකුත් විශේෂාංග මොනවාද?”මෙහිදී පේරාදෙණිය විශ්වවිද්‍යාලයේ ජ්‍යෙෂ්ඨ කථිකාචාර්ය සේනාරත්න කාරියවසම් පවත්වන ‘සරල ගීතය’ පිළිබඳ විද්වත් දේශනයත්, ‘ටෙලි නාට්‍ය සංගීතය’ පිළිබඳ ලක්ෂ්මන් පුෂ්පකුමාර පවත්වන දේශනයත් විශේෂිතයි. එමෙන්ම මා නිර්මාණය කළ ගීතවලින් ආලෝකය ලැබූ ගායක ගායිකාවන් අතරින් විසි දෙනකු එම ගීත ගායනා කිරීමත් විශේෂයි. මේ රසාලිප්ත සැන්දෑව සංගීතවත් කරන්නේ මහින්ද බණ්ඩාර ඇතුළු වාදක මඬුල්ල.”අගනුවරින් බැහැරව මෙවැනි වැඩසටහනක් කිරීම අභියෝගයක් නොවේද?”ඇත්තෙන්ම අභියෝගයක්. අගනුවරින් බැහැරව මෙවැනි කාරණා සිදු කෙරෙන්නේම නැති තරම්. ඉතාම දුෂ්කර කටයුත්තක් වන මෙයට විශාල පිරිවැයක් දරන්න සිදු වී තිබෙනවා. ඒත් මගේ ගී නිර්මාණ රසවිඳින හිතවතුන්ගේ ඉල්ලීම ඉටු කිරීමත්, මගේ ගී නිර්මාණ පිළිබඳ කතිකාවතක් ඇති කිරීමත් අරමුණු කරගෙනයි මේ අභියෝගයට මුහුණ දුන්නේ.””මගේ නිර්මාණවලට කිසිවෙකුගේ අගැයුමක් හෝ විචාරයක් නොවී ස්ථාවරව තිබෙනවා. ‘සක්මන් සඳ’ සහ ‘කලා වැව හිදෙනවා’ (අමරසිරි පීරිස්) – ‘මගේ දරු පැටව්’, ‘පුංචි හැඩකාරියේ’ (අසංග ප්‍රියමන්ත පීරිස්), ‘මගෙ කූඩුවට ඇවිත් සල්ලාල පෙම්බරෙක්’ (ජයසිරි අමරසේකර) වැනි නිර්මාණ අතර එක ගීතයක් හෝ මෙතෙක් නිසි ඇගැයුමකට ලක් වී නැහැ.ඔබ ටෙලි නාට්‍ය සංගීත අධ්‍යක්ෂවරයෙක්?ටෙලිනාට්‍ය සංගීත අධ්‍යක්ෂණය වූවේ ‘පූජා’යි. එතැන් සිට මේ වනවිට රූපවාහිනී නාට්‍ය තිහක් සංගීතවත් කර තිබෙනවා. පසුගිය වකවානුවේ සතියේ දින පහේම මා සංගීතවත් කළ ටෙලිනාට්‍ය විකාශනය වූ අතර මේ දිනවල විකාශනය වන ‘සවීනා’සහ ‘සිහින පියාපත්’ සංගීතවත් කළෙත් මමයි. එමෙන්ම දැනට නිෂ්පාදනයේ පවතින ‘එක්ටැම් ගේ’ සහ ‘හිරු දහසක් යට’ ටෙලිනාට්‍ය සංගීතවත් කරන්නේ මමයි.”රූපවාහිනී නාට්‍ය සංගීතයෙන් මෙහෙවරක් කළ හැකිද?”පුළුවන්, මගේ අත්දැකීම් අනුව ඕනෑම ටෙලිනාට්‍යයක් නිමා වූ පසුව වුවද සමහර තේමා ගී ශ්‍රාවකයින් අතර රැඳී තියෙනවා. මා සංගීතවත් කළ ‘දූවිලි සුවඳ’ ටෙලි නාට්‍යයේ ‘පන්දම් එළි වැටට උඩින්’ (ටී.එම්.ජයරත්න), ‘සුදු සේළ’ ටෙලි නාට්‍යයේ ‘බිඳුණු පියාපත් තුරුළට අරගන්නේ’ (ශෂිකා නිසංසලා), ‘බොඳ මීදුම්’ ටෙලි නාට්‍යයේ ‘සිහින ඉසව්වෙන් එන්න’ (සුරේන්ද්‍ර පෙරේරා සමඟ අමිලා නදීශානි), ‘පූජා’ ටෙලි නාට්‍යයේ ‘පෑල දිග අහසේ’ (ලක්ෂ්මන් හේවාවිතාරණ) වැනි ගීත උදාහරණ වශයෙන් කීමට පුළුවන්. එමෙන්ම අවස්ථා තීව්ර කරන්න සංගීතයෙන් දායක වීමේදීත්, රංගන ශිල්පියාට රංගනයෙන් නිරූපණය කිරීමට නොහැකි හැඟීම් ප්‍රකාශනයේදීත් සංගීතයෙන් මෙහෙවරක් කළ හැකියි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012217</link>
    <topic>බියොන්සේ ගේ යක්ෂ දියණිය</topic>
    <author>ටානියා මෝසස්</author>
    <content>බියොන්සේ ගේ යක්ෂ දියණියසුපිරි පොප් ගායිකා බියොන්සේ මෑතක සිට වඩාත් අවධානයට හා කතාබහට ලක්වෙන ගායිකාවක්. ඒ ඇය යක්ෂයා වන්දනාමාන කරන්නියක ලෙස හැඳින්වීම නිසයි. ඒ නිසා බියොන්සේ කරන කියන හැම දේම ගැන විමසිල්ලෙන් සහ සැකෙන් තමයි කවුරුත් බලාගෙන ඉන්නේ.බියොන්සේ මවක් වීමට සූදානම් වන බව පසුගිය කාලයේ මාධ්‍යයෙන් අනාවරණය වුණාම බොහෝ දෙනෙක් කිව්වේ ඇය මේ කරන්නේ රඟපෑමක් කියලයි. නමුත් ඒ සැකයට සහ කට කතාවලට විරාමයක් දෙමින් බී-ජේගේ කැදැල්ලට පසුගිය දා අලුත් අමුත්තෙක් එකතු වුණා.අමුත්තෙක් කිව්වාට හැබෑවටම ‘අමුත්තියක්’. “බියොන්සේ මව් පදවිය ලබලා තවත් පුංචි බියොන්සේ පැංචියක් බිහි කරලා” රෝහල පුරා රොක්ව සිටි බියොන්සේ රසිකයන් අතර පැතිර ගියා.මේ පැංචි එක්ක බියොන්සේ හා ‘ජේ’ හිටියේ හරිම සතුටින්. ඇයට ‘බ්ලු අයිවි කාටර්’ කියලා නමකුත් දැම්මා. නමුත් ඒ සතුටට හිමිකම් කියන්න වැඩි වෙලාවක් ඔවුන්ට ලැබුණේ නැහැ.හදිසියේම රෝහලේ ආරක්ෂාව තර කරන්න රෝහල් නිලධාරීන් ක්‍රියා කළා. බියොන්සේව බලන්නට ආ ඇගේ සමීප හිතවතුන්ටවත් ඇය හමුවීමට අවසර ලැබුණේ නැහැ.රෝහල පුරා මෙන්ම අන්තර්ජාලය හරහා ද ‘කසු කුසුවක්’ ඉතාමත් වේගයෙන් පැතිර ගියා. “බියොන්සේ බිහි කරලා තියෙන්නේ සාතන්ගේ දරුවෙක්. ඇය තමයි මායන්වරුන්ගේ ලෝක විනාශය ගැන කියැවෙන අනාවැකිය සඵල කරන්නට ආ යක්ෂයාගේ දියණිය”මේ තමයි බියොන්සේගේ දරුවා ගැන පැතිර ගිය කසු කුසුව. මේ කසු කුසුවට මුල් වෙලා තියෙන්නේ යක්ෂයන් වන්දනාමාන කරන දෙවොලක පූජකයකු පවසා ඇති අනාවැකිය අන්තර්ජාලය ඔස්සේ ප්‍රසිද්ධියට පත්වීමත් එක්කයි. මේ සියල්ල සිදුවීමට වැඩි වෙලාවක් නම් ගතවුණේ නැහැ.ඒ නිසා බියොන්සේට හා ඇගේ සැමියාට වුණේ ඔවුන්ගේ සතුට පැත්තකින් තියලා තම දරුවාගේ ආරක්ෂාව ගැන හිතන්න. මේ සියල්ල මෙසේ සිදුවෙද්දී රසවත් අදහස් ද වෙබ් අඩවි ඔස්සේ වාර්තා වුණා. ඉන් එකැකින් කියැවුණේ”අනේ අපොයි බී-ජේ ට වුණ අකරතැබ්බක මහත. යකාම බලාගනිත්වා...” කියලයි.හොලිවුඩ් පුරය කියන්නේ මඟුල් සක්වළක්. බැඳෙන, ලිහෙන හාදකම් සුපුරුදු චර්යා වෙලා. මේකත් ඒ වගේ ආරංචියක්. මේ හාදකමේ කතා නායිකාව තමයි ’ජෙනිෆර් ලෝපෙස්’ සුපිරි ගායිකාවක හා නිළියක් වන ඇයට කවුරුත් ආදරේට කියන්නේ ජේලෝ කියලයි. පසුගිය වසර නම් ජේලෝට එතරම් සුබ වුණේ නැහැ. ඊට හේතුව වුණේ වසර කිහිපයක් පැවැති ජේලෝ ගේ කුරුලු කැදැල්ලට කණකොකා හැඬලීම.ඇය විවාහ වී සිටියේ සුපිරි ගායක මාර්ක් ඇන්තනි සමඟයි. සුරතල් නිවුන් පැංචන්ගෙන් මේ කැදැල්ල අංගසම්පූර්ණ වෙලයි තිබුණේ. ඒත් ඉතින් කාගේදෝ අවාසනාවට මේ කැදැල්ල පහුගිය වසරේ ඉහිරී ගියා. මේ දෙන්නගේ ආරවුල නිසා අසරණ වුණේ දරුවන් දෙන්නා. හැබැයි පහුගිය දා ආරංචි වුණ අන්දමට නම් ජේලෝ කැදැල්ල නැවත හැදෙන ලකුණු කාට කාටත් මාධ්‍ය ඔස්සේ දැනගන්නට හැකි වුණා.හැබැයි ඒ මාර්ක් ඇන්තනී සමඟ නම් නෙමෙයි. ජෙනිෆර්ගේ කැදැල්ලට අලුතින්ම හිමිකම් කියන්නේ ඇගේ වයසින් අඩක් බාල ‘කැස්පර්’ කියන කඩවසම් තරුණයායි. මාර්ක්ගේ අලුත්ම පෙම්වතිය ද 24 වියැති ෂැනොන් නමැති නිරූපිකාවක්.කැස්පර් ජෙලෝ ගේ කැදැල්ලට කොතරම් සමීප වී ඇද්දැයි කිව්වොත් ඇගේ දරුවන් දැන් කැස්පර්ට කියන්නේ ‘ඩැඩී කැස්පර්’ කියලාලු. මෙය මාර්ක්ට නම් සුබ ආරංචියක් වුණේ නැහැ. මේ ආරංචිය දැනගත් වහාම ඔහු කළේ ජේලෝට දුරකතනයෙන් ඇමතීමයි. “මැක්සි සහ එමී’ කැස්පර්ට ඩැඩා කියනවා නම් ෂැනෝන්ටත් ‘මමි’ කියන්න ඕනේ.” මේ තමයි මාර්ක්ගේ අවනඩුව. එතැනින් නොනැවතුණු ඔහු කැස්පර් තම දරුවන් ලවා පිය උරුමය ලබාගන්න උත්සාහ කරනවා නම් ඔහු තම දරුවන්ගේ වියදමත් දැරිය යුතු බවට ද තර්ජනය කළා. මාර්ක්ගේ ගර්ජනාවට ජෙනිෆර් නම් සැළුණු පාටක් දැකගන්නට ලැබුණේ නැහැ. ඇය කළේ මේ ගැන කැස්පර්ට පැහැදිලි කරලා දෙන්නම් කියා මාර්ක්ගේ අවනඩුවෙන් ලිස්සා යාමයි.හොලිවුඩ් නළු නිළියන් මෙන්ම ගායක ගායිකාවන් බොහෝමයක්ම තමන්ගේ පෞද්ගලික ජීවිතයට වඩා වැදගත් යැයි සලකන්නේ තම ජනප්‍රියත්වය. තමාගේ ජනප්‍රියත්වය අඩුවීගෙන යන බවක් දැනුණු වහාම ඔවුන් කරන්නේ කුමක් හෝ විකාරයක් කර ජනප්‍රියත්වය ඉහළ දමා ගැනීමයි. මේ නිසා කලින් කලට සහකරුවන් සහකාරියන් වෙනස් කිරීම, ඇඳුම් විලාසිතා, කොණ්ඩා විලාසිතා වෙනස් කිරීම, ගෝරි දමා ගැනීම, නඩු හබවලට පැටලීම ජනප්‍රියත්වය වෙනුවෙන් කරන විකාර උපක්‍රමයි. එවැනි තවත් පුවතක් ට්විටර් වෙබ් පිටුවක පසුගිය දිනෙක වාර්තා වුණා.මේ ට්විටර් වෙබ් පිටුවේ හිමිකාරිය වුණේ සුපිරි ගායිකාවක වන ‘කේෂායි’. ඇයට අයිති මෙම වෙබ් පිටුවේ සඳහන් වී තිබුණේ කේෂා සිය රසික රසිකාවියන්ට හඳුන්වාදෙන අලුත්ම කොණ්ඩා විලාසිතාව යනුවෙනුයි. ඉතින් හැමෝටම ඕනෑ වුණා මොකක්ද කේෂාගේ අලුත්ම කොණ්ඩා විලාසිතාව කියලා දැකබලාගන්නට. ඔන්න ඉතින් ඡායාරූපයක් පළවුණා විතරයි “ආපෝ මේකද මේ මෙයාගේ අලුත්ම විලාසිතාව. මෙයාට අලුත් වුණාට ඕක සෑහෙන පරණයි නේ..” මෙවැනි අදහස් කේෂාගේ වෙබ් පිටුවට ගලාගෙන එන්නට වුණා.ඒ ඡායාරූපයේ දිස් වුණේ අඩක් බූ ගෑ අඩක් ඉතිරි කර ගත් කේෂාගේ කොණ්ඩා විලාසිතාවයි. ඇයට මෙය අලුත් විලාසිතාවක් වුණාට මීට වසර දෙකකට පෙර රිහානා, මෙල් බී, විලෝ ස්මිත් වැනි සුපිරි තරු ද තම ජනප්‍රියත්වය වෙනුවෙන් මේ විලාසිතාවම අනුගමනය කර තිබෙනවා. මේ විකාරය නිසා අන්තිමට කේෂාට වුණේ ඇගේ රසික රසිකාවියන් ගෙන්ම බැණුම් කන්දරාවක් ඇසීමටයි. හැබැයි ඉතින් කේෂා නම් හිතන්නේ බැණුම් අහන්න හරි තමන් ජනප්‍රිය වුණානේ කියලයි. මදැයි කේෂාට වුණ වැඩේ!පසුගිය වසර පහ තුළ ඉහළම ආදායමක් උපයන හොලිවුඩ් තරු ලැයිස්තුව ෆෝර්බ්ස් සඟරාව සහ බොක්ස් ඔෆිස් මොර්ජෝ විසින් ප්‍රකාශයට පත් කරනු ලැබුවා. ඉතින් ඒ ලැයිස්තුවට අනුව ඉදිරියෙන්ම සිටින්නේ හැරි පොටර් චිත්‍රපට මාලාවේ නළු නිළි යුවළක්. ‘හැරි පොටර්’ කියූ පමණින්ම බොහෝ දෙනා සිතුවේ එහි හැරී පොටර් චරිතයට පණ පොවන ඩැනියෙල් සහ එමා වොට්සන් තේරී පත්ව ඇතැයි කියා. නමුත් ඔහු වෙනුවට තේරුණේ හැරි ගේ යහළුවායි. එම සඟරාව වාර්තා කර ඇති පරිදි රූපෙට් ග්‍රින්ට් සහ එමා වොට්සන්ගේ වාර්ෂික ආදායම ඇමෙරිකානු ඩොලර් බිලියන 4.2කි.මෙම ලැයිස්තුවේ දෙවැනි ස්ථානයට තේරී පත්ව සිටින්නේ ‘ට්වයිලයිට්’ චිත්‍රපට මාලාවේ පෙම්වතුන් වන රොබට් පැටින්සන් සහ ක්‍රිස්ටීන් ස්ටුවර්ඩ්. ඔවුන්ගේ වාර්ෂික ආදායම ලෙස සඳහන් කර ඇත්තේ ඇමෙරිකානු ඩොලර් බිලියන 2.5ක් බොහෝ ප්‍රවීණ සුපිරි නළු නිළියන් රැසක් පසු කරමින් තවමත් ගැටවර වියේ පසු වෙන මේ තරු යුවළ ගේ හපන්කම ගැන බොහෝ දෙනෙක් විමතිය හා ප්‍රසාදය පළ කර තිබුණත් එමා සහ රූපෙට් ගෙන් මේ වන තෙක් මේ වාර්තාව පිළිබඳ කිසිදු අදහසක් පළවී තිබුණේ නැහැ.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012218</link>
    <topic>තබ්ලා වාදනයේ හිමගිරි මුදුන</topic>
    <author>කපිල කුමාර කාලිංග</author>
    <content>තබ්ලා වාදනයේ හිමගිරි මුදුනපසුගිය සතියේ මෙම තීරුවෙහි සඳහන් කෙරුණු උස්තාද් අහමඩ් ජාන් තිරක්වා පිළිබඳ කුහුල් සිත් ඇතිකර ගත් නව පරපුරේ රසිකයින් කීප දෙනෙකුට එතුමන් පිළිබඳ වැඩි විස්තර දැනගනු රිසි බව දැන්වූයෙන් මට ද නැවත අන්තර්ජාල විමර්ශනයක යෙදෙන්නට සිදුවිය. අනෙක් අතට සංගීත් නිපුන් සනත් නන්දසිරි මහැදුරාණන්ගේ ‘භාරත චමත්කාරය’ කලකට ඉහත පළවූවක් බැවින් ඔහු ගුරු උස්තාද් පිළිබඳ එහි එන තවත් රසකතාවක් දෙකක් කෙටියෙන් හෝ ‘රසඳුන’ රසවතුනට පිරිනමන්නට ඇත්නම් මැනැවැයි සිතුවෙමි.උස්තාද් අහමඩ් ජාන් හැඳින්වීමේදී ඇතැම් ලේඛකයෝ “ද මවුන්ට් එවරස්ට් ඔෆ් තබ්ලා” (Mount +Everest of Table) යන අලංකාර යෙදුම භාවිතා කරති. ඉන් අදහස් කෙරෙන්නේ තබ්ලා වාද්‍ය විශාරදයින් අතර ඔහු ඉහළම තැන පසුවන බවය.සංගීත පවුලක උපදින අහමඩ් ජාන් ඉතා බාලවියේ සිටම උස්තාද් මිථූ ඛාන් යටතේ ගායනය හදාරන්නට පටන් ගනී. ඒ අතරම තම පියාගෙන් (හුසේන් බක්ස්) සාරංගි වාදනය ද උගනියි. උස්තාද් මුනීර් ඛාන් තබ්ලා වාදනය කරනු ඇසූ පසු කුඩා අහමඩ්ගේ සිත ඒ කෙරෙහි ඇදී යයි. එහෙයින් වයස අවුරුදු 12 දී, ඔහු උස්තාද් මුනීර් ඛාන්ගේ ශිෂ්‍යයෙකු බවට පත්වෙයි. අතරින් පතර ලැබෙන පැය භාගයේ විවේකයක් සහිතව දිනකට පැය 16ක් පුහුණුවීම් කළ යුතු විය. නිදන්නට ඉතිරි වූයේ පැය 6ක පමණ කාලයකි.උස්තාද් අහමඩ් ජාන් ගේ නමට ‘තිරත්වා’ කොටස එක්වන්නේ පටබැඳි නාමයක් වශයෙනි.මුනීර් ඛාන් ගේ පියා වූ කලී ඛාන්, තම පුත්‍රයාගේ අලුත් ගෝලයා තබ්ලාව පුහුණුවනු බලා සිටින්නේ මහත් ආශාවෙනි. අහමඩ්ගේ ඇඟිලි තුඩු තබ්ලාව මත රඟ දෙන්නේ කථක් නැටුම් ශිල්පියකුගේ පාද චලනය සිහිගන්වමිනි. එහෙයින් කලී ඛාන් මේ යොවුන් තබ්ලා ශිල්පියාට ‘තිරත්වා’ යනුවෙන් අමතන්නට ගත්තේය. ‘රඟන ඇඟිලි තුඩු ඇති තබ්ලා වාදකයා’ යනු එහි අරුතයි.අහමඩ් ජාන් සිය ප්‍රථම වාද්‍ය ප්‍රසංගය පවත්වන්නේ වයස 16 දී ය. එතැන් සිට ක්‍රම ක්‍රමයෙන් ඔහු උත්තර භාරතයේ කාර්ය බහුලතම සංගීතඥයෙක් බවට පත්වෙයි. රාම්පූර් රාජ සභාවේ ගාන්ධර්වයකු ලෙස වසර තිහක් ගතකරන අහමඩ් ජාඩ් ඉන්පසු භාත්ඛණ්ඩේ සංගීත විද්‍යාලයට සම්බන්ධවෙයි. ඔහු එහි තබ්ලා අංශයේ ප්‍රධානියා හා මහාචාර්යවරයා ලෙස සේවය කරයි.තවත් අවස්ථාවක උස්තාද්ට බරණැස පැවැත්වෙන ප්‍රසංගයකට යාමට සිදුවූ අතර ඔහු තම සමීප ගෝලයා වූ සනත් නන්දසිරි ද කැඳවාගෙන ගියේය. උස්තාද්ගේ තබ්ලා වාදනයට පෙර තාරාදේවි නමැති සුප්‍රකට නළඟනගේ කථක් නැටුම් දර්ශනයක් පැවැත්වීමට නියමිතව තිබුණි. එහෙත් ඇයට සහාය වන තබ්ලා වාදකයා කිසියම් හේතුවකින් එහි නොපැමිණ සිටියෙන් ඒ සඳහා උස්තාද් අහමඩ්ට (රුපියල් 10,000ක් වැනි විශාල මුදලක් ගෙවන පොරොන්දුව පිට) ආරාධනා කෙරුණි.තාරාදේවි හින්දුය. උස්තාද් මුස්ලිම්ය. දෙදෙනා අතර කිසියම් විරසකයක් ද පැවතුණි. එහෙත් උස්තාද් ආරාධනය පිළිගත්තේය. උස්තාද් ගේ වයස 75-80ක් පමණ වී තිබුණි. තාරාදේවි යෞවනය. අතිශය රූමත්ය. උඩඟුය.ප්‍රසංගය ඇරඹුණි. නන්වැදෑරුම් ලයකාරී පද කියමින් තාරාදේවිය රඟයි. ඇය කියන හැම පදයක්ම උස්තාද් ද තබ්ලාවෙන් වයමින් ඇයට පිළිතුරු දෙයි. හෝරාවකට පමණ පසු තාරාදේවියගේ සියලු පද නිමාවූ බවක් පෙනෙයි. එතැන් සිට තම ශිල්ප දැක්වීම අරඹන උස්තාද් තමන් වයන පදට පාද තබමින් රඟන ලෙස තාරාදේවියට අභියෝග කරයි.තාරාදේවිය ද එය බාරගනී.”ආප්ජෝ බජාෙංගේ, මෛ නාඩුංගි”(ඔබ මොනවද වයන්නේ, මම එය නටා පෙන්වන්නම්)මොහොතකට පසු උස්තාද් චෞපල්ලී චක්‍රදාර් නමැති දුර්ලභ ගණයේ පදයක් වයන්නට වෙයි.තාරාදේවිය කීප වරක්ම උත්සාහ කළත් පදය වැරදුණි. උස්තාද් මයික්‍රෆෝනයට ළංවී මෙසේ කියයි.”කෙල්ලේ, උඹ තවම මගේ අත්දෙකට පොඩි වැඩියි. තව අවුරුදු විස්සක්වත් නැටුම් ඉගෙනගෙන වරෙන්”තාරාදේවිය සිහිසුන්වී උස්තාද්ගේ තබ්ලාව ඉදිරියේ ඇද වැටෙයි. එදින ඇය උස්තාද් අහමඩ්ගෙන් සමාව අයැදි බව ද සනත් නන්දසිරි මහැදුරුතුමා සඳහන් කරයි.උස්තාද් අහමඩ් ජාන් මධු විතට බොහෝ ලොල් වූවෙකි. සෑම ප්‍රසංගයකට පෙරම රම් බෝතලයක් ළං කර ගැනීම ඔහුගේ සිරිතයි. එක් දිනක් බෝතලයේ අඩකට වඩා හිස්වනවිට සනත් මෙසේ ඉල්ලා සිටියේය.”උස්තාද් දැන් ඇති නේද? හෙට ඉතිරි ටික බොමු”එවිට උස්තාද් මෙසේ පිළිතුරු දෙයි.”සනත් උස්තාද් අහමඩ් බෝතලයක් විවෘත කළාම, කිසිමදාක ඒක ඉවර නොකර වහන්නේ නෑ.”කපිල කුමාර කාලිංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012219</link>
    <topic>මම වේදිකාවේ රස්තියාදුකාරයෙක්</topic>
    <author>වසන්ත ජයසිංහ ආරච්චිගේ</author>
    <content>මම වේදිකාවේ රස්තියාදුකාරයෙක්එම්. සෆීර්වේදිකා නාට්‍ය කලාවේ නව මානයක් සොයාගෙන නිර්මාණකරුවන් අතර ප්‍රමුඛ පෙළේ සිටින යොවුන් නාට්‍ය කරුවෙක් විදිහටයි එම්. සෆීර්ව අපට මුණ ගැහෙන්නේ. යෞවන මෙන් ම රාජ්‍ය සම්මාන ලබමින් අද ඔහු බ්ලැක්බොක්ස් රංග කලාවට අවතීර්ණ වී සිටින්නේ තවත් නැවුම් අත්දැකීමක් ඔබට තිළිණ කිරීමේ අරමුණින්. ‘දෘශ්ටාන්තයක්’ ‘සැබෑ මුහුණු’, ‘ඔය දොර අරින්න’, ‘මම ඉපදුනේ ඊයේ නෙමෙයි”, ‘බහු රූ’, ‘සැහැසි දනව්ව‘, ‘බිනීට ඇත්තෙන්ම ඕනේ’, ‘හිස් අවකාසේ පුටුව අරන්’, සෆීර් නිර්මාණය කළ වේදිකා නාට්‍ය. අපි සෆීර් සමඟ ‘බ්ලැක්බොක්ස්’ රංග කලාව පිළිබඳ පසුගිය දවසක කතා කළා.බ්ලැක්බොක්ස් රංග කලාව ඔබ අපට හඳුන්වා දෙනවා. ඇත්තටම මොකක්ද එයින් ඔබ බලාපොරොත්තු වෙන්නේ.පැහැදිලිවම වේදිකාවේ මම ක්‍රියාකාරී පුද්ගලයෙක් නිසා හැමවිටකම අලුත් අත්දැකීමක් ප්‍රේක්ෂකයාට සමීප කිරීමේ වුවමනාව මා තුළ තිබුණා. ඒ නිසයි ජර්මනියෙන් මා ලබන නිර්මාණ අත්දැකීම් මත බ්ලැක් බොක්ස් රංග කලාව ලාංකේය ප්‍රේක්ෂකයාට ලබා දෙන්න ඕන කියන අදහස මා තුළ ඇතිවුණේ...ඇත්තටම ‘බ්ලැක් බොක්ස්’ කියන්නේ අවම සම්පත් භාවිතයෙන් නිර්මාණශීලී බවට ප්‍රමුඛත්වය ලබාදෙමින් ප්‍රේක්ෂකයා හා ප්‍රබල සන්නිවේදනයක් ඇති කිරීම හෝ මතු කිරීම කියලා මම කියන්න ඕන. මෙතනදී අපි දකින්නේ ප්‍රේක්ෂකයින් සීමිත ප්‍රමාණයකට නාට්‍යයක් නිර්මාණය වීම. ප්‍රේක්ෂකයින් ග්‍රහණය කර ගැනීම, රංගනයේ ඇති විශ්වාසනීය භාවය, ප්‍රේක්ෂක ප්‍රතිචාරවලට මුහුණදීමේ වැනි කාරණා බ්ලැක්බොක්ස් හරහා ගොඩනැගෙන බව කිව යුතුයි.හොඳයි ඔබ මෑතකදී බ්ලැක් බොක්ස්’ රංග කලාව නමින් කෘතියක් පළ කරන්නත් වෑයම් කරනවා.ඔව් එය සාර්ථක උත්සාහයක් වුණා. මම නාට්‍ය කරුවකු විදිහට ඒ යුතුකම ඉටු කළා. මා ලැබූ නාට්‍ය අත්දැකීම් වගේ ම බ්ලැක් බොක්ස් රංග කලාව පිළිබඳ අත්දැකීම් ලැබුවා. ලාංකේය ප්‍රේක්ෂකයාට ඒ අත්දැකීම් විඳින්න රඟහලක් හැදුවා. අවුරුදු තුනක් තිස්සේ මම ඒ පිළිබඳ ප්‍රායෝගික වී ඒ දැනුම බෙදා දුන්නා.ඒ අතරෙදියි පොතකට මේ දැනුම ගොනු කරන්න ඕන කියන අදහස ආවේ. මොකද එය සර්වකාලීන දෙයක් නිසා. අද අපි නවීන තාක්ෂණය භාවිතා කරලා උගන්වන කොට විධිමත් සටහනක් නැති එක ගැන ගැටලුවක් තිබුණා. ඇත්තටම මේ පිළිබඳ ලෝකයේ කිසිදු කෘතියක් නැහැ. ජර්මන් භාෂාවෙන් යම් සටහනක් තියෙනවා. ඒ නිසා බොහෝම සංවිධිත පොතක් විදිහට මෙය එළියට එනවා. ඕන කෙනෙකුට මෙම කෘතිය භාවිතා කරලා මේ රඟහල තේරුම් ගන්න පුළුවන්.මේ වෙනකොටත් ඔබ ඇසුරේ විධිමත්ව බ්ලැක්බොක්ස් නාට්‍ය නිර්මාණ බිහි කරන පිරිසක් ඉන්න වග අප දන්නවා. අපි ඒ ගැන කතා කරමු.පූර්ණ කාලීනව නිර්මාණකරණයේ නියැළෙන 20 ක් පමණ පිරිසක් මා වටා ඉන්නවා. මේ අය විවිධ මට්ටමේ නිෂ්පාදන කරනවා. මේ සියල්ල අත්හදා බැලීම්. අපි පසුගිය කාලයේ පර්යේෂණ මට්ටමින් සිදුකළ නිර්මාණ ගණනාවක් තිබුණා. එතැනදී මේ පිරිසට බ්ලැක්බොක්ස් කියන්නේ කුමක්ද කියන දේ හඳුනා ගන්න පුළුවන් වුණා.වඩා වැදගත් දේ තරුණ කණ්ඩායම් විධිමත් විදිහට නාට්‍යශීලී වුණු එක. ඒ තුළින් ලංකාවේ ප්‍රධාන ධාරාවේ අවශ්‍යතාවන්ට නිර්මාණ බිහි කරන්න පුළුවන් පිරිසක් නියෝජනය වෙනවා.පසුගිය දවසක එලෙස අත්හදා බැලීම් කළ නිර්මාණ දෙකක් ඔබ ජනසතු කළා.ඔව්. ‘කූඩුවීම’ හා බැරැල් සමහරවිට ජීවිතය වගේ’ නාට්‍ය දෙක මම අපේ පිරිස සමඟ වේදිකාගත කළා. එය ඉතාම සාර්ථක වුණ බව මම කියන්න ඕන. මේ වෙනකොටත් මම උත්සාහ කරන්නේ ජාත්‍යන්තර රංග කලා භාෂාවක් තියෙනවද, එය කුමක්ද කියලා හොයන්නයි. මේ නාට්‍ය දෙකත් ඒ සඳහා නිර්මාණය වුණු නිෂ්පාදන. අද ලංකාවේ නාට්‍ය කලාව සම්පූර්ණ භාෂණය මත සිදුවන දෙයක්.නමුත් මම අද විශ්වාස කරනවා සිරුර කියන දේ ප්‍රබලයි කියලා. අපිට සිරුරෙන් කොපමණ දේ සන්නිවේදනය කරන්න පුළුවන්ද? එය හරියටම හදාරන්න පුළුවන් නම් ලෝකයේ ඕනෑම කෙනෙකුට ආමන්ත්‍රණය කරන්න පුළුවන් කියලා මම විශ්වාස කරනවා. උදාහරණයක් විදිහට ‘කූඩුවෙලා’ කත්මණ්ඩු ජාත්‍යන්තර නාට්‍ය උලෙළට යනවා. මෙතැනදී වේදිකාවේ ආලෝක නැහැ. නමුත් විදුලි පන්දම් 6 කින් විනාඩි 50 ක් පුරා නාට්‍ය වේදිකා ගතවෙනවා.මෙය පර්යේෂණාත්මක අත්හදා බැලීම් කියන එක ඔබ කියනවා. ඒ සඳහා කොහොමද ඔබට මූලාශ්‍ර ලැබෙන්නේ කියලා මට අහන්න හිතෙනවා.මම විශ්වාස කරන්නේ ලෝකය කියන දේ පුළුල් කියලා නෙවෙයි. එය හරිම සරලයි කියලයි මම හිතන්නේ. ඒ නිසා මම නිබඳව සතතාභ්‍යාසයේ යෙදෙනවා. අනෙක් දේ අවුරුදු 24 ක් තිස්සේ මම නාට්‍ය කලාවේ රස්තියාදුකාරයෙක්. මට සීමා මායිම් නැහැ. හැම තැනකම මගේ කලා ජීවිතය දිව යනවා. මේ සියල්ල හරහා මා ලබන පෝෂණයයි මෙවැනි අත්හදා බැලීම්වලට මා පෙළඹවන්නේ. අනෙක් දේ වාසනාවකට මම කිසිම ගුරු කුලයකට අයිති නැහැ. ඒ නිසා කාගෙන්වත් බලපෑම් නැහැ. ඒ නිසා මා යන රස්තියාදු ගමන නිසා මම හොයන දේ මට හොයාගෙන යන්න පුළුවන්.ඔබ දකින සිහිනයක් තමයි ජාත්‍යන්තර නාට්‍ය උලෙළක් ලංකාවේ පැවැත්වීම. අවසන් වශයෙන් ඒ ගැන යමක් කතා කළොත්.ජාත්‍යන්තර නාට්‍ය උලෙළක් අපිට අවශ්‍යයි කියලා මම ඉල්ලන්නේ අද ඊයෙක ඉඳලා නෙමෙයි. ඒ පිළිබඳ ක්‍රියාකාරී විය යුතු ආයතන හා පුද්ගලයින්ට දැනුම් දුන්නා. නමුත් සිද්ධ වුණේ නැහැ. ඒත් ඒ අවශ්‍යතාව මම දකිනවා. අන්තිමේදි මම හිතුවා මම මේ සඳහා මැදිහත් වෙන්න. ලෝකය පුරා නාට්‍යකරුවන් අතර සම්බන්ධයක් ගොඩනඟන්න. ඒ නිසා මාර්තු 26 සිට අප්‍රේල් 2 දක්වා කොළඹ ජාත්‍යන්තර රංග කලා උලෙළක් පවත්වන්න මම සූදානම්. දැනටමත් ඉරානය, ඉන්දුනීසියාව, පකිස්ථානය, නේපාලය, ඉන්දියාව, ජර්මනිය වැනි රටවල් විශාල පිරිසක් මේ සඳහා දායක වෙන්න සූදානම්. ඔවුන් මේ සඳහා දායක වෙන්නෙත් කිසිදු කොන්දේසියක් නැතුවයි.මම විශ්වාස කරනවා නාට්‍ය කලාවේ අවුරුදු 50 ක් තිස්සේ එහි වර්ධනයට මෙහෙම දෙයක් සිදුවෙලා නැහැ. අද මට මේ සඳහා මූල්‍යමය අර්බුද නැතුව නෙමෙයි. නමුත් මා සතුව ඇති සියලු දේ උගසට තියලා හෝ ජාත්‍යන්තර නාට්‍ය කරුවන් හා අත්දැකීම් ලබන්නට අපේ නාට්‍යකරුවන්ට අවස්ථාව සලසලා දෙන්න මම සූදානම්. ඒ වෙන හේතුවක් නිසා නෙමෙයි අපේ වේදිකා නාට්‍ය කලාව ගැන මට සුව නොවන උණක් තියෙනවා අන්න ඒ නිසා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012220</link>
    <topic>ඔබ මගෙන් දුර ගියා හිත ළඟින් දුක තියා...!</topic>
    <author>ජෝජ් රොබ්සන් ද සිල්වා</author>
    <content>ඔබ මගෙන් දුර ගියා හිත ළඟින් දුක තියා...!නිල් දෑසෙ මදහාස - මට තාම අද වාගෙ මතකයි නුඹ පෑව ආදරය - හිත ගාව හැමදාම සොඳුරුයි පෙම් දමක රන් හීන - මට බෝම ස්නෙහෙවන්තයි හිමි නොවන නුඹ ගැනම - හිත මාගේ ආලවන්තයිඑන්න හීනෙන් වත් ඔබ එන්න ඉන්න හැම හීනෙම ඔබ ඉන්න එන්න මගෙ හීනෙම නවතින්න - මගේ සිහිනේ එන්න හීනෙන් වත් ඔබ එන්න ඉන්න හැම හීනෙම ඔබ ඉන්න එන්න මගෙ හීනෙම නවතින්න - ආදරේ හිමි නොවන නුඹ ගැනම හිත මාගෙ ආලවන්තයිරෑ සිහින යාමේ - හද ගැස්ම මා වේ සිහින තරු විලේ - මගේ හිත තනියේ ඔබ මගෙන් දුර ගියා - හිත ළඟින් දුක තියා සිහින මායිමේ මගේ හිත තනියේ - සිත තනියේ එන්න හීනෙන් වත් ... ... ... ...පද රචනය – තාරකා වාසලමුදලිආරච්චිසංගීතය – දිනේෂ් සුබසිංහගායනය – කසුන් ශ්‍රීමාල්”ජීවත් වෙන අපි හැමෝටම සිහින තියෙනවා. සිහින කියන්නේ බලාපොරොත්තු. තමන් පතන ආදරය, හිමි නොවුණත් බොහෝ දෙනෙකු ඒ සිහිනෙම ඉන්නවා. ‘නිල් දෑසෙ මදහාස’ ගී පද රචනයේ සංකල්පනාවට පසුබිම් වෙන්නෙත් එවැනි සිහිනයක්මයි.”ඇය – තාරකා වාසලමුදලිආරච්චි. මෙවර “ගී මිහිර” ගෙනෙන “නිල් දෑසෙ මදහාස” ගී පද රචනයේ හිමිකාරිය ඇයයි. සිංහල ගී පද රචනා ක්ෂේත්‍රයේ කාන්තා දායකත්වය අවම වී ඇති මේ වකවානුවේ දක්ෂ මාධ්‍යවේදිනියක, නිළියක සහ නවකතාකාරියක වන තාරකා ගී පද රචිකාවියක ලෙස කටයුතු කරමින් සෞන්දර්ය මෙහෙවරකට එක්වීම විශේෂයකි.“ආදර මණ්ඩිය” – “දෙහි” – “මැටි” – “කළු” වැනි තාරකා ලියූ නවකතා මෙන්ම “පතිනි” – “උඩු වියන්” – “ගැහැනු ළමයි” – “ආදරේ අහස තරම්” – “සත් රළ පෙළ” සහ “පිනි අග පුළිඟු” වැනි රූපවාහිනී නාට්‍ය සඳහා ඇය ලියා ඇති තේමා ගීතද ශ්‍රාවකයින්ගේ සිත්ගත් නිර්මාණ වී ඇත. දාහතර හැවිරිදි සිසුවියකව සිටියදී ගුවන් විදුලියේ රුහුණු සේවයට සිය මුල්ම ගී පද රචනය නිර්මාණය කර ඇති තාරකා රූපවාහිනී නාට්‍ය ක්ෂේත්‍රයේ ගී පද රචිකාවියක් ලෙසින් ලබා ඇති ස්ථාවරය පැහැදිලි වන වකවානුවකි මේ ගෙවී යන්නේ.ඒ, මෙම වකවානුවේ සෑම දිනකම තාරකා ලියූ ගී ඇතුළත් රූපවාහිනී නාට්‍ය විකාශනය වීම නිසා ය. “පතිනි” රූපවාහිනී නාට්‍යයේ තේමා ගීතය වූ “රත්තරං හීනයේ” ගීතය තාරකා ලියූ මුල්ම රූපවාහිනී නාට්‍ය තේමා ගීතය වන අතර අද “ගී මිහිර” ගෙනෙන්න අප එක්කරගන්නේ මේ දිනවල විකාශනය වන “පිනි අග පුළිඟු” සඳහා ඈ ලියූ “නිල් දෑසෙ මදහාස” ගීතය ය.තාරකා වාසලමුදලිආරච්චි”තේමා ගීතයක් ලියද්දී සාමාන්‍යයෙන් කතා පිටපත කියවන්න ලැබෙනවා. ඒත් මේ ගීතය ලියන්න ආරාධනය ලැබුණේ හදිස්සියේම මට ‘නිම්න’ පුතා ලැබිලා දවස් පහකදීයි. Music track එකට සතියක් ඇතුළත ලියා දෙන්න ඕන වුණා. ඉතින් කතා පිටපත කියවා කියවා ඉන්න කාලයක් තිබුණේ නැති හින්දා මං කතාව අහලා දැනගත්තා. ප්‍රධාන චරිත හැම එකක්ම වාගේ වෙන වෙනම බලාපොරොත්තු තුළ ජීවත් වෙන චරිත නිසා මේ ගීතයට සිහිනයක පසුබිම සුදුසුයැයි මට හිතුණා. ජීවත් වෙන අපි හැමෝටම සිහින තියෙනවා - නේ. හැමෝම සිහින සමඟ.””ගීතය සරලව ලියැවෙන්න ඕනෑ බවටත් උපදෙස් ලැබී තිබුණු හින්දා ගැඹුරට නොගොස් සරල පදමාලාවක් ලියන්න මමත් හිතුවා. එහෙම හිතාගෙන දිනේෂ්ගේ Music track එක ඇහුවාම කිසිම අපහසුවක් වුණේ නැහැ, මේ පදමාලාව ලියැවුණා. තනුවේ මිහිරියාව විඳිමින් මා ලියූ ගී පද රචනයට කසුන්ගේ ගායනයෙන් ඔහුත් සාධාරණය ඉටු කර තිබීම නිසා මේ දිනවල ‘නිල් දෑසෙ මදහාස’ ගීතයට වැඩි ශ්‍රාවක ප්‍රතිචාරයක් ලැබෙනවා. ඒ අතරින් මේ ගීතයට ආදරය අහිමි වූ හදවත් ඇති රසික රසිකාවියන්ගෙන් ලැබෙන උණුසුම් ප්‍රතිචාර විශේෂයි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012221</link>
    <topic>ටෙලි නාට්‍ය හැරගිය පේ‍්‍රක්ෂකයන් ‘දූවරු’න් ගෙන් යළි එකතු කර ගන්නවා</topic>
    <author>වසන්ත ජයසිංහ ආරච්චිගේ</author>
    <content>ටෙලි නාට්‍ය හැරගිය පේ‍්‍රක්ෂකයන් ‘දූවරු’න් ගෙන් යළි එකතු කර ගන්නවානාලන් මෙන්ඩිස්ටෙලි නාට්‍ය කලාවට නැවුම් අත්දැකීම් තිළිණ කරමින් රූපවාහිනිය වටා පේ‍්‍රක්ෂකයන් එක්රොක් කරන්නට හැකි සොඳුරු නිර්මාණකරුවකු විදිහටයි සම්මානනීය, ප්‍රවීණ ටෙලි නාට්‍ය අධ්‍යක්ෂ නාලන් මෙන්ඩිස් අපි දකින්නේ. ‘පස්සේ ගෙනා මනමාලි’, ‘දූ දරුවෝ’, ‘නෑදැයෝ’, ‘සිටුවරයෝ’ පටන් ඔහුගේ නිර්මාණ ගිණුමේ ඇති නිර්මාණ අතරට එකතු වන නවතම නිර්මාණයයි ‘දූවරු’. හෙට සිට (23) සතියේ දවස් පහේම රාත්‍රි 8.30 ට ස්වර්ණවාහිනිය ඔස්සේ දිගහැරෙන ‘දූවරු’ ටෙලි නාට්‍යය පිළිබඳ පසුගිය දවසක අපි නාලන් මෙන්ඩිස් සමඟ කතාබහ කළා.නැවත ‘දූවරු’ ටෙලි නාට්‍යය හරහා ඔබ සමාජගත වෙනවා. අපි ඒ ගැන කතා කරමු.ඔව් මේ වෙනකොට සමාජයේ කතාබහක් තියෙනවා රූපවාහිනී බලන පේ‍්‍රක්ෂකයින් අඩුවෙලා තියෙනවා කියලා. මීට අවුරුදු ගාණකට ඉස්සර 90 දශකයේ වගේ ටෙලි නාට්‍ය බැලු විශාල පේ‍්‍රක්ෂක පිරිසක් හිටියා. නමුත් මේ වන විට විශාල පිරිසක් ටෙලි නාට්‍ය බලන එක අතහැරලා. ඒකට හේතු කිහිපයක් තියෙනවා. එය දීර්ඝව කතා කරන්න ඕන කාරණයක්. නමුත් මම හිතුවා ‘දූවරු’ හරහා අර පරණ පේ‍්‍රක්ෂකයන් රූපවාහිනිය වටා එකතු කරගන්න පුළුවන් වෙයි කියලා.‘දූවරු’ හරහා මොකක්ද ඔබ සමාජයට කියන්න හදන්නේ.කොහොමත් මම පිටපත ගැන සැලකිලිමත් වෙන නිර්මාණ කරුවෙක්. ඒ නිසාම මේ පිටපත ලැබු සැණින් මට තේරුම් ගියා හොඳ නිර්මාණයක් කරන්න අවශ්‍ය අමුද්‍රව්‍ය මෙහි තියෙනවා කියලා. ඒ නිසාම අද දරුවන් විවිධ හේතු මත මව්වරුන්ගෙන් පියවරුන්ගෙන් දුරස් වෙනවා. නමුත් ඒ බලපෑම මවට වැඩියි කියලයි මට හිතෙන්නේ. ඒ නිසා හුදකලා වන මේ මව්වරු හා දූවරු අතර ගොඩනැඟෙන අපූරු කතා තේමාවක් ‘දූවරු’ සඳහා පදනම් වුණේ. සමස්තයක් විදිහට මෙය ඉතාම හොඳින් සමාජයට දැනෙයි කියලා මට විශ්වාසයි.බොහෝ විට ඔබ කතා කරන හැම නිර්මාණයකම පවුල කියන තැනට දෙන්නේ මූලික තැනක් කියලා මට හිතෙනවා.මෙහෙමයි. අපේ රටේ රූපවාහිනි බලන පේ‍්‍රක්ෂකයන් බොහෝමයක් රූපවාහිනිය වටා එකතු වෙන්නේ පවුල් පිටින්මයි. බොහෝ වේලාවට අපි පිටරට වගේ වෙන වෙනම පවුලේ කාමරවලට කොටු වෙලා තමන්ට අවශ්‍ය වැඩසටහන් බලන වාතාවරණයක් නැහැ. අපේ සමාජය තාම එවැනි අවස්ථාවන්ට හැඩ ගැහිලා නැහැ. අපි රූපවාහිනිය බලන්නේ පවුලේ සියල්ල එකට එකතු වෙලා. හැමෝම කැමැතියි තමන් පිළිබඳ කතා කරනවට. එය එක පැත්තක්. අනෙක් කාරණය අපි කුමන දෙයක් පිළිබඳ කතා කළත් පවුල කියන සංකල්පයෙන් බැහැර වෙන්න අමාරුයි.පසුගිය කාලයේ මේ යන මෙගා රැල්ලට විරුද්ධව දැඩි මතයක ඔබ හිටියා. නමුත් අද ඔබත් එතෙන්ට ඇදගෙන වැටිලා කියලා මට හිතෙනවා.‘දූවරු’ ටෙලි නාට්‍යයෙන්පළමුවෙන්ම කියන්න ඕන ‘දූවරු’ කියන්නේ මෙගා ටෙලි නාට්‍යයක් නෙමෙයි. මේකට නිශ්චිත ආරම්භයක් තියෙනවා. අවසානයක් තියෙනවා. කොටස් සියයක ටෙලි නාට්‍යයක්. මීට පෙර විකාශය වුණ ‘වාසනා වේවා’ ටෙලි නාට්‍යයත් එහෙමයි. ඇත්තටම මම විරුද්ධ වෙලා කතා කළේ ආරම්භයක් අවසානයක් නැතිව ගෙතෙන මෙගා රැල්ලට.ඒවා කිසිම අන්තර්ගතයක් ක්‍රමවේදයක් නැතිව කරන්නන් වාලේ කරනවා. ඒ අයට මේ නාට්‍ය සඳහා නිසි ප්‍රමිතියක් නැහැ. මම ඒකට විරුද්ධවයි කතා කළේ. පළමු දීර්ඝ ටෙලි නාට්‍යය කරලා ආරම්භයක් දුන්නේ මම. ඒ ගැන අපේ රටේ පේ‍්‍රක්ෂකයින් දන්නවා.‘දූ දරුවෝ’, ‘නෑදැයෝ’, වැනි විශිෂ්ට නිර්මාණ ගණනාවක් කළ ඔබ ‘වාසනා වේවා’ නිර්මාණය කරා එන විට යම් නිර්මාණාත්මක වැටීමක් තිබුණා කියලයි මට හිතෙන්නෙ.‘වාසනා වේවා’ කියන්නේ ජාතික රූපවාහිනියට අලුත් කාල වේලාවක් හඳුන්වා දුන් නිර්මාණයක්. ඒ නිසාම පැරැණි පේ‍්‍රක්ෂක පිරිස රූපවාහිනිය වටා එකතු වුණා. විශේෂයෙන්ම නාට්‍යවලින් ඈත්වෙලා හිටපු සිරිල් වික්‍රමගේ, යශෝදා විමලධර්ම, වගේ අය නැවත එකතු වුණා. අපි කොටස් සියකීන් නාට්‍ය අවසන් කරනකොට පේ‍්‍රක්ෂකයින්ගෙන් චෝදනා ආවා ඇයි ‘වාසනා වේවා’ නවත්වන්නේ කියලා. නමුත් අපට සැලසුමක් තිබුණා මෙහි ආරම්භය හා අවසානය පිළිබඳ. එතනින්ම පේනවා කවුරු කොහොම මොනවා කිව්වත් එය නිර්මාණාත්මකව පේ‍්‍රක්ෂකයා අතරට ගියා කියලා.හොඳයි ‘දූවරු’ ටෙලි නාට්‍යයේ මොකක්ද ඔබ දකින අපූර්වත්වය.පැහැදිලිම දේ මේ චරිත සඳහා සුදුසුම, ගැළපෙනම කෙනා තෝරා ගැනීම. නමුත් අද ටෙලි නාට්‍යවල නැත්තේ ඔය දේනේ. රඟපාන්න කියලා ඕනැම කෙනෙකුට රිංගන්න පුළුවන්. පසුගිය කාලයේ රංගනය කියන දේ හෑල්ලුවට ලක්වෙලා තියෙන බව අපි දැක්කා. නමුත් ‘දූවරු’ සඳහා රටේ ඉහළම තලයේ නළු නිළි පිරිසක් මම එකතු කරගත්තා. ඒ හරහා මම අලුත් අත්දැකීමක් ලබනවා වගේම නිර්මාණයට ආලෝකයක් ලැබුණා කියලා මම හිතනවා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012222</link>
    <topic>ශ්‍රී ලාංකේය දෙමළ සිනමාවේ නව ප්‍රබෝධය</topic>
    <author/>
    <content>ශ්‍රී ලාංකේය දෙමළ සිනමාවේ නව ප්‍රබෝධයස්වතන්ත්‍ර ශ්‍රී ලාංකේය දෙමළ සිනමා කර්මාන්තයත් ක්‍රමානුකූලව වර්ධනය වුවද ජාතිවාදී අරගලය සමග එම ව්‍යාපාරය සහමුලින්ම අඩපණ විය. ස්වතන්ත්‍ර දෙමළ සිනමාවක් මෙරට වර්ධනය වූයේ දකුණු ඉන්දියානු දෙමළ චිත්‍රපට ආනයනය මධ්‍යයේ ය.කලාත්මක දෙමළ චිත්‍රපට නිපදවීමේ ශක්‍යතාවක් අපේ සිනමාකරුවන් සතුව පැවතියද දෙමළ බස කතා කරන සීමිත ප්‍රේක්ෂකයන් පිරිසකගේ විනෝදාස්වාදය සඳහා දකුණු ඉන්දියාවෙන් ආනයනය කරන ලද චිත්‍රපට සමග තරග කිරීම අසීරු කරුණක් වූ අතර ආදායම පැත්තෙන් අවදානමක් පැවැති බැවින් ස්වාධීන නිෂ්පාදකවරු ඊට කැමැත්තක් නොදැක්වූහ.තවද චිත්‍රපට බෙදා හැරීම හා ප්‍රදර්ශන මණ්ඩල පිළිබඳ චිත්‍රපට සංස්ථාවේ ප්‍රතිපත්තිය හේතුවෙන් දෙමළ බස කතා කරන ප්‍රේක්ෂකයන් ඉලක්ක කොට තෝරා ගන්නා ලද සිනමාහල් කීපයක දෙමළ චිත්‍රපට තිරගත කරන ලදී. මෙම සාධකය සිංහල ප්‍රේක්ෂකයන් හා දෙමළ බස වටහා ගත හැකි ප්‍රේක්ෂකයන් මෙම චිත්‍රපට නැරඹීමෙන් වියෝ කරන ලදී. භාෂාව මූලික කර ගත් හේතු ද ශ්‍රී ලාංකේය දෙමළ සිනමාවට බලපෑවේය.දකුණු ඉන්දියානු චිත්‍රපටයන්හි භාවිතා වූ භාෂාව දකුණු ඉන්දීය සම්භවයක් තිබූ කඳුකරයේ ජීවත් වූ ජනතාවට ද, මුස්ලිම්වරුන්ට ද, ශ්‍රී ලංකාවේ වෙනත් ප්‍රදේශවල ජීවත් වූ දෙමළ වැසියන්ට ද තේරුම් ගත හැකිව තිබිණ. නමුත් යාපනය අර්ධ ද්වීපයේ දෙමළ වැසියන්ගේ වාග් විලාසය ඉතා වේගවත්ය. ශෛලියද වෙනස්ය. එබැවින් යාපනය ජනතාවගේ ජීවිතය විෂය කර ගත් චිත්‍රපට අවබෝධ කර ගැනීම සෙසු ප්‍රදේශවල දෙමළ ජනතාවට මඳක් අසීරු විය.ශ්‍රී ලාංකේය දෙමළ සිනමාවේ පුරෝගාමියා වූයේ හෙන්රි චන්ද්‍රවංශය. එය 1963 වර්ෂයේ නිෂ්පාදනය වූ “සමුද්‍රයම්” (සමාජය) නමැති මි.මී. 16 චිත්‍රපටයයි. අවසන් චිත්‍රපටය වූයේ 1993 තිරගත වූ “ශර්මිලාවින් ඉදය රාගම්” (ශර්මිලාගේ හදේ රාවය) ය. එහි අධ්‍යක්ෂවරයා වූයේ සුනිල් සෝම පීරිස්ය. එතෙක් මෙතෙක් දෙමළ චිත්‍රපට 40 කට ආසන්න ප්‍රමාණයක් මෙහි නිෂ්පාදනය වී ඇත. මේ අතරින් විශිෂ්ටතම නිර්මාණය වන්නේ ධර්මසේන පතිරාජ 1978 දී නිෂ්පාදනය කළ ‘පොන්මනී’ ය. මෙහි නිෂ්පාදිත දෙමළ චිත්‍රපට බොහෝමයක් 1983 ජාතිවාදි අරගල සමයේ දී විනාශ විය. දැනට චිත්‍රපට කිසිවක් ඉතිරිව ඇත්නම් එම පිටපත් ද ලාංකේය දෙමළ භාෂීය චිත්‍රපට පිළිබඳව ලියැවී ඇත්තේ ද ඉතා අල්ප වශයෙනි.ශ්‍රී ලාංකේය දෙමළ සිනමාව හැත්තෑව දශකය තුළ ක්‍රමානුකූල වර්ධනයක් සනිටුහන් කරද්දී ශ්‍රී ලංකා ජාතික කතෝලික සිනමා පර්ෂදය (OCIC) 1979 වර්ෂයේ දී ශ්‍රී ලාංකේය දෙමළ චිත්‍රපට සඳහා ද උත්තමාචාර ප්‍රදානය ආරම්භ කළේය. ඒ අනුව 1978 වර්ෂයේ නිර්මාණශීලි ලාංකේය දෙමළ චිත්‍රපටය සඳහා කුසලතා සහතිකයක් දිනා ගනු ලැබුවේ ‘වාඩෙයි කාටෘ’ අධ්‍යක්ෂණය කළ පේ‍්‍රම්නාත් මොරායස් ය.1980 වර්ෂයේ දී ‘ඔරුතලෙයි කාදල්’ චිත්‍රපටය වෙනුවෙන් නිර්මාණශීලි අධ්‍යක්ෂණය සඳහා කුසලතා සහතිකය ශ්‍රී නිහාල් ජයසිංහට ද, 1982 වර්ෂයේ නිර්මාණශීලි ලාංකේය දෙමළ චිත්‍රපටය සඳහා උත්තමාචාර සම්මානය ‘වසන්තත්තිල් ඔරුවානවිල්” අධ්‍යක්ෂණය කළ ටී. අර්ජුනටද හිමි විය. 1983 වර්ෂයේ සිට පැහැදිලි හේතුවකින් තොරව දෙමළ චිත්‍රපට සඳහා සම්මාන පිරිනැමීමක් සිදු නොවීය.වර්ෂ කීපයක දීර්ඝ නිහැඬියාවකින් පසු යුද්ධයේ නිමාවත් සමග මෙරට දෙමළ සිනමා ප්‍රේක්ෂකයන් වෙනුවෙන් සිංහල භාෂීය චිත්‍රපටයක් දෙමළ දෙබස් කවා ප්‍රදර්ශනය කිරීමට ඉදිරිපත් වූයේ ප්‍රසන්න විතානගේය. ‘ආකාස කුසුම්’ චිත්‍රපටයේ දෙමළ පිටපත පසුගිය වසරේ යාපනයේ සිනමා හල් තුනක ප්‍රදර්ශනය විය. අශෝක හඳගමගේ අලුත්ම චිත්‍රපටය “ ඉනි-අවන්”(HIM, HERE AFTER)ය. එය දෙමළ භාෂාමය චිත්‍රපටයකි. එය යුද්ධයේ නිමාවෙන් පසු උතුරේ ජන ජීවිතය තේමා කර ගත්තකි. බුඩි කීර්තිසේන ගේ ‘මාතා’ යුද්ධය ප්‍රතිනිර්මාණය කළ චිත්‍රපටයකි.ඔහු එම චිත්‍රපටය සඳහා දෙමළ භාෂාව බහුලව භාවිත කරන අතර දෙමළ දෙබස් සඳහා සිංහල උප ශීර්ෂ ද, සිංහල දෙබස් සඳහා දෙමළ උප ශීර්ෂ ද යොදා ඇත. ඒ අනුව බුඩි ද දෙමළ ප්‍රේක්ෂකයන් ද ඉලක්ක කොට ඇත. ලබන පෙබරවාරි මස රූ ගත කිරීම් ආරම්භ කරන ප්‍රසන්න විතානගේ ගේ අලුත්ම චිත්‍රපටයේ සිංහල හා දෙමළ භාෂීය පිටපත් එක්වරම ප්‍රදර්ශනය සඳහා මුදා හැරීමට කටයුතු කරනු ඇත.ලාංකේය සිනමාකරුවන්ගේ මෙම නව ප්‍රවේශය සිංහල හා දෙමළ ජනතාව අතර අන්තර් සංස්කෘතික සන්නිවේදනයක් හා ජීවන අත්දැකීම් හුවමාරු කර ගත හැකි මණ්ඩපයක් නිර්මාණය කිරීමට අර්ථවත් දායකත්වයක් සපයනවා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=av12012223</link>
    <topic>ප්‍රියංකාට, වෛද්‍යවරුන්ගෙන් දැඩි අවවාද</topic>
    <author>සුජීව තේවහෙට්ටිගේ</author>
    <content>ප්‍රියංකාට, වෛද්‍යවරුන්ගෙන් දැඩි අවවාදසිනමා ලෝකය කෙතරම් සුන්දර දැයි කෙනෙකුට හිතෙන්න පුළුවන්. නළු නිළියන් ඉතාම ලස්සනයි. රංගනයන් නෙතට රසඳුනක් වගෙයි. රසික රසිකාවියන් සිනමා ශාලාවේ සුවපහසු අසුන්වලට බරදීලා ඔවුන්ගේ සිහින කුමාරයන්ගෙ, කුමාරියන්ගෙ රැඟුම් නරඹනවා.ඒත්... සිනමා කැමරාවෙන් ඉදිරිපිට මැවෙන මිහිරියාව එයට පසුපස රැඳී තිබෙනවද? ඒ ගැන කාටත් හිතන්න වෙනවා. මේ නළුවන්, නිළියන් විශේෂ සත්ව කොට්ටාසයක් නොවෙයි. ඔවුනුත් මනුෂ්‍යයන්. ඔවුන් චිත්‍රපටවල රඟපාන්නට කරන කැපවීමත් ඒ නිසා විඳින දුක් ගැහැටත් බොහෝ දෙනකුට තේරෙන්නෙ නැහැ.රඟපෑම වෙනුවෙන් ම කාලය කැපකරන ජනප්‍රිය නිළි ප්‍රියංකා චොප්රාත් එවැනි අපහසුතාවන්ට මුහුණ දී සිටින නිළියක්. චිත්‍රපට රූපගත කිරීම්වල දිගින් දිගටම යෙදී සිටීම නිසා ඇයගේ සෞඛ්‍ය තත්ත්වය තරමක් පිරිහී ඇති බවත් දැනගන්නට ලැබෙනවා. පසුගියදාක සිදුවූ එක් සිද්ධියකින් ද ඒ බව තහවුරු වී තිබෙනවා. මීට දෙසතියකට පමණ කලින් මුම්බායි පොලිසියේ පැවැති ප්‍රසංගයකට සහභාගි වී සිටිද්දී ප්‍රියංකා හදිසියේ ම අසනීප වෙලා. වේදිකාවට පිවිස ගීතමය රංගනයක් ඉදිරිපත් කරන්නට සැරසෙද්දී ඇයට ක්ලාන්ත ගතියක් දැනී තිබෙනවා.එය නොතකා රංගනය ඉදිරිපත් කළා නම් ප්‍රියංකා වේදිකාව මත ඇදවැටෙන්නට ඉඩ තිබුණු බවයි තතු දන්නා අය ප්‍රකාශ කළේ. ප්‍රියංකාගේ සමීපතම මිතුරෙක් ඉන්දීය පුවත්පතකට මෙවැන්නක් ප්‍රකාශ කර තිබුණා.. “පිගි චොප්ස් (යහළුවන් ප්‍රියංකා අමතන නම) දැන් ගොඩක් දුර්වලයි.මේ බව අපිට තේරුණේ ප්‍රියංකා වේශ නිරූපණය කරගෙන වෑන් එකෙන් බොහොම අමාරුවෙන් එළියට එද්දියි. මේක දැකපු ‘පොලිස් මේලා’ ප්‍රසංගයේ සංවිධායකවරු ප්‍රියංකා ළඟට දුවගෙන ආවා. උසස් පොලිස් නිලධාරීනුත් ආවා. ඒ අයට තේරුණා, ප්‍රියංකා අසනීපයෙන් ඉන්න බව. ඒ හැමෝම ප්‍රියංකාට උපදෙස් දුන්නා ප්‍රසංගයට සහභාගි නොවී ගෙදර යන්නය කියලා.”ප්‍රියංකා මෙලෙස අසනීප වුණේ මුල් වතාවට නොවෙයි. මුලින්ම ඇයගේ සෞඛ්‍ය තත්තත්වය දුර්වල වුණේ 2009 අප්‍රේල් මාසයේදීයි. ඒ, අශුතෝශ් ගොවරිකර් අධ්‍යක්ෂණය කළ ‘වට්ස් යුවර් රාශී’ චිත්‍රපටයේ රූපගත කිරීම්වලට එක්වී සිටිද්දීයි. රූපගත කිරීම් අතරතුරදී ඇය දර්ශන තලයේ දී ක්ලාන්තව ඇද වැටුණු බවයි ආරංචි වුණේ. ඒ මොහොතේදී ම ඇයගේ මව එතැනට පැමිණියේ වෛද්‍යවරයෙකු ද කැටුවයි. එදා ප්‍රියංකා පැවසුවේ තමන්ගේ ප්‍රතිශක්තිකරණ පද්ධතිය තරමක් දුර්වල වී ඇති බවයි.එහිදී අශුතෝශ් ඇයගෙන් ඉල්ලා සිටියේ චිත්‍රපටයේ රඟපෑම් කටයුතු නවත්වා නිවෙසට යන ලෙසයි. නමුත් ප්‍රියංකා එය ගණන් ගත්තේ නැහැ. ඇය අධ්‍යක්ෂවරයාට කියා සිටියේ එදිනට නියමිත දර්ශනවල රඟපාන්නට තමන්ට කිසිදු අපහසුවක් නැති බවයි. අධ්‍යක්ෂවරයාගේ බලවත් අකැමැත්ත මතයි ඇය එදින ඉතිරි දර්ශනවල රඟපෑවේ. රූපගත කිරීම් නිමකර නිවෙසට ගිය ප්‍රියංකා ඊළඟට ලක ලැහැස්ති වුණේ පසුදිනට සහභාගි වෙන්නට තිබෙන කටයුත්තක් වෙනුවෙන්. අවිවාහක රූ රැජන තේරීමේ තරගයක රංගනයක් නිරූපණය කරන්නටයි ඇයට නියමිතව තිබුණේ.දුර්වල සෞඛ්‍ය තත්ත්වය ගැන සැලකිල්ලක් නොදැක්වූ ප්‍රියංකා එම අවස්ථාවටත් එක්වුණා. ඒ කටයුත්ත නිම කළ ප්‍රියංකාට ඉන්පසුවවත් විවේකයක් තිබුණේ නැහැ. ඊට පසුදිනයේ ඇය නැවතත් ‘වට්ස් යුවර් රාශී?’ චිත්‍රපටයේ රූපගත කිරීම්වලට එක්වුණා. මෙලෙස ගතවෙන ප්‍රියංකාගේ කාර්ය බහුල ජීවිතය නිසා ඇයගේ ශරීර සෞඛ්‍යය දිගින් දිගටම පිරිහුණා. ඇයගේ සිරුර නැවතත් ඇයට වද දෙන්නට පටන්ගත්තා. ඇයට උදරාබාධයක් වැලඳුණා. මේ නිසා ප්‍රියංකාගේ උදරය දැඩි ලෙස වේදනාවන් මතු කරන්නට පටන් ගත්තා.එම දිනවලදීත් ඇය රඟපාමින් සිටියේ ‘වට්ස් යුවර් රාශී?’ චිත්‍රපටයේයි. රූපගත කිරීම්ලින් පසුව ප්‍රියංකාට නැවතත් රෝහල් ගත වන්නට සිදුවුණා. ප්‍රියංකාගේ පියා වෛද්‍යවරයෙක්. ඔහුගේ නම, වෛද්‍ය අශෝක් චොප්රා. ඔහු පැවසුවේ රෝහල් ගත කළ පසුව සිදුකළ පරීක්ෂණවල වාර්තා අනුව ප්‍රියංකා ගේ සෞඛ්‍ය තත්ත්වය සාමාන්‍ය අතට හැරී ඇති බවයි. දින කිහිපයක් විවේක ගන්නා ලෙස ඇයට වෛද්‍ය උපදෙස් ලැබී ඇති බවත් චොප්රා කියා සිටියා.සුවය ලද ප්‍රියංකා නැවතත් රඟපෑම් කටයුතුවල යෙදුණා. නමුත්, 2009 අගෝස්තු මාසයේ දී ඇය නැවතත් ක්ලාන්ත වී ඇද වැටුණා. ඒ, අන්ධේරි බහුවිධ සිනමා සංකීර්ණයේදී පැවැති ‘කමේනි’ චිත්‍රපටයේ ප්‍රචාරක වැඩසටහනක් අතරතුරදීයි. ඒ මොහොතේදී ඇයට උණ රෝගය වැලඳී තිබූ බවයි දැනගන්නට ලැබුණේ.”ප්‍රියංකා අන්ධේරිවලට ඇවිත් තිබුණේ කුනාල් බෝලි අධ්‍යක්ෂණය කළ ‘තේරි මේරි කහානි’ චිත්‍රපටයේ රූපගත කිරීම් ඉවර කරලයි. මහන්සි වෙලා හිටිය නිසයි ප්‍රියංකාට උණ ගැනිලා තිබුණේ. පහුවෙනිදා කරන් මල්හොත්‍රාගේ ‘අග්නිපාත්’ චිත්‍රපටයේ දෙබස් කැවීම් වලටත් යන්න ප්‍රියංකාට සිද්ධ වුණ. එයා ඒකටත් ගියා. ඉන්පස්සෙ තමයි මේ පොලිසියේ ප්‍රසංගයට එක්වුණේ. ඉතින්, මේ වගේ දැඩි අවිවේකයෙන් ඉන්න නිසා තමයි ප්‍රියංකාගේ සෞඛ්‍යය දුර්වල වෙලා තියෙන්නේ.” ප්‍රියංකාගේ සමීප මිතුරියක් ඒ අදහස් පළ කර තිබුණා.මේ වනවිට නැවතත් වෛද්‍යවරුන් ප්‍රියංකාට අවවාද කර ඇත්තේ කාර්ය බහුල පරිසරයෙන් මිදී සති කිහිපයක් විවේක ගන්නා ලෙසයි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=am1201221</link>
    <topic>ආයෙත් ඩෙංගු...</topic>
    <author>සාගරිකා දිසානායක ජයසිංහ</author>
    <content>ආයෙත් ඩෙංගු...සමහර ඩෙංගු මදුරුවන්ගේ උපතින්ම වෛරසයඩෙංගු රෝගයේ විශේෂ ලක්‍ෂණය වන්නේ රෝගකාරක වෛරසය මදුරුවකු ගේ බිත්තර තුළ පැවතීමය. එමෙන් ම ඩෙංගු මදුරු බිත්තර දීර්ඝ කාලයක් වියළි කාලයේ වුවද විනාශ නොවී පවතී. මාස 6 – 12 දක්වා කාලයක් තුළ එම බිත්තර නිරුපද්‍රිතව පවතී. එහෙයින් වියළි කාලයට පසුව එළැඹෙන වැසි සමයත් සමඟ එම බිත්තර පුපුරා බිහිවන ඩෙංගු මදුරුවන්ගේ සිරුරෙහි ඩෙංගු රෝග කාරක වෛරසය උපතින් ම පිහිටා තිබේ. එවැනි මදුරුවන්ට ඩෙංගු රෝගියකුගේ ලේ උරා බීමෙන් ආසාදනය වීමට අවශ්‍යතාවක් නැත. ඔවුන් උපතින් ම වෛරසය සහිත වන හෙයින් පළමු දෂ්ට කිරීමෙන් ම ඩෙංගු රෝගය ඇති කිරීමට හැකියාව ඇත.ඩෙංගු උණ හා ඩෙංගු රක්තපාත උණෙන් පෙළෙන දරුවන් හා වැඩිහිටියන් විශාල සංඛ්‍යාවක් දිනපතා දිවයින පුරා රෝහල්වලට ඇතුළත් කෙරෙන බවට ප්‍රවෘත්ති පළවේ. ඩෙංගු රෝග තත්ත්වය හා එයින් වැළකීම පිළිබඳව ප්‍රමාණවත් දැනීමක් තවමත් ජනතාව සතු නොවන බව එයින් පැහැදිලි වේ. එහෙයින් ඩෙංගු රෝගය පිළිබඳ නිවැරැදි තොරතුරු ඔබ වෙත ගෙන එන්නට අප අදහස් කෙළෙමු.ඩෙංගු රෝගය වෛරසයක් මඟින් ඇතිවේ. රෝගය බෝවන්නේ විෂබීජ ශරීරගත වූ මදුරුවකු දෂ්ට කිරීමෙනි. ඩෙංගු රෝගයේ ප්‍රභේද හතරකි. ඒවා කාණ්ඩ 1, 2, 3, 4 වශයෙන් වෙන් කැරේ. මේ අනුව පුද්ගලයෙකුට ඩෙංගු රෝගය හතර වරක් වැලඳීමට ඉඩ ඇත. ඩෙංගු රෝගය ද අන් වෛරස රෝගයන් මෙන්ම ඇතිවන අතර ඩෙංගු සඳහා වූ විශේෂිත ප්‍රතිකර්මයක් නැත.ප්‍රධාන වශයෙන් කරනුයේ රෝගයේ සංකූලතා ඇතිවීම වැළැක්වීම සඳහා කටයුතුª කිරීමත්, සංකූලතා ඇතිවී තිබේ නම් වහාම ඒවා හඳුනාගෙන ඒවාට ප්‍රතිකාර කිරිමත්ය.ඩෙංගු රෝගය පළමු වරට වැලඳුණු විට එය වෙනත් වෛරස් රෝගයක් ලෙසින්ම ඇති වේ. එනම් සුළු උණ තත්ත්වයක් ඇතිවන අතර එය දින තුන හතරකින් පහවී යයි. එහෙත් ඩෙංගු කාණ්ඩ දෙක තුන හෝ හතර වැලඳුණු විට ඩෙංගු රෝග තත්ත්වය ප්‍රථම වරට ඩෙංගු රෝගය වැලඳුණු අවස්ථාවලට වඩා දැඩි සංකූලතාවලින් යුක්ත වේ.එම සංකූලතාවලට බොහෝ විට බලපාන්නේ ඒ ඒ පුද්ගලයාගේ ශරීරය විෂබීජයට එරෙහිව ප්‍රතික්‍රියා කරන ආකාරයයි. එක් එක් පුද්ගලයා ගේ ප්‍රතිශක්තිය අනුව රෝගයේ බැරෑරුම් තත්ත්වය වෙනස් විය හැකිය.පළමු වර ඩෙංගු රෝගය වැලඳුණු විට, විෂබීජයට එරෙහිව ප්‍රතික්‍රියා කරන්නට සිරුර පුරුදු වී නැති හෙයින් සාමාන්‍යයෙන් ශරීරයෙන් විෂබීජවලට එරෙහිව කරනු ලබන ප්‍රතික්‍රියාව මඟින් එම වෛරසයට එරෙහිව ප්‍රතික්‍රියා කොට එය අක්‍රිය කරනු ඇත.එහෙත් දෙවන හෝ තෙවැනි සිවුවන වතාවක අනෙක් කාණ්ඩයක ඩෙංගු වෛරසයක් ශරීරයට ඇතුළු වුවහොත් එය සම්පූර්ණයෙන්ම නැති කිරීමට හැකියාව නැති වුණත්, ඒ සඳහා ශරීරයෙන් දක්වනු ලබන ප්‍රතික්‍රියාව ඉහළ මට්ටමක පවතී. එහෙයින් සෘජුවම වෛරසයෙන් සිදු වන හානියට වඩා එම අධි ප්‍රතික්‍රියාව හේතුවෙන් සිරුරට වැඩි හානියක් සිදුවී ඩෙංගු හා බැඳුණු සංකූලතා මතු කරයි.ඩෙංගු රෝග ලක්ෂණපළමු වරට සිරුරට ඩෙංගු වෛරසය ඇතුළු වූ විට ඇතිවන රෝග ලක්ෂණ වන්නේ ඇඟපත වේදනාව, හිස කැක්කුම සහ උණ. ඒවාට අමතරව වමනය සහ සමෙහි රතු පැහැ ගැන්වීම් ඇතිවිය හැකිය. මේ රෝග ලක්ෂණ විශේෂ සංකූලතා නැතිව දින තුනත් පහත් අතර කාලයක් තුළ පහව යනු ඇත. මෙහිදී රෝග ලක්ෂණ මතුවන්නේ ඉතා අඩු මට්ටමිනි. බොහෝවිට මෙහිදී ඇති වන උණ තත්ත්වය අඩු මට්ටමක පවතින අතර උණ ගැනී එය අඩුවී යළිත් උණ මතුවන කාලය අතරතුර දරුවා යම් පමණක සුව තත්ත්වයක් දක්වයි. එනම් ආහාර ගැනීම, ක්‍රියාකාරිත්වයන්හි යෙදීම යම් පමණකට සුපුරුදු පරිදි සිදු කරයි.දෙවැනි වර හෝ ඊට පසුව ඩෙංගු වෛරස ආසාදනය ඇතිවුණ විට මුල් දින කිහිපය තුළ උණ වඩා තදින් පවතින අතර උණ සම්පූර්ණයෙන්ම යථා තත්ත්වයට පැමිණීම අඩුවෙන් සිදු වේ. එමෙන්ම තද හිස රුදාව, වමනය, ඔළුව සහ ඇස් යට කැක්කුම, බඩ රිදීම, හන්දි සහ මස් පිඬුවල වේදනාව ඇති වේ. සම, අත්ල සහ යටි පතුල් තද රත් පැහැ ගැන්වීම. රුධිරය මිශ්‍ර වූ වමනය පිටවීම ද සිදුවේ.ඩෙංගු රෝගය ආශ්‍රිත සංකූලතාඩෙංගු උණ ආශ්‍රිත සංකූලතා ඇති වන්නේ දින 3 – 6 අතර කාලය තුළදීය. එනම් රුධිරයේ ඇති ද්‍රව මට්ටම පහළ බැසීම, රුධිරයේ ඇති දියරමය කොටස් රුධිර නාළවලින් බැහැර වී අනෙකුත් ඉන්ද්‍රියයන් තුළ එකතුවීම. රුධිරයේ ඇති පට්ටිකා ප්‍රමාණය ක්‍රමයෙන් අඩුවීම. හෘදය වස්තුව හා අක්මාව ඇතුළු මාංශ පේශීන්ට හානි සිදුවීම.ඉහත සඳහන් රෝග ලක්ෂණ සමඟ දරුවාගේ ආහාර රුචිය බොහෝ විට පහළ යයි. ඒ අනුව ගන ආහාර ගැනීම ඉතා අඩු තත්ත්වයක් පවතී. ඩෙංගු හෝ වෙනත් රෝගී තත්ත්වයක් නිසා උණ ඇති වූ විට වැදගත් වන්නේ ශරීරයේ ද්‍රව මට්ටම ඉහළ තත්ත්වයක පවත්වා ගැනීමයි. එනම් කටේ කෙළ, ඇස්වල කඳුළු, හොඳින් පැවතීම මෙන්ම සම වියළී ස්වභාවයකින් නොතිබිය යුතුය. ඒවා ශරීරයේ ද්‍රව මට්ටම හොඳින් පවතින බවට සාධක වේ.වඩාත්ම වැදගත් කරුණ වන්නේ දරුවා හොඳින් මුත්‍රා පිට කරනවාද යන්නයි. පැය 3 – 4 වරක්වත් මුත්‍රා පහ කිරීම මෙන්ම එම මුත්‍රා අවර්ණ හෝ ලා කහ පැහැයෙන් යුතු වීම වැදගත්ය. එසේ නැතිව තද පැහැයෙන් පවතී නම් හෝ පැය 4 – 5 කට වරක් වත් මුත්‍රා පහ නොකරයි නම් එය වහාම වෛද්‍යවරයකුට පෙන්විය යුතු තත්ත්වයකි.විජලනය වළක්වා ගැනීමට මවුපියන්ට කළ හැකි වන්නේ දරුවාට වරින්වර ප්‍රමාණවත් තරමට දියර වර්ග බීමට දීමය. දළ වශයන් පැයකට ශරීරයේ බර කිලෝ ග්‍රෑම් ගණන මෙන් තුන් ගුණයක් මිලි ලීටරවලින් දියර බීමට දිය යුතුය. නිදසුනක් ලෙස කිලෝ ග්‍රෑම් 20 ක ළමයකුට පැයකට මිලි ලීටර 60 ක් පමණ දියර වර්ග බීමට දිය යුතුය. ඒ සඳහා වඩාත් සුදුසු වන්නේ සජලනකාරක දියර (ජීවනී), ලුණු සහ සීනි සුළු වශයෙන් එක් කළ ස්වභාවික පලතුරු බීම වර්ග වේ. දෙනු ලබන පාන වර් රතු හෝ දුඹුරු වර්ණයෙන් නොවිය යුතුය. මන්ද යම් හෙයකින් දරුවා වමනය කළ හොත් පිට වූයේ රුධිරය ද පානය කළ බීම වර්ගයද යන්න වෙන්කර හඳුනාගත නොහැකි හෙයිනි.යම් හෙයකින් වමනය යන අවස්ථාවලදී ඒ සඳහා අවශ්‍ය ඖෂධ වෛද්‍යවරයකුගෙන් ලබා ගත යුතු අතර නොනවත්වා වමනය යන්නේ නම් රෝහලකට ගෙන යාම ඉතා වැදගත්ය.ඉන් පසුව වැදගත් වන්නේ රුධිර පරීක්‍ෂණයක් කිරීමත් ඒ රෝග ලක්‍ෂණවලට හේතුවන රෝග කාරකය හඳුනා ගැනීමට උත්සාහ කිරීමත්ය. සරල රුධිර පරීක්‍ෂණයක් වන සම්පූර්ණ රුධිර පරීක්‍ෂණයක් (Full blood Count) මගින් රුධිර සෛලවල සිදුවන වෙනස්කම් මඟින් රෝගයට හේතුව හා ඒ ආශි‍්‍රතව බැඳුණු සංකූලතා හඳුනා ගත හැකිය.මෙය සාමාන්‍යයෙන් කළ යුත්තේ උණ ඇති වී පැය 48 කින් පසුවය. ඊට පෙර එම පරීක්‍ෂණය කිරීමෙන් ලබා ගත හැකි දත්ත ඉතා අඩුය. මෙම රුධිර පරීක්‍ෂණයෙහි ප්‍රතිඵල වෛද්‍යවරයකු වෙත යොමු කර එයට අනුව කටයුතු කිරීමටත් එම වෛද්‍ය උපදෙස් මත ඊළඟට කළ යුතු පර්යේෂණ සඳහා උපදෙස් ලබා ගැනීමත් වැදගත්ය. එම රුධිර පරීක්‍ෂණවල ප්‍රතිඵලත් රෝගියා පරීක්‍ෂා කර බලා ලබා ගන්නා දත්තත් ඇසුරු කරගෙන රෝගියාට නිවසේ හෝ රෝහලේදී ප්‍රතිකාර කළ යුතුද යන්න වෛද්‍යවරයා විසින් තීරණය කළ යුතුය.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=am1201222</link>
    <topic>ඩෙංගු මර්දනය ආරම්භ කළ යුත්තේ ගෙවත්තෙන්මයි</topic>
    <author>සාගරිකා දිසානායක ජයසිංහ</author>
    <content>ඩෙංගු මර්දනය ආරම්භ කළ යුත්තේ ගෙවත්තෙන්මයිලංකාවේ සෑම පළාතකම පාහේ ඩෙංගු ව්‍යාප්තව පවතී. එහෙයින් ලංකාවේ සෑම පුරවැසියකුටම ඩෙංගු වැලඳීමේ අවධානම තිබේ. එහෙයින් ඩෙංගු රෝගය පාලනය හා වළක්වා ගැනීම හැම පුරවැසියකුගේම යුතුකමක් හා වගකීමක් ද වෙයි. එය තම ගෙවත්තෙන් හා සේවා ස්ථානයෙන් ඇරැඹිය හැකිය. ගෙවත්තේ ඇති වතුර එකතු වන පෝච්චි, කුරුලු නාන බේසම්, වතුර රැඳෙන ගස්වර්ග, ඉවතලන බඳුන්, ටයර්, මල් බඳුන්, වතුර රැඳෙන වැහි පිලී, කූඹින්ගෙන් වැළැකීමට තබන වතුර බඳුන් ඉවත් කිරීම හෝ ක්‍රමානුකූලව නිරන්තරයෙන් පිරිසුදුව තබා ගැනීම වැදගත්ය. වතුර රැඳෙන බඳුන්, ශීතකරණයේ අමතර වතුර රැෙඳන රාක්ක, වැහිපීලි හෝ වතුර රැඳෙන ටැංකි ආදිය තදින් අතුල්ලා නිතර සෝදා හැරිය යුතුය. එවැනි තැන්වල බිත්තිවල මදුරු බිත්තර ඇලී පවතින හෙයින් අනිවාර්යයෙන්ම එම බිත්ති තදින් අතුල්ලා සෝදා හැරිය යුතුය.නිවෙස්වල කැළිකසළ ඉවත් කිරීම නිරතුරුව සිදු කළ යුත්තේ ඉතා ක්‍රමානුකූලවය. අවම වශයෙන් සතියකට වරක්වත් ඉවතලන හිස් බඳුන් හා කැලිකසල වතුර නොරැඳෙන පරිදි විනාශ කළ යුතුය. නිවසේ කැළි කසළ එක්වන්නට ඉඩ නොහැර ඒවා විනාශ කිරීම වැදගත්ය.නිවෙසත් ගෙවත්තත් පිරිසුදු කිරීමට අවම වශයෙන් සතියේ එක්දිනක එක පැයක්වත් යෙදවිය යුතුය. තම නිවස සහ ගෙවත්ත පිරිසුදුව තබා ගත්තත්, අවට නිවෙස්වල හෝ පරිශ්‍රයන්හි ඩෙංගු මදුරුවන් බෝවිය හැකි ස්ථාන වේ නම් ඒවා විනාශ කරන්නට ඒවායෙහි අයිතිකරුවන් දැනුවත් කළ යුතුය. ඩෙංගු මදුරුවාට මීටර් 500 – 1000 ක දුරක් පියඹා යා හැකිය. අසල නිවෙසක ඩෙංගු රෝගීන් වේ නම් ඒ පරිසරයේ ඩෙංගු විෂ බීජ ආසාදිත මදුරුවන් සිටීමේ හැකියාව ඉහළ වේ.අද ලංකාවේ බොහෝ නිවෙස්වල ඩෙංගු මර්දන වැඩපිළිවෙළ යම් මට්ටමකින් සාර්ථකව සිදු වුවත් ඒ උපරිමව කරගන්නට යම් යම් බාධක පවතී. එම බාධක අතර නිවාස හා නිවාස සංකීර්ණවල එක් රැස්වන කැළිකසළ ඉවත්කිරීම නිසි පරිදි සිදු නොකිරීම ප්‍රමුඛ ස්ථානයක් ගනී. අක්‍රමවත්ව ගොඩගසා ඇති කැළි කසළ ගොඩවල් තවමත් මග දෙපස දැකිය හැකිය. එමෙන්ම නගර හා මං මාවත් දෙපස ගලා යන පොදු කානු පද්ධති නිසි ලෙස පවිත්‍ර කරන්නේ ඉතා කලාතුරකිනි. නගරවල ඇති ජලය ගලා නොබසින කානු ඩෙංගු මදුරුවන් බෝවන ආකර බඳුය. මෙම පොදු අපවිත්‍ර ජලය බැස යන කානු නිසි ලෙස පිරිසුදු කළ යුතුය.ඒවායෙහි තැනින් තැන ගොඩ ගැසෙන වැලි ගොඩවල් අතර රැඳි දියකඩිති ඩෙංගු මදුරුවන් බෝවීමට හොඳම නිජබිම්ය. මෙම වැලි ගොඩවල් ඉවත් කර ජලය ක්‍රමවත්ව ගලා යාමට ඉඩ සලස්වන්නේ නැති තාක් කල් ඩෙංගු උවදුරෙන් ගොඩ එන්නට නොහැකි වනු ඇත. මඟ දෙපස ඇති කැළි කසළ ඉවත් කිරීම පමණක් නොව අත්හැර දමන ලද ඉඩම් හෝ හිස් බිම්වල ජලය එකතුවෙන තැන් සොයා බලා ඒවාට පිළියම් යෙදිය යුතුය. ඩෙංගු මර්දනය රජයේ, සෞඛ්‍ය අමාත්‍යංශයේ හෝ වෛද්‍යවරුන් සතු වගකීමක් පමණක් නොව එය පොදුවේ සෑම පුරවැසියකුගේ ම මෙන්ම පරිසරය පවිත්‍ර කිරීම හා බැඳුණු සියලුම ආයතනවල විශේෂ වගකීමක් වන බවද කිව යුතුය.ඩෙංගු රෝගය වළක්වා ගත හැකි රෝගයකි. එය මදුරුවකු මගින් බෝවන නිසා නිසි ලෙස මදුරුවන් මර්දනය කිරීමෙන් එය වළක්වා ගත හැකිය. ඩෙංගු මර්දන වැඩසටහන් වර්ෂා සමය තුළ පමණක් ක්‍රියාත්මක කිරීමෙන් ඇතිවන ප්‍රතිඵල සාර්ථක නොවේ. ඒවා වසර පුරාම වසර දෙක තුනක් අඛණ්ඩව සිදු කළ යුතුය. එමෙන්ම ඩෙංගු රෝග තත්වය අඩු වන විට එම වැඩසටහන්වලට ඇති උනන්දුව හා තීව්‍රතාව අඩු නොකළ යුතුය. වැසි රහිත කාලවලදී ද ඩෙංගු මර්දන වැඩසටහන් අඛණ්ඩව සිදු නොකළ හොත් ඩෙංගු රෝගය සාර්ථකව පාලනය කළ හැකි වන්නේ නැත.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=am1201223</link>
    <topic>උණ ඇති දරුවකුට කළ යුතු ප්‍රතිකාර</topic>
    <author/>
    <content>උණ ඇති දරුවකුට කළ යුතු ප්‍රතිකාරසාමාන්‍යයෙන් ශරීර උෂ්ණත්වය සෙන්ටිග්‍රේඩ් අංශක 36.8 හෝ ෆැරන්හයිට් අංශක 98.4ක් වේ. මීට වඩා ශරීරයේ උෂ්ණත්වය ඉහළ ගිය විට උණ ගැනී ඇතැයි කිව හැකිය. උණ යනු රෝග කාරක විෂබීජ සමඟ ශරීරය ඇති කරගන්නා ප්‍රතික්‍රියාවේ අතුරු ඵලයයි. එහෙයින් එය රෝග තත්ත්වයක් නොව රෝග ලක්ෂණයකි. එම නිසා උණ පාලනය කිරීම ප්‍රධාන වශයෙන් සිදු කරන්නේ ශරීරයට ඇති අපහසුතාව අඩු කිරීමට මිස උණ පාලනය කිරීම මඟින් විෂබීජ පාලනය කරන්නට නොවේ.එහෙයින් විශේෂයෙන්ම කුඩා දරුවන්ගේ උණ පාලනය කිරීම සඳහා ඖෂධ වර්ග දිය යුත්තේ උණ ඇතිවූ විට පමණි. එසේ නැතුව උණ නැවත වරක් මතු වෙතැයි සිතා කල් වේලා ඇතිව උණ පාලනය කිරීමට ඖෂධ නොදිය යුතුය. එමඟින් රෝග ලක්ෂණ සැඟවී රෝගියා ගේ සැබෑ තත්ත්වය සහ සංකූලතා හඳුනා ගැනීමට නොහැකි වී රෝගය බරපතළ තත්ත්වයට පත් විය හැකිය.උණ පාලනය කිරිම සඳහා ප්‍රධාන වශයෙන් භෞතික ක්‍රම සහ ඖෂධ භාවිතා කළ හැකිය. භෞතික ක්‍රම වන්නේ කාමර උෂ්ණත්වයේ ඇති වතුර ඇඟෙහි තැවරීම. කිහිල්ල, ඉකිලිය හා බෙල්ල වටා වතුර සහිත රෙදි කැබැල්ලකින් තැවරීම. එම ජලය වාෂ්ප වීම සඳහා සිරුරෙහි ඇති උෂ්ණත්වය උරා ගැනීමෙන් සිරුරේ උෂ්ණත්වය පහළ බැසීම සිදුවේ.ඊට අමතරව ඇඳුම් ලිහිල් කොට හොඳින් වාතාශ්‍රය ලැබෙන තැනක දරුවා තැබිය යුතුය.විදුලි පංකාව ක්‍රියාත්මක කිරීම ජනෙල් ඇර තැබීම හෝ පවන් ගැසීම ද සුදුසුය.එම ක්‍රමවලට අමතරව ඖෂධීය ප්‍රතිකාර ලෙස පැරසිටමෝල් නියමිත මාත්‍රාව අනුව දීම වැදගත්ය. පැරසිටමෝල් දීමේදී වෛද්‍ය උපදෙස් මත දරුවාගේ බරට ගැළපෙන මාත්‍රාව ම දිය යුතු අතර කිසි විටක පැය හයකට පෙර ඒවා ලබාදීම නොකළ යුතුය. එම ක්‍රම භාවිතා කළ ද තදින් උණ පවතී නම් ඒ සඳහා අවශ්‍ය ආදේශන ඖෂධ කිසිවිටක වෛද්‍ය උපදෙස්වලින් තොරව ලබා නොදිය යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=ay1201221</link>
    <topic>කයිට්ස් බළකොටුවේ නිල් ඇස් ඇති සුරූපිනියෝ</topic>
    <author>උපාලි සමරසිංහ</author>
    <content>යාපනයේ සිට ගොඩ බිම පාරෙන් කයිට්ස් දූපත වෙත යාම අද අපේ ගමනාන්තයයි. මේ මුළුමහත් යාපන අර්ධද්වීපයේම ලොකුම දූපත කයිට්ස් යැයි මට සිතේ. වර්ග කිලෝමීටර ප්‍රමාණය දක්වන පොලිස් සිතුවම් දුටු විට මගේ කල්පනාව නිවැරැදි බව තවදුරටත් ඒත්තු යයි. එහි භූමි ප්‍රමාණය වර්ග කිලෝ මීටර් 156.04කි. 1958 වසරේ කයිට්ස් ජැටියේ සිට නාගදීප රාජායතන චෛත්‍යයට පහරදීමට ගිය කුම්භාණ්ඩයන් පිරිසක් ගැන ටාසි විට්ටච්චි ලියූ සටහනක් මම පෙර දිනක ඔබට ලීවෙමි. එම හද සසලවන පුවත් නැවත සංවේදී ඔබේ මතකයට නැඟීම යුතු නොවේ.එනිසා කයිට්ස් ජන ජීවිතය සොයමින් මමත්, විමලුත්, අනුරංගත් මේ දූපතේ හැම බිම් අඟලකම කරක් ගැසුවෙමු. යාපනයේ සිට කයිට්ස් දක්වා දිවෙන ගොඩබිම් මාර්ගයේ දුර කිලෝමීටර් 18කි. ඉස්සන් කොටුවල වැඩ කරන සිනහ පිරි මුහුණින් සිටි අහිංසක දෙමළ මිනිස්සු ඉස්සන් කූඩවල රැගෙන වෙළෙඳපළට ඇදෙන සුළු වෙළෙඳුන්, ඈතින් පෙනෙන පොල් හා තල් රුප්පා, කරදිය මුසු දළ සුළඟ දැන් අප ළඟ නැත. ඒ සුන්දර දසුන් සහිත මාර්ගයට වඩා කයිට්ස් අපේ සංවේදනා අවුළුවයි.එහි වැල්ලබඩ පැත්තේ පුංචි පුංචි නිවෙස් කිහිපයකි. ඒ මිදුල්වල කෙළිදෙලෙන් නටනා දූවිල්ලෙන් නැහැවුණ ළමා ළපටි පෙළකි. ඒ සිරුරු දුප්පත්කමේ දරිද්‍රතාවේ මං ලකුණු පෙන්වන කැඩපතක් වැන්න. අපි ඒ කිරි දරුවන්ගේ සිනා දකිමින් රථය තවත් ඉදිරියට ගෙන ගියෙමු.කලින් ඊ.පී.ඩී.පී. මුරපොළ පැවැති හරියේ විශාල මිදුල් සහිත අක්කර භාගය තුන් කාල ඉඩම් සහිත ගෙවල් කීපයෙකි. එහි මිනිස් පුළුටක් නැති ගාණය. කොටි සාපයට ලක් වූ ජන ජීවිතයේ ශේෂයන් තැනින් තැන දැකිය හැකිය. මරණ බියෙන් තැති ගත් ඔවුහු, මාලිගා වැනි මේ ගෙවල් දමා ගොස් දැන් විදේශගත වී සිටිති. මෝටාර් වෙඩි හඬින් පිපිරුණු මේ ගෙවල් දොරවල් දකින ඕනෑම කෙනකුට ‘අනේ අපොයි’ කියැවෙයි. ත්‍රස්තවාදී යුද්ධයේ බියකරු සෙවණැලි මෙන් ඉතිරි වූ දෙමළ අනාථ පවුල් කීපයක් එවැනි ගෙවල්වල රැඳී සිටිනු දුටුවෙමු.මෙහි ග්‍රාම සේවා වසම් 54කි. ජනගහණය 41,114ක් බව පොලිස් වාර්තා කියයි. මේ සියලු ජනතාව අතර සිංහලයන් දෙදෙනෙකු හා මුස්ලිම්වරුන් 12 දෙනකු හැරුණු කොට අනෙක් සියලුම ජනතාව දෙමළය. එහෙත් ඔවුන් අතර සහජීවනය සමානාන්මතාව ඉතා ඉහළය. ඔවුන් අතර ඉඳහිට මායිම් වැටකට රණ්ඩුවක් මිස බරපතළ අපරාධ බොහෝ අඩුවීම මීට සාක්ෂියකි. මේ දූපතට ද පානීය ජලය ලැබෙන්නේ හෝරා කීපයකි.උදෑසනම කළගෙඩි, බෝතල්, ප්ලාස්ටික් භාජන රැගත් ළමා ළපටින්, කාන්තාවන් වතුර කරාම ළඟ පෙළ ගැසී සිටිති. රජය එම වේලාවන්හිදී වතුර ටික ලබාදෙන්නේ ද අධික වියදමක් දරමිනි.කයිට්ස් පොලිසියට ද වැඩ බහුලය. තම දූපතේ සිවිල් පරිපාලනය ග්‍රාම සේවා වසම් 54 මඟින් ඉටු කරන අතරම, අවට ඇති එළුවතිව්, කරෙයිනගර්, නාගදීපය, කුරිකට්ටුවාන්, පුංකුඩුතිව්, මණ්ඩතිව් ආදී සියලු දූපත්වල මුරපොළ පවත්වා ගැනීමට ඔවුනට සිදුව තිබේ.‘පෝට් හැට්ල්ගිල්’ දූවිල්ලෙන් වැසුණු කයිට්ස් ළපැටියෝමහපොළොව සමඟ පොරබදන මේ මිනිස්සු කොන්ක්‍රීට් වනාන්තරයේ අපට ආදර්ශයකි. ඔවුන් වෙනත් දූපත්වල ජනතාව මෙන් ධීවර රස්සාව මතු නොව ගෙවතු වගාව ද එළවුළු වගාව ද එමතුදු නොව දුම්කොළ වගාව ද කරති. තල් රා නිෂ්පාදනය ද, සත්ත්ව පාලනය පැත්තෙන් ඔවුන් වඩාත් සක්‍රීය පිරිසකි. ඔවුනගේ බොහෝ ගෙවල්වල එළුවෙක් හෝ දෙදෙනෙක් හෝ සිටිති. නැතිනම් කුකුළකු හෝ තාරාවකු හෝ දැකිය හැකිය.එළුවන් අන් අයගේ ගෙවතු වගාබිම් වලට ඇතුළු වී විනාශ කරනු ඇතැයි සිතා එළු හිමියෝ තම එළුවන්ට ත්‍රිකෝණ ආකාරයට ශක්තිමත්ව බෙල්ලට හිරවන ලෑලිවලින් සදන කිසියම් උපකරණයක් බඳිති. මේ ලෑලි පටි බොහෝ විට තල් ලීයෙන් සැදුණකි. ඒ උපකරණය නිසා සතුන්ට ඇතුළු විය හැකි වන්නේ හිස් තණ බිම්වලට පමණි. එසේම පාර දෙපස තණ තීරුව උලා කෑමට ද උන්ට ඉඩ ලැබේ. මේවාට දෙමළ බසින් කියන්නේ ”තඩුප්පු කෝනම්” කියාය.වගා බිම් කරන අයද තම ගෙවතු වැට බැඳීමෙන් ආවරණය කරගන්නා අතර සත්ත්ව පාලකයෝ ද තම එළුවන් එසේ පාලනය කරති. තමන්ගේ සතුන් අයාලේ යවන, අනුන්ගේ වගා බිමට යවන ඇතැම් නාගරිකයන්ට එය කෙතරම් පූර්වාදර්ශයක් දැයි මම සිතමි.තක්කාලි, මෑ, බටු, මිරිස්, නිවිති, ගෝවා වැනි වගාවන් මේ දූපතේ සරුවට කැරෙයි.ඕලන්දකාරයන් වෙනත් දූපත් තම අයිතියට නතු කැරගන්නාක් මෙන්ම කයිට්ස් දූපත ද ග්‍රහණයට ගෙන තිබිණි. ‘කයිට්ස්’ යනු ඔවුන්ගේ නගරයක නමකි. මෙහි මුහුද අද්දර පවත්නා ඕලන්ද බළකොටුවේ නටබුන් අදත් දැකිය හැකිය. හුණු වැරැටියෙන් තනාගන්නා ලද විශාල බදාම මී ඉටියෙන් තවරා මෙහි කපරාරුව සකස් කැර ගෙන ඇති අතර විශාල වපසරියක මේ බළකොටුව ව්‍යාප්තව තිබූ බව පෙනෙයි. එය මහල් කීපයකින් ද යුක්තය. ළඟින් පෙණෙන වෙරළ තීරය ඕලන්ද යාත්‍රා අංගනයක් ලෙස යොදා ගත් බව ගම්වැසියෝ කියති.අපි එම බළකොටුව නිරීක්ෂණයේ යෙදෙනු දුටු එගම්වැසියෝ දෙදෙනෙක් අප වෙත ආහ. මා සමඟ පැමිණ සිටි කයිට්ස් පොලිස් කොස්තාපල් අජිත් සිංහල මෙන්ම දෙමළ බස ඉසුරුවීමේ දක්ෂයෙකු වීම නිසා අපට සන්නිවේදනයේ ගැටලුවක් නොවීය.මා අසන ප්‍රශ්න දමිළ බසට පෙරළිණ. නැවත සිංහලයෙන් මට උත්තර ලැබිණි. සින්නයියා කුමාර් (52) අපේ කතාවට එක්විය.මේ ලන්දේසි බළකොටුව අප පුංචි කාලෙත් මෙහෙමයි.අපි අහලා තියෙන දේවල්වල හැටියට ලන්දේසි ඒ කාලේ මේ බළකොටුවේ ඉඳන් නිතර ඉන්දියාවට ආවා ගියා. කොටින් ම ඉන්දියන් සාගරයේ තම අණසක ඔවුන් පවත්වා ගන්නේ මේ දූපත්වල ඉඳන්. ඔවුන් ගෙනාපු ලස්සන කුමාරියන් මේ බළකොටුවේ රඳවා තබාගෙන මුහුදේ වැල්ලෙ අව්ව තපිමින් විවේක ස්ථානයක් හැටියට එදා මේවා පාවිච්චි කළේ. මේ බළකොටුවෙ පවුර හරිම ශක්තිමත්. හුණු වැරැටියෙන් මී ඉටියෙන් කලවම් කරලා බඳාම බැඳලා තියෙන්නේ.” ඔහු කියයි.අපි අක්කරයක පමණ වපසරියක විහිදුණු මේ බළකොටුව පුරා ඇවිද්දෙමු. එහි ගිනි උදුන් දැල්වූ තැන්වල ශේෂයන් පෙනෙයි. ඒ අසල ඕලන්ද කාලෙට අයිති පල්ලියක් ද තිබුණු ලකුණු මෙගම්වැසියෝ අපට පෙන්වා දුන්හ. රවී චන්ද්‍රන් වේට්ට්‍රිවේල් (43) අප සමඟ කතාවට එක්වූයේ මේ මොහොතේදිය.”මේ ඔක්කොටම වඩා අසිරිමත් තැනක් තියෙනවා තවමත් මහ මුහුදේ. ඒ තමයි “ගල්පල්ලිය”. ගල්පල්ලිය කීවාට ඒකට කියන්නෙ “පෝට් හැට්ල් හිල්” කියලා.” ඔහුගේ කතාව අපට තවත් බොහෝ දේ පාදා දෙන උල්පතක් බඳු විය.එම දූපත අද තනිකරම නාවික හමුදා කඳවුරකි. මහ මුහුද මැද වෙරළ තීරයේ සිට කිලෝ මීටර 3 පමණ ඈතින් පිහිටි මේ කඳවුරට යන්නට සිවිල් ජනතාවට තහනම්ය.”උතුරේ ත්‍රස්තවාදින්ගෙන් අපි බැට කන වේලාවෙ දකුණෙත් ඔයගොල්ලන්ගේ ත්‍රස්තවාදි නායකයෙක් හිටියා. එයා අල්ලාගත්තම මුලින්ම හිර කරලා තිබුණෙ ඔය ගල්පල්ලියෙ. මගෙ නම සඳහන් කරන්ඩ ඕනෑ නෑ. ඒක සහතික ඇත්ත.” නම හෙළි නොකරන කයිට්ස් වැසියෙක් අපට කීවේය.ඕලන්ද බළකොටුවේ නටබුන් ත්‍රස්තවාදීන්ගේ ගොදුරු බවට පත් නිවෙස්සින්නයියා නැවත හඬ අවදි කරමින් “පෝට් හැට්ල් හිල්” ගැන තවත් දේ කියයි.”මහත්තයො, මං පුංචි එකා කාලෙ ඒක දූපතක තිබුණු මහ ගෙයක්. ඒකට කියන්නෙ පුදතම්බි බැඳපු කොටුව කියලයි. ඒකෙ පාලකයා පුදතම්බි. ඒ කාලෙ ඕක ලයිට් හවුස් එකක් විදියටත් පාවිච්චි කරලා තියෙනවා. මට මතකයි ඔය මුහුද මැද පුංචි දූපතෙත් ළිං තුනක් තිබුණා. එක ළිඳක උණුවතුර. අනෙකෙ ඇල්වතුර. අනෙක් ළිඳේ තිබුණෙ ඊයම් වගේ දේ.මේ මිනිසා කියන්නේ ඇත්තක් ද? කොයි හැටි වෙතත් ‘පෝට් හැට්ල් හිල්” පිළිබඳව ජනතාව අතර නොයෙක් ජනකතා පවතී.අපි එතැනින් පිටවී ඊ.පී.ඩී.පී කඳවුර පැවැති තැනට ඉක්මනින් ළඟා සමු.කයිට්ස් දූපතේ සිරියාව මහදට වඩාත් දැනුණේ ඒ මොහොතේදිය. අඳුර තුනී සළු එළමින් තිබේ. ගව පට්ටි, එළු රංචු දක්කාගෙන යන දර්ශනය කදිමය. රන්පැහැ හිරු රැස් වැටී දූපතේ ගස් කොළන් අතර චමත්කාරයක් මවයි.අද ඊ.පී.ඩී.පී. මුර පොළක් පැවැති තැන ඇත්තේ යුද හමුදා කඳවුරකි. මේ ජන ජීවිතය සාමාන්‍ය අතට පෙරැළෙමින් තිබේ. මම ඒ අතර ඇවිදිමින් විමර්ශනය කළෙමි. තම මව සමඟ කඩුල්ල ළඟ සිටි වෙරෝනිකා ජේසුදාසන් සමඟ මම කතා කළෙමි. ඇගේ පියාට හොඳින් සිංහල කතා කළ හැකිව තිබිණ. ඇගේ පියා සුද්දන්ගේ නාවික හමුදාවේ විශ්‍රාමික නිලධරයෙකු වූ අතර සමාදාන විනිශ්චයකාරවරයෙක් ද වෙයි. ඉතාම චතුර ලෙස ඉංගිරිසි හා දෙමළ බස කතා කරන වෙරෝනිකාගේ අදහස් සිංහලට පෙරළුවේ ඔහුය.”මං කයිට්ස්වල ඉපදුණාට යුද්ධය කාලේ හිටියෙ වැල්ලවත්තේ. මං ඉගෙන ගත්තෙ කොළඹ. අද ඉගෙන ගන්ඩ ළමයිනට ස්කෝල තියෙනවා. යන්ඩ එන්ඩ බස් කීපයක් තියෙනවා. එදා අපට අකුරට යනවා තබා අපෙ අම්මා තාත්තා බලන්ඩ කොළඹ ඉඳන් යාපනයට එන්ඩ පුළුවන්කම තිබුණෙ නෑ. ඒ අනුව ආණ්ඩුව මේ ජනතාව බේරා ගත් එක හොඳයි.”වගා බිමක්උදෑසන වතුර පෝලිම”මේ මිනිස්සු කොයිතරම් ධෛර්යවන්තව තමන්ගෙ වගාබිම් රැකගෙන එළු ගව රැළ රැකගෙන ධීවර රස්සාව කරගෙන ජීවත් වෙනවාද? ඔවුන් රජයෙන් අමුතු දේවල් ඉල්ලන්නේ නෑ. රජය අපට ලබාදුන් නිදහසම ඇති. පානීය ජලය ප්‍රශ්නය තියෙනවා. එදා වෙඩි බෙහෙත් ගඳ පැතිරුණු මේ යාපනය අද ආයිත් සිවිල් මිනිසුන්ගේ පාලනයට ලැබිලා. ලංකාවේ සුන්දරම පළාත යාපනය. අප සිංහල ජනතාවට ආදරෙයි. ඔවුන් හා අප සාමකාමීව අනාදිමත් කාලයක් ජීවත් වුණා. සැකය කුතුහලය ඒ අය කෙරෙහි ඇති කළේ පටු අදහස් තිබුණු කල්ලි. ඒත් එහෙම දෙයක් නෑ. මං ඉගෙන ගත්තෙත් සිංහල ප්‍රදේශවල නිසා මා ඒක දන්නවා.”ඇයත් ඇගේ පියාත් මෝටාර් පහරින් කුඩුපට්ටම් වුණු මාළිගා වැනි නිවෙස් තිබූ තැන් කිහිපයක් වෙත අප කැඳවාගෙන ගියහ. ජේසුදාසන් මහතා මෙසේ කීවේය.”මේවා දැන් කුණු කොල්ලයට විකිණෙනවා. මේවායේ හිටපු ඒ මිනිස්සු එදා ත්‍රස්තවාදීනට බියේ මේ පළාත දාලා විදේශවලට ගියා. අපට ලැබුණු මේ සාමය නැති කරන්ඩ කාටවත් ඉඩ දෙන්න එපා” ඔව්හු එක හඬින් ඉල්ලා සිටිති.කයිට්ස් දූපත ගොඩ නගන්නට රජය හා ඊ.පී.ඩී.පී ය හා එක්ව සංවර්ධන ඉලක්ක රැසක් ක්‍රියාත්මක කළත් තවමත් ඔවුන්ට රැකියා ප්‍රශ්නය විසඳී නැත. විදුලිබලය, පානීය ජල ප්‍රශ්න ද නැතුවා නොවේ.වෙරෝනිකාගේ මව එල්.ටී.ටී.ඊ. තර්ජන කාලයේ ඊ.පී.ඩී.පි යේ සන්නද්ධ හමුදාවේ සේවය කළ අයෙකි. ඔවුන් ද ඒ ශාපයෙන් ගලවා ගත්තේ හමුදාවේ මානුෂිය මෙහෙයුමය.කයිට්ස් දූපතේ ද වෙරෝනිකා වැනි උසස් පෙළ ද විශිෂ්ට ලෙස සමත් දරු දැරියෝ සිටිති. ඔවුනගේ හෙට දවස සකස් කර දීමට ද අපට වගකීමක් ඇත.කයිට්ස් පොලිසිය අසබඩ මෝටර් යාත්ත්‍රික කාර්මිකයෙක් සිටී. ඒ තිස්ස කළුපහනය. මේ දූපතේ බොහෝ යාන්ත්‍රික වැඩ කෙරෙන්නේ තිස්සගේ දෑතිනි.ඇහැළියගොඩ ප්‍රදේශයේ සිට කයිට්ස් දූපතට පැමිණි ආතර් ද සිල්වා කළුපහන තිස්ස කළුපහනගේ තාත්තාය. කයිට්ස් හි පදිංචි කාන්තාවක සහේට ගත් ඔහු, පුතාත් සමඟ එහිම පදිංචි විය.එදා කයිට්ස්වල සිංහලයන් හා දමිළයන් අතර තිබුණු වාර්ගික සුහදතාවට මීටත් වඩා නිදසුනක් ඇද්ද?එල්.ටී.ටී.ඊ. තර්ජන මැද්දේ දරු දෙදෙනා හා දමිළ පිරිස සමඟ වින්ද දුක් ගැන තිස්ස කළුපහන කියන කතාව ලබන සතියේ...උපාලි සමරසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=ay1201222</link>
    <topic>දුර පළාතක ආරණ්‍ය සේනාසනයකට ගිහින් භාවනා කරන්න ආසයි</topic>
    <author>සාගරිකා දිසානායක ජයසිංහ</author>
    <content>ජාතික රෝහලේ ජාතික පුහුණු සම්බන්ධීකාරිනී පුෂ්පා රම්‍යානි සොයිසාමෙවර “ඇයත් එක්ක පැයක්” සාකච්ඡාවේ කතා නායිකාව සොයා ගෙන අපි ගියේ වෙනදා වගේ නිවසකට නොවේ, රෝහලකට. කොළඹ ජාතික රෝහලේ හදිසි අනතුරු අංශයට. එහි දෙවැනි මාලයේ දේශනාගාරයට යාබදව පිහිටි නිල කාමරයේදී අපට හමු වූ ඈ කොළඹ ජාතික රෝහලේ ජාතික පුහුණු සම්බන්ධීකාරිනී ආචාර්ය පුෂ්පා රම්‍යානි සොයිසා. අප යන විටත් ඈ යාබද දේශනාගාරයෙහි පුහුණු වන හෙද හෙදියන් පිරිසකට දේශනයක් පවත්වමින් සිටියා.සුපුරුදු ළෙංගතු සිනාවෙන් කතාවෙන් අප පිළිගත් ඈ මොහොතකට යළිත් දේශනාගාරයට දිව ගියා. එම හෙද පිරිසට යම් කටයුත්තක් පැවරූ ඈ අප වෙත දිවැවිත් පිළිසඳර ආරම්භ කළා.”සිනා නගන්නී ලැසි ලැසි ගමනින් යන්නී ඔමරි කරන්නී ඇඳ වට කැරකී යන්නී විදුලිය වැන්නී කෙඳිරිලි හඬට දුවන්නී” බෙහෙත් දෙවන්නී ගිලනුන් සනහාලන්නී”ඇගේ කඩිසර ගමන බිමන, කතා විලාසය සියල්ල මට එක්වරම සංගීත් නිපුන් සනත් නන්දසිරි ගයන ඉහත ගීතයේ පදවැල් සිහිපත් කළා. හැබෑවටම එය ඇයටම ලියූ ගීතයක් වගෙයි. ගීතයේ කියැවෙන කතන්දරය කුමක් වුවත් එහි කියැවෙන හෙදිය ගේ ස්වභාවය නම් පුෂ්පා ගේ ස්වරූපය හා සමඟ අපූරුවට ගැළපෙන්නක්.”ඉතින් මොනවද මගෙන් කෙරෙන්න ඕනෑ? ඈ පිළිසඳර පටන් ගත්තේ කවදත් සුපුරුදු පැනය අසමින්. ඒක සුපුරුදු පැනයක් කියලා කිව්වෙ දන්නා හඳුනන කවුරුත් බොහෝ විට ඈ අමතන්නේ රෝහල්ගත වූ රෝගියකු ගේ වගතුග අහන්න නැතිනම් වෙනත් උදව්වක් උපදේශයක් ලබා ගැනීමේ බලාපොරොත්තුවෙන් වන නිසා.ඒ කොයිකාටත් ඇගෙන් ලැබෙන කාරුණික පිළිතුරත් ප්‍රතිචාරයත් ඒ පැනයත් සමඟ බැඳී තිබෙනවා. ඇගෙන් උදව්වක් උපකාරයක් උපදේශයක් පතන කොයි කාටත් එක වගේම ඈට පුළුවන් උපරිමයෙන් සාධාරණය ඉටු කරන්නට උත්සාහ කිරීම ඈ වෙතින් අප දුටු සුවිශේෂ උතුම් ගතියක් බව නොකියාම බැරි තරම්.පුෂ්පා, ඔබ ගැන නොදන්නා පාඨකයන්ට දැන ගන්නට ඔබේ ජීවිතයේ ඇරැඹුමත් සමඟම කතාව පටන් ගමුද?”මමත් ආසයි මගේ ජීවිතේ පටන් ගත්තු හැටි ආයෙමත් සිහි කරන්න. මම පුෂ්පා රම්‍යානි සොයිසා. ඉපැදුණේ 1967 ජනවාරි විසි හත්වැනිදා කොළඹදි.මගේ තාත්තා විජේදාස සොයිසා. වෘත්තියෙන් දේශීය වෙද මහත්තයෙක්. අම්මා මැගිලින් සිල්වා. ඈ රැකියාවක් කළේ නෑ. අපි පදිංචි වෙලා හිටියේ රත්මලානේ. මගේ පියා ඒ කාලේ රත්මලාන ප්‍රදේශයේ ඉතාම ජනපි‍්‍රය දක්‍ෂ වෙද මහත්තයෙක්. බෙහෙත් සාප්පුව තිබුණෙත් අපේ නිවසට යාබදවමයි.මම පවුලේ බාලයා. මට වැඩිමල් අක්කලා දෙන්නයි. අයියයි. අපේ අම්මයි තාත්තයි අපි හතර දෙනා හැදුවේ වැඩුවේ බොහොම ධාර්මිකව. සිංහල සිරිත් විරිත් අනුව. දරුවන්ට දෙන්න පුළුවන් ලොකුම දායාදය “උගත්කම” කියලයි අම්මා තාත්තා දෙන්නාම සැලකුවේ. ඒ අරමුණ ඉටු කරගන්නට ඔවුන් ඉතා කැපවීමෙන් කටයුතු කළා. අම්මයි තාත්තයි අපිට කොයිතරම් ආදරේ කළාද කියනවා නම් අද මට හිතෙන්නේ ලෝකයේ හිටපු හොඳම අම්මයි තාත්තයි හිටියේ අපිට කියලයි.” ඈ පවසන්නේ උතුරා යන මවුපිය සෙනෙහසින්.ඔබ පුංචි කාලේ කවරාකාර චරිතයක් ද?අපොයි මං හරි දඟයි. මම පවුලේ බාලයා නිසාද මන්දා මගේ අම්මා මට උපරිම නිදහසක් දුන්නා. දිව්වා පැන්නා. නැටුවා ගැයුවා. සින්දු කීවා. සණ්ඩු වුණා. යාළු වුණා. ඉව්වා පිහුවා. මැහුවා ගෙතුවා.මම ගියේ ගල්කිස්සේ උසස් බාලිකාවට. පාසල් කාලයේ මා තරම් දක්‍ෂ ක්‍රීඩිකාවක් මුළු බස්නාහිර පළාතේම හිටියේ නෑ. දිවීම් පැනීම්, හෙල්ල විසි කිරීම, කවපෙත්ත විසි කිරීම, යගුලිය දැමිම නෙට් බෝල් මේ කී නොකී හැම ක්‍රීඩාවකින් ම පාසල් මට්ටමින්, දිස්ත්‍රික්ක හා පළාත් මට්ටමින් හැමදාමත් ජය ගත්තේ මමයි. පාසල් යන කාලේ මගේ නම හරි ජනපි‍්‍රයයි.ඔබ නටන්න ගයන්නත් හපන්ඔව්. පුංචි කාලේ ඉඳලාම ඕනෑම ගීතයක් එක පාරක් ඇහුවාම මට ඒ වගේම හොඳට එය ගයන්න පුළුවන්. නටන්නත් එහෙමයි. පාසලේ මම සින්දු ;නාකියාපු, නොනටාපු රඟ නොපාපු විවිධ ප්‍රසංගයක් නෑ. මම අටේ පන්තියේ සිට දහවැනි ශ්‍රේණිය දක්වා විශාරද නන්දා මාලනී ගුරුතුමියගේ සංගීත ආශ්‍රමයෙන් සංගීතය ඉගෙන ගත්තා. හැබැයි කතාවට ටිකක් ලජ්ජයි. මම කට අරින්නැතුව සබකෝලෙන් සිටින විට මගේ ලොකු අක්කා මට කතා කරන හැටි කියා දීලා මගේ සබකෝලය නැති කළා. ඊට පස්සෙ මම පාසලේ කතා කරන විට බොහෝම ඉහළ ප්‍රතිචාර හිමි වුණා. කථික තරග, විවාද තරග හැම එකකින් ම ජය ගත්තා.මම පුංචි කාලේ ඉඳලාම දහම් පාසල් ගියා. අපි පදිංචි වෙලා හිටියේ රත්මලානේ දහම් මාවතේ. අපි අවට නිවාසවල ගෑනු පිරිමි ළමයි එකතු වෙලා යොවුන් සමාජයක් පිහිටුවා ගත්තා. යොවුන් ගැහැනු පිරිමි ළමයි කවුරුත් එකතු වෙලා විශාල සහයෝගයකින් ගමේ පොදු වැඩට දායක වුණා. එහිදි අපි හැමෝම අක්කලා නංගිලා අයියලා මල්ලිලා වගේ ලොකු සහෝදරත්වයකින් කටයුතු කළා මිසක් අනවශ්‍ය විදිහට ප්‍රේම සම්බන්ධතාවක් වත් ගොඩ නඟා ගත්තේ නෑ.යොවුන් සමාජය මගින් විවිධ වැඩසටහන් රාශියක් පටන්ගත්තා. ඩෙංගු මර්දන වැඩසටහන්, පෝය දිනවලට ආගමික වැඩසටහන්, විවිධ සංස්කෘතික වැඩසටහන්. මේවාට ක්‍රියාකාරීව දායක වීමටත් ලද පන්නරය අදත් මගේ ජීවිතයට විශාල පිටිවහලක් වෙලා තිබෙනවා.” ඈ කියන්නේ සතුටින්.එදිනට නියම වූ දේශනයක් අතරමැදදී අප හා කතා බහේ යෙදෙමින් ඈ සිසුන්ට දැනුම බෙදාදීමේ කාරියත් සමබරව කරගෙන ගියා. වරින් වර දේශනාගාරයට දුව ගොස් සිසුනට ප්‍රායෝගික වැඩක් පැවරූ ඈ යළිත් අප වෙත පැමිණියා.එකවර වැඩ කිහිපයක් කරන්නට ඔබට හොඳට හුරු පාටයි?අපොයි ඔව්. මගේ මුළු ජීවිතේම එහෙමයි. හැම දේම කරනවා. හැබැයි එක වැඩක්වත් පටලවා ගන්නෙ නැතිව වැඩ සියල්ලම හරියට කරගන්න මට පුළුවන්.ඒ සාර්ථකත්වයේ රහස?ඕනෑකම සහ කැපවීම. අලස නොවීම. උත්සාහය සහ කාලය කළමනාකරණය.ඔබ හෙදියක් වුණේ බොහොම ළාබාල වියේදිමයිපාසල් සමයේදීමයි. ඒත් මගේ කැමැත්තට නොවෙයි.එහෙම කියන්නේ ඇයි?මම උසස් පෙළ සඳහා තෝරා ගත්තේ ජීව විද්‍යා විෂය ධාරාව. ඒ වෙන විට මගේ දෙවැනි අක්කා හෙදියක්. ඒ කාලෙ හෙද පුහුණුවට අයැදුම්පත් කැඳෙව්වාම අක්කා මටත් හොරෙන් මා වෙනුවෙන් ඊට ඉල්ලුම් පත්‍රයක් යවලා. සම්මුඛ පරීක්‍ෂණයට කැඳෙව්වාමයි මම දැන ගත්තේ. ඒ දවස්වල මම ලේ දකින්න බයයි. ඒ නිසාම හෙදියක් වෙන්නට කැමති වුණේ නෑ. ඒත් අක්කගේ ඉල්ලීමට මම සම්මුඛ පරීක්‍ෂණයට ගියා. සමත් වුණා. 1988 දි මට හෙදියක ලෙස මුල්ම පත්වීම ලැබුණේ කොළඹ මහ රෝහලේ පනස් දෙකේ වාට්ටුවට.රැකියාවේ මුල්ම අත්දැකීම මතකද?අපොයි ඔව්. ඒ පිළිස්සුම් ඒකකය. ආපු ගමන් වාට්ටු වටේ යමින් පුහුණුව. පටන් ගන්න විටම දැක්කේ සර්වාංගෙම පිච්චුණු රෝගියෙක්. දැක්කා විතරයි මම කලන්තේ දාලා වැටුණා. මුලදි නම් ලෙඩ්ඩු දකින විට මම කලන්තේ දාලා වැටෙනවා. පස්සේ පස්සේ මේ රෝගීන් හෝදලා, පිහදාලා තනිවම තුවාලවලට බේත් කරන්න මම පුරුදු වුණා. අසරණ රෝගීන් ගැන පුදුම කරුණාවකින් මගේ හිත පිරී ගියා.ඔබේ පුහුණුව ලංකාවෙන් ඔබ්බට පැතිරුණු එකක්.ඔව්. මම දේශීය වශයෙන් හෙදියක ලැබිය යුතු සෑම පුහුණුවක් ම ඉතා සාර්ථකව නිම කරලා තිබෙනවා. විශේෂයෙන්ම හදිසි අනතුරු හා හදිසි අනතුරකින් පසුව රෝහලට පැමිණෙන රෝගීන් කළමනාකරණය පිළිබඳ දෙස් විදෙස් පුහුණු පාඨමාලා රැසකට සහභාගී වුණා. ඉන්දියාව, ජපානය, සිංගප්පූරුව, ඇමෙරිකාව වැනි රටවලින් භීෂණ සමයේත්, සුනාමි උවදුර වැනි ආපදා ඇතිවූ පසුවත් අනතුරු හා විපතට පත්වූවනට ප්‍රතිකාර කිරීමේදී උපයෝගී කරගන්නට මට අවස්ථාව උදා වුණා.2010 වසරේදී ඇමෙරිකාවේ ශ්‍රී ලංකා තානාපති ගේ ඇරැයුමෙන් හදිසි අවස්ථා කළමනාකරණය පිළිබඳ ඇමෙරිකාවේ ලොස් ඇන්ජලීස් නුවර පැවැත්වුණු තෛ‍්‍ර මාසික වැඩමුළුවකට සහභාගී වුණා. මේ වැඩමුළුවට ලෝකයේ රටවල් පහළොවක ආපදා සහ ආරක්‍ෂාව භාරව කටයුතු කළ සුවිශේෂී නියෝජිතයන් මුණ ගැසී ඔවුන්ගේ අත්දැකීම් සහ දැනුම හුවමාරු කරගන්නට මට අවස්ථාව ලැබුණා.ලංකාවේ නියෝජිතවරිය වශයෙන් එහිදී ඔබෙන් ඉටුවූ මෙහෙවර කවරාකාරද?ඒ කාලේ අපේ රටේ පැවැති යුදමය වාතාවරණය ගැන, පුංචි රටක් වෙලත් අපි යුද්ධය ජයගත් ආකාරය ගැන, යුද්දෙන් අනතුරට පත් සතුරු මිතුරු හැම දෙනාටම එකම ආකාරයෙන් ප්‍රතිකාර ලබා දී ඔවුන් රැක බලාගත් ආකාරය ගැන, සත්‍ය වූත් ඉතා පැහැදිලි වූත් චිත්‍රයක් ලෝකයා හමුවේ තබන්නට එහිදී මට හැකි වුණා. ඒ අසා ඇතැම් බටහිර රටවල් අපේ රට පිළිබඳ දරා සිටි ඇතැම් දුර්මත ඉවත් කර ගත්තා. එය රට වෙනුවෙන් මට ඉටු කළ හැකි වූ විශාල යුතුකමක් සේ සලකනවා.ඔබ ඉන් පෙර ජපන් රටටත් ගියා?1996 දි මම ආපදා කළමනාකරණය පිළිබඳ සේවාස්ථ අධ්‍යාපනික වැඩමුළුවකට සහභාගී වීම සඳහා ජපන් රටට ගියා. එය වසරක පුහුණුවක්. ඒ වගේම විවිධ පුහුණු වැඩසටහන් සඳහා මම විවිධ රටවලට ගොස් තිබෙනවා.එසේ ලබන පුහුණුව ඔබ යළිත් රටට ලබා දෙනවාද?ඔව්. මම ආපහු ඇවිත් මේ දැනුම අපේ රෝහලේ දියුණුව සඳහා යොදවනවා. හැම වසරකදීම මම රටේ විවිධ රෝහල්වලින් පැමිණෙන හෙද හෙදියන් 27,000 ක් පුහුණු කරනවා. යුද හමුදාව, නාවුක හමුදාව, ගුවන් හමුදාව වගේ ආයතනවල පිරිස් සඳහා ආපදා කළමනාකරණය පිළිබඳ හෙද පුහුණුව ලබා දෙනවා.ඔබගේ මූලිකත්වයෙන් හදිසි අනතුරු අංශයේ සිදු වූ වෙනස්කම් මොනවාද?ලෝකයේ ආපදා අවස්ථාවලට මුහුණපාන රෝගීනට සත්කාර කිරීම සඳහා පිළිගත් ක්‍රමවේදය ”ඊපඪචඨඥ”යනුවෙන් හඳුන්වනවා. මෙය ලෝක යුද්ධ සමයේදී යුද්ධයෙන් අනතුරට පත්වන සෙබළුන් ගේ අනතුරුදායක තත්ත්වය හඳුනාගෙන ඔවුන් වර්ගීකරණය කොට අවශ්‍යතාව මූලික කොටගෙන ප්‍රතිකාර කිරීමේ ක්‍රමවේදයක්. ලංකා රෝහල් ඉතිහාසයේ ප්‍රථම වරට මා කොළඹ හදිසි අනතුරු ඒකකයේ ඊපඪචඨඥඒකකයක් ඇති කළා.ඒ අනුව පසුගිය යුද සමයේ කොළඹ බෝම්බ පිපිරූ අවස්ථාවල ඊට ගොදුරු වූ රෝගීන් වගේම සුනාමි ඇතුළු ස්වභාවික විපත්වලට ගොදුරු වූ අයගේ අසාධ්‍ය තත්ත්වය අනුව වර්ගකොට ප්‍රමුඛතාව දී ප්‍රතිකාර කිරීමෙන් මිනිස් ජීවිත රාශියක් බේරා ගන්නට අප සමත් වුණා.ඔබ ජාතික රෝහලට සංස්කෘතිකාංගත් හඳුන්වා දුන්නා.පසුගිය වසරේ අපි රෝහලට අලුතින් සංස්කෘතික ඒකකයක් හඳුන්වා දුන්නා. අපේ රෝහලේ ලොකු කුඩා හැම සේවක අංශයක් ම නියෝජනය වන පරිදි එය සකස් වී තිබෙනවා. සෞඛ්‍ය ඇමතිවරයාගේ පටන් සුළු සේවකයා දක්වා වූ මානව සම්පත ඊට දායක වී සිටිනවා. මෙතෙක් අප ඉටු කළේ හෙදකමත් වෙදකමත් පමණයි. දැන් අපි සංගීතය, නැටුම්, ගැයුම්, වැයුම් මගින් රෝගීන් ගේ මෙන්ම සේවක සේවිකාවන්ගේ ද මනස සුවපත් කරනවා.සෞඛ්‍ය අමාත්‍යාංශයේ මෙතෙක් තිබුණේ වෘත්තීය සමිති විතරයි.අපි ඒ සංස්කෘතියට තිත තිබ්බා. සංස්කෘතික ඒකකයට දැන් රට පුරා හැම රෝහලකින්ම ඉල්ලුම්පත්‍ර 5000 කට වඩා ගලාගෙන එනවා. කලා කුසලතා සහිත අපේ සහෝදර සේවක සේවිකාවන් හැමදෙනාටම අවස්ථාවක් ලබා දෙන්නට අප අදහස් කරනවා. මෙතෙක් අපේ උත්සව සඳහා අපි ශිල්පීන් පිටින් කුලියට ගෙන්වා ගත්තා. දැන් අපේම නැටුම් ශිල්පීන්, වාද්‍ය ශිල්පීන්, රූපවාහිනී කැමරා ශිල්පීන්, ග්‍රන්ථ රචකයින්, මැජික් ශිල්පීන් විතරක් නොවෙයි විකට ශිල්පීනුත් ඉන්නවා.මෙතෙක් අපි කතා කළේ ඔබේ විෂය ක්‍ෂෙත්‍රයට අදාළ කරුණු. ඉන් බාහිවර ඔබ ගැන කතා කළොත්?මා ජීවිතේ විඳින්නට ආසයි. ජීවිතේ අප හිතන පතන ආකාරයෙන්ම බොහෝම නිරුපද්‍රිතව ගලා යන්නේ නෑ. සිනහව වගේම කඳුළ සැප වගේම දුක සමබරව විඳගන්න මට පුළුවන්. ඒ සඳහා මා කුඩා කළ පටන් ලත් මා පිය සෙනෙහස, පිළිගැනීම, අධ්‍යාපනය වගේම අත්දැකීම් ඉවහල් වෙනවා.ඔබ හෙදකමට වගේම ගෘහ පාලනයටත් හපන් ඇති?මගේ ගෙදර සම්පූර්ණයෙන් ම පාලනය කරන්නේ මම. මම තවම අවිවාහකයි. 2010 ජුනි 07 වැනිදා වනතුරු මම හිටියේ අම්මා එක්ක. ඈ ජීවත් වූ කාලයේ පුරා වසර 38 ක්ම අපිට උයා පිහා කන්න දුන්නා. ඉන් පස්සේ මම ඇයට උයා පිහා කන්න දුන්නා. ලෙඩට දුකට බැලුවා. පුළුවන් තරම් ඈ සතුටින් තියන්න උත්සාහ කළා. ඈ ඉතා වාසනාවන්ත අම්මා කෙනෙක්. ඈ සිතූ පැතූ පරිදි අපි හැම දෙනාම ඉතා හොඳින් ඉගෙනුම ලැබුවා. සමාජයට වැඩදායී පිරිසක් ලෙස ජීවත් වෙනවා. කඩේ යන්නේ, බඩු ගේන්නේ, වාහනය පදවන්නේ, ගේ දොර අස්පස් කරන්නේ, මගේ ඇඳුම් පැලඳුම් සියල්ල මසා සකස් කරගන්නේ මා විසින්මයි.විවාහ වන්නට ඔබේ අදහසක් නැද්ද?එහෙම දෙයක් නෑ. මම දෛවය පිළිබඳ විශ්වාස කරනවා. දෛවයෙන් මට උරුම කෙනා හමු වූ දාට මමත් විවාහ වේවි.අම්මාගේ අභාවයත් සමඟ ඔබට තනිකමක් දැනෙන්නේ නැද්ද?අම්මා නැති පාළුවත්, පාඩුවත් මකන්නට මේ ලෝකේ කාටවත්ම බෑ. මගේ කාර්ය බහුල ජීවිතේ නිසාම මට ලොකු තනියක් දැනෙන්නේ නෑ. මගේ නිවසට යාබදවම මගේ සහෝදරියන් පදිංචි වෙලා ඉන්නවා. ඔවුන්ගේ දූ දරුවන්ගේ ආදරය, සුහද බව මගේ තනිය මකාලන්නට සමත්.ඔබ වඩාත් කැමති?මම ඉතාම කැමති තනිවම සිටින්නයි. හුදකලා බවේ මිහිර විඳින්නට මම හරිම ආසයි. ඉඳ හිටලා විවේකයක් ලැබුණම මම දුර පළාතකට ගිහින් ආරණ්‍ය සේනාසනයක සිත එක්තැන් කරන භාවනාවක යෙදෙන්න ආසයි. මම පින් පව් ගැන තදින් විශ්වාස කරනවා. මේ ආත්මෙදි අකමැත්තෙන් වුණත් මට ලැබුණු රැකියාව පින් දහම් රැස් කරන්න දෛවයෙන් මට ලැබුණු විශාල අවස්ථාවක් ලෙස මා සලකනවා. වචනයකින් හරි කෙනකුගේ සිත සනසවන්න, යමකුට පිහිට වෙන්න පුළුවන් නම් මම ඒක ඉතාම සතුටින් ඉෂ්ට කරනවා. මොනවා කළත් අපි අන්තිමට මැරෙනවා. ලබන ආත්මෙ සුවපත් වෙන්නේ මේ ආත්මේ කරන කියන කටයුතු අනුව බව මම හැම වේලාවෙම සිතනවා. පොත්පත් කියවනවා. උයනවා. මහනවා. නටනවා ගයනවා. මේ හැමදේටම කැමතියි.ඔබ සෞඛ්‍ය ක්‍ෂෙත්‍රයේ කැපී පෙනෙන චරිතයක්. ඔබට සතුරන්, තරගකරුවන් නැද්ද?මා හැමවිමට නිවැරැදි යැයි සිතූ දේ කරනවා. එහිදී යම් යම් බාධක එල්ල නොවෙනවා නොවෙයි. විවේචන ඇනුම්, බැණුම්, ගැරහුම් මා එතරම් ගණන් ගන්නේ නෑ. ඒවාට කන් යොමු කළොත් කිසි දෙයක් කරන්නට ලැබෙන්නේ නෑ. යහපත් චේතනාවෙන් යුතුව මා කරන දෙයින් අසරණ රෝගීන්ටත් පොදුවේ සමාජයටත් යහපතක් ඉටුවේ නම් සතුරන් බාධක හෝ අභියෝගවලින් මා කිසිසේත් පසුබට වන්නේ නෑ.ඔබ හරිම කඩිසරයි. ප්‍රසන්නයි. සෞඛ්‍ය සම්පන්නයි. එහි රහස කියන්නට කැමතිද?”අපොයි ඔව්.” ඇය අත්පුඩි ගසා හඬ නඟා හිනැහෙයි. මම හැම වේලාවෙම ඉන්නේ සතුටින්. හැම වේලාවෙම මොකක් හරි වැඩක යෙදෙනවා. මගේ වැඩ කවුරුවත් කර දෙන තුරු මම බලා ඉන්නේ නෑ. මම හම්බ කරන දේ බුදු බණේ දේශනා කළ ආකාරයට ආහාරයට, ලෙඩට දුකට, සමාජ සේවාවන්ට, අනාගතයට බෙදා වෙන් කරගෙන පරිහරණය කරනවා. මම කාටවත්ම ණය නෑ. කාටවත්ම ණය දෙන්නෙත් නෑ. මගේ සෞඛ්‍යය ගැන මම බොහොම උනන්දුයි. පැණි රස, තෙල් කෑම, අවේලාවේ කෑම මට නුහුරුයි. මස් මාළුවලට වඩා එළවළුවලට පි‍්‍රයයි. මගේ ගෙවත්ත කොළ එළවළුවලින් පිරිලා. මම මැල්ලුම් කන්න ආසයි. මට හිතුණු ඕනෑම වේලාවක මම වත්තෙ ඇවිදලා කොළ අහුරක් කඩා ගෙන ඇවිත් හොඳ මැල්ලුමක් හදාගෙන ඇති තරම් කනවා.අදත් ඕනෑම වෙලාවක නටන්න, වයන්න, ගී ගයන්න මට පුළුවන්. ඊට අමතරව ජනතාවට සෞඛ්‍ය දැනුම බෙදා දෙන්න රූපවාහිනියෙන් ඔවුන් අමතන්නටත් මට අවස්ථාව ලැබිලා. ”මා කළ යම් හොඳක් ඇත්නම් ඒ සියල්ලේ පිහිටෙන් නිදුක් නිරෝගී ජීවිතයක්, සුවදායී මරණයක් වගේ ම යහපත් මතු ආත්මයක් තමයි මගේ පැතුම”පුෂ්පා අපට සමුදෙමින් යළිත් ඇගේ ශිෂ්‍යයන් හමුවන්නට කඩිනමින් දිව ගියා.සාගරිකා දිසානායක ජයසිංහඡායාරූපය – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=ay1201224</link>
    <topic>පහළ ගියත් ආයෝජකයන්ගේ උනන්දුව වැඩියි</topic>
    <author>තාරක වික්‍රමසේකර</author>
    <content>දිගු කලකට පසු වෙළෙඳ පොළේ මිලියනය ඉක්මවා කොටස් අලෙවි වූ සමාගම් සංඛ්‍යාවෙහි වර්ධනයක් සිදු විය. විශේෂයෙන්ම මෙහිදී කැපී පෙනුණු සමාගම වූයේ ඒෂියා ඇසට් සමාගමයි. අඟහරුවාදා දින එම සමාගමේ හොඳ ප්‍රගතියක් පෙන්නුම් කෙරිණි. පෙර දින 5.80 ක්වූ සමාගමේ කොටසක මිල රුපියල් 8.50 ක් දක්වා ඉහළ ගියේය. අලෙවි වූ කොටස් සංඛ්‍යාව හාර කෝටි පනස් හත්ලක්ෂ හැටදහස් තුන්සියකි. (45760300) බ්ලු ඩයමන්ඩ් (ඡන්ද බලය රහිත) සමාගමේ කොටස් එක්කෝටි හාරලක්ෂ පහළොස් දහස් හයසියක් අලෙවි විය.එමෙන්ම එන්වි රිසෝසස්, පෑන් ඒෂියන් පවර්, එස් එම් බී ලීසිං, ටෝකියෝ සිමෙන්ට්, ඊ චැනලින්, ෆී‍්‍ර ලංකා, එච් වී ඒ ෆුඩ්ස්, රේණුකා ඇගි‍්‍ර, ටෙස් ඇග්‍රෝ සමාගම්හි ද කොටස් මිලියනය ඉක්මවා අලෙවි විය.දිනයේ මිල ඉහළ යාම් අතුරින් කැපී පෙනුණේ ඔටෝඩ්‍රොම් සමාගමයි. පෙර දින රුපියල් 880 ක් වූ සමාගමේ කොටසක මිල එදින රුපියල් 929.20 ක් දක්වා ඉහළ ගියේය. ඒ පෙර දිනට සාපේක්ෂව රුපියල් 49.20 ක මිල ඉහළ යාමකි.මිල ඉහළ ගිය සෙසු සමාගම් අතර සැම්සන් ඉන්ටර්නෙට්, ෂෝ වොලර්ස්, සින්ගර් ඉන්ඩස්ට්‍රීස්, යුනියන් කෙමිකල්ස්, ආසිරි සෙන්ට්‍රල්, ගෙස්ටෙට්නර්, අබාන්ස් සමාගම් විය.මිල පහළ යාම් අතුරින් කැපී පෙනුණේ නුවරඑළිය හොටෙල් වූ අතර පෙර දින රුපියල් 1400 ක් වූ සමාගමේ කොටසක මිල එදින රුපියල් 1350 ක් දක්වා පහළ ගියේය.ඒ පෙර දිනට සාපේක්ෂව රුපියල් 50.00 ක මිල පහළ යාමකි.මිල පහළ ගිය සෙසු සමාගම් අතර සෙලින්කෝ ඉන්ෂුවරන්ස් (ඡන්ද බලය රහිත) කැපී පෙනුණි. එසේම කළම්ඹු ෆාමසි කොන්වෙන්ෂන් ෆුඩ්ස් සමාගම් ද විය. පසු දින එනම් 18 වැනිදා බදාදා වැඩිම කොටස් අලෙවි වූයේ ඒෂියා ඇසට් සමාගමේ ය. අලෙවි වූ කොටස් ගණන 21117600 කි. පී සී ෆර්මා කොටස් 14333500 ක් අලෙවි විය. බ්ලු ඩයමන්ඩ්, එන්වි රිසෝසස්, නේෂන් ලංකා (අඪඨඩබඵ) පෑන් ඒෂියන් පවර්, එස් එම් බී ලීසිං, ෆී‍්‍ර ලංකා, අමානා මිලියනය ඉක්මවා කොටස් අලෙවි විය.දිනයේ කැපී පෙනෙන සිදුවීම වූයේ පැරගන් සමාගමේ කොටසක මිල රුපියල් 1899 සිට 960 ක් දක්වා රුපියල් 939 කින් මිල පහළ යාමයි. මිල පහළ ගිය සෙසු සමාගම් අතර කළම්ඹු ෆාමසි, එච් ඩී එෆ් සී, සෙලිසින්ග් සමාගම් විය.පෙර සතියේ ගනුදෙනු 15822 කින් අවසන් වූ අතර මේ සතිය ආරම්භ වූයේ කොටස් 15992 ක් අලෙවි වීමෙනි. බදාදා අලෙවි වූ කොටස් ගණන 12161 කි.ලංකා වෝල්ටයිල්ස් වසර මැද ලාභාංශ ලෙසින් කොටසකට රුපියලක් බැගින් ගෙවනු ලබන බවට නිවේදනය කර තිබු අතර නන්දා ඉන්වෙස්ට්මන්ට් ඇන්ඩ් ෆිනෑන්ස් ලිමිටඩ් කොටසකට 0.07 ක් බැගින් ගෙවනු ලබන බවට නිවේදනය කර තිබුණි.මිලංකා මිල දර්ශකය පෙර සතියේ අවසන් වූයේ ඒකක 5046.09 ක් ලෙස වූ අතර සතිය ආරම්භ වූයේ ඒකක 5072.41 ක් ලෙසිනි. එය බදාදා දින ඒකක 4929.13 ක් දක්වා පහළ ගියේය.සමස්ත කොටස් මිල දර්ශකය පෙර සතියේ ඒකක 5929.34 ක් ලෙසින් සතිය ආරම්භයේදී ඒකක 5924.61 ක් ලෙසත් බදාදා දින ඒකක 5646.41 ක් ලෙසත් පෙන්නුම් කරන ලදී.පසුගිය සතිවල දිනකට 4000 ක් 5000 ක් පමණ වූ කොටස් අලෙවිය මෙලෙස ඉහළ නැඟීම වෙළෙඳ පොළ සුබ ආරංචියක් බව කොටස් වෙළෙඳ පොළ ආරංචි මාර්ග පවසයි. මේ අතර කොටස් තැරැව්කාර ආයතන තවත් ණය සහන ලබා දීම නිසා ද ඒ හරහා ආයෝජකයන් කොටස් මිලදී ගැනීමට උනන්දු වී ඇතැයි ද වෙළෙඳ පොළ ආරංචි මාර්ග පවසයි.පෙබරවාරි මස මැද වන විට මේ ඉහළ යාම තවත් වැඩි වී හොඳ වෙළෙඳ පොළක් නිර්මාණය වනු ඇතැයි වෙළෙඳ පොළ ආරංචි මාර්ග පවසයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj1201221</link>
    <topic>රිචඩ් පීරිස් සමාගම රක්ෂණ ක්‍ෂේත්‍රයට</topic>
    <author/>
    <content>රිචඩ් පීරිස් සමාගම රක්ෂණ ක්‍ෂේත්‍රයට ආපිකෝ ඉන්ෂුවරන්ස් ලාංඡනය නිරාවරණය කළ අවස්ථාව. රිචඩ් පීරිස් සමාගමේ සමූහ මෙහෙයුම් අධ්‍යක්ෂ, රවි ලියනගේ, රිචඩ් පීරිස් සමාගමේ සමූහ අධ්‍යක්ෂ, මහාචාර්ය ලක්ෂ්මන් ආර්.වටවල, රිචඩ් පීරිස් සමාගමේ සමූහ අධ්‍යක්ෂ, විවිල් පෙරේරා හා රිචඩ් පීරිස් සමාගමේ සභාපති, ආචාර්ය සේන යද්දෙහිගේ මහත්වරු.රිචඩ් පීරිස් සමාගම, තම ව්‍යාපාරික ක්‍ෂේත්‍රයන් පුළුල් කරමින් රක්ෂණ ක්‍ෂේත්‍රයට එක්වෙමින් ‘ආපිකෝ රක්ෂණ සමාගම” පිහිටුවයි. වසර 80ක ප්‍රෞඪ ඉතිහාසයක්, අනුබද්ධිත සමාගම් 42ක් හා 30,000කට අධික ශ්‍රම බළකායක් හිමි රිචඩ් පීරිස් සමාගම මෙම රක්ෂණ සමාගම දියත් කළේ තම වෙළෙඳ නාමයෙන්ම රක්ෂණ සමාගමක් බිහිකිරීම අරමුණු කරගෙනය.රිචඩ් පීරිස් සමාගමේ සභාපති, ආචාර්ය සේන යද්දෙහිගේ මහතා පවසා සිටියේ, නව සංකල්පයන් විවිධාංගීකරණ සැලසුමක් මඟින් තම සමූහ ව්‍යාපාරයේ ඉදිරි වර්ධනය සඳහා මනා ලෙස යොදාගන්නා බවය. ආපිකෝ සමාගම, දැනටමත් මූල්‍ය අංශයේ ව්‍යාපාර කිහිපයකම යෙදී සිටින අතර ;කාටස් වෙළෙඳපොළ තැරැව්කරණය, වත්කම් කළමනාකාරිත්වය වැනි මූල්‍ය ක්ෂේත්‍රයන් දැක්විය හැකිය. එම මූල්‍ය ක්‍ෂේත්‍රයන් තවත් පුළුල් කිරීමට අවස්ථාවන් උදාවන්නේ, රක්ෂණ ක්‍ෂේත්‍රයට පිවිසීමෙනි. එමෙන්ම ශ්‍රී ලංකාවේ මූල්‍ය සේවා වෙළෙඳපොළේ ප්‍රමුඛතම බලවේගයක් බවට පත්වීමේ අදහසින් ඉදිරි මූල්‍ය වර්ෂයේ දී ලීසින් හා මූල්‍ය අංශයට එක්වීමටත් මේ දිනවල සැලසුම් කරමින් තිබෙනවා” යන්නය.අවසන් මූල්‍ය වර්ෂය වන 2010/2011 දී රිචඩ් පීරිස් සමාගම් ඉතිහාසයේ වැඩිම මෙහෙයුම් ලාභය වන රුපියල් බිලියන 3.4ක් සටහන් කළ අතර, බදු ගෙවීමෙන් පසු ලාභය රුපියල් බිලියන 2.2කි. එමෙන්ම එම සමාගමේ 80 වැනි සංවත්සරය යෙදෙන මෙම වසරේදී ඇස්තමේන්තුගත ආදායම වන්නේ, රුපියල් බිලියන 32කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj1201222</link>
    <topic>නෙස්ලේ ඩෙවිල්ඩ් නූඩ්ල්ස් හදයි</topic>
    <author/>
    <content>නෙස්ලේ ඩෙවිල්ඩ් නූඩ්ල්ස් හදයි නෙස්ලේ ලංකා කළමනාකාර අධ්‍යක්‍ෂ ඇලොයිස් හොෆ්බාර්, සන්නාම තානාපති ජැකලින් ෆර්නෑන්ඩ්ස්, සහකාර උපසභාපති පි‍්‍රයදර්ශනී කරුණාරත්න මහත්ම මහත්මීහු.ජැකලින් ෆර්නෑන්ඩස් නෙස්ලේහි නව මැගී නූඩ්ල්ස් ඩෙවිල්ඩ් නිපැයුම් පෙළේ ඩෙවිල්ඩ් චිකන්, ඩෙවිල්ඩ් කොත්තු හා ඩෙවිල්ඩ් චිලී චිකන් නිෂ්පාදන හඳුන්වාදෙන තරුව බවට පත්ව සිටී.2012 වසර සඳහා හඳුන්වාදෙන නෙස්ලේ හි නවතම නිෂ්පාදනය මෙයයි.මෙහිදී ශ්‍රී ලංකාවේ තරුණ පරපුර අතර ජනපි‍්‍රය දේශීය සාම්ප්‍රදායික රසයන්ට ගැළපෙන අයුරින් නව නූඩ්ල්ස් නිෂ්පාදනය වැඩිදියුණු කිරීම සඳහා ලොව සුප්‍රකට තාක්ෂණය පිළිබඳ දැනුම භාවිතා කොට ඇත.පාරිභෝගිකයින් පිළිබඳව ගැඹුරින් කරන ලද සමීක්ෂණයකදී කටට සැර රසයෙන් වැඩි, ඩෙවිල්ඩ් ආකාරයේ ආහාරවලට තරුණ පරපුර විශේෂ කැමැත්තක් දක්වන බව සොයා ගැනිණි. මේ අනුව නව රසයෙන් හා රස නහර පිනායන සුවඳකින් යුත් මැගී නූඩ්ල්ස් අතිරේක සේවරි සෝස් සහ ස්පයිසි ඔයිල් සමග නිපදවා ඇති බව සහකාර උපසභාපති පි‍්‍රයදර්ශනී කරුණාරත්න මහත්මිය කියයි.මැගී නූඩ්ල්ස් යනු ලෝ ප්‍රකට වෙළෙඳ නාමයක් වුවද එය දේශීය පාරිභෝගිකයන්ගේ රුචිය අනුව විවිධ හා අද්විතීය දේශීය රසවලින් ඔවුන් පිනවීමට සමත් බව නෙස්ලේ ලංකා කළමනාකාර අධ්‍යක්‍ෂ ඇලොයිස් හොෆ්බාර් මහතා කියයි.නව මැගී නිපැයුම් පෙළේ සන්නාම තානාපති ලෙස කටයුතු කරන ජැකලින් ෆර්නෑන්ඩ්ස් තම අදහස් දැක්වූයේ මේ අන්දමිනි. “මැගී ඩේවිල් පෙළෙන් මට මගේ ගෙදර අත්විඳින රසය ලැබෙනවා.මං සියලු මැගී රසිකයින්ට කියන්නේ එය රසවිඳින්න” කියලයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj1201223</link>
    <topic>පියාජියෝ ප්‍රදර්ශනාගාර ජාලයට ගම්පහත් එක්වෙයි</topic>
    <author/>
    <content>පියාජියෝ ප්‍රදර්ශනාගාර ජාලයට ගම්පහත් එක්වෙයිඇසෝසියේටඩ් මෝටර්වේස් පෞද්ගලික සමාගමේ (AMW) දිවයින පුරා ඇති පියාජියෝ ත්‍රිරෝද රථ ප්‍රදර්ශනාගාර ජාලයට අලුතෙන් එක්වූ ප්‍රදර්ශනාගාරය ගම්පහයි. ගම්පහ ප්‍රදර්ශනාගාරය අංක 163, ජා-ඇල පාර, ගම්පහ යන ස්ථානයේ පිහිටා ඇත. පියාජියෝ ගම්පහ ශාඛාව ඇසෝසියේටඩ් මෝටර්වේස් සමාගමේ සාමාන්‍යාධිකාරි (පියාජියෝ ත්‍රිරෝද රථ සහ අයිෂර් බස් ට්‍රක් රථ) සුනෙත් සුදසිංහ මහතාගේ ප්‍රධානත්වයෙන් පසුගියදා විවෘත විය.මෙම අවස්ථාවට විකුණුම් කළමනාකරු (පියාජියෝ) අමිත ගමගේ, අලෙවි සහ අලෙවි ජාල සංවර්ධන කළමනාකරු (පියාජියෝ) හර්ෂ රොද්‍රිගෝ, ප්‍රාදේශීය කළමනාකරු චතුරංග කපුගේ, පරිපාලන කළමනාකාරිණී අචිනි අමරසේකර යන මහත්ම මහත්මීන් ඇතුළු විශාල පිරිසක් සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj1201224</link>
    <topic>ඇට්ලස් වෙළෙඳ ලකුණ</topic>
    <author/>
    <content>ඇට්ලස් වෙළෙඳ ලකුණශ්‍රී ලංකාවේ ප්‍රමුඛතම ලිපිද්‍රව්‍ය නිෂ්පාදන සමාගමක් වන ඇට්ලස් සමාගමේ වෙළෙඳ ලකුණ වංචාකාරී ලෙසින් යොදාගෙන කොළඹ පිටකොටුවේ වෙළෙඳසල් කිහිපයක අලෙවි කිරීමට ගබඩා කළ අභ්‍යාස පොත් තොගයක් කොළඹ මහේස්ත්‍රාත් අධිකරණ නියෝගයක් මත පසුගියදා පොලීසිය විසින් වටලා අත්අඩංගුවට ගනු ලැබීය. පොලීසිය විසින් එම වැටලීම සිදු කළේ, ලංකා පැන්සල් සමාගම විසින් තම “ඇට්ලස්” වෙළෙඳනාමයට මුළුමනින්ම සමාන අන්දමින් අනුකරණය කරන ලදැයි පොලිසියට කළ පැමිණිල්ලක් මත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj1201225</link>
    <topic>දේශීය කලාකරුවන්ගේ නිර්මාණ</topic>
    <author/>
    <content>දේශීය කලාකරුවන්ගේ නිර්මාණ ජෝර්ජ් කීට් පදනමේ භාරකරු අරුන් ඩයස් බණ්ඩාරනායක, මහාචාර්ය ඇල්බට් ධර්මසිරි, ජෝන් කීල්ස් හෝල්ඩින්ග්ස් උප සභාපති නඩිජා තම්බයියා, ජෝර්ජ් කීට් පදනමේ සභාපති සෙඩ්‍රික් ද සිල්වා, උප සභාපති නිහාල් රොද්‍රිගු, භාරකාර තිස්ස දේවේන්ද්‍ර, ජගත් රවීන්ද්‍ර, සුදත් අබේසේකර මහත්ම මහත්මීන් මාධ්‍ය හමුවට එක්වී.චිත්‍ර ශිල්පීන්ගේ සහ මූර්ති නිර්මාණ ශිල්පීන්ගේ නිර්මාණ එළිදැක්වීම සඳහා ජෝර්ජ් කීට් පදනම විසින් වාර්ෂිකව සංවිධානය කරන කලා පොළ විවෘත නිර්මාණ ප්‍රදර්ශනය හා වෙළෙඳපොළ මේ 29 වැනි දින කොළඹ 07 නෙළුම් පොකුණ මාවතේ දී (පැරණි ආනන්ද කුමාරස්වාමි මාවත) පැවැත්වීමට නියමිතයි. ජෝන් කීල්ස් සමූහය අඛණ්ඩව 19 වැනි වරටත් සංවිධානය කරන මෙම කලා පොළ මෙරට ප්‍රමුඛ හා නැඟී එන චිත්‍ර ශිල්පීන් ගේ සහ මූර්ති ශිල්පීන්ගේ නිර්මාණ මිලදී ගත හැකි ප්‍රධානතම එක්දින විවෘත නිර්මාණ ප්‍රදර්ශනය හා වෙළෙඳපොළ වේ.මෙවර කලා පොළ ප්‍රදර්ශනය සඳහා ශ්‍රී ලංකාවේ නමගිය හා නැගී එන චිත්‍ර ශිල්පීන් සහ මූර්ති නිර්මාණ ශිල්පීන් 300කට අධික පිරිසකගේ නිර්මාණ ඇතුළත් කර ඇත. වසර ගණනක සිට පැවැත්වෙන කලා පොළ මඟින් කලාකරුවන් දිරිගන්වමින් ඔවුන්ගේ නිර්මාණ සඳහා නිසි වෙළෙඳපොළක් සහ ඔවුන්ගේ කුසලතා වර්ධනය කර ගැනීමේ අවස්ථාවක් ද ඇතිවී තිබෙන බව ජෝර්ජ් කීට් පදනමේ සභාපති සෙඩ්රික් ද සිල්වා මහතා පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj1201226</link>
    <topic>පොල් වගාව සංවර්ධනයට කෘෂි උපකරණ</topic>
    <author/>
    <content>පොල් වගාව සංවර්ධනයට කෘෂි උපකරණපොල් වගාව සංවර්ධනය සඳහා කෘෂි උපකරණ බෙදා දීමේ උත්සවයක් බත්තරමුල්ල පොල් වගා කිරීමේ මණ්ඩලයේදී පසුගියදා පොල් සංවර්ධන හා ජනතා වතු සංවර්ධන අමාත්‍ය ඒ.පී. ජගත් පුෂ්ප කුමාර මහතාගේ ප්‍රධානත්වයෙන් පැවැත්විණි. එහිදී පොල් වතු සඳහා ට්‍රැක්ටර් රථ ලබා දුන් අයුරුයි මේ. පොල් වගා කිරීමේ මණ්ඩලයේ සභාපති සරත් කීර්තිසේන මහතා ද මෙහි වෙති.ඡායාරූපය – රුවන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj1201227</link>
    <topic>ළමා නිර්මාණශීලිත්වය නංවන කීල්ස් ෆන් ලැබ්</topic>
    <author/>
    <content>ළමා නිර්මාණශීලිත්වය නංවන කීල්ස් ෆන් ලැබ් කීල්ස් ෆන් ලැබ් හඳුන්වාදීමේ මාධ්‍ය හමුවට එක්වූ ජෝන් කීල්ස් සමූහයේ උපසභාපති නිශාන්ත ජයසූරිය, සහකාර උප සභාපතිනි සමරි ඉහළගෙදර ඇතුළු පිරිස.කීල්ස් ෆුඩ් ප්‍රඩක්ට්ස් සිය නවතම ව්‍යාපෘතිය වන ‘කීල්ස් ෆන් ලැබ්’ හඳුන්වාදෙයි.කීල්ස් ෆන් ලැබ් හි ප්‍රධානම අරමුණ වන්නේ ළමයින් තුළ ඇති නිර්මාණශීලිත්වය ප්‍රවර්ධනය කිරීම සඳහා ප්‍රවීණයන් සමග එකතු වී විනෝදාත්මක ලෙස කලාත්මක සහ නිර්මාණාත්මක අත්දැකීමක් අවබෝධ කරගැනීමට අවස්ථාව සකසා දීමයි.ළමා අවධියේදීම මෙවැනි සුවිශේෂ විශේෂාංගයක් ඔවුන් හට ලබාදීමෙන් වැඩිහිටි වයසේදී ජීවිතයේ සාර්ථකත්වය ළඟා කර ගැනීමට හැකි බව කීල්ස් ෆන් ලැබ්හි විශ්වාසයයි.”නිර්මාණශීලිත්වය හා චිත්ත රූප මවා ගැනීමේ හැකියාව ළමා සංවර්ධනයට අතිශය වැදගත් දෙයක්. ළමයින් ගේ සිතිවිලි වලට සීමාවක් නැහැ.අද කාලයේ ඔවුන්ව වෙහෙසට පත්කර ඇති මේ ඒකාකාරී තාක්‍ෂණික ජීවන රටාවෙන් මද විරාමයක් ළමයින්ට අවශ්‍යයි.”කීල්ස් ෆුඩ්ස් හී ප්‍රධාන විධායක සහ ජෝන් කීල්ස් ගෲප් හි උපසභාපති නිශාන්ත ජයසූරිය එසේ කියයි.ෆන් ලැබ් සංකල්පය නිර්මාණය කිරීම මඟින් කීල්ස් ෆුඩ්ස් හි නවතම සංයෝග යුගල වන ‘චීසි බ්ලාස්ට්’ සහ ‘පවර් ස්නැක්’ හඳුන්වාදෙනු ලැබේ.මේ නව නිෂ්පාදනවල ගුණදායී චීස්, පරිප්පු සහ එළවළු අඩංගුව ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj1201228</link>
    <topic>බාර්ට්ලීට් ෆිනෑන්ස් සභාපති ධර්ම ධීරසිංහ</topic>
    <author/>
    <content>බාර්ට්ලීට් ෆිනෑන්ස් සභාපති ධර්ම ධීරසිංහශ්‍රී ලංකා මහ බැංකුවේ හිටපු ජ්‍යෙෂ්ඨ නියෝජ්‍ය අධිපති ධර්ම ධීරසිංහ මහතා බාර්ට්ලීට් ෆිනෑන්ස් සමාගමේ නව සභාපතිවරයා වශයෙන් පත්ව සිටී. ඒ අනුව මෙතෙක් සමාගමේ සභාපතිවරය වශයෙන් කටයුතු කළ එරාජ් වීරසිංහ මහතා 2011 නව මුල්‍ය ව්‍යාපාර පණත ප්‍රකාරව සමාගමේ සභාපති ධුරයෙන් ඉවත්ව කළමනාකාර අධ්‍යක්ෂක හා ප්‍රධාන විධායක නිලධාරීවරයා වශයෙන් කටයුතු කරනු ඇත.නව සභාපති ධීරසිංහ මහතා විධායක නොවන ස්වාධීන අධ්‍යක්ෂවරයෙකු වශයෙන් සමාගම හා සම්බන්ධ වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj1201229</link>
    <topic>රිජ්වේ ආර්යා රෝහලට</topic>
    <author/>
    <content>රිජ්වේ ආර්යා රෝහලට කොමර්ෂල් බැංකුවේ නියෝජ්‍ය සාමාන්‍යාධිකාරී (අලෙවි) හස්රත් මුණසිංහ විසින් බහුවිධ පාරාමිතික උපකරණ රිජ්වේ ආර්යා ළමා රෝහලේ නොමේරූ ලදරු ඒකකයේ ළමා රෝග විශේෂඥ වෛද්‍ය රම්‍යා ද සිල්වා වෙත පිළිගන්වමින්. ප්‍රධාන හෙද සොහොයුරිය ඩී.පී.එන්. සමන්මලා, ප්‍රධාන හෙද පාලිකාව ජේ.පී.ඩබ්ලිව්. කොඩිකාර, අධ්‍යක්‍ෂ වෛද්‍ය රත්නසිරි හේවගේ, කොමර්ෂල් බැංකුවේ කොළඹ කලාපයේ ජ්‍යෙෂ්ඨ කලාපීය කළමනාකාර නිරාන් ද කොස්තා, වෝඩ් පෙදෙස ශාඛාවේ ජ්‍යෙෂ්ඨ කළමනාකාර යොහාන් ප්‍රනාන්දු සහ බැංකුවේ සුපිරි වෙළෙඳසල් ආශි‍්‍රත බැංකු සේවාවේ ජ්‍යෙෂ්ඨ කළමනාකාර පාලිත ජාගොඩ යන මහත්ම මහත්මීහු ද මෙහි වෙති.කොමර්ෂල් බැංකුවේ සමාජ සත්කාරක භාරයේ මෙහෙය වීමෙන් දිවයිනේ රෝහල්වල වෛද්‍ය පහසුකම් නැංවීමේ ප්‍රජා සත්කාර වැඩසටහන යටතේ රිජ්වේ ආර්යා ළමා රෝහලට රුපියල් මිලියන 1.5 ක් වටිනා වෛද්‍ය උපකරණ පරිත්‍යාග කර ඇත.බැංකුවේ ප්‍රජා සත්කාරක භාරය තුළින් බහුවිධ පරාමිතික උපකරණ සහ ඇතුළු කිරීමේ පොම්ප පහ බැගින් රෝහලේ නොමේරූ ළදරු ඒකකය වෙත පරිත්‍යාග කිරීමට කටයුතු කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj12012210</link>
    <topic>දකුණු පළාතේ ආබාධිතයන්ට පහසුකම් සැපයීමට කෝටි 4ක්</topic>
    <author/>
    <content>දකුණු පළාතේ ආබාධිතයන්ට පහසුකම් සැපයීමට කෝටි 4ක් (GSK) ෆාමසූටිකල්ස් හි කළමනාකාර අධ්‍යක්‍ෂ ස්ටුවර්ට් චැප්මන් මහතා ව්‍යාපෘතිය අවසානයේදී හබරාදූවේ ප්‍රතිලාභලත් පවුල් අමතමින්.ග්ලැක්සොස්මිත්ක්ලයින් (GSK) රුපියල් මිලියන 39 ක ව්‍යාපෘතියක් මඟින් දකුණු පළාතේ ආබාධිත පුද්ගලයින් 700 කට අධික සංඛ්‍යාවකගේ ජීවන තත්වය ඵලදායී ලෙස සවිබල ගන්වයි.එම වසර තුනක ව්‍යාපෘතිය ගාල්ල හබරාදූවේ පිහිටි ලෙනාර්ඩ් චෙශයර් ආබාධිතයා සම්පත් මධ්‍යස්ථානය විසින් ක්‍රියාත්මක කළ අතර මෙහි සමාප්තිය 2011 දෙසැම්බර් මාසයේදී සනිටුහන් විය.මෙම ව්‍යාපෘතිය යටතේ වසර තුනක් මුළුල්ලේ ක්‍රියාත්මක කළ විවිධ වැඩසටහන් මගින් ප්‍රධාන වශයෙන් ප්‍රතිලාභත් පවුල් 2200 කට සෙත සැලසුණ අතර මේ හේතුවෙන් හබරාදූව ප්‍රාදේශීය ලේකම් කොට්ඨාසය, ආබාධිත පුද්ගලයින් සඳහා පහසුකම් සහිත සහ බාධාවන්ගෙන් තොර ප්‍රදේශයක් බවට ලංකාවේ අනෙකුත් ප්‍රාදේශීය ලේකම් කොට්ඨාස අතර පිළිගැන්මට ලක් විණ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj12012211</link>
    <topic>ෂෙව්රොන් ලුබ්රිකන්ට් ලංකා සමාගමෙන්</topic>
    <author/>
    <content>ෂෙව්රොන් ලුබ්රිකන්ට් ලංකා සමාගමෙන්ෂෙව්රොන් ලුබ්රිකන්ට් ලංකා සමාගම ලොව පිළිගත් ප්‍රමිතීන් අනුගමනය කරමින් ශ්‍රී ලංකාවේ දශකයක් පුරා වෘත්තීය සුරක්‍ෂිතභාවය රැකගෙන සෞඛ්‍ය මෙහෙයුම් ක්‍රියාත්මක කරයි.”පසුගිය දසවසරක කාලපරිච්ඡේදය තුළදී කිසිදු අවස්ථාවක සමාගමේ කිසිම සේවකයකුට හෝ කොන්ත්‍රාත්කරුවකුට අනතුරක් සිදුවී නැත. පෙට්‍රෝලියම් පදනම් කරගත් නිෂ්පාදනයන් සිදුකරන සංවිධානයකට මෙය ඉතා සුවිශේෂි තත්වයකි. එසේම මෙය අපගේ සේවකයින්ගේ අවබෝධය හා කැපවීම මෙන්ම අපගේ සේවකයින්ට සෞඛ්‍යය හා සුරක්ෂිතතාවය සම්බන්ධයෙන් කැපී පෙනෙන්නාවූ තත්වයන් ළඟා කරගැනීම සඳහා ස්ථාපිත කර ඇති ලෝකය පිළිගත් සෞඛ්‍යය හා සුරක්ෂිතතා විධිවිධාන සහ ක්‍රියාවලීන්හි ප්‍රතිමූර්තියක් ද වේ” ෂෙව්රොන් ලුබ්රිකන්ට් ලංකා සමාගමේ කළමනාකාර අධ්‍යක්ෂක / ප්‍රධාන විධායක නිලධාරී කිෂු ගෝමස් මහතා පැවැසීය.සෞඛ්‍ය හා සුරක්ෂිතතාව සහ මෙහෙයුම් විශිෂ්ටත්වයේ සුවිශේෂී වාර්තාවක් සනිටුහන් කිරීමට අපට හැකිවූයේ අනතුරු සිදුවීම සම්පූර්ණයෙන් නැවැත්විය හැකියි යන විශ්වාසය පෙරදැරි කරගෙන කටයුතු කළ නිසයි. අවසාන වශයෙන් මෙම ආරක්ෂාකාරී ක්‍රියාකාරිත්වයන්හී තීරණාත්මක සාර්ථකත්වය ෂ;ශ්ෂයෙන්ම රඳා පවතින්නේ අපගේ සෑම සේවකයකුගේම සිතේ පවතින්නාවූ අනතුරු වැළැක්වීම පිළිබඳ හැඟීම් මත බව ඔහු තවදුරටත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj12012212</link>
    <topic>ගම්පොළ සහ කුලියාපිටියේ HDFC පාරිභෝගික සේවා මධ්‍යස්ථාන</topic>
    <author/>
    <content>ගම්පොළ සහ කුලියාපිටියේ HDFC පාරිභෝගික සේවා මධ්‍යස්ථානHDFC බැංකුවේ 30 වන හා 31 වන නවතම පාරිභෝගික සේවා මධ්‍යස්ථාන දෙක පසුගියදා ගම්පොළ සහ කුලියාපිටිය නගරයන්හි විවෘත කෙරුණි.ගෙවී ගිය 2011 වසර තුළදීත් නිවාස සිනිනයන් ඇතුළු ආර්ථිකය ශක්තිමත් කිරීමට මුල්‍ය සැලසුම් ක්‍රම රැසක් හඳුන්වා දුන් HDFC බැංකු ජාලයෙන් 2012 නව වසරේදීත් නිවාස මුල්‍ය පහසුකම්, විශේෂිත ආයෝජන සැලසුම්, ආකර්ශණීය ඉතුරුම් ක්‍රම ඇතුළුව නවීනතම බැංකු සේවා සැපයීමට සූදානමින් සිටී.HDFC බැංකුවේ සභාපතිනිය සිරෝම් වික්‍රමසිංහ මහත්මිය, ගම්පොළ කාර්යාලය විවෘත කරමින්. බැංකුවේ වැඩබලන සාමාන්‍යාධිකාරී එස්. දිසානායක මහතාද, ගම්පොළ කළමනාකරු මංජුල පස්සපෙරුම මහතාද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>22</day>
    </date>
    <link>http://www.silumina.lk/2012/01/22/_art.asp?fn=aj12012213</link>
    <topic>හොඳම නව වෙළෙඳපොළ අවතීර්ණයට හිමි</topic>
    <author/>
    <content>හොඳම නව වෙළෙඳපොළ අවතීර්ණයට හිමි දීවා වෙළෙඳනාම කළමනාකරු නිස්රින් අලි මහතා විසින් සම්මානය ලබා ගනිමින්.දීවා ඩිටර්ජන්ට් සබන් විසින් ”2011 SLIM වෙළෙඳනාම විශිෂ්ටතා සම්මාන උලෙළේ දී වසරේ හොඳම නව වෙළෙඳපොළ අවතීර්ණය වෙනුවෙන් ලෝකඩ සම්මානය දිනාගනු ලැබීය. ශ්‍රී ලංකා අලෙවිකරණ ආයතනය (SLIM) විසින් සංවිධානය කළ එම සම්මාන උලෙළ දිවයිනේ විශිෂ්ටතම වෙළෙඳනාමයන්ගේ අලෙවිකරණ වෑයම් ඇගයීමට ලක්කිරීම අරමුණු කරගත් සම්මාන උලෙළකි.දීවා සන්නාම කළමනාකරු නිසරින් අලි මහතා මේ පිළිබඳව අදහස් දක්වමින් පැවසුවේ,”වෙළෙඳපොළ තුළ වසර දෙකක් වැනි කෙටි ඉතිහාසයක් හිමි නිෂ්පාදනයකට”2011 SLIM වෙළෙඳනාම විශිෂ්ටතා සම්මාන උලෙළේ දී” වසරේ හොඳම නව වෙළෙඳපොළ අවතීර්ණයට හිමි සම්මානය දිනාගැනීමට හැකි වීම ඇත්තෙන්ම විශාල ජයග්‍රහණයක්. දීවා ඩිටර්ජන්ට් සබන්වල කාර්යක්ෂමතාවය හා පහසු මිල නිසා වෙළෙඳපොළේ ඇති බහුජාතික නිෂ්පාදනවලට පවා ප්‍රබල අභියෝගයක් එල්ල කරමින් ශ්‍රී ලාංකික ගෘහණියන්ගේ ප්‍රියතම තේරීම බවට පත්වීමට හැකි වුණා” යන්නය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa1201292</link>
    <topic>සිංහල මිනිසුන්ට දෙමළත්-දෙමළ මිනිසුන්ට සිංහලත් උගන්වන ලෙස 71 දී මා කී දේ කළා නම් අද ප්‍රශ්න රැසකට විසඳුම් ලැබෙනවා</topic>
    <author/>
    <content>- ජනපති මොනරාගලදීතරුණ මන්ත්‍රීවරයකු ලෙස 1971 දී තමා සිංහල මිනිසුන්ට දෙමළ උගන්වන ලෙසත් දෙමළ මිනිසුන්ට සිංහල උගන්වන ලෙසත් පැවසූ බව සිහිපත් කළ ජනාධිපතිතුමා එදා ඒ දෙය කළා නම් අද තිබෙන ප්‍රශ්න රැසකට විසඳුම් ලැබෙන බව සඳහන් කළේ ය.ගමේ විභාග සමත් තරුණ තරුණියන්ට ඒ ගමේ පත්වීම් ලබාදෙන ලෙසත් තමා එදා පාර්ලිමේන්තුවේ දී සඳහන් කළ බවද මහින්ද රාජපක්ෂ ජනාධිපතිතුමා පැවසීය. එතුමා මේ බව පැවසූවේ මොනරාගල ප්‍රාදේශීය සභා ක්‍රීඩාංගණයේදී පැවැති ‘දෙරණාභිෂේක’ මහෝත්සවය අමතමිනි.මහින්ද චින්තන වැඩපිළිවෙළ යටතේ ඌව - වෙල්ලස්ස ජනතාවගේ ඉඩම් අයිතිය තහවුරු කරමින් රන් බිම ඔප්පු දස දහසක් පිරිනැමීම සඳහා මෙම මහෝත්සවය සංවිධානය කර තිබුණි.මෙහිදී වැඩි දුරටත් අදහස් දැක්වූ ජනාධිපතිතුමා අද සෑම දරුවකුටම භාෂා තුන පිළිබඳව අවබෝධයක් ලබාදීමට තෛ‍්‍රභාෂා වැඩපිළිවෙළක් ආරම්භ කර ඇති බවත් ඉංග්‍රීසි භාෂාවට තිබෙන වැදගත්කම පිළිබඳව 1971 සිට ම තමා පැවසූ බවත් මෙහිදී සඳහන් කළේ ය.නොයෙක් ආකාරයේ මඩ ප්‍රචාර ගෙන ගියත් ජනතාව වෙනුවෙන් මාතෘ භූමිය රැක ගැනීමේදී අවශ්‍ය වන පියවර ගැනීමට කිසිදු විටෙක පසුබට නොවන බව ද මෙහිදී ජනාධිපතිතුමා අවධාරණය කළේ ය. මේ අවස්ථාවට කිරිවෙහෙර විහාරාධිපති අලුත්වැව සෝරත හිමිපාණන් ප්‍රධාන මහා සංඝරත්නය ඌව පළාත් ආණ්ඩුකාර නන්ද මැතිව්, ප්‍රධාන ඇමැති ශෂීන්ද්‍ර රාජපක්ෂ, අමාත්‍ය වරුන් වන ජගත් පුෂ්පකුමාර, සුමේධා ජී. ජයසේන, ඒ. එල්. එම්. අතාවුල්ලා, සිරිපාල ගම්ලත්, ලක්ෂ්මන් සෙනෙවිරත්න, යන මැති ඇමතිවරු සහ ඉඩම් ඔප්පු ලාභීහූ විශාල පිරිසක් එක්වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa1201293</link>
    <topic>ප්‍රධාන බස් නැවතුම අසල සුරාසල් එපා</topic>
    <author>රමණී සුබසිංහ</author>
    <content>- අගමැතිරමණී සුබසිංහප්‍රධාන බස් නැවතුම්පොළවල පාසල් දරු දැරියන් වැඩිපුර ගැවසෙන බැවින් ඒ ආසන්නයේ ඇති සියලුම සුරා සල් ප්‍රධාන බස් නැවතුම්පොළේ සිට මීටර් 500 ක් දුරින් ස්ථාපිත කරන්නැයි රජයෙන් ඉල්ලා සිටින යෝජනාවක් ඉදිරිපත් කිරීමට අගමැති දි.මු. ජයරත්න මහතා කටයුතු කර ඇත.මේ යෝජනාව රජයේ අවධානයට යොමු කර සාකච්ඡා කිරීමෙන් අනතුරුව ඇමැති මණ්ඩලය වෙත ද ඉදිරිපත් කරන්නට බලාපොරොත්තු වන බව අගමැතිතුමා පවසයි. ප්‍රධාන බස් නැවතුම්පොළ ආසන්නයේ පිහිටා ඇති සුරාසල් නිසා පාසල් දරු දැරියන්ගේ විනය රැක ගැනීමට බාධාවක් වී ඇතැයි තමා වෙත බොහෝ දෙනා කරුණු පෙන්වා දී තිබෙන බව ද අගමැතිතුමා කීය.මේ නිසා සුරා බදු ආඥාපනත සංශෝධනය කළ යුතු යැයි ද අග්‍රාමාත්‍යවරයා යෝජනා කිරීමට බලාපොරොත්තුවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa1201294</link>
    <topic>දැයට කිරුළ 4 වැනිදා</topic>
    <author/>
    <content>අක්කර 600යි; ප්‍රදර්ශන කුටි 1000යිදැයට කිරුළ 2012 ප්‍රදර්ශනය පෙබරවාරි 4 වැනිදා පස්වරු 5ට ඓතිහාසික අනුරාධපුරය තන්තිරිමලේ ඔයාමඩුව ප්‍රදේශයේ දී මහින්ද රාජපක්ෂ ජනාධිපතිතුමා අතින් විවෘත වේ.අක්කර 600ක භූමි භාගයක වර්ග අඩි ලක්ෂ 4ක භූමි ප්‍රදේශයක ප්‍රදර්ශන කුටි 1000ක් පමණ මෙවර දැයට කිරුළ භූමියේ ඉදිවන බවත් ඒ අනුව මෙරට අති විශාලම ප්‍රදර්ශනය ලෙස මෙවර දැයට කිරුළ ප්‍රදර්ශනය හැඳින්විය හැකි බවත් දැයට කිරුළ සංවිධායකයෝ පවසති.පෙබරවාරි 5 සිට 10 දිනවලදී පෙරවරු 8 සිට රාත්‍රි 12 දක්වා දැයට කිරුළ ප්‍රදර්ශනය විවෘතව තැබේ. පාසල් දරුවන්ට ද ඔවුන් සමඟ එන ගුරුවරුන්ට දැයට කිරුළ නොමිලේ නැරැඹීමට අවස්ථාව ලැබෙන බවත් දැයට කිරුළ සංවිධායක ලේකම් උදය ආර්.සෙනෙවිරත්න මහතා පැවැසීය. අන් අයට ප්‍රදර්ශනයට ඇතුළුවීමට දැයට කිරුළ ලොතරැයි පතක් ලබාගත යුතුය.මේ අතර මෙවර දැයට කිරුළ මාධ්‍ය කලාපයේ දී රාජ්‍ය හා පෞද්ගලික මාධ්‍ය ආයතන 26ක් එකම ස්ථානයකදී තම දස්කම් විස්කම් පෙන්වන බව ප්‍රවෘත්ති හා ජනමාධ්‍ය අමාත්‍යාංශයේ ලේකම් ඩබ්ලිව්. බී. ගනේගල මහතා පවසයි. ‘ආශ්චර්යයේ පුනරාගමනය’ යන තේමාව යටතේ මෙවර දැයට කිරුළ වැඩ සටහන ක්‍රියාවට නැංවේ.මෙවර දැයට කිරුළ ආශ්‍රිතව අනුරාධපුර දිස්ත්‍රික්කයේ රුපියල් මිලියන 25000ක සංවර්ධන වැඩ සිදු කෙරී ඇත. අනුරපුර සෑම ග්‍රාම නිලධාරි වසමකම රුපියල් ලක්ෂ 20ක් වටිනා ව්‍යාපෘති ක්‍රියාත්මක කර තිබේ. ප්‍රදර්ශනය බැලීමට එන අයට අනුරපුර බස්නැවතුමේ හා දුම්රිය ස්ථානයේ සිට නගරාන්තර බස් යොදා ඇත.මේ අතර ලේක්හවුස් ආයතනය දැයට කිරුළ භූමියේ ඉදිරිපත් කරන කුටිය මඟින් රටේ නවතම මුද්‍රණ තාක්ෂණය පිළිබඳව පැහැදිලි කෙරේ. ඒ සමඟම ප්‍රවෘත්ති පිටපත් ලිවීමේ සිට පත්‍රය මුද්‍රණය දක්වා ක්‍රියාවලිය අති විශාල පුළුල් තිර වීඩියෝ දර්ශන මඟින් ඉදිරිපත් කෙරේ. ඒ සමඟම රටේ සංවර්ධනය කටයුතු පිළිබඳව විශාල ප්‍රමාණයේ ඡායාරූප ද ලේක්හවුස් කුටියේදී ප්‍රදර්ශනය කෙරේ. නොච්චියාගම සිට නිකවැව පාරේ ඔයාමඩුව තන්තිරිමලේ දෙසට කිලෝමීටර් 20ක් පමණ යාමෙන් හෝ අනුරාධපුරය විලච්චිය පාරේ ඔයාමඩුව වෙතට කිලෝමීටර් 16ක් පමණ පැමිණිමෙන් දැයට කිරුළ ප්‍රදර්ශනය නැරඹීමට පැමිණීමට පුළුවන. ඊට අමතරව මැදවච්චිය සිට මන්නාරම පාරේ පැමිණ සෙට්ටිකුලම් වෙතට පැමිණ තන්තිරිමලේ දක්වා පැමිණීමෙන් ද දැයට කිරුළ ප්‍රදර්ශනයට පැමිණීමට පුළුවන. පෙබරවාරි 4 සිට 10 දක්වා පෙරවරු හයට පමණ කොළඹින් ඔයාමඩුව දක්වා බස් ධාවනය වන බව ද එම බස් රාත්‍රි 12ට යළි කොළඹට ධාවනය වන බව ද උදය සෙනෙවිරත්න මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa1201295</link>
    <topic>නිදහස් සමරුව අනුරපුරයේ</topic>
    <author>සුනිල් දයා අල්විස්</author>
    <content>සුනිල් දයා අල්විස්ඓතිහාසික අනුරාධපුරයේ අභිමානය ඔප් නංවමින් මෙවර ජාතික නිදහස් සමරු උත්සවය ලබන 4දා උදේ අනුරාධපුරයේ දී පැවැත්වේ.‘ආශ්චර්යවත් දේශයක් ගොඩනඟමු’ තේමාව යටතේ මෙවර නිදහස් උත්සවය පවත්වන්නේ 64 වැනි වරටය. අනුරාධපුර - ශ්‍රී සම්බුද්ධත්ව ජයන්ති මාවත කේන්ද්‍ර කර මෙම නිදහස් සමරු ජාතික උත්සවයේ ප්‍රධාන පීඨිකාව සකස් කර ඇත්තේ නගර සභා භූමිය ද ඒ වෙනුවෙන් ලබාගනිමිනි.උතුර නැෙඟනහිර ඇතුළුව සෑම පළාතකින්ම ලක්ෂ සංඛ්‍යාත පිරිසකට සහභාගිවීමට හැකි වන පරිදි සියලු මූලික පහසුකම් මෙහි සකසා ඇති බව ද රාජ්‍ය පරිපාලන හා ස්වදේශ කටයුතු ඇමැති ඩබ්ලිව්. ඩී. ජේ. සෙනෙවිරත්න මහතා පවසයි.ජාතික නිදහස් සමරු උත්සවයේ දී මහින්ද රාජපක්ෂ ජනාධිපතිතුමා පෙරවරු 9.15ට ජාතිය ඇමතීමට නියමිතය. මෙම උත්සවයේ කටයුතු ආරම්භ වන්නේ පෙ.ව. 8.30ට ආරාධිත අමුත්තන්ගේ පැමිණීමත් සමඟමය.පෙරවරු 8.50 ජාතික කොඩිය එසවීම හා ජාතික ගීය ගායනා කිරීම ද සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa1201296</link>
    <topic>අද බෝඩ් අරන් කෑගහන අය හැබෑ මාධ්‍යකරුවන් නොවෙයි</topic>
    <author>ඉන්දික පොල්කොටුව</author>
    <content>- ඇමැති කෙහෙළියඉන්දික පොල්කොටුවමාධ්‍යවේදීන් වෙනුවෙන් පෙනී සිටින බවට ජාත්‍යන්තරයට බොරු බේගල් ඇදබාමින් මහ මඟ බෝඩ් එල්ලාගෙන කෑගසන පුද්ගලයන් ක්‍රියාකාරීව මාධ්‍යයේ නියැළෙන්නන් නොවන බවත් ඔවුන්ගේ වෑයම රටට එරෙහි කුමන්ත්‍රණ කිරීමේ කොන්ත්‍රාත්තුව ඔස්සේ හැකි තරම් ඩොලර් උපයා ගැනීම බවත් ජනමාධ්‍ය හා ප්‍රවෘත්ති අමාත්‍ය කැබිනට් ප්‍රකාශක කෙහෙළිය රඹුක්වැල්ල මහතා පවසයි.මෙලෙස ක්‍රියාකරන කිසිවෙකු මාධ්‍යයට ඇල්මක්, හැකියාවක් හෝ ආදරයක් නොමැති බවත් ඔවුන්ගේ හැකියාව, ආදරය, ඇල්ම පවතින්නේ රට පාවා දී ඩොලර් උපයා ගැනීමට පමණක් බවත් හෙතෙම පැවැසීය. නිදහසින් පසු ලාංකික ඉතිහාසයේ තීරණාත්මක යුගය වූ ත්‍රස්තවාදය පරාජය කිරීමේ වැඩ පිළිවෙළේ දී වචනයකින් හෝ රටට සහයෝගය නොදී රටින් පළාගිය ඔවුන් එදා මෙන්ම අදත් ක්‍රියාත්මක කරන්නේ රටට එරෙහි කුමන්ත්‍රණ බවත් ඇමැතිවරයා කීය.මේ වනවිට රට තුළ පවතින්නේ සැබෑ නිදහසක් මෙන්ම සැබෑ මාධ්‍ය නිදහසක් වුවත් එය භුක්ති නොවිඳ රට හැර ගොස් සිටින මාධ්‍ය නඩයට ඒ ගැන කතා කිරීමට අයිතියක් නැති බවද ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa1201297</link>
    <topic>හිරගෙදර වැරැදි කරුවන්ට උපරිම දඬුවම් දෙනවා</topic>
    <author>ඉනෝකා සමරවික්‍රම</author>
    <content>ඉනෝකා සමරවික්‍රමමැගසින් බන්ධනාගාරයේ සිද්ධියට සම්බන්ධ වූයේ යැයි කියන නිලධාරීන් පිළිබඳ සත්‍ය තොරතුරු ඇතුළත් අතුරු වාර්තාව ලද සැණින් ඒ පිළිබඳව මාධ්‍යයට නම් සහිතව හෙළිකරන බවත් අපරාධ නීතිය හා බන්ධනාගාර නීතිය යටතේ වැරැදිකරුවන්ට දැඩි දඬුවම් ලබාදීමට කටයුතු කරන බවත් පුනරුත්ථාපන හා බන්ධනාගාර ඇමැති චන්ද්‍රසිරි ගජධීර මහතා පවසයි.මෙහිදී තවදුරටත් අදහස් දැක්වූ ඇමැතිවරයා ප්‍රකාශ කැර සිටියේ මෙම ගැටුමට මුල් වූ එක් හේතුවක් වූයේ බන්ධනාගාර අධිකාරිවරයා ප්‍රතික්ෂේප කිරීම වුවත් රැඳවියන්ට පාලනය ලබාදීමට අදහස් නොකරන අතර, නිලධාරීන් මාරු කිරීමට අදහස් නොකරන බවත්ය.හිරකාරයන්ට කිසිදු අයුරකින් පරිපාලනයට ඇඟිල්ල දිගු කිරීමට කලක් තිස්සේ එහි සිදුවන දූෂිත ක්‍රියා සම්බන්ධව සැලකිල්ලට ගනිමින් මෙම පියවර ගෙන තිබේ. බන්ධනාගාරගත කොට ඇති රැඳවියන් 1800 ක පිරිසකගෙන් 1500 ක් පමණ පිරිසක් සෘජුවම මත්කුඩුවලට ඇබ්බැහි වූවන් බවත් කප්පම් ගැනීම්, මත්ද්‍රව්‍ය අලෙවි කිරීම් ආදියේ ද ඔවුන් නිරතව ඇති බවත් පොලිස් පරීක්ෂණවලදී හෙළි වී තිබේ.මොවුන්ගේ එවැනි ක්‍රියාකාරකම් සහමුලින් වළක්වාලීමට ක්‍රියාකළ නිලධාරීන්ට එරෙහිව ඔවුන් විසින් පසුගියදා අනවශ්‍ය කලබලයක් සිදුකළ බව ද පොලීසිය කියයි.එම ප්‍රචණ්ඩකාරී හැසිරීමේදී බන්ධනාගාර ගතව සිටින එල්ටීටීඊ රැඳවියන් ඊට සම්බන්ධ නොවූ බව ද පොලිස් මාධ්‍ය ප්‍රකාශක පොලිස් අධිකාරී නීතිඥ අජිත් රෝහණ මහතා සිළුමිණට පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa1201298</link>
    <topic>මේජර් ජනරාල් ශවේන්ද්‍ර සාම සාධක මෙහෙයුම් උපදේශක කමිටුවට</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාඑක්සත් ජාතීන්ගේ ශ්‍රී ලංකා නිත්‍ය නියෝජිත මේජර් ජනරාල් ශවේන්ද්‍ර සිල්වා ජගත් ආරක්ෂක ලේකම් ගේ සාමසාධක මෙහෙයුම් සඳහා වූ විශේෂ උපදේශක කමිටුවේ සාමාජිකයකු ලෙස පත්කොට තිබේ’ මේ සාමසාධක මෙහෙයුම් සඳහා වූ උපදේශක කමිටුව පිහිටුවා ඇත්තේ ප්‍රශ්න ඇති රටවල සාම සාධක හමුදා අනුයුක්ත කිරීම් පිළිබඳ කටයුතු සඳහා ය.ජගත් ආරක්ෂක මණ්ඩලයේ සාමසාධක අංශය හා ශ්‍රී ලංකාව අතර වසර 50 ක සම්බන්ධතා කාලය තුළ මෙවන් ඉහළ නිලයකට ශ්‍රී ලංකා නියෝජිතයකු පත් වූ ප්‍රථම වතාව මෙයයි.මේ කමිටුවේ මේජර් ජනරාල් ශවේන්ද්‍ර සිල්වා නියෝජනය කරන්නේ පැසිෆික් ආසියා කලාපයයි. ඔහුට මේ සඳහා අවස්ථාව ලැබී ඇත්තේ මෑතකදී එක්සත් ජාතීන්ගේ සාම සාධක කටයුතුවල බරපතළ අවස්ථාවලදී ඔහු විසින් කරන ලද දේශන නිසා ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa1201299</link>
    <topic>මෙරට 89% ක් හලෝ කියති</topic>
    <author>අරුණි මුතුමලී</author>
    <content>අරුණි මුතුමලීශ්‍රී ලංකාවේ ජනගහනයෙන් සියයට 89 ක් පමණ ජංගම දුරකථන භාවිත කරන බව විදුලි සංදේශ නියාමන කොමිසමේ අධ්‍යක්ෂ ජනරාල් අනුෂ පැල්පිට මහතා පවසයි. 2011 ජුනි මාසය වන විට ජංගම දුරකථන සිම් 18176000 ට වැඩි සංඛ්‍යාවක් ලියාපදිංචි වී තිබේ. ඒ අතර ස්ථාවර දුරකථන සංඛ්‍යාව 3599250 ක් දක්වා ඉහළ ගොස් ඇත. ස්ථාවර දුරකථන සබඳතාවලින් සියයට 40 ක් පමණ බස්නාහිර පළාතේ ද ඉතිරිය රට පුරා ව්‍යාප්තව ඇත.ස්ථාවර හා ජංගම දුරකථන ඔස්සේ අන්තර්ජාල පහසුකම් සේවා සපයන්නන් දස දෙනකු මඟින් දිවයින පුරා අන්තර්ජාල පහසුකම් ලබා ගැනීමට කටයුතු කැර ඇති අතර අධිවේගී පුළුල් පරාස ක්‍රමය යටතේ 2009 දී 230000 ක් වූ අන්තර්ජාල පාරිභෝගික සංඛ්‍යාව 2011 වන විට 520000 ට අධික සංඛ්‍යාවක් ලෙස වර්ධනය වී ඇති බව ද පැල්පිට මහතා පෙන්වා දෙයි. මෙය අන්තර්ජාල ක්ෂේත්‍රයේ වසරකදී ඇතිවූ ශීඝ්‍ර වර්ධනයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa12012910</link>
    <topic>පාසිකුඩාවේ පරිසර හිතකාමී සංචාරක පුරයක්...</topic>
    <author>සාගරිකා දිසානායක</author>
    <content>සාගරිකා දිසානායකසාමය උදාවීමෙන් පසුව උතුරු - නැඟෙනහිර පළාත්වල ඇතිවී තිබෙන සංචාරක ප්‍රබෝධය හේතුවෙන් ඒ ප්‍රදේශවල සංවර්ධන කටයුතු කඩිනම් කිරීමට ආර්ථික සංවර්ධන අමාත්‍යාංශය සහ ශ්‍රී ලංකා සංචාරක ප්‍රවර්ධන අධිකාරිය කටයුතු කරමින් සිටී.නැඟෙනහිර පළාතේ සුන්දර වෙරළ තීරය ආශි‍්‍රතව ඉදිකැරෙන පාසිකුඩා සංචාරක කලාපය සඳහා රජය මඟින් අක්කර 150 ක් ආයෝජකයන් වෙත ලබා දී තිබේ. මේ වන විට පාසිකුඩා සංචාරක කලාපයේ නව හෝටල් 14 ක ඉදිකිරීම් කටයුතු කඩිනමින් සිදු කැරෙමින් පවතී.කාමර 930 කින් සමන්විත මෙම හෝටල් ව්‍යාපෘතිය සඳහා රජය රුපියල් මිලියන 6530 ක මුදලක් ආයෝජනය කර තිබේ. ශ්‍රී ලංකා වාස්තු විද්‍යා සංගමයේ සහාය ඇතිව ආර්ථික සංවර්ධන අමාත්‍යාංශයේ සහ සංචාරක ප්‍රවර්ධන අධිකාරියේ මෙහෙයවීමෙන් ඉදි කැරෙන මේ හෝටල සියල්ල මේ වසරේ අග භාගය වන විට නිම කිරීමට නියමිතය.පාසිකුඩා සංචාරක කලාපයේ දැනටමත් කාමර සියයකින් යුතු තරු පන්තියේ හෝටලයක් පවත්වාගෙන යන අතර තවත් හෝටල දෙකක් පෙබරවාරි මාසයේ අග සහ මාර්තු මස මුලදී විවෘත කිරීමට නියමිතය.දැනට හෝටල් ඉදිකිරීම සඳහා රජය සමඟ ගිවිසුම්වලට එළැඹ ඇති, එහෙත් එතරම් ප්‍රගතියක් නොදක්වන හෝටල් ව්‍යාපෘති ඉදිරි මාස තුන ඇතුළත ප්‍රමාණාත්මක ප්‍රගතියක් නොදැක්වුවහොත් ඒවා රජයට පවරාගෙන වෙනත් ආයෝජකයන්ට ලබා දීමට කටයුතු කරන බව ආර්ථික සංවර්ධන නියෝජ්‍ය ඇමැති ලක්ෂ්මන් යාපා අබේවර්ධන මහතා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa12012911</link>
    <topic>දැයට කිරුළෙන් පවුල් 5162 ක් එළිය වෙයි</topic>
    <author>තාරක වික්‍රමසේකර</author>
    <content>තාරක වික්‍රමසේකරදැයට කිරුළට සමගාමීව පවුල් 5162 ක් ආවරණය වන පරිදි ග්‍රාමීය විදුලි ව්‍යාපෘති 186 ක් දැයට තිළිණ කිරීමට සැලසුම් කර ඇතැයි විදුලිබල හා බලශක්ති අමාත්‍යාංශය පවසයි.මිලියන 700 ක මූල්‍ය ප්‍රතිපාදන යටතේ ක්‍රියාත්මක කැරෙන මේ ව්‍යාපෘති යටතේ අනුරාධපුර උතුර, අනුරාධපුර දකුණ, හොරොව්පොතාන, මැදවච්චිය, මිහින්තලේ, කලාවැව, කැකිරාව ප්‍රදේශ ආවරණය වන පරිදි මේ ව්‍යාපෘති ක්‍රියාත්මක කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa12012912</link>
    <topic>සජිත් හදයි රනිල් කඩයි</topic>
    <author>අසේල කුරුළුවංශ</author>
    <content>අසේල කුරුළුවංශඑක්සත් ජාතික පක්ෂයේ පළාත් පාලන ආයතන අනුකමිටුවේ සභාපති ධූරයෙන් වජිර අබේවර්ධන මහතා ඉවත් කරන ලෙස පක්ෂ නායකත්වයෙන් ඉල්ලීමට පළාත් පාලන ආයතන නියෝජිතයින් රැසක් සැලැසුම් කැර ඇතැයි වාර්තා වෙයි.එ.ජා.ප. නියෝජ්‍ය නායක සජිත් ප්‍රේමදාස මහතාගේ මූලිකත්වයෙන් පසුගියදා පිහිටුවා ගත් පළාත් පාලන ආයතන නියෝජිත දිස්ත්‍රික් සංවිධාන හරහා මෙම වැඩපිළිවෙළ දියත් කිරීමට සූදානම් කැර තිබෙන බව එ.ජා.ප. ආරංචි මාර්ග සඳහන් කරයි.එ.ජා.ප. පළාත් පාලන ආයතන අනු කමිටුව හැර පළාත් පාලන ආයතන නියෝජිතයින්ගේ වෙනත් සංවිධාන කිසිවක් පක්ෂයේ නොමැති බව දන්වා සජිත් ප්‍රේමදාස මහතා විසින් පිහිටුවනු ලැබූ දිස්ත්‍රික් සංවිධාන අහෝසි කිරීමට රනිල් වික්‍රමසිංහ මහතා පියවර ගනිමින් සිටින බව ද වාර්තා වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa12012913</link>
    <topic>හිර ගෙදරට පිටතින් ගෙනෙන ආහාර හතර පොළකදී පරීක්ෂා කෙරේ</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහමත්කුඩු, ජංගම දුරකථන, සිම් කාඩ්පත් තවදුරටත් බන්ධනාගාර රැඳවියන් අතට යාම වළක්වාලීමේ අරමුණින් ඔවුනට පිටතින් ගෙනෙනු ලබන ආහාර පාර්සල් සිවු වතාවක් පරීක්ෂාවට බඳුන් කරවීමට බන්ධනාගාර නව පරිපාලන අධිකාරිය පියවර ගෙන තිබේ.කලක් තිස්සේ එහි සිදුවන දූෂිත ක්‍රියා සම්බන්ධව සැලකිල්ලට ගනිමින් මෙම පියවර ගෙන තිබේ. බන්ධනාගාරගත කොට ඇති රැඳවියන් 1800 ක පිරිසකගෙන් 1500 ක් පමණ පිරිසක් සෘජුවම මත්කුඩුවලට ඇබ්බැහි වූවන් බවත් කප්පම් ගැනීම්, මත්ද්‍රව්‍ය අලෙවි කිරීම් ආදියේ ද ඔවුන් නිරතව ඇති බවත් පොලිස් පරීක්ෂණවලදී හෙළි වී තිබේ.මොවුන්ගේ එවැනි ක්‍රියාකාරකම් සහමුලින් වළක්වාලීමට ක්‍රියාකළ නිලධාරීන්ට එරෙහිව ඔවුන් විසින් පසුගියදා අනවශ්‍ය කලබලයක් සිදුකළ බව ද පොලීසිය කියයි.එම ප්‍රචණ්ඩකාරී හැසිරීමේදී බන්ධනාගාර ගතව සිටින එල්ටීටීඊ රැඳවියන් ඊට සම්බන්ධ නොවූ බව ද පොලිස් මාධ්‍ය ප්‍රකාශක පොලිස් අධිකාරී නීතිඥ අජිත් රෝහණ මහතා සිළුමිණට පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aa12012914</link>
    <topic>මහනුවරට පිළිකා ප්‍රතිකාර සංකීර්ණයක්</topic>
    <author/>
    <content>රුපියල් ලක්ෂ 6500 ක වියදමින් ඉදිකෙරුණ මහනුවර මහ රෝහලේ නව පිළිකා ප්‍රතිකාර සංකීර්ණය සඳහා මුල් ගල් තැබීම අද (29) පෙරවරු 8.45 ට ජනපති ආර්යා ශිරන්ති රාජපක්ෂ මැතිනියගේ ප්‍රධානත්වයෙන් සිදු කෙරෙයි.මහජන ආධාර මත ඉදි කෙරෙන මෙම පිළිකා ප්‍රතිකාර සංකීර්ණය මහල් 10 කින් සමන්විතය. විකිරණ ප්‍රතිකාර, ශල්‍යාගාර සායන, නේවාසික වාට්ටු, දැඩි සත්කාර ඒකක ඇතුළු සියලු අංගයන්ගෙන් පරිපූර්ණව මෙම පිළිකා ප්‍රතිකාර මධ්‍යස්ථානය ඉදිකරන බව මහනුවර මහ රෝහලේ නියෝජ්‍ය අධ්‍යක්ෂ සුසිල් සිරිවර්ධන මහතා පැවැසීය. මහනුවර සිංහල, දෙමළ හා මුස්ලිම් වෙළෙඳ පෙරමුණු මඟින් මෙහි මහල් තුනක් ඉදිකර දීමට පොරොන්දු වී ඇති බවත් මුල් අදියර යටතේ ඉදිකෙරෙන මහල් 04 සඳහා ව්‍යාපාරිකයකු රුපියල් ලක්ෂ 200 ක් පරිත්‍යාග කළ බවත් ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=ab1201291</link>
    <topic>දෙවසරක සෙල් වැකි</topic>
    <author>සැකසුම බුද්ධිකා බ්‍රාහ්මණගේ</author>
    <content>ජනාධිපති දෙවැනි පදවි ප්‍රාප්තියෙන් පසු...අපි මේ නැවත ගොඩනඟාගෙන යන්නේ ත්‍රස්තවාදීන් විනාශ කළ රටක් පමණක් නොවෙයි. නොයෙක් ජාවාරම් කාර පැලැන්තියක් සාරය උරා බීපු භූමියක්. කුඹුරේ අයිතිය ගොවියාගෙන් උදුරලා අරගෙන අහිමි කළ රටක්. අපි මේ ගොඩනඟා ගෙන යන්නේ.අපි අස්වද්දන්නේ උතුරේ ගම් බිම් බෝම්බ වළ දමා තිබුණු පොළව, දකුණේ නම් වස බී සැතපෙන්න තිබුණ පොළව.2011.06.24 (දිනමිණ)ජාතික ගොවි සමුළුව අරලියගහ මැදුර පාතාල කණ්ඩායම් කොළඹ හිටියත්, දකුණේ හිටියත්, උතුරේ හිටියත්, කොහේ හිටියත් අපි ඒවාට ඉඩ දෙන්නේ නැහැ. මේ මාෆියාව අපි තුරන් කරනවා. මීට පසුව මේ රටේ කුමන ආකාරයකින්වත් ත්‍රස්තවාදය ඇතිවෙන්න අපි ඉඩ තියන්නේ නෑ ජාති කුල ආගම් පළාත් භේද කිසිවක් තියෙන්න බැහැ. පටු දේශපාලන අදහස් එපා.2011.01.15 (ලක්බිම)(යාපනය දොරේ අප්පා ක්‍රීඩාංගණයේ පැවැති ජාතික තෛපොංගල් උත්සවය)විශ්ව විද්‍යාල තුළින් බිහිවිය යුත්තේ අනුගාමිකයෝ නොවේ නායකයින්, ශිෂ්‍යයා විප්ලවවාදී විය යුතුයි. ඒ වගේ ම රටට ජනතාවට ජනතා දේපළ වලට ආදරය කළ යුතුයි. ඔබ තුළ ලොකු ඉවසිමේ ශක්තියක් ගොඩඟා ගත යුතුයි. ඉවසීම ප්‍රගුණ කළ ජාතියකට පමණයි දුර පෙනෙන්නේ. ඉවසීමත් එක්කයි විනය ලැබෙන්නේ.පළමුව තමා තමාට නායකයා විය යුතුයි. තමන්ගේ ශරීරය තමන් පාලනය කරගත යුතුයි. මනස මෙන් ම කාලය කළමනාකරණය කරගැනීමට පුරුදු විය යුතුයි. ගැටුම් සමථයකට පත් කරගත හැකි ධෛර්යයක් - ශක්තියක් උගතකුට තිබිය යුතුයි.2011.05.25 (දිනමිණ)(සරසවි සිසු නායකත්ව ජාතික වැඩසටහන)මේ මාතෘ භූමියේ නිදහසේ පා තබන සෑම මොහොතකම අප වෙනුවෙන් ජීවිතය පරිත්‍යාග කළ මහා විරුවන් පිරිසක් මේ මහා පොළොවේ සැතපෙන බවත් අප ගෞරවයෙන් සිහිපත් කළ යුතුයි. ඇස්, ඉස්, මස්, ලේ, රට වෙනුවෙන් දන් දුන් විරුවන් පිරිසක් අප අතර සිටින බව ගෞරවයෙන් සිහිපත් කරනවා. රණවිරුවණි, ඔබ කළ ශ්‍රේෂ්ඨ පරිත්‍යාගය අර්ථවත් කරන්න නම් ජාතික සමගියෙන් යුතු ශ්‍රේෂ්ඨ අනාගතයක් මේ සියලු ජනතාවට ගොඩනඟා දිය යුතුයි.2011.05.28 (දිවයින)(යුද විජයග්‍රහණයේ දෙවැනි වසර සැමරීමේ උත්සවය ගාලු මුවදොර පිටිය)ඔබේ දරුවා තවදුරටත් පැල්පතේ ජීවත් කරවනවාද ඒ පැල්පත නිවෙසක් කර ගන්නවාද කියන බව තීරණය කළ යුතුයි.අපිට ඕනේ මේ පැල්පතේ ඉන්න ජනතාවට, දරුවන්ට හොඳ නිවෙසක් ලබා දෙන්නයි. මම ගමෙන් ආපු කෙනෙක්. මගේ ගමෙන් මාව එළවන්න කාටවත් බැහැ. ඒ වගේම පැල්පත්වල ඉන්න ජනතාව එළවා ඔවුන්ගේ ප්‍රදේශ අත්කරගන්න කාටවත් බැහැ. නමුත් පැල්පතේ සිටින ජනතාවට මහල් නිවසක් ලබාදීම අනිවාර්යයි.කොළඹ ජනතාව අමතමින් අරලියගහ මැදුරේ පැවැති රැස්වීම2011 ඔක්තෝබර් 01 (දිනමිණ)දරුවන් ඔබෙන් විශාල දෙයක් බලාපොරොත්තු වෙනවා. ඒ දැඩි විශ්වාසය තුළ තමයි දෙමවුපියෝ ඔබට දරුවා භාර දෙන්නේ. ඒ නිසා තමයි ඔබට ගුරු මෑණියෝ කියන්නේ. ගුරු පියාණන් කියන්නේ. ඒ තිබෙන ගරුත්වයට දණ නමස්කාර කරලා ඔබට වඳිනවා. ඒ වඳින්නේ ඒ විශ්වාසය තුළ. ඒ වඳීන අහිංසක දරුවන්ගේ අනාගතය ඔබ හදවත් තුළ තබාගන්න ඕනෑ ඔබ භාරගන්නේ මහ විශාල වගකීමක්. ඒ නිසා මේ දරුවා යහමග ගෙන යාමේ වගකීම ඔබට තියෙනවා. ඔබ දරුවන්ට යහළුවෙක්, මිත්‍රයෙක්, පියෙක්, මවක්, විය යුතුයි.2011. මැයි 25 (ලක්බිම)(විද්‍යාපීඨ ගුරු පත්වීම් ප්‍රදානය අරලියගහ මන්දිරය)එදා ඉස්කෝලේ ගිහින් එනකොට යුද්දෙට ඇදන් ගිය දරුවෝ අද හවසට ඇවිත් ක්‍රිකට් ගහනවා. එදා මරාගෙන මැරෙන බෝම්බ ජැකට් ඇඳපු ගැහැනු දරුවෝ අද ඇඟළුම් කම්හල් වල ඇඳුම් මහනවා. මරාගෙන මැරෙන්න බෙල්ලේ සයනයිඩ් කරල් එල්ලාගත් තරුණයෝ අද රසායන විද්‍යාව ඇතුළු විෂයයන් ඉගෙන ගන්නවා. වෛද්‍ය විද්‍යාලවලට ඇතුළත් වෙනවා. මේ මානව හිමිකම් කඩ කිරීමක්ද? මරාගෙන මැරෙන පරපුරක් බිහිවීම නතර කරන එක තරම් මානව හිමිකම් ආරක්ෂා කිරීමක් තියෙනවද?2011 මැයි 2 (ලංකාදීප)එක්සත් ජනතා නිදහස් සන්ධාන මැයි රැලිය කොළඹ නගර සභා පිටියඅපි පිදිය යුත්තා පිදිය යුතුයි. ඒ සැලකිලි ලැබිය යුත්තා සිහිපත් කළ යුතුයි. ඒ මේ අනාගත පරපුර වෙනුවෙන් ශ්‍රේෂ්ඨ පුද්ගලයන් අනුස්මරණය කරන සමාජයක් ඇති කළ යුතුයි.2011 ජනවාරි 28 (දිනමිණ)(රාජ නීතිඥ එච්. ශ්‍රී නිශ්ශංක මහතාගේ ගුණ සමරු උත්සවය කිරුළපන)පටු අන්දමින් හිතල, පටු අන්දමින් වැඩ කරල, පටු වුවමනාවන් ඉටු කර ගන්නට මේ රට කෑලිවලට කඩන්නට කිසිවකුට ඉඩ දෙන්නේ නැහැ. අපි එකට වැඩ කරමු. අපි එකට ජීවත් වෙමු. මේ රට අපේ රට, අපි ජීවත් වන රට, අපි ඉපදුණු රට අපි සියලු දෙනා එකතුවී මුලින්ම රට ගොඩනඟමු.යාපනයේ කෝපායි නවලර් විද්‍යාලීය ක්‍රීඩාංගණයේ පැවැති උත්සවය2011 ජූලි 20 (දිවයින)හමුදාව හා පොලිසිය රටේ නිදහස හා සාමය වෙනුවෙන් කැපවූවා සේම රාජ්‍ය සේවකයන් ලෙස ඔබ රටේ සංවර්ධනයට කැපවිය යුතුයි. එය ඔබේ වගකීමක් වෙනවා. ඔබ එහි අණදෙන නිලධාරි වශයෙන් ක්‍රියා කළ යුතු වෙනවා. ඒ වගේ ම අවංකව සේවය කළ යුතුයි.ශ්‍රී ලංකාවේ ජනගහනය සැලකූවිට මිලියන 20 කට රාජ්‍ය සේවකයන් මිලියන 1.3 ක් ඉන්නවා. ඒ වගේ ම විශ්‍රාමිකයන් ද විශාල පිරිසක් ඉන්නවා. අපි අද පෞද්ගලිකකරණය කෙරෙහි කිසිදු විශ්වාසයක් තබන්නෙ නැහැ. රාජ්‍ය දේපළ විකුණා දැම්මේ නැහැ. අපි රාජ්‍ය සේවය කෙරෙහි විශ්වාසය තබා තිබෙනවා. ඒ විශ්වාසය හරහා අපි ඉදිරියට ගමන් කරනවා.2011.01.11 (දිනමිණ)(අරලියගහ මැදුරේ පැවැත්වූ අයි.එස්.ඕ. තත්ත්ව සහතිකය ලත් රජයේ ආයතනවලට සම්මාන ප්‍රදානය කිරීමේ උත්සවය)භාෂා අධ්‍යාපනයෙන් රටවල් හා ජාතීන් අතර වඩා හොඳ සම්බන්ධතාවන් හා අවබෝධයන් වර්ධනය වෙනවා. රටක් තුළ පමණක් නොව නොයෙක් සංස්කෘතීන් අතර පවා සන්නිවේදන ක්‍රමෝපායන් ලෙස භාෂාව ප්‍රමුඛ තැනක් ගන්නවා. අපේ වටිනාකම් සම්ප්‍රදායන් හා ඓතිහාසික සංවර්ධනාත්මක කටයුතු පිළිබිඹු වන්නේ අපේ සාහිත්‍යයේ ඒ වගේ ම සාහිත්‍යය අපේ ආගමික සංස්කෘතියත් අතර සම්බන්ධතාව ගොඩ නඟන්නේ භාෂාවයි. අපේ ග්‍රාමීය සමාජයේ අධ්‍යාපන කටයුතුවල මූලිකත්වය ගත්තේ පන්සලයි. අපට හිටපු ශ්‍රේෂ්ඨතම ලේඛකයන්, කවියන්, සමාජ මත ගොඩ නඟන්නන් වූයේ උගත් බෞද්ධ භික්ෂූන් වහන්සේලායි.2011.8.12 (දිවයින)චීනයේ බීජිං විදේශ භාෂා විශ්වවිද්‍යාලයේ උත්සවයක් අමතමින්මේ රටේ ගොවි ජනතාව කවදාවත් රට පාවා දෙන්න සූදානම් වුණේ නෑ. ඔවුන් මේ මහ පොළොව සමඟයි ජීවිතය ගොඩනඟා ගත්තෙ. ගොවි ජනතාව මෙන් ම, ස්වයංපෝෂිත රටක් ගොඩනැංවීමට රජය ගෙන යන වැඩපිළිවෙළ ශක්තිමත් කිරීම අප සැමගේ වගකීමක්.2011.03.04 (දිවයින)(ජාතික ගොවි සමුළුව අරලියගහ මන්දිරය)නිවෙසක අම්මා තමයි වේලාසනින්ම අවදි වෙන්නේ. ඒ වගේම අම්ම නින්දට යන්නේ අන්තිමටයි. අපි අම්මා අනුගමය කළ යුතුයි. කම්මැළි කමින් තොරව තම දින චර්යාව කරගන යාම තම මවට කරන ලොකුම ගෞරවයයි. සෑම දිනක්ම අර්ථවත්ව යොදාගන්න. නිරෝගීකම පිළිබඳව විශේෂයෙන්ම හිතන්න. ළමයි ක්‍රීඩාවල මෙන්ම විෂය බාහිර ක්‍රියාකාරකම්වල ද නිරත විය යුතුයි.ලෝක ළමා දින ජාතික උත්සවයඅරලිය ගහ මැදුර.2011 ඔක්තෝබර් 03 (දිනමිණ)සැකසුම බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=ab1201292</link>
    <topic>බන්ධනාගාර ඇතුළට නීති විරෝධි ද්‍රව්‍ය රැගෙන ඒම</topic>
    <author>සාකච්ඡා කෙළේ සුභාෂිණී ජයරත්න / අරුණි මුතුමලී / ඉනෝකා සමර වික්‍රම / බුද්ධිකා බ්‍රාහ්මණගේ</author>
    <content>බන්ධනාගාර තුළට නීති විරෝධි ද්‍රව්‍ය ගෙන ඒම නිසාත් එය වැළැක්වීමට අදාළ බලධාරීන් පියවර ගැනීම නිසාත් පසුගියදා වැලිකඩ මැගසින් බන්ධනාගාරය තුළ විශාල ගැටුමක් ඇතිවිය. මේ වන විටත් සිදුවූ තත්ත්වය විමර්ශනය සඳහාකමිටුවක් පත් කර ඇති අතර එම කමිටු වාර්තාව අනුව ඉදිරියේදී අදාළ ක්‍රියාමාර්ග රැසක් ගැනීමටත්, බන්ධනාගාර සම්බන්ධ පුළුල් වෙනස්කම් රැසක් සිදු කිරීමටත් පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශය සූදානමින් සිටියි. අද කඩුල්ලෙන් කතාබහට ලක්වන්නේ මේ පිළිබඳවයි.අපේ අමාත්‍යාංශයට මේ වන විට පැවැරී ඇති වගකීම් ප්‍රමාණය ඉතා විශාලයි. දශක කිහිපයක් තිස්සේ පැවැති යුද්ධය, මත්ද්‍රව්‍ය විශාල ප්‍රමාණයන්ගෙන් අප රටට ගලා ඒම ආදියේ අවසාන ප්‍රතිඵලය වූයේ බන්ධනාගාරවල පවත්නා තදබදය වැඩි වීමයි. ඉතිහාසයේ මෙතෙක් නොවූ විරූ පරිදි මේ තදබදය වැඩි වුණා. අපේ බන්ධනාගාරවල දවසකට රඳවා ගත හැක්කේ රැඳවියන් 10,000 ක් පමණයි. මේ වන විට මේ තදබදය තුන් ගුණයකින් වැඩි වෙලා.එම නිසා මේ තත්ත්වය රැඳවියන්ට වගේම නිලධාරීන්ටත් හරිම අපහසුයි. මේ නිසා බන්ධනාගාරයකින් සිදුවන පුනරුත්ථාපනය ද හරියාකාරව සිදුවෙන්නෙ නැහැ. රැඳවියන්ට ද්විතීය අධ්‍යාපනය ලබාදීම, මානසික සහනය දීම මෙන් ම ආධ්‍යාත්මික සංවර්ධනය ළඟා කරදීම වගේ කටයුතු කිරීමේදී මේ තත්ත්වය ගැටලුකාරීය. පුනරුත්ථාපනයක් හරියාකාරව සිදු නොවීමෙන් සිදුවන්නේ මේ අය නැවත නැවත සිරගත වීමයි. මේ වගේ සිදුවීම් එහි ප්‍රතිඵලයක් විදියටයි අපි දකින්නේ.මේ නිසා අපිට විශාල වගකීමක් තියෙනවා, මේ අයගේ ආධ්‍යාත්මික සංවර්ධනය දියුණු කිරීම ගැන. අපි දැනටමත් බන්ධනාගාර ප්‍රතිසංස්කරණය කිරීම සඳහා කමිටුවක් පත්කොට තියෙනවා. දැනටමත් ඒ අනුව කටයුතු කරගෙන යනවා.දැනටමත් බන්ධනාගාර තදබදය අවම කරන්නට ක්‍රියාමාර්ග ගෙන තියෙනවා. මුලින්ම එකට සිටි රැඳවියන් අපි වර්ගීකරණය කරලා වෙන් කර තියෙනවා. මීට අමතරව බන්ධනාගාර තදබදය අඩු කරන්න වැඩි පිරිස් පිට පළාත්වල බන්ධනාගාරවලට යොමුකර තියෙනවා. කොළඹ නගරයේ අද තදබදය වැඩියි. වැලිකඩ බන්ධනාගාරය ඉදිරියේදී අපි නගරයෙන් පිටතට එනම් මහර, වටරැක ප්‍රදේශවලටත්, තංගල්ල බන්ධනාගාරය අඟුණකොළපැලැස්සටත්, බෝගම්බර බන්ධනාගාරය පල්ලේකැලේටත්, යාපනය බන්ධනාගාර පන්නෙයි ආදි ස්ථානවලටත් ගෙන යාමට කටයුතු යොදනවා.ඉදිරියේදී නගරයෙන් පිටතට ගෙනියන මේ බන්ධනාගාර නවීන පහසුකම් යටතේ ඉදිකරන්නට බලාපොරොත්තු වෙනවා. ඉඩකඩ මඳකම නිසා රැඳවියන් අද කාමරවලට සීමා වෙලා. මේ නිසා මේ අයගේ අසහනය වැඩියි. ඉඩකඩ තියෙන හොඳ පරිසරයකට බන්ධනාගාර ගෙන යාමෙන් මේ තත්ත්වයේ විශාල වෙනසක් ඇති වෙනවා. රැඳවියන්ට මානසිකව හෝ සහනයක් ළඟා කෙරෙනවා. අලුත් ක්‍රියාකාරකම්වලට හුරු කරන්න මෙන්ම හොඳ පුනරුත්ථාපනයක් ලබා දෙන්නත් මෙමඟින් හැකියාව ලැබෙනවා.අද අපේ බන්ධනාගාරවල තිබෙන නවීන තාක්ෂණික උපකරණවල අඩුපාඩු පවතිනවා. අපිට බන්ධනාගාර පාලනය විධිමත් කරන්න නවීන උපකරණ අවශ්‍යයි. නමුත් අපිට දැනට තිබෙන මුදල් ප්‍රමාණය ඒ සඳහා ප්‍රමාණවත් නැහැ. රජයේ ආධාර ඇතිව අපි බන්ධනාගාරවලට නවීන තාක්ෂණික උපකරණ ලබා දීගෙන යනවා. මේ එක් එක් උපකරණ විශාල මිල ගණන්වලින් යුතු ඒවා. මේ නිසා සියල්ල එකවර ලබාගැනීම අපහසුයි. විනිවිද දැකිය හැකි ස්කෑනින් යන්ත්‍ර, ජංගම දුරකතන බාධා යන්ත්‍ර, අධි තාක්ෂණික කැමරා පද්ධති ආදිය අපට අවශ්‍යයි. එසේම හදිසියේ ඇතිවන නොසන්සුන්තාවන් හා අරගලයන් පාලනය කරන්න අවශ්‍ය උපකරණ අපිට තිබුණේ නැහැ. අපි ඒවාත් ඉල්ලා සිටිනවා, බන්ධනාගාර නගරයෙන් පිටත ඉදිකිරීමේදී.අපි දැනටමත් තාවකාලිකව මත්ද්‍රව්‍ය ඇතුළට ගෙන ඒමේ නීති අණ පනත් සකස් කර තියෙනවා. සමහර අය මත්ද්‍රව්‍ය තාප්පයෙන් ඇතුළට විසි කරන්න පුරුදු වෙලා හිටියා. අපි දැන් ඒ ප්‍රදේශ තහනම් කලාපයක් බවට පත්කර තියෙනවා. මත්ද්‍රව්‍ය ඇතුළට ගෙන ඒම පරීක්ෂා කරන්න අමතර නිලධාරීන් යෙදවූවා. ජංගම දුරකතන පවා සොයා පරීක්ෂා කරන්න අපි වැඩ සටහන් සකස් කර තියෙනවා. සමහර නිලධාරීන් සිටිනවා, මේවාට හවුල් වූ අය. එවැනි අය හසු වුවහොත් අපි දැඩි දඬුවම් දෙනවා. ඒ වගේ දේ හෙළිදරව් කරන අයට ප්‍රශංසා කරනවා. දඬුවම හා ප්‍රශංසාව යන ක්‍රියාමාර්ග දෙකම අපි මෙසේ යොදා ගන්නවා.අද වුණත් රැඳවියන්ට ආහාර පිටින් ගෙන එන්න පුළුවන්. නමුත් ඒ තමන්ට සෑහෙන ප්‍රමාණයට. 5, 6 දෙනකුට සෑහෙන ප්‍රමාණයකට ආහාර ගෙන එන්න බැහැ. අලුත් බන්ධනාගාර අධිකාරිවරයා මේ සියලු දෙයම විධිමත් කළා. මේ වන විට සිද්ධිය සම්බන්ධව කමිටුවක් පත්කර තියෙනවා. පත්කළ කමිටුවේ නිර්දේශ ලැබුණු වහාම ආරක්ෂාකාරී පියවර ගන්නට අපි සූදානම්. එසේම බුද්ධි හා ආරක්ෂක ඒකකය අපේ අමාත්‍යාංශ පාලනය යටතට ගත්තා. ඒ තොරතුරුත් ලබාගෙන ඉදිරියේදී අපි බන්ධනාගාරවල තත්ත්වය විධිමත් කරන්නට පියවර ගන්නවා.අපි එදා උදේ සුපුරුදු පරිදි වැලිකඩ සහ මැගසින් බන්ධනාගාර පරීක්ෂා කළා. එය සාමාන්‍යයෙන් කෙරෙන දෙයක්. විශේෂයකට තිබුණෙ මේ වර අප සමඟ අමාත්‍යාංශ ලේකම්තුමාත් එක්වීමයි. අපි සෑම රැඳෙවියකු සමඟම කතාකළා. එල්.ටී.ටී.ඊ. රැඳවියන් සමඟත් අදහස් හුවමාරු කරගත්තා. ඒ කිසි කෙනෙක් කිසිම අවනඩුවක් ඒ මොහොතේදී අපට කීවේ නැහැ. ඒත් එක් නිලධාරියකුගේ නම කියලා කීවා ඔහු මඟින් ආහාර දෙනවා නම් හොඳයි කියලා.අප එය කළ හැකි දෙයක් බවත් කීවා. ඉන්පසු පළමු ගේට්ටුවෙන් එද්දී මහා ඝෝෂාවක් වගේ ශබ්ද ඇහෙන්න පටන් ගත්තා. අපි බන්ධනාගාරයෙන් පිට පිහිටි උස ගොඩනැඟිල්ලකට නැඟලා බලා සිටින විට ගල්මුල්වලින් ගහගන්නවා දැක්කා. නිලධාරීන් යොමු කරලා තත්ත්වය පාලනය කරන්න කීවා.අපිට දුමක් දකින්න ලැබුණා. ඒ එක්කම තොරතුරු ලැබුණා ගිනිතියන බවට. ඒ නිසා අපි ගිනිනිවන හමුදාවට පොලිසියට කතාකළා තත්ත්වය පාලනය කරන්න. ඒ වෙනකොට පිරිස පාරේ යන වාහනවලටත් පහර දෙන්න පටන් ගෙන තිබුණා. පැය දෙකක පමණ උත්සාහයකින් පසුව යථා තත්ත්වයට පත් කිරීමට හැකිවුණා.මේ වනවිට සිදුවීමට හේතු සෙවීම සඳහා නිරීක්ෂණ කමිටුවකට බාරදී තිබෙනවා.මේ සිදුවීමට හේතු වන්නේ ඇතුළේම සිටින කිහිපදෙනෙකුගේ ප්‍රශ්නයක් පොදු ප්‍රශ්නයක් ලෙස හුවා දැක්වීමට උත්සාහ කිරීමයි.නව අධිකාරිතුමා බන්ධනාගාරයට මත්ද්‍රව්‍ය ගෙන යෑම තහනම් කිරීමට ගත් තීරණයකට විරුද්ධ අය තමයි මේ තත්ත්වයට මුල් වුණා කියා මම හිතන්නේ. දැනට අපට අහන්න ලැබෙන ආරංචිවලට අනුව ඇතැම් අයට මත්ද්‍රව්‍ය ලබා දී හොඳටම මත් වූ පසු මේ අවශ්‍යතා සඳහා යොදාගෙන තිබෙනවා.මම අමාත්‍යාංශයේත් සේවය කර තිබෙන නිසා මේ කටයුතු ගැන හොඳ අවබෝධයකින් ඉන්නේ. ඒ නිසා ම යටත් විජිත යුගයේ තැනූ බන්ධනාගාරය වෙනස් විය යුතු ආකාරය කුමක්ද යන්න පිළිබඳව සැලැස්මක් කෙටුම්පත් කර අදාළ තැන්වලට දැන් යොමුකර තිබෙනවා.විශේෂයෙන්ම මේ බන්ධනාගාර පරිශ්‍ර තුළ රඳවාගත හැකි පිරිස මෙන් තුන් ගුණයක් මෙහි රඳවා සිටිනවා. ඒ නිසා ඇතැම් විට දරුණු අපරාධකරුවන් තුන්සියයක් පමණ පාලනයට ජේලර්වරුන් හතර දෙනකු පමණයි සිටින්නේ. මේ වැනි අවස්ථාවලදී ඒ නිලධාරීන්ගේ අත්දැකීම් හා පළපුරුද්ද අනුව තමයි ඔවුන් පාලනය කරගන්නට සිදුවන්නේ.ඒ වගේම බන්ධනාගාරයේ ක්ෂණික අඩුපාඩුකම් පවතිනවා. ඒවා තාවත්කාලීන කළ යුතුයි.මේ සියල්ල නිවැරැදිව පරිපාලනය කළ හැකි ප්‍රායෝගික සැලසුමක් අප ඉදිරිපත් කර තිබෙන්නේ.ඒ මඟින් ඉදිරියේදී මත්ද්‍රව්‍ය, දුරකථන ආදී බන්ධනාගාරයකට ඇතුළු නොවිය යුතු දේ පාලනය කිරීමටත්, මෙවැනි ගැටලු සංවිධානාත්මක කටයුතු සැලසුම් කිරීමේ අවස්ථා පාලනය කිරීමටත් ඉඩ ලැබෙන බවයි විශ්වාසය.පසුගියදා සිදුවූ බන්ධනාගාර සිද්ධියේදී අපි නීතියේ සීමාව තුළ සිට ක්‍රියාකාර තිබෙන බව කිව යුතුයි. බන්ධනාගාර ආඥා පනත යටතේ අවම බලය භාවිත කරන්නට නීතියෙන් අවසර දී තියෙනවා. මේවා රජයේ දේපළ. මේ රාජ්‍ය දේපළ ආරක්ෂා කර ගැනීම වගේම රැඳවියන්ගේ ජීවිත ආරක්ෂා කර ගැනීමත් අපේ වගකීමක්. මේ සඳහා අපි අවම බලය භාවිත කළා. අපි මේ රැඳවියන් කඩා බිඳගෙන එළියට ඒමට උත්සාහ කරද්දි උපදෙස් දී ඒ අය මැඬ පවත්වන්න උත්සාහ කළා.මේ පිරිස් නඩුවල ලියාපදිංචි විස්තර අඩංගු අංශය පවා ගිනි තියලා විනාශ කර තියෙනවා. අපි මුලින්ම උත්සාහ කළේ වෙඩි නොතියා මේ තත්ත්වය මැඬ පවත්වන්නට. නමුත් මේ පිරිස සන්සුන් වුණේ නැහැ. බැරිම තැන තමයි අපිට වෙඩි තියන්න සිදුවුණේ. අපි එය ඉතා සාධාරණ ආකාරයට සිදු කළා. මේ සිදුවීමේදී අපේ නිලධාරීන් නීතියේ සීමාව තුළ කටයුතු කළා.බන්ධනාගාර ආඥා පනත අනුව බන්ධනාගාරය තුළට නොගෙන ආ යුතු නීති විරෝධි ද්‍රව්‍ය තියෙනවා. මෙතැන වැඩිපුර සිටින්නේ රිමාන්ඩ් සැකකරුවන්. මේ අයට කෑම පිටතින් ගෙනත් දෙන්න පුළුවන්. නමුත් මේ කෑම සමඟ ඇතුළට නීති විරෝධි ද්‍රව්‍ය ගෙන එනවා. මීට පෙරත් අපි මේ දේවල් සඳහා ක්‍රියාත්මක වුණා. නමුත් නීති විරෝධි ද්‍රව්‍ය ඇතුළට ගෙන ඒම අඩු වුණේ නැහැ. ඇතුළත ඒමේ කටයුතු ඉතා හොඳින් සිදුවුණා.මේ සිදුවීමෙන් නඩු ලේඛන තිබුණු ගබඩාව විනාශ වුණා. නමුත් ඒ ලේඛන අපිට නැවතත් සකස් කළ හැකියි.කමිටු තීරණය ලැබුණු වහාම ඉදිරි ක්‍රියාමාර්ග ගන්නවා. ඒ අනුව ඉදිරියේදී මේ වගේ අවාසනාවන්ත සිදුවීම් ඇති නොවන්නට, නීති විරෝධි දේ ඇතුළට ගෙන ඒම වළකාලන්නට අපි අවශ්‍ය පියවර ගන්නවා.මම මැගසින් බන්ධනාගාරය භාර අරගෙන දවස් පහයි ගතවුණේ. මං එනකොටත් බන්ධනාගාරයේ මත්කුඩු භාවිතය අඩුවෙලයි තිබුණේ. හිර ගෙදර කුඩු නෑ කියන එක නිලධාරීන්ට අභිමානයක්. මේකේ ඇතුළේ විවිධ පුද්ගලයෝ ඉන්නවා. අපි කෑම නතර කරන්න නෙමෙයි හැදුවේ. සාමාන්‍යයෙන් බන්ධනාගාර රෙගුලාසිවලට අනුව රැඳවියකුට දවල් රෑ වේල් දෙකට සෑහෙන පමණ කෑම ගන්න පුළුවන්කම තියෙනවා.නමුත් මෙහිදී සිදුවෙන්නේ එක් අයෙක් බලන්න එනකොට ඔහුට දහ පහළොස් දෙනෙකුගේ කෑම ප්‍රමාණයක් රැගෙන එනවා. මෙයයි අඩු කරන්න හැදුවේ. අපි එහෙම නැතිව රැඳවියන්ට අමානුෂික විදියට සලකන්නෙ නැහැ. සිද්ධිය වෙන දවසේ උදේ මමත් කොමසාරිස් ජෙනරාල් තුමාත්, ලේකම් තුමාත් මැගසින් එක බලන්න ගියා.රැඳවියන් සමඟ කතාබහ කළා. ඔවුන් අපට යහපත් ප්‍රතිචාර දැක්වුවා. ඔවුන් කෑම ගැන සතුටු වන බව පැවැසුවා. ඉන් පසුව අපි මුළුතැන්ගෙය දෙසට ගියා. ඒ සමඟම තමයි දුටුවේ රැඳවියන් එකට එකතු වී එනවා. මෙය ක්ෂණිකව සිදුවූ දෙයක්. සමහර විට මෙය යම් කොටස්කාරයෝ උසි ගැන්වීමක් වෙන්නත් පුළුවන්. ඒත් අපි මැගසින් එකේ මත්ද්‍රව්‍ය නැති කිරීමට ගෙන ඇති ක්‍රියාමාර්ග නවතන්නේ නැහැ.අලුත් අධිකාරි තුමා ආවට පස්සේ අපිට දෙන කෑම වේල හුඟක් හොඳ තත්ත්වයක තිබුණා. වෙනදා ගෙවල් වලින් කෑම ගෙන්න ගත් අයත් ඇතුළෙන් කෑම කන්න පටන් ගත්තා. ගෙවල් වලින් කෑම ගෙනඒම ළඟදීම නවත්වනවා කියන ආරංචිය හැමෝම කතා වුණා. ඒත් හුඟ දෙනෙක් කීවේ මැගසින් එකේ අයට ගෙවල් වලින් කෑම ගෙන්වා ගැනීමේ අයිතියක් තියෙනවා කියලයි.අලුත් අධිකාරි තුමා ආවට පස්සේ ඇතුළේ අයට විතරක් නෙවෙයි බන්ධනාගාර නියාමකවරුන්ටත් ටිකක් කරදර වුණා. ඇතුළේ අයගේ ජාවාරම් වලට උදවු දෙන අයට කරදර වෙන්න පටන් ගත්තා.මෙතැන මහ පුදුම වැඩ තියෙන්නේ එළියෙන් රුපියල් 1000 ක් ඇතුළට ගෙනත් දෙන අයට රුපියල් 300 ක කොමිස් එකක් දෙන්න ඕනැ. විවිධ ගණන්වලට ඇතුළේ ෆෝන් විකිණෙනවා. ෆෝන් එකක් එළියේ ඉඳල ඇතුළට ගෙනත් දෙන්න රුපියල් 1000 ක් ගන්නවා. පහුගිය කාලේ මේ වැඩ වලට ටිකක් බාධා ඇති වුණා.එදා සිදුවීම වුණ දවසේ අපි පැත්තකට වෙලා හිටියා. ඒත් හුඟ දෙනෙක් සිද්ධියට එන්ටර් වුණේ අනිත් අයට තියන බයට.----------------බන්ධනාගාර ඇතුළේ කෙරෙන පරීක්ෂා කිරීම් වැඩි නිසා කුඩු බිස්නස් එකට සම්බන්ධ හුඟ දෙනෙක් තරහින් හිටියේ. සමහරු තැන තැන රහසින් කතා වුණේ මේකට වැඩක් දෙන්න ඕනැ කියලා. අලුත් අධිකාරි තුමා ආවට පස්සේ නීති තදයි කියලා සමහරු තරහින් හිටියේ. ඒත් හුඟ දෙනෙක් සතුටු වුණා. වැරැදි කරල ආ අය වුණත් කැමැතියි පාඩුවේ ජීවත් වෙන්න. ඒත් මෙතන හුඟක් අය කුඩු බිස්නස් එක නිසා අනිත් අයට හිරිහැර කරනවා. ඒ වගේම සමහර අය ගෙවල් වලින් එවන සබන් කෑල්ල විකුණලා හරි කුඩු උරනවා.මට හිතෙන්නේ මෙය සිදුවුණේ කිහිප දෙනකුගේ වුවමනාවට. අලුත් අධිකාරි තුමා ගෙවල්වලින් කෑම ගේන එක තහනම් කරලා කියලා කට්ටිය කතා වුණා. ඒත් මේ විදිහට ලොකු ආරාවුලක් වේවි කියලා මම නම් හිතුවේ නෑ.සිද්ධියට හුඟක් සම්බන්ධ වුණේ පැත්තකට වෙලා හිටියොත් පස්සේ කට්ටිය අතරින් කොන් වෙලා ගුටි කන්න වේවි කියන බයටයි. ටික දෙනෙක් හිටියා හොඳටම කුඩු ගහලා මත් වෙලා. ඇතුළේ හැමදේම මෙහෙයවන නායකයො කිහිප දෙනෙක් ඉන්නවා. නාන්න ගියත් කන්න ගියත් ඒ අය චණ්ඩිකමින් වැඩකර ගන්නවා. එහෙම අය තමයි මේ සිද්ධියට මුල් වෙලා හිටියේ.සාකච්ඡා කෙළේ සුභාෂිණී ජයරත්න / අරුණි මුතුමලී / ඉනෝකා සමර වික්‍රම / බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=ab1201293</link>
    <topic>5 වන මහින්දගෙන් පසු</topic>
    <author>රංජිත් සියඹලාපිටිය</author>
    <content>ආර්ථික වර්ධනයේ ප්‍රතිඵල සමානුපාතිකව රටේ හැම ප්‍රදේශයකටම බෙදී යාමට සැලැස්වීම අපි මුහුණ දෙන තවත් එක් ප්‍රධාන අභියෝගයකි. ආර්ථික වර්ධනයෙන් තවමත් 50% කට ආසන්න ප්‍රමාණයකට අයිතිය කියන්නේ බස්නාහිර පළාත වන අතර ඉතිරි පළාත් සියල්ලටම බෙදී යන්නේ අනිත් 50% ය. මහින්ද චින්තන ක්‍රමවේදය තුළ වසරින් වසර මෙම තත්ත්වය හැම පළාතකටම සමව බෙදී යාමේ ගමනකට අවතීර්ණ වී තිබුණත් එම තුලනාත්මක භාවය වඩාත් වේගවත් කිරීමට දැයට කිරුළ තුළින් ලැබෙන්නේ අසීමිත ජවයකි. උතුරු මැද පළාතේ ආර්ථික වර්ධනය පිළිබඳ තොරතුරු ගවේෂණය කරන විට පසුගිය වසර කිහිපයේ එය මහ බැංකු වාර්තාවේ සඳහන්ව තිබුණේ මෙසේය.2005 වසරේ 4.3%, 2006 වසරේ 4%, 2007 වසරේ 4%, 2008 වසරේ 4.7, 2009 වසරේ 4.8% ක් ලෙසය. මේ සියලු කරුණු ගැඹුරින් විශ්ලේෂණය කර ජනාධිපතිතුමන් දැයට කිරුළ සමගාමීව අනුරාධපුර දිස්ත්‍රික්කයේ බහුවිධ සංවර්ධනය සඳහා දායාද කළ මුදල් පහත සඳහන් පරිදිය.මහාමාර්ග, අන්තර් පළාත් මාර්ග, ගම්මාන අතර මාර්ග, විදුලිය ලබාදීම සුළු වාරිමාර්ග ප්‍රතිසංස්කරණ, ජාතික වාරිමාර්ග හා වැව් ප්‍රතිසංස්කරණ, අමුණු හා ඇළ මාර්ග සංවර්ධනය ඇතුළු යටිතල පහසුකම් සඳහා රුපියල් මිලියන 10,979 ක් ද, ස්ථිර වහල නොමැති නිවෙස් 50,000 ක් සඳහා උළු ලබාදීම මාතෘ සායන මධ්‍යස්ථාන 50 ක්, ගම්මාන 702 ක් සඳහා අත්‍යවශ්‍ය ප්‍රජා පාදක ව්‍යාපෘති, පාසල් සඳහා වැසිකිළි සහ සනීපාරක්ෂක පහසුකම් සැපයීම, ප්‍රවාහන පහසුකම් නංවාලීම, ග්‍රාමීය නිවාස යෝජනා ක්‍රම, තැපැල් සංකීර්ණ ගොඩනැගිල්ල ඉදිකිරීම, පුරාවිද්‍යා ස්ථාන සංරක්ෂණය, පෙර පාසල් 50 ක් සංවර්ධනය කිරීම, ප්‍රාදේශීය ලේකම් කාර්යාල සහ රෝහල්වල සේවා පරිගණක ගත කිරීම ඇතුළුව සමාජීය යටිතල පහසුකම් සංවර්ධනය සඳහා රුපියල් මිලියන 4,263 ක් ද, දිවි නැගුම ව්‍යාපෘතිය, බීජ ගොවිපළ, ගොවිජන සේවා මධ්‍යස්ථාන, කිරි ගම්මාන පිහිටුවීම, කිරි ශීත කිරීමේ මධ්‍යස්ථාන පිහිටුවීම, පශු සම්පත් සංවර්ධනය ඇතුළු කෘෂි ආර්ථික සංවර්ධන කටයුතු, ජාතික පාසල් සංවර්ධන ව්‍යාපෘති, යෞවන කටයුතු හා වෘත්තිය පුහුණු, සෞඛ්‍ය පහසුකම් වර්ධනය කිරීම ඇතුළු මානව සම්පත් සංවර්ධනයට රුපියල් මිලියන 1,369 ක් ද, අලි වැට ඉදිකිරීම, ප්‍රදර්ශන කලාපයේ වන වගාව ඇතුළුව වනජීවි හා වන සංරක්ෂණ කටයුතු සඳහා රුපියල් මිලියන 51 ක් ද, පාසල් පරිගණක විද්‍යාගාර 100 ක් ඉදිකිරීම සඳහා රුපියල් මිලියන 1,000 ක් ද, ජල සම්පාදන ව්‍යාපෘති, අනුරාධපුර කලා හා රංග ශාලා ඉදිකිරීම, විල්පත්තු ජාතික වනෝද්‍යාන සංවර්ධනය, ග්‍රාමීය කර්මාන්ත අලෙවි මධ්‍යස්ථාන ඉදිකිරීම, ඔයාමඩුව සත්ත්ව ගොවිපළ වැඩි දියුණු කිරීම ඇතුළු සංවර්ධන කටයුතු සඳහා රුපියල් මිලියන 2,800 ක් ද ඇතුළුව දැයට කිරුළට සමගාමීව අනුරාධපුර දිස්ත්‍රික්කයේ සංවර්ධන කටයුතු සඳහා පමණක් රුපියල් මිලියන 20,996 ක මුදලක් ජනාධිපතිතුමන්ගේ උපදේශකත්වයෙන් ලැබුණි.මීට අමතරව සෑම ප්‍රාදේශීය ලේකම් කොට්ඨාසයක්ම කේන්ද්‍ර කොට ගනිමින් පවත්වන දැයට කිරුළ පූර්වගාමී ජංගම සේවා මඟින් එම ප්‍රදේශයේ ජනතාවගේ කලක් තිස්සේ නොවිසඳුණු ගැටලු සඳහා පිළියම් යෙදීමට අවස්ථාව උදාවිය. මෙයින් ප්‍රතිලාභ ලැබු ජනතාව 120,000 කි.මේ ආකාරයෙන් රජයේ මැදිහත්වීම සිදුවන අතරතුර තවත් පෞද්ගලික මට්ටමින් ආයතන ඉදිරිපත් වී ප්‍රදර්ශනයට සමගාමීව සංවර්ධන කටයුතු සඳහා දායකත්වය ලබාදීම සුවිශේෂි අවස්ථාවකි. මැදවච්චිය බස් නැවතුම් පළ ඉදිකිරීම සඳහා පීපල්ස් ලීසිං සමාගම වැය කළ මුදල රුපියල් මිලියන 08 කි. ඇළයාපත්තුව රෝහල වැඩිදියුණු කිරීම, පාසල් සඳහා උපකරණ සැපයීම මින් සමහරක් පමණි. වැදගත්ම දේ ප්‍රදර්ශනය පැවැත්වෙන ඔයාමඩුව භූමිය ද උපරීම ප්‍රතිඵලදායක ලෙස අනුරාධපුර දිස්ත්‍රික් ජනතාවට දායාද කොට යාමට දරා ඇති උත්සාහයයි. ප්‍රධානතම ප්‍රදර්ශන ශාලාවන් වන්නේ මෙතෙක් එම ප්‍රදේශයට මහා අඩුපාඩුවක්ව පැවැති දැවැන්ත වී ගබඩා තුනකි. එක ගබඩාවක වපසරිය අක්කරයකට ආසන්න වේ. මේවා වී මෙට්‍රික් ටොන් 50,000 ක් ගබඩා කළ හැකි නවීන පහසුකම් සහිත ජනාධිපතිතුමා අයවැය ලේඛනයේ සඳහන් කළ සහල් සැකසීමේ කලාපය ඉලක්ක කරගත් ගබඩාය. ඊට සම්බන්ධ අනෙක් වැදගත් ජයග්‍රහණය වන්නේ මාස තුනක් වැනි කෙටි කාලයක් තුළ මේ දැවැන්ත ඉදිකිරීම් කරනු ලැබුවේ කලක් අතහැර දමා තිබු රාජ්‍ය ආයතනයක් වන රාජ්‍ය නිර්මාණ හා ඉදිකිරීම් නීතිගත සංස්ථාව වීමයි. ජනාධිපති ලේකම් කාර්යාලයේ ආකෘතිය නාවික හමුදාව මඟින් ඉදිකරනු ලබන අතර එය අනුරපුර ජනතාවට දායක වන්නේ මධ්‍යම නුවර ගම් පළාත් ප්‍රාදේශීය සභා ගොඩනැගිල්ල ලෙසය. මුදල් අමාත්‍යාංශය මඟින් ඉදිකරන ප්‍රදර්ශන කුටි විශාල ප්‍රමාණයක් පශු සම්පත් ගොවිපළේ ඉදිරි වැඩි දියුණුව සඳහා අවශ්‍ය ඉදිකිරීම් ලෙස සංවර්ධනය කෙරේ. දවස් හතක් තුළ ලක්ෂ 30 ක ජනතාවට ජලය ලබාදීමට ඉදිකරන මහා ජල ව්‍යාපෘතිය අනුරාධපුර බටහිර කලාපයටම ඉදිරියේදී ජලය සැපයීමට සූදානම්ය. මේ සඳහා නිර්මාණය කළ විශේෂ විදුලි බල මධ්‍යස්ථානය ප්‍රදේශයේ ඉදිරි විදුලිය නඩත්තු මධ්‍යස්ථාන ලෙස ක්‍රියාත්මක වේ. කෘෂිකර්ම අමාත්‍යාංශයේ ප්‍රදර්ශන භූමිය අනුරාධපුර දිස්ත්‍රික්කයේ ආදර්ශ ගොවිපළක් ලෙස වැඩි දියුණු කිරීමට සැලසුම් කොට ඇත. මේ ආදිය වශයෙන් සියලු ප්‍රදර්ශන නිර්මාණයන් ස්ථිර හා ඵලදායි දේ බවට පත්කර ගැනීමට දැවැන්ත උත්සාහයක් දරා ඇත.අනුරාධපුරයේ දැන් සිදුවෙමින් පවතින පුනර්ජීවනය පිළිබඳව ඉතිහාසය ගැන හසල දැනුමක් ඇත්තකු ඊට මනාව ගැළපෙන කතාවක් මා සමඟ පැවැසීය.“අනුරාධපුර රාජධානියේ අවසන් වරට රජ කළේ පස්වන මිහිඳු රජතුමා. එතුමා රජ කළේ ක්‍රි. ව. 1017 දීය. රාජධානිය නැතිවීමෙන් පසුව දැන් අවුරුදු 1000 ක කාලයක් ගෙවුණට පස්සේ මේ යුගයේ තමයි වාර්තාගත සංවර්ධනයක් අනුරාධපුරයට ලැබිලා තියෙන්නේ. වැදගත්ම දේ අපේ මිහිඳු ජනපතිගේ යුගයේදී එය ලැබීමයි. එය අපේ වංශ කතාවේ ඉතා වැදගත් සංධිස්ථානයක් වෙනවා.”රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=ab1201294</link>
    <topic>මහ ඇමැතිවරුන්ට පොලිස් - ඉඩම් බලතල දුන්නොත් ප්‍රශ්න ගොඩක් ඇති වේවි</topic>
    <author>සංවාදය සරත් පෙරේරා</author>
    <content>ජ්‍යෙෂ්ඨ අධිනීතිඥ ගෝමින් දයාසිරිසාමාන්‍ය දෙමළ ජනතාව විසඳුම් ඉල්ලන සරල ප්‍රශ්න වන භාෂාව, ආරක්ෂාව, නිවාස, ජලය, සංස්කෘතිය හා රැකී රක්ෂා වැනි ප්‍රශ්නවලට ඉක්මන් විසඳුම් ලබාදීම උතුරේ ප්‍රශ්නය විසඳා ගැනීමට හේතු වනු ඇති බවත් සාමාන්‍ය දෙමළ වැසියන්ගේ ඉල්ලීම් නොවන පොලිස් හා ඉඩම් බලතල වැනි දේ ඉල්ලන්නේ දෙමළ දේශපාලකයන් බවත් ජ්‍යෙෂ්ඨ අධිනීතිඥ ගෝමින් දයාසිරි මහතා පවසයි.සිළුමිණ සමඟ උතුරේ ප්‍රශ්නය ගැන සම්මුඛ සාකච්ඡාවකට එක්වෙමින් අධිනීතිඥවරයා මේ ප්‍රකාශය කළේය.එහිදී සිළුමිණ නියෝජිතයා ගෝමින් දයාසිරි මහතාගෙන් ඇසු ප්‍රශ්න කීපයක් හා ඒවාට ලැබුණ පිළිතුරු මෙසේ ය.දහතුන් වැනි සංශෝධනය ඉක්මවා යන බලය පැවරීමකට එකඟ වුණ බවට ඉන්දීය විදේශ ඇමැතිවරයා කළ ප්‍රකාශය පිළිබඳව ඊට පසුව නිවැරැදි කිරීමක් නොවීම නිසා මෙම ප්‍රකාශය විශ්වාස කළ හැකියි. නමුත් මෙතන තියන මතබේදාත්මක තත්ත්වය නම් 13 සංශෝධනය ඉක්මවා යාම ගැන ඉන්දීය විදේශ ඇමැතිවරයා මෙයට දෙන අර්ථ නිරූපණයත් ජනාධිපතිතුමාගේ පැත්තෙන් දෙන අර්ථ නිරූපණයත් එකිනෙකට පටහැනි භාවයක් තිබීමයි. මේ ප්‍රකාශය සම්බන්ධයෙන් රජයේ පාර්ශ්වයෙන් සැබෑ තත්ත්වය පැහැදිලි කළ යුතුව තිබෙනවා. එසේ නොකළහොත් විවිධ අර්ථ නිරූපණ මත ව්‍යාකූල තත්ත්වයක් පැන නැඟීමටත් ඉඩ තිබෙනවා. මා කියන්නේ එම නිසා ජනාධිපති කාර්යාලය හෝ විදේශ අමාත්‍යාංශය 13 ඉක්මවා යන බලය බෙදීම සම්බන්ධ ප්‍රකාශය ගැන මේ වෙලාවේ විග්‍රහයක් කිරීම ප්‍රශ්නය නිරාකරණය කරගන්න හේතු වෙනවාට සැකයක් නැහැ. තවත් කාරණා මේ කතාවට පැටලී තිබෙනවා.සෙනට් සභා කතාව ගැන මගේ විශ්වාසය උතුරු නැඟෙනහිර ගැන විමර්ශනයක යෙදුණ උගත් පාඩම් කොමිසම තම නිර්දේශයෙන් කියන්නේ සෙනට් සභාවක් ගැන නොව ජාතික ප්‍රශ්නය විසඳීම සඳහා විගසින් ක්‍රියාත්මක වන තීරක මණ්ඩලයක් පත් කිරීම ගැනයි.සෙනට් සභාවක් කියන්නේ බ්‍රිතාන්‍යයන් අපට හඳුන්වා දුන් ද්විතීයක මණ්ඩලයක්. එය මහින්ද රාජපක්ෂ ජනාධිපතිතුමා ද එවකට පාර්ලිමේන්තු මන්ත්‍රීවරයකු වශයෙන් සහභාගි වූ සිරිමා බණ්ඩාරනායක සමගි පෙරමුණු රජය විසින් 1970 දී එම මණ්ඩලය අහෝසි කළේ එයින් රටට වූ සෙතක් නොවූ නිසාය. එයට පසු 1978 දී වත්මන් ව්‍යවස්ථාව සම්පාදනය කළ ජේ. ආර්. ජයවර්ධන ජනාධිපතිවරයා ද සෙනට් මණ්ඩලයක් පත් නොකර ඒ වෙනුවට පත්කළ මන්ත්‍රීවරුන් ගෙන් සමන්විත පාර්ලිමේන්තුවක් නිර්මාණය කළේය. සෙනට් සභාව යනු පත් කළ මන්ත්‍රීවරුන්ගෙන් සමන්විත පාර්ලිමේන්තු නියෝජිතයන්ට සමගාමීව ඇති කරන මණ්ඩලයකි.අනිවාර්යයෙන්ම මෙයින් සිදුවන්නේ රටට විශාල මුදල් නාස්තියක්. කුමන නමකින් ආවත් මෙවැන්නකට අවසානයේ පත් කරනුයේ දේශපාලන හෙංචයියලාය.මෙවැන්නක් පත් කළොත් සිදුවන්නේ සුළු ජාතික ප්‍රශ්නයට විසඳුමක් නොව සෑම දේශපාලන පක්ෂයක්ම තම ඉත්තන්ට වැටුප් මිස වැඩක් නැති නාමික රැකියා ලබාදීමට ගන්නා වෑයමක් ක්‍රියාවට නැංවීමයි.පොලිස් බලතල මේ රජය කිසි විටක පළාත් ප්‍රධාන ඇමැතිවරුන් අතට දෙන්නේ නම් එය අදූරදර්ශී ක්‍රියාවක් වනු ඇත. ත්‍රස්තවාදය සම්පූර්ණයෙන් රටෙන් අතු ගා දැමු සමස්ත රට තුළම සාමය ස්ථාපිත කළ රජයක් එහි නායකයා ලෙස වත්මන් ජනාධිපතිතුමත් නැවත බෙදුම්වාදයකට පාර කැපීමට සම්බන්ධ වනු ඇතැයි කෙසේවත් සිතිය නොහැක. එයටත් අමතරව පොලිස් බලතල මහ ඇමැතිවරුන්ට පවරන්නේ නම් එම ප්‍රදේශවල ජනතාව එම පොලිස් බලතල පාවිච්චි කිරීමෙන් හිරිහැරයට පත්විය හැකි බව සිතිය හැක්කේ එම පළාත් සභා මන්ත්‍රීවරුන්ගේ හැසිරීම ගැන මේ රටේ ජනතාව හොඳින් දන්නා නිසයි.ඔවුන් බොහොමයක් ගැන විශ්වාසය තැබිය නොහැකිය. එම නිසා එම පොලිස් සේවය දිගටම ජනාධිපතිවරයා හා මධ්‍යම ආණ්ඩුව අතේ පැවැතීම රටේ හා ජනතාවගේ ආරක්ෂාවට විශාල සෙතක් වනු ඇත. තව ද ;පාලිස් බලතල උතුරේ මහ ඇමැතිවරයා වැනි කෙනෙකුට පැවරෙන්නේ නම් එම තත්ත්වය යටතේ ඔවුන් කරගෙන යන විරෝධතා ව්‍යාපාර නැවත ත්‍රස්ත මාවතට හැරවීමට විශාල අනුබලයක් විය හැකියි. මෙයට කදිම උදාහරණය නම් උතුරු නැගෙනහිර පළමු මහ ඇමැතිවරයා ලෙස ක්‍රියා කළ වර්ධරාජා පෙරුමාල් උතුරේ වෙනම රාජ්‍යයක් ප්‍රකාශයට පත් කරමින් ගෙන ගිය මහත් විනාශකාරී වැඩ පිළිවෙළයි.එවැනි තත්ත්වයක් යටතේ හමුදාවනට කිසි දිනක පරීක්ෂණ පවත්වා කට උත්තර ලබා ගැනීමෙන් විමර්ශනය කිරීමේ බලය ලැබෙන්නේ නැත. හමුදාවනට එම අයිතිය නොලැබෙන අතර එය තනිකරම පොලීසියට අයත් කාර්යයකි. එම නිසා එවැනි බලයක් ඇති පොලීසිය මහ ඇමැතිවරයා යටතට පත්කළහොත් භයානක තත්ත්වයක් නැවත රටේ ඇතිවීමට එය හේතුවක් වනු ඇත.තොණ්ඩමන් ඇමැතිවරයා ද පොලිස් බලතල පළාත් සභාවලට නොදිය යුතු යැයි කියන්නේ එය සුළු ජාතීන්ගේ ඉල්ලීමක් නොවන නිසාය. දෙමළ ජාතික සන්ධානය තමන්ගේ බලය වැඩිකර ගැනීම සඳහා පොලිස් බලතල ඉල්ලා සිටින්නේ ඔවුන් තවමත් වෙනම රාජ්‍යයක් ගැන ඇතිඅදහස ඉවත්කරගෙන නොමැති නිසාය.මේ බලතල ගැන කතා කරන්නේ උතුරේ දේශපාලකයන්.ඉඩම් බලතල සඳහා කෙරෙන ඉල්ලීම ද පොලිස් බලතල ඉල්ලීමට දෙවැනි නැත. පළාත් සභාවලට ඉඩම් බලතල දුන්නොත් පළාත තුළ ඇති රජයේ ඉඩම්වල අයිතිය මහඇමැතිවරයා සතු වීමෙන් ඉඩම් කොල්ල කෑමකට නතු වීමට හොඳටම ඉඩ, හේතු ඇත. මධ්‍යම රජය අත එම බලය තිබීම ගැන බියක් ඇති කරගත නොහැක්කේ රට ගැන, රට වැසියා ගැන මධ්‍යම රජයේ ක්‍රියාවලිය තුළින් අවදියෙන් සිටින හෙයිනි.බැරි වෙලාවත් මෙවැනි බලයක් දුන්නොත් නැවත උතුරේ ප්‍රශ්නයක් මතු වුවහොත් හමුදාවනට ද එහි ගොස් අවශ්‍යතාව අනුව බළකොටුවක්වත් ඉදිකර ගැනීමට නොහැකි වනු ඇත්තේ එම ඉඩම් අයිතිය ඇති මහ ඇමැතිවරයා ආරක්‍ෂක හමුදා ඉඩම් සඳහා කරන ඉල්ලීම ප්‍රතික්ෂේප කළහොත්ය. එම නිසා ඉඩම් බලතල තවදුරටත් මධ්‍යම ආණ්ඩුව යටතේ තිබිය යුතුය. එය ඉඩම් නැති දෙමළ ජනතාවට ඉඩම් ලබා නොදීමට හේතුවක් නොවිය යුත්තේ එම ජනතාවට ද ඉඩම් කැබැල්ලක අයිතිය ලැබිය යුතු නිසාය.දෙමළ ජාතික සන්ධානයේ ඉල්ලීම් පදනම්ව ඇත්තේ ප්‍රධාන ජාතීන් දෙක අතර ඇති බෙදීම තවදුරටත් වැඩි කිරීමටයි. එම බෙදීම වැඩි කිරීම සඳහා ඕනෑම කරුණක් ඔවුන් ආයුධයක් ලෙස පාවිච්චි කරනු ඇත. සිංහල - දෙමළ සහෝදරත්වය වර්ධනය කර ගැනීම සඳහා ගන්නා ක්‍රියා මාර්ග කිසිසේත් දෙමළ ජාතික සන්ධානයේ සතුටට හේතු වන්නේ නැත. මේ බෙදීම තවදුරටත් වර්ධනය වන තත්වයක් යටතේ ජාතික පක්ෂවල උතුරේ බලය ගිලිහී ඔවුන්ට ද තම බලය තවදුරටත් වර්ධනය කරගත හැකිය.දෙමළ ජනතාව මුහුණ දෙන ඇත්ත ප්‍රශ්නවලට උත්තර දී සිංහල-දෙමළ සමගිය මඟින් දකුණ උතුරු නැඟෙනහිර ජනතාවත් සමඟ අත්වැල් බැඳගතහොත් දෙමළ ජනතාව දෙමළ ජාතිවාදී පක්‍ෂවලින් ඈත් වී ජාතික දේශපාලන පක්‍ෂවලට එහි බලය අල්ලා ගත හැකි වනු ඇත. මෙතෙක් මුස්ලිම් දේශපාලන පක්‍ෂ සෑම විට ම විවිධ පක්‍ෂ, රජයන් සමඟ එකතුව ක්‍රියා කළ නමුත් දෙමළ ජාතික සන්ධානය එසේ නොකරන්නේ රටක් ලෙස ජාතික සමගිය ගොඩ නැංවී මේ ක්‍රියාදාමය ඔවුන්ගේ බෙදුම්වාදී න්‍යාය පත්‍රයට අඩංගු නොවන නිසාය.මේ රටේ නොයෙක් වතාවල මේ ප්‍රශ්නය නිරාකරණය කිරීමට පාර්ලිමේන්තු තේරීම් කාරක සභා ඇති වුණත් අදත් උද්ගත වී ඇති ප්‍රශ්නය නම් විපක්ෂයත් දෙමළ සන්ධානයත් එයට යොමු නොවීමයි. මා දිගටම අවධාරණය කළ පරිදි උගත් පාඩම් කොමිසමේ නිර්දේශ ක්‍රියාත්මක කළ යුතුය යන්න ජාත්‍යන්තරවත් පිළිගැනීමට ලක් වී ඇති කරුණකි.එමනිසා මගේ කල්පනාව රජය තම අතේ තිබෙන කොමිසමේ නිර්දේශ ක්‍රියාත්මක නොකර පාර්ලිමේන්තු තේරීම් කමිටුවක් වැනි දීර්ඝකාලීන වැඩ පිළිවෙළක් ගැන බලාපොරොත්තු තැබීමට යාමෙන් විශාල අභාග්‍යයකට මුහුණ දීමට සිදුවිය හැකි බවයි. හේතුව නම් දෙමළ ජනතාවගේ දුක් ගැනවිලි වලට පිළියම් යෙදීමට තවත් කල්ගත වීමෙන් සිදු වන්නේ දෙමළ ජනතාව අතර විරෝධාකල්ප දරන්නන් තවත් ශක්තිමත් වීම පමණක් වීම නිසයි.උතුරේ ප්‍රශ්නය විසඳීමට නම් මධ්‍යම රජය කෙළින්ම උතුරේ ජනතාවට ආමන්ත්‍රණය කර ඔවුන්ගේ දැවෙන ප්‍රශ්න විසඳීමට ක්‍රියා කළ යුතුයි. මේ දැවෙන ප්‍රශ්න හඳුනාගෙන ඒවා සම්බන්ධයෙන් ක්‍රියා කළ යුතු ආකාරය ඒවා සම්බන්ධයෙන් ගත යුතු පොදු ප්‍රතිකර්ම ද උගත් පාඩම් කොමිසම මගින් යෝජනා කර ඇත. තවත් ප්‍රමාද නොකර එම යෝජනා ක්‍රියාත්මක කළහොත් උතුරු නැගෙනහිර දෙමළ ජාතික සන්ධානයට මෙතෙක් ඇති බලය ගිලිහී දෙමළ ජනතාව නැවත වරක් ජාතික දේශපාලන පක්‍ෂ කෙරෙහි විශ්වාසය තබන තැනකට යා හැකියි.මෙහිදී සිදුව ඇත්තේ භාෂාව වැනි කරුණු මත මධ්‍යම රජය 1956 වැනි ඈතක සිට ක්‍රියාත්මක නොවීමයි. දෙමළ ජනතාවට ආවේණික ප්‍රශ්න විසඳීමට උගත් පාඩම් කොමිසම දී ඇති නිර්දේශ ක්‍රියාත්මක කළහොත් දෙමළ ජනතාව මධ්‍යම රජය හා සිංහල බහුතරය ඔවුන් වෙනුවෙන් කැපවී ක්‍රියා කරන බවට විශ්වාසයක් ඇතිවනු ඇත.මෙතෙක් එවැන්නක් නොකර සංවර්ධනයට පමණක් ක්‍රියා කිරීමෙන් සාර්ථක ප්‍රතිඵල නොලැබී ඇත්තේ එයින් දෙමළ ජනතාවට අවුරුදු තිහක ත්‍රස්තවාදී යුද්ධයක නිමාවෙන් පසුවත් ඔවුන් මුහුණ දෙන ප්‍රශ්නවලට කිසිම සහනයක් නොලැබීම නිසාය.බලන්න. උතුරේ වැසියන්ට ඇති ප්‍රධාන ප්‍රශ්න වන්නේ භාෂාව, ඉඩම්, ජලය, ආරක්‍ෂාව, සංස්කෘතිය, ළමා සංවර්ධනය, රැකීරක්‍ෂා හා ගමේ සංවර්ධනයයි. මේ ප්‍රශ්න සම්බන්ධයෙන් අදටත් ඔවුන්ට විශාල සහනයක් ලැබී නැත.දෙමළ ජනතාවගේ ද ඇති දුර්වලකමක් නම් පොදුවේ මොනතරම් දේ රජය කළත් ඔවුන් කෘතඥතාවක් නොදැක්වීමයි.මධ්‍යම රජය මේ ජනතාවගේ ප්‍රශ්න විසඳීමට මීට වඩා වගකීමෙන් ක්‍රියා කරන්නේ නම් එය මේ පිළිබඳව ඇති වන ජාත්‍යන්තර ඇඟිලි ගැසීම් හා අත පෙවීම් නැවැත්වීමට හොඳම ප්‍රතිකර්මය වෙයි. ඉන්දියාව 13 සංශෝධනය ඉක්මවා ගිය විසඳුමක් ගැන කතා කරන්නේ ද ප්‍රශ්න නොවිසඳීම නිසාය.සංවාදය සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=ab1201295</link>
    <topic>එස්.ඩී ගම්පහ ජනතාවට තවමත් ඔහු මන්ත්‍රී තුමාය</topic>
    <author>කරුණාදාස සූරියආරච්චි</author>
    <content>තමන්ට පරම්පරාවෙන් උරුම ඉඩම් විකුණ විකුණා දේශපාලනය කළ දේශපාලකයින්ගේ පරපුරේ අන්තිමයා එස්.ඩී. බණ්ඩාරනායකය. දිනුවත් පැරදුණත් සෑම මැතිවරණයකින් ම පසු එස්.ඩී. ට තම ඉඩම් කට්ටිවලින් එකක් හෝ දෙකක් අහිමි වෙයි. මේ අයුරින් ගම්පහ යක්කල පාරේ මඩුගස් වලව්වට අයත් ඉඩකඩම් වලින් දැන් ඉතිරිව ඇත්තේ “වලව්ව“ තිබෙන භූමි භාගය පමණක් යැයි මම විශ්වාස කරමි. මා දන්නා තරමින් එපමණය.වර්තමානයේ බොහෝ දේශපාලකයෝ පාර්ලිමේන්තු මන්ත්‍රීවරුන් බවට පත්ව වසර දෙක තුනකින් මහා ධන කුවේරයෝ බවට පත්වෙති. ඒ කෙසේ දැයි දන්නෝ පමණක් දනිති.එස්.ඩී. දේශපාලනයට පැමිණීමට පෙර ගොවි හමුදාවට බැඳී රටට සේවය කෙළේය. ඔහු තම සමාජ ජීවිතය පටන් ගත්තේ එසේය. කාකි කොට කලිසම් ඇඳ ගොවි හමුදාවේ වැඩ කරන කාලයේ ගත් ඡායාරූප මම දැක ඇත්තෙමි.1952 මැතිවරණය මට මතක නැත. එවකට මම සිවු හැවිරිදි දරුවෙක්මි. එහෙත් 1956 මැතිවරණය මට හොඳින් මතකය. ඇති වූ මහජන ප්‍රබෝධයත් සමඟ දේශපාලනයට එතරම් උනන්දුවක් නොදැක්වූ අපේ තාත්තලා පවා එහෙ මෙහෙ දුව පනිමින් මැතිවරණ කටයුතු කරනු මට අද වගේ මතකය. අපේ ගමේ සිටි කොප්පර මුදලාලි වැනි උග්‍ර යු.ඇන්.පී. කාරයන් පවා එවර වැඩ කෙළේ එස්.ඩී. ටය. එස්.ඩී. අපේ ගමේ කිරිවෙද මහත්තයා ගේ ගෙදරට පැමිණි අවස්ථාවල ඔහු බලන්නට මම ද ගොස් ඇත්තෙමි. අපි ඈත සිට බලා සිටියෙමු. වැඩිහිටියන් ගේ කතාබහට ළංවීමට කුඩා අපට එකල තහනම්ව තිබිණි.රුපියල රුපියල එකතු කොට ඔහුට ගම්පහ ඡන්ද දාකයෝ මෝටර් රථයක් මිලදී ගෙන දුන්මෝය. එය ඇත්තට ම ඔහුට මෝටර් රථයක් මිලදී ගත නොහැකි නිසා ද එසේත් නොමැති නම් “ජනතා නියෝජිතයා” යන්න ස්ථාපිත කිරීම සඳහා අනුගමනය කළ විධික්‍රමයක් ද යන්න මම අදටත් නොදනිමි. එය ෆොක්ස්වැගන් වර්ගයේ මෝටර් රියකි. අළුපාටය. නොම්බරය 1 ශ්‍රී 1961 ය. ඒ මෝටර් රථයෙන් අපේ ගම්වලට එනවිට ඇත්තට ම මේ එන්නේ “අපේ මිනිහා” යන හැඟීම අපේ වැඩිහිටියන්ට ඇති වන්නට ඇතැයි මට අද සිතා ගත හැකිය.ඔහු චතුර කථිකයෙකි. ඔහු සමඟ තරග කකළ යු.ඇන්.පී. අපේක්‍ෂකයාට හැරෙන්නට වත් බැරි විය. එස්.ඩී. ඡන්ද 36,000 කට අධික සංඛ්‍යාවක් ගන්නා විට යු.ඇන්.පී. අපේක්‍ෂකයා ලබාගත්තේ සිය ගණනකි.එදා ඡන්ද ප්‍රතිඵල අසන්නට පියදාස මාමලාගේ ගෙදරට රැස්වූ හැටි මට අද වගේ මතකය. අපේ ගමට ම තිබුණේ ඔහු ගේ රේඩියෝව පමණි. එය ෆිලිප්ස් වර්ගයේ එකකි. ඡන්ද ප්‍රතිඵල අසන්නට ම පියදාස මාමා අලුතින් බැටරියක් ද ගෙනාවේය. තාත්තලා, කොප්පරා මුදලාලි, ජෝන් මාමා ආදීන් දහ පාළොස් දෙනෙක් අතරේ සිටි එකම ළමයා මා විය. මට එකල එක්තරා ප්‍රමාණයකට දේශපාලන පිස්සුවක් තිබුණා මතකය. එනම් මන්ත්‍රීවරුන් ගේ නම් ආසනත් එක්ක මතක තබා ගැනීමේ හැකියාවක් මට තිබිණි.එස්.ඩී. බණ්ඩාරනායක ගම්පහ ආසනය වැඩි ඡන්ද 36,000 කින් ජයගත් ප්‍රතිඵලය නිකුත් වූ පසු හැමදෙනා ම ප්‍රතිඵල ඇසීම නවත්වා “ජයවේවා” කියමින් ගම පුරා ගිය අයුරුත් මට මතකය. මමත් ඔවුන් පසුපස ගියෙමි. එස්.ඩී. 1956 දී දෙවැනි වූයේ එස්.ඩබ්ලිව්.ආර්.ඩී. බණ්ඩාරනායක මහත්තයාට පමණි. එස්.ඩී. ගැන ගම්පහ අපි තවත් කරුණක් නිසා ආඩම්බර වීමු. එනම් පාර්ලිමේන්තුවේ හිටි කඩවසම් මන්ත්‍රීවරුන් අතර ඉදිරියෙන් ම සිටි කිහිප දෙනා අතර එස්.ඩී. පෙරමුණේ ම සිටි නිසාය. ඔහුගේ පාර්ලිමේන්තු කතා මුද්‍රණය කොට අපේ ගෙවල්වලට තැපැල් කර එව්වේය. එහෙම සිරිතක් ඒ කාලයේ තිබුණේය. ගම්පහ බණ්ඩාරනායක විදුහල එතරම් දියුණු තත්ත්වයට පත්වීම සඳහා මූලික පදනම දැම්මේ එස්.ඩී. ය. ඒ බව දැන් සිටින බොහෝ දෙනකුට මතක තිබේදැයි මම නොදනිමි. එහෙත් ඇත්ත ඒකය.දුගී දුප්පත් ජනතාව වෙනුවෙන් එතුමා ගොඩනැංවූ නිවාස යෝජනා ක්‍රම පසුකාලීන නිවාස ව්‍යාපෘති සඳහා පූර්වාදර්ශ සැපයුවේය. එස්.ඩී. ගැන කතා කරන විට අමතක නොවන සිද්ධිය නම් ඉඹුල්ගොඩදී ජේ.ආර්. ගේ පා ගමන නැවැත්වීමය. ජේ.ආර්. නුවරට පාගමනක් සංවිධානය කෙළේය. එය කොළඹ සිට එකින් එක ආසන පසු කරමින් ගම්පහ ආසනය තෙක් පැමිණියේය. එන්ඩ එන්ඩම සහභාගිත්වය වැඩි වෙමින් තිබිණි. පාගමන යන්නේ නුවරටය.ඉඹුල්ගොඩ කන්ද කපාපු හන්දියේදී එස්.ඩී. ඇතුළු පිරිසක් තම මෝටර් රථද හරස් කොට පාරේ නිදාගත්හ. ජේ.ආර්. ට පා ගමන නවතා ආපසු හැරී යන්නට සිදු විය. එතැන් පටන් එස්.ඩී. ට “ඉඹුල්ගොඩ වීරයා” යන අන්වර්ථ නාමයක් ද පටබැඳුණේය.එස්.ඩී. ගේ මඩුගස්වලව්වේ ජනතාව නොගැවසෙන වේලාවක් නැති තරම්ය. ඒ ඕනෑ ම වේලාවක විශාල මේසය මත කන්නට මාළු පිනී දෙකතුනක් සමඟ මහ විශාල බත් බන්දේසියක් තිබුණේය. ඉරිදා දවසට මාගල් එළාගෙන දේශපාලන සාකච්ඡා පැවැත්වීය. එස්.ඩී. එදිනට ප්‍රාදේශීය දේශපාලන සංවිධාන කටයුතු පිළිබද හැරෙන්නට සමාජවාදය ගැනද කතා කෙළේය. එකල තරුණයන් වශයෙන් අපි එස්.ඩී. ගේ ඒ කතාව පටන්ගන්නා තෙක් මඩුගස් සෙවණට වී බලා සිටියෙමු.මාඕ සේතුංගේ බැජ් ගසාගෙන අපත් සමඟ ඔහු බයිසිකල් වලින් ආසනය පුරා ගියේ තරුණ සංවිධාන පිහිටුවන්නටය. අපේ පිය පරම්පරාවේ දැවැන්ත දේශපාලකයා තරුණ පිරිසක් සමඟ බයිසිකල් වලින් ගමහරහා යන දර්ශනය දැන් උදවියට නම් විශ්වාස කළ නොහැකි දර්ශනයක් විය හැකිය. දැන් සිදුව ඇත්තේ ආරක්‍ෂක භටයන් පිරිවරා සුවිශාල රථ වලින් යන මන්ත්‍රී තුමන්ලා දෙස පාර අයනේ කානුවට පැන බලබලා සිටින්නටය. ඒ අතින් එස්.ඩී. ලා දඹ රත්තරන්ය.එස්.ඩී. දේශපාලන දිවියෙන් සමුගෙන වසර ගණනාවකි. එහෙත් ගම්පහ ජනතාවට අදටත් එස්.ඩී. “මන්ත්‍රී තුමාය”.ඉඳහිට එස්.ඩී. හමුවන්නට යන වැඩිහිටියෝ “කොහොමද මන්ත්‍රීතුමා” යි අසන්නේ එබැවිනි. මන්ත්‍රී පදවියේ සිටියදීම ජනතාවගෙන් ඈත්වන දේශපාලකයන් සිටින රටක දේශපාලනයෙන් ඈත් වුවද ජනතාව අතර “මන්ත්‍රී තුමා” යන නාමය ඉතුරු කරගත් එස්.ඩී. ඉතිහාසයේ නොමැකෙන පිටුවකට උරුමකම් කියයි.96 වැනි විය සපිරූ එස්.ඩී. බණ්ඩාරනායක නම් වූ ජනතා හිතවතාට දීර්ඝායු පතමි.”මොකක්ද මෙතන තියෙන ප්‍රශ්නය? මෙතන මට නම් තිබෙන ප්‍රශ්නය තමයි ප්‍රශ්නයක් නැතිකම. සමහර උදවිය නැති ප්‍රශ්න මතු කිරීම ප්‍රශ්නයක් කරගන්ඩ එපා මිත්‍රවරුනි. ප්‍රශ්න නැත්නම් දේශපාලනයකුත් නෑ.. ඕනෑම ප්‍රශ්නයකට මුහුණදීම මට ප්‍රශ්නයක් නෙමෙයි.”ඒ එස්.ඩී. ගේ වාග් විලාශයයි. අදටත් ම’සිත ඒ හඬ දෝංකාර දෙයි.කරුණාදාස සූරියආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=ab1201296</link>
    <topic>මං විතර සුදුස්සෙක් තවත් ඉන්නවද වැඩ බලන්න</topic>
    <author>චන්දන බණ්ඩාර</author>
    <content>ශ්‍රී ලංකා නිදහස් පක්ෂයේ ආරම්භක සාමාජිකයකු වන එස්. ඩී. බණ්ඩාරනායකගේ 96 ජන්ම දිනය වෙනුවෙන් ජන්ම ප්‍රසාදිනී උපහාර උලෙළක් පසුගිය අඟහරුවාදා අරලියගහ මන්දිරයේදී පැවැත්විණි. ඒ ජනාධිපතිතුමාගේ ප්‍රධානත්වයෙනි. එහිදී ජනාධිපතිතුමා එස්. ඩී. බණ්ඩාරනායක මහතාගේ දේශපාලන ජීවිතය ගැන සිහිපත් කරමින් ඇමැති පණ්ඩු බණ්ඩාරනායක ගැන ද අදහස් දැක්වූයේය.“පණ්ඩු කියන්නේ නිහඬව දේශපාලනය කරන පුද්ගලයෙක්. මට මතකයි මා විපක්ෂ නායක ලෙස කටයුතු කරද්දී ගම්පහ විවිධ දේවල් විවෘත කරන්න එතුමා එදා මට ආරාධනා කළා. සමහරු එදා සමහර ආසනවලට එන්න මට ආරාධනා කළේ නෑ. සමහරු මාත් එක්ක කතා කළේත් නැහැ. නමුත් ජල යෝජනා ක්‍රම, විදුලි යෝජනා ක්‍රම තමන්ගේ තාත්තා වන එස්. ඩී. බණ්ඩාරනායකගේ උපදෙස් මත විවෘත කරවන්න කටයුතු කළා.” ජනාධිපතිතුමා කියා සිටියේය.ගිය බදාදා සිනමන් ලේක් සයිඩ් හෝටලයේදී පාර්ලිමේන්තු මන්ත්‍රී නාමල් රාජපක්ෂ දිවා ආහාරය ගනිමින් සිටියේය. ඒ නීතිඥ ලලිත් පියුම් පෙරේරා සහ නීතිඥ ඉන්දික කරුණාජීව ඇතුළු මිතුරන් කිහිප දෙනකු සමඟය.මේ අතර මන්ත්‍රී නාමල් දුටුවේ තවත් මේසයක හිටපු ජනපතිනී චන්ද්‍රිකා කුමාරතුංග සහ ඇගේ හිතවතියන් පිරිසක් සමඟ දිවා ආහාරය ගනිමින් සිටින අයුරුය. එහෙත් මන්ත්‍රී නාමල් කීවේ හිටපු ජනපතිනිය කෑම ගෙන අවසන් වූ පසුව ඇය හමුවී කතාබහ කිරීම සුදුසු බවයි. ටික වේලාවකට පසු මන්ත්‍රී නාමල් හිටපු ජනපතිනිය කෑම ගෙන අවසන් වූ පසුව ඇය සිටි මේසය අසළට ගියේය. “මැඩම් කොහොම ද” මන්ත්‍රී නාමල් ගරු සරු ඇතිව හිටපු ජනපතිනිය සමඟ කතාබහ කළේය. “ආ පුතා මට ලොකු පුතා ද පොඩි පුතා ද කියලා එකපාරටම හඳුනා ගන්න බැරි වුණා” හිටපු ජනපතිනිය කීවාය.එජාප නායක රනිල් වික්‍රමසිංහ ගිය සතියේ ඉන්දියාවේ ගුජරාට ප්‍රාන්තයේ විශේෂ සංචාරයකට සහභාගි වී සිටියේය. ඒ එම ප්‍රාන්තයේ මහ ඇමැතිවරයාගේ විශේෂ ආරාධනයකට අනුවය.එජාප නායකයා ගුජරාට ප්‍රාන්තයේ සංචාරයේ නිරතව සිටින අතර එජාප මහ ලේකම් තිස්ස අත්තනායකට දුරකථන ඇමැතුමක් ලබා දුන්නේය. “තිස්ස ඊළඟ සතියේදී විතර මට මල්වතු අස්ගිරි මහ නාහිමිවරු බැහැ දකින්න අවශ්‍යයි. ඒ සඳහා අවශ්‍ය කටයුතු සූදානම් කරන්න. ඒ වගේම මහනුවර එජාප ක්‍රියාකාරීන්ගේ හමුවක් සූදානම් කරන්න.” එජාප නායකයා මහ ලේකම් තිස්ස අත්තනායකට උපදෙස් ලබා දුන්නේය.“ඒ වගේම තිස්ස ගාමිණි ජයවික්‍රම සභාපතිතුමා මගෙන් ඉල්ලීමක් කළා එජාප ක්‍රියාකාරීන්ගේ හමුවක් සංවිධානය කරන්න. ඒ හමුව ඉරිදා දිනයට යොදාගන්න කියන්න.” එජාප නායකයා වැඩි දුරටත් කියා සිටියේය.ගිය සතියේ එජාප මාධ්‍ය මධ්‍යස්ථානයේදී විශේෂ මාධ්‍ය හමුවක් පැවැත්විණි. ඒ එජාප මහ ලේකම් තිස්ස අත්තනායකගේ ප්‍රධානත්වයෙනි. “ආණ්ඩුව විසින් දහතුන් වැනි සංශෝධනය යළිත් පාර්ලිමේන්තුවට ඉදිරිපත් කිරීමට කටයුතු කරනවානම් එක්සත් ජාතික පක්ෂය සුබවාදී අදහස් ඉදිරිපත් කිරීමට සූදානමින් සිටිනවා.” එජාප මහ ලේකම්වරයා කියා සිටියේය.මේ අතරතුර ගිය බදාදා දිනයේදී එජාප නායකයා ඉන්දීය සංචාරය නිමා කොට යළිත් මෙරටට පැමිණියේය. එදිනම එජාප මාධ්‍ය මධ්‍යස්ථානයේදී එජාප ප්‍රධාන පෙළේ ක්‍රියාකාරීන්ගේ හමුවක් පැවැත්විණි. කරු ජයසූරිය, තිස්ස අත්තනායක, ගාමිණි ජයවික්‍රම පෙරේරා, ජෝශප් මයිකල් පෙරේරා ඇතුළු එජාප නායකයෝ ඊට සහභාගි වී සිටියහ. එහිදී සාකච්ඡාවට ගැනුණේ එජාපයේ නිලධාරීන්ට වගකීම් පැවැරීම පිළිබඳවය.රාජ්‍ය මාධ්‍ය ආයතනවල ශ්‍රීලනිප වෘත්තීය සමිති නඟා සිටුවීම සඳහා වන වගකීම් ජනාධිපතිතුමා විසින් ඇමැති රංජිත් සියඹලාපිටිය හට සහ මහනුවර දිසා පාර්ලිමේන්තු මන්ත්‍රී එරිස් ප්‍රසන්න වීරවර්ධන මන්ත්‍රීවරයා හට පවරා තිබිණි.ඒ අනුව පසුගියදා ලේක්හවුස් ආයතනයේ ශ්‍රීලනිප වෘත්තිය සමිතිය ශක්තිමත් කිරීම සඳහා වන විශේෂ සාකච්ඡාවක් ඇමැති සියඹලාපිටිය හා මන්ත්‍රී වීරවර්ධනගේ ප්‍රධානත්වයෙන් පැවැතියේ විදුලි සංදේශ හා තොරතුරු තාක්ෂණ අමාත්‍යාංශයේදීය. ඊට ශ්‍රීලනිප ලේක්හවුස් ශාඛාවේ සියලු විධායක සභිකයෝ සහභාගි වී සිටියහ. සභා නායක ලේකම් සුමිත් විජේසිංහ සහ ජනාධිපති කාර්යාලයේ වෘත්තිය සමිති කටයුතු පිළිබඳ සහකාර ලේකම් හේමසිරි ජයලත් සහ ශ්‍රී ලංකා නිදහස් සේවක සංගමයේ ප්‍රධාන ලේකම් ලෙස්ලි දේවේන්ද්‍ර ඊට එක්ව සිටියහ. එහිදී ඇමැති රංජිත් සියඹලාපිටිය කියා සිටියේ ලේක්හවුස් ශ්‍රීලනිප සේවක සංගමය නඟා සිටුවීම පිළිබඳ වාර්තාවක් ජනාධිපතිතුමා වෙත ඉතා ඉක්මනින් ලබා දෙන බවය.විපක්ෂ නායක රනිල් වික්‍රමසිංහ පසුගිය සතියේ විදේශගත වූයේ විපක්ෂයේ ප්‍රධාන සංවිධායක ජෝන් අමරතුංග වැඩ බලන විපක්ෂ නායක ලෙස පත් කරමිනි. හිතවතුන් කීප දෙනෙක් සමඟ පසුගියදා පාර්ලිමේන්තු විපක්ෂ නායක කාර්යාලයට යමින් සිටි ජෝන් අමරතුංගට ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ හමු වූයේය.“විපක්ෂ නායක තුමා පිටරට යනකොට හැමදාම ඔබතුමාට වැඩ බලන විපක්ෂ නායක පදවිය ලැබෙන විදියයි පේන්නෙ?”“ඇයි මං සුදුසු නැද්ද? මං ජ්‍යෙෂ්ඨයෙක්. කිසි දවසක පක්ෂයට ද්‍රෝහි වුණේ නෑ. නායකත්වයට අභියෝග කළේ නෑ. ඉතිං මං විතර සුදුස්සෙක් තවත් ඉන්නව ද මේ වගේ වගකීම් බාරගන්න පුළුවන්.”“ඒකෙත් ඇත්තක් තියෙනව. මං ඇහුවෙ නියෝජ්‍ය නායක කමක් තියෙද්දි වෙනත් කෙනෙක් වැඩ බැලීම ගැන” හෙට්ටිගේ කියද්දී අමරතුංග මන්ත්‍රීවරයා කීවේ “ඒක ඉතිං නායක තුමාගේ තීරණයක්නේ. එතුමාට අපි ගැන දැඩි විශ්වාසයක් තියෙනවා. නායකයා කවුරු වුණත් එයත් එක්ක ගමන යන්න ඕනැ. නායකයාට විරුද්ධ වෙලා පක්ෂයක් ගෙනියන්න බැහැ” කියාය.“නායකයා නැති වෙලාවෙ ඔබතුමාටත් ලොකු බලයක් විපක්ෂයේ තියෙනව නේ” හෙට්ටිගේ ඇසීය.“ඒව කරන්න යන්න හොඳ නෑ. එතුමා පවරල ගිය වැඩ විතරයි කරන්න ඕන. අපේ සමහර අයට හරි කලබලයි. එහෙම බලයක් ගන්න බැහැ. ඒක නෙවෙයි! මට ආරංචි වුණා ඔයා ළඟ අපේ පක්ෂයේ කීප දෙනෙක්ගෙ කේන්දර තියෙනව කියල. මොකක්ද ඒ කතාව.” අමරතුංග මන්ත්‍රිවරයා ඇසුවේ හෙට්ටිගේ ගේ පිටට තට්ටුවක් ද දමමිනි.“අපි කේන්දර ඕනැවට වැඩිය පිළිගන්නෙ නෑ. පහුගිය දවසක ඔබතුමාලගෙ පක්ෂයේ ඡ්‍යොතිෂ වැඩ කරපු බොහොම ජ්‍යෙෂ්ඨ ශාස්ත්‍රඥයෙක් මා හමුවෙලා කේන්දර තුනක් පෙන්නුවා. හෙට්ටිගේ කියද්දි අමරතුංග මන්ත්‍රීවරයා විමසා සිටියේ ඒ තුන්දෙනා කවුරු ද? කියාය.“නම් කියන එක සුදුසු නෑ. ඒ දෛවඥයා කිව්වෙ රටේ බලය ගන්න හිතාගෙන හිටියට ඒ තුන් දෙනාටම රාජ යෝගවලට අදාළ කිසිම ග්‍රහයෙක් පිහිටලා නෑ කියලා.හෙට්ටිගේ කියද්දී අමරතුංග මන්ත්‍රීවරයා ඇසුවේ “මේ මගේ එකත් ඔය අතර තියෙනවා”දැයි කොක් හඬලා සිනාසෙමිනි.“ඒ අතර තමුන්නාන්සේ නෑ. ඒ නිසානේ වැඩ බලන විපක්ෂ නායකකම හරි ලැබෙන්නෙ” හෙට්ටිගේ කියද්දි එතැන සිටි සියලු දෙනාම සිනාසුණහ.ආර්ථික සංවර්ධන ඇමැති බැසිල් රාජපක්ෂ පසුගිය බදාදා තම අමාත්‍යාංශයේ දී මාධ්‍ය හමුවක් පැවැත්වුයේය. එහිදී එක් මාධ්‍යවේදියකු කැලණිය ආසනයේ සංවිධායක මර්වින් සිල්වා ඇමැතිවරයා සහ ප්‍රාදේශීය සභා කණ්ඩායම් අතර ගැටුම නිසා කප්පම් සිද්ධි එළිවෙනවා නේදැයි ප්‍රශ්න කළේය. එවිට ඇමැතිවරයා ගැටුම් ඇතිවීම නිසා කප්පම් නවතිනවා නේදැයි පෙරළා ප්‍රකාශ කළේය.සංචාරක ආයෝජන, දරිද්‍රතාව පිටුදැකීම සහ සත්වෝද්‍යාන සහ උද්භිද උද්‍යාන යන අමාත්‍යාංශයට පැවරී ඇති සෑම ක්‍ෂේත්‍රයක් පිළිබඳවම විශාල ප්‍රගතියක් අත්කරගෙන සිටින බව ඇමැතිවරයා පෙන්වා දුන්නේය. මේ වසරේදී මේ සියලු අංශවල සිදුවන දැවැන්ත සංවර්ධන ක්‍රියාවලිය තුළින් ආර්ථිකයේ විශාල පරිවර්තනයක් සිදුවන බව ද ඔහු ප්‍රකාශ කළේය.එක් මාධ්‍යවේදියකු ප්‍රශ්න කළේ “ඔය කියන ආකාරයේ සංවර්ධනයක් සිදුව ඇති බව රජය ප්‍රකාශ කළත් එය ජන ජීවිතය කෙරේ කිසිදු බලපෑමක් සිදුව නැති බව බොහෝ දෙනෙක් කියනවා. ඒ පිළිබඳව ඔබේ මතය කුමක්ද” යනුවෙනි. අමාත්‍යවරයා එයට ස්ථාවර හඬකින් පිළිතුරු දුන්නේය. “ගිය නත්තලට වඩා මේ නත්තලේදී මිල ගණන් විශාල ලෙස අඩුවෙලා. පොල්, එළවුලු, සහල් මිල අඩුවී තිබුණා. බහුතරයේ ජීවන මට්ටමේ වෙනසක් ඇති වී තිබෙනවා” යැයි ඔහු කීවේය.”අපේ අරමුණ සංවර්ධනයේ ප්‍රතිලාභ සමාජයේ ඉහළම කොටසට ලැබිය යුතුයි යන්නයි. ගොවීන්, ධීවරයන්, ස්වයං රැකියා කරන්නන්, ශක්තිමත් වෙලා. අපි ඒ ප්‍රතිපත්තිය දිගටම පවත්වාගෙන යනවා. අපේ ශක්තිය ගොවීන්, ධීවරයන්, ශ්‍රමිකයින්, ස්වයං රැකියා කරන්නන් සහ සමාජයේ අඩු වරප්‍රසාදිත ජනතාව. පුද්ගලයා, ගම සහ පවුල යන සංකල්පය යටතේ ඒ අය ශක්තිමත් කරනවා.” යැයි ඔහු ප්‍රකාශ කළේය.”ශ්‍රී ලංකාව පසුගිය කාලය තුළ ශීඝ්‍ර ආර්ථික සංවර්ධනයක් ලබාගත්තා. සියයට අටකට වැඩි ආර්ථික සංවර්ධන වේගයක් රට විසින් ලබාගෙන තිබෙනවා. මෑත කලායේ ලෝකයේ දියුණු රටවල මුහුණ දී සිටින ආර්ථික අර්බුද පිළිබඳව සලකා බලන විට ශ්‍රී ලංකාව ලබාගෙන තිබෙන ප්‍රගතිය විශේෂයෙන් කැපී පෙනෙනවා” යැයි ද ඔහු ප්‍රකාශ කළේය.කැබිනට් මණ්ඩල සංශෝධනය සිදුවන්නේ කවදාද යනුවෙන් විමසූ විට “අපට නිවාඩුවක් ගත කරන්නවත් ඔබ ඉඩ ලබාදෙන්නේ නැහැ. එවැනි තොරතුරු පළ කළ විට අපි කලබල වෙලා කාර්යාලවලට එනවා. ජනාධිපතිතුමා එවැනි සංශෝධනයක් කරන්නේ නැති බව ප්‍රකාශ කළානේ. දැන් ඒ ප්‍රශ්නය ඉවරයි.” යනුවෙන් ඔහු ප්‍රකාශ කළේය.එජාප හිටපු නියෝජ්‍ය නායක කරු ජයසූරිය කොළඹ කිරුලපන පෙදෙසේදී අභිනව පෞද්ගලික කාර්යාලය නිල වශයෙන් විවෘත කළේ පසුගිය සඳුදා ය. එදින ප. ව. 2.00 ට පමණ යෙදුණු සුබ මොහොතින් ලිපියකට කරු අස්සන් කළේ මහා සංඝරත්නය සෙත් පිරිත් සජ්ජායනා කරද්දීය. මේ උත්සවය සඳහා කිසිවකුට නිල වශයෙන් ආරාධනා කර නොතිබු නමුත් මහජන නියෝජිතයන් ඇතුළුව එජාප පාක්ෂිකයන් හා ක්‍රියාකාරීන් සිවිල් සංවිධාන නියෝජිතයන් ඇතුළුව විශාල පිරිසක් එහි පැමිණ සිටියහ. කාර්යාල පරිශ්‍රය තුළත් ඉන් පිටතත් ඔවුන්ගෙන් පිරී ඉතිරී තිබිණි. කරු මේ කාර්යාලය ගැන විමසු එජාප මන්ත්‍රීවරුන්ට පවසා තිබුණේ “ඔබතුමාලා මට ආශිර්වාද කරන බව මම දන්නවා. ඒ වුණත් මේ වෙලාවේ මෙහි ආවොත් ඒකත් සමහර විට ඔබතුමාලාට එරෙහිව වරදක් විදියට සැලකෙන්නට පුළුවන්” යැයි කියාය.මේ අවස්ථාවට පැමිණ සිටි අයට සංග්‍රහ කිරීම සඳහා කැවුම්, කිරිබත්, කෙසෙල් ඇතුළු දේශීය ආහාර වර්ග එහි සූදානම් කර තිබිණි. මෙසේ පෞද්ගලික කාර්යාලයක් ආරම්භ කළේ මන්දැයි කරුගෙන් බොහෝ දෙනකු විමසා සිටි අවස්ථාවේදී කරු කීවේ, “පක්ෂ නායකත්වයට තරග කර පැරදුණාට පස්සෙ පැය විසිහතරක් යන්නට මත්තෙන් මට පාර්ලිමේන්තුවේ වෙන් කර තිබු නිල කාර්යාලය ඉබි යතුරු දමා ලොක් කිරීමට ලිඛිතව උපදෙස් නිකුත් වී තිබුණා. මාත් දෙසැම්බර් 31 වෙනිදා දක්වා එහි ඉන්නට මට නීතියෙන් අවසර තිබුණත් ලිඛිත උපදෙස් ලැබී පැය විසි හතරක් යන්නට කලියෙන් මම පාර්ලිමේන්තුවේ මට තිබුණු නිල කාමරයෙන් ඉවත් වුණා. මට නිලතල අහිමි වුණා කියා නිල කාමරය අහිමි වුණා කියා මාව හමුවන්නට එන පිරිස් එන්න එන්න වැඩි වුණා මිසක් අඩුවක් වුණේ නැහැ. එම හමුවීම්වලට මගේ අමරසේකර මාවතේ ගෙදර යොදා ගන්නට පවා අසීරු තත්ත්වයක් ඇති වුණා. ඒ නිසා ඕනැ කෙනකුට මා සමඟ කතාබස් කරන්නට අදහස් හුවමාරු කරගන්නට තමන්ගේ ගැටලු ගැන සාකච්ඡා කරන්නට ඒ වගේම අපගේ පෞද්ගලික, වෘත්තීමය කටයුතු සඳහා පහසුවක් ලෙසත් මේ කාර්යාලය ආරම්භ කළා” යනුවෙනි.පසුගිය සති ගණනාව තිස්සේම නිහඬව සිටි කරු පෞද්ගලික කාර්යාලය විවෘත කිරීමෙන් පසු මාධ්‍ය නියෝජිතයන් හමුවේ ද අදහස් දැක්වූයේය. එහිදී කරු කීවේ රුක්මන් සේනානායකලා ඉම්තියාස්ලා අතුකෝරළලා, සජිත්ලා, රංජිත් මද්දුමබණ්ඩාරලා, දයාසිරිලා වගේම පක්ෂයට ශක්තියක් වන වෘත්තියවේදීන් දේශපාලන ක්‍රියාකාරිකයන් මහජන නියෝජිතයන් කොන් කරන පසුබිමක් වෙනුවට රනිල්, සජිත්, දයාසිරි, රංජිත්, තලතා, රෝසි, රුක්මන්, ඉම්තියාස්, වැනි මේ සියලු දෙනාත් බුද්ධිමත් නිර්භීත තරුණ දේශපාලන ක්‍රියාකාරිකයන් හා වෘත්තිකයන් එක්සත්ව කටයුතු කරන සමගි සම්පන්න එක්සත් ජාතික පක්ෂයක් බිහි කිරීමට පෙරමුණ ගැනීමේ අධිෂ්ඨානය තුළ මම හෙට දවසේත් කටයුතු කරනවා යැයි කියාය.කරු පක්ෂ නායකත්වයට තරග කිරීමෙන් පසු සජිත් සමඟ ඒකාබද්ධ ප්‍රවෘත්ති සාකච්ඡාවක් පළමු වරට විසිපස් වැනිදා පෙරවරුවේ පැවැත්වූයේය. ඒ කිරුලපන බෝධි රණසිංහ පදනමේ දීය. මෙහිදී කරු හා සජිත් එකාවන්ව කීවේ තමන් එජාපයට ආදරය කරන්නන් මිස පක්ෂය විනාශ කිරීමට කටයුතු කරන්නන් නොවන බවයි. එජාපය තුළ රැඳෙමින් එජාපය පෙරටු කරගෙන වත්මන් ආණ්ඩුවේ ජනතා විරෝධි පිළිවෙතට එරෙහිව ජන බලයක් ගොඩ නඟන බව කී ඔවුහු මෙය කිසිසේත්ම එජාපයට එරෙහි විකල්ප බලවේගයක් නොවන බව ද කීහ.යුද්ධයට පෙර මඩකලපුව කල්ලඩි කී සැණින් කාටත් සිහිපත් වන්නේ එම කලපුවේ ගී ගයන මසුන් පිළිබඳවය. එහෙත් පසුකාලීනව කල්ලඩිය ද තවත් එක් සංග්‍රාමික භූමියක් විය.ශ්‍රී ලංකා කබඩි සම්මේලනයේ සභාපති ධූරයට නැවත වරක් තේරී පත්වූ සබරගමුව මහ ඇමැති මහීපාල හේරත් කබඩි, සර්කල් කබඩි යන ක්‍රීඩා සම්ප්‍රදාය දෙකට අමතරව වෙරළ කබඩි ක්‍රීඩාව ද මෙරටට හඳුන්වා දීමට පියවර ගත්තේය.වෙරළ කබඩි හඳුන්වාදීමෙන් පසු සමස්ත ලංකා අන්තර් කබඩි ක්‍රීඩා සමාජ තරගාවලිය මඩකලපුව කල්ලඩි වෙරළ තීරයට ගෙන යා යුතු යැයි ඔහු තීරණය කළේ ජාතීන් අතර සමඟිය ඇති කිරීම සඳහා එය කදිම පාලමක් විය හැකි බව සිහිපත් කරමිනි.ඒ අනුව පසුගිය 20, 21 දෙදින මඩකලපුව කල්ලඩි වෙරළ තීරය දිවයිනේ නන් දෙසින් පැමිණි ක්‍රීඩක ක්‍රීඩිකාවන්ගෙන් ක්‍රීඩාලෝලීන්ගෙන් පිරී ගිය සැණකෙළි භූමියක සිරි ගත්තේය.ත්‍රිවිධ හමුදාව, ශ්‍රී ලංකා පොලිසිය, නියෝජනය කරන පිරිමි සහ කාන්තා කබඩි කණ්ඩායම් මෙන්ම නුවරඑළිය පොලොන්නරුව වැනි දුර බැහැර ක්‍රීඩා සමාජවල ක්‍රීඩක ක්‍රීඩිකාවෝ ද ඒ අතර වූහ.දෙදින තරගාවලියේ සංවිධාන කටයුතු පැවරී තිබුණේ මඩකලපුව නගරාධිපතිනිය මෙන්ම මඩකලපුව කබඩි සංගමයේ සභාපතිනිය ද වන ශිවගීතා ප්‍රභාකරන් මහත්මිය ඇතුළු මඩකලපුව මහ නගර සභාවේ එක්සත් ජනතා නිදහස් සන්ධානයේ උප නගරාධිපති සහ නාගරික මන්ත්‍රීවරු පිරිසටය.ප්‍රධාන ආරාධිතයා වශයෙන් දෙදිනක් මඩකලපුවේ ගත කළ මහීපාල හේරත් එම උත්සවය සඳහා තවත් විශේෂ අමුත්තන් දෙදෙනෙකු ද මඩකලපුවට රැගෙන ගොස් තිබිණි.ඒ කලක් මහීපාල හේරත්ට දුරස්ව සිටි කෑගල්ල නගරාධිපති ජී.කේ.සමරසිංහ සහ කෑගල්ල මැතිවරණ කොට්ඨාසයේ එක්සත් ජාතික පක්ෂයේ අවසන් ආසන සංවිධායකවරයා ද වූ හිටපු නාගරික මන්ත්‍රී හරිස්චන්ද්‍ර ජයරත්න ය.මේ තරගාවලියට කණ්ඩායම් 21ක් පමණ තරග වැදුණු අතර දක්ෂතම ක්‍රීඩකයා බවට පත් වූයේ ශ්‍රී ලංකා නාවික හමුදාව නියෝජනය කරන සිනෝදරන් නැමැති මඩකලපුවේ උපන් තරුණ දමිළ ක්‍රීඩකයෙකි.ජී.කේ.අපි කවදාවත් හිතුව ද අපේ ජීවිත කාලය තුළ මඩකලපු වෙරළ තීරයේ මේ වගේ ක්‍රීඩා උත්සවයක් පවත්වන්න පුළුවන් වෙයි කියලා. නාවික සහ ගුවන් හමුදාව අතර පැවැති අවසන් තරගයට අත්පොළසන් දෙමින් කල්ලඩි වෙරළට රැස්ව සිටි දහස් සංඛ්‍යාත දෙමළ ජනතාව දෙස බලමින් මහීපාල හේරත් කෑගලු නගරාධිපති ජී.කේ.සමරසිංහගෙන් විමසීය. ජනාධිපතිතුමා නොසිටින්නට කවදාවත් මෙහෙම තත්ත්වයක් උදාවන්නේ නැහැ. ඊට පිළිතුරු දෙමින් ශිවගීතා ප්‍රභාකරන් මඩකලපුව නගරාධිපතිනිය පැවසුවාය.කලක් ලෙයින් තෙත් වූ නැඟෙනහිර වෙරළ තීරයේ අද ශ්‍රී ලංකා සන්නද්ධ හමුදා සහ දෙමළ ක්‍රීඩකයන් ද ඇතුළත් විවිධ ක්‍රීඩා සමාජවල තරුණ තරුණියන් සහෝදරත්වය බෙදා හදාගන්නවා ඇය වැඩි දුරටත් කීවාය.අපි අතර දුරස්ථභාවය දුරලීමට ක්‍රීඩාව හොඳ පාලමක් කරගන්න පුළුවන් ශිවගීතා ප්‍රභාකරන් සඳහන් කළේ දැඩි විශ්වාසයකිනි.අවසන් තරගය පැවති දින සැඳෑ කාලය ගාලු මෝදර පිටියට කිසිසේත් නොදෙවැනි විය. සර් මේ වෙරළත් දැන් හරියට ගොල්ෆේස් එක වගේ ජී.කේ. සමරසිංහ නගරාධිපතිවරයා වෙරළ පුරා දුව පැන ඇවිදින ළමා ළපටින් තරුණ තරුණියන් දෙස බලමින් මහීපාල හේරත්ට පැවැසීය.උත්සවය අවසානයේ ජාතික ගීය වාදනය විය. උතුරු නැඟෙනහිර බොහෝ ප්‍රදේශවල ජාතික ගීය සිංහලෙන් මෙන්ම දෙමළ බසින් ගැයීම සාමාන්‍ය සිරිත වුව එදා කල්ලඩි වෙරළ තීරයේ දෙමළ බසින් ජාතික ගීය ගැයීමේ අවශ්‍යතාවයක් නොවීය. ජාතික ගීය අවසන් වන තුරුම ශිවගීතා ප්‍රභාකරන් ඇතුළු සමස්ත දෙමළ පිරිසම එය මහත් හැඟුමෙන් යුතුව සිංහල බසින්ම ගායනා කළහ.කල්ලඩි කලපුවේ මාළු සිංදු කියන බව අපි ඒ කාලේ අහලා තිබුණා. ඒත් අද ඔබතුමිය ඇතුළු දෙමළ සහෝදර සහෝදරියන් අපේ ජාතික ගීය සිංහල බසින් ගැයීම අපිට ලොකු ආඩම්බරයක්. මඩකලපුවෙන් සමු ගනිමින් මහීපාල හේරත් ශිවගීතා ප්‍රභාකරන් ඇතුළු මඩකලපුව ජනතාව අමතමින් පැවැසීය.රාජ්‍ය කළමනාකරණ සහ ප්‍රතිසංස්කරණ අමාත්‍ය නවීන් දිසානායක පසුගියදා කෑගල්ලට පැමිණියේ කෑගල්ල දිස්ත්‍රික් ලේකම් කාර්යාලයේ නිපුණතා සංවර්ධන මධ්‍යස්ථානය විවෘත කිරීමේ අවස්ථාවට සහභාගි වීමටය.රාජ්‍ය සේවකයින්ට පරිගණක දැනුම ලබාදීමේ අටියෙන් ඔහු එම මධ්‍යස්ථානය සඳහා රුපියල් ලක්ෂ විසි පහක් වැය කර තිබිණි.විවෘත කිරීම නියමිතව තිබුණේ එදින උදෑසන දහයටය. උදෑසන 9.30 වන විට නවීන් දිසානායක, සබරගමුව මහ ඇමැති මහීපාල හේරත් ගේ කෑගල්ල නිවෙසට පැමිණි අතර පුතා උදේට කාලාම ඉඳිමු යැයි මහීපාල හේරත් නවීන්ට ඇරයුම් කළේය.නෑ සර්, මම කාලා ආවේ අපි කහට එකක් විතරක් බොමු නවීන් දිසානායක එසේ කී අතර මීට පස්සේ කෑගල්ලේ එනවා නම් කෑමට මෙහෙට එන්න ඕනි. මහීපාල හේරත් සිය සුපුරුදු සංග්‍රහශීලිත්වය සිහිපත් කළේය.හරියටම පෙරවරු 10.00ට නවීන් දිසානායක සහ මහීපාල හේරත් නිපුණතා සංවර්ධන මධ්‍යස්ථානය විවෘත කළ අතර ඒ සඳහා ඇරයුම් ලද අමාත්‍ය ආචාර්ය ජගත් බාලසූරිය උත්සව ශාලාවට පැමිණියේ ඊට මඳක් ප්‍රමාදවය.ජගත් බාලසූරිය සහ මහීපාල හේරත් යන දෙදෙනාම නවීන් දිසානායක සමඟ ගාමිණී දිසානායකයන් පිළිබඳ තම තමන්ගේ උණුසුම් මතකයන් සිහිපත් කළහ.ජාතික නිදහස් පෙරමුණේ දේශපාලන මණ්ඩලය පසුගිය බ්‍රහස්පතින්දා පක්ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ සහ ප්‍රධාන ලේකම් ප්‍රියන්ජිත් විතාරණගේ ප්‍රධානත්වයෙන් බත්තරමුල්ලේ පිහිටි එහි ප්‍රධාන කාර්යාලයේ දී රැස්විය.එහිදී පක්ෂ නායක, විමල් වීරවංශ සිදු කළ විශේෂ අනාවරණය පිළිබඳව කාගෙත් අවධානය යොමුව තිබිණි.”ඉදිරි දිනවල ඇමෙරිකා එක්සත් ජනපද රාජ්‍යතාන්ත්‍රිකයන් 04 දෙනෙක් ශ්‍රී ලංකාවට පැමිණීමට නියමිතයි. ඔවුන් එන්නේ අරමුණු කිහිපයක් ඉටු කර ගන්න. ඒ අතුරින් එක් අරමුණක් ඉතා භයානකයි. ඉරානය සමඟ තිබෙන වෙළෙඳ සහයෝගීතාවය, ද්විපාර්ශ්වික සබඳතා නවතා දමන ලෙස යෝජනා කිරීමටයි මේ පිරිස ශ්‍රී ලංකාවට එන්නේ.” විමල් වීරවංශ පෙන්වා දුන්නේය.”ලෝක තෙල් අර්බුදය හමුවේ අපට සහන මිලට තෙල් දීමට ඉදිරිපත් වුණේ ඉරානය” එහිදී දේශපාලන මණ්ඩල සභික, හිටපු පාර්ලිමේන්තු මන්ත්‍රී නිමල් ප්‍රේමවංශ සිහිපත් කළේය.”ඉරානය තවමත් අපට සහන මිලට තෙල් ලබා දෙනවා. ඉරානය හා ශ්‍රී ලංකාව අතර ඈත අතීතයේ සිටම ද්විපාර්ශ්වික සබඳතා පැවතුණා. වත්මන් ජනාධිපති මහින්ද රාජපක්ෂ මැතිතුමාගේ පාලන සමය තුළ ඒ සබඳතා තවත් ශක්තිමත් වුණා. අපට සපුගස්කන්ද තෙල් පිරිපහදුව නවීකරණය සඳහා ආධාර ලබා දිමට, ඉදිරිපත් වූයේත් ඉරාන රජයයි. එවැනි තත්ත්වයක් තිබියදී තමයි ඇමෙරිකා එක්සත් ජනපදය ඉහත කී භයානක යෝජනාව ඉදිරිපත් කරන්නේ.දැන් බලන්න, ඉරානයෙන් අපට සහන මිලට තෙල් මිලට ගන්න නොහැකි වුණාම අපට සිදු වෙනවා, අධික මිල ගණන් යටතේ අත්පිට මුදලට තෙල් ආනයනය කරන්න. එවිට රටේ ආර්ථිකය වැටෙනවා. මේවා ආණ්ඩුව වට්ටන්න අධිරාජ්‍යවාදීන් අටවන උගුල් ලෙස අප තේරුම් ගත යුතුයි. අධිරාජ්‍යවාදීන් සෘජුව බලපෑම් එල්ල කර රටක් වට්ටවන්න නොහැකි වන විට මෙවැනි උපායශීලී, සූක්ෂ්ම උපක්‍රම භාවිතා කරනවා. ඒ රට වට්ටන්න.ඉදිරියේදී ජිනීවා මානව හිමිකම් කවුන්සිලය රැස් වෙනවා. එහිදී අපට චෝදනා එල්ල වීමට ඉඩ තිබෙනවා. ඒ අසත්‍ය චෝදනාවලට අපි නිසි පිළිතුරු දිය යුතුයි. නමුත් ඒ සඳහා වන ක්‍රමවේද ප්‍රමාණවත් නැහැ. ඒ පිළිබඳව අපට සෑහීමකට පත්වීමට බැහැ. අපි රටක් ලෙස අවදියෙන් සිටිය යුතු කාලයක් තමයි දැන් උදාවී ඇත්තේ.” විමල් වීරවංශ මෙහිදී අවධාරණය කළේය.”ජාතික නිදහස් පෙරමුණ බිහි වූදා සිටම සෑම මොහොතකම ජනතාව දැනුම්වත් කළා ඔවුන් පෙළ ගැස්වූවා රට වෙනුවෙන් පෙරට එන්න. අපි රටට ජයග්‍රහණ දිනා දෙන පක්ෂයක් ලෙසයි සෑමවිටම ක්‍රියාත්මක වුණේ.ඉදිරියේදීත් අපි අපේ භූමිකාව ඉටු කිරීමට සූදානම් විය යුතුයි.” ප්‍රියන්ජිත් විතාරණ පෙන්වා දුන්නේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=af1201291</link>
    <topic>රජරටටම කිරුළු පලඳවන රජ දැක්ම</topic>
    <author>නිහාල් පී. අබේසිංහ</author>
    <content>2012 දැයට කිරුළ ප්‍රදර්ශනය පෙබරවාරි 4 සිට 10 දක්වා අනුරපුර ඔයාමඩුවේදී පැවැත්වේ. මේ එම ප්‍රදර්ශනයේ සුවිශේෂ විශේෂතා පිළිබඳව ලියැවෙන විශේෂාංගයකි.අපට තියෙන්නේ පොල් අතු ගෙයක්. මේ ගේ උළු ටිකක් සෙවිලි කරලා හදාගන්න විධියක් නැතිව හිටියේ. මට හරි රස්සාවක් නැහැ. කුලී වැඩ කරන්නේ. ළමයින් දැන් ලොකු මහත් වෙලා අනාගතය පිළිබඳ බයෙන් හිටියේ. මම කුලී වැඩ කරන හින්දා නිවාස ණය දුන්නෙත් නැහැ කිසිම ආයතනයකින්.මේ අල්ල පනල්ලේ තමයි මේ අවුරුද්දේ දැයට කිරුළ මෙහාට ආවේ. ඒකෙන් අපිට උළු 1000 ක් ලැබුණා. බැංකුවෙන් ණයක් අඩු පොලියට දෙනවයි කියලත් කිව්වා. අනේ මේකට දායක වෙච්ච සේරටම පින්.”මේ මෙවර දැයට කිරුළ වැඩ සටහන යටතේ උළු 1000 ක් ලැබි තම නිවස ශක්තිමත් ලෙස ඉදිකරන ඔයාමඩුවේ වයි. ඒ’ සන්දිරිස් (41) මහතාගේ කතාවයි. සන්දිරිස් ට පමණක් නොව දැයට කිරුළ වෙනුවෙන් ආර්ථික සංවර්ධන අමාත්‍යාංශය අනුරපුරයේ පවුල් 50000 කට පමණ උළු 1000 බැගින් ලබා දුන්නේය. එහි ප්‍රථම උළු තොගය පසුගියදා මහින්ද රාජපක්ෂ ජනාධිපතිතුමා නිවාස ලාභීන්ට ලබා දුන්නේය. ඒ අයට ජලය විදුලිය ද ලබාදීමට මහින්ද රාජපක්ෂ ජනාධිපතිතුමා ඒ ප්‍රදේශවල කළ සංචාරයේදී නිලධාරීන්ට නියම කළේය. මේ සියල්ල ඔවුන්ට ලැබෙන්නේ දැයට කිරුළ නිසාය.. දැයට කිරුළ භූමියේ නිරීක්ෂණ චාරිකාවක යෙදුණු මහින්ද රාජපක්ෂ ජනාධිපතිතුමා එහි ඉදිවන අක්කරයක් විශාල ස්ථිර ගොඩනැඟිල්ලක් පරීක්ෂා කළ අවස්ථාවයි මේ. ඇමැති රංජිත් සියඹලාපිටිය, ඇමැති එස්. එම්. චන්ද්‍රසේන, ඇමැති තිස්ස කරලියද්ද, උතුරුමැද ප්‍රධාන ඇමැති බර්ටි පේ‍්‍රමලාල් දිසානායක, ආණ්ඩුකාර කරුණාරත්න දිවුල්ගනේ යන මහත්වරු ද මෙහි සිටිති.මීට වසර 6 කට පෙර දැයට කිරුළ වැඩ සටහන ඇරැඹුණේ ප්‍රදර්ශනයක් ලෙස පමණි. නමුත් අද එය එම ප්‍රදර්ශනය පවත්වන දිස්ත්‍රික්කයේම යටිතල පහසුකම් සංවර්ධනය කරන මානව සම්පත්වල දස්කම් දියුණු කරන ප්‍රාදේශීය සංවර්ධන වැඩ සටහනක් වී ඇත.මෙවර දැයට කිරුළ පැවැත්වෙනුයේ අනුරාධපුරය දිස්ත්‍රික්කයේය. දිස්ත්‍රික්කයේ ජනගහනය 850000 කි. එහි ප්‍රාදේශීය ලේකම් කොට්ඨාස 23 කි. ග්‍රාම නිලධාරී වසම් 904 කි. මෙවර දැයට කිරුළ නිසා රටේ සියලු අමාත්‍යාංශ මඟින් මේ ග්‍රාම නිලධාරී වසම් 904 ම සංවර්ධනය කරනු ලැබේ. ඒ අනුව පුද්ගලයන් 850000 ටම කෙළින්ම ප්‍රතිලාභ ලැබේ.මේ අනුව දැයට කිරුළ වනාහි බොරු ආටෝප පෙන්වන බොළඳ ප්‍රදර්ශනයක් නොවේ. මහින්ද චින්තන ඉදිරි දැක්ම අනුව ඉදිරියට යන ප්‍රාදේශීය සංවර්ධනයේ යෝධ පිම්මක් බව දැයට කිරුළ සංවිධායක ලේකම් උදය සෙනෙවිරත්න මහතා පවසයි.ජල, විදුලිය, සෞඛ්‍ය, පාසල්, කෘෂිකර්ම, වාරිමාර්ග ක්ෂේත්‍රවල අදාළ ප්‍රදේශයේ යටිතල පහසුකම් සංවර්ධනය මින් පැහැදිලිවම සිදුවේ. ඒ අනුව දැන් සමහර දේශපාලඥයෝ දැයට කිරුළ තම ප්‍රදේශයට ලබා ගන්නට උත්සාහ දරති.දැයට කිරුළ ප්‍රදර්ශනය දැනුම, මිහිර, වින්දනය හැමටම ගෙනෙන එකකි. රටේ සියලු සංවර්ධන සැලසුම් රටේ සියලු අමාත්‍යාංශ පෞද්ගලික ආයතනවල නව නිපැයුම් නව තාක්ෂණික දැනුම ඉදිරියේදී ශ්‍රී ලංකාවේ සංවර්ධනය රටේ ආර්ථික ප්‍රගතිය ආදි කරුණු පිළිබඳව එකම ස්ථානයකදී දැන ගැනීමට මේ ප්‍රදර්ශනය අතිශයින් ප්‍රයෝජනවත් වේ.සිසු පරපුරට දරු පරපුරට දැනුම දෙන වැඩිහිටි පරපුරට රටේ ඉදිරි ගමන පිළිබඳව හැඟීම් දනවන මෙවර දැයට කිරුළ ප්‍රදර්ශනය පැවැත්වෙනුයේ අනුරපුරය විලච්චිය ඔයාමඩුව ප්‍රදේශයේය. තන්තිරිමලේ පුදබිම අසල පශු සම්පත් මණ්ඩලයට අයත් අක්කර 2600 ක් පැරැණි ගොවිපළක කොටසක මෙවර ප්‍රදර්ශනය පැවැත්වේ. ගොවිපළෙන් අක්කර 600 ක ප්‍රමාණයක් ප්‍රදර්ශනය සඳහා ලබාගෙන තිබේ. මෙතරම් විශාල භූමි ප්‍රදේශයක ශ්‍රී ලංකාවේ ප්‍රදර්ශනයක් තබා නැත. ඒ අනුව මෙය මෙරට විශාලතම ප්‍රදර්ශනයයි. වන වගා, කජු වගා හා පොල් වගා ද ප්‍රදර්ශනයට යාබදව වවනු ලැබේ.මේ අක්කර 600 ඇතුළත රජයේ හා පෞද්ගලික ආයතනවල කුටි 1000 කට පමණ විවෘත කිරීමට කටයුතු සූදානම් කර තිබේ. එකම අමාත්‍යාංශයට අයත් සියලු ආයතනවල කුටි එකම ස්ථානයක යාබදව ඉදිරිපත් කෙරේ.දැයට කිරුළ වෙනුවෙන් ඔයාමඩුව ප්‍රදර්ශන භූමිය ඇතුළත වෙරළ ක්‍රීඩාංගණයක් ඉදි කෙරේ. වෙරළ වොලිබෝල් (බීච් වොලිබෝල්) තරගාවලියක් ද එහි පැවැත්වීමට යෝජිතය.දැයට කිරුළ වෙනුවෙන් පවත්වන බයිසිකල් තරග පළමුවැනිදා ඇරැඹේ. වොලිබෝල් හා කබඩි තරගාවලියක් ද පැවැත්වේ.මෙවරත් දැයට කිරුළ ප්‍රදර්ශනයේ වැඩිම ඉඩකඩක් වෙන් කෙරෙන්නේ ආරක්ෂක හමුදාවලට හා පොලිසියටයි. ඒ අනුව අක්කර 50 ක පමණ භූමි ප්‍රදේශයක යුද්ධ හමුදාව, ගුවන් හමුදාව, නාවික හමුදාව, විශේෂ කාර්ය බළකාය, පොලීසිය තම අවි බලය, මානව බලය, දස්කම් විස්කම් පෙන්වීමට කටයුතු යොදා ඇත. එල්ටීටීඊයෙන් අල්ලා ගත් අවි මෙන්ම සජිවි සටන් සංදර්ශන මෙහිදී ඉදිරිපත් කිරීමට නියමිතය.ඒ සමඟම දැයට කිරුළ යටතේ ඉදිකිරීම් ඉංජිනේරු සේවා හා පොදු පහසුකම් අමාත්‍යාංශය අනුරපුරයේ නව නිවාස 2000 ක් ඉදිකිරීමට කටයුතු කරයි. ඒ සඳහා වියදම රුපියල් ලක්ෂ 4000 කට ආසන්නය. මෙවර දැයට කිරුළ වෙනුවෙන් ඉදිකිරීම් හා ඉංජිනේරු සේවා නිවාස හා පොදු පහසුකම් අමාත්‍යාංශයේ කුටිය මඟින් ගස් සෙවණේ සිට නූතන ජනාවාස දක්වා ජනතාව තම ජනාවාස ඉදිකර ගත් අයුරු පිළිබඳවත් නූතන තාක්ෂණය අනුව අඩු වියදමින් නිවසක් ඉදිකිරීම පිළිබඳවත් පැහැදිලිව ඉදිරිපත් කෙරේ. වසර 2016 දී ශ්‍රී ලංකාවේ සංවර්ධන සැලසුම් ද මෙම කුටියේදී දැක බලා ගත හැකිය.ඒ සමඟම මහවැලි අධිකාරිය, වාරිමාර්ග දෙපාර්තමේන්තුව, ගොවිජන සේවා දෙපාර්තමේන්තුව, ඉංජිනේරු සංස්ථාව, වරාය අධිකාරිය වැනි ආයතන ද තම කුටි මඟින් මෙරට යෝධ සංවර්ධන ව්‍යාපෘති පිළිබඳව රටට හෙළි කරනු ලැබේ. විදුලි බල මණ්ඩලය ඉහළ කොත්මලේ, නොරොච්චෝලේ, බ්‍රොඩ්ලන්ඩ්ස්, මොරගොල්ල හා උමාඔය පිළිබඳවත් කරුණු නිදර්ශන සහිතව ඉදිරිපත් කරයි. අනෙක් සියලුම අමාත්‍යාංශ තම අමාත්‍යාංශ මඟින් රටට කළ කරන කටයුතු කරන කටයුතු පැහැදිලිව ඉදිරිපත් කරයි.මෙවර දැයට කිරුළ වෙනුවෙන් රෙජිස්ට්‍රාර් ජනරාල් දෙපාර්තමේන්තුව අනුරපුරය පුත්තලම හා පොලොන්නරුව දිස්ත්‍රික්කවල සියලු ජනතාවට තම උප්පැන්න මරණ හා විවාහ සහතික විනාඩි දෙකකින් ලබාගැනීමේ පහසුව පෙබරවාරි මස සිට ආරම්භ කරන බව රෙජිස්ට්‍රාර් ජනරාල් ඊ. එම්. ගුණසේකර මහතා පවසයි.අක්කර 600 ක් වන මුළු දැයට කිරුළ ප්‍රදර්ශන භූමියම ‘වයිෆයි’ තාක්ෂණය යටතේ ආවරණය කරනු ලැබේ. ඒ අනුව දැයට කිරුළ ප්‍රදර්ශනයේ සියලු කුටිවලට අන්තර්ජාල පහසුකම් ලැබේ. ඊට අමතරව ‘බ්‍රෝඩ්බෑන්ඩ්’ අන්තර්ජාල පහසුකම් ද ඒ කුටිවලට ලබාදී වැඩිමනත් තොරතුරු නරඹන අයට ඒවා පෙන්වා දීමට හැකියාව දෙනු ලැබේ.සම්පූර්ණ ප්‍රදර්ශන කුටි සඳහා වෙන්කර ඇති භූමි ප්‍රමාණය වර්ග අඩි ලක්ෂ 5 කි. ඒ අනුව මෙවන් ඉඩ ප්‍රමාණයක් තුළ පැවැත්වෙන වෙනත් ප්‍රදර්ශනයක් මෙරට පවත්වා නැත. ප්‍රදර්ශනය වෙනුවෙන් ස්ථිර ගොඩනැගිලි ද ඉදි වේ. මේ ස්ථිර ගොඩනැගිලි අතුරින් ඉදිවෙන ප්‍රධාන ගොඩනැගිලි තුනකි. ඒ එක් ප්‍රධාන ගොඩනැගිල්ලක් වර්ග අඩි 150000 ක් විශාලය. ඒ එක් ගොඩනැගිල්ලකට වියදම රුපියල් මිලියන 250 කි. මේ ගොඩනැගිලි මහින්ද රාජපක්ෂ ජනාධිපතිතුමාගේ උපදෙස් පරිදි ප්‍රදර්ශනයට ප්‍රයෝජනයට ගැනීමෙන් පසු වී ගබඩා ලෙස ප්‍රයෝජනයට ගැනීමට නියමිතය. පසුගියදා දැයට කිරුළ භූමියේ ඉදිකිරීම් පිළිබඳව මහින්ද රාජපක්ෂ ජනාධිපතිතුමා පසුගියදා පරීක්ෂාවට ලක් කෙළේ ය.ජනාධිපතිතුමා එම ගබඩාවල වී මෙට්‍රික් ටොන් 40000 ක් ගබඩා කිරීමට උපදෙස් දුන්නේය. අනුරාධපුරයට ඇති වී ගබඩා ප්‍රශ්නය මේ නිසා මඟ හැරී යනු ඇතැයි වී අලෙවි මණ්ඩලය පවසයි.ඒ සමඟම දැයට කිරුළ ප්‍රදර්ශන භූමියේ කළ සංචාරයේදී ජනාධිපතිතුමා කෘෂිකර්ම අමාත්‍යාංශ හා නාවික හමුදා ප්‍රදර්ශන කලාප නිරීක්ෂණය කළේය. අක්කර 10 ක් විශාල කෘෂිකර්ම අමාත්‍යාංශ ප්‍රදර්ශන කලාපය දැයට කිරුළ ප්‍රදර්ශනය අවසන් වීමෙන් පසු ප්‍රදේශයට සුදුසු ආවේණික බීජ ගොවිපළක් බවට පත්කරන ලෙසට උපදෙස් දුන්නේය.දැයට කිරුළට ජලය සපයන මල්වතු ඔයෙන් ජලය ලබාගන්නා ඔයාමඩුව ජල ව්‍යාපෘතිය ප්‍රදර්ශනය අවසන් වීමෙන් පසුව ඔයාමඩුව ප්‍රදේශයේ ජනතාව වෙනුවෙන් ක්‍රියාත්මක කරන ලෙස ද ජනාධිපතිතුමා උපදෙස් දුන්නේය. ඒ අනුව එමඟින් පවුල් 3000 කට පමණ සෙත සැලසෙන බව ජල සම්පාදන මණ්ඩලයේ නියෝජ්‍ය සාමාන්‍යාධිකාරී එල්. එල්. ඒ. පීරිස් මහතා පවසයි. මේ අතර දැයට කිරුළ යටතේ ප්‍රදේශයේ ඉඩම් නැති දුප්පත් ජනතාවට අක්කර 1/2 බැගින් දිගු කාලීන බදු පදනමක් මත ලබාදීමට ද ජනාධිපතිතුමා නිලධාරීන්ට නියම කළේය.මේ අනුව දැයට කිරුළෙන් ඔයාමඩුව ජනතාවට විශාල සෙතක් ලැබෙන බව විලච්චිය ප්‍රාදේශීය ලේකම් එන්. එම්. එස්. ආර්. ටී. නවරත්න බණ්ඩාර මහතා පවසයි.මේ අතර මෙවර දැයට කිරුළ ඇතුළත පවත්වන අග්‍රාමාත්‍ය කාර්යාලය ප්‍රදර්ශන කුටිය මඟින් ශ්‍රී ලංකාවේ අග්‍රාමාත්‍යවරුන්ගේ විස්තර ඇතුළත් කුඩා පොත් පිංචක් බෙදා හැරීමට කටයුතු යොදා තිබේ. ඒ සමඟම සාර්ක් කලාපයේ රටවල අග්‍රාමාත්‍යවරුන් පිළිබඳව දැයට කිරුළ නැරැඹීමට එන අයට පොත් පිංචක් ලබාදීමට ද කටයුතු කරන බව අග්‍රාමාත්‍ය මාධ්‍ය ලේකම් කාර්යාලය පවසයි.ඒ සමඟම පොල් සංවර්ධන අමාත්‍යාංශය මඟින් දැයට කිරුළ භූමියේ අක්කර 10 ක පර්යේෂණ පොල් වගාවක් වැවීමට කටයුතු කරන බව පොල් පර්යේෂණ ආයතනයේ නියෝජ්‍ය අධ්‍යක්ෂ හෙන්රි නිමල් මහතා පවසයි. වියළි කලාපයට උචිත පොල් ප්‍රභේද මේ යටතේ ඒ ප්‍රදේශයේ ජනතාවට හඳුන්වා දීමට පියවර ගන්නා බව පොල් සංවර්ධන අමාත්‍යාංශය පවසයි.වෙනදා මෙන්ම මෙවර ද දැයට කිරුළ භූමියේදී මෙරට සියලුම මාධ්‍ය ආයතන එකම තැනකට එක්වෙයි. රාජ්‍ය මාධ්‍ය පෞද්ගලික විද්‍යුත් හා මුද්‍රිත මාධ්‍ය 26 පමණ මෙවර දැයට කිරුළට එක්වන බව ප්‍රවෘත්ති හා ජනමාධ්‍ය අමාත්‍යාංශයේ ලේකම් ඩබ්ලිව්. බී. ගනේගල මහතා පවසයි.ඒ අනුව රාජ්‍ය මාධ්‍ය ආයතන 13 ක් හා පෞද්ගලික මාධ්‍ය ආයතන 13 ක් මේ මාධ්‍ය කලාපයේ තම දක්ෂතා සජීවි වැඩ සටහන් ඉදිරිපත් කරයි. මේ අතර විද්‍යුත් මාධ්‍ය 10 ක් ද වෙයි. ලේක්හවුස්, ලංකා පුවත්පත් ආයතනය, රිවිර, ඉරුදින, වැනි ආයතන ද මීට එක්විම විශේෂත්වයකි. මාධ්‍ය කලාපයට ඇතුළු වන දොරටුව මකුළු දැලක් ලෙස සකස් වී තිබේ. දැයට කිරුළ කලාපයේ සිට මෙවර දැයට කිරුළ එෆ්. එම්. ලෙස සජීවි ගුවන් විදුලි සේවයක් විකාශය කරයි. එෆ්. එම්. 90.6 ඔස්සේ විකාශය කෙරෙන මේ ගුවන් විදුලි සේවය මුළු උතුරුමැද පළාතටත් වයඹ පළාතේ කොටසකටත් මනාව ශ්‍රවණය කිරීමට පුළුවන. ශ්‍රී ලංකා ගුවන් විදුලි සංස්ථාව හා රජරට සේවය හා එක්ව ජනමාධ්‍ය අමාත්‍යාංශය මෙම විකාශනය මෙහෙයවනු ලබයි.මීට අමතරව 2011 වසරේදී මහින්ද රාජපක්ෂ ජනාධිපතිතුමා පිළිබඳව පළවූ කාටුන් සියල්ල ඇතුළත් ‘සැරද මහින්ද’ කාටුන් ප්‍රදර්ශනයක් ද ජනමාධ්‍ය කලාපයේදී ඉදිරිපත් කෙරෙන බව අමාත්‍යාංශ ලේකම් ගනේගල මහතා පවසයි.10 වැනිදා රාත්‍රියේදී මෙරට සියලුම විද්‍යුත් මාධ්‍ය එක්වෙන මහා සංගීත සංදර්ශනයක් ද ප්‍රධාන වේදිකාවේදී පැවැත්වේ. මෙය විද්‍යුත් මාධ්‍යවලින් සජීවි ලෙස ප්‍රචාරය වීමට නියමිතය. 4 සිට 9 වැනිදා දක්වා මාධ්‍ය කලාපයේදී සංගීත හා සංස්කෘතික ප්‍රසංග පැවැත්වේ.ලේක්හවුස් ආයතනයේ කුටිය මඟින් අලුත්ම මුද්‍රණ තාක්ෂණය පිළිබඳ සැමට කියා දෙයි. පුවත්පතක් මුද්‍රණය කරන අයුරු සජීවි ලෙස පෙන්වා දෙන ලේක්හවුස් කුටිය මඟින් ලේක්හවුස් ආයතනයේ පුවත්පත් නිපදවන අයුරු විශාල ප්‍රමාණයේ රූපවාහිනී තිර මඟින් පෙන්වනු ලැබේ. රටේ සංවර්ධනය පිළිබඳව විශාල ඡායාරූප ද මෙහිදී ප්‍රදර්ශනය කරනු ලැබේ.මෙවර දැයට කිරුළ ප්‍රදර්ශනය වෙනුවෙන් අනුරාධපුරය දිස්ත්‍රික්කයේ සියලුම ග්‍රාම නිලධාරී වසම් 904 ම සංවර්ධනය වන බව අනුරාධපුර අතිරේක දිස්ත්‍රික් ලේකම් කේ. පී. හෙට්ටිආරච්චි මහතා පවසයි. “අපි මුලින්ම අනුරාධපුර දිස්ත්‍රික්කයේ මාර්ග සංවර්ධනයට ආර්ථික සංවර්ධන අමාත්‍යාංශයේ ප්‍රතිපාදන මත රුපියල් මිලියන 2800 ක් ලබා දුන්නා. ඊට පසු සෑම ප්‍රාදේශීය ලේකම් කොට්ඨාසයකම සේවා පියස 2 බැගින් සේවා පියස 46 ක් ඉදි කළා. ඒ සඳහා එක් ප්‍රාදේශීය ලේකම් බල ප්‍රදේශයකට රුපියල් ලක්ෂ 18 බැගින් ලබා දුන්නා” ඔහු කීය.ඊට අමතරව ආර්ථික සංවර්ධන අමාත්‍යාංශය මඟින් අනුරාධපුරය දිස්ත්‍රික්කයේ ග්‍රාම නිලධාරී වසම් 904 ක් සඳහා එක් ග්‍රාම නිලධාරී වසමකට රුපියල් මිලියන දෙකක් බැගින් ලබා දී තිබේ. ඒ අනුව අනුරපුර සෑම නිලධාරී වසමකටම එක ගමකට එක වැඩක් යටතේ රුපියල් මිලියන 2 - 3 අතර වටිනාකමක් ඇති නව සංවර්ධන වැඩ සටහනක් ක්‍රියාවට නංවයි. මේ යටතේ අනුරාධපුර දිසාවට ආර්ථික සංවර්ධන ඇමැති බැසිල් රාජපක්ෂ මහතාගේ උපදෙස් අනුව රුපියල් මිලියන 2000 ක් පමණ ලබා දී තිබේ.දැයට කිරුළ සංවිධායක කමිටු සාමාජික භෞතික සම්පත් දෙපාර්තමේන්තුවේ අතිරේක අධ්‍යක්ෂ ජනරාල් බී. ඒ. තිලකරත්න මහතා පවසන පරිදි සම්පූර්ණ ප්‍රදර්ශනයට ප්‍රධාන කලාප 8 කට බෙදා ඇත.පෙබරවාරි 4 වැනිදා සවස 5.30 ට දැයට කිරුළ ප්‍රදර්ශනය මහින්ද රාජපක්ෂ ජනාධිපතිතුමා අතින් විවෘත කෙරේ. 4 වැනිදා සවස 9 සිට ප්‍රදර්ශනය ජනතාවට විවෘතය. පෙබරවාරි 5, 6, 7, 8, 9, 10 දිනවල පෙරවරු 8 සිට රාත්‍රී 12 දක්වා මෙම ප්‍රදර්ශනය ජනතාවට විවෘතය. පාසල් දරුවන්ට හා ඔවුන් සමඟ එන ගුරුවර ගුරුවරියන්ට නොමිලේ දැයට කිරුළ බැලීමට පුළුවන. අන් අය දැයට කිරුළ ලොතරැයියක් ලබාගෙන ප්‍රදර්ශනයට ඇතුළුවීමට හැකිය. ඒ ලොතරැයිවලට ඉතා වටිනා ත්‍යාග පිරි නැමේ.දැයට කිරුළට තානාපති කාර්යාල 9 ක්ද, සියලු විශ්ව විද්‍යාල එක්වේ. පේරාදෙණිය සරසවිය මඟින් සුවිශේෂ වෛද්‍ය ප්‍රදර්ශනයක් ද පවත්වන බව දැයට කිරුළ සංවිධායක කමිටු ලේකම් උදය ආර්. සෙනෙවිරත්න මහතා පවසයි.අනුරපුරයට එන මාර්ග තුනෙන් දැයට කිරුළ නැරැඹීමට එන අය සඳහා රථ ගාල් 6 ක් ස්ථාපිත කර තිබේ.අනුරාධපුරය ප්‍රධාන බස් නැවතුම් පළ දුම්රිය නැවතුම් පළ සිට නිරන්තරයෙන්ම ඔයාමඩුව දක්වා නගරාන්තර බස් ධාවනය වේ. උදේ 8 සිට රාත්‍රී 12 දක්වා බස් ධාවනය සිදු වේ. මීට අමතරව කොළඹ සිට උදේ 6 ට බස්රථ කිහිපයක් අනුරපුරයට ධාවනය වේ. යළි ඒ බස් රථ රාත්‍රී 12.30 ට ඔයාමඩුවේ සිට කොළඹට ධාවනය වේ. මීට අමතරව රටේ සියලු නගරවල සිට ඔයාමඩුවට නගරාන්තර බස් ධාවනය වේ.දැයට කිරුළ භූමිය තුළ සෞඛ්‍ය කඳවුරු 4 ක් ස්ථාපිත කර තිබේ. ජලය වැසිකිළි පහසුකම් නොඅඩුව ඇත. සෞඛ්‍ය ආරක්ෂිත ලෙස සහන මිලට ප්‍රදර්ශන භූමිය ඇතුළත ආහාරපාන ලබාදීමට කටයුතු යොදා ඇත.ඒ අනුව ජාතික හැඳුනුම්පත රැගෙන වැඩිපුර ගමන් මලු නොගෙන දැයට කිරුළ ප්‍රදර්ශනය නැරැඹීමට ඒමෙන් කරදරයක් නැතිව ප්‍රදර්ශනය නැරැඹීමට පුළුවන.‘ආශ්චර්යයේ පුනරාගමනය’ යන තේමාව ඔස්සේ අතීත සෞභාග්‍යය හා රජරට සංවර්ධනය යළි ඇති කරන මේ දැයට කිරුළ වැඩ සටහන, රටේ සැමට හිතකාමී මහින්ද චින්තනයේ හා මහින්ද චින්තන ඉදිරි දැක්මේ තවත් යෝධ පියවරක් ලෙස හැඳින්විය හැකිය.නිහාල් පී. අබේසිංහසේයාරූ - තුෂාර ප්‍රනාන්දු, කිත්සිරි වනසිංහ සහ නිමල් විජේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=af1201292</link>
    <topic>අතක් නැතත් හිතක් ඇත</topic>
    <author>ඉනෝකා සමරවික්‍රම</author>
    <content>අභිමංසලට තම එකම ඉඩම දුන් ක්‍රිශාන්තිගේ කතාවමං ලොකු වුණහම අම්මට අතක් හදලා දෙන්නම්. අම්මට මං ඉන්නවානේ.”පුංචි පුතු සුරතල් හඩින් පවසන්නේ අම්මාගේ දකුණත අතගාමිනි.අම්මාගේ ඇස්වල කඳුළු අහුරකි. අම්මා සෙමෙන් පුතුගේ හිස සිඹින්නීය.පුතු උපන් දා සිටම දුටුවේ අම්මාගේ වැලමිට ළඟින් අහිමි වී ගිය අත්කොටය පමණි. එහෙත් අම්මා ඒ පුතුට ඒ අතේ අඩුව දැනෙන්නට ඉඩ නුදුන්නාය. පුතුගේ සියලු කටයුතු කෙරුණේ අම්මාගේ තනි අතිනි. ඉකුත් සතියේ ඇයගේ ජීවිතයට නව බලාපොරොත්තුවක් ලැබිණි. ඒ තමන්ගේ දකුණතේ වැලමිට ළඟින් අහිමි වී ගිය කොටසට ස්වයංක්‍රීය අතක් බද්ධ කිරීමේ ආරංචියයි.. ඇයට මේ අවස්ථාව උදාවූයේ අහම්බයෙනි.කඹුරුපිටිය, කිරිමදුගොඩහේන, රන්සෑගොඩ බටහිර පදිංචි ක්‍රිශාන්ති ප්‍රියංකා පොල්වත්තගේ තිස් හැවිරිදිය. ඇය උසස් පෙළ දක්වා ඉගෙන ගත්තේ නාරන්දෙණිය මධ්‍ය මහා විද්‍යාලයේ ය. කලා විෂයයන්ගෙන් උසස් පෙළ විභාගයට පෙනී සිටිය ඇය ලකුණු දෙසිය හැත්තෑ එකක් ලබාගත්තාය. ඇගේ අරමුණ වූයේ විද්‍යාපීඨයට ඇතුළත් වීමය. එහෙත් ඒ බලාපොරොත්තු සියල්ල බිඳී ගියේ මොහෙතකිනි. 2002 වසරේ ජනවාරි හයවැනිදා උදේ ඇය කඹුරුපිටියට ගියාය. ඒ යෙහෙළියගේ අලුත උපන් දරුවා බැලීමට යාම සඳහා තෑගි රැගෙන ඒමටය.“මම ආවේ ත්‍රීවීල් එකක. ත්‍රීවීල් එක ට්‍රක් එකේ වැදුණා. වැරැද්ද ට්‍රක් එකේ. මගේ දකුණු අත වැලමිටට පහළින් වෙන්වුණා. මාව මාතර රෝහලටත් එතැනින් කොළඹ රෝහලටත් ගෙනිච්චා. අත බද්ධ කළත් පසුව අත කපා දැමුවා. අපි කොළඹට යනවිට ප්‍රමාද වෙලා තිබුණේ. ඒ නිසා අතේ ස්නායු මැරිලා කියලා වෛද්‍යවරු කිව්වා. මට මාස දෙකක් රෝහල්ගතවෙලා ඉන්න සිදුවුණා. අනතුර වෙනුවෙන් අපි ලක්ෂ පනහක් ඉල්ලා නඩු දාන්න ගියත් ඒක බැරිවුණා. ඒ අය අපිට වන්දි හැටියට ලක්ෂ දෙකක් ලබා දුන්නා. මම අකුරු ලියන්න හුරුවෙලා හිටියේ දකුණු අතින්. දැන් මම වම් අතින් අකුරු ලියනවා. ඊට පස්සේ මම විවාහ වුණා. එයා මා එක්ක අවුරුදු පහක් යාලුවෙලා හිටියා. අපේ අම්මා, ගෙදර අය එයාට කිව්වා මාව බඳින්න එපා මගේ අත නැති නිසා කියලා. ඒත් එයා එයාගේ කැමැත්තට මාව බැන්දා.”ඇය ජීවත්වෙන්නේ මහගෙදරය. අම්මා තාත්තා සමඟය. මීට මාස කිහිපයකට පෙර රන්සෑගොඩ බටහිර ගම්මානය හුදකලා ගමකි. තේ, කුරුඳු, රබර් ආදී වගාවෙන් මෙන්ම ගොඩමඩ ගොවිතැනින් ජීවත්වන ගැමියෝ වෙසෙන මෙම ගමට තිබුණේ අඩි පාරකි. මාර්ගයේ ඇති දුෂ්කරතාවය නිසාම ගමට තැපැල්කරු පැමිණෙන්නේ නැත. තැපැල්කරු පැමිණෙන්නේ පහළ කඩමණ්ඩියට පමණි. දින දෙක තුනකට වතාවක් ගම්මු එම කඩයට ගොස් ලියුම් රැගෙන එති. මහවැසිවලට ලේනබටුවැව පිටාර ගැලූවිට ද ගමට පැමිණීම දුෂ්කරය. එහෙත් ඔවුහු දුෂ්කරය කියා නොතැවී ඒ ගමේම ජීවත්වෙති. ගමට විදුලිය ලැබුණේ මීට වසරකට දෙකකට පමණ පෙරය. ගම්මුන්ගේ සිහිනය වූයේ ගමට පාරකි; බස් රථයකි. ගමට බස් රථයක් පැමිණීම සිහිනයක් වුවත් ගමට පාරක් ලැබිණි. ගමට පාර ලැබුණේ නොසිතූ විදියකිනි.යුද හමුදාව දැයේ විරු පුතුන් වෙනුවෙන් නිමකිරීමට නියමිත අභිමංසල දෙවන අදියර වෙනුවෙන් දකුණු පළාතේ ඉඩමක් සොයමින් සිටියේය. ඒ අනුව ඔවුන් තෝරාගනු ලැබුවේ මතුරට වතුයායට අයත්ව තිබූ ඉඩමකි.මේ ඉඩමට ළඟාවිය හැකි පාරවල් දෙකකි. එකක් අකුරැස්ස පාරේ පැමිණ නිල්වලා විද්‍යාපීඨය පසුකර පැමිණිය හැකි අතර අනෙක් පාර මාකඳුර කඹුරුපිටිය මාර්ගයයි. (මේ පාරවල් දෙකෙන් කුමන පාරේ පැමිණිය ද ගමටම එන්නට බස් රථයක් නැත.)“හමුදාපති ලුතිනන් ජෙනරාල් ජගත් ජයසූරිය මහතාගේ සංකල්පයකට අනුව තමයි අභිමංසල ඇරඹෙන්නේ. මේ රටේ තරුණ අය යුද්ධය වෙනුවෙන් කැපවුණා. යුද හමුදා සෙබළුන් ඇතැමෙක් යුද්ධයේදී පූර්ණ ආබාධිතයන් බවට පත්වුණා. මේ අයව බලාගත යුත්තේ යුද හමුදාව විසින්මයි. අවුරුදු සියයක් ගියත් මේ අයව අප බලාගන්නවා. පූර්ණ ආබාධිත තත්ත්වයට පත්වූ සෙබළුන් වෙනුවෙන් තමයි අභිමංසල ඇරැඹෙන්නේ. ගතාරේ විල්පිට ඉදිවන මේ අභිමංසල සංකීර්ණයට එන මඟ සකස් කිරීමේදී අපට අවට ඉඩම් හිමියෝ ඉඩම් ලබා දුන්නා.”මෙම ව්‍යාපෘතිය භාරව කටයුතු කරන බූස්ස 121 බලසේනා මූලස්ථාන බලසේනා මේජර් බ්‍රිගේඩියර් ඒ.එස්.ආරියසිංහ මහතා පවසන්නේය.යුද හමුදා සෙබළුන් මේ වනවිටත් අභිමංසල ඉදිකිරීම් කටයුතු ආරම්භ කර ඇත්තේය. ඔවුහු දිවා රාත්‍රි නොතකා මාර්ගය සකස් කරන්නෝය. ඉකුත් 23 දා හමුදාපති ජගත් ජයසූරිය මහතා හා එම මහත්මියගේ ප්‍රධානත්වයෙන් අභිමංසල සඳහා මුල්ගල තැබිණි. එම අවස්ථාවට ගම්වැසියෝ ද සහභාගි වූහ.”අපි කවදාවත් ඔහොම උත්සවයක් දැකලා තිබුණේ නැහැ. අපිට හරිම සතුටුයි. ඒ අයව දකින්න ලැබුණට. අපේ ගමට පාරක් තිබුණේ නැහැ. මම නම් කිව්වේ ඕන තරම් අපේ ඉඩම්වලින් ගන්න කිලයි. හැමදේටම වඩා අපිට පාර වටිනවා. ඒ වගේම යුද්ධය වෙනුවෙන් කැපවෙච්ච දරුවෝ අපේ ගමට එන එක අපිට ආඩම්බරයක්.”කේ.ජී.ප්‍රේමවතී මහත්මිය පවසන්නේ ගමට පාරක් ලැබීමේ සතුට අත්විඳිමිනි. අභිමංසල මුල්ගල තැබෙන උත්සවයට සහභාගිවූ ගැමියන් අතර අපේ කතානායිකාව ක්‍රිශාන්ති හා ඇගේ පුතු ද මව ද වූවාය. සේවා වනිතා ඒකකයේ සභාපතිනි මංජුලිකා ජයසූරිය මහත්මියගේ අවධානය ඇය කෙරෙහි යොමු වූයේ ක්‍රිශාන්තිගේ පෙර පිනකටය.“මම උත්සවය බලන්න ආවා. එතකොට තමයි මගෙ ළඟට ආව නිලධාරි මහතෙන් මගේ තොරතුරු අහලා ජයසූරිය මැතිනිය ළඟට රැගෙන ගියේ. එතුමිය මගෙන් විස්තර ඇහුවා. එතුමිය කිව්වා මට කෘත්‍රිම අතක් හදලා දෙන්නම් කියලා. පහුගිය දවස්වල ඒකේ වැඩ කටයුතු වලට කොළඹත් ගියා. තව සතියකින් විතර මට කෘත්‍රිම අත ලැබේවි. මගේ අත නැති වෙච්ච දවසේ ඉඳලම මට උවමනා වෙලා තිබුණ කෘත්‍රිම අතක් හදාගන්න. ඒත් ඒකට මුදල් තිබුණේ නැහැ. අභිමංසලට යන්න හදන පාරට මගේ ඉඩමෙන් අක්කර තුන්කාලක් ගියා. මම ඒක හමුදාවට පරිත්‍යාග කළේ කැමැත්තෙන්මයි. ජයසූරිය මැතිනියට පිං සිද්ධ වෙනවා මට මේ කළ උදව්වට.”ක්‍රිශාන්තිට ඇත්තේ කියා නිම කළ නොහැකි සතුටකි. ඒ තමන්ට අතක් ලැබීම පිළිබඳවය.ලෝබකමක් දැනුණේ නැද්ද ඉඩමෙන් කොටසක් නැති වෙනකොට.?“මට මගේ ජීවිතේ හිමිවෙච්ච දේවල්වලට වඩා අහිමි වෙච්ච දේවල් වැඩියි. එහෙම බැලුවම මේ ඉඩම ලබා දුන්නේ රට වෙනුවෙන් ආබාධිත වූ රණවිරුවන්ට. මට සතුටක් මිස ලෝබ කමක් නැහැ. මට ඕන මගේ දරුවට කොහොම හරි උගන්න ගන්න. අපේ තාත්තා මුර රස්සාවක් කරන්නේ. අම්මා, මං ජීවත් වෙන්නේ ඒ ලැබෙන මුදලින්. පුතාට දැන් අවුරුදු තුන හමාරක් වෙනවා. පුතාගේ වයසේ අනිත් අය මේ වෙනකොට පෙර පාසල් යනවා. පුතා අහනවා එයා යන් නැද්ද කියලා. ඒත් පුතාව යවන්න මට වත්කමක් නැහැ. මට මොකක් හරි රස්සාවක් ලැබෙනව නම් කරන්න පුළුවන්. මට වමතින් ලියන්නත් පුළුවන්.”ක්‍රිශාන්තිගේ බලාපොරොත්තුව ඇගේ දරුවාට හොඳින් ඉගැන්වීමට ය. එහෙත් ඒ සිහිනය සැබෑ කරගන්නට නම් ඇයට කාගේ හෝ උදව් අවශ්‍යය. එමෙන් ම අභිමංසලට ද ඕනෑම කෙනෙකුට උදව් කිරීමට හැකි ය.ජීවිත පරදුවට තබා රට වෙනුවෙන් සටන් කළ රණ විරුවන් වෙනුවෙන් මෙන් ම ඒ රණවිරුවන් වෙනුවෙන් තම බිම් කොටස පරිත්‍යාග කළ ක්‍රිශාන්ති ද අපිට වටින්නේ ය.විශේෂ ස්තුතිය - බූස්ස 121 බලසේනා මූලස්ථානයේ බලසේනා බ්‍රිගේඩියර් ඒ.එස්. ආරියසිංහ මහතා ඇතුළු සියලුම නිලධාරීන්ට හා තුන්වන ගැමුණු සේවා බලඇණියේ අණදෙන නිලධාරි මේජර් එම්.කේ. තුෂාර මහතාට)ඉනෝකා සමරවික්‍රමඡායාරූප විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=af1201293</link>
    <topic>හොඳම නිළිය කිව්වාම මගෙ යාලුවා මාව ඉස්සරහට තල්ලු කළා</topic>
    <author>සුභද්‍රා දේශපි‍්‍රය</author>
    <content>නිසග රංගන ප්‍රතිභාව ඔස්සේ අපූර්ව චරිත රැසක් යථානුරූපීව ප්‍රේක්‍ෂකයා හමුවේ ප්‍රතිනිර්මාණය කරමින් දෙස් විදෙස් සම්මානයට සහ සම්භාවනාවට පාත්‍ර වූ ඇය නීටා ප්‍රනාන්දු නම් වූවාය. විවිධ චරිත නිරූපණයන් ඔස්සේ සිනමා ගමනේ දිගු ගමනක් ඇරැඹූ නීටා 1999 වසරේ තිරගත වූ ”පවුරු වළලු” සිනමා කෘතිය සඳහා 11 වැනි සිංගප්පූරු අන්තර්ජාතික සිනමා උලෙළේදී හොඳම නිළියට හිමි සම්මානය හිමි කර ගත්තාය.හැටේ දශකයේ මැද භාගයේ ඇය සිනමා ගමන ඇරඹුවාය. ඒ 1965 වසරේ තිරගත වූ ”ළඳක මහිම” චිත්‍රපටයෙනි. ඉන් අනතුරුව ළයට ළය, රුහුණු කුමාරි, හරිමඟ, මීමැස්සෝ, පික්පොකට්, 1970 වසරේදී ගීතා, 1971 වසරේදී රන් ඔංචිල්ලා, කේසර සිංහයෝ, බිඳුණු හදවත, සමනල කුමරියෝ, 1972 වසරේදී සුජීවා 1973 සුනේත්‍රා, 1974 දුප්පතාගේ හිතවතා, ළසඳා, වස්තුව,1975 දී හිත හොඳ මිනිසෙක්, කළියුග කාලේ, රත්තරං අම්මා, ලස්සන කෙල්ල, රජගෙදර පරවියෝ, ජීවන ගීතය, 1976 දී වාසනා, දුහුළු මලක්, හරියට හරි, දෙවියන්ගේ තීන්දුව, මංගලා,1977 දී හිතුවක්කාරයෝ, 1981 දී සූරිය කාන්ත, 1999 පවුරු වළලු 2000 දි සරෝජා, 2007 දී නිසල ගිර, 2003 භීක්‍ෂණයේ අතුරු කතාවක්, 2009 දී බඹර වළල්ල, තේජා වැනි චිත්‍රපට රැසකට ඇය රංගන දායකත්වය ලබා දුන්නාය.විවිධ හැඩතල ඔස්සේ චරිත රැසකට ජීවය ලබා දුන් ඇය මුල්වරට සම්මානනීය නිළියක් බවට පත් කෙළේ දුහුළු මලක් චිත්‍රපටයේ නිලුපාගේ චරිතයයි. ඒ සඳහා ඕ.සී.අයි.සී. සිනමා උලෙළේදී ඇයට හොඳම නිළියට හිමි සම්මානය හිමි විය.1976 දී තිරගතවූ දුහුළු මලක් චිත්‍රපටයේ නිලුපාගේ චරිත නිරූපණය තුළින් ජනපි‍්‍රය සිනමාවේ හිනිපෙත්ත දක්වා ගමන් කිරීමට ඇයට හැකිවිය.දුහුළු මලක් චිත්‍රපටයේ නිලුපාගේ චරිතයත් සමඟ ජනපි‍්‍රය තරුවක් බවට පත්වූ ඇය ඊලියන් පෙරේරා මහතා සමඟ 1975 වසරේ දී විවාහවීමත් සමඟ කැනඩාවට පදිංචියට ගියාය. ඉන් අනතුරුව 1981 වසරේදී යූරිය කාන්ත සිනමා කෘතිය නිෂ්පාදනය කිරීමට සහ රංගනයෙන් දායක වීමට ඇය ලංකාවට පැමිණියාය.ඉන් අනතුරුව නැවත වරක් “පවුරු වළලු” නිෂ්පාදනය සහ රංගන දායකත්වය ලබාදීම සඳහා 1997 වසරේදී නැවත ලංකාවට පැමිණියාය. අන්තර්ජාතික සම්මාන ලැබූ අමරණීය මොහොත සිහිපත් කරමින් නීටා මෙසේ මතකය අවදි කළාය.”පවුරු වළලු මගේ සැමියාගේ සහ මගේ හොඳම මිතුරිය යෝලන්ඩ්ගේ සහ මගේ මහන්සියේ ප්‍රතිඵලයක්. පවුරු වළලු අන්තර්ජාතික සම්මානයට පාත්‍රවීම පිළිබඳව මට වඩා සතුටු වුණේ ඊලියන්.1998 වසරේ 11 වැනි සිංගප්පූරු අන්තර්ජාතික සිනමා උලෙළට පවුරු වළලු නිර්දේශ වී තිබූ නිසා අපට එහි පැමිණෙන ලෙස ආරාධනා ලැබුණා. සිනමා උලෙළ පැවැත්වූ දිනයේ දී මගේ සැමියා අසනීප වී සිටියා. අප නවාතැන් ගෙන සිටි ස්ථානයේ පහත මාලයේ සිනමා උලෙළ පැවැත්වුණේ. එදා ඊලියන්ගේ අසනීප තත්ත්වය නිසා මට උත්සවයට සහභාගිවීමට කැමැත්තක් තිබුණේ නැහැ. ඒත් මගේ මිතුරිය යෝලන්ඩ් සහ ස්වාමි පුරුෂයාගේත් දැඩි පෙරැත්තය නිසා ම මම එදා උත්සවයට සහභාගි වුණා. ඒත් ඊලියන්ට සහභාගි වෙන්න ලැබුණේ නැහැ. මම ජාතික ඇඳුමින් සැරසිලා උත්සව ශාලාවට ගියත් මගේ හිත තිබුණේ ඊලියන් ළඟ. මගේ නම එකවරම කියවුණා මට හීනෙන් වගේ ඇසුණා. මමද හොඳම නිළිය කියලා මම මගේ මිතුරිය යෝලන්ඩ්ගෙන් ඇහුවා. ඇය මා අතින් තල්ලු කරලා කිව්වා ඉක්මනට යන්න ඔයා තමයි හොඳම නිළිය කියලා. ඒ සමඟම සියලු දෙනාගේ ම කැමරා කාච මා වෙත යොමු වුණා. මම සම්මානය අරගෙන කෙළින් ම දුවගෙන ගියේ ඉහළ මහලේ ඊළියන් ළඟට. එයා ළඟට ගිහින් මගේ සම්මානය පෙන්නුවා. ඇඳේ වැතිරිලා රෝගාතුරව හිටිය ඊලියන්ට දරාගන්න බැරි සතුටක් දැනුණා. මම දුක් වුණා. ඒ මොහොත ඊලියන්ට දකින්න නොලැබීම ගැන. ඒත් එයා රූපවාහිනියෙන් එය නැරඹුවා කියලා මාව සැනසුවා. මට කිසිම මාධ්‍යයකට කතා කරන්න ලැබුණේ නැහැ. මම කෙළින් ම ඊලියන් කැඳවාගෙන ගියේ රෝහලට.””හොඳම නිළිය ලෙස නිර්දේශ වී හොඳම නිළියට හිමි සම්මානය හිමි කරගත් නිළියට නොයෙක් මාධ්‍ය වලින් අදහස් විමසීම් කරනවා. නමුත් ඒ කිසි දේකට මට ඉන්න බැරි වුණා. ඒ අය මා සොයා තිබුණා. සම්මාන උලෙළ පැවැත්වූ උත්සව ශාලාවේ තිරය මත දිගු වේලාවක් පවුරු වළලු චිත්‍රපටයේ මා රඟපෑ වයලට්ගේ චරිතයේ රූප රාමු දිස් වී තිබුණා.””පවුරු වළලු චිත්‍රපටයේ වයලට් ගේ සංකීර්ණ චරිතයට සාධාරණයක් කරන්න මට හැකි වුණා. වයලට් යනු දියණියන් දෙදෙනෙකුගේ මවක්. ඇයට ප්‍රථම ආදරය අහිමි වීමෙන් අනතුරුව යෝජිත විවාහයකින් ඇය විවාහ වෙනවා. ඒ විවාහයෙන් දියණියන් දෙදෙනෙකු ලැබෙනවා. ඇය දරුවන් දෙදෙනා සමඟ අතරමං කොට ඔහු ඇය දමා යනවා. දුක් විඳ ඇය දියණියන් ලොකු මහත් කරනවා. විවාහ වන වයසේ පසුවන දියණියන් විවාහ වීමට සූදානමින් සිටින කාලෙ වයලට්ගේ ප්‍රථම ප්‍රේමය දිනා ගත් පෙම්වතා රෝගියෙකුව මුණ ගැසෙනවා. ඔහුට ප්‍රතිකාර කිරීමේ අදහසින් ඇය ඇගේ නිවෙසට ඔහු කැඳවාගෙන යනවා. සුව වීමෙන් අනතුරුව ප්‍රථම ප්‍රේමය දලුලා වැඩෙන අතර වයලට් ඔහුගෙන් ගැබ් ගන්නවා. විවාහ වීමට ආසන්නයේ දියණියන් සිටින නිසා ඇය අකමැත්තෙන් වුවත් දරු ගැබ විනාස කර ගන්නවා. මේ දරු ගැබ විනාස කිරීමේ සිදුවීම ගම පුරා පැතිරීමත් සමඟ ඇගේ දියණියන්ගේ විවාහ යෝජනා කඩා කප්පල් වෙනවා. ඒ සිදුවීම නිසා වයලට් උන්මන්තක භාවයට පත්වී දෙවියන් හමුවේ තමාගේ පාපොච්චාරණය කරන අවස්ථාව මගේ රංගන ජීවිතේ සුවිශේෂී අවස්ථාවක් කියලා අන්තර්ජාතික විචාරකයෝ කියලා තිබුණා. පවුරු වළලු චිත්‍රපටය ප්‍රේමයේ සුන්දරත්වය, අවංකත්වය, අවිහිංසකත්වය පිළිබඳවත් ප්‍රේමයට වයස් සීමා, පවුරු පදනම් අදාළ නොවන ආකාරයත් එය පිවිතුරු හැඟීමක් වුවත් සමාජය එය දකින ආකාරය පිළිබඳ මැනවින් පෙන්නුම් කළා.””පවුරු වළලු” චිත්‍රපටය මගේ රටට ගෞරවයක් ලබා දුන්නා වගේ ම මටත් අන්තර්ජාතික තලයේ නිළියක් වීමේ වාසනාව ළඟා කර දුන්නා. ඒ කේÁද්‍රිය ගමනත් සමඟ මට යළිත් ප්‍රේක්‍ෂකයන් අතරට එන්න ලැබුණා. ප්‍රංසයේ පැවැත්වූ ච්ඥඵ ඒථඪධදඵ තරග සම්මාන උලෙළෙදීත් සම්මාන හතරක් පවුරු වළලු චිත්‍රපටයට හිමි වුණා. පවුරු වළලු චිත්‍රපටය සඳහා ශ්‍රී ලංකාවෙන් සම්මාන හතළිස් ගණනක් හිමි වුණා. හිටපු ජනාධිපතිනි චÁද්‍රිකා කුමාරතුංග මහත්මිය අතින් ඒ සඳහා විශ්ව කීර්ති සම්මානයත් මට හිමි වුණා.””ඉන් අනතුරුව මා විසින් නිෂ්පාදනය කළ “නිසලගිර” චිත්‍රපටයෙන් ඇමැතිවරයකුගේ බිරියක් මත්ද්‍රව්‍ය භාවිත කරලා හිරේ යන සිදුවීමක් පාදක කර ගනිමින් සමාජ විවරණයක් කිරීමට මට හැකි වුණා. 2007 වසරේ දී මේ චිත්‍රපටය තිරගත වුණා. නිසලගිර චිත්‍රපටය සඳහාත්, 2008 වසරේදී ඕ.සී.අයි.සී සම්මාන උලෙළේදී හොඳම නිළියට හිමි සම්මානය හිමි වුණා. එම චිත්‍රපටය සරසවි සම්මාන උලෙළේදී හොඳම නිළිය සඳහා නිර්දේශ වුණා. ඩිජිටල් තාක්‍ෂණය යොදා ගනිමින් නිර්මාණය කළ ‘තේජා’ චිත්‍රපටයට ට සම නිෂ්පාදනයෙන් සහ රංගනයෙන් මා දායකත්වය ලබා දුන්නා. ‘තේජා’ චිත්‍රපටය සඳහා අන්තර්ජාතික සම්මානයන් හිමිවුණා. ඩිජිටල් තාක්‍ෂණය යොදා ගනිමින් නිර්මාණය කළ චිත්‍රපට සඳහා වෙන්වූ සම්මාන හතරෙන් ප්‍රථම ස්ථානයද ‘තේජා’ සඳහා හිමි වුණා.වෙන්නප්පුව කටුනේරිය විදුහල්පතිවරයකු වන හියුබට් ප්‍රනාන්දු මහතාගේ සහ ඇග්නස් සිල්වා මහත්මියගේ වැඩිමහල් දියණිය ලෙස මෙළොව එළිය දුටු නීටාට සහෝදර සහෝදරියන් තිදෙනෙකි. වෙන්නප්පුව ශුද්ධ වූ පවුලේ කන්‍යාරාමයෙන් සිප්සතර උගත් ඇය 1975 වසරේදී ඊලියන් පෙරේරා මහතා සමඟ විවාහ වූවාය. නීතිඥයකු වන ඊලියන් මහතා සමඟ විවාහයත් සමඟ ඇය කැනඩාවේ පදිංචිය සඳහා ගියාය. වසර දහ අටක කාලයක් පුරා කැනඩාවේ ගත කළ කාලය ඇගේ ජීවිතයේ රසාස්වාදයෙන් පිරී ගිය කාල පරිච්ඡේදයක් බව ඇය පවසයි.හැටේ දසකයේ ළඳක මහිම චිත්‍රපටය සඳහා රංගන දායකත්වය ලබා දුන් ඇය ඒ තුළින් ද සුවිශේෂි රංගන කුසලතාවයක් පෙන්නුම් කළාය. ඉන් අනතුරුව චිත්‍රපට රැසකට රංගනයෙන් දායක වූ නීටා ‘දුහුළු මලක්” නම් සිනමා කෘතිය තුළින් ජනපි‍්‍රයත්වයේ ඉහළටම යාමේ මං විවර කරගත්තාය. 1981 වසරේදී කැනඩාවේ සිට පැමිණි ඇය ‘සූරියකාන්ත’ චිත්‍රපටය නිෂ්පාදනය කළාය.දෙස් විදෙස් සම්මාන රැසක් හිමිකර ගත් නීටා තම ආදරණීය ස්වාමි පුරුෂයා වන ඊලියන් පෙරේරා මහතාගේ වියෝවත් සමඟ ඇති වූ වේදනාව තුනී කර ගැනීමට අහිංසක දරු දැරියන්ට මවක් වූවාය. එමෙන් ම ඊලියන් මහතාගේ සැබෑ සෙනෙහස වෙනුවෙන් ඇය ඔහු ඇගෙන් අපේක්‍ෂා කළ සමාජයට යම් මෙහෙවරක් ඉටු කළ හැකි සිනමා නිර්මාණයන් බිහි කිරීම ඇගේ ඉදිරි අපේක්‍ෂාව බව ඇය පවසයි.ඇගේ අපූර්ව සිනමා ප්‍රතිභාව තුළින් ලාංකීය සිනමාව තවත් ඔපවත් කරන්නට ඇයට දිරි ලැබේවායි පතමු.සුභද්‍රා දේශපි‍්‍රයඡායාරූප සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=af1201294</link>
    <topic>පැය 24 පුරා විදුලිය දෙන කලාපයේ එකම රට ශ්‍රී ලංකාවයි</topic>
    <author>සංවාද සටහන බුද්ධිකා බ්‍රාහ්මණගේ</author>
    <content>විදුලිය තවදුරටත් කාර්මීකරණයේ අංගයක් නොව එය මූලික මිනිස් අවශ්‍යතාවකි. ජල සම්පාදනය, ආහාර නිෂ්පාදනය මෙන්ම සැකසීම හා කල් තබා ගැනීමේදී මෙන්ම අධ්‍යාපනය ඇතුළු දිවි පැවැත්මේ මූලික අවශ්‍යතාවන් සියල්ල සඳහා විදුලිය අත්‍යවශ්‍ය අංගයක් බවට පත්වී තිබේ.සම්පත් ක්ෂය වීම මෙන්ම දේශගුණික විපර්යාසය හේතුවෙන් ලෝක පරිමාණයෙන් ‘බලශක්ති’ අර්බුදයක් පැනනඟිමින් පවතින අතර එයට මුහුණ දීම සඳහා ජාතික ප්‍රතිපත්තියක් සැකසීමේ අවශ්‍යතාව දැඩිවෙමින් පවතී. මේ පිළිබඳව අදහස් දක්වන්නේ විදුලිබල හා බලශක්ති ඇමැති පාඨලී චම්පික රණවක මහතාය.විදුලි සේවකයින්ගේ වෘත්තීය අයිතීන් වලට ඉහළින් පාරිභෝගිකයින්ගේ විදුලිය පරිභෝජනය කිරීමේ මානව අයිතිය පවතින බවට ඔබ ප්‍රකාශ කර තිබුණා.විදුලිය මනුෂ්‍ය අයිතියක්. විදුලිය නැත්නම් ජලය නෑ. ඉන්ධන නෑ, ආහාර නෑ. ඒ නිසා වෘත්තීය සමිතිවල වෘත්තීය අයිතීන්වලට ඉහළින් ඒ මානව අයිතිය තියන්නෙ. ඒ නිසා වෘත්තීය අයිතීන් ලබාගැනීමේ අදහසින් විදුලිය ලබාදීම අඩපණ කිරීමට කිසිදු වෘත්තීය සමිතියකට හැකියාවක් නෑ.විදුලිබල මණ්ඩලය හා එහි ක්‍රියාකාරීත්වය පිළිබඳව මට හොඳ අවබෝධයක් තියෙනවා. රටපුරා පිහිටි විදුලි ජනන මධ්‍යස්ථාන සියල්ලටම ගොස් ඒවායේ සේවකයින් හමුවූ එකම ඇමැතිවරයා මම. එපමණක් නොව රටපුරා පිහිටි ඩිපෝ අතරින් සියයට පනහකටත් වඩා ස්ථානවලට මම ගිහින් තියෙනවා. විදුලිබල මණ්ඩලයේ සේවකයින් දාසයදහසක් සිටිනවා. ඔවුන් සියලු දෙනාම වාගේ මම හමුවී තිබෙනවා. සේවකයින්ගේ ගැටලු අඩුපාඩු මා හොඳින් හඳුනාගෙන තිබෙනවා.’අකුරට වැඩ කරනවා’, ‘රටම අඳුරේ තියනවා’, ‘වැඩ වර්ජනය කරනවා’, වැටුප සියයට 45කින් වැඩිවීම කියන්නෙ හතළිස් හතරයි දශම නමය නෙමෙයි කියමින් මාධ්‍ය සාකච්ඡා පවත්වමින් සිටින්නේ විදුලිබල මණ්ඩලයටවත් පාරිභෝගිකයාටවත් හිතවත් පිරිසක් නොවේ. විවිධ පක්ෂවල දේශපාලන න්‍යාය පත්‍ර ක්‍රියාත්මක කරන අය,මම ඔවුන් හඳුන්වන්නේ දේශපාලන පරපුට්ටන් විදිහට. මේ අය විදුලිබල මණ්ඩලය වෙනුවෙන් දහදිය බිඳක් හෙලන්නේ නෑ. පූර්ණ කාලීනව සේවයෙන් නිදහස් වෙලා විදුලිබල මණ්ඩල මූලස්ථානයේ දේපළ පාවිච්චි කරමින් ඔවුන්ගේ පක්ෂවල අවශ්‍යතා ඉටු කරනවා.ඒ කතාවලින් අපි යටකරන්න බෑ. අද ලොකු කතා කියමින් මාධ්‍ය සාකච්ඡා පැවැත්වූ අය මණ්ඩලයේ අයට මුහුණ දෙන්නත් බැරි තත්ත්වයකට වැටිලා. අපි සාමූහික ගිවිසුමකින් තොරව වුණත් වැටුප් වැඩිවීමක් සිදුකළා. විදුලිබල මණ්ඩලයේ රාජකාරියේ නියුතු සුවිශේෂී පිරිසක් සිටිනවා. ඔවුන්ගේ රාජකාරිය අනෙකුත් සාමාන්‍ය ශ්‍රේණිවලට වඩා විශේෂයි. විශේෂයෙන් විදුලි ඉංජිනේරුවන් හා ඔවුන්ට සහාය වන විදුලි කාර්මික ශිල්පීන් ඔවුන්ගේ සේවාවන් සඳහා ඉදිරියේ දී විශේෂයෙන් සලකා බැලීමක් කිරීමට අදහස් කරනවා. කෙසේ වෙතත් ලංකා විදුලිබල මණ්ඩලයට හොඳ අනාගතයක් උදාවීමට නම් එහි පරිපාලනයේ විශාල වෙනසක් ඇතිවිය යුතුයි.ඔබ කියන්නේ කිසියම් ආකාරයක පෞද්ගලීකරණය වීමක් පිළිබඳවද?රාජ්‍ය ආයතන මඟින් රාජ්‍ය ආයතනවලට තරගයක් ඇති කිරීම වත්මන් රජයේ ප්‍රතිපත්තියයි. අපි භාවිත කිරීමට උත්සාහ ගන්නේ එම ක්‍රමවේදයයි. විදුලිය ලබාදීම රජයේ සුබසාධන වැඩසටහන් අතරින් තවත් එක් සේවාවක් ලෙසයි දැනට ක්‍රියාත්මක වෙන්නේ. එබඳු ආයතනයකින් ලාබ ඉපයීම ගැටලුවක්. නමුත් තවදුරටත් පාඩු නොවී හොඳ සේවාවක් පවත්වා ගැනීමට නම් කළමනාකාරීත්වයේ වෙනසකට යායුතු වෙනවා.විදුලිබල මණ්ඩලය යටතේ ක්‍රියාත්මක වන අපගේ ලෙකෝ ආයතනය දැනටමත් ලාබ ලබන ආයතනයක්. මණ්ඩලය යටතේ ක්‍රියාත්මක වන එල්.ටී.එල්. ආයතනය එවැනි ලාබ උපයන ආයතනයක්. ඒ සමාගම විදේශ රටවලත් බලාගාර හදනව. මේ වන විට බංගලාදේශයේ විදුලිබලාගාර හදන්නේ අපගේ එල්.ටී.එල්. ආයතනයයි.දැනටමත් එස් පහ ක්‍රමය, තුලිත කාඩ්පත් ක්‍රමය වැනි කළමනාකරණ ක්‍රමවේද අපි විදුලිබල මණ්ඩලයට හඳුන්වා දී තිබෙනවා. වඩාත් ඵලදායී සේවාවක් ඇති කිරීමට නම් වි්‍යූහාත්මක වෙනසකට යා යුතු වෙනවා.එක් පැත්තකින් තෙල්, ගල්අඟුරු වැනි සම්පත් ලෝකයේ මිල අධික වෙමින් පවතිනවා. ලංකාවේ ප්‍රධාන විදුලි උත්පාදන ක්‍රමය වන ජලවිදුලි උත්පාදනය වර්ෂාව මත තීරණය වෙන තත්ත්වයක් උද්ගත වී තිබෙනවා.මෙපමණක් නොවේ බලශක්ති ක්‍ෂේත්‍රයේ මහා පරිමාණ ගැටලු රාශියක් තියෙනවා. මේ සියලු අභියෝගවලට මුහුණදීමේ අදහසින් අපි ජාතික විදුලිබල හා බලශක්ති ප්‍රතිපත්තියක් සකස් කරමින් සිටිනවා.අපගේ ආර්ථික වර්ධනයට අවශ්‍ය බලශක්තිය නිෂ්පාදනය කිරීම මූලික අභියෝගයක්. දිනෙන් දින විදුලි පරිභෝජනය වැඩිවෙනවා. රටට ගලා එන විදෙස් ආයෝජන සමඟ නව කර්මාන්ත බිහිවෙනවා. අලුතින් දියුණුවෙන ජනාවාස සඳහා විදුලිය ප්‍රධාන අවශ්‍යතාවක්. මේවාට සරිලන අන්දමින් බලශක්තිය උත්පාදනය කිරීම අවශ්‍ය වෙනවා. මීට සමගාමීව වගේම පරිසර සංරක්ෂණය කිරීම අත්‍යාවශ්‍ය කරුණක් බවට පත්වෙනවා. අපි මෙය හඳුන්වන්නේ ’බපඪනචත ඒ’ ට්‍රිපල් ‘ඒ’ නමින් (tripalA, ඉකොනොමි, එන්වයර්මන්ට්).මෙතෙක් කල් අපගේ විදුලිබල නිෂ්පාදනය පදනම් වුණේ ‘අඩු වියදම්’ තාක්ෂණයට අනුමැතිය දීමක් ලෙසින්. නමුත් දැන් අපි අඩුම වියදම වගේම අඩුම පාරිසරික හානියත් සලකනවා.මේ අනුව විශේෂයෙන් සුළං බලය, සූර්ය බලය, ජීව ඉන්ධන සහ කුඩා ජල විදුලි බලාගාර ඇතිකිරීම පිළිබඳව විශේෂ අවධානයක් යොමුකර කටයුතු කරනවා.ඔබ කී පරිදි ලෝකයේ ඇති ප්‍රධාන බලශක්ති ප්‍රභව තුන වන තෙල්, ගල්අඟුරු, ගෑස් ඉතා ශීඝ්‍රයෙන් ක්‍ෂයවෙමින් පවතිනවා. මේ අතරින් තෙල් ඉතා ශීඝ්‍රයෙන් ක්ෂය වෙනවා. ගෑස් තව අවුරුදු 60කින් පමණත් ගල්අඟුරු තවත් අවුරුදු 100කින් නැත්තටම නැතිවේවි.මේ හිඟය නිසා මේවායේ මිල ඉතා ශීඝ්‍රයෙන් ඉහළ යමින් තිබෙනවා. 2020 වන විට තෙල්, ගල්අඟුරු, ගෑස්වල පවතින මිල අඩු තරමින් පස්ගුණයකින් ඉහළ යාමට ඉඩ තිබෙනවා.1999 ඩොලර් දහයට මිලදී ගත් තෙල් බැරලය අද ඩොලර් සියයක් බවට පත්වී තිබෙනවා. 1999 දී ගල්අගුරු යුනිට් එකක් සඳහා වැය වූ මුදල සත 90යි. අද එය රුපියල් 7ක් බවට පත්වෙලා.විදුලි බිල දැනටමත් පාරිභෝගිකයිනට දැරීමට අපහසු තත්ත්වයකට පත්වෙලා. ඉදිරියේදී තවත් ගැටලු මතුවේවිද?විදුලි බල හා බලශක්ති නිෂ්පාදනය හා බෙදාහැරීමේ ක්‍ෂේත්‍රය ඉතා ශීඝ්‍රයෙන් සුවිශේෂී වෙනසකට පත්විය යුතුයි මම අවධාරණයෙන් ප්‍රකාශ කරන්නේ මේ කරුණු නිසාමයි. 2020 පමණ වෙන විට ලෝක වෙළෙඳ පොළේ ඇතිවිය හැකි තෙල්, ගල්අඟුරු හා ගෑස් මිල ඉහළ යාමත් සමඟ අප වැනි ආර්ථිකයක් ඇති රටවල ආර්ථිකයට විශාල ලෙස බලපෑමක් ඇතිවේවි.දැනටත් නිෂ්පාදන වියදම රුපියල් 30ක් වන විදුලි ඒකකයක් අපි පාරිභෝගිකයාට දෙන්නේ රුපියල් 13ක් වැනි මුදලකට. විදුලිබිල මේ තත්ත්වයෙන් පවතින්නේ රජය ඒ සඳහා විශාල මුදලක් වැය කිරීමෙන්.විදුලිබිල අඩුකර ගැනීම වගේම විදුලිය අඛණ්ඩව ලබාදීමත් රටේ දිනෙන් දින වැඩිවෙමින් පවතින විදුලි අවශ්‍යතාවට සරිලන පරිදි සැපයුමත් ලබාදීම අභියෝගයක් බවට පත්වී තිබෙනවා.විදුලිය ලබාදිය යුතු ග්‍රාමීය ප්‍රදේශ තවත් කොතෙකුත් තිබෙනවා නේද?දැනට ලංකාවේ සියයට 92කට විදුලිය ලබාදී තිබෙනවා. පාරිභෝගිකයින් වශයෙන් ගත්තහම පනස් ලක්ෂයකට විදුලිය ලබා දී තිබෙනවා. මේ අතරින් හතළිස් පන් ලක්ෂයක්ම ගෘහස්ත විදුලි පාරිභෝගිකයෝ.සියයට අටක් වන ඉතිරි පිරිසට විදුලිය ලබාදිය නොහැකිව තිබෙන්නේ ඉතාමත් දුප්පත් ප්‍රදේශවල මේ පිරිස විසිරී සිටින නිසා. විදුලි කණු ගෙන යා හැකි වාහනයක් ගමන් කළ හැකි සෑම ප්‍රදේශයකටම විදුලිය ලබාදී තිබෙනවා. එසේ නොහැකි ප්‍රදේශ සඳහා සූර්ය ශක්තිය හා සුළං ශක්තිය ආදී විකල්ප ක්‍රමෝපාය භාවිත කරමින් විදුලිය ලබාදීමේ විශේෂ වැඩපිළිවෙළක් දැනටමත් ආරම්භ කර තිබෙනවා.දිනෙන් දින වැඩිවන විදුලි ඉල්ලුමට සරිලන සැපයුමක් ලබාදීම වගේම විදුලිය සිඳලීමත් නොකර පැය 24 පුරාම විදුලිය ලබාදීම සැබැවින්ම අභියෝගයක්.පසුගිය වසරේ අවස්ථා කීපයකදීම පූර්ව දැනුම්දීමකින් තොරව විදුලිය විසන්ධි කිරීමක් සිදුවුණා. එවැනි ගැටලු තවදුරටත් ඇතිවේවිද?යන්ත්‍ර කිහිපයක ඇතිවූ බිඳවැටීමක් නිසයි එබඳු තත්ත්වයක් ඇතිවුණේ. මෙබඳු ගැටලු ලෝකයේ සෑම තැනකම සිදුවෙනවා. මේ කලාපයේ විසිහතර පැයම විදුලිය ලබාදෙන එකම රට අපි.පාකිස්තානයේ පැය 16ක් විදුලිය කපනව. නේපාලයේ භූතානයේ විදුලිය කැපිම් සිදුවෙනවා.ඉන්දියාවේත් සිදුවෙනවා. හින්දු පත්තරය බැලුවම පේනවා සෑම සතියකම විදුලිය කප්පාදු කරන ප්‍රදේශ. මේ තත්ත්වයන් එක්ක බැලුවම අපේ රට බලශක්තිය අතින් සශ්‍රීක බව පෙනෙනවා.මේවා දේශපාලන වාසි බවට පත්කර ගැනීමට උත්සාහ කරන පිරිසක් සිටිනවා. ඒ සෑම කෙනකුම මේ තත්ත්වයට වගකිව යුතුයි. 1990 සිට 2005 දක්වා අපේ රටේ පැවැති රජයන් කිසිසේත්ම බලශක්ති ජනනය වෙනුවෙන් සතයක හෝ මුදලක් වැය කළේ නෑ.ඒ වගේම අන්තර්ජාතික ආයතන කිසිවකින් (අන්තර්ජාතිත මූල්‍ය අරමුදල, ලෝක බැංකුව, ජයිකා වැනි) කිසිදු මුදලක් වැය කළේ නෑ. ඒ ගතවුණ අවුරුදු 15 ඇතුළත විදුලිබල ජනනයට කිසිදු මුදලක් වැය නොකළත් රටේ පැවැති විදුලි ඉල්ලුම තුන් ගුණයකින් වැඩිවී තිබෙනවා.මේ අවුරුදු 15ක කාලයේ දී සිදු වූ දුර්වලතා මඟ හැර ගැනීමට පසුගිය කාලයේ ඉතා වේගයෙන් වැඩ කිරීමට අපිට සිදුවුණා. මේ පවතින ගැටලු මුළුමනින්ම මඟහැර ගැනීමට 2014 දී පමණ හැකිවේවි.මහින්ද රාජපක්ෂ ජනාධිපතිතුමා බලයට පත්වීමෙන් අනතුරුවයි ගෙවුණු වසර 15කදී ඇනහිට තිබූ බලශක්ති නිෂ්පාදනය නැවත ආරම්භ වූයේ ඒ අනුවයි. කෙරවලපිටියේ ජාතික විදුලිබල පද්ධතියට මෙගාවොට් 200ක් එකතු වුණා. පුත්තලම ලක්විජය බලාගාරයේ මෙගා වොට් 300ක් එකතු වුණා. ඉහළ කොත්මලේ බලාගාරයෙන් මෙගාවොට් 150ක් ලබාගැනීමට හැකි වුණා. මීට අමතරව ඉදිවෙමින් පවතින ත්‍රිකුණාමලය සාම්පූර් බලාගාරය වැනි බලාගාර ඇසුරින් 2014 වන විට තවත් මෙගාවොට් 600ක් පමණ ජාතික විදුලිබල පද්ධතියට එක්කිරීමට නියමිතයි. විදුලිය විසන්ධි කිරීම් වැනි ගැටලු ඉදිරියේදී අවම කරගත හැකිවේවි. නමුත් අපගේ විදුලිබල නිෂ්පාදන ක්‍රියාවලිය වගේම බෙදාහැරීමේ ක්‍රියාවලියත් කඩිනමින් නවීකරණය යුතුව තිබෙනවා. විදුලිය බෙදා හැරීමේදී අපි තවමත් භාවිත කරන්නේ යල් පැන ගිය ක්‍රමවේදයන්.නොරොච්චෝල නැවතත් අක්‍රිය වෙලා. විදුලිබල මණ්ඩලයේ ඇතැම් වෘත්තීය සමිති චෝදනා කරන්නේ බලාගාරය ඉදිකළ චීන සමාගම කුමන්ත්‍රණකාරී ලෙස යන්ත්‍රය අක්‍රිය කරන බවයි.නොරොච්චෝල සම්බන්ධයෙන් ගැටලුවක් තියෙනවා.මේ බලාගාරය හදන්නට සුදුසු තැන නොවේ ඉදිකර තියෙන්නේ. ඒ වගේම ඊට සුදුසුම යන්ත්‍රයත් නෙමෙයි ලැබී තියෙන්නේ. මේ බලාගාරය මුලින්ම ඉදිකිරීමට යෝජනා වුණේ ත්‍රිකුණාමලයේ. ඊට විරෝධය ආ නිසා එය මිරිස්සට ගෙන ගියා.එහිදීත් විරෝධය ආවා. එය නැවතත් කල්පිටියට ගියා. බලාගාරය හදන්නට ලැබුණා. ජපන් ආධාරය නැවතත් ජපානයට යන තෙක්ම බලාගාරය ඉදිකරගැනීමට නොහැකි වුණා.එදා විරුද්ධ වුණ අය කවුරුත් අද මේ ගැන කතා කරන්නේ නෑ. අවසානයේ චීන සමාගම සමඟ එකතු වී මෙය ඉදිකරන්න සිදු වුණා.චීනය සමඟ දේශපාලනිකව විරුද්ධ පිරිස් මේ ගැටලුව උඩදමමමින් රජය හා චීනය අතර ගැටලුවක් ගොඩනඟන්න මේ ප්‍රශ්නය පාවිච්චි කිරීමට උත්සාහ ගන්නවා. නමුත් අපිට කිසිසේත්ම අමතක කරන්න බෑ අපිට ඉතාමත්ම අසීරු යුද්ධ වකවානුවේ සහාය දැක්වූයේ චීනය බව.සංවාද සටහන බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=af1201295</link>
    <topic>අද හැරමිටියෙන් ගියාට එදා නටපු නැටිල්ලක්</topic>
    <author>ටිරෝනි වෑවලගේ</author>
    <content>උඩරට නර්තන ශිල්පීසුගතපාල ගේ හඬබාහිර පෙනුමෙන් ඔහු සරල සාමාන්‍ය මිනිසෙකි. සැහැල්ලු සරමකින් සහ කමිසයකින් වැසුණු සිරුරේ තාණ්ඩව නර්තන රිද්මයක් දැකීම අපහසුය. කැත්ත, උදැල්ල හොඳින්ම හුරු දෑතින් ගොඩමඩ ගොවිතැනින් සරු අස්වනු ද නෙළාගනී.එහෙත් හෙළයේ මහා සාම්ප්‍රදායික සුදු සහ රතු පැහැයෙන් සමන්විත වූ වස්ත්‍රයකට අවුල්හැරය හා වෙස් තට්ටුව එක් වූ විට එතෙක් සැඟවී සිටි රංගන ශිල්පියා ඉස්මතු වන්නේ නිරායාසයෙනි. ඔහු අපේ රටේ සාම්ප්‍රදායික මහා කලාවක් ඉදිරියට පවත්වාගෙන යාමට දායකත්වය දෙන්නෙකි. නිර්ව්‍යාජ සාමාන්‍ය ගැමියෙකි. ගොවියෙකි. අද කතා බහ හෙළ ගැමි කලාවක් පෝෂණය කිරීමට තම දහදියෙන් බිම තෙමන ඔහු ගැනය.”මගේ නම ඩබ්ලිව්.ජී.සුගතපාල. ඒ කියන්නේ විදලස්සින් ගෙදර සුගතපාල. දැන් වයස අවුරුදු හැත්තෑ එකයි. උපන්නේ 1941 දී හිද්දව ගමේ. හිද්දව කියන්නේ තෙල්දෙණිය නගරයට කිට්ටු පුංචි ගමක්. මගේ අම්මා ආර්.යූ.ජී.දෝතුං. තාත්තා ඩබ්ලිව්.ජී.සුන්දරා. හිද්දව ඉස්කෝලේ හතේ පන්තිය වෙනකල් ඉගෙන ගත්තා. නැවතුණේ ගොවිතැන් කරන්න සල්ලි හොයන්න.”ඔහු තම ජීවිතය අරඹන්නේ එලෙසිි. මහපොළව සමඟ ගැටී කහවණු ඉපයීම වෙනුවෙන් අධ්‍යාපනය කැප කළ ද ආත්ම ගතබැඳීමක් වැනි වූ නර්තනය ඔහු අතැර යන්නේ නැත. තම සිරුරේ නර්තනය සහජයෙන් අන්තර්ගත වී තිබෙන බැව් තේරුම් ගන්නා සුගතපාල ගමේ කලායතනයට එක්වන්නේ හුදු විනෝදාංශයක් මුදුන් පමුණුවා ගැනීමේ අටියෙනි.”ගමේ කලායතනයට ගියේ ආසාවට. ගොවිතැන් කටයුතු කරන අතරේ ඉඩපාඩු ලැබෙන විදිහට ගිහින් නැටුම් හැදෑරුවා. මගේ ගුරුතුමාගේ නම අයි.ජී.සිරිසේන. මේ මහා සාම්ප්‍රදායික කලාවට මාව පුහුණු කළේ එතුමා තමයි. මම වෙස් බැන්දේ 1961 විතර. මට එතකොට වයස අවුරුදු විසි එකයි.”සුගතපාල උඩරට නර්තන සම්ප්‍රදායට ආවේණික පාරිභාෂික වචන ද භාවිතා කරයි. ඔහු අදහස් කරනා මේ වෙස් බැඳීම එසේ මෙසේ දෙයක් නොවේ. එය උඩරට නැටුම් ශිල්පියකු ගේ ජීවිතයේ අති සුවිශේෂී දිනයකි. දින කිහිපයක් පුරා පිළිවෙත් පිළිපැද පේවී කළු කපා එළි වැටෙන පාන්දර ප්‍රථම වරට සම්පූර්ණ උඩරට නැටුම් ශිල්පියකුගේ වස්ත්‍රාභරණයෙන් සැරසීම වෙස් බැඳීම යනුවෙන් හඳුන්වයි. එය සැබැවින්ම උඩරට නැටුම් ශිල්පියකුට ප්‍රසිද්ධ නර්තන අංග සඳහා සහභාගීවීමට දෙන මුලපිරීමක් වැනිය. නැතහොත් ශිෂ්‍ය භාවයෙන් පරිණත වීම ලෙසින් ද සැලකිය හැකිය.”ඉස්සෙල්ලම නැටුවේ දළදා පෙරහරේ. එතකොට මට වයස විසිඑකයි. එදා ඉඳන් ලංකාවේ සෑම බෞද්ධ සිද්ධස්ථානයකම තියන පෙරහරවලට ආරාධනා අනුව සහභාගී වෙනවා. දැනට ලංකාවේ අවුරුදු පතා පැවැත්වෙන හැම පෙරහරකටම වගේ සහභාගී වෙලා තියනවා. කොටින්ම කිව්වොත් ජීවිතේ ආසාවෙන්ම කරන්නේ උඩරට නැටුම් නටන එක තමයි.”ආත්ම තෘප්තිය පිණිස නැට්ටුවෙකු වුව ද සුගතපාල යනු ගොවියෙකි. ගොවිකම අතහැරීමට තරම් මුදලක් නර්තනයෙන් හිමි වන්නේ නැත. එබැවින් සාම්ප්‍රදායික හෙළ කලා ශිල්පියකු ලෙස රටේ කලා මංගල්‍යයන්ට සහභාගී වන ඔහු යළි හිද්දව තම ගම් පියසට පැමිණ කැත්ත උදැල්ල ගෙන වැඩට බසී. උඩරට නර්තන ශිල්පියකු දැක නැති අයෙකු ඇතැයි සිතිය නොහැකිය.එබැවින්ම නර්තනය සඳහා කැපකළ යුතු කාය ශක්තිය ගැන අමුතුවෙන් ලිවිය යුතුª නැත. එසේම ගොවිතැන ද එයට දෙවැනි වන්නේ නැත. මේ කොයි පැත්තෙන් ගත්තත් සුගතපාලලාගේ උරුමය නම් දහදිය මහ පොළව තෙත් කරන තුරු ශ්‍රමය වැය කිරීමයි. විනෝදාංශය වේවා ජීවිකාව වේවා සුගතපාලලා මහන්සි වෙති. ඇතැම් විට ඔවුන්ට මහන්සි නොදැනෙන එකම දෙය මහන්සි වීමම වනු ඇත. එහෙත් ඒ මහන්සිය මේ පෘථුල සිතක් ඇති මිනිසා අර්ථ ගන්වා ගන්නේ වෙනස් අන්දමකට ය.”නටන එක පහසු දෙයක් නෙමයි. මහ පාරේ නිකම් ඇවිදගෙන යන්න බලන්න. මහන්සියි. එතකොට මුළු රාත්‍රියක් පුරාවට නර්තනයේ යෙදෙමින් ගියාම දැනෙන මහන්සිය ගැන අමුතුවෙන් කියන්න ඕනේ නැහැ. ඒත් නැටුම් ශිල්පීන් හැටියට අපට දැනන දේ වෙනස්. උඩරට නැටුම් ඇඳුමෙන් සැරසිලා පාරට බැස්සාම හිතට දැනෙන්නේ අමුතු හැඟීමක්. ඒ හැඟීමට බෙර පදයත් එකතු වුණාම තවත් වෙන මොනවද? අපේ ඇඟ ඇතුළෙ හැංගිලා ඉන්න නැට්ටුවෝ එළියට එන්නේ එතකොටයි. වෙලාව යනවා, පාන්දර වෙනවා, අපට දැනෙන්නේවත් නෑ. කවි කියලා, තානම කියලා අපි උපරිම ජවයකින් නටනවා. හැමෝම එකාවගේ හරිම සහයෝගයකින් තමයි අපි පෙරහරවල යන්නේ.”සුගතපාල මේසා වූ සම්මා කම්මන්තයන් හි යෙදෙන්නේ ජීවිතයේ වතාවත් ද පුරමිනි. ඔහු නිර්මාංශය. සිගරැට් හෝ මත්පැන් භාවිතයක් නැත. 1963 දී පී.ජී.සෝමාවතී සමඟ විවාහ වන විට ඔහුගේ වයස අවුරුදු විසිතුනකි. පුතුන් පස්දෙනකුගෙන් සහ එක් දියණියකගෙන් සමන්විත සුගතපාලගේ පවුල ආදර්ශවත් ය. එහෙත් කලාවේ අවසාන ප්‍රතිඵලය සහ අනාගතය ගැන සුගතපාලගේ හිතේ ඇත්තේ සියුම් කනගාටුවකි.”නුවර පෙරහර, කැලණිය දුරුතු පෙරහර නර්තනයේ යෙදෙන්න වැඩි අමාරුවක් නැති පෙරහරවල්. සමහර පෙරහරවල් තියනවා හැඳල, ලුනාව වගේ. පහුවදා පාන්දර හය විතර වෙනකල් පෙරහර යනවා. එතකොට හරිම මහන්සියි. මොන පෙරහරේ, කොහොම නැටුවත් කණ්ඩායමට තමයි මුදල දෙන්නේ. කණ්ඩායමේ නායකයා ඒක අපි අතරේ බෙදලා දෙනවා. හිතේ සතුටෙන් පෙරහරේ නැටුවට අතට මුදල ලැබුණම දුකත් හිතෙනවා. මදි නේද කියලා හිතෙනවා. කොහොම වුණත් කලාකාරයට අන්තිමේ ඉතුරු වෙන්නේ පැදුරු කෑල්ලයි, පඩික්කමයි විතරයි. අත පය හයිය තියනකල් අපි මේ කලාව ඉදිරියට පවත්වාගෙන යාවි. අත පය අවලංගු වුණු දාට අපි අසරණයි. හිතේ තියෙන ආසාවට, කලාවට තියන ගෞරවයට මේවා කළාට අපට ලැබෙන දෙයක් නෑ. කොටින්ම කිව්වොත් බෙරයක් අරගෙන පාරේ හිටියොත් බස් එකක්වත් අපිව නග්ගා ගන්නේ නෑ.”මේ නිහඬ කලාකරුවා තම ඇතුළාන්තයේ තෙරපෙන වේදනාවට හඬක් දෙයි.ඔහු ප්‍රශ්න කරන්නේ මුළු මහත් ලෝකයටම ආඩම්බරයෙන් පෙන්වා දිය හැකි අපේ මේ මහා කලාවේ නියුතු කලාකරුවන් ආරක්ෂා කිරීමට ක්‍රියා නොකරන්නේ මන්ද යන්නයි. එමෙන්ම කලාවේ නියුතු ඔහු කලාව අභාවයට යාම ද අත්දකින්නෙකි.එබැවින්ම පෙරහර පැවැත්වීම වැනි සංස්කෘතික අංග තුළින් කලාවට අතහිත දෙන බෞද්ධ භික්ෂූන්වහන්සේලා ගැන සුගතපාලගේ සිතේ ඇත්තේ මහා ගෞරවයකි. එමෙන්ම දසක හතරක පමණ කාලයක් තිස්සේ රටේ ප්‍රධාන පෙරහරවලට නර්තනයෙන් දායක වන ඔහු සතුව රසවත් අත්දැකීම් සම්භාරයක් ද පවතියි.”එතකොට මම වෙස්බැඳලා නැහැ. ඒ නිසා බෙර වාදකයකු විදිහට නුවර පෙරහරට සම්බන්ධ වුණා. දැන් පෙරහර වීථි සංචාරය කරනවා. මමත් උපරිමයෙන් බෙර වාදනය කරනවා. එක පාරටම මිනිස්සු නොසන්සුන් වුණා. දුවන්න පටන් ගත්තා. පෙරහර සිසීකඩ ගියා. බෙරය නිසා මට දුවන්න බෑ. දුවගෙන එන මිනිස්සු නිසා මාව තල්ලු වෙනවා. දැන් බෙරය ලෙහා ගන්නත් බෑ. අන්තිමට මාව තල්ලුවෙලා තල්ලුවෙලා ගිහින් ගහකට හේත්තු වුණා. මම ගහට හේත්තු වෙලා බෙරේ ලෙහාගෙන තමයි ආරක්ෂිත තැනකට ආවේ. පස්සේ ආරංචි වුණා අලි කුලප්පු වුණා කියලා. කුලප්පු වෙලා තිබුණේ නුවර උඩුරාවණ කියන නිලමේගේ ඇතා. මිනිස්සුන්ට ගහලා තුවාල කරන්න කලින් පොලිසියෙන් ඇතාට වෙඩි තියලා තිබුණා.ඇතා වෙඩි පාර කාගෙන දුවලා දුවලා ගිහින් නුවර අලි මුඩුක්කුව කියන හරියේ කාර් එකක් උඩ වැටිලා හිටියා.”සුගතපාල සිය රසබර මතක අවදි කරයි. කොතෙක් දුෂ්කර වුවද ඔහු තම ජීවිතයම රසබර මතකයක් සේ සලකයි.එහි ගැබ් වී ඇත්තේ ගැමියකු ගේ, සංස්කෘතිකමය නර්තන ශිල්පියකුගේ ජීවිතයේ සරල කමයි. කතාබහෙන් වැටහෙන අන්දමට ඔහුගේ ගෙවත්ත එදිනෙදා ආහාර වේලට උපරිම දායකත්වයක් දෙයි.මඩ ගොවිතැන ද ඔහුගේ ජීවිතයේ එක් කොටසක් වෙන් කරගනියි.දරුවන් උස් මහත් වුවද තවමත් කුඩා වුන් සේ ඔහුගේ නොමඳ ආදරය විඳියි. ඒ අතරින් ද පුතුන් පස්දෙනා පරයා එකම දියණිය වැඩි සෙනෙහසකට උරුමකම් කියන බව ඔහු නිර්ලෝභීව පවසයි.නියම සාම්ප්‍රදායික කලා ශිල්පියකු ලෙස තමාගෙන් පසු කලාවේ පැවැත්ම ගැන ද ඔහු අවධානය යොමු කර තිබේ. ඒ තම පුතුන් අතරින් එකකු කලාවට දායාද කිරීමෙනි. එමෙන්ම තවත් පුතකු නාවික හමුදා තූර්යවාදක කණ්ඩායමේ සිටින බව ඔහු කිහිප විටක්ම සිහිපත් කළේ ආඩම්බරයෙනි.මහනුවර – වටපුළුව නේරංජලා කලායතනයේ සාමාජිකයකු වන මේ හැත්තෑ එක් හැවිරිදි උඩරට නැටුම් ශිල්පියා එහි කණ්ඩායම් නායක රන්ජිත් බණ්ඩාර සහ සෝමවික්‍රම, ජයතිලක බණ්ඩාර, නිමල් ලියනාරච්චි, සාලින්ද, නිශාන්ත, ඩිංගිරි බණ්ඩා, දිමුතු ශ්‍රී ලාල්, කසුන් කුමාර, තිලක් සූරසේන සහ තුෂාර මධුවන්ත යන කණ්ඩායම් සාමාජිකයින් ද සාදරයෙන් සිහිපත් කරයි.දිවියේ විශ්‍රාම කඩඉමක් නොමැති සුගතපාලලාට වුවද වයස අනුකම්පාවක් දක්වන්නේ නැත.සොබාදහම සැමට එකසේ සලකන්නේය. සැබැවින්ම විශ්‍රාම සුවයෙන් සිටිය යුතු වයසේ පසුවන ඔහුගෙන් ජීවිතයේ සැඳෑ සමය ගැන විමසීමි. ඔහු ඒ වෙනුවෙන් දුන්නේ අපූරු පිළිතුරකි.”මොනවා කරන්නද, සරණෙකට තියෙන්නේ හැරමිටිය විතරයි.”ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=af1201296</link>
    <topic>කුඹුරේ වතුර හරවන්න ගියා ගියාමයි ආවේ නෑ</topic>
    <author>කීර්ති මෙන්ඩිස්</author>
    <content>වව්නියාව සෙට්ටිකුලම ගමේ බොහෝ දෙනකු ජීවත් වනුයේ ගොවිතැනෙනි. නැතහොත් කුලියක් මලියක් කරගෙනය. යුද්ධයෙන් පීඩා විඳි බොහෝ දෙනකුගේ අද ජීවිත සරුය. කලක් ග්‍රාමාරක්ෂක රස්සාව කළ බොහෝ දෙනකු අද සිවිල් ආරක්ෂක භටයන් සේ අභිමානයෙන් රැකියාව කරති. සරුසාර නිල්වතු කෙත්වතු දකිද්දි ඔවුන්ගේ උත්සාහය දහඩිය මහන්සිය මොනවට කියාපායි.ඔවුන් අතර ප්‍රශ්න ද නැත්තේ නොවේ. ඒ අතර පවුල් ආරවුල් ද ඇත්තේ ජනාකීර්ණ වූ ගමක් නිසාය. මේ නිසා සෙට්ටිකුලම පොලීසියෙන් ගම්වාසීන්ට ඉටුවන්නේ මහඟු සේවයකි. දත් බුරුසුවක් පොත් බෑගයක් නැතිව පාසල් එන දරුවන්ගේ අධ්‍යාපනය නංවාලීම සඳහා පොලිස් ස්ථානාධිපතිවරයා ගන්නේ මහඟු උත්සාහයකි. පොලීසිය වටා ඇති සෙසු මුරපළවල නිලධාරීහු ද එවන් සේවයක නිරත වෙති. උළුක්කුලම ද එවන් ගමකි.උළුක්කුලම පොලිස් මුරපළ පිහිටා ඇත්තේ ගම්වැසියන්ගේ ආරක්ෂාව සඳහාය. සෙට්ටිකුලම ප්‍රධාන පොලීසිය යටතේය. ඉකුත් දා පොලීසිය වෙත දිව ආ ගැහැනියකි.“සර් මගේ දුව උදේ ඉඳන් ආගිය අතක් නැහැ...”ඇය හඬා වැළපෙමින් කියන්නට වූවාය. මෙවන් අතුරුදන්වීම් ගැන පැමිණිලි නොමැතිවීම නිසා නිලධාරීහු ඇගේ කතාව වෙත වහා ප්‍රතිචාර දැක්වූහ.“ඔව් සර් කුඹුරේ වතුර හරවන්න ගියා ගියාමයි. ගෙදර ආවේ නැහැ”ඇය වැඩිදුරටත් කියන්නට වූවාය. අතුරුදන් වූ බව කියන කතගේ ස්වාමියා සිවිල් ආරක්ෂක භටයෙකි. ඒ නිසාම පොලීසියේ අවධානය වැඩි වුණි. අතුරුදන්වූ කතකගේ සැමියා විශේෂ රාජකාරියක් සඳහා ඒ වන විටත් ගමෙන් පිටව ගොස් තිබිණ. සිද්ධිය වහා සෙට්ටිකුලම ප්‍රධාන පොලීසියට දැනුම් දෙන ලදී. ස්ථානාධිපතිවරයාගේ උපදෙස් ලැබිණි.“සර්... අපි ගමේ කට්ටියත් එක්ක සොයා බලන්නම්...”“හොඳයි. මොනව හරි විශේෂත්වයක් තිබුණොත් කියන්න...”ඒ අනුව එක්දරු මවක් බව කියන ඇය සොයා ගැනීමට ගම්වාසින් සමඟ පොලීසිය ද එකතු විය. ඒත් ඒ දවස තුළ ඇය ගැන කිසිදු හෝඩුවාවක් සොයා ගත නොහැකි විය. පසුදාට පහන් විය. එදින ද පොලීසිය හා ගමේ පිරිස එකතු වූයේ අතුරුදන් වූ ඇය සොයා ගැනීමටය. කුඹුරු නියර දිගේ තැන තැන ඇය සොයමින් ඉදිරියට ගිය ඔවුන්ට හැත්තෑ හැවිරිදි ‘ලොක්කා’ හමුවන්නේ ඔය අතරය.“ඔන්න ඔය වගා ළිඳ පැත්තේ ගස්අතු පොඩි වෙලා තිබුණා දැක්කා... බලපල්ලා ඒ පැත්තෙවත් සමහරවිට...”වයස්ගත ලොක්කා දුන් හෝඩුවාව ඔස්සේ නියර උඩින් පැන ගිය පිරිසට වැඩි දුරක් යන්නට මත්තෙන් කිසියම් සැකයක් පහළ වුණි. වගා ළිඳ අවට ගස්අතු පොඩි වී තිබිණි. ළිඳ පුරා ද ගස්අතු කඩා දමා ඇත. කාගේත් නෙත් ඒ කෙරෙහි යොමු විණි.“දෙවියනේ මේනුක අක්කා මරා දාලා” ළිඳ දෙස බැලු අයකු කෑ ගැසුවේ කාගේත් අවධානය ඒ දෙසට යොමු කරමිනි. ගස්අතු ඉවත් කරද්දී ඇගේ අඩ නිරුවත් සිරුර දුටු පිරිස වහා මේ පිළිබඳව සෙට්ටිකුලම පොලිස් ස්ථානාධිපතිවරයා දැනුවත් කළහ.“සර්... ගෑනු කෙනා මරා දාලා...”ඒ අනුව ඇගේ සිරුර ළිඳෙන් ගොඩ ගැනිණි. විසිනව හැවිරිදි එක් දරු මවගේ සිරුරේ වූයේ තනපට හා හැට්ටයක් පමණි. ඇගේ දෙඅත් හා දෙපා ගස්වැල්වලින් ගැට ගසා තිබිණි. සිරුර පිළිබඳ පරීක්ෂණ ඇරැඹිණි. ඇය ගෙල සිර කර මරා දමා තිබිණි. ඇයට අතවර කර ඇති බව ද පෙනෙන්නට තිබිණි.සිද්ධිය වහා සෙට්ටිකුලම පොලිස් ස්ථානාධිපති සංජීව විසින් කොට්ඨාස බාර පොලිස් අධිකාරී හේමන්ත අධිකාරි හා ජ්‍යෙෂ්ඨ නියෝජ්‍ය පොලිස්පති ගාමිණි ද සිල්වා යන මහත්වරුන්ට ද දැනුම් දෙනු ලැබිණි. ඒ වන විට වව්නියාව දිසා බාර නියෝජ්‍ය පොලිස්පතිවරයා නිවාඩු ලබා සිටි බැවින් කිලිනොච්චිය බාර නියෝජ්‍ය පොලිස්පති නීල් දළුවත්ත මහතා ද මේ පිළිබඳ දැනුම්වත් කෙරිණි. සිද්ධිය වූ තැනට ජ්‍යෙෂ්ඨ පොලිස් අධිකාරිවරයා ද පැමිණියේ ඉන් පසුවය. ඔහු සිදුවීම සොයා බැලුවේය. අවසන් උපදෙස් දුන්නේය. ජ්‍යෙෂ්ඨ නියෝජ්‍ය පොලිස්පතිවරයාගේ අධීක්ෂණය මත පරීක්ෂණ ඇරැඹීය.“අපි දිගටම පරීක්ෂණ කළා... අපිට තොරතුරක් ආවා... ඒ මොහොතේ කුඹුරේ හිටිය වයස්ගත ලොක්කා හා මියගිය කාන්තාව අතර බහින්බස් වීමක් ඇතිවුණා කියලා... ඉන් පස්සේ තමයි අපි වයස්ගත පුද්ගලයා ගෙනත් ප්‍රශ්න කළේ...”දීර්ඝ ලෙස ප්‍රශ්න කරද්දී මරා දැමුණු කාන්තාව කුඹුරේ සිටියදී එහි සිටි තවත් අයකු ගැන ඔහුගෙන් තොරතුරු හෙළි විය. ඒ අවුරුදු පහළොවක කොලු ගැටයෙකි. මේ අවස්ථාවේ ස්ථානාධිපතිවරයාගේ මතකයට ආවේ පැරණි සිදුවීමකි.“මම මේ පොලිසියේ මීට අවුරුද්දකට කලින් වැඩ බාරගන්නකොට ඔය කොල්ලා ගේකට පැනලා ගෑනු කෙනෙක් බය කරලා බෙල්ල මිරිකලා සල්ලි වගයක් හොරකම් කිරීමේ වරදකට අත්අඩංගුවට අරන් තිබුණා... ගෑනු කෙනා තමයි අර කුඹුරේ හිටිය වයස්ගත පුද්ගලයාගේ බිරිය. එතකොට ඒ කොල්ලට වයස අවුරුදු 14 යි... මිනිහා අපි අධිකරණයට ඉදිරිපත් කළා... බාල වයස්කරුවකු නිසා ළමා නිවාසයක නතර කළා... පස්සෙ වරද පිළිගත්ත නිසා මහේස්ත්‍රාත්තුමා සමාව දුන්නා...”ස්ථානාධිපතිවරයාගේ මතකය අවදි විය. ඔහු පහළොස් හැවිරිදි කොලු ගැටයා සැකපිට අත්අඩංගුවට ගෙන ප්‍රශ්න කරන්නේ ඉන් පසුවය. පසුව සිද්ධියේ සුලමුල හෙළි වන්නේය.සැකකාර කොලු ගැටයා කුඹුරට එන්නේ කිරි අත්තාට අයත් කුඹුරට වතුර හරවන්නටය. ඒ මොහොතේ වයස්ගත පුද්ගලයා ද කුඹුරේ වැඩ කරමින් සිටියේය. එහෙත් දෙදෙනා අතර මුලින් එතරම් කතාබහක් නොතිබිණ. ඊට හේතුව වූයේ වයස්ගත පුද්ගලයාගේ බිරිය සමඟ කොලුවා ඇතිකර ගත් ආරවුල නිසාය. එහෙත් පසුව දෙන්නා හොඳම මිතුරෝ වූහ.“මොකද උඹ මේ පැත්තෙ”“වතුර හරවන්න ආවා”කොලු ගැටයා වැවේ සොරොව්ව හරවා වතුර ගලා යාමට ඉඩ දුන්නේය. මියගිය කාන්තාව පාපැදියකින් කුඹුරට එන අයුරු ඔහු දුටුවේ ඉන් පසුවය. ඇය රතු මල් තියෙන සුදු පාට සායකින් සැරසී සිටියාය. පාපැදිය එතැන තිබු නුග ගහට හේත්තු කළ ඇය කෙළින්ම ගියේ කුඹුරේ වැඩ කරමින් සිටි වයෝවෘ්ධ පුද්ගලයා ළඟටය.“මාමේ වතුර හරවන්න ද?”“තොපිලා හැමදාම වතුර හරවනවා... මට තමයි කරදරේ...” වයෝවෘද්ධ පුද්ගලයා ඇයට බැණ වැදුණේ ය.“මාමේ මේ මම...”“ආ ඇත්තද මට හඳුනගන්න බැරිවුණා... එහෙනම් හරවගනින්. මම රෑට හරවා ගන්නම්...”එතැන තිබු අඹ ගසේ සිට අඹ ගෙඩියක් කමින් කොලුවා එදෙස බලා සිටියේය. ගමේ තියෙන මළ ගෙදරට මිනිසුන් පාර දිගේ යන අයුරු ද ඔහු දුටුවේය.“කසුන්...”අඹ ගහ උඩ සිටි කොලු ගැටයාට ඇය කතා කළාය. ඔහු ගසෙන් බැස එතැනට දිව ගියේය.“ලියැද්දට වතුර ආවොත් මට කතා කරනව ද?”“හොඳයි අක්කේ...”ලියැද්දට වතුර එනතුරු බලමින් කොලු ගැටයා එතැන තිබු පළු ගහ යට හිඳගන්නේ ඉන් පසුවය. ඒ අතරතුර මේනුකා වක්කඩ ළඟට ඇවිත් පහත් වී වක්කඩේ තණකොළ ඉවත් කරන්නට වූවාය. ඇගේ සිරුර දෙස බලා සිටි කොලු ගැටයාට ඇය කෙරෙහි ආශාවක් ඇතිවන්නේ එවිටය.එතැනට ගිය ඔහු එක්වරටම නැගිට ගොස් ඇය බදාගන්නේ නිකට අත් දෙකින්ම තද කරමින්ය. ඇයට එතනින් එහාට කට අරින්නට ඔහු ඉඩ දුන්නේ නැත. මොහොතක් දැඟලු ඇය මොහොතකින් නිහඬ වූවාය. ඔහු ඇයට අතවර කළේ ඉන් පසුවය.ඒත් ඇගෙන් කිසිදු සද්දයක් පිටවුණේ නැත. මින් කොලුවා බියට පත්විය. ඇගේ දෙනෙත් වැසී තිබිම බිය වීමට තවත් හේතුවක් විය.“අක්කා මැරුණා වගේ” එසේ සිතූ ඔහු ඇගේ කකුල් දෙකෙන් ඇද්දේය. සාය ගැලවී අතට ආවද ඇය කතා කළේ නැත. මින් තව තවත් කොලුවා බියට පත්විය.කොලුවා ඇගේ කකුල් දෙකෙන් නියර දිගේ ඇදගෙන ගියේය. එසේ යද්දී ඇගේ හිස ගලක වැදිණ. හිසේ ලේ ආවේ එවිටය. ඔහු මින් තවත් බිය විය. ඔහු ඇගේ දෙපා වලින් අල්ලා ඇය ළිඳට දාන්න තැත් කළේය. “ඒ මොහොතේ ගෑනු කෙනාට එකපාරට සිහිය ඇවිත් කොල්ලා ඇඳගෙන හිටිය ටී ෂර්ට් එකේ එල්ලිලා තියෙනවා. මේකා ඒකෙන් තවත් බයවුණා. මේකාවත් වතුරට වැටෙයි කියලා... ගෑනු කෙනා අඩ සිහියෙන් මර බියෙන් ඉන්නේ... ෂර්ට් එක අතහරින්නේ නැහැ. බයවුණු පාර මේකා කළේ ගෑනු කෙනාගේ ඔළුව වතුරේ ඔබාගෙන හිටියා. ඒත් සමඟම ඇගේ අත බිමට කඩා වැටුණාය. හිස පැත්තකට ගියාය.”කොලුවා ඉන්ද නතර නොවීය. ඇගේ සිරුර එතැන තිබු දිවුල් ගහ ළඟට ඇදගෙන ගියේය. එතැන තිබු කොවක්කා වැලක් රැගෙන ඇගේ අත් දෙකත් කකුල් දෙකත් ඉන් ගැට ගැසුවේය. ඉන් පසුව ඔහු ඇය කුදලා ගෙන ගොස් ළිඳට දැම්මේය. එතැනින් නතර නොවූ ඔහු ළිඳ තුළ තිබු ගස්අතු ගෙනැවිත් සිරුර යළි උඩ නොඑන සේ ගැට ගැසුවේය.තවත් වටපිට එබිකම් කරද්දි ඔහු දැක ඇත්තේ ඇගේ හිස වැදුණු කළුගලය. එහි ලේ තැවරී ඇති බව දුටු ඔහු ගල ද ගෙන ගොස් ළිඳට අත හැරියේය.ඇගේ ගැලවුණු ඇඳුම් ද ළිඳට දැමු ඔහු දෙඅත් වතුරෙන් සෝදාගෙන සුපුරුදු පරිදි නිවෙසට ගියේ කිසිවක් නොදත්තකු සේය.අ ැය හිටි හැටියේ අතුරුදන් වීමත් සමඟ සැකපිට අත්අඩංගුවට ගැනුණු කොලුවාගෙන් කළ ප්‍රශ්න කිරීම්වලදී මේ බව හෙළි විණ. වයෝවෘද්ධ පුද්ගලයාගෙන් ද සැකකරුට සහාය ලැබී ඇත්දැයි සෙවීම සඳහා සැකකරු සමඟ වයෝවෘද්ධ පුද්ගලයා ද පොලීසිය මඟින් අධිකරණයට ඉදිරිපත් කොට රිමාන්ඩ් බන්ධනාගාර ගත කැරිණි.උතුර දිසාව බාර ජ්‍යෙෂ්ඨ නියෝජ්‍ය පොලිස්පති ගාමිණි ද සිල්වා, නියෝජ්‍ය පොලිස්පති නීල් දළුවත්ත, වව්නියාව කොට්ඨාස බාර ජ්‍යෙෂ්ඨ පොලිස් අධිකාරී හේමන්ත අධිකාරි යන මහත්වරුන්ගේ අධීක්ෂණ හා උපදෙස් මත සෙට්ටිකුලම පොලිස් ස්ථානාධිපති පී. පී. එස්. ආර්. සංජීව මහතා මේ පිළිබඳ පරීක්ෂණ සිදු කළහ.පොලිස් පරීක්ෂණ ඇසුරෙන් ලිපිය සකස් විය.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=af1201297</link>
    <topic>ශ්‍රී සුමංගල බාලිකාව බැබළ වූ මිණි පහන</topic>
    <author>ශ්‍රී සුමංගල බාලිකා විදුහලේ හිටපු නියෝජ්‍ය විදුහල්පතිනි අමරා කුරුකුලනාථ</author>
    <content>පාණදුර ශ්‍රී සුමංගල බාලිකා මහ විදුහලේ විශ්‍රාමික විදුහල්පතිනිය, මාලනී රණසූරිය මහත්මියගේ 85 වැනි ජන්ම දිනය නිමිත්තෙනි.විශ්වවිද්‍යාල අධ්‍යාපනයෙන් පසු තමා උගත් විදුහලේම උප ගුරුවරියක හා විදුහල්පතිනියක වශයෙන් 38 වසරක සේවයෙන් පසු විශ්‍රාම සුවයෙන් පසුවන ඇය නම් ඒ ශ්‍රී සුමංගල බාලිකා විදුහලේ මාලනී රණසූරිය මහත්මියයි.තමා උපන් පාණදුර පෙදෙසෙහි පිහිටි මොරවින්න, වැලිපිටිය විහාරස්ථානයේ හා පාණදුර රන්කොත් විහාරයෙහි දායිකාවක් ලෙස පිංකම්හි නිරත වෙමින් සැඳෑ සමය ආධ්‍යාත්මික සුවයෙන් විවේකීව ගත කරන එතුමිය සිසුවියන්ට නායකත්වය දීමට කැප වූ සැබෑ වීර මාතාවක් වූවා ය.1924 වර්ෂයේ පාණදුර රන්කොත් විහාර භූමියේ ආරම්භ කර තිබුණු ශ්‍රී සුමංගල බාලිකා විදුහල නල්ලූරුවේ දැනට පිහිටි භූමියේ පිහිටුවන ලද්දේ 1926 සැප්තැම්බර් මාසයේම වීම විශේෂත්වයකි.දක්ෂ ලෙස මේ විදුහලේ ඉගෙනුම ලැබු ඇය තමා උගත් පාසලට උපරීම සේවය සැලසීමේ අභිප්‍රායෙන් පේරාදෙණිය විශ්වවිද්‍යාලයේ ශාස්ත්‍රවේදී උපාධිය ලැබීමෙන් පසු උප ගුරුවරියක වශයෙන් සුමඟුල් බාලිකාවේ සේවයට බැඳුණා ය. හිල්ඩා කුලරත්න මැතිනිය, එල්. වින්සන් මැතිනිය, එල්සි කුක් මෙනෙවිය ආදි කාර්යශූර විදුහල්පතිනියන්ගේ ඇසුර ලබමින් සිංහල, ඉංගී‍්‍රසි, පාලි යන විෂයන් ඉගැන්වීමේ නිරත වූ අතර ඔවුන් විදේශගත වූ අවස්ථාවල වැඩ බලන විදුහල්පතිනිය වශයෙන් ද කටයුතු කළා ය.1958 වර්ෂයේ ශ්‍රී සුමංගල විදුහලේ විදුහල්පතිනිය වශයෙන් පත්වීම ලැබු මාලනී රණසූරිය මහත්මිය ශ්‍රී සුමංගල බාලිකාව පියවරෙන් පියවර ඉදිරියට ගෙන ගියේ ආගමික හැදියාව හා විනය ගරුක බවින් යුත් සදාචාර සම්පන්න ශිෂ්‍යාවන් පිරිසක් බිහි කරමින් අධ්‍යාපනික ජයග්‍රහණ ක්‍රීඩා හා කලා කුසලතා, ඉංගී‍්‍රසි භාෂා දැනුම ඔවුන් වෙත ලබා දෙමින් පුස්තකාල පහසුකම්, විද්‍යාගාර ඇතුළු අංගයන්ගෙන් පිරිපුන් කීර්තිමත් විදුහලක් ලෙස කළුතර දිස්ත්‍රික්කයේම ප්‍රමුඛත්වය පාණදුර ශ්‍රී සුමංගල බාලිකා මහ විදුහලට හිමි කැර දෙමිනි.වසර 30 කට වැඩි කාලයක් එකම විදුහලක විදුහල්පතිනිය වශයෙන් සිසුවියන්, ගුරු දෙගුරුන් හා නිලධාරීන්ගේ සුහදතාවය රැක ගනිමින් සිය දහස් ගණන් සිසු පිරිසකගේ ගුරු මවක් බවට පත් වූයේ එතුමිය තුළ වූ සුවිශේෂි ගුණාංග රාශියක් නිසාම ය. මානුෂිකත්වයෙන් බැහැර නොවූ නීති ගරුකත්වය, ගුරු මණ්ඩලය වෙත පවරන ලද වගකීම් ඉටු කිරීම පිළිබඳ ඔවුන් ;කරෙහි තැබු අචල විශ්වාසය, ගුරු භවතුන් සමඟ පවත්වා ගෙන ගිය සුහදශීලී බව, පෞද්ගලික දුෂ්කරතාවන්හිදී දැක්වූ සානුකම්පිත අනුග්‍රහය, පරිපාලනයේදී වැදගත් වූ එඩිතර, සාධාරණ තීරණ ගැනීමේ හැකියාව, කළමනාකරණයේදී දැක්වූ පරිණතභාවය, සේවය සැලසීම සඳහා වූ කැපවීම හා අවංකභාවය වැනි මෙම ආදර්ශවත් ගුණාංග රාශියක් නිතැතින්ම එතුමිය සමඟ සේවය කළ, සියලු ගුරු භවතුන්ට සාර්ථක සේවාවක් සඳහා මහඟු අත්වැලක් වූ බව නොඅනුමාන ය.විශ්‍රාම ලබා දැනට විසි පස් වසරක් ගත වුවද මෙම ගුරු සිසු පිරිස් එදා දැක්වූ ළෙන්ගතු බවත් ගෞරවනීය සෙනෙහසත් මේ වනතුරු පවත්වාගෙන යනු දැක්ම එයට කදිම නිදසුනකි.එබඳු සිසුවියන් රාශියක් මේ රටේ හා විදෙස් රටවල විවිධ උසස් තනතුරු දරන අතර ඔවුන් කිසිවකුට තම සදාදරණීය ගුරු මෑණියන් වූ රණසූරිය මහත්මිය අමතක නොවන්නේය.ශ්‍රී සුමංගල බාලිකා මහ විදුහලේ “සුදර්ශී ශාලාව“ ලෙස නම් කර ඇති අංග සම්පූර්ණ රැස්වීම් ශාලාව මාලනී රණසූරිය මහත්මිය අවුරුදු තිස් අටක් විදුහලට කළ සේවයට උපහාර වශයෙන් “මාලනී රණසූරිය උපහාර ශාලාව“ වශයෙන් නම් කරන්නේ නම් එය කෘතගුණ දන්නා ආදි සිසුන්, ගුරු භවතුන්, දෙගුරුන් හා අධ්‍යාපන බලධාරීන්ගේ ද යුතුකමක් බව අවධාරණය කිරීමට කැමැත්තෙමි.ශ්‍රී සුමංගල බාලිකා විදුහලේ හිටපු නියෝජ්‍ය විදුහල්පතිනි අමරා කුරුකුලනාථකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=af1201298</link>
    <topic>මියැන්ඩාඩ්ගේ හයේ පාර සහ සචිත්‍රගේ හයේ පාර</topic>
    <author>කසුරි</author>
    <content>ඓතිහාසික හයේ පාරවල් දෙකක් ක්‍රිකට් ඉතිහාසයේ පිටු අතරට එක් වී ඇත. එකක් ගැන ලියැවුණේ මින් දශක තුනකට පමණ පෙරය. අනෙක් හයේ පාර ගැන ලියැවුණේ ඊයේ පෙරේදා ය.එක හයේ පාරක් පකිස්තානයේ ජාවඩ් මියැන්ඩාඩ්ගේය. අනෙක ශ්‍රී ලංකාවේ සචිත්‍ර සේනානායකගේය.ඒ හයේ පාර එල්ල කරන විට මියැන්ඩාඩ් පකිස්තානු කණ්ඩායමේ උප නායකයාය. ප්‍රබල පිතිකරුවකු වශයෙන් ජගත් ක්‍රිකට් ක්ෂේත්‍රයේ දැවැන්ත නමක් ඇතිකරගෙන සිටියේය. කිසිදු පන්දු යවන්නකු තුට්ටුවකටවත් මායිම් නොකළ දඩබ්බර පිතිකරුවකු වීය.මේ හයේ පාර එල්ල කරන විට සචිත්‍ර ගැන ජගත් ක්‍රිකට් ක්ෂේත්‍රය තබා ශ්‍රී ලංකාවේ ක්‍රිකට් රසිකයන් වත් හරි හැටි දැන සිටියේ නැත. ශ්‍රී ලංකා ක්‍රිකට් කණ්ඩායමේ ආධුනිකම ක්‍රීඩකයා ඔහු ය. ශ්‍රී ලංකා කණ්ඩායමට ඇතුළත් ව ක්‍රීඩා කළ දෙවැනි තරගයයි. දෙවැනි තරගයේ මුහුණ දුන් දෙවැනි පන්දුවයි. අවසාන පන්දුවට පෙර පන්දුවයි.මියැන්ඩාඩ් හහේ පාර එල්ල කෙළේ ඉන්දියානු පන්දු යවන්නනට එරෙහිව ය. සචිත්‍ර හයේ පහර එල්ල කෙළේ දකුණු අපි‍්‍රකානුවන්ට එරෙහිව ය. මියැන්ඩාඩ් හයේ පාර එල්ල කෙළේ සාජා හිදීය. සාජා ක්‍රීඩාංගණය බොහෝ විට සකසන්නේ පකිස්තානුවන්ට වාසි වන අයුරිනි. එසේම සාජා ක්‍රීඩාංගණය වටා එක්රොක් වන්නේ මුස්ලිම් ජාතිකයෝය. ඔල්වරසන් නැඟෙන්නේ පාකිස්තානය වෙනුවෙනි. එය එදත් අදත් හෙටත් සිදුවන්නකි. එදත් එසේමය. මියැන්ඩාඩ් එදා හයේ පාර එල්ල කෙළේ පේ‍්‍රක්ෂකයන්ගේ මහා ඔල්වරසන් හඬක් මධ්‍යයේය.සචිත්‍ර හහේ පාර එල්ල කෙළේ දකුණු අපි‍්‍රකානු පන්දු යවන්නන්ට එරෙහිව දකුණු අපි‍්‍රකාවේදීම ය. දස දහස් සංඛ්‍යාත දකුණු අපි‍්‍රකානු නරඹන්නන් ඔවුන්ගේ පන්දු යවන්නන් දිරිමත් කරද්දීය. ඔවුන් වෙනුවෙන් ඔල්වරසන් නඟද්දීය. එවැනි ඔල්වරසන් මැද තමන් ජීවිතයේ මුහුණ දෙන දෙවන අන්තර්ජාතික පන්දුවට හයේ පහරක් එල්ල කිරීම කෙතරම් නම් ආශ්චර්යයක් ද.මියන්ඩාඩ් තම පිත්තෙන් ඊට පෙර ශතක - ශතක ලබමින් ලකුණු දහස් සංඛ්‍යාවක් ලබාගෙන සිටියේය.එහෙත් සචිත්‍ර ශ්‍රී ලංකාව වෙනුවෙන් මුහුණ දුන් දෙවැනි පන්දුව යි. පළමු පන්දුවට තට්ටුවකි. දෙවැනි පන්දුවට හයේ පහරකි.මියැන්ඩාඩ් හයේ පහර එල්ල කරන විට ඔවුන් ගේ කණ්ඩායම කඩා වැටී තිබුණේ නැත. එහෙත් සචිත්‍ර පැමිණියේ කණ්ඩායම හොඳටම කඩා වැටී මානසික තත්ත්වය හොඳටම අබලන් වී තිබුණු අවස්ථාවකය. එම අවසාන ඕවරය තුළදී ප්‍රබල කඩුලු දෙකක් බිඳී ගිය අවස්ථාවකය. පන්දු හයට ලකුණු හයක් ලබා ගැනීමට තිබුණු අභියෝගයේ සිට පන්දු තුනට ලකුණු පහක් දක්වා අභියෝගය තිබුණු අවස්ථාවකය.මියන්ඩාඩ්ට සිදුවූයේ අවසාන පන්දුවේදී ලකුණු හතරක් ලබාගැනීමටය. ඉන්දියානු පන්දු රකින්නෝ හතරේ සීමාව වටා රැකවල් ලා සිටියහ. එකදු ක්‍රීඩකයෙක්වත් පිටිය මැද සිටියේ නැත. මියන්ඩාඩ් බලාපොරොත්තු නොවූ දුරක් ඉදිරියට පැන මිඩ් විකට් හරහා දැවැන්ත හයේ පාරක් එල්ල කෙළේය. ඒ ලෝකයා මියන්ඩාඩ්ගෙන් දුටු තවත් එක් සුපිරි හයේ පාරක් වීය.සචිත්‍ර හතර වැනි පන්දුවට තට්ටුවක් දැමු විට ක්‍රීඩාගාරයේ සිටි ඩිල්ෂාන් ඇතුළු සියලු දෙනා හිස මත අත තබා ගත්හ.“දැන් ඉතින් කුමක් කරන්න ද? තවත් පන්දුවක් ඉවරයි... තරගය තීරණාත්මකව ම ගිලිහී ගියා.”ඔවුන් හැම දෙනාට සිතෙන්නට ඇත. මුහුණු සියල්ල කළු වලාවන්ගෙන් පිරී ගිය ආකාසය බඳු වීය.එතැන සිටියේ අර්ජුන නොවේ. අරවින්ද නොවේ. සනත් නොවේ. ඩිල්ෂාන් නොවේ. සංගා නොවේ. මහේල නොවේ. එතැන සිටියේ වැඩි දෙනෙක් නොදන්නා සචිත්‍ර නම්වූ මල්ලි කෙනෙකි. සෙමින් දඟ පන්දු යවන්නෙකි. හැබැයි අත්දඬු දිගය. ඒ වන විට ඒ අවසාන පන්දු ඕවරයේ කඩුලු දෙකක් ම ලබා සිටි පන්දු යවන්නා හතරවැනි පන්දුව එවන විට නැගුණු ඔල්වරසන් හඬින් සචිත්‍ර මල්ලි සෙන්ටි මීටරයකින්වත් සැලුණේ නැත. ගම්පහ බණ්ඩාරවත්ත පිට්ටනියෙන් සහ කොළඹ ආනන්ද පිට්ටනියෙන් කුඩා කලදී ලබාගත් ආත්ම විශ්වාසය ඒ වන විට සචිත්‍ර ගේ අත්දඬු දෙකට පමණක් නොව හිතට පැමිණ තිබුණාට සැකක් නැත. ලෝක පූජිත දකුණු අපි‍්‍රකානු පන්දු යවන්නා තුට්ටුවකටවත් මායිම් නොකළ සචිත්‍ර හතර වැනි පන්දුවට පුංචි තට්ටුවක් දැම්මේ “තව පන්දු දෙකක් තිබෙනවානේ... ඒකෙදි මුළු ක්‍රිකට් ලෝකයම මම විශ්මයට පත් කරන්නම්” යන සිතිවිල්ල දරා ගෙනදැයි අපි නොදන්නෙමු. නමුත් එහෙම ආත්ම විශ්වාසයක් ඔහු තුළ තිබෙන්නට ඇත. පිස්සුවෙන් පළමු පන්දුවටම හයේ පාරක් ගසන්නට ගොස් කඩුල්ල බිඳ ගන්නේ නැතුව පන්දුව මොකක්දැයි කිරා මැන බැලීමට පන්දු තුනෙන් එකක් වැය කෙළේ ඒ හින්දාය.පස්වැනි පන්දුවේදී වුවද මියන්ඩාඩ් මෙන් කලබල නොවී... ඉදිරියටත් නොපැමිණ... නියම පිරිපුන් පිතිකරුවකුගේ විලාශයෙන් දණ නමා මිඩ් විකට් හරහා එල්ල කළ හයේ පාර මෑතකදී අපි දැක ඇත්තේ සංගාගෙන් පමණි.මියන්ඩාඩ් ගේ හයේ පාර හැඳින්වූයේ “මිලියන් ඩොලර්ස් සික්සර් එක” කියාය. එතරම් තෑගි ලැබුණු ක්‍රිකට් පාරක් ඉතිහාසයේ එදා මෙදා තුර නොවීය. රත්රන් මාල, සල්ලි පොදි, ගෙවල්, කාර්, මහා විශාල වස්තු සම්භාරයක් මියන්ඩාඩ්ට ලැබුණේය. කොටින්ම ඔහු තමාට ලැබුණු වටිනා කාර් එකක් ඔහු තමාගේ කෝකියාට ද දුන්නේ ය.සචිත්‍රට මොනවා ලැබුණාදැයි අප අසන්නට යන්නේ නැත. ඕනැවට වඩා තෑගි බෝග දී පොඩි එවුන්ගේ මනස අවුල් කරන්නට ද හොඳ නැත. මුදල් පසුපස හඹා ගොස් නැති නාස්ති වූ ක්‍රීඩකයන් ගැන අපි අසා ඇත්තෙමු.ලබා දිය යුතු එකම දේ නිසි ඇගැයීමයි. විටින් විට කපා දමමින් මේ කුසලතා පූර්ණ ක්‍රීඩකයා මස්තබාල්දු නොකොට අත්දැකීම් ලබා දෙමින් නිසි අවස්ථා ලබාදුනහොත් දිගු ගමනක් යන ලකුණු ඔහු දැනටමත් ප්‍රකට කොට තිබේ.අගය කළ යුත්තේ ඔහුගේ දැවැන්ත හයේ පහර නොව, ඒ හයේ පහර එල්ල කරන්නට ඔහු තුළ තිබූ ආත්ම විශ්වාසය සහ ඉවසීමයි.ඔහු පසුගිය කාලය පුරාම ශ්‍රී ලංකා කණ්ඩායමේ දොරට තට්ටු කළ නමුත් දොර හැරුණේ නැත. මේ සංචාරයේදීත් ක්‍රීඩකයන් ආබාධිත තත්ත්වයට පත්වීම නිසා යැව්වා මිසක නැතිනම් ඒත් නැත. යැව්වේ ද පමා වෙලා ය. වීසා ප්‍රශ්නය. ඔහු පළමු තරගයට සහභාගි වූයේ පුහුණු තරගයකට සහභාගි වෙනවා තබා තරගයක් නරඹන්නටවත් අවස්ථාවක් නොලබාය. මේ සියල්ල මැද ඔහුගේ නාමය දකුණු අපි‍්‍රකානු රසිකයන් අතර “සීල් තබා” ආවේය. ශ්‍රී ලංකා කණ්ඩායමේ සංචාරය ගැන දකුණු අපි‍්‍රකානුවන් යළි සිහිපත් කරන විට සිහින් උස ළාබාල කොලුවාගේ විශ්මයජනක හයේ පහර ගැන නම් යළි යළිත් සිහිපත් කරනු ඇත.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=af1201299</link>
    <topic>I Lv U</topic>
    <author>අරුණි මුතුමලී</author>
    <content>මල්ලී, .... මල්ලී... මේ ලාච්චුව හයි කරන්න උදව් කරන්නකෝ. කෝ... මේ කම්මැළියා... ලාච්චුව කතා කළත් ඔය මනුස්සයා කතා කරන්නේ නෑනේ” මම තනියම බැන බැන අම්මලාගේ පරණ අල්මාරිය අස් කරන්න ගත්තේ නිවාඩු දවස නිසා.මල්ලිගේ සද්දයක්වත් නැහැ. මට තවත් කේන්ති ආවේ මල්ලි මගේ බංකුව උඩට වෙලා කකුලකුත් උඩදාගෙන මොබයිල් එකෙන් අකුරු කොටනවා දැක්කාමයි.“හරි ෂෝක් මම අතන බෙරිහන් දෙනවා මෙයා මෙතන තෙල බනුවේ අකුරු කොටනවා” ඔලුව තල්ලු කරමින් මම කියද්දී මල්ලි හීනෙන් වගේ නැගිට්ටා.“මොනවද හලෝ බාධා කරන්නේ... මේක සීරියස් වැඩක්”“මොන සීරියස් ද කාට හරි ගිනි ගෙඩියක් දිදී ඉන්න ඇති. නැත්නම් කාගේ හරි ඕප දූපෙකට තටු හයි කරන්න ඇති. තමන්ගේ අතින් වියදම් කරගෙන ටෙලිෆෝන් කාරයන් පෝසත් කරනවා ඉතින්”.මල්ලි මගේ දිහා බැරෑරුම් විදිහට “නෑ අක්කේ මේක එහෙම දෙයක් නෙවෙයි” කීවා.“එහෙනම්!”“මගේ හොඳම යාළුවා එයාගේ ගර්ල් එක්ක තරහ වෙලා”“ඉතින් ඔයා එස්.එම්.එස් ගහන්නේ උපදෙස් දෙන්නද? තාම තමන්ට හරියට කෙල්ලෙක්වත් ඉන්නවද? අනුන්ට බණ කියන්නේ”“රා බොන්නම ඕනද බීපුවම වෙන දේ කියන්න?” මල්ලි හරස් කැපුවා.“කියනවා බලන්න දීපු උපදෙස් එහෙනම්”මල්ලි දතකට මැදගෙන උපදේසේ ගැන කියන්න හදද්දීම අම්මා වතුර දාන්න හෝස් බටෙත් අරන් මිදුලට බැස්සා.“කවුද කාටද උපදෙස් මොකටද?“නෑ මේ අපේ මල්ලි දැන් දුරස්ථ එස්.එම්.එස් උපදේශන සේවාවක් ආරම්භ කරලනේ අෆෙයාර් අලුත්වැඩියා කරන්න” මම අම්මාට ඉඟි කරමින් කීවා.“හා... හා... අපි සලකනව මදිනේ මෙයාට” අම්මා කට ඇඳ කර කීවේ ඔලොක්කුවට වගේ.“ඔන්න ඔය අනුන්ගේ කෙහෙල්මල්වලට අත නොදා ඉන්න පුතා අන්තිමට ඒ අය හොඳ වෙයි ඔයා නරක මිනිහා වෙයි” අම්මා ටිකක් ගැඹුරු ස්වරයෙන් කීවා.“හරි කමක් නෑ ඉතින් මොකක්ද වෙලා තියෙන්නේ දෙන්නට”මට තිබුණේ කාරණේ දැන ගැනීමට පොඩි ආසාවක්.“මගේ යාළුවට අපේ ම ඔෆිස් එකේ වෙන ඩිපාර්මන්ට් එකක ගෑනු ළමයෙක් එයාගේ දුක කියලා ගෙදර ප්‍රශ්නයි ඔෆිස් එකේ කවුද මොනවද කියපුවා වගේකුයි එක්ක එස්.එම්.එස්. කරලා. ඒකට අපේ යාළුවා හිත හැදෙන්න උත්තරයක් යවලා. ඒ මදිවට ඒ ඔක්කොම ටික ගර්ල් ෆෙ‍්‍රන්ඩ්ටත් එස්.එම්.එස් කරලා. ඒකට ගර්ල් තරහ වෙලා.”“තරහ වෙලා... ඔව් ඉතින් ඇත්තත් තමයි අනුන්ගේ දුක් ගන්න කලින් තමන්ගේ වැඩේ ගැනත් හිතන්න එපැයි” මම කීවේ මට දැනුණු සාධාරණය.අම්මා මගේ පිළිතුරට හිනාවෙන ගමන් ම තාත්තාට කතා කළේ අමතක වුණු පණිවුඩයක් කීමටයි. තාත්තා පණිවිඩය අහගන්න ගමන් අපේ කතාවටත් ඇහුම්කන් දුන් බව තේරුණේ මල්ලීට එල්ල කළ ප්‍රශ්නයෙන් පසුවයි.“දැන් ඔය අපේ පුතා එස්.එම්.එස් යවන්නේ කාටද? යාළුවාට ද? යාළුවගේ ගෑනු ළමයට ද?“මේ මාර කතාවක්නේ තාත්තා අහන්නේ... මම මේවා ටෙක්ස්ට් කළේ යාළුවට” මල්ලී භිරාන්ත වෙමින් ලජ්ජාවෙන් කියද්දී කන් දෙකත් රතු වුණා.“ඒක මිසක්” අම්මා දිහා බැලූ තාත්තා කට කොණෙකින් ආ සිනාවක් නවත්වා ගත්තා.“දැන් කාලේ ඔය නඩු හබ ඔක්කොම ක්ෂණිකව විසඳන්නේ එස්.එම්.එස්. වලින්නේ. ක්ෂණික නූඩ්ල්ස්, ක්ෂණික ආප්ප, ක්ෂණික විසඳුම්. ඔක්කොම හදිසි වැඩ තමයි” සුසුමක් හුළඟට මුසු කරමින් තාත්තා තවත් ටිකක් ඒකට එක් කළා.“ඉස්සර වගේ උපන් දිනේකට, වෙසක් එකට, අවුරුද්දට නත්තලට ඔය මොකටවත් මහන්සියෙන් දෙයක් හදල යවන්නේ නෑනේ. තත්පරෙන් දෙකෙන් හැපී වෙසක්, හැපී නිව් ඉයර් කීවා ඉවරයි. දැන් ඉතින් ඔය ටෙලිග්‍රෑමුත් නතර කරන එකේ ටික කාලෙකින් හදිසි නිවාඩුත් එස්.එම්.එස්. වලින් ම ගන්න පුළුවන් වෙයි.”“වෙයි නෙවෙයි. දැන් එහෙම කරන තැන් තියෙනවා” මල්ලී කීවා.“ඒ වුණාට අපේ කාලෙ නම්...” අම්මා කතාවට එන්න හදද්දිම මල්ලි හරස් කැපුවා.“අම්මේ ඒ කාලේ වගේ ස්ලෝමෝෂන් වැඩ දැන් බෑ. එහෙම ගියොත් අපි ෆේල්. ඕනම දෙයක් පට් පට් ගාලා කරගත්තේ නැත්නම් වැඩක් නෑ. මෙහෙ අපි ගඩොල් බාග පාවිච්චි කරන කාලේ තමයි පිට රට එස්.එම්.එස්. ක්‍රමය ඕනේ කියලා හිතලා තියෙන්නේ. රේඩියෝ ටෙලි ග්‍රාෆ්වලින් තමයි එස්.එම්.එස් ක්‍රමය පටන් අරන් තියෙන්නේ. පස්සේ ඒක වෙනත් දේවල්වලටත් එකතු කර ගත්තා.“අපොයියා කවුද දන්නෑ ඔය වදේ හොයා ගත්තේ?” මට නම් මහම කරදරයක් කොයි වෙලෙත් ඕන එකයි එපා එකයි ඔක්කොම ඩ්‍රෑං ඩ්‍රෑං ගගා එනවනේ” අම්මා කීවේ මූණ අවුස්සගෙන.“නිල්ස් හෙල්ඩර් හිලබ්‍රැන්ඩුයි බර්නාර්ඩ් ගිලෙබෝටුයි”“කවුද??”එස්.එම්.එස් හොයාගත්තේ කවුද කියලා ඇහුවේ දැන්?” ඒකට අපිට හිනා ගියේ මල්ලි එස්.එම්.එස් ගැන උනන්දුවෙලා තියෙන තරම ගැන හිතුන නිසායි.“අම්මා දන්නවද අම්මා ඔහොම කිව්වාට අවුරුද්දකට ට්‍රිලියන හතරක් ඒ කියන්නේ කෝටි 40000 විතර එස්.එම්.එස්. ලෝකේ පුරා යනවා. මල්ලි කීවේ එස්.එම්.එස්. වල වරුණේ. ඒකට තාත්තගේ ඇස් බැමි උඩ ගියා.ලෝකේ පුරා පහුගිය කාලේ බිලියන තුනක් විතර මොබයිල් පාවිච්චි කරන අයගෙන් හතරෙන් තුනකටත් ව ඩඩා එස්.එම්.එස් යවනවලු.ඒකට ඔය ඩිරෙක්ට් මාකටින් වගේ දේවලුත් අයිතියි. අනෙක එස්.එම්.එස් පටන් අරන් තියෙන්නේ කතා කරන්න බැරි ඇහෙන්නෙ නැති අයට. පණිවිඩ හුවමාරු කරගන්නනේ. ඒ වගේ ම සද්ද බද්ද හරි සිග්නල් අඩුකම නිසා හරි පණිවිඩයක් දෙන්න බැරි අයට පහසු වෙන්නත් එක්ක තමයි ඕක හදලා තියෙන්නේ. අම්මා ඕක කරදරයක් කිව්වට නෝර්වේ රටේ අවුරුද්දකට බිලියන 50 ක්වත් මල්ටිමීඩියා මැසේජස් යවනවලු. දන්නවද ආදායම කීයද කියලා. ඩොලර් බිලියන 26 ක් ලු. ඒත් මීට අවුරුදු තුන හතරකට කලින් දැන් කොහොම ඇත්ද?” මල්ලි කියාගෙන කියාගෙන ගියා.“නෑ මං කීවේ නරකයි කියලා නොවෙයි. මොකද මමත් අහල තියෙනවා සමහර රටවල හදිසි ආපදා එහෙම දැනුම් දෙන්න එස්.එම්.එස් තමයිලුනේ යොදා ගන්නේ” අම්මා වංගු සහිතව ඉදිරියට ගියා.“ඇයි ඔය කිඩ් නැපර්ස්ලා එහෙම අල්ලා ගන්නත් එස්.එම්.එස්. වලින් එවපු ෆොටෝස් එහෙම වැදගත් වෙලා තියෙනවලු බොස්ටන්වල එහෙම පොලිසිය අපරාධ නවත්වන ප්‍රධාන ක්‍රමයක් හැටියට පාවිච්චි කරන්නේ ෂෝට් මැසේජස්ලු” තාත්තා තවත් ලුණු ඇඹුල් දැම්මා.“තාත්තා දන්නවද මැලේසියාවල එහෙම ඩිවෝස් කේස් එකක් වුණත් නිත්‍යානුකූලව දෙන්න පුළුවන්ලු එස්.එම්.සේ. වලින්” මල්ලි කීවේ හරියට එස්.එම්.එස්. එයාගේ දෙයක් වගේ. “ඇයි අහල නැද්ද ගිනස් වාර්තාවකුත් තියලා තියෙනවා ඔය එස්.එම්.එස් ඔෆිෂියලි වේගෙන්ම ටයිප් කරලා. ඒත් නෝර්වේ ගර්ල් කෙනෙක්.ඒ වගේ ම මාසයක් ඇතුළත වැඩිම එස්.එම්.එස්. ගහපු කෙනා හැටියට 200052 යවපු රිප්ලී කියලා කෙනෙකුත් රෙකෝඩ් එකක් තියලා තියෙනවා.”මේ කතාව අහගෙන උළුවස්සට හේත්තුවෙලා හිටිය ආච්චිට ඉබේටම වචන පිට වුණා.“හප්පේ ඔය පෝං එක ඔබනවට වඩා වෙන කිසිම වැඩක් තිබිලා නැද්ද උන්දැට කොරන්න?” ඒ කතාවට නම් මල්ලිටත් හිනා ගියා. “මේ ඇත්තට ඕගොල්ලන්ට ඇඟිලි රිදෙන්නෙ නැද්ද ඔය වැඩේ කොච්චරවත් කොනිත්ත කකා ඉද්දි?” අම්මා ඇහුවේ හරිම උනන්දුවෙන්.“ගානක් නෑ. ඒ වුණාට මේකෙන් ලෙඩක් එනවලු මොකක්ද මේ ටෙක්ස්ටින් ටෙන්සිනොවිට්ස් ද මොකක්ද කියල තව ටෙක්ස්ට් මැසේජර් තම්බ් කියලාත් ඒකට කියනවා. අනික සමහර ගොඩක් ඇක්සිඩන්ට්වලටත් හේතුව ඩ්‍රයිව් කරන ගමන් මැසේජ් ගහන එකලු. ඒවත් තියෙනවා ඉතිං.” “හනේ මන්ද කාලෙන් කාලෙට එන වසංගත” ආච්චි සුසුමක් හෙළුවා.“එහෙම කියන්නෙපා ආච්චියෙ මිනිස්සු වුණාම අලුත් දේවල් අලුත් ටෙක්නොලොජි එකත් එක්ක යන්න ඕන. නැත්නම් පසු බහිනවා” මල්ලි කීවා.“ඕකේ... පසුබෑම කොයි පැත්තට ද කියලා ටිකක් හිතලා බලන්න ඕන පුතා.මොකද ඕගොල්ලෝ ඔය ගහන මැසේජ්වල භාෂාව ඉංග්‍රීසිත් නෙවෙයි සිංහලත් නොවෙයි.සම්පූර්ණ වචනත් නොවෙයි. පිටරටවල භාෂා විද්‍යාඥයෝ මේ ගැන හරියට තැවෙනවලු එස්.එම්.එස්. නිසා ඉංග්‍රීසියට වන හානිය ගැන කියලා මම මැගසින් එකක කියෙව්වා” තාත්තා කීවා.“ඒ විතරක් ද තාත්තේ මේ මෙයාගේ ෆෝන් එකේ සමහර ඒවා මට තේරෙන්නෙත් නෑ?” මට කීවේ මල්ලිගේ යාළුවාට ගෑනු ළමයා එවපු මැසේජ් එක පෙන්නන ලෙස මල්ලිට අණ දෙමින්.“පිස්සු ද ඒක පෙන්නන්න බෑ.”“කමක් නෑ ඕක ටිකක් පෙන්නනවකො.”“ආ... ඕන එකක් කර ගන්නවා.” මල්ලි දිගු කළ ෆෝන් එකේ තිබූ මැසේජ්ස් දිහා අම්මාත් තාත්තාත් බලා සිටියේ බ්‍රාහ්මීය අක්ෂර දිහා වගේ.idk y u r silnt wuts up v’l meet 2moro lv u gdnyt TC Bs!  “මොනවද ළමයෝ මේ. සීටීබී බස් ගැන කියනව වගේ” ආච්චිත් අම්මාගේ උරහිසට උඩින් මැජික් එක දිහා බැලුවා.“නෑ... නෑ... ඔය කියන්නේ අයි ඩෝන්ට් නෝ වයි යූ ආර් සයිලන්ට් වට්ස් අප් කියලා අහනවා.වී විල් මීට් ටුමෝරෝ. ලව් යූ ගුඩ් නයිට් ටේක් කෙයා බුදුසරණයි” මල්ලි කට පාඩමෙන් වගේ කියාගෙන යද්දී ආච්චිගේ කට ඒ පැත්තට මේ පැත්තට ගියා.“එතකොට බුදුසරණයි ගහන්නේත් කෙටියෙන් ද? හනේ අම්මපා මෙහෙමත් නැහැදිච්ච එවුන්” ආච්චීට වාව ගන්න බැරි වුණේ එක දෙයයි.“හනේ දෙයියනේ ඒ ආදර හසුනක හැටි! අපේ කාලෙ නම් මොන මහන්සියක් වෙලාද ලියුමක් ලියන්නේ” අම්මා අතීතයට ගියා වගේ.“අපි සාහිත්‍ය පාඩම්වල කවි හොය හොයා ඒවගේ ලස්සන කැලි ලස්සන සින්දු හොයලා ලස්සන ලියුම් කොළ ගෙනැල්ලා ඒවට වටකුරු අකුරු ලියලා” තාත්තා කියාගෙන ගියේ අම්මාවත් පරදන ආකාරයෙන්.“හා... පොඩ්ඩක් ඉන්නකෝ” මම අස්කර කර හිටිය අල්මාරිය ළඟට ගිහින් ලියුම් මිටියක් අරන් ආවා. ඒවා අම්මයි තාත්තයි පණවගේ රැක්කට මොනවද කියලා අපට කිව්වේ නෑ. ඒත් ඒවා හොරෙන් කියවලා මල්ලිත් මාත් හිනා වෙවී රසවින්ද තරම දන්නේ අපි විතරයි.“මේ තියෙන්නේ ඒ වගේ මහන්සි වෙලා ලියපුවා නේද?මම හිනාවෙමින් අහද්දී අම්මා දුවගෙන ඇවිත් ඒක උදුර ගත්තේ ලැජ්ජාවෙන් මූණ රතු කරගෙන.“ඔවා දැන් මේ ගොල්ලො කියෙව්වත් කමක් නෑ ඉතිං” තාත්තා අහක බලාගෙන කීවා.“දැන් කාලේ වගේ ක්ෂණික තීරණ ගන්න ඒ ලියුම් ඉඩ දුන්නේ නෑ. සමහර වෙලාවට තරහ ගියත් ලියුම ලියලා ඉවර වෙද්දී තරහත් ඉවරයි. ඒත් ඒකට දැන් කේන්ති එන්නත් කලින් තත්පරෙන් මැසේජ් ගැහුවා දෙන්න වෙන් වුණා. ක්ෂණික නූඩ්ල්ස් වගේම තමයි.”තාත්තා එහෙම කියන අතර මල්ලී ලියුම් මිටියෙන් එකක් අරගෙන දිග හැරියා.“පුර සඳ ඇති රැයක නිවසේදී ය.”මගේම දයාබර විජේට ආදරයෙනි.”“මේ ඇත්තටම පෝය දවසක ද තාත්තේ?” මල්ලි ඇහුවා.“අමාවක දවසට වුණත් හිතේ තියෙන පුරහඳ පේනවා ළමයෝ ඕවා ලියන කොට”ආච්චි කීවේ තාත්තා දෙසත් අම්මා දෙසත් බලමින්.ලියුම දිගටම කියවන්න යෑම නිසා අම්මා මල්ලි පස්සෙන් පන්නන්න ගත්තා. අපි ඔක්කොම හිනා වෙවී ඒ පස්සෙන් දිව්වේ ලියුම් මිටියම කියවා මෙතෙක් සැඟවුණු අම්මාගේත් තාත්තාගේත් කතාව එළිදක්වන අදහසින්.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=af12012910</link>
    <topic>බුදුගුණ සුවඳ විහිදූ වඳිමු සෝමාවතිය සාදූ</topic>
    <author>මල්වතු මහා විහාරවාසී ශාස්ත්‍රපති, මැද මහනුවර ධම්මසිරි හිමි</author>
    <content>මහින්ද රාජපක්ෂ ජනාධිපතිතුමා අතින් ඓතිහාසික සෝමාවතිය චෛත්‍යාරාමයේ රන්වැට හා අභිනව සංඝාරාමය විවෘත කිරීම නිමිත්තෙනි.මෙම විශේෂ ලිපිය ලියැවෙනුයේ (අද 29) පෙරවරුවේ යෙදෙන සුබ මොහොතින් ඉබේ ජනනය වූ බෝධීන් වහන්සේ වටා ඉදිවූ රන්වැටත් අභිනවයෙන් ඉදිකළ දෙමහල් සංඝාවාසයත් විවෘත කිරීමේ වටිනා පුණ්‍යෝත්සවය නිමිත්තෙනි. එය විවෘත කෙරෙනුයේ ශ්‍රී ලංකා ප්‍රජාතාන්ත්‍රික සමාජවාදී ජනරජයේ ජනාධිපති මහින්ද රාජපක්ෂ මැතිතුමාගේ පින්බර සුරතිනි. මීට සමගාමීව සෞඛ්‍ය අමාත්‍ය මෛත්‍රීපාල සිරිසේන ඇමතිතුමාගේ සුරතින් සුංගාවිල පාලම අසල ශ්‍රී සම්බුද්ධත්ව ජයන්ති තොරණට මුල්ගල තැබීම ද සිදු කෙරේ.මෙම මහා පුණ්‍යකර්ම සඳහා අවශ්‍ය පැවිදි අනුශාසකත්වය මහා විහාරවංශික ශ්‍යාමෝපාලි මහා නිකායේ මල්වතු මහා විහාර පාර්ශ්වයෙහි අති ගෞරවාර්හ තිබ්බටුවාවේ ශ්‍රී සිද්ධාර්ථ සුමංගලාභිධාන මහානායක මාහිමියන් වෙතින් හා සෝමාවතිය රාජමහා විහාරාධිපති, මල්වතු මහා විහාරයීය විංශද්වර්ගික කාරක මහා සංඝ සභාවේ නියෝජ්‍ය ලේඛකාධිකාරී පහමුණේ ශ්‍රී සුමංගලාභිධාන නායක ස්වාමීන්ද්‍රයාණන් වහන්සේ වෙතිනුත් ආශිර්වාද පූර්වකව හිමිව තිබේ. මෙම අවස්ථාවට දිඹුල්කුඹුරේ ශ්‍රී විමලධම්මාභිධාන මල්වතු මහා විහාර පාර්ශ්වයේ අනුනායක ස්වාමීන්ද්‍රයන් වහන්සේ ප්‍රමුඛ සම්භාවනීය මහා සංඝරත්නය ද සහභාගී වීමට නියමිත වන අතර මෙදින දහවල් 50 නමකට අධික මහසඟරුවන විෂයෙහි සාංඝික මහා දානයක් ද පිරිනමනු ලැබේ. 2002 ජූනි 22 වැනි දින ඉබේම හටගත් ශ්වේත වර්ණිත ජයසිරි මහා බෝධීන් වහන්සේ වටා රුපියල් ලක්ෂ 30ක් පමණ වැය කර දර්ශනීය රන්වැට ඉදි කරන ලද්දේ බස්නාහිර පළාතේ හිටපු ජ්‍යෙෂ්ඨ නියෝජ්‍ය පොලිස්පති කේ.පී.පී.පතිරණ මහතාගේ ආරාධනයෙන් කඩුවෙල කොරතොට පදිංචි පියසේන ජයසිරි මහතාගේ සහ කඩුවෙල මහ නගර සභාවේ උප නගරාධිපති බුද්ධික ජයවිලාල් මහතා හා පවුලේ සැමගේ ධනපරිත්‍යාගයෙනි.බුදුරජාණන් වහන්සේගේ ශ්‍රී දේහයෙන් ශේෂිත ප්‍රමුඛ ධාතූන් වහන්සේලා වැඩ සිටින්නේ මෙම ස්වර්ණදීපයේ ය. ඒවා චෛත්‍ය වහන්සේලා හා කරඩු තුළ සුරක්ෂිතව වැඩ වෙසෙති. මේ අතරින් දළදා වහන්සේ දෙනමක් ද මෙරටෙහි තිබේ. වම් දළදාව හා දකුණු දළදාව ඒ අතරට වැටෙයි. මේ දෙනම අතරින් ලංකාවේ වඩාත් ප්‍රසිද්ධ වනුයේ මහනුවර වම් දළදාවය. එය ක්‍රිස්තු වර්ෂ සිවුවන ශත වර්ෂයෙහි මහසෙන් රජ දවස ලංකාවට වැඩමවා අභයගිරි මහා විහාරයට භාර දෙන ලදී. වර්තමානයේ විවිධ රශ්මි මාලාවන් ද විහිදුවමින් සෝමාවතී රජමහා විහාර චෛත්‍ය රාජයාණන්ගේ ගර්භය ඇතුළත වැඩ සිටින දකුණු දළදා වහන්සේ ගැන ක්‍රිස්තු පූර්ව 2 ශතවර්ෂයේ පමණ සිට තොරතුරු තිබේ.මෙරට පැවැති අවාසනාවන්ත යුද්ධය නිමාවට පත්කර මාතෘභූමියට තිරසාර සාමයක් උදා කර දුන් වර්තමාන ජනාධිපතිතුමාගේ විශේෂ අවධානය ඇතිව රුපියල් කෝටි ගණනක් වැයකර ස්ථිර විදුලි ආලෝක පද්ධතියක් ද රුපියල් කෝටි ගණනක් වියදම් කර සුංගාවිල සිට සෝමාවතිය චෛත්‍ය රාජයා වෙත එළඹීමට ඇති මාර්ගය ද පාලම්, බෝක්කු දමා කොන්ක්‍රීට් කරමින් පවතියි. භික්ෂූන් වහන්සේලාගේ සුඛ විහරණය සඳහා නව සංඝාවාසයක් ඉදිකිරීම සඳහා ද ජනාධිපතිතුමා කටයුතු කර ඇත. රටෙහි පැවැති දුර්භාග්‍යසම්පන්න භයංකාර ත්‍රස්තවාදය නිමාවට පත්කළ ජනාධිපතිතුමා ප්‍රමුඛ රජය නැෙඟනහිර හා උතුරු පළාත්වල පෞරාණික බෞද්ධ වෙහෙර විහාරස්ථාන සංවර්ධනය කිරීමේ දී දකුණු දළදා වහන්සේ වැඩ සිටින සෝමාවතිය පුදබිම ආරක්ෂා කර මහජනතාවට සුවසේ වන්දනාමාන කර ගැනීමට අවශ්‍ය කටයුතු රාශියක් ද ඉටුකර තිබේ.මෙබඳු සුවිශේෂී පුණ්‍ය මහෝත්සවයක් සිදු කරන මෙම අවස්ථාවේදී මේ රටේ මහජනයාට සිහිපත් කර දිය යුතු තවත් වැදගත් කාරණයක් තිබේ. එනම් වර්තමානයේ සෝමාවතිය නමින් අති උතුම් පූජනීය භූමියක් ලෝකවාසී බෞද්ධ මහ ජනතාවට හිමි වූයේ කෙසේද? යන්න පිළිබඳවය. එහි සම්පූර්ණ ගෞරවය හිමිවනූයේ ඒ අනුව මහනුවර මල්වතු මහාවිහාරයේ මහා සංඝරත්නයටය. වර්ෂ 1947 සිරිමල්වත්තේ ශ්‍රී පියරතනාභිධාන මල්වතු කාරක සංඝ සභික නාහිමියෝ තම දායක පිරිස සමඟ දුක්සෝ මෙම පූජනීය සෑය හා ඒ ආශ්‍රිත නටබුන් ද සොයා ගත්හ. ඒ මහා යතිවරයාණෝ ගස්වල අට්ටාල තනා ගෙන ඒවායේ වැඩ හිඳිමින් මෙම සෑය ආරක්ෂා කළහ. ඉන් අනතුරුව මෙම අසිරිමත් පින්බිමෙහි විහාරාධිපති ධූරයට පත්වූයේ පහමුණේ ශ්‍රී ගුණානන්දාභිධාන මල්වතු පාර්ශ්වයේ අනුනායක ධූරය හෙබවූ නාහිමිපාණෝය. උන්වහන්සේගෙන් අනතුරුව පහමුණේ ශ්‍රී සුමංගලාභිධාන මල්වතු කාරක සභාවේ නියෝජ්‍ය ලේඛකාධිකාරී නාහිමියෝ මෙහි විහාරාධිපති ධූරයට පත්වූහ.ඊයේ 28 වැනි දින රාත්‍රියේ දී කැලණිය රාජමහා විහාරාධිපති මහාචාර්ය කොල්ලුපිටියේ මහින්ද සංඝරක්ඛිත නාහිමිගේ ප්‍රධානත්වයෙන් ආශිර්වාදාත්මක පරිත්‍රාණ ධර්ම දේශනාවක් ද මේ නිමිත්තෙන් පැවැත්වුණි.මල්වතු මහා විහාරවාසී ශාස්ත්‍රපති, මැද මහනුවර ධම්මසිරි හිමිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=af12012911</link>
    <topic>මතක හිටින වැඩක් කොට විශ්‍රාම යන විදුහල්පති හාමුදුරුවෝ</topic>
    <author/>
    <content>සමහරු රජයේ සේවයෙන් විශ්‍රාම යති. සමහරු විශ්‍රාම යනවිට රැගෙන යන දෙයකුත් නැත. තබා යන දෙයකුත් නැත. නමුත් කතාවට කියන්නේ හමගිය හම් බෑගයත් නෙරාගිය බඩගෙඩියකුත් කෙස් නැති හිසත් ඇතැම්විට දෝෂාරෝපණත් පමණක් රැගෙන බොහෝ දෙනා විශ්‍රාම යන බවය.”ආයතනය කෑවා. ඉස්කෝලෙ අවුල් කළා. එන කෙනකුටවත් පිළිවෙළට වැඩක් පටන් ගන්ඩ බැරි ගානට වට්ටලා” බොහෝ තැන්වලින් නැඟෙන මැසිවිල්ලයි ඒ.ඒ අතර ඇතැම් තැන්වලින් මෙවැනි කතාබහ ද අසන්නට ලැබේ.”අපරාදෙ කියන්ඩ බෑ.. වැඩක් වැඩක් විදියට කළා. අපිත් දැන් වැඩක් හැටියට වැඩක් කරන්ඩ පුරුදු වුණා.මිනිස්සුන්ට ඕනෑ විදියට නැටුවෙත් නෑ.. දේශපාලකයන්ට ඕනෑ විදියට නැටුවෙත් නෑ.. ඉස්කෝලෙ විනය හදපු එකම මදැයි.. දැන් ගුරුවරු පීරියඩ් අටම වැඩකරන්ඩ පුරුදු වෙලා.. අවුරුදු දහයකින් අවුරුදු සීයක වැඩ කෙරුවා..”එවැනි අය විශ්‍රාම යන්නේ ආයතනය තුළ බොහෝ තැන්පත් කොටය. එසේම කීර්ති, ප්‍රශංසා, හොඳ නම තම ජීවිතයට බද්ධ කරගෙනය.ගම්පහ බණ්ඩාරනායක විදුහලේ විදුහල්පතිව සිටි ලබුතලේ සුදස්සන හිමියෝ පසුගිය සිකුරාදා විදුහල්පති සේවයෙන් විශ්‍රාම ලබා විදුහලෙන් සමුගෙන වැඩියහ.උන්වහන්සේ විදුහලට බොහෝ දේ ඉතුරු කොට “වැඩක් කළ හාමුදුරුවෝ” යන නම රැගෙන තම පන්සලට ආපසු වැඩියහ.බණ්ඩාරනායක දරුවන් වෙනුවෙන් පමණක් නොව දිස්ත්‍රික්කයේ සියලුම පාසල් දරුවන් වෙනුවෙන් ඉදිකළ අංග සම්පූර්ණ පිහිනුම් තටාකය උන්වහන්සේ ගේ විශිෂ්ට සේවය සංකේතවත් කරයි. තම පෞද්ගලික මෝටර් රථය පරිත්‍යාග කිරීමෙන් ආරම්භ කළ අරමුදල ලක්ෂ දෙසිය ගණනක් දක්වා නංවාලමින් ආදිශිෂ්‍ය සංගමය එක්ව දියත් කළ ඒ ව්‍යාපෘතිය අනෙක් විදුහල්වලට හා විදුහල්පතිවරුන්ට ලබාදුන් පූර්වාදර්ශයක්ම විය. කොළඹ සිට උදේ හය හමාරට පෙර විදුහලට වැඩම කළ උන්වහන්සේ හත හමාර වන විට පාසල් ගේට්ටුව ළඟට වී සිසු දරුවන්ගේ පැමිණීම නිරීක්ෂණ කරයි. එවන් අවධානයක් යොමු කරන අතරතුරම කාලපරිච්ඡේද අටම වැඩෙහි නිරතවන ලෙසට ගුරු මණ්ඩලයේ සහයෝග ලබාගැනීමට උන්වහන්සේ සමත්වූහ.විවිධ යටිතල පහසුකම් දරුවන්ට ලබාදෙමින් විදුහල සංවර්ධනය කරන්නට උන්වහන්සේ ගත් ව්‍යායාමය පිළිබඳව පෞද්ගලිකවම අවධානය යොමු කළ මහින්ද රාජපක්ෂ ජනාධිපතිතුමා නිතර නිතර දුරකතනයෙන් තොරතුරු විමසුවා පමණක් නොව සිය කැමැත්තෙන්ම පිහිනුම් තටාකය විවෘත කිරීමට පැමිණියේය.ගම්පහ බණ්ඩාරනායක විදුහල වෙනුවෙන් මහඟු සේවාවක් ඉටුකළ කීර්තිමත් විදුහල්පතිවරුන්ගේ ලේඛනය තුළ ලබුතලේ සුදස්සන හිමිපාණන්ගේ නාමය ද සටහන් වන්නේ උත්කෘෂ්ට අයුරිනි. එසේම එම විදුහලේ ඉතිහාසය තුළ විදුහල්පති ධූරය දැරූ ප්‍රථම සංඝ පිතෘවරයාණන් වහන්සේ ද ලෙසින්ය.සමුගෙන යන ලබුතලේ සුදස්සන හිමිපාණන්ගේ විදුහල්පති භූමිකාව මහත් හරසරින් යුක්තව අගයමු.ආදි ශිෂ්‍යයෝකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=as1201291</link>
    <topic>පුංචි අපට අත දෙන්න පුළුවන්නම් උදව් වෙන්න</topic>
    <author>සේමාලි කැල්ලපත</author>
    <content>පුංචි අපට අත දෙන්න පුළුවන්නම් උදව් වෙන්නපුංචි මලිත්ත ගේ පුරා දුව ඇවිදිනවා. අඬනවා. කෑගහනවා. පුංචි පුංචි සද්ද දානවා. අම්මයි තාත්තයි ආදරෙන් පුතා දිහා බලාගෙන හිටියා. ජීවිතේ කොච්චර වාසනාවන්ත ද? අපේ පුංචි පුතා කවදාහරි ලොකු මහත්වෙලා අපේ සිහින සැබෑ කරාවි. මලිත්ත අඩු මාසයෙන් ඉපදුණු සිඟිත්තෙක්. පුතා අම්මගේ කුස පිළිසිඳ ගත්තේ ගර්භාෂයෙන් පිටත. ඒ දරු ප්‍රසූතියත් තරමක සංකීර්ණ එකක් වුණා. මලිත්ත ඉපදී මිනිත්තු දෙකක් විතර හුස්ම අරගෙනත් නෑ. එදා අම්මයි තාත්තයි පුතා ගැන හිටියෙ පුදුම බයකින්. ඉතින් ඒ පුතා අද බහ තෝරමින් ගේ පුරා දුව පැන ඇවිදිනවා. අම්මගෙයි තාත්තගෙයි සිත්වල සතුට දෝරෙ ගලා ගියා.ඒත් ඒ දෙන්නගේ මේ සතුට පැවතුණේ කෙටි කාලයයි. වයස අවුරුදු දෙක පහුවෙද්දී මලිත්ත පුතාගේ හැසිරීම් රටාව වෙනස් වුණා. ගෙදර පුරා එතෙක් තිබුණු හුරතල් සිනා හඬ නැවතුණේ කාටවත් හිතාගන්න බැරි විදිහට. බහ තෝරමින් අගේට කතා කරගෙන ආ පුතා එක පාරටම තනි වචන පමණක් කතා කරන්න අරන් ටිකෙන් ටික ඒ කතාවත් නතර කළා. මෙතෙක් තිබුණු සාමාන්‍ය හැසිරීම් වෙනුවට අමුතු හැසිරීම් පෙන්වන්න පටන් ගත්තා.ඔටිසම් ලක්ෂණ සහිත දරුවෝ මේ ආකාරයට කිසියම් වූ වස්තු සමූහයක් එක දිගට පෙළගැස්වීමට සමත් වෙතිමලිත්තගේ අම්මටයි තාත්තටයි දරුවාගේ මේ වෙනස දරා ගන්න බෑ. පුංචි පුතාට වෙච්ච දේ හිතා ගන්න බැරිව ඔවුන් සුසුම් හෙළනවා. අන්තිමේ ඔවුන් වෛද්‍ය පිහිට පැතුවා.මෙහන්සාට දැන් වයස අවුරුදු හයහමාරයි. ඇයත් වයස අවුරුදු දෙකහමාරක් තුනක් වෙනකම් හොඳට කතා කළා. වයසට අනුව ක්‍රියාකාරකම්වල යෙදුණා. එහෙම ඉඳලා වයස අවුරුදු 3 පසුවෙනකොට ක්‍රමයෙන් කතාවත් ක්‍රියාකාරකමුත් අඩු කළා. අන්තිමට එයාගෙ කතාව වචන දෙකකට විතර සීමාවෙලා මාස 6 ක් වෙද්දී කතාව එහෙම පිටින්ම නතර වුණා. ප්‍රතිචාර දැක්වීත් නතර කළා.මෙහන්සා ගේ දෙමවුපියොත් ඇය රැගෙන වෛද්‍යවරුන් කරා ගියා.අවසානයේ මේ දෙමවුපියන්ට පුංචි පැටවුන්ගේ හැසිරීමේ වෙනස කුමක් නිසාදැයි යන්න වෛද්‍යවරුන්ගෙන් දැන ගන්න ලැබුණා. ඒ ඔටිසම් නමැති මොළයේ අසාමාන්‍ය වර්ධනයක් වීමේ තත්ත්වයක්. ඇත්තෙන්ම එය රෝග තත්ත්වයක් ලෙස සැලකිය නොහැකි තරම්ය. මේ ලෙස අගේට හිටපු පුංචි පැටවුන්ගේ චර්යා රටා ටිකෙන් ටික වෙනස්කම්වලට ලක්වනවා දැකපු දෙමවුපියන් කොතෙක් වේ ද? මේ ලිපිය අපි ලියන්නේ විශේෂයෙන්ම එවන් දරුවන් සිටිනා දෙමවුපියන්ට වගේම පොදුවේ සමාජයේ ඔබ හැමටයි.“අම්මෙක් විදිහට මට මගේ පුතාගෙ පුංචි වෙනසක් පවා තේරුම් ගන්න පුළුවන් වුණා. මේ වගේ වේලාවකදි කරන්න ඕනැ පළමු දේ තමයි හැසිරීම අනුව දරුවා තේරුම් ගැනීමයි. මං මුලදිම කළේ නොයෙක් උපක්‍රම යොදා දරුවා සාමාන්‍ය ජීවිතයට හුරුකර වීමයි. වැසිකිළි පුහුණු කිරීම, කෑම ගැනීම, මුහුණ සේදීම, නෑම හුරු කළ යුතුයි.එසේ නොවුණහොත් ඔහේ ඉන්නන්වාලේ සිටීම ඔටිසන් ලක්ෂණයයි. මගේ මලිත්ත පුතාට සියලුම ඔටිසම් ලක්ෂණ තිබුණා. දන් පුතාගෙ වයස අවුරුදු 16 යි. මං පුතා වෙනුවෙන් සියලුම අභියෝගවලට මුහුණ දුන්නා.මෙහන්සා දියණිය කුඩාකලඒ අනුව හැකිතාක් දුරට පුතා අපේ ලෝකයට ගන්න උත්සාහ කළා. ඒ උත්සාහය අද ගොඩාක් දුරට සාර්ථක වෙලා. ඒත් අප තවත් බොහෝ දේ කළ යුතුයි.” මලිත්ත ගේ මව ගයිනි පෙරේරා මහත්මිය පවසයි.ඔටිසම් ලක්ෂණ පහළ කරන දරුවා ඔහේ ඉන්නන් වාලේ තමන්ගේ ලෝකයකට සීමා වී සිටී. සුළු දෙයින් පවා කලබලයට පත්වේ. කිසිම දෙයක පාලනයක් නැතිවේ.තවත් ලක්ෂණ ගණනාවක් පෙන්නුම් කරයි. මෙහිදී කළ යුතු වන්නේ දරුවා තේරුම්ගෙන ඒ අනුව ඔහු හැඩ ගැස්වීමට කටයුතු කිරීමයි. වර්තමානයේ බොහෝ මවුපියන් කරන වරද වන්නේ දරුවා ගෙදරට කොටුකර තබා ගැනීමයි.මේ ලක්ෂණ හොඳින් හඳුනා ගෙන සංවර්ධනය කළ දරුවකු ලෙසින් මලිත්ත ගේ කතාව කාටත් ආදර්ශයකි.“මේ දරුවන් අදහස් ප්‍රකාශ කරන්නේ ඉඟියෙන්. මේ ඉඟි බිඟි හඳුනන්නේ මවුපියන්. පාසලේ ගුරුවරයාට මේ ඉඟි එකපාරටම හඳුනාගන්න බෑ. අපි මලිත්තව භෞත චිකිත්සක ප්‍රතිකාර ඇතුළු ප්‍රතිකාර සඳහා රැගෙන ගියා. ඒ බොහෝ තැන්වලින් වුණේ මුදල් සහ කාලය අපතේ යෑමයි. හැම තැනකටම මුල් වුණේ මුදල්. සතියකට පැය බාගයක් දරුවාට භෞත චිකිත්සක ප්‍රතිකාර කර පලක් නැහැ. අප දරුවා වෙනුවෙන් කැපවී ගෙදරදී කාලය වැය කර දරුවා පුරුදු පුහුණු කළ යුතුයි. එවිට දරුවා ස්වාධීනව ජීවත්වන්න බලනවා. ඒ සඳහා මවුපිය කැපවීම හා අධිෂ්ඨානය අවශ්‍යයි.” මලිත්තගේ පියා පේ‍්‍රමසිරි පෙරේරා මහතා පැවසීය.මලිත්ත මව සමඟඑදා ඔහේ බලාගත්ත අත බලාගෙන සිටි මලිත්ත අද මවට ගෙදර දොර වැඩට උදව් දෙයි. මල්වලට වතුර දමයි, කඩේ යයි, හිතා බලා යමක් කිරීමට උත්සාහ කරයි.මෙහන්සා දියණියගේ දෙමවුපියෝ ද කුඩා කල සිටම සිය දියණිය වෙනුවෙන් කැප වූහ.“අපට ළමා රෝහලේ වෛද්‍ය මහාචාර්ය හේමමාලි පෙරේරා ගොඩාක් දුරට මඟ පෙන්වූවා. දිගින් දිගටම චිකිත්සා කර දරුවා වෙනුවෙන්ම කැප වුණා. කතාව නම් දියුණු නැති වුණත් වෙනදාට වඩා ප්‍රතිචාර දැක්වීම් කරනවා. චන් පාසලේ 1 වැනි ශ්‍රේණියේ ඉගෙන ගන්නවා. එහෙත්, සාමාන්‍ය ළමයකු වගේ ටීචර් කියන වැඩ එලෙසම කරන්නේ නෑ. මහන්සි ගත්තොත් කරවන්න පුළුවන්.මගේ දුව කුඩා ළමයින්ට හරිම ආදරෙයි. හැඟීම් එලෙසම තියෙනවා. මේ වගේ දරුවන්ට තියෙන ඉගැන්වීමේ ක්‍රමවේදය වෙනස්. ඒ වෙනුවෙන්ම කැපවුණු ගුරුවරුන් ඉන්න ඕනැ. අප රටේ සීමිත වුණත් ඒ සඳහා පුහුණු ගුරුවරු ඉන්නවා. රටපුරා සිටින මෙවැනි දරුවන් රටට වැඩදායි පරපුරක් බවට පත්කරන්න සංවර්ධනය කළ යුතුයි. එය තනිව කරන්න බැහැ. ප්‍රජාවගේ සහයෝගයත් එයට අවශ්‍යයි. මෙවැනි දරුවන් සිටින මවුපියන්ගෙන් අප ඉල්ලන්නේ අප සංගමයට එක්වී ඒ දරුවන්ගේ සංවර්ධනය සඳහා එක්වන ලෙසයි.” මෙහන්සා දියණියගේ පියා ජයන්ත බමුණුආරච්චි මහතා කීවේය.බුද්ධියෙන් වැඩි එහෙත් සන්නිවේදන ගැටලු තිබෙන ඔටිසම් දරුවෝ සැබැවින්ම දක්ෂයෝය. ඔවුන් දක්ෂයන් වන්නේ ඔවුන්ගේ සැඟවුණු දක්ෂතා හඳුනාගෙන ඒවා මතුකරගෙන සංවර්ධනය කිරීමෙනි. මලිත්ත පුතා ඊට හොඳ උදාහරණයකි.අම්මා මලිත්ත පුතාට මලක් පෙන්වා එහි විද්‍යාත්මක නම අසයි. පුතා ළඟ ඇති ප්ලාස්ටික් අකුරුවලින් නම හදා පෙන්වයි. මේ දෙමවුපියන් කියන්නේ අනෙකුත් ඔටිසම් දරුවන්ද කුඩාකල සිට සංවර්ධනය කිරීමෙන් සැඟවුණු දක්ෂතා ඉස්මතු කළ හැකි බවය.“මගේ මලිත්ත පුතාට භාෂා කීපයක් ලියන්න පරිවර්තනය කරන්න පුළුවන්. ඔහු මේවා කරන්නේ උගන්වා නෙමෙයි. පොතක් පතක් කියවා නෙවෙයි සැඟවුණු දක්ෂතාවෙන්. අපේ අරමුණ වෙලා තියෙන්නේ මේ දක්ෂතා ඉදිරියට ගෙන ඒමයි. හොඳට මඟ පෙන්වා අත දුන්නොත් ඒ අය ඉදිරියටම යනවා. මේ අය සංවේදී වැඩියි. හැඟීම් දැනෙනවා වැඩියි. ඇතැම් වේලාවල ඒ හැඟීම් පාලනයත් අමාරුයි. සමාජයේ අයට ඒ වගේ අවස්ථා තේරුම් ගැනීම අමාරුයි. ඇතැම් විට සමාජයේ ඇතැම් අය මේ පිස්සෙක් කියා කොන් කරන්න බලනවා.ඒ නිසා මේ දරුවන් මුල් අවදියේ හඳුනාගෙන නිසි ක්‍රමවේදයකට අනුව සංවර්ධනය කළ යුතුයි. අපගේ වෑයම මුළු රටේම සිටින මෙවැනි දරුවන් හා මවුපියන් එකතු කරගෙන ඔවුන්ගේ අනාගතය වෙනුවෙන් යමක් කිරීමයි. නැතිනම් මවුපියන් නැතිදාක මේ දරුවන්ට කාගේ පිහිටක් ද?” පෙරේරා මහතා විමසයි.මේ නිසා ඔටිසම් දරුවන්ගේ දෙමවුපියන් එක්වී ශ්‍රී ලංකා ඔටිසම් දරුවන්ගේ දෙමවුපිය සංගමය පිහිටුවාගෙන තිබේ. මේ සංගමය සඳහා දරුවන්ට මඟ පෙන්වීම සඳහා ආයතනයක් ඇති කිරීම එම සංගමයේ අපේක්ෂාවයි.“මේ දරුවන්ගේ සංවර්ධනය සඳහා කොළඹ හෝ ඒ අවටින් ගොඩනැඟිල්ලක් ඉදිකිරීමට ඉඩමක් අවශ්‍යයි. ඒ සඳහා කොළඹ දිස්ත්‍රික්කයෙන් ඉඩමක් පරිත්‍යාග කරන්න කැමති දානපතියකුට ඉදිරිපත් වන ලෙස කාරුණිකව ඉල්ලීමක් කරනවා. මෙය ලොකු පින්කමක්. මේ දරුවන්ගේ සැඟවුණු දක්ෂතා ඉස්මතු කර රටට වැඩදායි පිරිසක් බවට පත් කරන්න එය විශාල උපකාරයක් වේවි” සංගමයේ සභාපති පෙරේරා මහතා පවසයි.රටේ දානපතියනට ව්‍යාපාරික ප්‍රජාවට පින් කැමති සැමට මේ සඳහා විවිධ අයුරින් දායක විය හැක්කේය. ඔටිසම් දරුවකු වෙනුවෙන් වැය කළ යුතු මුදල විශාලය. ඇතැම් මවුපියන්ට එය දැරිය නොහැකි තරම්ය. දානපතියන්ගේ උපකාරයක් වේනම් එය මෙවන් සංගමය හරහා පොදුවේ කිරීම මඟින් දරුවන් රැසකගේ සංවර්ධනය සඳහා මඟ පෑදෙනු ඇත.මලිත්ත විසින් අඳින ලද චිත්‍ර සමූහයක්“මේ විදිහේ දරුවන් ඉන්න පවුල්වල බොහෝ විට ඉන්නේ එක දරුවයි. කවදා හෝ දිනක ඒ මවුපියො නැති දවසක ඒ දරුවාට යන කලදසාව මොකද්ද? මෙවන් ආයතනයක් මඟින් මවුපියන් එකතු කරගෙන ඒ දරුවන්ගේ දක්ෂතා අනුව කුමන හෝ වෘත්තියක් පුහුණු කිරීම අපගේ බලාපොරොත්තුවයි. එමඟින් රටට වැඩදායි තවත් පුද්ගලයකු වගේම ඒ දරුවාට තනිව කාගේ හෝ හව්හරණක් නැතිව නැඟී සිටින්නත් පුළුවන් වෙයි.”අද අප රටේ මෙවන් විශේෂිත වූ දරුවන්ට උගන්වන ගුරුවරුන් සිටිනවා. ඒ ගුරුවරුන්ටත් අප ආයතනය හා එකතු වන ලෙස ඉල්ලීමක් කරනවා. එසේම භෞත චිකිත්සකවරුන්ටත් මේ දරුවන් වෙනුවෙන් ලොකු කාර්ය භාරයක් ඉටුකළ හැකියි. ඒ අයටත් අප සංගමය හා එක්වන ලෙස ආරාධනා කරනවා.” මවුපිය සංගමය පින් කැමති ඔබගෙන් ඉල්ලයි.වයස අවුරුදු තුනේදී පමණ ඔටිසම් ලක්ෂණ පහළ කළ මලිත්ත සිය දෙමවුපියන්ගේ අධිෂ්ඨානය හා කැපවීම නිසා අද බොහෝ දුරට සිය කටයුතු තමන්ම කරගන්නා දක්ෂතා රැසක් පෙන්වන දරුවකු බවට පත්ව සිටියි. ඔහු පිටුපස සිටින යෝධ සෙවණැලි වන්නේ මලිත්තගේ මව හා පියා ය. මව පොතක් බලාගෙන ඉංගී‍්‍රසියෙන් කියවන සියල්ල මලිත්ත අකුරු කැත වුවද ලියන්නේ එක අකුරක්වත් නොවරදවාය. දහවැනි ශ්‍රේණියේ සිසුවකුගේ ගණිත ගැටලුවක් වුව මලිත්ත පහසුවෙන් විසඳයි. ඒ ද ඔහුගේ දක්ෂතා දියුණු කළ නිසා කරන හපන්කමකි. වසර 12 කට 13 කට පෙර කතාව අත්හළ මලිත්ත අද තතනමින් වචනයක් දෙකක් කතා කරයි. මේ සියල්ල මලිත්තගේ සැඟවුණු දක්ෂතා ඉස්මතු කරලීම නිසා කරන හපන්කම්ය.මලිත්ත හා මෙහන්සා යනු ඔටිසම් ලක්ෂණ පහළ කළ දරුවන් අතරින් දෙදෙනකු පමණි. මේ මවුපියන් ප්‍රජාවගෙන් ආයාචනය කරන්නේ ඔටිසම් ලක්ෂණ පහළ කළ සියලු දරුවන් මලිත්ත හා මෙහන්සා මෙන් සංවර්ධනය කිරීම සඳහා ඉදිරිපත් වන ලෙසය. එවන් දරුවන් සඳහා අත දීමට ඉදිරිපත් වන ලෙසයි. ඔවුන් එක් තැනකට එක්කර සංවර්ධනය කිරීම සඳහා ආයතනයක් බිහි කිරීමට ඉඩමක් පරිත්‍යාග කරන ලෙසය.අනුන්ගේ දුක දැක හිත උණු වෙන ඔබටයි මේ ආයාචනය. ඔවුන් වෙනුවෙන් ඔබටත් කළ හැකි යමක් වේදැයි මඳක් සිතා බලන්න.මෙන්න ඔවුන්ගේ ලිපිනය ශ්‍රී ලංකා ඔටිසම් දරුවන්ගේ දෙමවුපිය සංගමය, 63/1 ඊ, බේස්ලයින් මාවත, දෙමටගොඩ, කොළඹ 09 0717183456, 077765605සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=as1201292</link>
    <topic>දරුවා කුහකකම් ඉගෙන ගන්නේ නිවෙසේ පරිසරයෙනි</topic>
    <author>සාකච්ඡා කෙළේ -රමණී සුබසිංහ</author>
    <content>දරුවා කුහකකම් ඉගෙන ගන්නේ නිවෙසේ පරිසරයෙනිසියම් මහා නිකායේ අස්ගිරි මහා සංඝ සභාවේජ්‍යෙෂ්ඨ කාරක සංඝ සභික බදුල්ල මුතියංගන රජමහා විහාරාධිපතිශාස්ත්‍රවේදී වරකාගොඩ ශ්‍රී ඤාණරතන හිමිධම්ම පදය ඉතා වටිනා ධර්ම ග්‍රන්ථයකි. එදිනෙදා ජීවිතයේදී නිරන්තරයෙන් අසන්නට ලැබෙන උපමා උපමේය අන්තර්ගත කොට කළ දේශනා එහි අන්තර්ගතය. යම් පුද්ගලයකු ගේ ජීවිතය මනාව හැඩ ගස්වා ගැනීමට, අයහපත් කල් ක්‍රියාවන්ගෙන් දුරස් වී යහපතෙහි පිහිටීමට ඉන් ලැබෙන ආදර්ශය ඉමහත් ය.මෙවර ධම්ම පදයෙන් ජීවිතයට මාතෘකා වූ ගාථා රත්නයද අප ගේ චරිතය හැඩගස්වා ගැනීමට අවශ්‍ය මහඟු උපදේශයක් ලබාදේ’ අනුන්ට අනුශාසනා, උපදෙස් දෙන පුද්ගලයකු කෙරෙහි තිබිය යුතු ගුණාංග එහි දක්වා තිබේ.මේ ගාථා රත්නයේ’පතිරූපෙ නිවෙසයේ යන්නෙන් අර්ථවත් කැරෙන්නේ සුදුසු ගුණයෙහි පිහිටුවීමය. එනම් පස් පවින් වැළකීමය. දස අකුසලින් දුරුවීමය. ලාබයට ගිජු නොවීම හා අගතියට නො බැඳීමය. අනුන්ට අවවාද අනුශාසනා කළ යුතු වන්නේ එබඳු පුද්ගලයකු පමණි. එසේ තමන් මනා ගුණයෙහි පිහිටා අනුන් යහමඟට ගන්නට උත්සාහ කරන පුද්ගලයා ගැරහුම් නොලබන්නේ ය. පැසසුමට ලක් වන්නේ ය.මේ ගාථා රත්නයට පසුබිම් වූ කතා පුවත විමසා බලමු. එදා බුද්ධ කාලීන සමාජයට මෙන් ම අද සමාජයටත් පොදු චරිත එහි ජීවත් වේ.පසුබිම් කතාවසැවැත් නුවර දෙව්රම් වෙහෙර උපනන්ද තෙරුන් මනාකොට දහම් දෙසීමෙහි සමත් ය. ගැඹුරු තැන් ලිහිල් කරමින්, විසිතුරු වචන හසුරුවමින් උන්වහන්සේ දේශනා කරන ධර්මය ඇසීමට බොහෝ පිරිස් පැමිණියහ. සතුටින් දහම් ශ්‍රවණය කළ සැදැහැතියෝ මහණ දම් පුරා පැවිද්ද මුදුන් පමුණුවා ගත් හ. කුසල් රැස් කිරීමෙහි නියැළුණ හ.අසන්නන් කෙරෙහි ශ්‍රද්ධා ගුණ ඇතිවන ලෙසින් මනා කොට ධර්මය දේශනා කරන්නට සමත් වුව ද, උපනන්ද තෙරහු පිළිවෙත් පිරීමෙහි අසමත් ය. පිරිකර රැස් කිරීමෙහි ලා වඩාත් ආසා ඇතිව කටයුතු කළහ. දහම් දෙසීමෙහි දක්‍ෂ නිසා එක් වස් සමයෙක උන්වහන්සේට සතර පොලකින් වස් ආරාධනා ලැබිණ. ඒ ආරාධනා සතර ම බාරගත් උපනන්ද තෙරුණුවෝ සතර තැනට ම වරින් වර වැඩම කළේය. පළමුව වස් ආරාධනා කළ තැන වහන් සඟල ද (සෙරෙප්පු දෙක) දෙවන තැන සැරයටිය ද, තුන්වැනි තැන පැන් පෙරාගන්නා බඳුන (ඩබරාව) ද තබා පිරිකර වැඩියෙන් ලැබෙයැයි සිතූ තැන් හි වස් විසූහ.වරින් වර වස් ආරාධනා කළ සතර පොළෙහි ම ධර්මය දේශනා කරන්නට අමතක නොකළ හ. වස් අවසානයේ එසේ දහම් දෙසා රැස් කරගත් නොයෙක් පිරිකර කරත්තයක තැන්පත් කර ආපසු යන්නට පිටත් වූහ. අතරමඟ විහාරයක වහන්දෑ දෙනමක් පිළි දෙකකුත් එක් පලසකුත් බෙදා ගත නොහැකිව සිටියහ. විහාරයට වැඩම කළ උපනන්ද තෙරුන් දැක අපට මේ පිරිකර බෙදා දෙනු මැනව යි ඉල්ලා සිටිය හ. උපනන්ද තෙරහු ද ඒ පිළි දෙක වහන්දෑ දෙනමට බෙදා දී ‘මේ පලස නම් සුදුසු වන්නේ දහම් දෙසන අපට යැ’යි කියා පලසත් ගෙන ගියහ.පලස අයිති වහන්දෑ දෙනම උපනන්ද තෙරුන් ගේ ක්‍රියාව ගැන නො පැහැදී ඒ බව බුදුරජාණන් වහන්සේට සැළ කළහ. එවිට බුදුරජාණන් වහන්සේ පළමු කොට තමා සුදුසු ගුණයෙහි පිහිටුවා ඉන්පසුව අනුන්ට අවවාද අනුශාසනා කළ යුතු බවත් එසේ කටයුතු කරන නැණවත් පුද්ගලයා නොකෙලෙසෙන බවත් වදාරා ඒ වහන් දෑ දෙනම සෝවාන් ඵලයෙහි පිහිටු වූ සේක.තමන් වරදක් කළද එය වරදක් සේ නොදකින අනුන් ගේ වරදේ දී වහා ඔවුන් නිවැරැදි කරන්නට ඉදිරිපත් වන අය අප අතර බොහෝ ය. අනුන් වරදින් මුදවා ගැනීම, අවවාද අනුශාසනා දීම යහපත් මාර්ගය පෙන්වා දීම ඉතා උතුම් ගුණයකි. එහෙත් අවවාද අනුශාසනා දෙන පුද්ගලයා ද නිවැරැදි අයකු වීම වැදගත් ය. තමන් වැරැදි කරමින් අනුන්ට දෙන අවවාදවලින් ඵලක් නැත.’ඔවා දෙනු පරහට තමා සම්මතෙහි පිහිටා සිට දුසිරිත් දනන් දෙන ඔවා වැද්දන් කියන බණ වැනි’ ලෙසින් ලෝකෝපකාරයෙන් අපට කියා දෙන්නේ ද ඒ කරුණයි.විශේෂයෙන් මවුපියන් තමන් ගේ දරුවන් වැරැදි කරනවා දකින්නට, වැරැදිකරුවන් වී සමාජයේ ගැරහීමට ලක්වනවා දකින්නට කැමති නැත. වරද දුටු තැන දඬුවම් ලබා දී ඔවුන් නිසි මඟ යවන්නට වෙහෙසෙන්නේ, හොඳ අධ්‍යාපනයක් ලබා දෙන්නට දිවා රෑ නොබලා වෙහෙස මහන්සිය නොබලා රුපියල් සත සරි කරන්නේ එහෙයිනි.දරුවන්ට වැරැදි පෙන්වා දීම, නිසි අධ්‍යාපනයක් ලබා දී මේ සමාජයේ ඉදිරියට යන්නට අත දීම මවුපියන් ගේ වගකීමක් වනවා සේ ම ඔවුන් අමතක නොකළ යුතු කරුණක් ද තිබේ. එනම් දරුවන් අනුකරණය කිරීමේ දක්‍ෂයින් වන බවය. අම්ම තාත්තා වැරැදි කරනවා දැක දැක දරුවන් හරි දේ කරන්නේ නැත.මත්පැන්වලට ලොල් වූ පියවරුන් වෙසෙන නිවෙසක හැදී වැඩෙන දරුවන් අනාගතයේ මත් ලෝලීන් වීම වැළැක්විය නොහැකි ය. තමන් ගේ ම දරුවාට කියා වෙළෙඳ සැලෙන් දුම්වැටි ගෙන්වා ගන්නා තාත්තාට හෙට දවසේ දුම්වැටියක් උරන දරුවා අමතා ‘පුතේ ඔය වැඩේ කරන්න එපා’ කියන්නට හැකියාවක් නැත. සදාචාරාත්මක අයිතියක් නැත.අනුන්ට ඊර්ෂ්‍යා කරන්නට, කුහකකම් කරන්නට, අනුන් ගේ සැපය දැක නොසතුටු වන්නට දරුවා ඉගෙන ගන්නේ නිවෙසේ පරිසරයෙනි. මේ නිසා දරුවන් ඉදිරියේ හැසිරෙන ආකාරය ගැන අම්ම තාත්තා වඩාත් සැලකිලිමත් විය යුතුය. පිරිසුදුකම, ගේ දොර පිළිවෙළකට තබා ගැනීම, සැලසුමකට අනුව වැඩ කිරීම, ආගමට දහමට ගරු කිරීම, වැඩිහිටියන්ට ගරු කිරීම, හොඳ වචන කතා කිරීම ආදී ගුණ ධර්මයන් දරුවාට හුරු කළ යුතු වන්නේ ආදර්ශවත් වීමෙනි. එසේ නොමැතිව’අනේ මේ දරුවා කියන කිසිම දෙයක් ගණනකට ගන්නේ නෑ’’මේ ළමයා ගේ වැඩ කිසිම පිළිවෙළක් නෑ, අම්මට තාත්තටවත් ගරු කරන්නේ නෑ’’කියන දේ අහන්නේ නෑ’ආදී වශයෙන් කම්පා වීමෙන් ප්‍රයෝජනයක් වන්නේ නැත. වචනයෙන් පමණක් දරුවා නිවැරැදි මාවතට යොමු කළ නොහැකිය.කුඩා දරුවා සිය වැඩිහිටියන් ගේ මග ගමන් කරන ආකාරය පැරණි අටුවා කතාවක මනාව විස්තර කැරේ. අතීතයේ එක් නිවෙසක තරුණ විවාහක යුවළකට කුඩා පුතෙක් විය. මේ දරුවා ගේ පියා තමන් ගේ තාත්තාට ආහාර පාන දුන්නේ ලබු කට්ටකට ය. ගෙදර පිඟන් කෝප්ප කිසිවක් ඔහු ගේ ප්‍රයෝජනයට නුදුන්නේ ය. නිසි සැලකීමක් නොලද මේ පියා ටික කලෙකින් ම මරණයට පත් වූයේ ය. පුතා ද තම පියා ආහාර ගත් ලබුකට්ට ‘මෙයින් දැන් ප්‍රයෝජනයක් නැතැ’ යි පිළිකුළෙන් විසිකර දැම්මේ ය. එය දුටු අර පුංචි පුතා වහා දිව ගොස් ඒ ලබු කටුව ආපසු ගෙට ගෙන ආවේය. මේ දුටු පියා ‘වහා ම ඕක විසිකර දමන්න’ යි පුතාට කීවේය.’ඇයි තාත්තේ, ඔබත් වයසට ගිය පසු මේ ලබුකටුව ප්‍රයෝජනයට ගත නො හැකිද’ යි ඇසුවේ ය.දරුවන් වැඩිහිටියන් ගේ ක්‍රියාකාරකම් මොනතරම් ආදර්ශයට ගන්නවා ද යන්න මේ කුඩා කතා පුවතින් අපට මනාව පැහැදිලි වේ. වත්මන් දරුවා කුඩා වුවද ඉතා බුද්ධිමත් ය. යමක් දෙවරක් කියන්නට පෙර ග්‍රහණය කර ගන්නට ඔහුට හැකියාව තිබේ.යමක් දුටු පමණින් අවබෝධ කරගත හැකිවේ. විවිධ විශ්මිත හැකියාවන්ගෙන් හෙබි දරුවන් ගැන අද බෙහෙවින් අසන්නට ලැබේ.එහෙයින් එවැනි සමාජයක වැඩිහිටියන් බෙහෙවින් ප්‍රවේශම් විය යුතු වේ. අනාගතයේ රට බාර ගන්නේ මේ දරුවන් වන හෙයිනි. අද දවසේ ඔවුන්ට වැරදි ආදර්ශයක් දුන්නේ නම් හෙට දවස ද වරදිනවා නොඅනුමානය.සාකච්ඡා කෙළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=as1201293</link>
    <topic>රටට ගමට සෙත්පතා ළමා ගිහි පිරිතක්</topic>
    <author/>
    <content>රටට ගමට සෙත්පතා ළමා ගිහි පිරිතක්කිරිල්ලවල – වෑබඩ ශ්‍රී සද්ධර්ම බෝසත් ළමා සමාජයේ දරුවන්ගේ ගිහි පිරිත් කණ්ඩායම පසුගියදා නව වසරට සෙත්පතා විශේෂ ආශිර්වාද පූජාවක් වෑබඩ පුරාණ ගල්ලෙන් රජමහා විහාරය මුල් කරගෙන පැවැත්වීය. දරුවන් 54 දෙනකුගෙන් සමන්විත මේ ළමා ගිහි පිරිත් කණ්ඩායමට පස්වැනි ශ්‍රේණියේ සිට විශ්වවිද්‍යාලය දක්වා වන සිසුවෝ අයත් වෙති.නව වසරට සෙත්පතා පැවැති මේ ආශිර්වාද පුජාවේදී ගම්වැසියනට පිරිත් පැන් සහ පිරිත් නූල් බෙදාදීම සිදුකළ අතර විශේෂ රථයකින් ගම වටා සංචාරය කරමින් මේ ළමා ගිහි පිරිත් කණ්ඩායම ගමටත් රටටත් සෙත්පතා පිරිත් සජ්ඣායනා කරනු ලැබීය.මෙයට පස් වසරකට පෙර ඥාණා විජේසූරිය ගුරු මහත්මියගේ මඟ පෙන්වීම යටතේ ආරම්භ කළ මේ ළමා ගිහි පිරිත් කණ්ඩායම මේ වන විට පිරිත් දේශන සියයකට වැඩියෙන් පවත්වා ඇත. ගල්ලෙන් රජමහා විහාරාධිපති වෑබඩ පියරතන හිමියන්ගේ අනුශාසකත්වයෙන් මේ ළමා ගිහි පිරිත් කණ්ඩායම පුහුණු කරනු ලබන්නේ ඇම්.ඒ.ගුණවර්ධන සහ සුමනදාස රණවක මහත්වරුන් විසිනි.මේ කණ්ඩායමේ දරුවෝ සතියේ ඉරිදා දිනවල සවස් වරුවේ සිට රාත්‍රිය දක්වා පිරිත් සජ්ඣායනා පුහුණුවීම් කරති.මේ වනවිට අංග සම්පූර්ණ පිරිත් දේශනා පැවැත්වීමට තරම් ඔව්හු පුහුණුව ලබා සිටිති. වෑබඩ ළමා ගිහි පිරිත් කණ්ඩායමට මුළු ගමේම වැඩිහිටි ආශිර්වාදය ලැබෙන අතර ඒ නිසාම මුළු ගමම සදාචාරවත් ගමක් ලෙස එකමුතුව මේ සද්කාර්යයට දායක වේ.  දරුවන් පිරිත් සජ්ඣායනාවක යෙදී සිටියදීළමා ගිහි පිරිත් කණ්ඩායම විශේෂ රියකින් ගම වටා සංචාරය කරද්දීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=as1201295</link>
    <topic>නෙළුම් විල</topic>
    <author/>
    <content>නෙළුම් විලකෙටි නිවාඩුවක් ගැනීමට අවශ්‍ය වූයෙන් මම දවසෙහි රාජකාරි ලහි ලහියේ නිම කරමින් සිටියෙමි.හිස ඔසවන විට මගේ මේසය ඉදිරිපිට සිටියේ අමුත්තියකි. ඇය සමඟ දැරියන් දෙදෙනෙක් ද වැඩිහිටි කතක් ද වූහ.’සමාවෙන්න, මේ වේලාවෙ ඇවිත් කතා කෙරුවට!’ ඇය තමා වෙත මගේ අවධානය යොමුකර ගත්තා ය.’ඇයි?’’මට ඔබතුමීගෙ උදව් අවශ්‍ය නිසයි ආවෙ. මේ මගෙ දුවල දෙන්න. මේ අක්ක...’’මොකක්ද මගෙන් කෙරෙන්න ඕනැ?’ඇය දිගු විස්තරයක් කෙටියෙන් කියන්නට වූවා ය.විවාහ වීමෙන් පසු ඇය සැමියා සමඟ මැද පෙරදිග ගියා ය. ඇය ද එහි රැකියාවක නිරත වූවා ය. දැරියන් දෙදෙනා ලැබී ඇත්තේ ඔවුන් එසේ විදේශගතව සිටියදී ය. දරුවන් ගොස් ඇත්තේ ද එරට පාසල්වලට ය. ලොකු දියණිය හය වැනි ශ්‍රේණියේ සිටි අතර බාල දියණිය පෙර පාසල් යමින් සිටියා ය.මේ අතර සැමියා එරට සිටිය දී ඇය සිය දැරියන් දෙදෙනා ද කැටුව ලංකාවට ආවේ ටික කලකින් යළිදු ආපසු යෑමේ අරමුණු ඇතිව ය. එහෙත් මුදල් සම්බන්ධ ගැටලුවක් නිසා ඔවුන් ගේ ආපසු ගමන කෙමෙන් පමා විය. මේ හේතුකොට ගෙන දරුවන් ගේ පාසල් ගමන ද අතරමග නැවතිණ.එසේ වුව ද, ඒ කාලය ඇතුළත ඇය දරු දෙදෙනාට මව් බස උගන්වනු පිණිස ගුරුවරයකු වෙත යොමු කර තිබිණ. ඒ නිසා දරුවන් ගේ සිංහල හැකියාව යම් පමණ ඔපවත් විය.ඔවුන් සිහිනෙන් වත් නොපැතූ ආරංචියක් ආවේ ඔය අතර ය.මොළයේ ආබාධයක් හේතුකොට ගෙන සැමියා හදිසියේ මිය ගොස් තිබිණ.’අනේ මැඩම්, මම දැන් හොඳට ම අසරණ වෙලයි ඉන්නෙ. මට දැන් ආයෙත් ඒ රටට යන්න විදියක් නෑ. හෙට මගෙ මහත්තයගෙ මිනිය මෙහාට එනව. මම දැන් ඉන්නෙ මේ අක්කගෙ ගෙදර. මගෙ දරුවො දෙන්න ඉස්කෝලෙකට දාගන්න ඕනැ. ඒ වැඩේට දරුවන්ගෙ සිංහල හැකියාව ගැන වාර්තාවක් ඕනැ. මට උපකාර කරන්න, මැඩම්’මම දියණියන් දෙදෙනා දෙස විමසුම් ඇස යොමු කළෙමි.ඔවුන් සිටියේ ඔවුන් ගේ ලෝකවල ය.ඔවුන් මා අසලින් හිඳවා ගත් මම ඔවුන් හා කුළුපග වීමි.ඔවුන් ගේ සිංහල හැකියාව ලිඛිතවත්, වාචිකවත් පිරික්සීම මගේ රාජකාරිය වෙයි.’අපි ස්කයිප් එකෙන් තාත්තත් එක්ක හැමදාම කතා කෙරුව, ටික දවසක ඉඳල තාත්ත කතා කෙරුවෙ නෑ. අම්ම කිව්ව තාත්තට අසනීපයි කියල.’ බාල දියණිය ගේ වචන හුරතල් විය.අපි ආයෙත් අපේ ‘එහෙ ගෙදර’ යන්නනෙ හිටියෙ. ඒත්, අම්ම කිව්ව ආයෙත් යන්නෙ නැති නිසා මෙහෙ ඉස්කෝලෙ යන්න කියල.’ ඇය යළිත් කියන්නට වූවා ය.’ඔයාලට හොඳට සිංහල පුළුවන් නිසා මෙහෙ ඉස්කෝලෙකට ගිහින් හොඳට ඉගෙන ගන්න. එතකොට පුළුවන්නෙ ආයෙමත් අම්ම එක්ක රට යන්න.’ මම කීමි.’මම නම් ආස එහෙ ඉස්කෝලෙ යන්න. මට එහෙ යාළුවො ගොඩක් ඉන්නව.’ ලොකු දියණිය කීවේ දුකිනි.මම දැරියන් දෙදෙනා සිංහල පාසලකට යොමු කිරීමේ නිර්දේශය ලබා දුනිමි.රාජකාරිය අවසන් වුව ද මවෙතින් නික්ම යෑමේ අදහසක් දැරියන්ට නොවූ සේ ය. මා තුළ ද ඔවුන් කෙරේ ලොකු ළෙන්ගතුකමක් ඇති වී තිබිණ.මම මව දෙස බැලීමි.’තාත්තව හෙට ගේන බව මේ දෙන්න දන්නව ද?’’දෙන්නට ම ඒ ගැන තේරුමක් නෑ. මට කියා ගන්න විදිහකුත් නැතුවයි ඉන්නෙ.’අපි මොහොතක් කතා නැති ව බලා සිටියෙමු.කැලණියේ, ධර්මාලෝක මාවතේ, නයනා දීප්ති ගුණරත්න මෙණෙවිය විසින් යොමු කරන ලද ලිපියක් ඇසුරිනි.නොරටක සුදු නෝනලා, ලොකු නෝනලා අතර වෙසෙන මගේ සිත ඉස්පාසුවක් ලද මොහොතක පුංචි නෝනකු සොයා සත් සමුදුරය උඩින් මව් බිම සොයා එයි.ඒ පුංචි නෝනක්කා ය. ඈ ළෙන්ගතු ය.මම මොහොතින් පැටිවියට පිවිසෙමි.ගමේ ගෙදරක මඟුල් තුලාවකි. දානමානයකි. දින කිහිපයක සිට ගමේ ගැහැනු හත් අට දෙනෙක් කුස්සියේ කඩිසරව වැඩ කරති. මම ද ඔවුන් කරා දුව යමි.පුංචි නෝනක්කා උවදෙස් දෙන්නී ය. ගමේ බවලත්තු ඈ අනුව වැඩ කරති. රත් වූ තෙල් හැළියට අතිරස පෙත්ත වැටෙයි. ඊට හැන්දෙන් තෙල් ඉසෙයි. අතිරස පෙත්ත හැඩ ගැන්වෙයි. ඒ කලාව මා උගත්තේ ඔවුන් ගෙනි.උකු පිටි හැළියට කහ දියර වැටෙයි. සුදත්, කහත් එකට මුසු වන විට මැවෙන්නේ සොඳුරු රටාවකි.කොකිස් අච්චුව උණු තෙලෙහි ගිලෙන්නේ සීස් ගා පෙණ පිඬු මවමිනි. මා රස වින්දනයේ මුල් ම පාඩම උගත්තේ පුංචි නෝනක්කලා ගෙනි.පුංචි නෝනක්කා වූ කලි බටුවිට ගමේ පුංචි සිඤ්ඤයියාට යාබද වැලිකල ගමින් ලැබුණ අමිල තිළිණයකි. ඇය මුළු බටුවිට ම ලද සිරිකතකි.පැටි විය නික්ම ගිය පසු මම පුංචි නෝනක්කලා ගෙන් වෙන් වීමි. පසු කලෙක සුද්දා ගේ පොත්පතින් කාල කළමනාකරණය ගැන උගනිද්දී මට යළි පුංචි නෝනක්කලා සිහිපත් විය.පුංචි නෝනක්කලා කාල කළමනාකරණය යන වදන පවා අසා නැති බව සිකුරු ය. එහෙත් එහි සැබෑ හරය ගෙන බලන විට පුංචි නෝනක්කලා වූ කලි කාල කළමනාකරණයේ විශේෂඥවරියෝ ය.ඇයට දරුවෝ සිවු දෙනෙක් වූහ. ඇය ඔවුන් හදා වඩා ගනිමින් ගොඩ – මඩ වැඩ ද, ගව මහේෂාදීන් හා සම්බන්ධ වැඩ ද කළා ය. ඒ අතර පන්සලේ දානමාන කටයුතු ද ඉටු කළා ය. ගමේ ගෙදරක මගුලකට, දනකට, පිංකමකට ද සහභාගි වී ශ්‍රමය පිදුවා ය. මේ හැම දේ ම කරමින් රෑ නින්දට පෙර පන් පැදුරක් විවීමට ද ඇය කාලය සොයා ගත්තා ය.සිංහල අවුරුදු කාලයේ පිට – පිට දින ගණනාවක් අනුන් වෙනුවෙන් කැප කරද්දීත් තමන් ගේ ගෙදර දොරේ වැඩ පළ කර ගන්නට ඇයට වේලාව තිබිණ. ඇයට කොපමණ වැඩ තිබුණ ද ඇගේ වත්තේ පොල් අත්තක්, හණස්සක් ගස් යට වැටී දිරා යනු මා දැක නැත.සකසුරුව ම හා නාස්තිය වැලැක්වීම පිළිබඳ ව පුංචි නෝනක්කලා ගේ පරපුරේ ස්ත්‍රීන් තුළ වූ ප්‍රායෝගික ඥානය බොහෝ පළල් ය.ඒ මනරම් අතීතයෙහි සැරිසරා යළි සත් සයුර මතින් මා සිත ආපසු නොරට බලා ඇදෙන්නේ මුකුලිත වතිනි. ඒ අමිල හෙළ කත් පවුර අද අභාවයට යමින් තිබේ. පුංචි නෝනක්කලා ඒ පවුරේ අවසන් ගඩොල් පේළිය විය යුතු ය.අපේ පරපුරේ ස්ත්‍රීහු පොතපතින් බොහෝ දේ උගනිති. එහෙත් තමන් ගේ නිවෙසෙහි තෙල් වළඳක් ළඟ මොහොතක් ගෙවන්නට වත් ඔවුනට වෙලාවක් නැත.අද අපි මොටෝ රියෙන් ගොස් කැවුම් කොකිස් මිලදී ගෙන එමු. ඒ වූ කලි හුදු ගනුදෙනුවකි. පැටිවියේ ළිප ළඟ වාඩි වී සිටිය දී උණු උණුවේ තෙලෙන් බා ගත් කොණ්ඩා කැවුමක් සමඟ ලැබුණු පුංචි නෝනක්කා ගේ ළෙන්ගතුකම අද අපේ දරුවනට කොයින් ද?’පුංචි නෝනක්කලා වාසනාවන්!ඕස්ට්‍රේලියාවේ, මෙල්බර්න් නුවර ශි‍්‍රයානි පෙරේරා මහත්මිය විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=as1201296</link>
    <topic>අම්මව කරේ තියන් සංසාර සාගරේ පීනුවත් මං ඇයට ණයගැතියි</topic>
    <author>උපාලි සමරසිංහ</author>
    <content>අම්මව කරේ තියන් සංසාර සාගරේ පීනුවත් මං ඇයට ණයගැතියිජනකාන්ත නළු කමල් අද්දරආරච්චි“මං තරම් ජීවිතේ නොයෙක් දුෂ්කර අවස්ථාවලට පත්වෙච්ච, හැල හැප්පුම්වලට ලක්වෙච්චි කෙනෙක් මේ ශ්‍රී ලාංකීය කලා ක්ෂේත්‍රයේම නෑ. ඒ හැම අවස්ථාවේම මා වටා රොද බැඳ හුන් කවුරුන් මා දමා ගියත් මගේ රත්තරං අම්මා කවරදාවත් මා අත්හැරියෙ නෑ. අතේ සතේ නැති වුණත් ඇය හැමදාම පුතේ කියලා ආදරෙන් කතා කළා. මා කලා ලෝකයට තල්ලු කරන්නෙත්, ඒකෙදිම පීඩනයට පත්වෙලා ඈත්වෙද්දි මා ආයිත් ඒ පොළොවෙම පැළ කරන්නෙත් ඒ අහිංසක අම්මා. වෙනස් වන ලෝකෙ නොවෙනස් එකම උත්තරීතර වස්තුව අම්මා.”මේ අපූරු ප්‍රකාශය මා සමඟ කෙළේ යෞවන යෞවනයන් අතර මහත් ජනපි‍්‍රය ඒ ප්‍රතිභාන්විත නළු කමල් අද්දරආරච්චිය. ඇත්තටම ජීවන මාර්ගයේ ගල් මුල් අතර හැප්පෙමින් ඉදිරියට පැමිණි කමල් වේදිකාව, සිනමාව මතු නොව ටෙලි නාට්‍ය හා සිරස සුපර් ස්ටාර් - මෙගා ස්ටාර් වැනි රියැලිටි වැඩසටහන් අතරින් ද මහත් පේ‍්‍රක්ෂක ආකර්ෂණයක් ලද්දෙකි. අම්මා හා ඔහු අතර ඇති ආදරණිය එමෙන්ම අවියෝජනීය සම්බන්ධය අති ප්‍රබලය. මේ සබඳතාවෙන් ශේෂයක් කමල් අප හා හෙළි කරයි.මගෙ අම්මා උපතේදී නම්වර ලබන්නේ කිතුනගමගේ ලීලාවතී නමින්. විවාහයෙන් පස්සෙ ලීලා අද්දරආරච්චි වුණා. ගාල්ලට කිට්ටු බූස්ස තමයි ගම. අම්මගෙ ගමට මා හිතන්නෙ අප පුංචි කාලෙදිවත් තුන් හතර වතාවකට වඩා ගිහින් නෑ. අම්මගෙ නෑයො හැටියට මා දන්නෙ කමලාවතී අක්කා කියලා කෙනෙක් විතරයි. තාත්තා සැම්සන් අද්දරආරච්චි. හරි ප්‍රබල දැඩි පුරුෂාධිපත්‍යයෙන් හෙබි කෙනෙක්. දෙන්නා එකතු වෙලා තියෙන්නෙ පේ‍්‍රම සම්බන්ධයකින්.අහලා තියෙන හැටියට තාත්තා බොහොම මහන්සි වෙලා ෆලෝ කරලයි අම්මව යාළු කරගෙන තියෙන්නෙ. තාත්තා මුලින්ම සංචාරක මඟ පෙන්වන්නෙක්. ඒ ඇසුරු කරගත් ව්‍යාපාර කළා. පස්සෙ කාලෙක මැණික් ව්‍යාපාරත් කළා.මුලින්ම කැලණිය පැත්තෙ කුලී ගෙයක මේ අය ඉන්නකොට පවුලෙ වැඩිමලා මා ලැබුණා. ඒ කාලෙ තාත්තටත් අම්මටත් දුෂ්කර කාලයක්. ජීවිතයේ නැඟී හිටින මොහොත. මං පවුලට එකතු වෙලා මාස 10 ක් යනකොට මල්ලිත් අම්මට ලැබුණා. නෑයෙක් පවුලෙ ගැඹුරු හිතවතෙක් නැති නිසා මේ දරුවන් දෙන්නත් එක්ක ජීවිතේ ගැටගහගන්න අම්මා බෝසත්වරියක් වගෙ දුෂ්කර ක්‍රියා කළා.ළමයින්ගෙ ඇඳුම් සෝදන්න, ඔවුන් නාවන්න කවන්න පොවන්න, තාත්තගෙ කටයුතුවලට උදව් කරන්න මේ හැමදේම අම්මට කරන්ඩ සිදුවුණා. එක්කෙනෙක් අඬනකොට අනෙත් කෙනා අඬනවා. කෙනෙක් අසනීප වෙද්දි අනෙත් කෙනත් අසනීප වෙනවා. මිරිස් ගලේ තමයි අම්මා කවදත් මිරිස් ඇඹරුවේ. දැන් වගේ මිරිස් කුඩු තුනපහ කුඩු දමන්න ඒ අය කැමැති නෑනෙ.කිතුනගමගේ ලීලාවතී මාතාවමේ අතර දරුවෙක් නැඟිට්ටොත් ඉවරයි. එක ළමයෙක් බිම තියලා අනෙත් ළමයා අතට ගන්න බෑ. දරුවො විලාප දිදී අඬනවා. අම්මගෙ ඇඳුම් නිතර තෙත් වෙනවා. ඒවයෙ දැලි කුණු බැඳෙනවා.තාත්තා අම්මට නිදහසේ ටික කාලයක්වත් ඉන්ට නුදුන් නිසා අම්මා අප්‍රමාණ දුක් වින්දා. කොහොම හරි ඊට පස්සෙ පවුලට එකතු වුණෙ නංගිලා තුන්දෙනෙක්. පවුලෙ දරුවන් පස් දෙනා රකින්ට මගෙ අම්මා වින්ද දුක් අපට අකුරු කරන්ඩ බෑ.අපෙ අම්මට ඉතාම හොඳින් කවි ලියන්නත් ගයන්නත් පුළුවන්. සැලකිය යුතු අධ්‍යාපනයක් ඈ ලබා තිබුණා. කොටින්ම ඇය නංගිලා නැළෙව්වෙ සැලළිහිණියේ කවි කියලයි. මට ඒක හොඳට මතකයි. එතකොට අප හිටියෙ කැලණියෙ පන්සල ළඟ කුලී ගෙයක.අම්මා තාත්තට බොහොම ගරු සැලකුම් කළා. තාත්තගෙ පුරුෂවාදී ගති ලක්ෂණ ඉදිරියෙ ඇය නම්‍යශීලීව හිටියා. මෙහෙම ඉන්නකොට අපට යළිත් වෙනත් නිවෙසක් හොයා ගන්ඩ වුණා. ඒ වතාවෙ ගියෙ කොළඹ 14 ගෙයකට. ඒ වෙනකොට තාත්තට හොඳයි. එතකොට ස්වර්ණභරණ සාප්පුවක් පවා තාත්තට තිබුණා.මට අවුරුදු 10 ක් විතර ඇති. කොච්චර කුලී ගෙවල්වල කරකැවුණත් මාව බොරැල්ලෙ වෙස්ලි විද්‍යාලයයට තමයි මේ අය යැව්වෙ. පන්තියෙ වුණත් මං එතරම් දඟ ළමයෙක් නොවේ. හැබැයි! කලා අංශයෙ වැඩවලට කැමැතියි. රඟහලේ පාසල් ප්‍රසංගයේත් මං හපන්කම් පෙන්වනවා. ඒ හැම උත්සවයකටම අම්මා ඇවිත් ලොකු සතුටකින් යන්නෙ මගෙ අංකුර රඟපෑම් බලලයි. හැබැයි! මා ළඟට මාස 10 කට විතර බාල මල්ලි සමඟ මගේ රණ්ඩු ඇති වෙනවා. මේ නිසා අම්මට නිතරම අපේ දිහා ඇස් ගහගෙන ඉන්නත් වෙලා.අපෙ අම්මා හරියට ජීවරාණිගේ නංගි කෙනෙක් වගේ. ඇගෙ පෙනුම ඒ නිළියට තරමක් සමානයි. කේන්ති ගියාමත් මට පෙනෙන්නෙ ඒ රුවමයි. මල්ලි හැම තිස්සෙම මාත් එක්ක රණ්ඩුවට එන නිසා මං වෙලාවක් හොය හොයා හිටියා මෙයාට යස දඬුවමක් දෙන්න. අම්මා ටිකක් එහෙට මෙහෙට වූ වෙලාවක මං සද්දයක් දාලා කීවා “ඇරපන් කට” කියලා. අනේ! අහිංසකයා කට ඇරියා. මං භූමිතෙල් බෝතලය අතට අරන් පුනීලය මල්ලිගෙ කටට තියලා බීපන් කිය කියා ටික ටික දැම්මා. මෙන්න! ඇඬුම ඇහිලා අම්මා එනවා වරම ගත්තු කපු හාමිනේ වගේ. මං පැනලා දිව්වා. ඇය දරුවා රැගෙන දිව්වෙ පිස්සුවෙන්. මොනවා මොනවා හරි පොවලා මල්ලිව සුවපත් කරගත්තා. ඒ වගේ දඬ වැඩ නම් තිබුණා.කොහොම හරි මට අවුරුදු 16 ක් විතර වෙනකොට මං සාමාන්‍ය පෙළ විභාගයට පෙනී සිටින පන්තියෙ. ආචාර්ය නෝබට් ජේ. මයර් ගේ නාට්‍ය වැඩමුළුවක් කොළඹ සුදර්ශියෙ පවත්වන්ඩ යනවා කියන ආරංචිය ලැබුණා. හැබැයි! මේ වැඩමුළුව එක දිගට මාස 3 ක් තියෙනවා.මගෙ කලාත්මක හැකියාව හඳුනාගත් කරුණාරත්න නම් ගුරුවරයෙක් තමයි පළමුවැනිව මේ ආරංචිය දුන්නෙ. අයදුම්පතක් යවලා මං කෙළින්ම ගියෙ අම්මා ළඟට. “දැන් ස්කෝලෙ නොයා මේකට යන්ඩ වෙනවනෙ. අම්මා බය වුණා තීන්දුවක් ගන්න. අන්න! තාත්තා ඉන්නවා ගිහින් කතා කරන්ඩ පුතා. මට තීරණයක් ගන්ඩ බෑනෙ... ඇය කීවා. මා කිට්ටු කළා තාත්තට. කාරණය දාපු ගමන් මාව එළවාගත්තා. දෙවැනි තුන්වැනි වතාවෙත් මං තාත්තගෙන් ඇහුවා අම්මා මා මෙහෙයවපු නිසාම. අන්තිමේ තාත්තා කීවෙ අම්මා කැමැතිනම් පලයන් කියලයි.සම්මුඛ පරීක්ෂණයට යන දවසෙ මට උණ. ඒත් මං සුදර්ශියට ආවා. මහ පෝලිමක්. පෝලිම් පැනලා මා ඉදිරියටම යනවා. බලනකොට ශි‍්‍රයන්ත මෙන්ඩිස් පෝලිමෙ. අඳුනන්නෙ නෑනෙ. මිනිහත් අර කට්ටියත් කෑ ගහනවා. පස්සටම ගිහින් නැවත ආවා. සම්මුඛ පරීක්ෂණයෙන් සමත්.පාසලටත් කියලා අවසර ලබා දුන්නෙ අම්මා. මේ වැඩමුළුව හදාරන සිසුවන්ට මා හිතන්නෙ ඒ කාලෙ දවසකට රුපියල් 10 ක් හෝ 15 ක් ගෙව්වා. ඒ නිසා තාත්තට කරදර කළෙත් නෑ. අම්මා ඒ වුණාට මට බත් ගෙඩියක් බැඳලා දීලා කීයක් හරි දෙනවාමයි.වැඩමුළුව අවසානයේ “අනේ අබ්ලික්” කියලා නාට්‍යයක් හැදුවා. ලයනල් වෙන්ඩ්ට් රඟහලේ එදා පෙන්වූ මේ නාට්‍යයේ මාත් ජයන්ත චන්ද්‍රසිරිත්, ශි‍්‍රයන්තත් රඟපෑවා. මේ නාට්‍ය දැකලා තිබුණා නිෂ්පාදක ආනන්ද අබේනායක. එතුමා තමයි මා ගැන ගාමිණි ෆොන්සේකා මහත්මයාට කියලා තිබුණෙ. ගාමිණි මහත්මයා ඒ කාලේ “සාගරයක් මැද” චිත්‍රපටයේ දොස්තරගෙ පුතාගෙ චරිතෙට කෙනෙක් හොයමින් සිටි වෙලාව. මේ ආරංචිය ලැබුණු ගමන් මාත් කුරුල්ලා මිටෙන් ඇරියා වගේ අම්මා ළඟට දුවලා ගිහින් කීවා.පුතේ, ඒක නම් හොඳ තමයි. ඒත් අධ්‍යාපනේ... අම්මා ඇහුවා. මං කීවා මං ඒක කොහොමහරි කරනවා අම්මෙ. මේක කරලා දෙන්න කියලා. මං අම්මගෙ ආශිර්වාදය අරන් ගාමිණි මහත්තයගෙ සම්මුඛ පරීක්ෂණයට ගියා. මිස්ටර් ෆොන්සේකා මා දිහා බලාගෙන විනාඩි 2 - 3 ක් හිටියා. මාත් බය නැතිව එක එල්ලේම එතුමාගෙ මුහුණ බලාගෙන හිටියා.ඊළඟට එතුමා පිටපත් රචක ධර්ම ශ්‍රී මුණසිංහ ඇමතුවා. මිස්ටර් ධර්ම ශ්‍රී මේ ළමයා කොහොම ද? ඒ ඇසු ප්‍රශ්නයට ධර්ම ශ්‍රී මහත්මයා කිව්වෙ මෙයා කෙට්ටු වැඩියි නේද? කියලයි. මගේ රංග ජීවිතේ පළමු කැපිල්ල වැඩ කළා. ඒත් ගාමිණි මහත්මයා කීවෙ, නෑ, මා හොය හොයා හිටියෙ මේ වගේ කෙනෙක්. මගේ හිතේ දහසක් මල් පිපුණා.අම්මට කීවා දැන් කොහොම ද? මේ ෂූටිංවලට යන්නෙ. මොකක් හරි බොරුවක් කරන්න වෙනවා අම්මෙ කියලා. අම්මා ඒවට කැමැති නැති වුණත් මොකක්ද කියලා ඇහුවා. මං ඉංගිරිසියෙන් ලිපියක් ලීවා පාසල් ලිපි ශීර්ෂයක් යටතේ. පාසලේ ශිෂ්‍ය නායකයෙක් හැටියට ඒක මට ගන්ඩ අමාරු වුණෙත් නෑ.වෙස්ලි විදුහලේ ලිපි ශිර්ෂයෙන් මං මේ වගේ ලියුමක් ලියාගෙන තාත්තා ළඟට ගියා. අම්මා මේක දන්නවා. ඒත්, පුතාගෙ ආසාවනෙ, කියා ඇය ඉවසන්න ඇති.ඔබේ පුතා අහවල් දින අහවල් තැන පැවැත්වෙන පාසල් බාල දක්ෂ කඳවුර සඳහා තෝරාගෙන ඇති බැව් සතුටින් දන්වමි. ඔබේ කැමැත්ත දන්වා එවන්න කියලා ඉංගිරිසියෙන් මේ ලියුම සකස් කළා. තාත්තා මැද සාලයේ ඉන්නකොට මාත් හොර පූසා වගේ කිට්ටු කරලා මේක පෙන්වූවා. හොඳයි කොළයක් අරගෙන මේක ලියපන්. මගේ කිසිඳු විරුද්ධත්වයක් නෑ කියලා. ඒ ලිපියත් ලිව්වෙ මමමයි. අම්මා කුස්සියෙ ඉඳන් තනිවම හිනාවෙනවත් මට පෙනෙනවා.වැඩේ හරි ගියා. දැන් ෂූටිං යන දවසේ තාත්තා කාර් එකේ නැගලා මාව බාල දක්ෂ කඳවුරට ගිහින් දාන්ඩත් ලෑස්තියි. මං කීවා දැන් මාව රැගෙන යන්ඩ වාහනයක් එනවා කියලා. තාත්තා ගෙදරම සිටි නිසා මං හෙමිහිට මාරුවෙලා (ෂූටිං තිබුණ) නුවරට යන්න බස් එකෙත් නැංගා. තාත්තා හොයා බලනකොට මං නෑ. මේකා අද නම් ගියෙ හොර ගමනක්. තාත්තා දැන් අම්මට කෑ ගහලා. ගිහින් ඕකව හොයාගෙන එනවා. තාත්තා දැන් කලබල කරනවා. අම්මා ඉස්කෝලෙට ගිහින් පි‍්‍රන්සිපල්ට ඇත්තම කියලා. ගුරුවරියක් ලවා එහෙම කඳවුරක් තිබෙනවා කියලා සපථ කරවලා ලියුමක් අරන්. මං ඒ වන විට ව්. ඛ්. ට්. ඡ්. ලියලා විෂයයන් සියල්ලම සම්මාන අරන් තිබුණෙ. ඒ. එස්. වීරසිංහ නමැති ඒ විදුහල්පතිතුමා මගේ කලා කුසලතාත් අගය කළ කෙනෙක්. ඒත් මා කළ වැරැද්දට හොඳටම දොස් කියලත් තියෙනවා.අම්මා තාත්තට ඒ ලියුම පෙන්වලා කෙළින්ම ආවෙ ෂූටිං තිබුණ තැන හොයාගෙන. මං ඒ වෙලාවෙ රඟපානවා බලාගෙන හිටි අම්මගෙ ඇස්වලින් කඳුළු කැට ‘සට සට’ ගාලා වැටුණා. පළමු චිත්‍රපටයේම දර්ශන 15 ක් විතර රඟපෑවා.නැවත පැමිණි ගමනේ අම්මා කීවා පරණ (සාමාන්‍ය පෙළ) විෂය නිර්දේශය අනුව විභාගය ලියන්න කියලා. කොහොමහරි ඒකත් හොඳින් සමත්. ජයන්ත චන්ද්‍රසිරි නාට්‍යයක් හදන්න පටන් අරන්. මේකට නිෂ්පාදකයෙක් හොයනවා. ජයන්ත හදපු පළමු නාට්‍යය ‘සරස්වතී’ අද ජයන්නවත් මේ ගැන කියන්නෙ නෑ. මේකෙ මුල් නම ‘අන්කල් සිමියොන්’ නම වෙනස් වුණාට මේ එකම නාට්‍ය වේදිකාගත කරන විට ඒකෙ නිෂ්පාදිකාව වුණෙත් මගෙ අම්මා. මේකෙ ‘අන්කල් සිමියොන්’ට රඟපෑවෙත් ජයන්ත. ජැක්සන් මුල් කාලෙ ඉඳලා ජයන්තගෙ ප්‍රධාන කථකයා.ඊට පස්සෙ මං ‘පින් මඳ පුතුනි’ වගෙ නාට්‍යවල රඟපාන කොට ටිකින් ටික මං නළුවෙක් බවට පත්වුණා. ජයන්තගේ ‘දඬුබස්නාමානය’ ‘වෙද හාමිනේ’ හරහා මට විශාල ආලෝකයක් ආවා. අම්මා මේවා බලලා මගේ දිහා හරි ආසාවෙන් බලා ඉන්නවා.ඇය මට නොයෙක් කෑම් බීම් දීලා සතුටු කරනවා. ලොකු පුතාට තමයි ඉතින් කොහොමත් අම්මා ආදරේ... නංගිලා සමහරවිට මේ වගේ නෝක්කාඩුවක් කීවත් අම්මගෙ විශේෂයක් මට කවදත් තිබුණා. ඇය හදන පොලොස් ඇඹුල, කුකුළු මස් කරිය මොන තරම් රසවත් ද? කියලා හිතෙනවා.මං ජනපි‍්‍රයත්වයේ ඉහළටම නැඟෙද්දි අම්මා අහිංසකව බලා හිටියා. රමණි බර්තලොමියුස් සමඟ මගේ තිබුණු පේ‍්‍රම සම්බන්ධය ගැන ඇය දන්නවා. එදා අපේ ගෙදරින් කෑම කාලයි මායි ඇයයි කාරයෙන් ගියෙ. ඒ යනකොට අප දෙදෙනා අතර ඇතිවුණු මත ගැටුමේදී එයා කාරය නවත්වන්න කීවා. මා නැවැත්තුවෙ නෑ. එයා කාරයෙන් පැන්නා. ඔළුව පොළොව වැදිලා ඇය සිහිසුන් වුණා. පස්සෙදි මළේ.අම්මට මේ ඛේදවාචකය දැනුණෙ බොහොම බරපතළ විදියට. ඇය රමණිට ආදරෙයි. ඇය අමාරුවෙන් අසාධ්‍යව ඉන්නවා කියන එකත් ඒකෙන් තමන්ගෙ පුතා අමාරුවේ වැටේවි කියන කාරණයත් යන දෙකම නිසා ඇය කම්පා වෙලා හිටියා. රමණි මැරුණට පස්සෙ මට මිනීමරු චෝදනා ආ වෙලාවෙ තරම් ඇය කලබල වූ අවස්ථාවක් මීට පෙර මා දැක තිබුණේ නෑ. අම්මගෙයි - රමණිගෙයි තිබු මාපිය දූදරු සබඳතාවට සාක්කි මා ළඟ තිබෙනවා. ඇය රමණිට ලියු කවියක් දෙකක් මට මතකයි.ඒ ලිපිය මම දකිමි. එහි ඒ අම්මා අකුරු කළ කවි පංතියේ කවි 8 ක් වීය.රමණි මියගිය මොහොත අපේ ගෙදර කාටත් මළ ගෙයක්. අම්මා තනිවම කාමරයට වෙලා හඬලා තියෙනවා. ඊටත් පස්සෙ ආයිත් මට අතවර දූෂණ චෝදනාවක් ආවානෙ. කැමැත්තෙන් සිදුවූ සම්බන්ධකම් පසුව වෙනත් අයගේ ඕනෑකමට වැරැදි විදියට යොමු කරලා මාව අමාරුවෙ දාන්නයි ගියෙ. ඒ වතාවෙ මාව හිරේ විලංගුවෙත් වැටුණා.අම්මා මාව බලන්ඩ ඇවිත් යකඩ කූරු අතරින් මා දිහා බොහොම දුකින් බලා ඉන්නවා. ඒත් එයා මා ඉදිරියේ කඳුළක් නොහෙළන්න පරෙස්සම් වුණා. මාත් අම්මා එන හැම දවසෙම හිටියෙ සතුටින් ඉන්නා රඟපෑමෙන්. ඇත්තටම හදවතින් හඬ හඬා... ඇය ඒ වතාවෙ මා අමාරුවෙ වැටෙද්දි නංගි සුමිත්‍රාගේ සැමියා අන්ත්‍රා වෙලා ඒ දුකින් හිටියෙ. මට කරදරය වෙන්ට ඉස්සරින් දවසෙ නංගිගෙ මහත්තයා මැරුණෙ. අම්මා දවස් 10 ක් විතර කිසිම කෑමක් බීමක් නැතිව ඉඳලා තියෙනවා. කෝට්ටේ ගෙදරට ගිහින් දොර වසාගෙන දවස් ගණන් ඇති තරම් අඬලා.මාව බේරා ගන්ඩ ඇය නොගිය දේවාලයක්, පන්සලක්, පල්ලියක් නැති තරම්. කෙනෙක් කියන්නෙ කොහිද අතෙනට යන්ඩ පිහිට ලැබේවි කියලා ඇය ඒ ඒ තැන්වල ගිහින් බාර හාර වෙනවා. කොහොම හරි මාව චෝදනාවෙන් නිදොස් කොට නිදහස් කළ දා අම්මා මගෙන් මෙහෙම ඇහුවා.පුතේ, වැඳිරියක් වුණත් තමන්ගෙන් වරදක් වුණානම් බඳින්න ඕනෑ. එහෙම නැතිව හෘද සාක්කියට එකඟව ජීවත් වෙන්ට බැරිනම් මැරෙන එක සැපක් කියලා.ඊට පස්සෙ මං කාලයක් හිතින් වැටිලා ඉන්නා වෙලාවෙ මා ළඟ සිටියෙ අම්මා. ඇය මාව දිරිමත් කළා. නැවත මගේ කලා ජීවිතය පණ ගත්තා. ඒ වචන ඒ තරම් සවිබලයි.අනුරානි තිසේරා සමඟ මා විවාහ වන්නෙ අම්මගෙ ඒ පැතුමත් එක්ක. සවින් අද්දරආරච්චි අවුරුදු 6 යි මගෙ පුතා. අවුරුදු 12 ක පුතෙකුත් මට ඉන්නවා. මගෙ නෝනගේ සහෝදරයාගෙන් මට ලැබුණෙ. රයන් තිසේරා. මේ අය තමයි මගේ අද ලෝකය.අම්මට අද අවුරුදු 75 ක්. තවමත් මගේ ජීවන ගීතය. මා කෑවා ද බීවා ද කැරට් ජූස් බීව ද කියලා හොයලා බලනවා. මං දැන් ගැටවරයෙක් නොවුණට අම්මට තවමත් මං පොඩි එකෙක්. එයා මාව හැමදාම දකින්න කැමැති ලස්සනට.මගේ ගීත ගැයීමත් හිටි හැටියේ නතර වුණේ පරණ කලබලකාරී වාතාවරණයත් එක්ක. ඒත් රියැලිටි වැඩසටහන් සුපර් ස්ටාර්වලින් මං නැවතත් නැඟිට්ටා. ළමයින් මඬවලා ඔවුනගෙ හිතේ බය සංකා පුරවලා නිවේදන කටයුතු කරනවාට අම්මා එතරම් මනාප නෑ. ඒක මට කියලම තියෙනවා.මං හැමදාම ජීවත්වන්නෙ අම්මගෙ ලෝකයෙ. ඒක හරිම සුන්දරයි. ඒ සුන්දරකම ලෝකෙ කිසිම කාන්තාවකට ලබා දෙන්න බෑ. මං අම්මා වෙනුවෙන් ඉදිරියේ ගයන මේ නොගැයු ගීතය ඔබට කියන්නම්. මේ වචනත් මගේ.දෙව් ළඳුන් දහසක්අතර නැති පහසක්මෑණි තුරුලේනිදනා පුතුනේ - දැනේ සිතට සුවයක්බඩගිනි වී හඬනා තම පුතුනටඇයගේ ලේ කිරි වෙනවා නම්සසර පුරා රැකගන්නම් මාපලඳා වැඳ ගෙල වට මල්දම්කරුණා ගුණයෙන් යුක්ති ගරුකවපහදා දෙන ගුරුවරියකි ඔබ අපහටසිනහව අතරින් - කඳුළැල් අතරින්පෙරට ම එන සිරිකත - ඇය නිවසටමේ සමඟ මේ අම්මා හා පුතාගේ අවියෝජනීය සබඳතාව ප්‍රකට කරන තවත් සුවිශේෂ යමක් මට හමු විය. ඒ කමල් සිර ගෙදර සිට අම්මාට එවු ලිපියකි. මේ ඉන් කොටසක් පමණි.දුක් නිවේවා!මා ආදරණීය අම්මා වෙතටයි,මං කියපු විදියටම කාලයක් මෙහෙ ඉන්න වෙයි අම්මේ. මගේ හිතට ඒ ගැන කිසිම දුකක් නෑ. එකම හිත් වේදනාව මං නිසා සියලු දෙනාම දුකට පත් වෙලා ඉන්න එකයි. ඒත් ඉතිං මං මැරිලා නෑනේ. කොහොම උනත් අපිට සන්තෝස වෙන්න පුළුවන් කාරණා ගොඩක් තියෙද්දි තාවකාලික ප්‍රශ්න ඔළුවට දාගෙන දුක් විඳින එක තේරුමක් නෑ.ලොකු නංගිගේ හිතේ මොන තරම් දුකක් ඇද්ද? එක අතකට එයා ගැන මං සතුටු වෙනවා. එයා දැන් ප්‍රශ්න දිහා බලන්න හිතන්න පුරුදු වෙලා හිත ධෛර්යය කරගන්න ශක්තියක් ලැබිලා. ඒක තමයි ලොකුම සැනසිල්ල. හිත දුර්වල වෙච්ච මිනිසුන් වට කරගෙන ඒ අයට ආදරය කරමින් ඒ අයගේ දුක් ගින්දර ගැන හිතන්න උනාම මේකේ ඇතුළේ ඉඳන් හරිම අමාරුයි හිත හදා ගන්න. ඇත්තටම මං ගැන හිතලා දුක් වෙන්න මට දෙයක් නෑ. මට මේ තැන අලුත් පාඩම් ඉගෙන ගන්න තැනක් නොවුණත් මට මේකේ ඇතුළේ ඉඳන් කරන්න සෑහෙන වැඩ කොටසක් තියෙනවා. අවුරුදු ගණනක් මේකෙ ළගින්න බලා ඉන්න කෙනෙක් හැටියට නෙවේ මං මේ ලියන්නෙ. නමුත් මේකෙ ඇතුළේ යම් කාලයක් මට ගත කරන්න සිද්ධ වුණත් ඒ ගැන මම සතුටු වෙනවා. ඒ අම්මා ළඟ අදත් මේ ලිපි සුරැකිව තිබේ.උපාලි සමරසිංහඡායා රූප විමල් කරුණාතිලක කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=as1201297</link>
    <topic>පියෙදිබුස්</topic>
    <author>ජැක්සන් ඇන්තනී</author>
    <content>පියෙදිබුස්ලංකාවේ දරුවන් ඉස්කෝලේ යන්නේ පාසල් බස් එකේ ය. ඉතාලි දරුවෝ පාසල් බස් එකට අමතරව ‘පියෙදිබුස්’ එකේ ද ඉස්කෝලේ යති. PIEDI යන ඉතාලි වචනයෙන් කියන්නේ දෙපා ගැන යි. BUS යන අකුරු තුන ඉංග්‍රීසි උච්චාරණයට අනුව ‘බස්’ වුව ද ඉතාලියානුවන් එය හඬ අරින්නේ ‘බුස්’ කියා ය. එහෙයින් PIEDIBUS (පියෙදිබුස්) යන ඉතාලි වචනයේ තේරුම වන්නේ ‘දෙපා බස් රථය’ යන්නයි.මෙය ලංකාවට අලුත් සංකල්පයක් වුව ද යුරෝපයේ බොහෝ කාලයක සිට ‘Walking Bus’  පාසල් දරුවන් සඳහා ක්‍රියාත්මක වේ. වාහන තදබදයෙන් මිදීමටත්, පරිසර දූෂණය වළකා ගැන්මටත්, පාසල් දරුවන්ට ඇවිදීමේ ව්‍යායාමය පැවැත්වීමටත්, දරුවන් තමාගේ පරිසරය හඳුනා ගැන්මටත් මේ ක්‍රමය වර්තමානයේ යුරෝපයේ නිර්දේශ වී තිබේ.ඩ්‍රැයිවර් මාමා ඉදිරියෙන්මම ඉතාලියේ මිලානෝ නගරාශි‍්‍රත ලෙක්කෝ ප්‍රාන්තයේ ලාඕරිකා ගම්මානයේ පළමු වතාවට පියෙදිබුස් එක (ඇවිදීමේ පාසල් බස් රථය) දැක ගත්තෙමි. ලාඕරිකා ගම්මානයේ ස්ථිර පදිංචිය දරන මගේ සහෝදරයාට දරුවෝ තිදෙනෙක් සිටිති. වැඩිමහල් යසිරු මේ වසරේ සිට මිලානෝ හි පොලිටැක්නිකෝ ඩී මිලානෝ විශ්ව විද්‍යාලයේ ගෘහ නිර්මාණ ශිල්පී උපාධිය හදාරයි.දෙවන ලහිරු, ලෙක්කෝ නගරයේ බදෝනි (BADONI)  තාක්ෂණ පාසලේ ඉංජිනේරු විද්‍යාව හදාරයි. බාල දියණි, අංජලී තවමත් පියෝ ඩී ලාඕරිකා නම් ගමේ පාසලේ ප්‍රාථමික අධ්‍යාපනය හදාරයි. මේ දරුවන් තිදෙනා ම ඉතාලියේ දී ඉපැදුණු ශ්‍රී ලාංකික දරුවන් වන නිසා වර්තමාන ඉතාලි සමාජයීය රාජ්‍ය අධ්‍යාපනය පිළිබඳ මට සිවිල් අවබෝධයක් තිබේ.මා දෙවැනි වතාවට 1998 දී ඉතාලි එනවිට අද උසස් අධ්‍යාපනයට මිලානෝ වෙත යන යසිරු පුතු ප්‍රාථමික අධ්‍යාපනයේ සිටියේ ය. ඒ වනවිට ‘පියෙදිබුස්’ ප්‍රවාහන ක්‍රමයට ලාඕරිකා ගම්මානය යෙදවී නො තිබුණි. දරුවා පාසල් ඇරලවීමට සුදත් මල්ලී සමඟ මා ද පියෝ ඩී ලාඕරිකා නම් ගමේ පාසල වෙත ගියා මට හොඳින් මතක තිබේ. බැලූ බැල්මට ම මේ පාසලේ තිබූ පොහොසත් පිළිවෙත් මා පුදුමයට පත් කළේ ය.එය ලංකාවේ නම් තරු පහේ හෝටලයකට සමාන යැයි මට එදා සිතී ගියේ ය. මගේ සහෝදරයා දරුවන්ගේ අධ්‍යාපනය වෙනුවෙන් විශාල මුදලක් යට කරනු ඇතැයි සිතූ මම ඒ මොහොතේ ම ඔහුගෙන් ඒ පිළිබඳ අසා දැනගත්තෙමි.එහෙත් සිතූ දෙය නිවැරැදි නැත. නිදහස් අධ්‍යාපනය පවතින්නේ ලංකාව වැනි ඌණ සංවර්ධිත රටවල පමණක් නොවේ. බැලූ බැල්මට අද ලංකාවේ ඇති ජාත්‍යන්තර පාසලක පොහොසත්කමින් යුතුව තිබූ ඒ පාසල වනාහි රජය විසින් පවත්වනු ලබන ලාඕරිකා ගමේ පාසලයි. ඒ පාසලේ අධ්‍යාපනය සඳහා දෙමවුපියන්ගෙන් මුදලක් අය නොකරයි. එහෙත් පෙරවරු 8.30 සිට සවස 3.40 දක්වා පැවැත්වෙන පාසල් කාලය තුළ දරුවන්ට ආහාර සම්පාදනය ද සිදුවන බැවින් කිසියම් මුදලක් අය කරනු ලැබේ. නමුත් මේ මුදල ගණනය වීම සිදුවන්නේ මාපියන් ලබන ආදායමට අනුව ය.ලාඕරිකා ගම්මානයේ වසන ධන කුවේරයාගේ දරුවාත් ඉතා ම දිළිඳු ගැමියාගේ දරුවාත් යන්නේ ගමේ පාසලට ය. එහෙත් ඔවුන් සඳහා අය වන පාසල් ගාස්තුව ඉතා ම සාධාරණ අනුපිළිවෙළකට සකස් වෙයි. ඒ අනුපාතය දරුවන්ට කිසිදු විටෙකවත් බල නොපාන්නේ සියලු ම දරුවන් පන්ති තරාතිරමකින් තොරව පාසලේ පොදු පහසුකම් බුක්ති විඳින නිසා ය.කොන්දොස්තර අම්මලා පසුපසින්ඉතාලිය වනාහි යුරෝපා සංගමයේ සෙසු රටවල් මෙන් ම ධනවාදී ආර්ථික රාමුවක චිරාත් කාලයක් රැඳී තිබූ කෘෂි ආර්ථිකයක් පවතින රටකි. වර්තමානයේ ඇමරිකාව ඇතුළු මුළු බටහිර ලෝකයට ම බලපා ඇති ලෝක ආර්ථික අර්බුදයෙන් ඉතාලිය ඉතා ඉහළින් පීඩා විඳී. නමුත් ඉතාලි සමාජය තුළ කිඳා බැස ඇති රාජ්‍ය සුබසාධන ප්‍රතිපත්ති වලින් ඔවුන්ට මිදීමක් නැත. වර්තමාන ඉතාලි සමාජය මේ සුබසාධන වාසිවලට ඇබ්බැහි වී සිටී. නොමිලයේ අධ්‍යාපනය (Free Education) වනාහි එබඳු අනිවාර්යය සුබසාධන වාසියකි.මම දකුණු අප්‍රිකාවේ ලෙසනෝ රාජ්‍යයේ සැරිසරා ‘සලංහන්තේ’ නම් සංචාර වැඩසටහන නිර්මාණය කෙරුවෙමි. ඉන් අනතුරුව මා යොමු වුණේ ’Village in the Europe’ නමින් යුරෝපා ගම සොයා යෑමේ සංචාරයකට ය. මම මට හුරු පුරුදු ඉතාලිය ඇසුරෙන් ඒ වැඩසටහනේ පළමු අඩ මේ වනවිටත් නිර්මාණය කොට හමාරයි. මගේ නිෂ්පාදන හැකියාවට අනුව ඉතා ඉබි ගමනින් ඒ වැඩසටහන තවදුරටත් නිෂ්පාදනය වෙමින් පවතියි. සලංහන්තේ වැඩසටහනට පරිදි මේ සංචාරයටත් නිෂ්පාදකවරයකු හමු වුවහොත් මට ඉතා ඉක්මනින් මගේ රටේ ප්‍රේක්ෂකයින්ට යුරෝපීය ගැමි අත්දැකීම් දායාද කිරීමට හැකි වනු ඇත.ලංකාවේ අතීතයේ පැවති සමාජ ක්‍රමය ‘වැඩවසම්’ යැයි කියා ප්‍රතික්ෂේප කොට, එංගලන්තය ඩොම්නියන් නව ක්‍රමවේදයට අපේ රට හුරු කළාට, යුරෝපයේ තිබූ අතීත වැඩවසම් සමාජයේ බොහෝ ගුණාංග ඔවුන් වර්තමානය දක්වා ම ඉතිරි කරගෙන සිටී. පෘතුගාලය, ඕලන්දය සහ එංගලන්තය ඔවුන්ගේ රටවලින් ලංකාවට ගෙනාවේ අවර සංස්කෘතීන් පමණි. ස්පාඤ්ඤය සහ පෘතුගාලය බැලේ, ඔපෙරා සහ සිම්පනි ආදී උත්තම කලා අංග අපට නොදී බයිලා කපිරිඤ්ඤා පමණක් මෙහි ගෙන ආවේ ඒ නිසා ය.අපේ අතීත ගමේ තිබූ බොහෝ යහ සාධක සමාජ පුරුදු යුරෝපීය ගමෙන් තිබුණි. එංගලන්තය අපෙන් ඒවා ඉවත් කළාට යුරෝපය මේ පුරුදු ඉවත් නො කොට අද වෙනතුරු ද පවත්වයි. පියෙදිබුස් එකක් හදන්නට අද ඉතාලියට හැකි වී ඇත්තේ වර්තමාන යුරෝපා ගම්වල පැවති සාමූහික සංහිඳියාව නිසා ය. නගරයේ මේ සාමූහිකත්වය නැත. එනිසා ඔවුහු පෞද්ගලික යාන වාහනවල සහ පාරෙ බස් එකේ පාසල් යති.මේ දිනවල ඉතාලියට ඉර අව්ව වැටෙන්නේ පෙරවරු 9 ද පසු විය. කුඩා අංජලී ශීත ඇඳුම් හැඳ විශාල පොත් බෑගය ද කර පැලඳ උදේ 8.20 ට පාසල් යෑම සඳහා ගෙදරින් එළියට බසිද්දී මම ද ශීත නො බලා ඇය පස්සේ මඟට බැස්සේ පියෙදිබුස් එක බලන්නටයි. ඇගේ මව රමණී එදා පියෙදිබුස් එකේ කොන්දොස්තරවරියකි. ඒ සඳහා ඇයට පාසලෙන් දුන් වෙන ම නිල කබායක් ඇත. ඇගේ නිවසට ඇති කුඩා පඩි පෙළ බැස්ස කල පාසලට යන අතුරු පාර හමුවෙයි. එතැන පියෙදිබුස් එකේ ‘හෝල්ට්’ එකක් ඇත.ලියුම් දමන්න නෙමෙයිහරියට ම 8.21 ට පියෙදිබුස් එක ඒ හෝල්ට් එකට පැමිණියේ ය. පියෙදිබුස් එකේ රියදුරු මහතා විශ්‍රාමික වෘත්තිකයෙකි. ‘කොමුනෙ ඩී ලෙක්කො’ හෙවත් ලෙක්කෝ නගර සභාවෙන් ඔහු පත් කොට ඇත. රියදුරු මාමා ද රමණී හැඳ සිටින නිල කබාය ම හැඳ සිටී. රියැදුරු මාමා පාර දෙපස සහ මඟ ලකුණු බලා ඉදිරියෙන් ඇවිදින අතර පියෝ ඩී ලාඕරිකා පාසලේ දරුවෝ ඔහු පසුපස එක පොදියට ගමන් කරති. රමණී මෙන් නිල කබා හැඳගත් මාපියෝ තවත් කිහිප දෙනෙක් ම ඒ ඒ හෝල්ට්වලින් ළමයි සමඟ ම බස් එකට එකතු වෙති.පාසලට කිට්ටුවෙද්දී තව තවත් අතුරු පාරවලින් එන වෙන වෙන ම පියෙදිබුස් ගණනාවක් මම දැක ගත්තෙමි. පාසල පිහිටි කන්ද උඩ උස් මිදුලේ සිට මම හාත්පස නිරීක්ෂණය කෙරුවෙමි. නන් දෙසට විහිදී ගිය වීදි දිගේ කඩිසර ගමනින් ඇදෙන පියෙදිබුස් බොහෝ ගණනක් මගේ නෙත ගැටුණි. පියෙදිබුස් එකට ලොබ බැන්ද මා එතැන් සිට හැම අලුයමකම සුදත්ගේ නිවසේ සීත කවුළු හැර පිටතට එබී බැලුවේ ඒ කන්ද උඩ උස් මිදුලේ සිට ඈත පෙනෙන මාවත්වල කඩි ගමනින් ඇදෙන පියෙදිබුස් බලන්නට ය.මේ ගම්මානවල ඇති කඳුකර නිවාස හැම එකකටම පාහේ යාන වාහන තිබේ. එක දරුවකුට එක වාහනය බැගින් පාසල් ආවේ නම් ලාඕරිකා ගම්මානයේ සියලු ම මං මාවත් ඇහිරෙන්නේ ය. එවිට දරුවන්ට වෙලාවට පාසල් යෑමට ඉඩ නොලැබෙනවා පමණක් නොව සෙසු මගී ප්‍රවාහකයෝ ද උග්‍ර අපහසුතාවයන්ට පත් වන්නෝ ය. එහෙත් පියෙදිබුස් එක දරුවන්ට ව්‍යායාමික කාර්යක්ෂමතාවක් ලබාදෙයි. මා දුටු බොහෝ රියැදුරු මාමාවරු දිගින් දිගට ම නොයෙක් දෑ පැහැදිලි කරමින් ළමයින්ට කියා දෙමින් ගමන් කරති.අපේ පියෙදිබුස් එකේ රියදුරු මාමා මහ හඬින් ඉතාලි බසින් කියා දුන්නේ මොනවාදැයි මම අංජලී දුවගෙන් විමසුවෙමි. පාරේ වැටී තිබූ සුනඛ අසූචියක් දුටු ඔහු ඒ බල්ලාගේ අයිතිකාරයාට බැණ වදිමින් යයි. යුරෝපා ගම්මානවල රැලේ යන වල් බල්ලෝ නැත. ඉතා සුරතල් සහ අතිවිශාල බල්ලන් ඇති කිරීම ඔවුන්ගේ පුරුද්දයි. පාරේ බල්ලන් කැටුව යන්නන් අනිවාර්යෙන් ම අතේ බෑග් මල්ලක් සහ කුඩා සවලක් රැගෙන යයි. බල්ලෙකු පාරේ මළ පහ කළහොත් වහාම එය කුඩා සවලෙන් බෑගයට දමා ගන්නා අයිතිකරු පාර අයිනේ සවිකොට ඇති බලු අසූචි කුණු පෙට්ටිවලට ඒවා ඇතුළු කළ යුතුයි. පාසලට යන පාරේ රතුපාට තැපැල් පෙට්ටියක් බඳු බලු අසූචි පෙට්ටියක් ද සවිකොට තිබෙනු මම දුටුවෙමි.බලු අසූචි කරන කොටගෙන පියෙදිබුස් එකේ ඩ්‍රයිවර් මාමා දරුවන්ට කියා දුන් පරිසර පාඩම් පාසලේ ගුරුතුමී උගන්නනවාට වඩා ප්‍රායෝගිකය. රසවත් ය. දැනෙන සුලු ය.ලබන සතියේ - යළිත් Westernජැක්සන් ඇන්තනීwww. jacksonanthony.com  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av1201292</link>
    <topic>යාත්‍රා</topic>
    <author>තුෂාරි</author>
    <content>යාත්‍රාජාතික මානව සම්පත් සංවර්ධන පදනම සහ සංස්කෘතික සුබසාධන පදනම යන ඒකාබද්ධ සංවිධාන මඟින් ඉටු කෙරෙන සුවිශේෂී කාර්යයක් පිළිබඳ අපිට පසුගිය දිනෙක දැනගන්නට ලැබුණා. මේ පිළිබඳව එහි සභාපති ඇන්ටන් සමන්ප්‍රිය ගෙන් අපි විමසා බැලුවා.ප්‍රවීණ මාධ්‍යවේදීන් වෙනුවෙන් ශ්‍රී අභිමානී ගෞරව ප්‍රණාම දැක්වීම සඳහා ඇගයීමේ උපහාර උලෙළක් අප සංවිධානය කලා. එය ලබන අප්‍රේල් 20 වැනිදා නුවරඑළිය වසන්ත උත්සව වැඩසටහනට සමගාමීව සිදුවෙනවා.පාඨකයන් වෙනුවෙන් ඔවුන් කළ සේවය අගය කරමින් ප්‍රවීණ හා ජ්‍යෙෂ්ඨ මාධ්‍යවේදීන් 25 දෙනෙකු තෝරා ගෙන ඔවුන්ට උපහාර පුදනවා.මොවුන් තෝරාගැනීම ස්වාධීන විද්වත් කමිටුවක් හරහා සිදුවෙනවා. මේ උලෙළ ප්‍රථම වතාවට තමයි මේ විදිහට සංවිධානය වෙන්නෙ. මෙය අඛණ්ඩව ඉදිරියට කරගෙන යෑම අපේ අරමුණයි.”රසික ප්‍රසාදය ඉහළින්ම දිනූ ජනප්‍රිය ගායන ශිල්පියෙකු විදිහට ප්‍රියනාත් රත්නායක හඳුන්වන්න පුළුවන්. ප්‍රියනාත් දස වසරක්ම හිටියේ විදේශගත වෙලා. මේ දිනවල ඔහු යළිත් ලංකාවට ඇවිත්. ප්‍රියනාත් ගේ අලුත්ම තොරතුරු මොනවද කියල හොයල බලන්නට ඕන නිසාම ප්‍රියනාත්ට අපි කතා කළා.”මම විදේශගත වුණේ අබුඩාබි හි ඉදිකිරීම් ක්‍ෂේත්‍රයේ ඉංජිනේරුවරයකු ලෙස කටයුතු කරන්නයි. එහිදීත් මට ඉඩකඩ ලැබුණු හැමවිටම කලා කටයුතුවලට සම්බන්ධ වෙලා ඒ වැඩ කටයුතුවල නිරත වුණා. මෙවර ලංකාවට ආවේ නැවතත් ලංකාව හැරයන බලාපොරොත්තුවෙන් නෙවෙයි.ලංකාවට ඇවිත් මගේ කලා නිර්මාණ ජීවිතයේ ඉදිරි පියවර දෙකක් තබන්නට මම මේ දවස්වල සූදානම් වෙනවා. ඒ අවුරුදු 12කට පසු මගේ නවතම සංගීත ඇල්බමය නිකුත් කරන්නත් මා ලැබූ සංගීත දැනුම අනාගත පරපුරට දායාද කරන්නත් සූදානම් වීමයි.ඒ වෙනුවෙන් අලුත්ම සංගීත පාසල් කිහිපයක්ම අරඹන්නත් මම සූදානම් වෙනවා. මේ ඔස්සේ කුඩා දරුවන්ට වැඩිහිටියන්ට දෙස් විදෙස් සංගීත අත්දැකීම් ඔස්සේ සංගීතය, කටහඬ පුහුණුව, රූපවාහිනී සහ ගුවන්විදුලි අත්දැකීම් ලබා දෙන්න මම සූදානම්. හොරණ සතර ශිල්පායතනයේදීත්, කොස්වත්ත හන්දියේ සණස ශාලාවේදීත් මේ සඳහා උනන්දුවක් දක්වන පිරිසට මා සමඟ සම්බන්ධ වෙන්නට පුළුවන්.”ඔහු කවදටත් රසිකයන් අතර ජනප්‍රිය වුණේ ළයාන්විතයා ලෙසයි. රසික ජනතාව බොහෝ සේ ඇලුම් කරන මේ ළයාන්විතයා කීර්ති පැස්කුවල්. කීර්තිගේ උපන් දිනය යෙදී තිබෙන්නේ අදටයි. උපන් දිනය යෙදෙන අද දවසේ කීර්ති පුණ්‍ය කටයුතු කිහිපයක්ම සිදුකිරීමට සූදානම් බව අපිට ආරංචි වුණා. උපන් දිනේට කීර්තිට සුබ පතන ගමන්ම ඔහුගේ කලා කටයුතු ගැනත් අපි කතාබහ කරන්නට අමතක කළේ නැහැ.”ඇත්තටම පසුගිය වසරේ මම අදහස් කරගෙන හිටියේ මගේ උපන් දිනය දවසට මගේ ඒක පුද්ගල ගීත ප්‍රසංගය සහ නවතම ගීත ඇල්බමය එළිදක්වන්න. නමුත් එය ඉටු කරගන්නට නොහැකි වුණා. ඒත් හැකි ඉක්මනින්ම ඒ කටයුතු මේ වසරේදී ඉටුකරමින් මගේ රසික ජනතාවට රසයත්, සතුටත් ලබා දෙන්නට මම බලාපොරොත්තු වෙනවා.” සමුගන්නා අතරේ කීර්ති ළයාන්විතව මිමිනුවා.පැරැණි කලාත්මක සිනමා නිර්මාණ බොහෝ ප්‍රමාණයක් වර්තමානයේ ටෙලි නාට්‍ය නිර්මාණ බවට පත්වුණා. මේ දිනවල එසේ ටෙලිනිර්මාණයක් ලෙස හැදෙන කලාත්මක චිත්‍රපටයක් තමයි ‘පරසතුමල්’ සිංහල සිනමාවේ නොමැකෙන සංධිස්ථානයක් සනිටුහන් කළ සම්මානනීය චිත්‍රපටයක් වන ‘පරසතුමල්’ මේ ආකාරයට ටෙලිනාට්‍යයකට නඟන්නට මූලිකත්වය ගෙන කටයුතු කරන්නේ කලා ක්‍ෂේත්‍රයේ දීර්ඝකාලීන අත්දැකීම් සහිත කලා යුවළක්. ඒ නිමන්ති පෝරගේ සහ ඇගේ සැමියා ප්‍රභාත් රෝෂන. ඔවුන්ගේ ‘සිනෙ ආර්ට්’ නිෂ්පාදන ආයතනය හරහා සිදුකෙරෙන මේ බැරෑරුම් කාර්ය පිළිබඳව නිමන්තිගෙන් අහල බැලුවා.”මේ ආකාරයට චිත්‍රපටයක් ටෙලිනාට්‍යයකට නඟමු කියන අදහස මගේ සැමියාගේත් මගේ හිතේත් කාලයක සිටම පැවැති අදහසක්. ඇත්තටම පරසතුමල්’ කියන්නේ සිංහල සිනමාවේ බිහිවුණු දැවැන්ත චිත්‍රපටයක්. ප්‍රභාත් කලා ක්‍ෂේත්‍රයේ වසර ගණනක අත්දැකීම් ඇති කෙනෙක්. ඉතින් අපි දෙන්නම තීරණය කළා ‘පරසතුමල්’ චිත්‍රපටය ටෙලිනාට්‍යයක් විදිහට නිෂ්පාදනය කරන්න. ඇත්තටම ‘පරසතුමල්’ චිත්‍රපටයේ නිෂ්පාදක චිත්‍රා බාලසූරිය මහත්මයා අපි කෙරේ බොහෝ විශ්වාසය තැබුවා. ඔහු මේ චිත්‍රපටය නිෂ්පාදනය කළා හා සමානව ගුණාත්මක බවින් හා අර්ථාන්විතව අපිත් මෙය ටෙලිනාට්‍යයකට නඟන්න ට බලාපොරොත්තු වෙනවා.මෙය මෙගා ටෙලිනාට්‍යයක් නෙවෙයි. ඒ වගේම, අද බොහෝවිට මේ වගේ වැඩකට නිෂ්පාදකවරයෙක් කැපවෙන්නෙ බොහෝ ආර්ථික වාසි ලබා ගෙන. නමුත් ප්‍රභාත් මෙය නිෂ්පාදනය කරන්නේ, ආර්ථික වාසියක්, ලාභයක් අරමුණු කරගෙන නෙවෙයි. අපි බලාපොරොත්තු වන්නේ ප්‍රේක්ෂක ජනතාවට හොඳ රසවින්දනයක් ඇතිව ‘පරසතුමල්’ ටෙලිනාට්‍යය නිර්මාණය කරන්නයි. මෙහි වැඩ කටයුතු ලබන මාර්තු ආරම්භ කරන්නට සැලැසුම් කොට තිබෙනවා. ඒ වගේම මෙහි ප්‍රධාන චරිත රඟදැක්වීම සඳහා කලා ක්‍ෂේත්‍රයේ අත්දැකීම් සහිත ප්‍රවීණ රංගන ශිල්පී පිරිසක් තෝරාගැනීමටත් අපි බලාපොරොත්තු වෙනවා.”තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av1201294</link>
    <topic>වෙඩි තියන දර්ශන රූ ගන්වද්දී මම ගෙදර එන්න ඇඬුවා</topic>
    <author>ගාමිණී සුසන්ත</author>
    <content>වෙඩි තියන දර්ශන රූ ගන්වද්දී මම ගෙදර එන්න ඇඬුවා- යශෝධා රාධක්‍රිෂ්ණන්ඇය යශෝධා රාධක්‍රිෂ්ණන්. සිංහල සිනමාවේ අලුත්ම කතානායිකාව ඇයයි. පසුගියදා තිරගත වීම ඇරඹුණු ‘මාතා’ චිත්‍රපටයේ ප්‍රධාන කාන්තා චරිතය නිරූපණය කරන යශෝධා කලා ක්ෂේත්‍රයට පැමිණියේ රූපවාහිනී නිවේදිකාවක් ලෙසය. රංගනයෙන් දායක වුණු පළමු චිත්‍රපටයෙන්ම කාගේත් අවධානය දිනාගැනීමට තවමත් විසිදෙවැනි වියෙහි පසුවන ඇයට හැකිවී ඇත.යශෝධා මුලින්ම ඔබේ ගම් පළාත, ගිය පාසල ගැන සඳහන් කරමු...මගේ ගම තලවකැලේ, ඩයගම. පාසල් ගියේ නුවර.පාසලේදි ඔබ කලාවට සම්බන්ධ වෙලා හිටියද?පාසල් යන කාලෙ මම මුල් තැන දුන්නෙ ඉගෙනීමට. ඊට අමතරව ක්‍රීඩා කටයුතුවලටත්, නර්තනයටත් මගෙ කාලයෙන් වැඩි කොටසක් යෙදෙව්වා. මට හොඳට භරත නැටුම් පුළුවන්. හැබැයි මම පාසල් යන කාලෙ රංගනය පැත්තට නම් යොමු වෙලා හිටියෙ නෑ.රංගන ශිල්පිනියක් වෙන්න ඔබ හීන මැව්වද?නැහැ. රංගනයට විශේෂ ආශාවක් මට තිබුණෙ නෑ. ඒත් මම පුංචි කාලෙ ටීවී එකේ යන ටෙලිනාට්‍ය නරඹන විට මගෙ අම්ම තාත්ත අහනව ඔයාට මේ වගේ රඟපාන්න පුළුවනි ද කියල. අම්මල කිව්ව ඒ වගේ කතා නිසා රංගනයට මගෙ පුංචි කැමැත්තක් තිබුණා. පාසල් යන කාලෙ මගෙ හීනය වුණේ නැටුම් ගුරුවරියක් වීමයි.යශෝධා පාර්වතී වුණු හැටි...?උසස් පෙළ විභාගයෙන් පසුව මම ශක්ති ටීවී ආයතනයේ නිවේදිකාවක් ලෙස වැඩ කළා. පසුව වසන්තම් නාලිකාවට සම්බන්ධ වුණා. දවසක් මට යාළුවෙක් කිව්ව “චිත්‍රපටයකට දෙමළ තරුණියක් සොයනව, ඒකට ඔයා යන්න” කියල. යාලුවගෙ කීමට මම ස්ක්‍රීන් ටෙස්ට් එකට ගියා. ඒක කළේ ‘මාතා’ චිත්‍රපටයේ කැමරා අධ්‍යක්ෂ මිල්ටන් කැම් මහතා.ඔහු විදේශිකයෙක්. ටෙස්ට් එකෙන් පසුව ඔවුන් මට කිව්වා තේරුණොත් දන්වල එවන්නම් කියල. එදා සවස මම ගෙදර යනවිට ඔවුන් මට නැවතත් කතා කළා. මාව නැවත බලන්න ඕන කියල කිව්වා. පහුවදා යන විට බූඩි සර් හිටිය. ‘මාතා’ චිත්‍රපටයේ පිටපත මගෙ අතට දීල ඒකෙ කොටසක් කරල පෙන්වන්න කිව්ව. මම ඒක කළා. එහිදී ඔවුන් මං ගැන පැහැදුණා. එහෙමයි යශෝධා පාර්වතී වුණේ.මාතා ඔබේ පළමු චිත්‍රපට රංගනයද?ඔව්.ඔබගේ රංගනයට මේ වනවිට ලැබී තිබෙන ප්‍රතිචාර?මහාචාර්ය ඇතුගල මහතා ඇතුළු චිත්‍රපටයට සම්බන්ධ ගොඩක් දෙනෙක් වගේම චිත්‍රපටය බලපු ගොඩක් දෙනෙක් මගෙ රංගනය ගැන සතුටින් කතා කළා.ඒ වගේම ඔවුන් මගෙ අඩුපාඩුත් පෙන්වල දුන්න. ඒ ගැන මට හරිම සතුටුයි.මේ ඔබේ පළමුවැනි රංගනය. රූපගත කිරීම්වලට ගියාම ඔබට ඇතිවුණේ මොනවගේ හැඟීමක්ද?මේක සාමාන්‍ය චිත්‍රපටයක් නෙමෙයි. යුද්ධය ඇසුරින් නිර්මාණය කළ එකක්. ඒ වගේම යුද්ධය අවසන් වෙලා ටික දවසකින් යුද්ධය තිබුණු ප්‍රදේශවලමයි මේ චිත්‍රපටය රූපගත කළේ.ඒ නිසා මම හරිම බයෙන් තමයි දර්ශනතලයට ගියේ. ඒ වගේම බෝම්බ පිපිරෙන, වෙඩි තියන දර්ශනවලට මම මුලින් ගොඩක් බයවුණා.රූපගත කිරීම් කළ ප්‍රදේශයේ වතුර ලයිට් දෙකම නෑ. බොහොම අමාරුවෙන් තමයි ඒ දවස් ගෙව්වෙ. හැබැයි දැන් මතක් වනවිට හරිම සතුටුයි.වෙඩි තියන්න ඔබ පුහුණුවක් ලැබුවද?රූපගත කිරීම්වලට යන්න ඉස්සරවෙලා ගනේමුල්ල කෑම්ප් එකේදි වෙඩි තැබීම ගැන මූලික පුහුණුවක් ලැබුණා. නමුත් දර්ශනතලයට ගියාම ඇත්තටම බෝම්බ පිපිරෙන වෙඩි තියන දර්ශනවලට මුහුණදෙන්න මට සිදුවුණා. ඒ වෙලාවෙ මම ගෙදර එන්න ඇඬුවා.රූපගත කිරීම්වලදි අනෙක් අයගෙන් ලැබුණු සහයෝගය?ඇත්තටම අධ්‍යක්ෂතුමා ඇතුළු සියලුම දෙනාගෙන් මට ලොකු සහයෝගයක් ලැබුණා. එහෙම නොවෙන්න මට මේ චරිතය මේ විදියට කරන්න ලැබෙන්නෙ නෑ.යශෝධා රාධක්‍රිෂ්ණන් පාර්වතී නම්..?පසුගිය කාලෙ තිබුණු යුද්දෙට පාර්වතීලා ගොඩක් දෙනෙක් බිලි වෙන්න ඇති. පාර්වතී හරිම ධෛර්යවන්ත ගැහැනියක්. එවැනි චරිතයක් රඟපාන්න ලැබීම වාසනාවක්.ඔබ සිංහල ටෙලිනාට්‍ය චිත්‍රපට නරඹනවාද?ඔව්. ඉඩ ලැබෙන හැම අවස්ථාවකම මම සිංහල චිත්‍රපට ටෙලි නාට්‍ය නරඹනවා.ඔබට හොඳින් සිංහල කතාකරන්න පුළුවන් නේද?ඉස්සර යන්තම්වත් මට සිංහල බෑ. ඒත් දැන් මගෙ අදහස් ප්‍රකාශ කරගන්න පුළුවන් මට්ටමින් සිංහල කතාකරන්න මට පුළුවනි.ඔබ කැමැතිම නළුවා සහ නිළිය..?කැමැතිම නළුවා කවුද කියල හරියටම කියන්න අමාරුයි. ඒත් කැමැතිම නිළිය තමයි ‘නෙහාරා’.ඔබේ පවුලේ තොරතුරු..?අම්ම, තාත්ත, මල්ලි, අයිය තමයි මට ඉන්නෙ. මම විවාහකයි. ඔහු ඉජාස්.ඔබ ඉක්මනින් විවාහ වුණේ ඇයි..?අපි පෙම්වතුන් ලෙස කලක් ඇසුරු කළා. ඉතින් දෙමව්පියන්ගෙ කැමැත්තෙන් විවාහ වුණා.කලා ක්‍ෂේත්‍රයේ ඔබට මොන වාගෙ බලාපොරොත්තු ද තියෙන්නෙ?මම කැමැතියි රූපවාහිනී නිවේදිකාවක් ලෙසත් රංගන ශිල්පිනියක් ලෙසත් ඉදිරියට යන්න. ඒත් මේ ක්ෂේත්‍ර දෙකේම එකවර ඉන්න තියෙන අවස්ථාව අඩුයි. කෙසේ හෝ හොඳ චරිත රඟපාමින් දක්ෂ නිළියක් ලෙස ඉදිරියට යාමයි මගේ අරමුණ.ගාමිණී සුසන්තඡායාරූපය – ප්‍රසාද් සමරතුංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av1201295</link>
    <topic>අපේ නළු නිළියන් පොත් කියවනවද? නැද්ද?</topic>
    <author>තුෂාරි වික්‍රමසිංහ</author>
    <content>අපේ නළු නිළියන් පොත් කියවනවද? නැද්ද?මේ රටේ කාර්යබහුල ජීවිත ගෙවන බොහෝ පිරිසක් සිටිනවා. ඒ අතර නළුනිළියන්ට හිමි වන්නේ ප්‍රධාන ස්ථානයක්. තමන් ගෙවන කාර්යබහුල ජීවිතය අතරතුර ලැබෙන විවේකයේ දී බොහෝ දෙනෙකු පොතපත ඇසුරු කරන්නත් ලියන්නත් දක්වන්නේ නොමඳ ආශාවක්. කලා ලොවේ පොතපත ඇසුරුකරන කිහිපදෙනෙකුම ඒ පිළිබඳ කතාබහ කරන්නට අප හා එක්වුණා.සබීතා පෙරේරාමම මේ දවස්වල වැඩි වශයෙන් කියවන්නේ බෞද්ධ පොතපත. නමුත් ඒ අතරතුර මම මේ දවස්වල සුනේත්‍රා රාජකරුණානායක ගේ ‘රිදී තිරංගනාවි’ නවකතාව කියවනවා. මම හිතන්නේ මේ පොත අපේ ජීවිතවලට සම්බන්ධයි කියලයි. මොකද සිනමා, රූපවාහිනී නළුනිළියන් ලෙස අපේ ඇතුළාන්තය මෙමඟින් විවරණය වෙනවා. අනෙක නිළියන්ගේ කතාවක් විදියට මෙය එක් අතෙකින් හඳුන්වන්න පුළුවන්. මම මේ කෘතිය කියවත් දී මගේ ජීවිතේ යම් යම් කඩඉම්, විවිධ සැමරුම් මට මැවී පෙනුණා.මම ඒවා දිගේ සැරිසැරුවා. අපේ නළුනිළියන් ගෙවන ජීවිතයේ සැබෑ තොරතුරු මෙහි අන්තර්ගතයි. චිත්ත රූප මැවෙන සුන්දර, යථාර්ථවාදී නවකතාවක් එය. ඒ වගේ ම මෙය කියවගෙන යන අතරතුරදී මට හිතුණා මෙය සිනමා නිර්මාණයකට, ටෙලි වෘත්තාන්තයකට නගන්න ඇත්නම් කියලත්. මොකද අපේ ජීවිතවලට ඉතාම සමීප නිසා.ඒ නිසා මම හරිම ආසාවෙන් මේ කෘතිය කියෙව්වා. නවකතා කියන්නේ, මම මගේ ජීවිතේ කියවන්න ආසම දෙයක්. මගේ ආසම ලේඛකයා ජයසේන ජයකොඩි. ඔහුගේ හැම නවකතාවක්ම පාහේ මම කියවලා රසවිඳලා ඒ කතාව තුළම ජීවත්වෙලා තියෙනවා. ඇත්තටම ඔහු මිය ගිය එක ගැන මම හුඟාක් කනගාටු වෙනවා.තෙසාරා ජයවර්ධනමම පොඩිකාලේ ඉඳලම පොත්පත් කියවන්න ආසයි. ඇත්තටම මම මේ ළඟදි මගේ කුලුදුල් නවකතාව රචනා කළා. ඒ නිසා පතපොත කියවීම මට නුහුරු දෙයක් නෙවෙයි. මම මේ දවස්වල කියවන්නේ ආචාර්ය පද්මා ජයන්ති ජයවර්ධන රචනා කළ නවතම නවකතාව.‘එයා එහෙ පුරවැසියෙක්’ මේ නවකතාව විදේශ රටක ඉගෙනුමට යන තරුණයකුගේ ජීවිතය වටා ගෙතෙන යොවුන් ප්‍රේමණීය නවකතාවක්. ඒත් ඒ තුළ යම් ගැඹුරු සමාජ ජීවිතය පිළිබඳවත්, මනෝමය ජීවිතය පිළිබඳවත් විවරණයක් සිදුවෙනවා.නිපුන් මෙන්ඩිස් හා තරුෂි, නිපුන් ගේ මව වටා ගෙතෙන කතාව විශ්වවිද්‍යාල ජීවිතය, නැන්දම්මා ලේලි ගැටුම් ආදී වශයෙන් සමාජයේ ඇතිවන විවිධ ගෘහ ආර්ථික ප්‍රශ්න සරලව මේ ඔස්සේ ඉදිරිපත් වෙනවා.ඇත්තටම මම ගොඩාක් වෙලාවට ඉතිහාසගත කතා, මාර්ටින් වික්‍රමසිංහ, කේ. ජයතිලක, ටී.බී. ඉලංගරත්න වැනි වියතුන්ගේ කෘති කියවන්නට ඉතාම කැමැතියි.රොෂාන් රණවනකව්ද කිව්වේ මම නවකතා කියවනවා කියලා. බොරුනේ කියලා තියෙන්නේ. හුඟ කාලෙකින් නවකතාවක් කියවන්න අවස්ථාවක් ලැබුණේ නැහැ.කාර්යබහුල හින්දම ඒ වෙනුවෙන් කාලය කැප කරන්න වෙලාවක් නොතිබුණු තරම්. දැන් හුඟ කාලෙකින් නවකතාවක් කියෙව්වේ නැහැ.නිලන්ති ඩයස්මම ඇත්තටම වැඩිය කියවන්න කැමැති කෙනෙක් නෙවෙයි. පොත් කියවන්න හුඟක් කම්මැලියි.මගේ මහත්තය වුණත් මට හැමවිටම කියන්නෙ පොත්පත් කියවන්න පුරුදු වෙන්න කියලා.එයා නිතරම කියනවා රටේ තොටේ වෙන තොරතුරු පත්තර, පොත් කියවන්න කියලා.මාව කොච්චර ඒ විදිහට උනන්දු කළත් මම පොත් කියවන්න එතරම් ආස නැහැ. මම හුඟක් වෙලාවට දෙස්, විදෙස් චිත්‍රපට නරඹනවා.එය තමයි මගේ විනෝදාංශය. මම මගේ ගැන ලියවුණු ආර්ටිකල් එකක්වත් කියවන්න ආස නැහැ. හුඟාක් වෙලාවට ඒවා කියවන්නේ මගේ මහත්තයා. නවකතා කියවන්න ඇත්තටම ආසා නැහැ.බිමල් ජයකොඩිපහුගිය දවස්වල නම් මට පොතක් කියවන්න තියා අතින් අල්ලන්නවත් වෙලාවක් ලැබුණෙ නැහැ. විදේශ සංචාරවලට සහභාගි වුණා.නත්තල් උත්සවවලට සහභාගි වුණා. නමුත් මට ඉඩ ලැබෙන හැම වෙලාවකදීම මම පොත් කියවනවා.පසුගිය වසරේ ස්වර්ණ පුස්තක සම්මාන දිනූ ‘චුම්බන කන්ද’, ‘කවිකඳුර’ නවකතා මම කියෙව්වේ හරිම ආසාවෙන්.විශේෂයෙන් ම ‘චුම්බන කන්ද’ නවකතාව චිත්ත රූප මවමින් කියවන්නට මට පුළුවන් වුණා. මම ඒ කතාවට හුඟාක් කැමැතියි.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av1201296</link>
    <topic>සිනා කතා</topic>
    <author/>
    <content>සිනා කතානාට්‍ය බස් රථයෙන් බැස ගත් ග්‍රැන්විල් තම කණ්ඩායමේ සගයන් සමඟ හෝටලයට ගොඩ වුණේ තේ බීමට ය. තේ ගෙනෙන තෙක් බලා සිටි ග්‍රැන්විල් හදිසියේ ම තමා සමීපයේ තිබූ වීදුරු ෂෝ කේසයක ගල් බනිස් වගයක් තබා තිබෙනු දුටුවේය.හෝටලය සිසාරා තියුණු බැල්මක් හෙළූ හෙතෙම, තමා වෙත කිසිවකුගේ අවධානය යොමු වී නොමැති බැව් දැන හෙමිහිට ෂෝ කේසය හැර ගල් බනිසක් වෙත අත දිගු කළේය. හෝටලයේ මුදලාලි කැෂියර් කවුන්ටරයේ සිට තමා දෙස බලා සිටින බව හදිසියේ ම ඇස ගැසුණු ග්‍රැන්විල් වහා අත අහකට ගත්තේ ය. මුදලාලි සිනාසී ග්‍රැන්විල් දෙස බලා මෙසේ කීවේය.’මහත්තයා කමක් නෑ කන්ඩ... කන්ඩ. ඕවා කොහොමත් හෙට උදේට විසි කරනවා.’එක පවුලේ සහෝදරයන් වූ පෙරේරලා සිවු දෙනෙක් කුඩා පරිමාණයෙන් ඇරඹූ ව්‍යාපාරය ඉතා ඉක්මනින් වැඩි දියුණු වී දිවයින පුරා ව්‍යාප්ත විය.දිනක් එම ව්‍යාපාරයේ ප්‍රධාන කාර්යාලයට දුරකතන ඇමතුමක් ලැබුණේ ය.හලෝ මට කරුණාකරල මිස්ටර් පෙරේරාට කතා කරන්ඩ පුළුවන් ද?’පෙරේරා මහත්තයා සීට් එකේ නැහැනෙ..’ පිළිතුරු ලැබුණි.’එහෙම නං දෙවැනි පෙරේරා මහත්තයා...’’එයා අපේ ප්‍රාදේශීය කාර්යාලයට ගිහින් නෙ.’’හරි.. එහෙනං තුන්වැනි පෙරේරා මහත්තයා ඉන්නවද?’’එයා අද නිවාඩු නෙ.’’හා.. එහෙම නං හතරවැනි පෙරේරා මහත්තයට කතා කරමු?’’එයා තමයි මේ කතා කරන්නෙ.’ පිළිතුරෙන් කියැවුණේය.බැංකුවේ කවුන්ටරය වෙත පැමිණ චෙක්පතක් සමඟ තම හැඳුනුම්පත තමා වෙත දිගු කළ තැනැත්තා ගේ හැඳුනුම්පත පිරික්සූ බැංකු නිලධාරියා තමා අබියස සිටි පුද්ගලයා දෙස විමසුම් බැල්මක් හෙළා මෙසේ කීය.මිස්ටර්, මේ අයිඩෙන්ටි කාඩ් එකේ ඔයාගෙ නම වැරදියි නේද? මේකේ තියෙන්නෙ ගොන්සේකා පෙරේරා’ කියලානෙ.’’ඒක තමයි මහත්තයා. මගෙ හරි නම ගොන්සේකා සිල්වා.’ කවුන්ටරය අසල සිටි තැනැත්තා විරිත්තමින් කීවේය.වසන්ත, මහානාම සමඟ හෝටලයකට ගොඩවුණේ නාට්‍යයක වේශ නිරූපණ රාජකාරිය නිමකොට ආපසු නිවෙස් බලා යද්දීය.’අපිට හපන්ඩ මොනවා හරි ගේනවද?’ වසන්ත වේටර්වරයෙකුට කීවේය.වේටර් ආපසු ආවේ විවිධ හැඩයේ රොටී වර්ග පිරවූ භාජනයක් රැගෙන ය.’මේ රොටිවල මස් මාළු තියෙන්නෙ මොන ඒවගෙද?’ වසන්ත වේටර්ගෙන් විමසුවේ තම සඟයා වූ මහානාම මස් මාළු නුබුදින්නකු වූ බැවිනි.’කන්ඩ කන්ඩ සර්, බය නැතුව ඕන එකක් කන්ඩ. මස් රොටි, මාළු රොටි කිව්වට ඔය ඔක්කොම රොටිවල තියෙන්නෙ අල.. අල!’ වේටර් සිනාසී කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av1201297</link>
    <topic>නායක හාමුදුරුවෝ කියලා හිතාගෙන නඩයක් ඇවිත් මට වැන්දා</topic>
    <author>තුෂාරි වික්‍රමසිංහ</author>
    <content>නායක හාමුදුරුවෝ කියලා හිතාගෙන නඩයක් ඇවිත් මට වැන්දාකපිල සිගේරාකපිල සිගේරා සිනමාව, වේදිකාව, ටෙලි නාට්‍ය යන මාධ්‍ය ත්‍රිත්වයේම එක සේ දස්කම් පාන චරිතාංග නළුවෙකි. ‘සීත රැ’, ‘බඹසර බිසව්’, ‘සුරනිමල’, ‘සුසීමා’, ‘විජය කුවේණි’ ඔහු ප්‍රධාන චරිත රඟපෑ චිත්‍රපට කිහිපයකි.ඔබ මේ දිනවල නිරතව සිටින කලා කටයුතු මොනවා ද?මේ දවස්වල මම අලුත්ම චිත්‍රපටයක රූපගත කිරීම්වලට සහභාගි වෙනවා. එය වී. සිවගුරුනාදන් ගේ අධ්‍යක්ෂණයක්. ඒත් සමඟම සුදේශ් වසන්ත පීරිස් ගේ ‘ජීවිතය ලස්සනයි-කසාද බැන්දොත්’ චිත්‍රපටයටත් එක් වෙනවා. අලුත් ටෙලි නාට්‍ය දෙකකටත් සම්බන්ධ වෙලා සිටිනවා.ඔබ බොහෝ විට අපට දකින්නට ලැබෙන්නේ සටන් නළුවෙක් විදිහට. මේ චිත්‍රපටවලටත් ඔබ දායක වුණේ සටන් නළුවෙක් ලෙසට ද?මේ චිත්‍රපටවලදී ඇත්තටම විවිධත්වයෙන් යුතු චරිත කිහිපයකට තමයි මම දායක වෙන්නේ. මම රඟන එක් චරිතයක් පොලිස් නිලධාරියකුගේ. අනෙක සුපුරුදු දුෂ්ට චරිතය. ඒ වුණාට ඇත්තටම සටන්කාමි චරිත රඟපාන්ටත්, දුෂ්ට චරිත රඟපාන්නටත් මම හුඟාක්ම ආසයි.ඒ කියන්නේ, ඔබේ සැබෑ ජීවිතයේදීත් මේ නපුරු, දුෂ්ට බව තිබෙනවා කියන එක ද?අපෝ නැහැ, සැබෑ ජීවිතයේ දී මම බොහෝ නිවුණු මනුෂ්‍යයෙක්. මම මගේ කලා දිවියේ ඇරැඹුමේ සිටම බොහෝ වෙලාවට දායක වුණේ සටන් පිරි දුෂ්ට චරිතවලට. ඒ නිසා අදටත් මම එවැනි චරිත රඟපාන්න කැමැතියි.ඔබේ කලා දිවියේ ඇරැඹුමට දැන් දශක තුනකට ආසන්නයි...මම කලා ක්ෂේත්‍රයට පිවිසුණේ 1980 දී. මේ දශක තුනේදීම මට නළුවෙක් විදිහට කලා ක්ෂේත්‍රයේ මටම වෙන්වූ අනන්‍යතාවක් සහිතව රැඳී ඉන්න හැකි වුණා. මං ඒ ගැන හුඟාක් තෘප්තිමත්.ඔබට සිනමා ක්ෂේත්‍රයේ දොරගුළු විවර වන්නේ පත්තර මහ ගෙදරින්... එහෙම නේද?ඔබ හරි. ‘සරසවිය’ පුවත්පතේ තිබුණා නළු නිළි බැංකුවක්. මගේ තාත්ත ඒ කාලේ රැකියාව කළේ වරාය අධිකාරියේ. තාත්තා තමයි ‘සරසවිය’ පත්තරේ ගෙනත් දුන්නේ. අරුක්ගොඩගේ චිත්‍රපටයකට අලුත් නළුවන් හොයනවා කියලා එහි සඳහන්ව තිබුණා. ඉන් පස්සේ මම එයට අයැදුම් කළා. මම එතැනින් සිනමාවට සම්බන්ධ වුණා. මම කියපු මේ කතාව, මම හැමදාමත් ගෞරවයෙන් සිහිපත් කරන දෙයක්.මේ වන විට ඔබ සැලකිය යුතු නිර්මාණ ගණනකටම රංගනයෙන් දායක වී තිබෙනවා.ඔව්, චිත්‍රපටම 39 කට වැඩි ප්‍රමාණයක්. ටෙලි නාට්‍ය 40 කට පමණ මම දායක වුණා. වේදිකාවේ නාට්‍ය 12 ක් පමණ රඟ දක්වා තිබෙනවා.‘නිසල දිය සසල විය’ ටෙලි නාට්‍යය ඔබට විශේෂිතයි...මේ ටෙලි නාට්‍යයේ ‘සුමේධ’ හාමුදුරුවන්ගේ චරිතය තමයි මම රඟපෑවේ. තරමක් විප්ලවවාදී චරිතයක්. අපි කළුතර ප්‍රදේශයේ රූගත කිරීම් කළේ. කළුතර කන්දෙ විහාරයේ අපි හිටියේ. ඉතින් මම සිවුර එහෙම දාගෙන රූගත කිරීම්වලට සූදානම් වෙලා ඉන්න කොට නඩයක් ඇවිත් මට වඳින්න පටන් ගත්තා. අපේ සෙට් එකේ හිටපු කවුරුහරි විහිළුවට නායක හාමුදුරුවො කියල මාව පෙන්නලා. මට ඒ අය වඳිනවා. ඒ අතර මගේ මවගේ වයසේ කාන්තාවකුත් මට වැන්දා. මට එය දරාගන්න බැරි දෙයක් වුණා. මගේ ජීවිතයේ රූගත කිරීමකදී සිදුවුණු සුවිශේෂ සිදුවීමක් විදිහටයි මම මෙය දකින්නේ. ඒ නිසා මේ ටෙලි නාට්‍යය මට සුවිශේෂියි.පසුගිය දිනවල වැඩි වශයෙන් ඔබ ටෙලි නාට්‍ය හා චිත්‍රපට හරහා අප නෙතු ගැටුණා. ඒ අවස්ථා ගැන මොකද හිතන්නෙ?‘ඇත්කඳ ලිහිණි’ ටෙලි නාට්‍යයේ ප්‍රධාන චරිතයකට දායක වුණා. එයටත් හුඟාක් ප්‍රතිචාර ලැබුණා. ‘විජය කුවේණි’ චිත්‍රපටයේත් හොඳ චරිතයක් රඟදක්වන්න ලැබුණා. එහි ‘මහා රක්ෂයා’ කියන චරිතය තමයි මම රඟපෑවේ.ඔබ කලා ක්ෂේත්‍රය තුළ ගරු කරන චරිතත් ඇති?ඔව්. විජය කුමාරතුංග කියන සුන්දර රංගන ශිල්පියා, මානව හිතවාදියා කවදාවත් අමතක කරන්න බැහැ. විජේ අයියා වගේ මිනිසෙක් කවදාවත් ආයේ සිනමා ලොවේ බිහිවෙන්නෙ නැහැ. නළු නිළියෝ කොපමණ බිහි වුණත් විජේ අයියා වගේ ගතිගුණ තියෙන හොඳ මහත්මයෙක් අපිට කවදාවත් මුණ ගැහෙන්නෙ නැහැ.තුෂාරි වික්‍රමසිංහඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012918</link>
    <topic>සුබ ගමන් දර්ශිකා</topic>
    <author>ඉනෝකා පෙරේරා බණ්ඩාර</author>
    <content>සුබ ගමන් දර්ශිකාගෙවුණු අවුරුදු පහමාරම දර්ශිකා (දර්ශිකා දිසානායක) ගේ ජීවිතේ ගලා ගියේ ‘මුල් පිටුව‘ එක්ක.ඒ මුළු කාලයෙම ඈ හිටියෙ අපේම කෙනෙක් වෙලා.පත්තර ගොඩකුත් අරන් හැමදාම අපේ ගෙවල්වලට ගොඩවදින ජ්‍යෙෂ්ඨ මාධ්‍යවේදි බන්දුල පද්මකුමාර මහතා එක්ක ඈත් හිටියා.ඔහුටම අනන්‍ය වූ විලාසය... ඇගේ සොඳුරු සිනහව, වැඩසටහනට ලැබුණු සහාය... මේ ඔක්කොම එකතු වෙච්චි ‘මුල් පිටුව‘ තුළ තිබුණෙ අපූර්වත්වයක්. ගැම්මක්. ඇත්තටම කිව්වොත් තාරුණ්‍යයක්.දර්ශිකාගෙ සමුගැනීම තරමක දුකක් සේ දැනෙන්නෙත් ඒ නිසා වෙන්න ඕනෙ.කොහොම වුණත් ඈ ගියේ යා යුතුව තිබු ගමනක්.මුණ ගැහිලා කතා කරන්න තිබුණ නම් කොයිතරම් අපූරු ද...ඒත් අද ඈ මවුබිමෙන් බැහැර වන දවස. දර්ශිකා දුරකථනයෙන් සම්බන්ධ කරගත්තෙ ඒ නිසා.ගෙවුණු ඉරිදා, ඈ සහභාගිවූ අන්තිම ‘මුල් පිටුව’.“මං අද රෑ යනවා. අද මේ යන දවසෙ පවා මුල් පිටුවට සහභාගි වුණේ ඊට මගේ තිබුණු බැඳීම නිසා. ඇත්තටම ගෙවිච්ච අවුරුදු පහමාරම මගේ ජීවිතය වෙලා තිබුණෙ ‘මුල් පිටුව’. වැඩසටහන් වාර 2000 කට ආසන්න ප්‍රමාණයක් කරපු ඒ මුළු කාලය පුරාම මට පේ‍්‍රක්ෂක ආදරය - ගෞරව නොඅඩුව ලැබුණා. අවසාන දවසෙත් ඊට සහභාගිවීම යුතුකමක් කියලයි මට දැනුණේ...”හුඟක් බැඳීම් ඇතිවෙන්නෙ අහම්බයක් විදියට. ඒවා ශක්තිමත් වෙන්නෙ කාලෙත් එක්ක.දර්ශිකාටත් එහෙමයි.“මං නිවේදිකාවක් වෙන්න හීනෙකින්වත් නොහිතපු කෙනෙක්. බන්දුල සර් මං හඳුනා ගත්තෙ අහම්බයකින්. මගේ මිතුරියක මාර්ගයෙන්. අපි සර් මුණ ගැහුණෙ අධ්‍යාපනික කටයුත්තක් සඳහා. ඒ වන විට මං හිටියෙ විද්‍යාවේදී උපාධිය හදාරමින්.පුවත්පත් ගැන හෝ දේශපාලනය ගැන හෝ කිසිදු උනන්දුවක් නොතිබූ මං, ‘මුල් පිටුවට’ සම්බන්ධ වුණේ බන්දුල සර් නිසා. රටම හඳුනන නිවේදිකාවක් විදියට අද මං ලබන මේ සතුටෙ ගෞරවය හිමිවිය යුතු එතුමාටයි...”ජ්‍යෙෂ්ඨ මාධ්‍යවේදි බන්දුල පද්මකුමාර මහතාට සහාය වන දර්ශිකාහුඟ දෙනෙකුට අමතක වන මුල, දර්ශිකාට නම් සදාතනික මතකයක්.ජ්‍යෙෂ්ඨයකු ඇසුරේ ලැබූ දැනුම, අත්දැකීම් දිනෙන් දිනම සිය මාධ්‍ය ජීවිතය ඔසවා තැබු, පෝෂණය වූ කාරණා කියලයි ඈ කියන්නෙ.“මාධ්‍ය ආයතනයක වැඩ කරන්න ලැබීමම ජීවිතයට මහ විශාල අත්දැකීමක්. ඒ වගේම ක්ෂේත්‍රයේ ප්‍රවීණයකු සමඟ විශාල කාලයක් වැඩ කිරීමට ලැබීමත් ජයග්‍රහණයක්. ඒ අතින් මං හුඟක් වාසනාවන්තයි.මං ඉගෙන ගත්තෙ සිරිමාවෝ බණ්ඩාරනායක විදුහලේ. ඒ කාලෙ මගේ පි‍්‍රයතම විෂය නැටුම්. කථික තරගවලට සහභාගි වෙලා තිබුණු අත්දැකීම නිසාදෝ නිවේදන කටයුතු මට එතරම් අපහසු වුණේ නැහැ. ආධුනිකයෙක් විදියට ‘මුල් පිටුවට’ ආපු මං අද ඉන් සමුගන්නෙ හුඟක් දේ ඉගෙන ගත්තා ය කියන සතුටත් එක්ක...”ජීවිතේ හැටි එහෙම තමයි. දෛවය අපිට එක දොරක් වහන්නෙ තවත් දොරක් ඇර දීලා.අහිමි වීම්... සමුගැනීම් සදාකාලික නොවන්නෙත් බොහෝ දේ ඇරැඹෙන්නෙ ඒ දුක්බර අත්දැකීම් මැදින්ම වන නිසා.ඒ හින්දම, මවු බිමෙන් - මුල් පිටුවෙන් සමුගැනීම අසීරුවෙන් වුණත් දරාගන්න දර්ශිකාටත් පුළුවන්.“පහුගිය කාලෙ මං මගේ බී. එස්. සී. සම්පූර්ණ කළා. එම්. බී. ඒ. උපාධියත් ලබා ගත්තා. කොළඹ ජාත්‍යන්තර අධ්‍යාපන ආයතන දෙකක කථිකාචාර්යවරියක් ලෙසත් අවුරුදු එකහමාරක් මං වැඩ කළා. දැන් මගේ සිහිනය ආචාර්ය උපාධිය ලබා ගැනීම. මං ඕස්ට්‍රේලියාවේ පදිංචියට ඉල්ලුම් කළේ අධ්‍යාපන කටයුතුවලට පහසු නිසා. මේ හැබෑ වුණේ හුඟ කලක් මං ප්‍රාර්ථනා කරපු ඒ හීනය...”ඒ හීනෙත් එක්ක දර්ශිකා දැන් ඕස්ට්‍රේලියාවේ. අම්මත් නැගණියත් ඇගේ පුංචි ලෝකෙ දුකත් සැපත් බෙදාගෙන ඉන්න සාමාජිකයො.“මගේ තාත්තා නැතිවුණේ මීට අවුරුදු පහළොවකට උඩදී. කොටි ත්‍රස්තවාදීන්ගෙ ප්‍රහාරයකින්. එදා පටන් මේ තැනට අපිව ගේන්න අම්මා හුඟක් කැප වුණා...”දූලගෙ ජීවිතේ ඒ දියුණුව දකින්න තාත්තා අද නැති වුණත් කොහේ හරි ඉඳන් ඒ දිහා බලා ඉන්නව ඇති.තාත්තෙකුගෙ ආදරේට මොනව අලගු තියන්න ද... ඒ ආදරේ බර මහ මේරුවටත් වැඩි මිසක් අඩු නැති එකක්. වයසට ගියත් තාත්තා දරුවන්ගෙ හිත්වල වැඩ ඉන්නෙ උදේ හවා වැඳිය පිඳිය හැකි පිළිමයක් තරම් භක්තියකින් කියලයි මට නම් හිතෙන්නෙ.කොහොම වුණත් ජීවිතේට මේ තරම් කලඑළියක් ගෙනා ‘මුල් පිටුව’, උදෑසනම රට ජාතිය අවදි කරන රූපවාහිනි වැඩසටහන ලෙසයි දර්ශිකා දකින්නෙ.“හුදු සිරස්තල ඉදිරිපත් කරන වැඩසටහනකින් ඔබ්බට ගොස්, සරලව - ගැඹුරක් ගෙනෙන වැඩසටහනක් විදියට මං ‘මුල් පිටුවට’ හැමදාමත් ගරු කරනවා. ඡායාරූප, කාටුන්, දේශපාලනික, කලා, සංස්කෘතික මෙන්ම සමාජ සංවාද කෙරෙහි ජන විඥානය අවදි කිරීම මොන තරම් සරලව - අපිට දැනෙන විදියට ‘මුල් පිටුවෙන්’ ගෙන එනවද කියන එක මේ රටේ ජනතාව දැන් වටහාගෙන. ඒකයි මේ තරමට වැඩසටහන ඔවුන්ට සමීප...”ජ්‍යෙෂ්ඨයකුගේ ප්‍රවීණත්වය ‘මුල් පිටුවට’ බරක් ගෙනාවත් සහාය නිවේදිකාවට ඒ තුළ විසල් කාර්ය භාරයක් නැති බව කලෙක ආ චෝදනාවක්. ඒත් දර්ශිකා ඒ ගැන හිතන්නෙ වෙනස් විදියකට.“පිටින් බලන කෙනකුට, සරල ව එහෙම හිතුණත් සහාය නිවේදිකාවටත් ඒ තුළ විශාල වගකීමක් තියෙනවා.එය හුදු මේසය සරසන මල් පෝච්චියක් වගේ පෙනී හිටීමක් පමණක් නෙවෙයි. වැඩසටහනේ තිබෙන සමාජීය වටිනාකම සහ ජ්‍යෙෂ්ඨ මාධ්‍යවේදියකුට සහාය වීමම අති විශාල වගකීමෙන් කළ යුතු රාජකාරියක්.මං ඒ වගකීම ඉටු කළා ය කියන සතුට මට තියෙනවා.”ඉදින් ඈ, නොරටක අලුත් ජීවිතයට හුරු වෙමින් හිඳින්නෙ මේ සියලු මතක එක්ක.හැමදාමත් උදේ මුල් පිටුවෙන් තබා ගිය ඇගේ මතකය අප තුළත් හැමදාම තියේවි.පාඨක ඔබට දර්ශිකා හා සම්බන්ධ වන්නට කැමැති නම් ඇගේ විද්යුත් ලිපිනයයි මේ.Darshi - ddd @ yahoo.comඉනෝකා පෙරේරා බණ්ඩාරඡායාරූප - ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av1201298</link>
    <topic>පුවත්</topic>
    <author/>
    <content>පුවත්අටවැනි රයිගම් ටෙලි සම්මාන උළෙල මැයි මස 11 වැනි දා කොළඹ වෝටර්ස් එජ් හිදි පැවැත්වීමට නියමිතය.වසරේ විශිෂ්ටතම නළුවා, නිළිය යන ප්‍රධාන සම්මාන ඇතුළුව, ජූරියේ විශේෂ හා ජූරියේ කුසලතා, රූපවාහිනි මාධ්‍ය විශිෂ්ටතා, ජනපි‍්‍රය, ප්‍රණාම යන වර්ගීකරණය යටතේ මෙවරද සම්මාන පිදෙනු ඇත.මේ සඳහා අයදුම්පත් හා නිර්මාණ බාර ගැනීම මේ මස 31 වැනි දින අවසන් වන අතර රයිගම් ටෙලීස් ලේකම් කාර්යාලය, 23, වාලුකාරාම පාර, කොළඹ 03 ලිපිනයෙන් වැඩිදුර විස්තර ලබා ගත හැකිය.කොටස් 100 කින් සමන්විත “බිඳුණු සිත්” ටෙලි වෘත්තාන්තයේ මුහුරත් උළෙල පසුගියදා පැවැත්විණි.KT ටෙලි ක්‍රියේෂන් ආයතනය වෙනුවෙන් කෙනත් මෙන්ඩිස් නිෂ්පාදනය කරන “බිඳුණු සිත්” ටෙලි වෘත්තාන්තයේ අධ්‍යක්‍ෂණය අජිත් ප්‍රසන්න ජයවර්ධනගෙනි.ද සොයිසා කාන්තා රෝහලේ හෙද කාර්යාභිවර්ධන සංගමයට ආධාර පිණිස ශි‍්‍රයන්ත මෙන්ඩිස්ගේ “ගැබ්බර මිනිසා” නාට්‍යයේ විශේෂ දර්ශනයක් පෙබරවාරි මස 5 වන ඉරිදා පස්වරු 3.30 ට සහ 6.30 ට මරදාන ටවර් රඟහලේදී වේදිකාගත වීමට නියමිතය.දියවැඩියා රෝගයට ගොදුරුවූවන් දැනුවත් කිරීමේ සහ දියවැඩියාව පාලනය කිරීමේ යෝග ප්‍රතිකාර ඇතුළත් වැඩමුළුවක් පෙබරවාරි මස දෙවැනිදා බ්‍රහස්පතින්දා පෙරවරු 9.00 සිට පස්වරු 12.30 දක්වා බත්තරමුල්ල ජයන්තිපුර බෞද්ධ මන්දිරයේදී (Y.M.B. ශාලාව) නොමිලේ පැවැත්වේ.යෝග්‍ය ආහාර හඳුන්වාදීම, රෝගයෙන් මිදීම සඳහා සුදුසු යෝග ව්‍යායාම ප්‍රතිකාර පුහුණු කිරීම, රෝගීන් සඳහා සුදුසු ඇවතුම් පැවතුම් පිළිබඳව දැනුවත් කිරීම මෙම වැඩමුළුවේදී සිදුවේ. ප්‍රවීණ යෝග උපදේශක මනෝ චිකිත්සක චාමින් වර්ණකුල විසින් මෙහෙයවන මෙම වැඩමුළුව පිළිබඳ විස්තර 0777-265240 හෝ 0719-090845 දුරකථන අංකවලින් ලබාගත හැකිය.බන්දුල විතානගේ ගේ නවතම නාට්‍ය නිර්මාණය “රෝමය ගිනි ගනී – 02” අද (29) සවස 3.30 ට සහ 6.30 ට බත්තරමුල්ල ජනකලා කේන්ද්‍රයේදී වේදිකාගත වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av1201299</link>
    <topic>ඉඩෝරයට පොද වැස්සක්</topic>
    <author>ඉඳුනිල් වීරරත්න</author>
    <content>ඉඩෝරයට පොද වැස්සක්පසුගිය වසරේ ලෝක කුසලාන තරගාවලියේ අවසන් මහා තරගයෙන් පසු වියළී ඉරි තැලී ගිය ශ්‍රී ලංකා ක්‍රිකට් කෙතට බලපෑ ඉඩෝරය නිමා කරමින් පසුගිය සතියේ සිහින් පොද වැස්සක් වැටුණේ ක්‍රිකට්වලට ආදරය කරන ශ්‍රී ලාංකේය ක්‍රිකට් ලෝලීන්ගේ සිත්වලට සැනසිල්ලක් ගෙන දෙමින්.ලෝක කුසලාන අවසන් තරගයේදී ඉන්දියාවට පරාජය වුණු ඒ අමිහිරි සිදුවීමෙන් පස්සෙ කුමාර් සංගක්කාර නායකත්වයෙන් ඉල්ලා අස්වුණේ කිසි කෙනෙක් බලාපොරොත්තු නොවුණු විදිහට. දුලිප් මෙන්ඩිස් ගේ සභාපතිත්වයෙන් යුතු තේරීම් කමිටුව උභතෝකෝටික ප්‍රශ්නයකට මැදි වී අවසානයේ තිලකරත්න ඩිල්ෂාන් නායකයා ලෙස පත් කළා. ඩිල්ෂාන් ගේ නායකත්වය පිළිබඳව යම් යම් මතවාද තිබුණත් රට වෙනුවෙන් ඒ වගකීම බාර ගැනීම ගැන ඩිල්ෂාන්ට ජාතියේ ගෞරවය හිමි වනවා. ඩිල්ෂාන් ලොව සිටින දක්ෂතම පිතිකරුවෙක් විතරක් නොවෙයි අවස්ථානුකූලව ප්‍රතිවාදී පිතිකරුවන් මෙල්ල කර ගනිමින් කඩුලු දවාගත හැකි පන්දු යවන්නෙක්.එහෙත් ඩිල්ෂාන් නායකත්වය දෙමින් එංගලන්තය, පාකිස්තානය, ඕස්ට්‍රේලියාව සහ දකුණු අපි‍්‍රකාව යන රටවල කළ සංචාරවලදී ටෙස්ට් සහ එක්දින තරගාවලි එකක් හෝ ජයගන්නට ශ්‍රී ලංකා කණ්ඩායමට හැකි වුණේ නෑ.මෙහිදී ශ්‍රී ලංකා කණ්ඩායම මුහුණ දුන් ටෙස්ට් තරග ගණන 11 ක්. ඉන් තරග 5 ක් පරාජය වූ අතර ජය පරාජයෙන් තොරව විසඳුම් 5 ක් ලබා ගනිමින් ජයගන්නට සමත් වුණේ එක් තරගයක් පමණයි.ශ්‍රී ලංකා කණ්ඩායම මුහුණ දුන් එක්දින තරග සංඛ්‍යාව 21 ක්. මෙයින් ජයගන්නට සමත් වුණේ තරග 8 ක් පමණයි.දිගින් දිගටම පරාජය වුණු අපේ කණ්ඩායමට පුංචි හෝ සැනසිල්ලක් ලබා දුන් ටෙස්ට් ජයග්‍රහණය සහ එක්දින ජයග්‍රහණ ලැබුණේ පසුගියදා නිමාවුණ දකුණු අපි‍්‍රකානු සංචාරයේදී.ටෙස්ට් තරගාවලිය අවසන් වී එක්දින තරගාවලිය ආරම්භ වීමට පෙර ශ්‍රී ලංකා කණ්ඩායම හිටියේ හොඳ මානසිකත්වයකින්. ඔවුන්ට අවශ්‍ය වුණේ ටෙස්ට් තරගාවලිය පරාජයේ අපකීර්තිය එක්දින තරගාවලියෙන් මකා ගන්න.එහෙත් පළමු තරගයේදී දකුණු අපි‍්‍රකාව ලබාගත් ලකුණු 301 හඹා ගිය ශ්‍රී ලංකා කණ්ඩායමේ කඩුලු සියල්ලම ලකුණු 43 කට දැවී ගියේ කිසිවෙකුත් බලාපොරොත්තු නොවුණු විදිහට.මේ තරගයේ දකුණු අපි‍්‍රකාව වෙනුවෙන් ලොව විශිෂ්ටම එක්දින පිතිකරුවා වූ හෂිම් අම්ලා ලකුණු 112 ක් ලැබීය. එහෙත් ලකුණු 5 සීමාව පසු කරන්නට පළපුරුදු ප්‍රවීණ කිසිදු ශ්‍රී ලංකා පිතිකරුවකුට හැකි වුණේ නැහැ. නවක ක්‍රීඩකයකු වූ කෝසල කුලසේකර පන්දු 46 කදී ලකුණු 19 ක් ද නුවන් කුලසේකර පන්දු 11 කදී ලකුණු 6 ක් ලබා ගත්හ. තරංග, ඩිල්ෂාන්, මැතිව්ස් සහ දිල්හාර ලකුණු නොලබාම දැවී ගිය අතර, සංගා 4 යි, චන්දිමාල් 4 යි, මහේල 2 ලෙස ගනිමින් ලකුණු 258 ක වාර්තාගත පරාජයක් සටහන් කළා.එක්දින තරග ඉතිහාසයේ මෙතෙක් ශ්‍රී ලංකාව දැවී ගිය අඩුම ලකුණු ගණන 43 වන අතර අඩුම ලකුණු ගණනකට දැවී යමින් සිම්බාබ්වේ (ලකුණු 35) තබා තිබු වාර්තාව බිඳ නොහෙළීමත් සතුටට කරුණක්.කෙසේ වෙතත් දෙවැනි තරගයේදී දිනේෂ් චන්දිමාල් පන්දු 115 කදි ලකුණු 92 ක් ලබා ගත්ත ද කඩුලු 5 ක පරාජයක් ශ්‍රී ලංකාවට අත්වුණා. තරගාවලියේ ජය තීරණය කළ 3 වැනි තරගයේදී ශ්‍රී ලංකා කණ්ඩායම මුලින්ම පන්දුවට පහර දෙමින් කඩුලු 8 කට ලකුණු 266 ක ඉලක්කයක් දකුණු අපි‍්‍රකාවට ලබාදුන් අතර, දකුණු අපි‍්‍රකාව පන්දුවාර 34 කදී කඩුලු 5 කට ලකුණු 179 ක් ලබාගත්තා. මේ තරගයේදී ශ්‍රී ලංකා පන්දු යවන්නන් හොඳින් ක්‍රියාත්මක වෙමින් ද. අපි‍්‍රකානුවන් පරාජයේ මාවතට ඇද දැමු නමුත් වර්ෂාව හේතුවෙන් ඩක්වර්ත් ලුවිස් ක්‍රමයට දකුණු අපි‍්‍රකාවට ජය හිමි වුණා.මෙයින් පසු ලොව එක්දින ශ්‍රේණිගත කිරීමේ තෙවැනි ස්ථානයේ සිටි දකුණු අපි‍්‍රකාව දෙවැනි තැනට උසස් වුණු අතර සිව්වැනි ස්ථානයේ සිටි ශ්‍රී ලංකාව 5 වැනි ස්ථානය තෙක් පසුබැස්සා.පාළුවෙන් කාන්සියෙන් බලාපොරොත්තු විරහිතව රූපවාහිනී තිරය මත තරග නැරඹු ශ්‍රී ලාංකේය ක්‍රිකට් ලෝලීන්ට ‘ඉඩෝරයට පොද වැස්සක්’ වැනි ජයග්‍රහණය වාර්තා කරන්නට සිව්වැනි තරගයේදී ශ්‍රී ලංකා කණ්ඩායමට හැකි වුණා.මෙම තරගයේදී දකුණු අපි‍්‍රකානුවන් එල්ල කළ ලකුණු 299 අභියෝගය හඹා යමින් ඕවර 48.4 කදී කඩුලු 5 ක් පමණක් දැවී ලකුණු 300 ක් ලබා ගනිමින් කඩුලු 5 ක ජයක් ලබාගන්නට ශ්‍රී ලංකා කණ්ඩායමට සමත් වුණා.ඩිල්ෂාන් 87, සංගා 32, චන්දිමාල් 59 සමඟ තිසර පෙරේරා නොදැවී 69 ක් ලබාගත් මේ තරගය ක්‍රිකට් ලෝලීන්ගේ සිත්වලට දිව ඔසුවක් බඳු වුණා.මෙම තරගාවලියේ වඩාත් ආකර්ෂණීයම තරගය වූයේ පසුගියදා නිමාවුණු 5 වැනි එක්දින තරගයයි. මෙහිදී සුපුරුදු ජයග්‍රාහී රිද්මයට පැමිණි ශ්‍රී ලංකා ක්‍රීඩකයන් ලකුණු 312 ක් වැනි දැවැන්ත ලකුණු ගණනක් හඹා ගොස් තරගය ජය ගත්තේ ලොව පුරා දෑස් දල්වා බලා සිටි ක්‍රීඩා ලෝලීන් මවිතයට පත් කරමින්.කුමා සංගක්කාර දකුණු අපි‍්‍රකාවට එරෙහිව සිය මංගල එක්දින ශතකය ලබා ගනිමින් ලහිරු තිරිමාන්න සමඟ කණ්ඩායමට ජය මාවත විවර කර දුන් අතර තරගයේ ජයග්‍රහණය තීරණය කෙරුණේ අවසන් ඕවරයේ පස්වැනි පන්දුවේදී එල්ල කළ යෝධ හයේ පහරකින්. ශ්‍රී ලංකාවට ජය අත්කර දුන් නවක ක්‍රීඩක සචිත්‍ර සේනානායකගේ එම පහර කිසිදා මතකයෙන් ගිලිහී නොයනු ඇත. එක්දින තරග 224 කට ක්‍රීඩාකර ශතක 10 ක් අර්ධ ශතක 25 ක් සමඟ ලකුණු 5896 ක් ලබා සිටින ඩිල්ෂාන් තරගාවලි පරාජයන් සමඟ දකුණු අපි‍්‍රකානු සංචාරය නිමා කරද්දී ශ්‍රී ලංකා ක්‍රිකට් තේරීම් කමිටුව ක්‍රිකට් නායකත්වය පිළිබඳව තීරණයකට එළඹියා.ඒ තිලකරත්න ඩිල්ෂාන්ගේ ඉල්ලා අස්වීමත් සමඟ හිස්වුණු ශ්‍රී ලංකා ක්‍රිකට් කණ්ඩායමේ නායකත්වයට පළපුරුදු ප්‍රවීණ පිතිකරුවකු මෙන්ම හිටපු නායකයකු වූ මහේල ජයවර්ධන යළිත් පත් කරමින්.ශ්‍රී ලංකාව සමඟ ඉන්දියාව සහ ඕස්ට්‍රේලියාව සමඟ පෙබරවාරි 05 වැනිදා සිට මාර්තු 08 වැනිදා දක්වා ඕස්ට්‍රේලියාවේ පැවැත්වෙන කොමන් වෙල්ත් තුන්කොන් එක්දින ක්‍රිකට් තරගාවලියේදී ශ්‍රී ලංකා කණ්ඩායම මෙහෙයවීමේ වගකීම මහේලට හිමි වනවා.2004 සිට 2009 දක්වා එක්දින කණ්ඩායමේ නායකත්වය දැරූ මහේල 2009 වසරේදී ඉල්ලා අස්වුණා. (2008 වසරේදී ටෙස්ට් නායකත්වයට පත්විය)ඒ 2011 ලෝක කුසලාන තරගාවලිය සඳහා සංගාට නායකත්වය පැවරීමේ බලාපොරොත්තුවෙන්. කෙසේ වෙතත් ලෝක කුසලාන තරගාවලියෙන් මාස 9 කට පසු මෙලෙස යළි නායකත්වයට පත්වුණු මහේල 34 හැවිරිදියි.එක්දින තරග 359 කට ක්‍රීඩා කරමින් ඉනිම් 337 කදී ලකුණු 10095 ක් ලබා තිබේ. 33.31 කට සාමාන්‍යයක් සමඟ 51.9 ක ප්‍රහාරාත්මක වේගයක් පවත්වාගෙන ඇති මහේල එක්දින ශතක 15 ක් සහ අර්ධ ශතක 62 ක් ලබා තිබෙනවා.තාක්ෂණයෙන් ඉහළ පහරවල් එල්ල කරන මහේලගේ පි‍්‍රයතම පහර වන්නේ කවර් ඩ්‍රයිව් පහරයි. එමෙන්ම පිතිකරුවන්ට අනතුරුදායක වුවත් ඉතාමත් පි‍්‍රයතාවයෙන් සහ විශ්වසනීයත්වයකින් යුතුව එල්ල කරන ලේට් කට් පහර ද මහේලටම ආවේණික පහරක්.ජාත්‍යන්තර ක්‍රිකට් ක්ෂේත්‍රයේ මහත්මා චරිතයක් ලෙස විරුදාවලිය ලබා ඇති මහේල ශ්‍රී ලංකාවේ ක්‍රිකට් ක්‍රීඩාවේ හෙට අපේ බලාපොරොත්තුවයි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012910</link>
    <topic>‘කුස පබා’ ගැන මුල්ම අදහස ආවේ මා යාපනය සරසවියේ සිටියදී</topic>
    <author>හේමාලි විජේරත්න</author>
    <content>‘කුස පබා’ ගැන මුල්ම අදහස ආවේ මා යාපනය සරසවියේ සිටියදීමහාචාර්ය සුනිල් ආරියරත්නමහාචාර්ය සුනිල් ආරියරත්නයන්ගේ නවතම චිත්‍රපටය ‘කුස - පබා’ මෙම 26 වැනිදා සිට දිවයිනේ සිනමා ශාලා 50 ක ප්‍රදර්ශනය වෙයි.‘කුස - පබා’ සම්බන්ධයෙන් මහාචාර්ය සුනිල් ආරියරත්නයන් හා කළ සාකච්ඡාවකි මේ.සිංහල සිනමාවට 65 වසරක් සම්පූර්ණ වීම නිමිතිකොට ගෙන ඔබේ නවතම සිනමා නිර්මාණය ‘කුස - පබා’ තිරගත වෙන්න සූදානම්. මොනවද ඔබට දැනෙන්නේ?මේ එළඹිලා තිබෙන්නේ මගේ සිනමා ජිවිතේ භාග්‍යසම්පන්න අවස්ථාවක්. පළවැනි සිංහල චිත්‍රපටයේ මංගල දර්ශනය පවත්වනකොට මම ඉපදිලත් නෑ. එදා තිරගත කරල තිබෙන්නේ ‘කඩවුණු පොරොන්දුව‘ චිත්‍රපටියේ එක් පිටපතක් පමණයි. ඒ කොළඹ කිංස්ලි සිනමා ශාලාවේ. එදා නූපන් මට අවස්ථාවක් ලැබුණා, එහි හැටපස්වැනි උපන් දිනය නිමිත්තෙන් චිත්‍රපටයක් නිර්මාණය කරල එහි පිටපත් පනහක් රටපුරා ප්‍රදර්ශනය කරන්න. මෙසේ එකවර වැඩිම පිටපත් ප්‍රමාණයක් මුදා හැරෙන්නේ ඉතිහාසයේ පළමුවැනි වතාවට.මේ අවස්ථාව මට ලබා දීම ගැන ඊ. ඒ. පී. චිත්‍රපට සමාගමේ අසංක එදිරිසිංහ මහතාට මගේ කෘතඥතාව පළ කරනවා. ඔහු මේ ජන්ම දිනය සැමරීම සඳහා විශේෂ වූ චිත්‍රපටයක් සොයමින් හිටියා. මේ චිත්‍රපටය විශේෂ වෙන්නේ පිටපත් 50 ක් ප්‍රදර්ශනය වෙන නිසාම නොවෙයි. ලංකාවේ වැඩිම චිත්‍රපට නිෂ්පාදක ප්‍රමාණයක් දායක වෙලා හදපු චිත්‍රපටය නිසාවෙන්. ශ්‍රී ලංකා සිනමා නිර්මාණ සංසදය තමයි මේ චිත්‍රපටය නිෂ්පාදනය කළේ. මේ සඳහා ජාත්‍යන්තර සම්මානලාභී චිත්‍රපට අධ්‍යක්ෂවරු වගේම මේ රටේ අති සාර්ථක වාණිජ චිත්‍රපට තැනු අධ්‍යක්ෂවරු සහ නිෂ්පාදකවරු මේ සංගමයේ සාමාජිකයින්.අද සිනමා ක්ෂේත්‍රයට බලපෑම් කළ හැකි ප්‍රබල සංවිධානයක් බවට මේ සංගමය පත් වී තිබෙනවා. මේ සංගමය මඟින් චිත්‍රපට කර්මාන්තය පවත්වාගෙන යාම සඳහා චිත්‍රපට නිෂ්පාදනය කළ යුතුයි යන යෝජනාව ඉදිරිපත් කළේ, චිත්‍රපට ක්ෂේත්‍රයට වැඩිම චිත්‍රපට ප්‍රමාණයක් නිෂ්පාදනය කළ සුනිල් ටී. ප්‍රනාන්දු මහතායි.මෙහි පළමුවැනි නිර්මාණ කාර්යය මට පැවරීමට සංගමය තීරණය කළා. මේ යෝජනාව සංගමයට ගෙනාවේ ආචාර්ය සෝමරත්න දිසානායක සමඟ රේණුකා බාලසූරිය. ඔවුන් දෙදෙනා ඇතුළු නිෂ්පාදක අධ්‍යක්ෂවරු 12 ක් මේ සඳහා මුදල් ආයෝජනය කරන්න ඉදිරිපත් වුණා. මේ සඳහා සම්පූර්ණ වියදම ලක්ෂ 800 ක් වෙනවා. මේ වගේ හේතු කිහිපයක් නිසා මේ චිත්‍රපටය සුවිශේෂි වෙනවා.ලංකාවේ පළමුවැනි වතාවට තමයි මෙපමණ පිටපත් ප්‍රමාණයක් එක්ක චිත්‍රපටයක් මුදාහරින්නේ. මේක අභියෝගයක් නොවෙයි ද?අද වෙනකොට සිනමා මණ්ඩල වැඩි සංඛ්‍යාවක් බිහිවෙලා තිබෙනවා. අනිත් අතට දෙවැනි මුදාහැරීම්වලින් ලැබෙන ආදායම අඩුවෙලා තිබෙනවා. ඒ නිසා අද වෙනකොට බොහෝ චිත්‍රපට නිෂ්පාදකවරුන් උත්සාහ කරනවා පළමු මුදා හැරීම වැඩිම සිනමා ශාලා ප්‍රමාණයකට ලබා දෙමින් වැඩි ආදායමක් ලබන්න. මේක මේ තාක් කළ අත්හදා බැලීම් මඟින් සාර්ථක ප්‍රතිඵල අත්කරගෙන තිබෙනවා. අපේ බලාපොරොත්තුවක් නෑ දෙවැනි තිරගත කිරීම්වලින් ආදායමක් ලබන්න.අද වන විට ප්‍රදර්ශන මණ්ඩල සංඛ්‍යාව අඩු වන තරමට සිංහල සිනමාවට යහපතක් වනවා කියන එක තමයි මගේ පෞද්ගලික අදහස. අනවශ්‍ය ලෙස සිනමාකරුවන් අතර තරගයක් මතු කරල පාඩු විඳ ගන්නවට වඩා ඒ තරගකාරිත්වය අඩු කරල වැඩි ආදායමක් නිෂ්පාදකවරයාට ලබා දෙන්න පුළුවන්නම් ඒක ඥානවන්ත ක්‍රියාවක් හැටියටයි මම දකින්නේ.මෑත යුගයේ ඇතිවූ ඓතිහාසික කතා ප්‍රවෘත්ති සිනමාවට නැගීමේ ප්‍රවණතාව ‘අබා’ චිත්‍රපටයෙන් තමයි ආරම්භ වුණේ. නමුත් කුස - පබා’ ලියවුණේ ‘අබා’ නිර්මාණය වීමටත් ප්‍රථම නේද?විශාල පිරිවැයක් යන නිසා ඓතිහාසික නිර්මාණ බිහිවුණේ ඉතා අඩුවෙන්. ඒ ඇතැම් නිර්මාණවලින් ඓතිහාසික බව ගිලිහී ගොස් තිබුණා. ඇතැම් ඒවා අසාර්ථක වුණා. ඊට හේතුව වුණේ ඒ සා විශාල පිරිවැයක් දැරීම අසීරු කරුණක් වූ නිසා. වැඩි පිරිවැයක් දරලා, ඓතිහාසිකත්වය මැනවින් ආරක්ෂා කරගත් චිත්‍රපටයක් ජැක්සන් ඇන්තනී ගේ ‘අබා’. එය ඉතා ඉහළ ආදායම් වාර්තා පිහිටෙව්වා. ඒ නිසා නැවත ඓතිහාසික කතා පිළිබඳ උනන්දුවක් සිනමාකරුවන් තුළ ඇතිවුණා. ඒක නරක ප්‍රවණතාවයක් විදියට මම දකින්නේ නෑ. හැබැයි එය ප්‍රමිතිගතව කළ යුතු දෙයක්.කුස - පබා’ තිර නාටකය රචනා කිරීමට ආචාර්ය තිස්ස අබේසේකරයන්ට බාර කළේ ‘අබා’ චිත්‍රපටය නිර්මාණය වීමට අවුරුදු 02 කට පමණ පෙර. තිර පිටපත මට නැවත ලැබුණෙත් ‘අබා’ ආරම්භ කිරීමට පෙර. එය තිස්ස අබේසේකරයන්ගේ අත් අකුරින්ම දින දාතම සහිතව සඳහන් කරලා තිබෙනවා. හැබැයි, මේ චිත්‍රපටය මෙසේ නිෂ්පාදනය වීම සඳහා ‘අබා’ චිත්‍රපටය ලබාගත් සාර්ථකත්වය හේතු වුණා කියලා මම විශ්වාස කරනවා.ඒ පිළිබඳ ගෞරවය ‘අබා’ චිත්‍රපටයේ නිෂ්පාදන අධ්‍යක්ෂවරුන්ට හිමි වෙනවා. ඉදිරියේදී ප්‍රශස්ත මට්ටමේ ඓතිහාසික කතන්දර නිර්මාණය වුණොත් එයින් සිනමා කර්මාන්තයට ආලෝකයක් ලැබෙයි කියලා මම හිතනවා. සිංහලයාගේ ඉතිහාසය, වාර්තාගත වී තිබෙන මහාවංශය කතා භාණ්ඩාගාරයක්. ඒ නිසා ඒකාකාරී චිත්‍රපට නිපදවනවාට වඩා ඉතිහාසයෙන් මෙබඳු කතා පුවත් උපුටා ගැනීම සිනමාවේ විචිත්‍රත්වය තීව්‍ර කිරීමට හේතුවක් වෙයි කියලා මම විශ්වාස කරනවා.කුස ජාතකයට පසුබිම් වෙන්නේ පුරාතන ඉන්දියාව. මේ ජාතක කතාව කොයිතරම් දුරට අපට සහ අදට ගැළපෙයි ද?අපේ රටේ ජන ජීවිතය හා විශාල වශයෙන් බැඳුණු කතා සම්භාරයක් තියෙනවා නම් ඒ පන්සිය පනස් ජාතක පොතේ තිබෙන කතා. ඒ කතා බිතු සිතුවම් ගතවෙලා තිබෙනවා. මූර්තිවලට විෂය වෙලා තිබෙනවා. මහා කාව්‍ය බිහිවෙලා තිබෙනවා. වේදිකා නාට්‍යය බිහිවෙලා තිබෙනවා. එයින්ම ඔප්පු වෙලා තිබෙනවා, ජාතක කතා කොයිතරම් දුරට අපේ ජන ජීවිතයට සම්බන්ධ ද කියලා. නමුත් කවර හෝ අවාසනාවක් නිසා සිනමාකරුවන් ජාතක පොත දිහා ඇහැ කොනකින්වත් නොබැලූ බවයි පෙනී යන්නේ. සිනමාවට 65 වසරක් ලැබුවත් ජාතක පොතේ කතා 555 ක් තිබුණත් එකම එක ජාතක කතාවයි සිනමාවට නැඟුණේ. එයත් සම්පූර්ණයෙන් අසාර්ථක වුණා. (වෙසතුරු සිරිත - 60 දශකය)මේ චිත්‍රපටය සාර්ථක වුණොත්, එයින් ජාතක පොත වෙතට සිනමාකරුවන් යොමු වුණොත් එය සිනමාවට ලොකු යහපතක් වේවි. ලෝක සිනමාව බැලුවොත් ක්‍රිස්තියානු බැතිමතුන්ගේ ශුද්ධ වූ බයිබලය විශාල වශයෙන් කතාන්දර සම්පාදනය කරලා තිබෙනවා. ජාතක පොතටත් ඒ දේ සිද්ධ වේවා කියන එක තමයි මගේ ප්‍රාර්ථනය.කුස ජාතකය ඇතුªළු ජාතක කතා අපේ බෞද්ධයන් පහන් සංවේගයෙන් යුතුව ශ්‍රවණය කරන, දෙයක්. මෙය සිනමානුරූපී නිර්මාණයකට නඟන විට මේ ඇතිවී තිබෙන ප්‍රතිරූපය නොනැසී පවත්වා ගන්නට ඔබ උත්සාහ කළේ කොහොම ද?ඇත්තටම ඒ අභියෝගයට මුහුණ දුන්නේ මම නොවෙයි. තිර නාටක රචක ආචාර්ය තිස්ස අබේසේකරයන්. අද මේ චිත්‍රපටය තිරගත වන මොහොතේ ඔහු අප අතර නැති එක ලොකු පාඩුවක්. ඔහු මුහුණදුන් ලොකුම අභියෝගය තමයි ඔබ ඔය කියන ප්‍රශ්නය. භික්ෂු, භික්ෂුණි, උපාසක, උපාසිකා යන කොට්ඨාස හතර සඳහා රචනා වූ ජාතක පොත නැවත සිනමාවෙන් ඔවුන් වෙත ප්‍රදානය කරන්නේ කෙසේ ද? යන ප්‍රශ්නය. එහිදී තිබුණ ලොකුම ගැටලුව තමයි, ජාතක කතා පොතේ එන දීර්ඝතම කතා වස්තු හත අටෙන් එකක් තමයි කුස ජාතකය. ඉන් පැය දෙකක චිත්‍රපටයක් නිර්මාණය කිරීම සිනමානුරූපි, හුදී ජනයාට රස විඳිය හැකි නිර්මාණයක් රචනා කර ගැනීම.තිස්ස අබේසේකරයන් මේ සඳහා යොදාගත් උපක්‍රම නම් චිත්‍රපටයේ කතාන්දරය මැදින් පටන්ගෙන, එහි නාට්‍යමය ජවනිකා පමණක් ඉස්මතු කොටගෙන, අතීතයටත්, වර්තමානයටත්, දෝලනය වෙමින් කතාව ගලාගෙන යාමට සැලැස්වීමය. චිත්‍රපටය ආරම්භ වන විට විරූපී කුස සමඟ විවාහ වන සුරූපී පබාවතී තමා විවාහ වූයේ විරූපියකු බව දැනගෙන කුස රජ්ජුරුවන් අතැර දමා තමාගේ මවුපියන් ළඟට ඇවිත්. චිත්‍රපටය ආරම්භ වන විට අපි දකින්නේ පබාවතීගේ මාළිගාවේ අරක්කැමිකම් කරන කුස රජ්ජුරුවෝ.කුස රජ්ජුරුවෝ ජීවත්වන්නේ වන ගතව අදෘශ්‍යමාන දෙවි කෙනෙක් සමඟ. ඔහු නිරන්තරයෙන් මේ අදෘශ්‍යමාන දෙවියන් සමඟ සංවාදයේ යෙදෙනවා. ඒ සංවාද ඔස්සේ මේ දක්වා සිදුවූ සිද්ධි මාලාව සොයමින් අතීතයට යනවා. නැවත වර්තමානයට පිවිසෙන්නේ චිත්‍රපටයෙන් හරි අඩක් ගිය පසුයි.එමෙන්ම ජාතක කතාවේ එන ඇතැම් අස්වාභාවික සිද්ධි තිස්ස තිර නාටකයෙන් ඉවත්කර තිබෙනවා. ජාතක කතාවට අනුව අවසානයේ පබාවතීගේ අත පතා රජවරු හත් දෙනෙක් පැමිණෙනවා. පබාවතීගේ පියා පබාවතී හත්කඩකට කපා ඔවුන් අතර බෙදා දීමට සූදානම් වෙනවා. ජාතක කතාවට අනුව රජවරුන් හත්දෙනා පැමිණෙන්නේ ශක්‍ර දෙවියන් විසින් යවන ලද ලිපි හතක් නිසා. ඒත් තිස්සගේ තිර නාටකයේදී මේ රජවරුන් හත්දෙනා පබාවතිය කුස රජු සරණ පාවා ගැනීමට පෙර සිට පබාවතිය සරණ පාවා ගැනීමට කැමැත්තෙන් සිටි අය. ඔවුන් නැවත පබාවතිය සරණ පාවා ගැනීමට පැමිණෙන්නේ ඇය කුස රජුගෙන් වෙන්ව පැමිණි සිටි නිසයි.මෙබඳු මූලික ජාතක කතාවට හානි නොකරමින් කළ වෙනස්කම් තිර නාටකයේ දැක ගත හැකියි. ඓතිහාසික චිත්‍රපටයක දෙබස් රචනයක් අසීරු කටයුත්තක්. එහි වර්තමාන භාෂාව තිබෙන්නටත් බෑ. සම්පූර්ණ පොතේ භාෂාව තිබෙන්නටත් බෑ. මේ භාෂා ශෛලීන් දෙකම සම්මිශ්‍රණය කරගත් කාව්‍යමය භාෂාවක් චිත්‍රපටය සඳහා උපයෝගී කරගෙන තිබෙනවා.ඔබ සමඟ කළ පෙර සංවාදයකදී ඔබ පවසා සිටියා ඔබ වඩාත්ම පි‍්‍රයකරන කෘතිය ‘කව් සිළුමිණ’ කියා. ‘කව් සිළුමිණත්’ චිත්‍රපටයත් අතර බැඳුණු සමීප සබඳතාව ගැන කිව්වොත්?කුස ජාතකයෙන් චිත්‍රපටයක් කිරීමේ අදහස මා සිත පිළිසිඳ ගත්තේ. මා යාපනය විශ්වවිද්‍යාලයේ සිංහල සිසුන්ට ‘කව් සිළුමිණ’ උගන්වන්නට පටන්ගත් පසුවයි. ඒ සඳහා මා යොමු කළේ එවකට අපේ අංශ ප්‍රධානව කටයුතු කළ මහාචාර්ය සුචරිත ගම්ලත් පැරැණි සාහිත්‍යයේ මා කියවූ රසවත්ම කෘතිය ‘කව් සිළුමිණ’යි. ඊට පාදක වී තිබෙන්නේ කුස ජාතකය ඇත්තෙන්ම මම යාපනය විශ්ව විද්‍යාලයේ ඉන්න කාලේ මහාචාර්ය සුචරිත ගම්ලත් සමඟ එක්ව කුස ජාතකයෙන් තිර නාටකයක් ලිවීමට පවා පටන් ගත්තා. එය නිම කරන්නට හැකි වුණේ නෑ.‘පබාවතී’ චරිතය සඳහා ඔබ තෝරා ගන්නේ පූජා උමා ශංකර්වයි. ඇගෙන් දුටු සුවිශේෂීත්වය කුමක් ද?කුස - පබා චිත්‍රපටයේ තිබෙන්නේ දඹදිව සමාජය. ඒ නිසා මෙහි තිර නාටකය ලියන කාලය තුළම, තිස්සගේත් මගේත් අදහස වුණේ ඒ සඳහා පූජා තෝරා ගැනීමයි. ඇය සිංහල බෞද්ධ මවකගේ දියණියක් වුණත් ඇගේ තිබෙන ඉන්දීය අනන්‍යතාව සහ ඇය රඟපෑ දෙමළ චිත්‍රපට නැරැඹීමෙන් ලත් පැහැදීම නිසා තමයි ඇය මේ සඳහා තෝරා ගත්තේ. ඇය රඟපෑමෙන් ඉවත්ව සිටියදී ඇගේ බෞද්ධ මව ජාතක කතා පිළිබඳ වැදගත්කම පහදා දීම නිසයි නැවත මේ සඳහා කැමැති වුණේ.කුස ජාතකයේ කුස රජු යනු බෝධිසත්ව චරිතයක්. මේ සඳහා ජැක්සන් ඇන්තනී වැනි නළුවෙකු තෝරා ගැනීමේ විශේෂත්වය කුමක් ද?ජැක්සන් හැර කුස ගේ චරිතය සඳහා අපේ සිනමා ක්ෂේත්‍රයෙන් කිසිදු නළුවෙකු මගේ සිහියට ආවේ නෑ. ඔහු මේ තාක් ලංකාවේ සිනමාවේ ඔහුට පැවරුණ සියලු චරිතවලට සාධාරණය ඉටුකළ නළුවෙක්. මේ සඳහාත් ඔහු අති විශාල කැප කිරීමක් කළා. අන් සියලු බාහිර කටයුතුවලින් මිදී මේ චරිතය අවබෝධ කරගෙන කටයුතු කළා.ඔබේ සිනමා ජීවිතය පටන් ගන්නේ ‘සරාගී’ වැනි කෙටි චිත්‍රපටවලින්. එදා මෙදාතුර ඔබේ සිනමා ජීවිතය ගැන ඔබ තෘප්තිමත් ද?මගේ සිනමා ජීවිතය ගැන ඇත්තෙන්ම මම තෘප්තිමත් නෑ. මට හිතෙනවා චිත්‍රපට 18 ක් විතර මගේ ගමන තුළ තිබෙනවා. ඇතැම් හොඳ චිත්‍රපට කිරීමේ අවස්ථාව මගේ අතින් ගිලිහී ගියා කියන පසුතැවිල්ල මට තිබෙනවා. අපි හැම තිස්සෙම හදන්නේ අපේ අලුත්ම චිත්‍රපටය අපේ හොඳම චිත්‍රපටය බවට පත්කර ගන්න. ඒ නිසා මම ‘කුස - පබා’ චිත්‍රපටය කරන්නේ මගේ හොඳම චිත්‍රපටය එය බවට පත්කර ගැනීම සඳහා.ඒ නිසා මේ චිත්‍රපයට මට නිෂ්පාදකවරුන්ගේ ලැබිය හැකි උපරීම දායකත්වය ලැබුණා. නළු නිළියන් සහ කාර්මික ශිල්පීන්ගෙන් උපරීම දායකත්වය ලැබුණා. මෙහි කිසියම් අඩුවක් තිබුණොත් එය මගේ අතින් සිදු වූ අඩුවක් මිසක් නිෂ්පාදකවරුන්ගෙන්, නළු නිළියන්ගෙන්, කාර්මික ශිල්පීන්ගෙන් වුණු අඩුවක් නොවෙයි. මම විශ්වාස කරනවා මේ චිත්‍රපටය හුදී ජන පහන් සංවේගය දනවන සාර්ථක චිත්‍රපටයක් වෙයි කියා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012911</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නඅගලවත්තේ නිලන්ති නානායක්කාරප්‍රශ්නය – ධනපාල උඩවත්ත ගයන ‘කියයි මිහිරි කතා - නිතර රසට ගොතා - බොළඳ සුපෙම් ලතා - මලකි නාරිලතා’ ගීතයේ පදමාලාව හා සංගීතය කාගෙද?පිළිතුර – පදමාලාව - සමන් චන්ද්‍රනාත් වීරසිංහගේ. සංගීතය ආර්.ඒ. චන්ද්‍රසේනගේ.  ග්‍රෑන්ඩ්පාස් හි විමල් රණසිංහප්‍රශ්නය – ‘රදල පිළිරුව‘ චිත්‍රපටයේ ලතා වල්පොල නැටුම් ජවනිකාවක රඟමින් ගීතයක් ගායනා කළා ද?පිළිතුර – ඔව්.  හබරාදූවේ ගාමා ගාමිණි සුබසිංහප්‍රශ්නය – ‘කුරුම්බැට්ටි මැසිමේ මගෙ කුරුම්බැට්ටි මැසිමේ’ නම් වු ළමා ගීතය ගයන්නේ පේෂලා මෙන්ඩිස් ද?පිළිතුර – නැහැ. එල්සි රුද්‍රිගු  පොල්ගස්ඕවිට අජිත් පද්මපෙරුමප්‍රශ්නය – වසරේ ජනපි‍්‍රයම ටෙලිනාට්‍ය බවට පත් නාලන් මෙන්ඩිස්ගේ ටෙලි නාට්‍ය මොනවාද?පිළිතුර – ‘දූදරුවෝ’, ‘නෑදෑයෝ’, ‘සෙනෙහෙවන්තයෝ’, ‘සත්පුර වැසියෝ’ සහ ‘සූරිය දරුවෝ’  අලවතුපිටියේ ෂෙහාන් වීරතුංගප්‍රශ්නය – මිල්ටන් මල්ලවආරච්චි ගයන ‘වීදි කොනේ මාවත අද්දර හඬනා කිරි දරුවෝ’ ගීතය ලීවේ ලූෂන් බුලත්සිංහල ද? අජන්තා රණසිංහද?පිළිතුර – අජන්තා රණසිංහ  බේරුවල සිරිල් කාරියප්පෙරුමප්‍රශ්නය - සරත් දසනායකගේ හොඳම ගී නිර්මාණය කුමක් ද?පිළිතුර – ඔහුගේ හොඳම ගී නිර්මාණ එකක් නොවේ සිය ගණනක් තිබෙනවා. ඒ අතරිනුත් වඩාත්ම හොඳ ගී නිර්මාණයක් ලෙස මා දකින්නේ ‘අහිංසා’ චිත්‍රපටයට ජෝති – ලතා - විජය හා චන්ද්‍රිකා සිරිවර්ධන ගැයූ ‘නෙළු මලකිය විලෙන් නොව ඔබ පිදූ මල් අසුනින්’ කියන ගීතයයි. ඒ ගීතයේ චන්ද්‍රිකාගේ බෙලෙක් කටහඬ හැරුණුකොට අන් සියල්ල විශිෂ්ට ලෙස එකතු වී තිබෙනවා. ගීතය ලිව්වේ සෝමපාල ලීලානන්ද.  නිවිතිගල පාලිත පෙරියප්පෙරුමප්‍රශ්නය – ‘ගුම්නාම්’ හින්දි චිත්‍රපටයේ මනෝජ් කුමාර් සමඟ රඟපෑ නිළිය කවුද?පිළිතුර – නන්දා.  ගණේමුල්ලේ කුසුම් ආර්. ලියනගේප්‍රශ්නය – ‘බලන්න ලස්සන ආකාසේ’ ගීතය ගැයූ සිරිල් හියුමන්ගේ ලිපිනය සොයා දෙන්න.පිළිතුර – 243/15, කොන්ද ගහමුල්ල, දෙමංහන්දිය, මීගමුව.  පැල්මඩුල්ලේ විජිත් සමරදිවාකරප්‍රශ්නය – ‘කොහෙදො කොහෙදො ගැයෙනා - කව් ගී රැව් දී ඇහුණා - ඇහුණා’ නම් වූ ගීතය ගයන්නේ නිරෝෂා විරාජිනි ද? නොඑසේ නම් චන්ද්‍රලේඛා පෙරේරා ද?පිළිතුර – චන්ද්‍රලේඛා පෙරේරා.  දළුපොත කසුන් සංජය විතානගේප්‍රශ්නය - ජෝතිපාලගෙන් පසු බිහි වූ විශිෂ්ටතම ගායකයන් තිදෙනා කවුද?පිළිතුර - පළමුවැන්නා විජය කුමාරතුංග. දෙවැන්නා ග්‍රේෂන් ආනන්ද. තුන්වැන්නෙක් නැහැ. තමන්ගෙම ශෛලියකින් මතුවෙලා ආව නම් සුරේන්ද්‍ර පෙරේරාට තවමත් පුළුවන් ඒ තුන්වැනි තැන ගන්න.  කළුතර දොඩංගොඩ එන්.ඩී. ඉසෙඩ් සිරිවර්ධනප්‍රශ්නය - දේවානන්ද වෛද්‍යසේකර ගායකයා හා වෛද්‍යවරයා ගැන යමක් සඳහන් කරන්න?පිළිතුර - ඔහු දක්ෂ ගායකයකු බව ඔබ අප කවුරුත් දන්නවනේ. ඔහු වෘත්තියෙන් හෝමියෝපති වෛද්‍යවරයෙක්.මේ සතියේ පහත නම් සඳහන් අයත් ප්‍රශ්න එවා තිබුණා. මහනුවර චන්ද්‍රලතා, ගල්කිස්සේ නදී කරුණාරත්න, කෑගල්ලේ රණවීර ලියනගේ, නිට්ටඹුවේ එන්. ජිනදාස, කුරුණෑගල චන්දිම බණ්ඩාර, නිල් දණ්ඩාහින්නේ කවින්ද්‍ර ගයාෂාන්.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012912</link>
    <topic>විජේමල්ලිගෙ කොලොම</topic>
    <author/>
    <content>විජේමල්ලිගෙ කොලොමවිජේමල්ලි මේ වීක් එකේ කොලොම් එක ලියන්නෙ පුල් සිරා සොමියකින්. ඔය ගොල්ලො අප්සෙට් ගහන්න එපා මම් නෙලුම් පොකුණෙ සිංහල ස්ටේජ් ඩ්‍රාමා එකක්වත් දැකල සිරා ආතල් එකක් අරගෙනද මේ ලියන්නෙ කියලා. නෑ නෑ මෙයාලා එහෙම සීන් එකක් නම් නෙවි, හැබැයි, අපේ සික්ස්ටි ෆයිව් ඉයර්ස් ඕල්ඩ් සිංහල සිනමා සීන් එකේ සම්තින්ග් එස්පෙෂල්, නෝටබල් ඉවෙන්ට් එකක් දැක්කට පස්සෙයි විජේ මල්ලිට කාලෙකට පස්සෙ මේ සොමිය දැනුනෙ.අපේ රටේ පෝස්ට් ඇන්ඩ් ටෙලිකොම් මිනිස්ටර් පෝස්ට් එකේ ඉන්න බොස් ඇක්ටර් කෙනෙක් වෙන්න ඕනෑ. එහෙම නැත්නම් ඇක්ටර් කෙනෙක් පෝස්ට් මිනිස්ටර් වෙන්න ඕනෑ කියල විජේ මල්ලි දන්නෙ නෑ. හැබැයි මොකක්දෝ ලක් එකකට වගේ අපේ පෝස්ට් මිනිස්ටර් නම් සිරා ඇක්ටර් කෙනෙක්. සිරා කිව්වෙ, පොපියුලර් මෑන්ස් කෙනෙක්. එසේ මෙසේ ඇක්ටර් කෙනෙක් නෙවි මහින්දාගමනෙ කින්ග් දේවානම්පියතිස්සගෙ රෝල්ස් එකත් කරපු, හීරෝ සයිස් එකේ ඇක්ටර් කෙනෙක්. විජේ කුමාරතුංගගෙ සයිස් එකට ඇක්ටින්වලින් විජේගෙ කැටගරියට කොලිෆයි වෙනවද කියන එක විජේ මල්ලිට ප්‍රොබ්ලම් එකක් වුනාට, මේ කුමාරතුංගත් ඒ කුමාරතුංග සයිස් එකෙන් ම පොපියුලර්ම බුවෙක්.මෑන්ස් පෝස්ට් මිනිස්ටර් හැටියට ලාස්ට් වීක් එකේ ෆිල්ම් කෝපරේෂන් එකත් එක්ක සෙට්වෙලා කරපු වැඩේට බිග් තෑන්ක් යූ එකක් දෙන්නයි විජේ මල්ලිගෙ අද කොලොම. අපේ රටේ ග්‍රේට් ආර්ටිස්ලගෙ, මුළු ලෝකෙම නම තියාපු ශි‍්‍ර ලන්කන් ඉන්ටලෙක්චුවල්ස්ලගෙ නම් ගම් හැලිල යන කාලෙක පෝස්ට් මිනිස්ටර් ජීවන් ලොක්කට තමන්ගෙ ෆීල්ඩ් එකේ ග්‍රේට් කන්ට්‍රිබියුෂන් එකක් කරපු නැෂනල් ඉන්ටර්නැෂනල් ලෙවල් එකේ වගේ ම ජෙනරල් ඕඩියන්ස් එකේ මෝස්ට් පොපියුලර් කැරාක්ටර්ස් ටිකක් වෙනුවෙන්, ඒ ටීම් එක සිහිකරල මුද්දර හයක් රිලීස් කරපු එකට ජීවන් ලොක්කට, මෙන්න විජේ මල්ලිගෙ සැලියුට් එක.ඔය අලුත් පෝස්ටල් ස්ටෑම්ප්ස් රිලීස් වෙච්ච හය දෙනාගෙ ලිස්ට් එකේ ඩොක්ටර් මාලිනී ෆොන්සේකා ඇරුනම අනිත් කට්ටිය ඩෙඩ් ඇන්ඩ් ගෝන් වුනාට, ඒ කට්ටිය අදත් අපිත් එක්ක ඉන්නව වගෙයි විජේ මල්ලිට දැනෙන්නෙ. ජෝ පප්පා, ගාමිණී ලොක්කා, ටයි මහත්තයා තමුන්ගෙ ටැලන්ට් එක වගේ ම පොපියුලෑරිටි සීන් එකෙනුත් එඩෝඩ්ස් පිට එවෝඩ්ස් ගහපු කට්ටිය. ඇක්ටින්වලින් ජෝ, ගාමිණී, මාලිනී ඩිරෙක්ෂන්වලින් ටයි මහත්තයා කියල වැඩක් නෑ. හතරදෙනා වෙන වෙනම ගත්තම හතර දෙනාම සූරයෝ සයිස් එකේ කට්ටිය.මේ වගේ ග්‍රේට් ආටිස්ට්ලගෙ නමට ඔය මුද්දරයක් විතරක් රිලීස් කරල මදි කියලයි විජේ මල්ලිගෙ අයිඩියා එක. ජෝ, මාලිනී, ගාමිණී ලගෙ ඇක්ටින් කොලිටි එකට එඩීලගෙ, සන්ධ්‍යලගෙ පර්ෆෝමන්ස් කොලිටි එක නැති වුනාට, එඩී ජයමාන්න, සන්ධ්‍යා කුමාරි කියන්නෙත් අපේ ෆිල්ම් ෆීල්ඩ් එකේ කප් ගහපු නම් දෙකක්.47 ඉඳල එඩී, මෑන්ස්ගෙ මනප්පු සීන් එකෙන් ඇවිත් අපිව හිනැස්සුවා විතරක් නෙවි ටොප් එකට සින්දුත් කිව්වෙ. හරි හමන් ඩිරෙක්ටර් කෙනෙකුට අහුවුනා නම් එඩීලත් මෑන්ස්ලම තමයි. ඒත් විජේ මල්ලිට තාම මතකයි ලෙස්ටර් ලොක්කගෙ සංදේශෙ එඩීගෙ රෝල් එක. එඩී, ආනන්ද ජයරත්න, කාන්ති ගුණතුග, ගාමිණී ෆොන්සේකා සීන්ස් කාටද අමතක වෙන්නෙ? රැජින මමයි සීන් එකේ එඩී ලොක්කාගෙ ඇක්ටින් මැවිල පේනව වගේ. අනිත් පොපියුලර්, ඒ වගේ ම විජේ මල්ලිට හිතෙන විදියට අන්ලකී ඇක්ට්‍රස් සන්ධ්‍යා.සන්ධ්‍යා ඒ කාලෙ ෆිල්ම් ඕඩියන්සස්වල තරුණ කොල්ලො පිස්සු වට්ටපු රියල් බොම්බ්. සන්ධ්‍යගෙ බියුටි එක වගේ ඇක්ටින් කොලිටි වුනත් හරිම වෙනස්. ධීවරයෝ, පටාචාරා, සැනසුම කොතැනද, අදට වැඩිය හෙට හොඳයි වගේ පික්චර්ස් දෙක තුනක් වුනත් ඇති සන්ධ්‍යා කුමාරිගෙ ඇක්ටින් කැපෑසිටි එක ගැන ජජ්මන්ට් එකකට. ගාමිණි, මාලිනී, ජෝ, ටයි මහත්තයා ගැන විජේ මල්ලි මොකුත් ම ලියන් නෑ. මොනව ලියන්නද ඒ කට්ටිය ඇවිල්ලා වන් ඇන්ඩ් ඔන්ලි සෙට් එකක්.ගාමිණීලා දෙන්නෙක් මාලිනීල දෙන්නෙක් ජෝල දෙන්නෙක් ටයි මහත්තය වගේ තවත් කෙනෙක් ෂුහ්ඞ කොහෙන් ගෙනා ටැලන්ට්ස් ද මේ ගොල්ලො? නිළි රැජින, සිනමාවේ සක්විති, ජාතියෙ ටයිටල්ස් තිබුණත් නැතත් මුද්දරේකට මේ කට්ටියගෙ ටැලන්ස් එක ලිමිට් කරන්න විජේ මල්ලි කැමැති නෑ. ඒ වුනාට එහෙම සීන් එකක් ගැන හරි ජීවන් ලොක්ක හිතාපු එක ග්‍රේට්. මේ අයත් තවත් ගොඩාක් දෙනා වෙනුවෙනුත් ගොඩාක් දේවල් කරන්න තියෙනවා ජීවන් ලොක්කා. හෙමි හෙමින් ඒ ගැනත් හිතමු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012913</link>
    <topic>අද ලෝක සිනමාවේ මාස්ටර්ස්ලා නැහැ</topic>
    <author>සු. මි.</author>
    <content>අද ලෝක සිනමාවේ මාස්ටර්ස්ලා නැහැඑම්.ඩී.මහින්දපාලසු.මි. - ඔබ සිනමාව අරභයා අලුත් පොතක් ලියලා තියෙනවා. (ඒ; ‘සිනමාව මාධ්‍ය හා කලාව‘ යන නමින්) අපේ පාඨකයන් වෙනුවෙන් මම දැනගන්න කැමැතියි, මොකක්ද ඒ පොතේ අන්තර්ගතය කියලා?මහින්දපාල - ඒක පුවත්පත්, සඟරාවලට මා වරින් වර ලියූ ලිපි එකතුවක්.සු.මි. - සිනමා පොතකින් ලොකු බලපෑමක් සිද්ධ වෙනවා. එක්තරා කාලෙක ඒක අපිටත් වුණා. විශේෂයෙන් අමරනාත් ජයතිලකගේ ‘චිත්‍රපට පරිචය’ වගෙ පොතකින් සිනමාකරණයට එන්න ලොකු ඇවිස්සීමක් මේ වගෙ පොත් හරහා අපිට සිද්ධ කළා.මහින්දපාල - අද විශාල අලුත් තරුණ පිරිසක් ඉන්නවා, සිනමාව කෙරෙහි උනන්දු වන. විශ්වවිද්‍යාලවලත් ඉන්නවා. හැබැයි ඒ අය නම් උපාධිය බලාගෙන විතරයි වැඩකරන්නේ. ඔබ කියන විදියට කිසියම් බලපෑමක්, කිසියම් උත්තේජනයක් මේ වගෙ පොතකින් වෙන්න පුළුවන්.සු.මි. - සිනමාකරණයට අද තරුණ පරපුර දක්වන උනන්දුව, උද්යෝගය වැඩියි. විශේෂයෙන් කෙටි චිත්‍රපට ක්ෂේත්‍රයෙන්.පසුගියදා ජාතික චිත්‍රපට සංස්ථාව මෙහෙයවපු කෙටි චිත්‍රපට උලෙළට කෙටි චිත්‍රපට 160ක් ද ‘ඇජෙන්ඩා 14’ කෙටි චිත්‍රපට උලෙළට කෙටි චිත්‍රපට 99ක් ද ඉදිරිපත්ව තිබෙනවා. ඒ අනුව බලනකොට සාක්ෂාත් වන්නේ අපේ රටේ අලුත් කෙටි චිත්‍රපටකරුවන් 259ක් පමණ සිටින බවයි.මහින්දපාල - එක අතකට පාඨමාලා ඔස්සේ නැත්නම් මේ වගේ පොත් හරහා තරුණ පිරිසක් මංමුලා කරනවා කියලා කෙනකුට කියන්න බැරිකමක් නැහැ. කොහොම වුණත් ජාත්‍යන්තර සම්මාන දෙකක් දිනූ ‘ඉගිලෙන මාළුවෝ’ හදපු සංජීව පුෂ්පකුමාර පවා සිනමාකරණයට අවතීර්ණ වූණේ ජාතික චිත්‍රපට සංස්ථා කෙටි චිත්‍රපට තරගයෙන්.සු.මි. - පුවීණ චිත්‍රපට අධ්‍යක්ෂ ජී.ඩී.එල්.පෙරේරාගේ මහනුවර කලාගාරයෙන් සිනමා පාඨමාලාව හදාරපු තරුණයන්ගෙන් ඇතැමෙක් අද ත්‍රීවීල් එලවනවා.මහින්දපාල - ඔව්. ඒක තමයි යථාර්ථය. දකුණෙන් විතරක් නෙමෙයි උතුරෙනුත් අද තරුණ කොටස් කෙටි චිත්‍රපට ඔස්සේ එකතුවෙමින් සිටිනවා.සු.මි. - වෘත්තාන්ත සිනමාවෙත් අද සුවිශේෂත්වය තමයි කිසිදු රාජ්‍ය අනුබලයකින් තොරව තරුණයන් චිත්‍රපට නිර්මාණය කිරීම. විමුක්ති ජයසුන්දර දැනට චිත්‍රපට දෙකක් කරලා තියනවා. ඒ ‘අහසින් වැටෙයි’ හා ‘චක්රත්’. චින්තන ධර්මදාස හා උදය ධර්මවර්ධන ‘ආදරයේ අංශු මාත්‍රයක්’ හැදුවා. දැන් උදය තනියම ඹ්ඥඵ ර්‍ථචනඪතතධදඵ ව්ධඪපඵ කියලා චිත්‍රපටයක් කරලා තියෙනවා.මහින්දපාල - ඔව්. එතකොට අරුණ ජයවර්ධන (නිකිණි වැස්ස) ඩෙනිස් පෙරේරා ( ද ත්‍රීවීල් ඩයරිස්) තිසර ඉඹුලාන (නිනෝ ලයිව්) චිත්‍රපට හදලා තියෙනවා. නමුත් මේවා අපේ රටේ පෙන්වයි ද කියන එකයි ගැටලුව. එකක් වාරණ ප්‍රශ්නය. අනික සිනමාහල් මේ චිත්‍රපට පෙන්වන්න භාරගනීවිද කියන අවදානම. අනුරුද්ධ ජයසිංහ වෘත්තාන්ත චිත්‍රපට තුනක් හදලා පෙන්වගන්න බැරිව ඉන්නවා. හැමදාම හෝල්කාරයෝ ඔහුගේ චිත්‍රපටය පස්සට දානවලු.සු.මි. - මේක හරිම ජටිල සහගත තත්ත්වයක්. එක පැත්තකින් ‘අබා’, ‘මහින්දාගමනය’, ‘සෙල්වම්’, ‘ගාමණි’, ‘මාතා’, ‘විජය කුවේණි’, ‘දළදාගමනය’ හැදෙනවා. අනිත් පැත්තෙන් ඔය කියන යථාර්ථය?මහින්දපාල -’බඹර වළල්ල’ හදපු අතුල ලියනගේට මොකද වුණේ? එයා දැන් ඇමෙරිකාවේ.සු.මි. - අලුත් තරුණ පරපුර සිනමාව ආක්‍රමණය කරන්නේ ඩිජිටල් තාක්ෂණයක් එක්ක?මහින්දපාල - ඔව්. ඉරාන සිනමාකරු අබ්බාස් කියාරොස්තාමි කිව්වා දැන් සිනමාකරණය පොතක් ලිවීම, පිළිමයක් නෙළීම හා චිත්‍රයක් ඇඳීම හා සමාන වූ ක්‍රියාවක්ය කියලා.සු.මි. - ඔය තාක්ෂණය සිනමාහල් පැත්තෙනුත් දියුණු වුණා. ඒත් පේ‍්‍රක්ෂකයන් ක්‍රම ක්‍රමයෙන් සිනමාහල් වෙතින් දුරස් වෙමින් සිටිනවා.මහින්දපාල - එකක් ච්ඍච්, අන්තර්ජාලය, අනික ප්‍රවේශපත්‍ර මිල. අද කොළඹ එක් සිනමාහලක ප්‍රවේශ පත්‍ර මිල රුපියල් 750යි. ඒ මුදලට ච්ඍච් පහක් ගන්න පුළුවන්. ඒවත් ලෝකයේ ශ්‍රෙෂ්ඨ චිත්‍රපට. තවත් කාරණාවක් තමයි සිනමාහල රසවින්දනයට බාධා ඇතිකරවන ස්ථානයක් බවට පත්වෙමින් තිබීම. තරුණයන් කල්ලි වශයෙන් ආවොත් ඔවුන් ඝෝෂා කරනවා. මම ළඟදි චිත්‍රපටයක් බලන්න ගියා. එක බාස් උන්නැහේ කෙනෙක් ගල් අල්ලන හැටි ගැන තමන්ගෙ හාම්පුතාට කියනවා මෝබයිල් ෆෝන් එකෙන්. මේවා රසවින්දනයට බාධා පමුණුවන දේවල්.සු.මි. - ඒ කියන්නෙ මේ පසුබිම තුළ එතෙක් සාමූහික වින්දනයක්ව තිබූ සිනමාව අද ඒක පුද්ගල වින්දනයට විපර්යාස වෙලා.මහින්දපාල - මම වුණත් තර්කොව්ස්කිගේ, ක්‍රිසලොව්ස්කිගේ, කියාරොස්තාමිගේ චිත්‍රපට බලන්නේ ච්ඍච් මාර්ගයෙන්. කියාරොස්තාමිගේ ‘ඊඡ්ව්’ වගෙ චිත්‍රපටයක් ගත්තොත් ඒක සිනමාහලකින් බලන්න බැහැ.සු.මි. - අද සිනමා ශානර උඩු යටිකුරු වෙලා. ඒවා අති සංකීර්ණ තත්ත්වයක් බවට පත්වෙලා.මහින්දපාල - ඔව්. ‘ඩොග්විල්’ වගේ චිත්‍රපටයක් ගත්තොත් ලෝක ධර්මි කියලා කියන්න බැරි තත්ත්වයකට සිනමාව පත්වෙනවා. කියාරොස්තාමිගේ ‘ක්ලෝස් අප්’ වගේ චිත්‍රපටයක් ගත්තොත් ඒක වාර්තා චිත්‍රපටයක් ද? නො එසේ නම්, ප්‍රබන්ධ චිත්‍රපටයක් ද කියා කියන්න බැරි තරම්.සු.මි. - හැබැයි අද ලෝක සිනමාවේ ‘මාස්ටර් පීස්’ කරපු මාස්ටර්ස්ලා නැහැ.මහින්දපාල - ඔව්. බර්ග්මාන්ලා, කුරෝසවාලා, රායිලා, ෆෙලිනි ලා නැහැ. ඒත් කියාරොස්තාමි ගත්තොත් එයා සමකාලීන ලෝක සිනමාවේ මාස්ටර් කෙනෙක්.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012914</link>
    <topic>හොලිවුඩ් චිත්‍රපට දෙකක හින්දි අනුකරණය ‘PLAYERS’</topic>
    <author>කුමාර සිරිවර්ධන</author>
    <content>හොලිවුඩ් චිත්‍රපට දෙකක හින්දි අනුකරණය ‘PLAYERS’1969 වසරේ බ්‍රිතාන්‍ය නිෂ්පාදනයක් ලෙස තිරගත වූ ‘දි ඉටැලියන් ජොබ්’ ලොව පුරා මහත් ජනප්‍රියත්වයක් ලැබූවේය. චිත්‍රපටය හරහා එහි ඇතුළත් වූ ‘මිනි කූපර්’ මෝටර් රථ වර්ගයට ද ලැබුණේ අති මහත් ජනප්‍රියත්වයකි.බැංකුවක් කොල්ල කා මිනි කූපර් රථවලින් විවිධ උපක්‍රම භාවිත කරමින් සොර කල්ලියක් පලායන ආකාරය දැක්වුණු එම චිත්‍රපටය ලැබූ ප්‍රතිචාර ගැන සැලකූ හොලිවුඩය 2003 වසරේ දී ‘දි ඉටැලියන් ජොබ්’ හි නව නිෂ්පාදනයක් ප්‍රේක්ෂකයන් වෙත ගෙන ආවේය.දැන් ‘දි ඉටැලියන් ජොබ්’ හි හින්දි අනුවර්තනය අබ්බාස් - මස්තාන් නිර්මාණයක් ලෙස ප්‍රේක්ෂකයන් හමුවට පැමිණ තිබේ. ඉන්දීීය රුපියල් කෝටි 45ක වියදමින් තැනූ මෙම චිත්‍රපටය ’ප්ලේයර්ස්’ නම් වෙයි. එය ප්‍රදර්ශනය වූ පළමු සතිය ඇතුළත උපයා ඇති ආදායම රුපියල් කෝටි 19ක් බව වාර්තා වේ.චාලි (අභිෂේක් භච්චන්) හා රියා (බිපාෂා බාසු) සොර කල්ලියක සාමාජිකයෝ වෙති. චාලිගේ මිතුරකු රුසියානු මාෆියා කල්ලියක් මඟින් ඝාතනයට ලක්වන්නේ කෝටි දස දහසක් වටිනා රන් තොගයක් පිළිබඳ තොරතුරු අනාවරණය කරගත් නිසාය. එම මිතුරා ඝාතනයට ලක්වීමට පෙර තමා ලබාගත් තොරතුරු චාලි අතට පත් කරයි. ඒ අනුව චාලි හා රියා කල්ලියේ අනෙක් සාමාජිකයෝ හා එක්ව එම රන් තොගය කොල්ලකති.නගරයේ විශාල රථ වාහන තදබදයක් ඇති කරවා ඔවුන් පලායන්නේ මිනි කූපර් රථ උපයෝගී කරගෙනය. ඔවුන් නොදැන සිටි එක් කාරණයක් වූයේ තමන් රවටා ඔවුන්ගේ ඇස් වසා රන් තොගය රැගෙන පලායාමට කල්ලියේම අයකු සූදානම්ව සිටින බවය.රුසියාවේ හා නවසීලන්තයේ රූගත කර ඇති ‘ප්ලේයර්ස්’ 2012 වසර ආරම්භයේදීම ප්‍රේක්ෂකයන් හමුවට ආ පළමු බොලිවුඩ් චිත්‍රපටයයි. අභිෂේක් හා බිපාෂා ප්‍රධාන චරිත රඟන මෙහි සෝනම් කපූර්, බොබී ඩියොල්, නීල් නිතින් මුකේෂ්, සිකන්දර් ක්ෂාර්, ජොනී ලීවර් හා විනෝද් ඛන්නා අනෙකුත් චරිතවලට පණපොවති.අබ්බාස් - මස්තාන් නිර්මාණයක් වූ ‘ප්ලේයර්ස්’ හි තිර රචනය රෝහිත් ජුග්රාස් ගේ ය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012915</link>
    <topic>bollywood news</topic>
    <author>සුජීව තේවහෙට්ටිගේ</author>
    <content>bollywood newsබිපාෂා බාසුගේ උපන් දිනය වෙනුවන් සාදයක් ඇයගේ නිවෙසෙහි පැවැත්වුණා. මේ සාදය කවුරුන් හෝ හොර රහසේම වීඩියෝ ගතකරලා. ඒ විතරක් නම් කමක් නැහැ. එය අන්තර්ජාලයටත් මුදාහැරලා. මෙයින් තමන්ගේ පෞද්ගලිකත්වයට කැළලක් සිදුවු බවයි බිපාෂා කලකිරීමෙන් පැවසුවේ.”මම මේ ගැන තාම කල්පනා කරනවා. මගේ හිතට ලොකු දුකක් දැනුණා.මොකද, මේ වගේ වැඩවලින් මගේ පෞද්ගලික ජීවිතය අනවශ්‍ය විදිහට හුවා දැක්වෙන නිසා. මේක මගේ උපන් දිනය වෙනුවෙන් තිබුණු පුංචි සාදයක්. ඒකෙන්, කාටවත් වැඩක් නැහැ. ඒක මගේ පෞද්ගලිකකාරණයක්” බිපාෂා ශෝකී ස්වරයෙන් පැවසුවා.මේ වීඩියෝ පටයේ ඇය, මිලින්ද් සෝමන්ද්, අෆ්ටාබ් ශිව්දාසනි, සිකන්දර් ඛෙයර් සහ අබේ ඩියොල් වැනි නළුවන් සමඟ නටන අයුරුත් ඔවුන් අතර මත්පැන් හුවමාරුවන අයුරුත් සටහන් වී තිබෙනවා. බිපාෂා තවත් තරුණියන් කිහිප දෙනකු සමඟ නාන කාමරයේ නටන අයුරු ද මේ වීඩියෝ පටයේ සටහන් වී තිබෙනවා.ජෝන් ඒබ්‍රහම් විවාහ වෙලාද? පසුගිය සතියේ බොලිවුඩ්පුරයෙන් දැන ගන්නට ලැබුණේ ජෝන් මීට සති කිහිපයකට කලින් ප්‍රියා රන්චල් නම් වූ රුවැති යුවතිය ව විවාහ කරගෙන ඇති බවයි. ජෝන් මීට කලින් පෙම් කළේ බිපාෂා බාසුටයි. ඇයගෙන් වෙන්වූ ජෝන් වෙතට සමීප වූයේ ප්‍රියා.ඇය බැංකුවක සේවය කරනවා. බොලිවුඩ් පුරයෙන් ලැබුණු තවත් ආරංචියක සඳහන් වුණේ ජෝන් සහ ප්‍රියාගේ විවාහ ගිවිස ගැනීම මේ වසරේ අප්‍රේල් මාසයේ දී සිදු කෙරෙනු ඇති බවයි. ජෝන් ගේ පවුලේ හිතවතියක් පැවසුවේ දැනට සති 3කට පමණ කලින් ජෝන් සහ ප්‍රියා, ලොස්ඇන්ජලීස් නගරයේදී විවාහ වූ බවයි. නමුත් ජෝන් සහ ප්‍රියා ගේ විවාහ මංගල්‍යයක් නොපැවැති බවයි, ඔවුන් අවධාරණය කර ඇත්තේ.ආක්ෂේ කුමාර් සහ ට්වින්කල් ඛන්නාගේ 11 වැනි විවාහ සංවත්සරය ජනවාරි 17 දාට යෙදී තිබුණා ඒ වෙනුවෙන් පුංචි සාදයක් ආක්ෂේ - ට්වින්කල් එකතුවෙලා පැවැත්වූවා.ආක්ෂේ මේ සාදය වෙනුවෙන්ම නිවෙසට පැමිණියේ මේ දිනවල කර්ණාටක ප්‍රාන්තයේ සුන්දර ප්‍රදේශයක රූපගතවන ‘රෞඩි රථෝර්’ නම් වූ අලුත්ම චිත්‍රපටයේ රූපගත කිරීම්වලට සහභාගි වෙමින් සිටින අතරතුරදීයි.”ආක්ෂේ කලින් දන්වලා නෙමෙයි ගෙදර ආවෙ. එයාගෙ පැමිණීම ට්වින්කල්ට පුදුමයක් වුණා. ආක්ෂේට පැය 7ක් ගතවුණා, මුම්බායිවලට එන්න. පාටිඑක තිබුණේ ගෙදර නෙමෙයි. හොටෙල් එකක. ආක්ෂේ, ට්වින්කල්වයි, පුතාවයි එක්කගෙන ගිහින් ඩිනර් එක ගත්තා. එච්චරයි. ආක්ෂේ ගේ හිතවතෙක් කීවා. ආක්ෂේ ඉන්පසුව තම බිරිඳට වටිනා කරාබු ජෝඩුවක් තෑගිකළ බවයි ආරංචි.සන්ජේ දත්, තම දියණිය සිනමා නිළියක් වනවාට කිසිම කැමැත්තක් දක්වන්නේ නැහැ. සන්ජේ ගේ පියා සුනිල් දත් සහ මව නර්ගීස් දත් එදා හින්දි තිරයේ බැබළුණා. සන්ජේ ද ඔවුන් අනුගමනය කරමින් සුපිරි නළුවකු බවට පත්වුණා. නමුත් තම දියණිය ත්‍රිෂාලා සිනමාවට එක්වෙනවාට ඔහු තදින්ම විරුද්ධයි. “මේක හොඳට මතක තියාගන්න.කවුරුහරි මගේ දුව ව චිත්‍රපටවලට ගන්න හේතු කියාගෙන ආවොත් මම ඒ ගැන අහන්න කොහෙත්ම ලෑස්ති නැහැ. ත්‍රිෂාලා මගේ දුව. ඒ නිසයි, මම එයාව සිනමාවට එවන්න අකැමැති.” සන්ජේ දැඩි ස්වරයකින් පැවසුවා.මේ වනවිට 22 වැනි වියෙහි පසුවන ත්‍රිෂාලා පදිංචිව සිටින්නේ ඇමෙරිකා එක්සත් ජනපදයේ. ඇයගේ තනි නොතනියට සිටින්නේ මවගේ (රිචා ෂර්මා) දෙමව්පියන්.මව් පදවිය අපේක්ෂාවෙන් පසුවන ශිල්පා ශෙට්ටි පසුගිය සති කිහිපය තිස්සේ ප්‍රසිද්ධියේ පෙනී සිටියේ නැහැ. සැමියා වන රාජ් කුන්ද්‍රා නිතරම උත්සාහ ගන්නේ ශිල්පා ව නිවෙසෙහි විවේකයෙන් තබන්නයි. එයට ලොකු හේතුවක් තියෙනවා. පසුගිය වසරේ මුල් භාගයේ දී ශිල්පාට දරුවෙකු ලැබෙන්නට සිටින බවට ලකුණු පහළ වුණත් සති කිහිපයකින් ඒ දරු ගැබ ගබ්සා වීම නිසයි මෙවැනි ආරක්ෂාවක් ශිල්පාට ලැබෙන්නේ.  1. සම්පූර්ණ නම - තාබාසම් හෂ්මි2. උපන් දිනය – 1971 නොවැම්බර් 043. උපන් ප්‍රදේශය – හයිද්‍රබාද්4. මව - රිස්වානා (ගුරුවරියකි)5. පියා - ජමාල් හෂ්මි6. අධ්‍යාපනය ලැබූ පාසල් -(i) ශාන්ත ඇන්තනි උසස් විදුහල – හයිද්‍රබාද්(ii) ශාන්ත ක්ෂේවියර් විදුහල – මුම්බායි7. පවුලේ ඥාතීන් වන කිහිපදෙනෙක් -(i) සීයා, මොහොමඩ් අශාන් ගණිතයපිළිබඳ මහාචාර්යවරයෙකි.(ii) අත්තම්මා, ඉංග්‍රීසි පිළිබඳමහාචාර්යවරියකි(iii) ශබානා ආස්මි (ප්‍රවීණ නිළි)නැන්දා කෙනෙකි.8. බාල සොහොයුරිය - ෆාරා නාස් (නිළියකි)9. මුල්ම රඟපෑම – 1980 දී තිරගත වූ ‘බසාර්’චිත්‍රපටයේ කෙටි රඟපෑමක් ඉදිරිපත් කර ඇත.10. මුලින්ම ප්‍රධාන චරිතයක් රඟපෑ චිත්‍රපටය - ‘හම් නෞජාවන්’ (1985)11. මෙතෙක් රඟපා ඇති චිත්‍රපට සංඛ්‍යාව - 7212. මුලින්ම ලද සම්මානය – 1995 දී වසරේ හොඳම නවක නිළියට හිමි වූ‘ෆිල්ම් ෆෙයාර්’ සම්මානය13. මෙතෙක් ලද විවිධ සම්මාන -ෆිල්ම් ෆෙයාර්, ජාතික සිනමා සම්මාන, ස්ක්‍රීන් වීක්ලි සම්මාන, සීසිනේ සම්මාන, ජාත්‍යන්තර සිනමා ඇකඩමි සම්මාන14. ලිපිනය - Ankul,2nf Floor, 7 Bungalows,Andheri(W), Mumbai 400058.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012916</link>
    <topic>හොඳ කෙනෙක් මුණගැහෙන තුරු කලබලයක් නැතුව ඔහේ ඉන්නවා</topic>
    <author>ඉනෝකා පෙරේරා බණ්ඩාර</author>
    <content>හොඳ කෙනෙක් මුණගැහෙන තුරු කලබලයක් නැතුව ඔහේ ඉන්නවාඋපාලි කීර්තිසේනහඳපානේ’ පීටර් අයියා, උපාලිට වාසනාව රැගෙන ආ සැටියෙකි. ඒ, කෙතරම් චරිත කර තිබුණ ද මේ දිනවල බොහෝ දෙනකුගේ මතකයේ ඔහු රැඳී සිටිනුයේ ‘පීටර් අයියා’ ලෙසින් වන නිසාය. ඔහු ද ඊට කැමැතිය. හේතුව ‘පීටර් අයියා’ අවිහිංසක ගැමියකු වන නිසාම පමණක් නොවේ. මෙතෙක් කලක් චණ්ඩින්ට උදව් කරමින්, මගඩි වැඩවලට හවුල්වෙමින් ගත කළ රංගන ජීවිතයට වෙනසක් උදාව ඇති හෙයිනි.අවුරුදු 21 කටත් වැඩි රංගන ජීවිතයේ කළ අනේකවිධ චරිත අතර වැඩිම ප්‍රතිචාර ලබන චරිතය පීටර් අයියා බව උපාලිම කියයි.”මං ක්‍ෂේත්‍රයට ආවෙ 1989 වසරෙ. ඒ, ගාමිණි කොස්තාගේ වේදිකා නාට්‍යයකින්. රාජගිරිය හේවාවිතාරණ විද්‍යාලයේ සිසුවකුව සිටියදී පාසල් වේදිකාවේ මා වඩාත් ප්‍රකටව හිටියෙ ගායනයට. මගේ සංගීත ගුරුවරයා ටී.එම්.ජයරත්න මහත්මා. නමුත් පාසල් ජීවිතයෙන් පස්සෙ ප්‍රසිද්ධ වේදිකාවෙ චරිතයක් රඟන්නට මං විශාල වෙහෙසක් දැරුවා. අධ්‍යක්ෂවරුන්ට යවපු ‘පෝස්ට් කාඩ්’ ප්‍රමාණය මටවත් මතක නැහැ. අවසානයේ මට පුංචි අවස්ථාවක් ලැබුණා. එදා වේදිකාවෙන් අරඹපු ගමන තමයි මේ...”ඒ පටන් ගත් ගමනේ වේදිකාව, රූපවාහිනිය මතු නොව සිනමාව කරා ද ඔහුගේ රංගනය විහිද ගියේය. වේදිකාවෙන් අරඹන නිර්මාණකරුවන්ට හොඳ අඩිතාලමක් වැටෙන බව ද ඒ නිසාම ඔවුන් පවතින ශිල්පීන් වන බව ද උපාලි අදහයි. ඒ, ජීවිත අත්දැකීමෙනි.වැඩි සද්ද බද්දයක් නැතිවම දශකයකටත් වැඩි කාලයක් ඔහු අපූරු කටයුත්තක් කරගෙන යයි.”ඒ, 1996 වසරෙ ඉඳන් උතුරු නැඟෙනහිර ක්‍රියාන්විතයේ සිටි හමුදා සෙබළුන් වෙනුවෙන් ‘සොල්දර ගෙදර’ නාට්‍යය රට පුරා අරන් යන එක. අතිශය බිහිසුණු කාල පරිච්ඡේදවලදී පවා අපි ඔවුන්ගේ මානසික ශක්තිය නඟා සිටුවන්න මේ නාට්‍ය උතුරු නැඟෙනහිරට යුද බිමට අරන්ගියා. ඒ, ප්‍රජා සේවාවක් විදියට.හමුදාවෙන් අපට ලැබෙන්නෙ නවාතැන් ප්‍රවාහන පහසුකම්, ආරක්ෂාව සහ කෑම් බීම්. අපේ නළු නිළියො මේ නාට්‍යයේ නොමිලයේ රඟපෑවේ බොහොම කැමැත්තෙන්. යුද බිමේ හෙම්බත්වෙලා හිටපු අපේ සහෝදර රණවිරුවන්ට මේ නාට්‍යය ඇත්තටම සතුටක් ගෙනාවා. ඔවුන් බොහොම ප්‍රශංසා කළා. ට්‍රැක්ටර්වලින් රණවිරුවො ආවේ. ඒ කළ ප්‍රජා සේවාව මට හැමදාම සතුටක්...”ආපසු හැරී බලා ජීවිතයේ සතුටු විය හැකි බොහෝ තැන් උපාලිගෙ ජීවිතයේ අඩු නැත.”මං බස් එකේ යන-එන කෙනෙක්. පාරට බැස්සම අඩුම තරමෙ දහදෙනෙක්වත් මා එක්ක කතාකරනවා. සමහර කොන්දොස්තරවරු ටිකට් එකට සල්ලිත් එපා කියනවා. මේ තමයි මිනිස්සුන්ගෙ ආදරේ. මේ සියල්ල විඳින්න මට සිනමාව, රූපවාහිනිය සහ වේදිකාව කියන ක්‍ෂේත්‍ර තුනේම වැඩකරන නිසා. රෝයි - සුමනා ප්‍රවීණ සිනමා යුවළට පින් සිදුවෙන්න මට සිනමාවෙ දොරටු විවර වුණා. ‘හොටෙල් ඩි කලබල’, ‘ටාසන් ද අපේ මෑන්’, ‘රෑ දැනියෙල් දවල් මිගෙල්’, ‘පාර්ලිමන්ට් ජෝක්ස්’, ‘වන් ෂොට්’ වගේ චිත්‍රපට 25ක දැන් මං රඟපාලා තියෙනවා. නමුත් අදටත් මගේ පළමු ගරුත්වය වේදිකාවට...”උපාලිගේ නවතම චිත්‍රපටය ‘අපි මැරෙන්නෙ නෑ’ දැන් තිරගත වීමට සූදානම්ය. එපමණක් ද නොවේ. ‘සකිසඳ සුවාරිස්’, ‘හිරු දහසක් යට’ සහ ‘යශෝධරා’ ටෙලි නාට්‍ය ද රූගතකිරීම් අවසන්ව තිබේ. තව නොබෝ දිනෙකින් මේ නිර්මාණ පෙළ ද විකාශය වනු ඇත.නිර්මාණ දිවියේ විසි වසර ඉක්මවූවද සැබෑ ජීවිතයේ ඔහු තවම තනිකඩය.”මං අම්මට හුඟක් ආදරෙයි. ඇයට සලකගෙන ඉන්න එක මට ලොකු සතුටක්. අම්මා වටේ බැඳුණු අයියා, අක්කා සහ මම ලස්සන පවුලක්. හොඳ කෙනෙක් මුණගැහෙන තුරු කලබලයක් නැතිව මං බලාගෙන ඉන්නවා. අනික මං අලුත් පරපුරට අත දෙන්න ලෑස්තියි. 1989 අග්‍රා සජීවනී, දේවිකා කරුණාරත්න, ලිලියන් එදිරිසිංහ, පර්ල් වාසුදේවි වගේ ප්‍රවීණ හා ජ්‍යෙෂ්ඨ ශිල්පිනියො රඟ පෑ මගේ ‘සොල්දර ගෙදර’ වේදිකා නාට්‍යය සඳහා මං දැන් අලුත් පරපුර සම්බන්ධ කරගන්නවා. මං ආවෙ බොහොම දුෂ්කර ගමනක්. ඒක දන්න නිසයි මං නවක පරපුරට උදව් කරන්නෙ...” ඉදින් කලාව වෙනුවෙන් කළ හැකි ඒ කැපවීම හා මෙහෙවර වෙනුවෙන් උපාලි කීර්තිසේන සැදී පැහැදී සිටියි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012917</link>
    <topic>මානව හිතවාදය මගේ චිත්‍රවල තේමාවයි</topic>
    <author>සු.මි.</author>
    <content>මානව හිතවාදය මගේ චිත්‍රවල තේමාවයිකොල්වින් සෙට්ටිනායකප්‍රතිභාසම්පන්න චිත්‍ර ශිල්පි කොල්වින් සෙට්ටිනායක ගේ 8 වැනි චිත්‍ර ප්‍රදර්ශනය පෙබරවාරි 3 වැනිදා කොළඹ ජාතික කලාභවනේදි ඇරඹෙයි.ඔබේ පළමුවැනි චිත්‍ර ප්‍රදර්ශනය පැවැත්වුණේ 1974 දී. මේ අවුරුදු තිස් අටටම ඔබ පවත්වා ඇත්තේ චිත්‍ර ප්‍රදර්ශන අටයි.”මම විකුණන්න බලාගෙන, ජීවනෝපායක් විදියට හිතාගෙන චිත්‍ර අඳින ශිල්පියෙක් නෙමෙයි. අනික කිසියම් නිර්මාණයක් කරන්න අත්දැකීම්වලින් හිත පිරෙන්න ඕනැ. එතකම් මම ඉවසනවා. මේ චිත්‍ර ප්‍රදර්ශන අට ගැන මම තෘප්තිමත්. දවසක් අපේ ගෙදරට ප්‍රවීණ කලාකරුවකු වන තිලකරත්න කුරුවිට බණ්ඩාර ආවා.ඔහු සාමාන්‍යයෙන් අපේ ගෙදර එන්නේ තුනපහ ටික පවා අරගෙන. ඔහු බය වුණා මං ඉන්න විදිය දැකලා. ඒ, මං අතරමං වෙයි කියලා හිතාගෙන. කොල්වින් ඔහොම ඉඳලා බැහැ; විකුණන්න බලාගෙනත් චිත්‍ර අඳින්න කියලා ඔහු මට කිව්වා. ඔහු එහෙම කිව්වේ මට තියෙන ආදරේට. ඒත් මං එතැනට ගියේ නැහැ. අදටත් මට චිත්‍ර අඳින්න කාමරයක් නැහැ. නිදන කාමරයේ ඉඳගෙන මම චිත්‍ර අඳින්නේ. වඩා වටින්නේ කාමරයක් නෙමෙයි, අඳින චිත්‍රෙයි.මෙවර ඔබේ චිත්‍ර ප්‍රදර්ශනය විවෘත කරන්නෙත් තිලකරත්න කුරුවිට බණ්ඩාර. ඒ වගේම ඔබේ හැම චිත්‍ර ප්‍රදර්ශනයක් ම විවෘත කරලා තියෙන්නේ සම්භාවනීය මට්ටමේ කලාකරුවන්. නැතුව දේශපාලනඥයන්වත්, තානාපතිවරුන්වත් නෙමෙයි.එකක්, මම ඒ කලාකරුවන්ට දක්වන අසීමිත ගෞරවය. අනික කිසිම ආණ්ඩුවකින් මට ලැබිච්ච දෙයක් නැහැ. අපි ආණ්ඩුවකින් යමක් ඉල්ලන එකත් එක අතකට වැරදියි. කලාකරුවන් වුණාම හිස කෙළින් තියාගෙන, කොන්ද කෙළින් තියාගෙන ඉන්න අපි දැන ගන්න ඕනැ.ඔබ ශාස්ත්‍රාලීය (ACADAMIC) චිත්‍ර ශිල්පියෙක් නෙමෙයි. ඒ නිසා දෝ ඔබේ තියෙන්නෙ බොහෝම නිදහස් ආරක්.මගේ ගුරුවරුන් වුණේ මම පය ගසාගෙන සිටින මේ සමාජයමයි. කාලයක් මම ‘ඇත්ත’ පත්තරේ වැඩ කළා. ඒක මට විශ්වවිද්‍යාලයක්. බී.ඒ. සිරිවර්ධන, සිරිලාල් කොඩිකාර.ඒ අය තමයි මගෙ ගුරුවරු. මම ඉස්සර සයිමන් නවගත්තේගම එක්ක චිත්‍ර ප්‍රදර්ශන බලන්න යනවා. ඔය ස්ටැන්ලි අබේසිංහගේ චිත්‍ර ප්‍රදර්ශන වගේ. ඒ අයත් මගේ ගුරුවරු. සයිමන්ගේ ‘සුද්දිලාගේ කතාව‘ නවකතාව පිටවෙන්න කලින් මම ඒ කතාවෙන් චිත්‍ර කතාවක් ඇන්දා ‘ඇත්ත’ පත්තරේට.මෙවර ප්‍රදර්ශනය ගැන විශේෂයෙන් යමක් කියන්න තියෙනවද?මෙවර ප්‍රදර්ශනයට ඇතුළත් චිත්‍රවලට මම වෙනදට වඩා වැඩිපුර වර්ණ පාවිච්චි කරලා තියෙනවා. ඒක විශේෂත්වයක්.විචාරකයන් ඔබව හඳුන්වන්න අපූරු යෙදුමක් භාවිතා කරනවා. ඒ ‘විරෝධකාල්පනිකයා’ යන්න.”ඕක ප්‍රවීණ කලා විචාරකයකු වූ සිරිල් බී. පෙරේරා ගේ හැඳින්වීමක්. මගේ චිත්‍රවල කිසියම් සටන්කාමි බවක් තිබෙනව කියලා ඔහු කිව්වා. ඒත් මගේ තේමාව මානව හිතවාදය. විශේෂයෙන් පීඩාවට පත්වුණු මිනිසුන්, ගැහැනුන් මගේ නිර්මාණවල නිතරම දක්නට ලැබෙනවා.තිලකරත්න කුරුවිට බණ්ඩාර කියලා තියෙනවා ඔබ ‘කවි සිතක් ඇති සිත්තරෙක්’ කියලා.හැම ශිල්පියෙක් තුළම කවි සිතක් තියෙන්න ඕනැ. දැන් බලන්න මහගමසේකර. ඔහු කවියෙක්; චිත්‍ර ශිල්පියෙක්. ඔහුගේ සිත්තම්වල කාව්‍යත්මක බවක් තිබෙනවා; මමත් ඉඳහිට කවි ලියනවනේ.ඔබ කැමැති චිත්‍ර ශිල්පීන් කවුද?මම හුඟක් කැමැතියි ස්ටැන්ලි අබේසිංහගේ චිත්‍රවලට. මම කාලයක් එස්.එච්. සරත් ගේ චිත්‍රවලට කැමැතිව හිටියා. ඒත් දැන් මම ආසා නැහැ. ශාන්ත කේ. හේරත් පවා නාස්තිවෙන්න ගිහිං දැන් අයෙත් හරි මඟට වැටිලා තියෙනවා. මම ‘ඇත්ත’ පත්තරේ ඉද්දි කවුරුත් මට කිව්වෙ නැහැ, මේ විදියට චිත්‍ර අඳින්න කියලා. ඔවුන් කිව්වෙ නැහැ මට ‘කාටුන්’ අඳීන්න කියලා. මගේ නිදහසට ඔවුන් බාධා කළේ නැහැ.සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012919</link>
    <topic>කරන්න රස්සාවක් නැතුව දර කරත්තයකුත් තල්ලු කළා</topic>
    <author>ඉනෝකා පෙරේරා බණ්ඩාර</author>
    <content>කරන්න රස්සාවක් නැතුව දර කරත්තයකුත් තල්ලු කළාසිරිසුමන ගොඩගේසුර්ය උදාවෙන් විනාඩි දහයක්වත් යන්නට මත්තෙන් කුරුලු කොබෙයි රෑන් උඩ තට්ටුවට එන බව ඔහු දනී.ඉතින් අඹ, කෙසෙල්, ගස්ලබු සහ බිස්කට් පිරවූ බඳුනද රැගෙන දැන් උඩ තට්ටුවට යා යුතුය.බ්‍රහ්ම මුහුර්තියෙන් අවදි වන පුරුද්ද නිසා උදේ පාන්දර හතරේ පටන් කරන්න වැඩ එමටය.එය සිරිසුමන ගොඩගේ ගේ ජීවිතයේ කොටසකි.අවුරුදු 75 ක් සපිරුණ ද එහි වෙහෙසක් නැත. පාන්දර හතරට අවදි වී මුහුණකට දොවා, තේ බීවාට පසු උදෑසන පත්තර ටික කියවීම ඔහුගේ පුරුද්දයි. සූර්ය උදාව වන විට මේ සියලු කටයුතු අවසන්ව තිබේ.තමන් එනතුරු ගිරවුන්, මයිනන්, පරෙවියන්, කපුටන්, කොවුලන් සහ ලේනුන් උඩ තට්ටුවේ වසා හිඳින බව ඔහු දනී. කුරුලු දානය දුන්නාට පසු හිත සැහැල්ලුය.රාජකාරියද බරක් නැත. පළමුව වැල්ලම්පිටියේ අච්චු කන්තෝරුවටත් එතැනින් මරදානේ පොත් සාප්පුවටත් යාම දෛනික දින චරියාවයි.බයිපාස් සැත්කමින් පසු තරමක් පසුවී, නිදහසේ කාර්යාලයට පැමිණියද සියල්ල අකුරට සිදුවන බව ඔහු දනී.ඒ සිය බිරිය තමාටත් කලින් මෙහි පැමිණෙන හෙයිනි. ඔහු මුල් පුටුවේ තබා ඈ සියලු වගකීම් කරට ගත්තේ සැත්කමින් පසු සැමියාට යම් විවේකයක් ගන්නටය.තමන්ගේම කියා දූ දරුවන් නැති වුවද, ගොඩගේ යුවළගේ දෙපාර්ශවයේම දුවා දරුවන් ව්‍යාපාරයට සම්බන්ධය. එහෙයින් නෑයින්ට සැලකුවාය යන තෘප්තියද දෙදෙනාම විඳිති.අතු පතර විහිදුවාලු මහා වෘක්‍ෂයක් සේ සාහිත්‍ය ලෝකයේ දිදුලන ගොඩගේ සමාගමට සාහිත්‍යය හා කලා ඇසුරේ හොඳ පදනමක් තිබේ.එහෙයින් දුක් මහන්සියෙන් වෙර වීරයෙන් ගොඩ නැඟූ, ගොඩගේ පොත් මැදුරු කල්ප කාලාන්තරයක් තවත් යුග ගණනාවක් පවතිනු ඇත.1985 පටන් නොකඩවා රාජ්‍ය සාහිත්‍ය සම්මාන ලද අභිමානයෙන් හා 2000 කට වැඩි ලේඛකයන් පිරිසකගේ 15,000 කට වැඩි පොත් ප්‍රමාණයක් ප්‍රකාශයට පත් කළ සතුටෙන් ඔහු සිත පිරී ගොස්ය. භාවිතාවෙන් ඉවත්ව ගිය අපේ ඉපැරැණි පත පොත සොයා නැවත මුද්‍රණය කිරීමේ සද්කාර්යයද ඒ තෘප්තිය තවත් තිව්‍ර කරන්නට හේතු වී තිබේ.1936 මැයි 18 වැනිදා පාලටුව ගමේ උපන් සිරිසුමන ගොඩගේ දරුවන් නව දෙනකුගෙන් යුතු පවුලේ හය වැනි දරුවා විය. පාලටුව ගමේ ගුණරත්න විද්‍යාලයේ තුන් වැනි පන්තියේ උගන්නා සමයේ කළ දඟ වැඩක් නිසා ජීවිතය වෙනස් වූයේ නොසිතූ ලෙසය.”දවසක් අපි කොලු නඩේ ඇළෙන් මාළු අල්ලලා දර ලිපකුත් හදාගෙන තැම්බුවා. කාගෙදෝ කොරටුවකට පැනල මඤ්ඤොක්කත් උදුරල තැම්බුවා. තාත්තට ආරංචිවෙලා එදා හොඳටම ගැහුවා. මේ කතාව ඉස්කෝලෙටත් ගියා. ඒ ලැජ්ජාවට මං ආයෙ කවදාවත් ඉස්කෝලෙ ගියේ නැහැ. යාළුවො තුන්දෙනෙක් එක්ක එකතු වෙලා ලොරි බාගෙක නැඟලා කොළඹ ආවා.රත්මලානෙ විසිතුරු මාළු සහ කුරුල්ලන් විකුණන කඩේක රස්සාවක් හොයා ගත්තා. ටික කාලයක් යද්දි තාත්තට ආරංචි වෙලා ආපහු ඇවිත් එක්ක ගියා. ඊළඟට ආයේ කොළඹ ඇවිත් කළුබෝවිල ඥාති ගෙදරක නැවතුණා. හැබැයි මේ මොන දේ කළත් මා ළඟ කියැවීමේ රුචිය තිබුණා. ඒ ආභාසය ලැබුණෙ ගෙදරින්. අම්මා කියල දුන් බණ කතා, කවි කතන්දර අපේ පුංචි හිත්වල තැන්පත් වෙලා තිබුණා. ඒ නිසා පොතක් කියවන එක මට මහා සතුටක් වුණා. කළුබෝවිලදි කරන්න රස්සාවක් නැතිව දර කරත්තෙකුත් තල්ලු කළා.දවසක් මං දැක්කා අපේ තාත්තගෙ හැඩරුව තියෙන කෙනෙක් පොල් කරත්තයක් තල්ලු කරගෙන පාරෙ යනවා. මං දෙපාරක් නොහිතා ළඟට ගිහින් කතා කළා. විස්තර ඇහුවා. ඒ කවදාවත් අපි නොදැකපු අපේ තාත්තගෙ මල්ලි. මගේ බාප්පා. හරි සතුටුවෙලා මට ගෙදර එඩ්‍රස් එක දුන්නා. එයා හිටියෙ බෝකුන්දර. මං එහෙ ගියා. බාප්පා මාව රස්සාවකට දැම්මා. අච්චු කන්තෝරුවක ඊයම් අකුරු හදන රස්සාවක්. අමාරු වැඩක්. ටික කලකින් මට තේරුණා එතැන දියුණුවක් නැති වග. ඊළඟට මං ගියේ මොරටුවෙ ඩී.පී. දොඩන්ගොඩ සහ සමාගමට. එතැනින් මං පොත් බැඳීම ඉගෙන ගත්තා. පුංචි තැනක් ගොරකානෙන් කුලියට අරගෙන මං පොත් බඳින්න පටන් ගත්තා.නමුත් මට තේරුණා පොත් බැඳීමට හොඳ මරදාන අවට කියලා. මේ අතරෙ පොත් බැඳීම හරහා මං හඳුනාගත්තු උගත් හාමුදුරුවරු මඟින් මටත් ටිකෙන් ටික වැඩ එන්න ගත්තා. මං මාලිගාකන්දට ගියා. අසාර්ථකව වැහෙන්න ගිය අච්චු කන්තෝරුවකට කතා කරල මං වැඩ පටන් ගත්තා. විද්‍යෝදය විශ්වවිද්‍යාලයේ ආනන්ද මෛත්‍රී හාමුදුරුවන්ගෙ ඇසුර නිසා දැනුම වගේම සබඳතා ගොඩනඟා ගන්නත් මට පුළුවන් වුණා. පාලි, සංස්කෘතිය හා ඡ්‍යොතිෂය පිළිබඳ හදාරන්න මට ඉන් අවස්ථාව උදා වුණා. විෂයට ආදරෙන් මං ඒ දේවල් ඉගෙන ගත්තා.ඒ කාලෙ විද්‍යෝදයේ පුස්තකාලයාධිපති වෙලා උන්නෙ වේරගොඩ අමරමෝලි හාමුදුරුවො. උන්වහන්සේට කියල, ආනන්ද මෛත්‍රී හාමුදුරුවො මට විද්‍යෝදයේ පොත් බැඳීම අරන් දුන්නා. දෙමටගොඩ පාරෙ වර්ග අඩි 10 කටත් අඩු කාමරයක පොත් බඳින ගමන් සූට් කේස් එකක පොත් පටවාගෙන ගිහින් පොත් විකිණුවා. ඒ ආපු ගමන තමයි මේ..”වසරකට දහස් ගණනක් පොත් මුද්‍රණය කරන, පොත් මැදුරු ගණනාවක හිමිකාරිත්වය දරන සතුටටත් වඩා ඔහු සතුටු වන වෙනත් කරුණකි.ඒ සමාජ සේවා කටයුතු සිදු කිරීමෙන් සහ අනුන්ට උදව් කිරීමෙනි.”මට දිනා ගන්න දෙයක් තවත්නැහැ. පිටකොටුවට ඇවිත් එළු හම්, කාඩ්බෝඩ්, ගම් අරගෙන ගිහින් සෙක්ෂන් තියල පොත් මහලා, පිට කවරෙට කාඩ්බෝඩ් කපලා, පදම් කළ එළුහම අරගෙන සුදුහමට කුකුල් සායම් කැට දිය කරලා කවරෙ වර්ණවත් කරලා පොතේ පිටු පෙරළන්න ලේසි වෙන්න කවරෙ ඇතුළෙත් ‘ඕපන්’ එකක් තියලා, පිට කවරෙ ලස්සන වෙන්න රත්‍රන් වලින් රටා මවලා පොත් බැඳපු මං, ජීවිතේ තැනකට එන්න හුඟක් කැපවුණා. මහන්සි වුණා. හැබැයි මං මගේ ඉලක්කයට ගියා. ඒ විතරක් නෙවෙයි මගේ නෑයන්ටත් සැලකුවා.දැන් මට තවත් හම්බකරල ගොඩගහන ආසාවක් නැහැ. හැම දේම පිළිවෙළට ගලා යනවා. පිනක් දහමක් කරගෙන රටට සේවයක් කරන්නයි දැන් මගේ කාලය වැඩිපුර වැය කරන්නෙ...”ඉතින්, ආපසු හැරී බලන කල ජීවිතය විචිත්‍රවත් චිත්‍රයක් සේ ඔහුට පෙනෙයි.ඔහු එය විඳියි. ජීවිතය සුන්දර ද මෙතරම්... කියා සිතන සොඳුරු සිතිවිල්ල හැර කිසිදු කනගාටුවක් එහි නැත. තවත් නම් මොනවද...ඉනෝකා පෙරේරා බණ්ඩාරඡායාරූප – ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012920</link>
    <topic>සිනෙමායා කෞතුකාගාරය</topic>
    <author/>
    <content>සිනෙමායා කෞතුකාගාරයමා දන්නා තරමින් චිත්‍රපට, සිනමා උපකරණ, පෝස්ටර්, ගීත තැටි, ගීත පොත්, නිශ්චල ඡායාරූප ඇතුළු සිනමාවට සම්බන්ධිත විවිධ දේ සුරක්ෂිත කරන තිදෙනෙක් මෙරට සිටිති. තිස්ස නාගොඩවිතාන සතුව ශ්‍රී ලාංකේය චිත්‍රපට විශාල සංඛ්‍යාවක් තිබේ. රූපවාහිනි නාලිකා ඔස්සේ ති. නා. යන ලේබලය යටතේ විකාශනය වන්නේ ඔහු අයිතිය මිලදී ගෙන ඇති චිත්‍රපටය. විවිධ තැන්වල අනාරක්ෂිතව තිබු චිත්‍රපට එක් රැස් කර ආරක්ෂිතව තබා ගැනීමේ ව්‍යාපෘතියේ පුරෝගාමියා ඔහු විය.දෙවැන්නා හේමපි‍්‍රය කණ්ඩම්බිය. ඔහු ගැන මා ලියු තීරුව පසුගිය දෙසැම්බර් මස 04 වැනි දා ‘රසඳුන’ හි පළ විය. තෙවැන්නා ගොර්ඩ්න් සිල්වාය. ඉතාම සුවිශේෂ වූ කාරණය වන්නේ රජය චිත්‍රපට සංරක්ෂණාගාරයක් පිහිටුවීමට වසර 65 ක කාලය තුළ අපොහොසත් වී ඇති පරිසරයක සිනමාවට ළැදි මිනිසුන් තිදෙනෙකු සිය පෞද්ගලික ධනය වියදම්කර සිනමාවට සම්බන්ධිත දෑ ආරක්ෂා කිරීමට පියවර ගැනීම ජාතියේ ප්‍රණාමය හිමි විය යුතු සාධකයක් වෙයි. අවම වශයෙන් ඔවුන්ට කිසියම් ආකාරයක මූල්‍යමය හෝ සම්පත් වශයෙන් දායක වීමට කිසිදු රජයක් මෙතෙක් කටයුතු කර නැත.පසුගියදා ශ්‍රී ලාංකේය සිනමාවේ 65 වන සංවත්සරය ශ්‍රී ලංකා ජාතික චිත්‍රපට සංස්ථාව සරමනු ලැබුවේ සිරිසේන විමලවීර සිනමාකරුවා පිළිබඳ දේශනයක් සංවිධානය කිරීමෙන් හා ඔහුගේ චිත්‍රපට කීපයක් ප්‍රදර්ශනය කිරීමෙනි. මෙම වසර 65 න් වසර 40 ක්ම ශ්‍රී ලාංකේය සිනමාව හැදුණේ වැඩුණේ ජාතික චිත්‍රපට සංස්ථාව සෙවණෙහිය. සංස්ථාව ලැජ්ජාවට පත්විය යුතු කාරණා දෙකක් වේ. එකක් නිසි පරිදි චිත්‍රපට සංරක්ෂණය කිරීමේ වැඩ පිළිවෙළක් මෙම දශක හතරක කාලයේදී ක්‍රියාත්මක කරන්නට නොහැකි වීමය. අනෙක අන්තර්ජාතික සිනමා උලෙළක් මෙරට ආරම්භ කරන්නට අපොහොසත් වීමය.65 වසරක් සපිරූ ශ්‍රී ලාංකේය සිනමාවේ මෙම ඛේදජනක ඉරණම පසුබිම්කර අද අපගේ මාතෘකාවට විෂය වන්නේ “සිනෙමායා කෞතුකාගාරය”(MUSEUM CINEMAYA) යි. එය පවත්වා ගෙන යන්නේ ගොර්ඩ්න් සිල්වාය. මෙම කටුගෙය පිහිටා ඇත්තේ කොට්ටාව නගරයට ආසන්නවය. ඔහුගේ නිවෙසේ වැඩි කොටසක් ආක්‍රමණය කර ඇත්තේ ඔහුගේ ප්‍රදර්ශන භාණ්ඩය. ගෝර්ඩ්න් සිල්වා ශ්‍රී ලංකා රූපවාහිනි සංස්ථාවට අනුයුක්ත වූයේ 1983 වර්ෂයේ දීය. ඔහු එම සංස්ථාවේ මාධ්‍ය රූප, සජීවිකරණ හා අක්ෂර චිත්‍ර ශිල්පී වශයෙන් කටයුතු කරයි. ඔහු ත්‍රිමාණ සජීවිකරණය පිළිබඳ මැලේසියාවේ පාඨමාලාවක් හදාරා ශ්‍රී ලංකාවට පැමිණ එම ශිල්පය ශ්‍රී ලංකාවට හඳුන්වා දුන් ප්‍රථමයා ද වෙයි.ඔහු 1985 වර්ෂයේ සිට ත්‍රිමාණ සජීවිකරණය පිළිබඳව ශ්‍රී ලංකා රූපවාහිනී අභ්‍යාස ආයතනය ඇතුළුව වෙනත් ආයතනයන්හි දේශන පැවැත්වීමේ ද නිරත විය. ඒ සමඟම ඔහු ඡායාරූපකරණය හා සිනමාවට සම්බන්ධිත විවිධ උපකරණ එකතු කරන්නට පටන් ගත්තේය. බොහෝ උපකරණ මිලදී ගන්නට ඔහු තම පෞද්ගලික ධනය වියදම් කළේය. ගිවන්ත අර්ථසාද්, ජී. ඩී. එල්. පෙරේරා, ඇන්ඩෲ ජයමාන්න ඇතුළු සිනමා ශිල්පින් ඔවුන් සතුව තිබු බොහෝ උපකරණ “සිනෙමායා කෞතුකාගාරය”ට ප්‍රදානය කර ඇත.එය නිල වශයෙන් විවෘත කරන ලද්දේ 2009 නොවැම්බර් 20 වෙනි දා සුමිත්‍රා පීරිස් මහත්මිය අතිනි. නිශ්චල කැමරා වර්ග, සිනෙ කැමරා (මි. මි. 8, 16, 35), චිත්‍රපට ප්‍රක්ෂේපණ යන්ත්‍ර රාශියක් එම ප්‍රදර්ශන භාණ්ඩ අතර වේ. චිත්‍රපට සංස්කරණ කටයුතු සඳහා මෙරට භාවිත කරන ලද සංස්කරණ යන්ත්‍ර රාශියක් ද එහි ආහ. සමහර ප්‍රක්ෂේපණ යන්ත්‍ර 1950 ගණන්වල මෙරට චිත්‍රපට ශාලාවන්හි භාවිත කළ ඉතා පැරැණි යන්ත්‍ර වේ.සිනෙමායා කෞතුකාගාරයේ ඉතා වැදගත් අංගයක් වන්නේ පැරණි චිත්‍රපට ගීත අඩංගු ඔහු ගේ දත්ත ගබඩාවයි. තමාට ශ්‍රවණය කිරීමට අවශ්‍ය ඕනෑම පැරැණි සිංහල චිත්‍රපටයක ගීතයක් එම දත්ත ගබඩාවෙන් තෝරා ගෙන ශ්‍රවණය කිරීමේ පහසුකම ඇත. ගොර්ඩ්න් සිල්වා තමා ගේ මෙම කෞතුකාගාරය ශ්‍රව්‍ය - දෘෂ්‍ය මාධ්‍ය හදාරන පාසල් හා සරසවි සිසුන්ට දැනුම සපයන කේන්ද්‍රයක් වශයෙන් ද සැලකිය හැකි ය.සතියේ දිනවල පෙ. ව. 8.30 සිට 12.00 දක්වා කුඩා කණ්ඩායම් වශයෙන් එය විසිත්ත කළ හැකිය. පූර්ව විධිවිධාන යොදා ගෙන සති අන්තයන්හි විශේෂ මාතෘකා යටතේ හැදෑරීමේ පහසුකම් ද ඇත. ගොර්ඩ්න් සිල්වා ගේ අප්‍රතිහත කැපවීමත්, භාණ්ඩ එකතු කිරීමට හා ඒවා හොඳ තත්ත්වයෙන් පවත්වා ගෙන යාමටත් ගන්නා ව්‍යායාමය ඉතා ප්‍රසංශනීය වූවකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012921</link>
    <topic>මේ එකතුවෙන්නෙ ආදරයෙන් බැඳිලා හිටපු හිත් දෙකක්</topic>
    <author/>
    <content>මේ එකතුවෙන්නෙ ආදරයෙන් බැඳිලා හිටපු හිත් දෙකක්ලියන්නේ නිව්ටන් ගුණසේකර අඳින්නේ හර්ෂ ගුණවර්ධනඅවසන් කොටසඑදින දහවල තිසරු රෝහල කරා ආවේ හෙක්ටර් සමඟය. ඒ එන අතරතුරේදී ඔහු ඇගේ සිතැ’ඟි තේරුම් ගන්නට මාන බැලුවේය.”ඔයාගෙ එග්සෑම් එක ඉවර වුණ ගමන් අපි මැරි කරමු තිසරු... මැරි කරලා ‘ඉන්ග්ලන්ඩ්’ යමු... මට එහෙ එපාර්ට්මන්ට් එකක් තියෙනවා.””පිස්සුද .. මට බැහැ..””ඇයි ඔයාට මං වගේ හස්බන්ඩ් කෙනෙක් ගැළපෙන්නෙ නැද්ද තිසරු...””ඒක මං දන්නෙ නැහැ හෙක්ටර් අයියෙ?.. අපි ඔය ඉෂූ එක ගැන කතා නොකර ඉම්මුද? ‘ප්ලීස්’..”එතැන් පටන් ඔහු රිය ධාවනය කළේ කටපියාගෙනය. තිසරු වරින් වර හොරැහින් ඔහුගේ මුහුණ දෙස බැලුවාය. එය කළු පැහැගැන්වී මළානිකවී තිබිණ.”හෙක්ටර් අයියා මාත් එක්ක තරහද?”එම ප්‍රශ්නයට ගැස්සුනාක් මෙන් ඔහු හිස හරවා තිසරුගේ මුහුණ දෙස බැලුවේය.”ඔයාට අර සඳුන් කියන හාදයාව අමතක කරන්න බැහැ නේද?... ඒකයි මෙතන තියෙන ප්‍රශ්නය..? මට ඒක තේරුම් ගන්න පුළුවන් තිසරු..””අපේ ජීවිත ජීවත් කරවන්නෙ වෙන මොකවත් නෙවෙයි හෙක්ටර් අයියෙ. ආදරය.. ඒ වගෙ අවංක ආදරෙන් බැඳුණු හිතකට තවත් කෙනෙක් ගැන හිතන්න පතන්න ඉඩක් නැහැ..””මට තේරෙනවා ... ආදරය, බලෙන් ගන්නත් බැරි බව මං දන්නවා..” යළිත් මොටෝරිය තුළ නිහැඩියාව රජ කරන්නට විය. දෙදෙනාම ඔවුන්ගේ ලෝකවල තනිවී සිටියහ.ඔවුන් දෙදෙන වාට්ටුව තුළට ප්‍රවේශ වන විට හිරු ගිනියම් වී තිබිණ. පියාණන් කලින් දිනට වඩා සුවයෙන් සිටිනු දැකීමෙන් තිසරුගේ හිතට ලොකු අස්වැසිල්ලක් දැනිණි.”අප්පච්චිට දැන් කොහොමද?.. තාම ඇවිදින්න කරන්න අමාරුයිද?””දැන්නම් ටිකක් පයගහන්න පුළුවන් දුව... කොහොමටත් තව ටික දවසක් හොස්පිට්ල් ඉන්න වෙයි.. මොකක්දෝ පූරුවෙ පිනකට ජීවිතේ බේරුණා..””ඔයාට මේ දවස්වල හුඟක් අපලයි කියලයි කේන්දරේ බලපු මනුස්සයා කිව්වෙ... හුඟාක් පරිස්සම් වෙන්න කිව්වා.. බෝධි පූජා තියන්න කිව්වා..” සේරා දිගටම කියාගෙන ගියාය.”ඒක නෙමේ හෙක්ටර් තාම අර කාලකණ්ණියා ගැන හෝඩුවාවක් නැද්ද?.. මොනවද මේ පොලිසිය කරන්නෙ?””මටත් තියන ප්‍රශ්නෙ ඒක තමයි ඩගී අයියෙ... මං ඊයෙත් පොලිසියට කතාකළා.. තාම ‘ඉන්විස්ටිගේෂන්’ කරගෙන යනවා කියලා තමයි කියන්නෙ?””පොලීසිය මේක යටගහන්න හදනවා ඇති.. හෙක්ටර්.. මං දන්නවා මේක පිටිපස්සෙ ඉන්නෙ කව්ද කියලා?””ඩගී අයියා ඇමැතිතුමාට යැව්වෙ අර ෆොටෝස්වල කොපීස් විතරයි නේද?””ඔව්.. සේරම නෙගටිව්ස් ටික මං ළඟ.. මං එච්චර මෝඩයෙක් නෙවෙයි හෙක්ටර්...” ඇඳ විට්ටමට හිස තබාගනිමින් ඔහු කටකොනකින් සිනාසුණේය.දුක්ඛ දෝමනස්සයන්ගෙන් පිරුණු මේ ජීවන පැවැත්ම වහා වෙනස් කොට අලුත් ජීවිතයක් ආරම්භ කළ යුතු යැයි ඩග්ලස් දැරණියගලට සිතෙන්නට විය. ආපසු හැරී බලන කල තම ජීවිතය සාර්ථක යැයි සිතන්නට පුළුවන් කමක් නැත. සියලු සැප සම්පත්වලින් පිරුණු භෞතික ජීවිතයක් තමාට තිබුණ ද තම ආධ්‍යාත්මික ජීවිතයේ විශාල බිඳ වැටීමක් සිදු වී ඇතැයි ඔහුට සිතුණේය.”මොනවද ඩගී ඔයා ඒ පාර බරට කල්පනා කරන්නෙ?” බිරියගේ කටහඩින් ඔහුගේ සිතුවිලි දැහැන කඩා වැටුණේය. තිගැස්සුණාක් මෙන් ඔහු වහා දෑස් විදහා තම යහන වටා සිටින අය දෙස බැලුවේය.”කෝ අර එනවයි කිව්ව හාදයා..?””සඳුන් මෙලහකටත් ළඟ එනවා ඇති අප්පච්චි””ඔයා ඒ ෆොටෝ එක දැක්කද දුව?””ඔව් අප්පච්චි... සඳුන් මට පෙන්නුවා.. ඉසබෙලා තරුණ කාලෙ හරිම ලස්සනයි..” ඩග්ලස්ගේ දෙතොලග මඳ සිනාවක් ඇඳී ගියේ එකවරය. ඔහුට සිය තරුණ කාලය නිතැතින්ම සිහියට නැඟුණේය. තමා ඒ දවස්වල වශී වූයේ එම තරුණ රූබර ළඳට නොවේදැයි ඔහු ඔහුගෙන්ම ප්‍රශ්න කළේය.වැඩි වෙලාවක් යන්නට මත්තෙන් රෝහලේ බරාඳය කෙළවරින් සඳුන් කලුපහනගේ රුව මතුවෙනු දුටු තිසරුගේ දෑසට සතුට ගලා ආවේය. ඇය පිබිදුණු දෑසින් යුතුව ඉදිරියට එමින් සිටි සිය ආදරවන්තයා දෙස බලා සිටියාය.කාගේත් දෑස් තමා දෙසට එක එල්ලේ යොමුවී තිබෙනු දුටු සඳුන්ගේ හිතට කිසියම් අපහසුතාවයක් දැනිණි. සේරාගේ සහ හෙක්ටර්ගේ මුහුණුවල එතරම් ප්‍රිය මනාප බවක් රැඳී නොතිබිණි. ඩග්ලස් දැරණියගල ඔහු දෙස ඇසපිය නොහෙළා බලා සිටියේ ගල්රූපයක් ලෙසිනි. මේ තමා ඉදිරිපිට සිටගෙන සිටින කඩවසම් තරුණයා එදා පෑලිස්ට දාව ඉසබෙලා බිහිකළ දරු සිඟිත්තාදැයි ඔහුට සිතාගත නොහැකි තරම් විය.”අප්පච්චි ඔයා එනකන් මේ බලාගෙන හිටියෙ සඳුන්” නිහැඬියාව බිඳිමින් තිසරු කටහඬ බින්දාය.”දුව කිව්වා ඔය ළමයා ගාව ඉසබෙලාගෙ ෆොටෝ එකක් තියෙනවයි කියලා?” ඩග්ලස් ඔහුගේ මුහුණ වෙතින් දෑස් ඉවතට නොගෙනම ප්‍රශ්න කළේය.”ඔව්.. ඉන්න මං පෙන්නන්නම්. හැබැයි ඒක හරියටම එයාගෙමද කියල කියන්න දන්නෙ නැහැ..””කෝ ගන්නකො බලන්න..”’සඳුන් තම ‘පර්සය’ තුළ සුරක්ෂිත ලෙස බහාගෙන සිටි සිය මෑනියන්ගේ කළු සුදු සේයාරුව එළියට ගෙන ඩග්ලස්ගේ සුරත මත තැබුවේය. සියල්ලෝම මහත් කුහුලින් යුතුව ඒ දෙස බලා සිටියහ.ඩග්ලස් එම ඡායාරූපය දෙස ඇසපිය නොගසා බලා සිටියේය. වේගයෙන් ඔහුගේ ඇත’ඟිලි සැලුණේය. මොහොතකින් ඔහුගේ දෑස කඳුළින් බොඳ වී ගියේය. ඔහු වහා ඉදිරියට පැන සඳුන්ගේ ගෙල මහත් ස්නේහයෙන් බදාගත්තේය.”මට සමාවෙන්න පුතේ... මේ ඉන්නෙ ඔයාගෙ අම්මා තමයි.”ඔහුගේ මුවින් ඒ වචන ටික පිටවුණේ සිහින් ඉකිබිඳුමක් ද සමඟය. යහන වටා සිටි හැමෝම මෙම සංවේදී මොහොත දෙස අයාගත් දෑසින් යුතුව බලාසිටියහ.තිසරුගේ දෑස් අගට සතුටු කඳුළු උනමින් තිබුණේය.”කෝ දැන් ඔයාගෙ අම්මා..? මගෙ අතින් එයාට ලොකු අසාධාරණයක් සිද්ධ වුණා පුතා..””අම්මා නැතිවෙලා තියෙන්නෙ මං පුංචි සන්දියේදිමයි. ඒ ගල්වෙඩිල්ලක් වැදිලා. මාව හදාවඩාගෙන මට උගන්නලා තියෙන්නෙ මගෙ පුංචි අම්මා කෙනෙක්. එයාත් මීට අවුරුදු පහකට විතර කලියෙන් මාව අතහැරලා ගියා..” ඔහු හැඟීම්බර හඩින් කීවේය. එම හඬට කාගෙත් හිත්වලට දැඩි සංවේගයක් දැනිණි.හෙක්ටර් ඉදිරියට අවුත් සඳුන්ගේ අත තරයේ අල්ලා ගත්තේය.”මට සමාවෙන්න සඳුන් ... මගෙ අතිනුත් ඔයාට වැරැදි සිද්ධ වුණා. ඒ සේරම අමතක කරන්න .. ඕ.. කේ..?””මිස්ටර් කෑරගලත් එක්ක මගෙ කිසි අමනාපයක් නැහැ.. ජීවිතේදි අපට මේ වගේ නොහිතන දේවල්වලට මුහුණ දෙන්ට සිද්ධ වෙනවා..””මගෙන් වෙච්ච වැරැදිවලට මං ඔයාගෙන් දහස් වරක් සමාව ඉල්ලනවා... මගේම පුතෙක් විදියට මං අද ඔයාව බාර ගන්නවා. සඳුන් .. අපි අලුත් ජීවිතයක් පටන් ගම්මු... පුතා.. එහෙම නේද සේරා..””මේ සේරම සිද්ධ වෙන්නෙ අපි පෙර සංසාරේ පතාගෙන ආපු විදියට.. මාත් ඔයා දිහෑ බැලුවෙ වපර ඇහින්.. මට සමාවෙන්න පුතේ” සඳුන්ගේ අත අල්ලා ගෙන සේරා ද හැඟීම්බර හඩින් කීවා ය.”හෙක්ටර් ඔයා අකැමැති නැහැ නේද මගෙ දුවව... මේ රත්තරන් පුතාට කසාද බන්දලා දෙනවට?””තිසරු අයිතිවෙන්න ඕනැ මට නෙවෙයි ඩගී.. අයියෙ.. සඳුන්ට. මං ඔය දෙන්නට මගෙ මුළු සිතින්ම සුබ පතනවා..””දුව කෝ දෙන්න මෙහාට ඔයාගෙ අත” තිසරු සිය සුරත පියාණන් දෙසට දිගු කළේ මුළු ළය පුරා පිරී ඉතිරෙන අමන්දානන්දයෙනි. හද ගැබ තුළ පිටාර ගලන ආදරය කෙතරම් මනබන්දනීය සුලු දැයි ඇයට හැඟෙන්නට විය. පියා මේ සැරසෙන්නේ කුමකටදැයි ඇයට ඉවෙන් මෙන් හැඟිණ. සඳුන් අපිරිමිත සතුටින් යුතුව මේ දෙස බලා සිටියේය.”සඳුන් කෝ දෙන්න පුතා ඔයාගෙ අතත් මෙහාට?” ඔහු සිය හද පුරා ගලා යන ප්‍රීති ප්‍රමෝදය දරාගෙනම තම සුරත ඩග්ලස් දෙසට දිගු කළේය.”තිසරු දුව ඔයාට ගොඩාක් ආදරයෙන් බැඳීලා හිටිය බව අපි දන්නවා. මේ එකතු වෙන්නෙ අවංක ආදරයෙන් බැඳිලා හිටපු ලස්සන හිත් දෙකක්... අද ඉඳලා සඳුන් .. අපේ දුව ඔයාට බාරයි..”තිසරුගේ අත, සඳුන්ගේ අත්ල මත තබමින් ඩග්ලස් දැරණියගල සතුටින් සිනාසුණේය.”මං තිසරුව මගේ ජීවිතයටත් වඩා ආදරයෙන් රැක බලා ගන්නවා.” සඳුන් හැඟුම් බර හඩින් කීවේය.වාට්ටුවේ එහා මෙහා ගිය හෙදියන් ඇතුළු කීප දෙනෙක්ම මේ සංවේදී මොහොත දෙස මහත් ඕනෑකමින් බලා සිටිනු දිස්විය.”ඔයාගෙ අම්මට එදා මගෙන් වෙච්ච වැරැද්දට අද මම සාධාරණය ඉෂ්ට කළා කියලා මට හිතෙනවා .. පුතා.. ඒ හින්දා අද මට ගොඩාක් සන්තෝසයි... සේරා .. ඔයත් මේ දරුවො දෙන්නට සුබ පතන්න..”මෙතෙක් වේලා හැඟීම්බරව බලාසිටි සේරා, සිය ආදරණීය දියණිය සිප වැලඳගනිත්ම ඇගේ දෑසින් කඳුළු බිඳු රූරා වැටිණ.”මං ඔය දෙන්නට මුළු හිතින්ම සුබ පතනවා මගෙ දුවේ... ඔයාගෙ ලෝ එක්සෑම් එක ඉවර වුණ ගමන්ම අපි ඔය දෙන්නගෙ වෙඩිං එක තරුපහේ හොටෙල් එහෙක ග්‍රෑන්ඩ් එකට ගන්නවා.. අපි පහුගිය දේවල් සේරම අමතක කරලා දාලා අලුත් ජීවිතයක් පටන් ගනිමු.. දුවේ.. පුතේ..”සඳුන් සහ තිසරු ඒ මොහොතේ හැමෝගෙම ආශිර්වාදය මැද දෙඅත් පටලාගෙන බලා සිටියේ හද ගැබ තුළ පිටාර ගලන අසීමිත සතුට හා ප්‍රමෝදය මැදය.සඳ මෝරාගෙන එන සුන්දර රාත්‍රියක සියලුම කව් නළු ගී එකවර ගැයෙන මිහිරි හඬක් ඔවුනට සිහිනෙන් මෙන් ඇසෙන්නට විය. අති රම්‍ය වූ මනෝරම්‍ය ප්‍රේමයේ මිහිරි සුගන්ධය දෙදෙනාගේම හදවත් වලට සෙමින් සෙමින් තැවරෙනු ඔවුනට දැනිණි.නිමිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012922</link>
    <topic>තරු අතර තරු සේ බැබළුණ ඇන්ජලිනා හා බ්‍රැඩ් පිට්</topic>
    <author>සේමාලි කැල්ලපත</author>
    <content>තරු අතර තරු සේ බැබළුණ ඇන්ජලිනා හා බ්‍රැඩ් පිට්ඇන්ජලිනා ජොලී හා බ්‍රැඩ් පිට්ලොව සුපිරිතම සම්මාන උලෙළ අතරින් එකක් වන ගෝල්ඩන් ග්ලෝබ් සම්මාන උලෙළ පසුගියදා ලොස් ඇන්ජලීස් නුවර දී පැවැත්වුණා.ලොව සුපිරි තරු එකම ශාලාවක පෙළ ගැසී සිටි මේ උලෙළ ඉතා උත්කර්ෂවත් වූයේ එකිනෙකා ඉස්මතු වෙන ආකාරයෙන් මේ නළු නිළියන් හැඳ පැලඳ සිටි ඇඳුම් ආයිත්තම් නිසයි.හැට අටවැනි වතාවට මෙවර පැවැති උලෙළේ දී වඩාත් ආකර්ෂණීය ලෙස හැඳ පැලඳ සිටි හොඳම යුවළ ලෙස සම්මානයට පාත්‍ර වූයේ ඇන්ජලිනා ජොලී සහ බ්‍රැඩ් පිට් දෙදෙනායි.තිස් හය වැනි වියේ පසුවන ඇන්ජලිනා මේ උලෙළේදී පෙනුණේ තරු අතර දිදුලන දීප්තිමත් තරුවක් ලෙස බව මාධ්‍ය වාර්තා කළා.පිටුපසින් බිම දිගට ඇදෙන ක්‍රීම් පැහැති සැටින් රෙද්දෙන් මැසූ හැඩැති ගවුම පැත්තකින් කලවා දක්වා විවරව තිබෙන ලෙස ඇන්ජලිනා වෙනුවෙන් ඇඳුම නිර්මාණය කර තිබුණේ ප්‍රසිද්ධ මෝස්තර නිර්මාණ ශිල්පිනියක්. ඒ ගවුමේ අමුතුම ආකාරයෙන් වූ කොලරය තද රතු පාටින් යුක්තයි.සැමගේ ආකර්ෂණයදිනාගත්ගවුමෙන් හැඩ වූ ඇන්ජලිනාඑම රතු පාටට ගැළපෙන සේ අතේ රතු පාටින් කුඩා පර්ස් එකක් රැගෙන සිටි ඇන්ජලිනා තොල් ආලේපන ගල්වා සිටියේ ද එම රතු පැහැයට ගැළපෙන ලෙසයි.ගවුමට සරිලන සේ අඩි උස පාවහන් පැලඳ සිටි ඇය කොණ්ඩය උඩට කර බැඳ තිබුණු බව වාර්තා වුණා. ඇගේ නිරාවරණය වූ අත් උරහිස් හා ගෙල පිටුපස පච්ච කොටා තිබූ ඉංග්‍රීසි වාක්‍යය ඉතා පැහැදිලිව දිස් වූ බව ද සඳහන්. ‘Know yourrights’ යනුවෙන් පිටේ පච්චයේ සඳහන් වුණා.ඇන්ජලිනාට ගැළපෙන ලෙස කඩවසම් බව ඉස්මතු වන සේ හැඳ පැලඳ සිටි බ්‍රෑඩ් පිට් පැමිණියේ කළු පැහැති සැරයටියකට වාරු දෙමිනුයි. 48 හැවිරිදි මේ නළුවා මීට මාස කීපයකට පෙර සිය දියණිය විවියන් වෙතට යද්දී ලිස්සා වැටීමෙන් දණහිසේ ඇති වූ ආබාධය තවමත් සුව නොවීම නිසා මේ සැරයටිය භාවිතා කරනවා.“මේ රාත්‍රිය අප දෙදෙනාටම රත්තරන් රාත්‍රියක්” සම්මානය සඳහා දෙදෙනාගේ ම නම් යෝජනා වීමෙන් සතුටට පත් බ්‍රැඩ් පිට් මාධ්‍යවේදීන් හා එසේ පැවසුවා.කෙසේ වෙතත් ඇන්ජලිනා ජොලී තිරකතාව ලියා අධ්‍යක්ෂණය කළ බොස්නියානු යුද්ධය පසු බිම් කරගත් ‘The Land of Blood and Honney’ චිත්‍රපටය හොඳම විදෙස් භාෂා චිත්‍රපටය සඳහා වන සම්මානයට මුලදී නාම යෝජනා ලැබී තිබුණා.නමුත් ඉරිදා පැවැති සම්මාන උලෙළේදී ඒ සම්මානය හිමිවූයේ ඉතාලි චිත්‍රපටයක් වන ’The Seperation’ චිත්‍රපටයටයි. ඒ සම්මානය ඔවුන් වෙතින් ගිලිහී ගියත් සම්මාන උලෙළේදී කාගේත් ආකර්ෂණය මේ දෙදෙනා වෙත ලැබී තිබුණා.ඇන්ජලිනා ගෙල පිටුපස පච්ච කොටාමෙවර ගෝල්ඩන් ග්ලෝබ් සම්මාන උලෙළ ලොව සුපිරි තරු කීපයකම නම් ඉහළින් කියැවුණු රාත්‍රියක් ලෙස ද මාධ්‍ය වාර්තා කළා. මැඩෝනා, කේට් වින්ස්ලට්, ජෝර්ජ් ක්ලූනි සහ මිචෙල් විලියම්ස් යන සුපිරි නිළියන් එහිදී සම්මාන දිනා ගත්තා.මැඩෝනා දිනාගත් සම්මානය සඳහා සර් එල්ටන් ජෝන්ගේ නම ද යෝජනා වී තිබුණා. සුපිරි සම්මාන තුනක් බ්‍රිතාන්‍ය ජාතික නළු නිළියන් තිදෙනකුට හිමිවීම ද මෙහිදී මාධ්‍ය විශේෂයෙන් සඳහන් කළා.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012923</link>
    <topic>වොල්ගා නදියේ ගීතය</topic>
    <author/>
    <content>වොල්ගා නදියේ ගීතයජෝන් ගොඩාඩ් නමැති ඇමෙරිකානුවා තම මිතුරන් දෙදෙනකු ද සමඟ කුඩා බෝට්ටුවක නැඟී නයිල් නදිය දිගේ යාත්‍රා කරයි. එහි එක් අවස්ථාවකදී ගැබී සහ ඌටු නමැති අප්‍රිකානු ගෝත්‍රිකයින් දෙදෙනෙක් ද ඔවුන් හා එක්වෙති. හිරු බැස යද්දී විල් තෙරකට ළඟාවන ඔවුහු රාත්‍රිය ගත කිරීමට සැරසෙති. ජෝන්ගේ මිතුරෙක්, ‘වොල්ගා නදියේ බෝට්ටුකාරයාගේ ගීතය’ (Song of Volga Boatman) නමැති සුප්‍රකට රුසියානු ජනගීය ගයන්නට වෙයි. එය අසා සිටින ගැබී ද, ගීතයේ කොටසක් අල්ලා ගනී. ජීවිතයේ ප්‍රථම වරට බටහිර ගීතයක් ඇසූ මෙම අපි‍්‍රකානු ගෝත්‍රිකයා එය ගයන්නේ සංගීතය විශ්ව භාෂාවක් යන කියමන සනාථ කරමිනි.නමින්ම කියැවෙන පරිදි, වොල්ගා නදිය ආශ්‍රිතව දිවි ගෙවන බෝට්ටුකාරයින් අතර පැවතුණු ජන ගීයක් ලෝකයට තිළිණ කරන්නේ විලී බැල්කිරොව් විසින් 1866 දී පළකරන ලද රුසියානු ජන ගී එකතුවෙනි. එහි දැක්වෙන්නේ වොල්ගා නදී ගීතයේ මුල් පද කීපය පමණි. ඉතිරි කොටස පසුව ඊට ඈඳුණි. වොල්ගා නදීබඩ ජනයාට පමණක් සීමා වී තිබූ මෙම ගීය මහත් සේ ජනප්‍රිය වන්නට ගත්තේ, ෆියදෝර් චාලියපින් එය තම ගීතයක් බවට පත් කර ගත් පසුවය. ඉන්පසු එය විවිධ සංගීත ප්‍රසංගයන්ට එක් වන්නට විය.නිර්මාතෘ අඥාත ගීතයක් වුවද වොල්ගා බෝට්ටුකාරයාට ලොව ඉහළ පෙළේ සංගීඥයින් හඳුනාගන්නට ද වාසනාව තිබුණි. ග්ලෙන් මිලර් ඊට ජෑස් සංගීතය මුසු කළ පසු එය 1941 ඇමෙරිකාවේ ජනප්‍රිය ගීත සටහනේ අංක එකට පත්විය. ඉංග්‍රිසියට නැඟුණු ගීතය ගායනා කළේ පෝල් රොබ්සන්ය.වොල්ගා වොල්ගා අපේ අභිමානයයි ගැඹුරැති, පළලැති මහා දියවරයි අයි – ඩා - අයි ඩා// වොල්ගා වොල්ගා අපේ අභිමානයයි.ලෝක මහා සංග්‍රාමයෙන් පසු රුසියානුවන් මිලියන දෙකකට ආසන්න ජනකායක් අවතැන් වූහ. සිරගත වූහ. 1922 දී ස්පාඤ්ඤ ජාතික මැනුවෙල් ඩි ෆාලා විසින් නව සංගීත සංයෝජනයකට ලක් කරනු ලැබූ වොල්ගා ගීතය අලෙවියෙන් ලද සම්පූර්ණ ආදායම රුසියානු අනාථයින්ගේ සුබසෙත සඳහා යොදවන ලදී.වොල්ගා ගීතයේ වචන සරලය. එහෙත් තනුව ජවසම්පන්නය. සංධ්වනියකට පමණක් නොව ක්‍රීඩාපිටිය ද එය සුදුසු බව කියාපාමින් ඔස්ට්‍රේලියාවේ ප්‍රකට පාපන්දු කණ්ඩායමක් තම තේමා ගීතය වශයෙන් ද “වොල්ගා” තෝරා ගත්හ. සෝවියට් රතු හමුදාව ද එය තම ගීතය බවට පත්කර ගත්හ.ඉන්දියාවට ගංගා නදිය මෙන් රුසියාවට වොල්ගා නදිය මහත් අභිමානයකි. රුසියානුවන් වොල්ගාවට අමතන්නේ වොල්ගා මටුෂ්කා (VolgaMatuska) නොහොත් වොල්ගා මාතාව නමිනි. යුරෝපයේ විශාලතම ගංගාව ද වන මෙය කිලෝමීටර් 3700ක් දිගය. මොස්කව් ඇතුළු ප්‍රධාන නගර එකොළහක් ම පිහිටා ඇත්තේ වොල්ගා ගඟබඩය.රුසියානු ජනශ්‍රැතියේත් සාහිත්‍යයේත් වොල්ගා මාතාව ගැන නිතරම සඳහන් වෙයි. රුසියාවේ ජීවන රේඛාව ලෙසත් සංස්කෘතික සංකේතයක් ලෙසත් ගරු බුහුමන් ලබන නිසාම වොල්ගාවේ ගීතය බෝට්ටුකාරයන්ට සීමා නොවී සියලු ජන කොටස් අතර අගැයුමට ලක්වුණි. ජන ගීයට දේශ සීමා මායිම් පසුකර යාම පහසු බව කියා පාමින් එය විවිධ භාෂාවන්ට සංගීත සංරචනයන්ට නැඟුණි. ඉල්යා රෙපීන් වොල්ගා ගීතයේ නිර්මාණ ආභාසය ලබමින් ‘වොල්ගා නදියේ පාරු අදින්නෝ’ (Barge Haulers on the Volga) නමැති සුප්‍රකට චිත්‍රය නිමවීය.සිනමාකරුවෝ ද වොල්ගා ගීතය ඇසුරු කරන්නට ගත්හ. නිකලස් කේජ් රඟන ‘Lordof War’ චිත්‍රපටයේ සෝවියට් යුද ටැංකි හා හෙලිකොප්ටර් ගමන් කරනු දර්ශනයේ පසුබිමින් වාදනය වන්නේ වොල්ගා ගීතයයි. එසේම ‘ටොම් සහ ජෙරී’, ‘බග්ස් බගී’ වැනි කාටුන් චිත්‍රපටවල ද පසුබිම් සංගීත ඛණ්ඩයක් ලෙසින් වොල්ගා අසන්නට ලැබෙයි.වාල්දේ කඳුකරයේ කුඩා වැවකින් උපත ලබන වොල්ගා මාතාව කිලෝ මීටර් දෙදහසකටත් වඩා දුර ගෙවා යමින් කැස්පියන් මුහුදට මුසුවුණත් ඇගේ යශෝ කීර්තිය සප්ත මහා සාගරය ම තරණය කර ඇත්තේය. ඉන්දීය නව සාහිත්‍යයේ මෙන්ම ගමන් විත්ති ලේඛනයෙහි ද පුරෝගාමියා ලෙස සැලකෙන මහා පණ්ඩිත රාහුල සාංකෘත්‍යායනතුමා විසින් ‘වොල්ගාවේ සිට ගංගාව දක්වා’ (Volga se Ganga) යනුවෙන් කෙටිකතා 20කින් යුත් ග්‍රන්ථයක් පළ කරන ලදී. ඉන්දු –යුරෝපය ආර්ය ජනයාගේ වංශ කතාව ඊට තේමා විණි. වොල්ගා ගඟබඩ වෙසෙන ජන කොටසක් හැඳින්වෙන්නේ ‘වොල්ගා ජර්මන්ස්’ යනුවෙනි.ඉන්දියාවේ තෙළිඟු බස ලියන කියන ජනතාවට වොල්ගා කියූ සැණින් වොල්ගා මාතාව හැරුණු විට මතකයට නැඟෙන තවත් කෙනෙක් සිටී. ඒ, තම නැඟණියගේ නමේ කොටසක් වන ‘වොල්ගා’ යන්න අන්වර්ථ නාමය වශයෙන් යොදා ගනිමින් සාහිත්‍යකරණයෙහි යෙදෙන ස්ත්‍රීවාදී ලේඛිකාවක වන සොයුරි ලලිතා කුමාරිය. වොල්ගා නදියේ ලාලිත්‍යය හා ජවය ‘තෙළඟු වොල්ගාගේ’ ලේඛන තුළ ද දක්නට ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=av12012924</link>
    <topic>කිං ඛාන්ටත් 'කතන්දරයක්'</topic>
    <author>සුජීව තේවහෙට්ටිගේ</author>
    <content>කිං ඛාන්ටත් 'කතන්දරයක්'යහපත් පවුල් ජීවිතයක් ගත කරන අතළොස්සක් වන බොලිවුඩ් නළු නිළියන් අතරින් කැපී පෙනෙන කෙනෙකු තමයි, ‘කිං ඛාන්’ හෙවත් ශාරුක් ඛාන්. ඔහු සිනමා ලෝකයට පා තබන අවධියේදීම විවාහ වි සිටියා. ගෞරී ඛාන් තමයි ඔහුගේ ආදරණීය බිරිඳ. ශාරුක් - ගෞරී යුවළ දැන් දුවෙකුගේ සහ පුතෙකුගේ දෙමව්පියන්.ආදර්ශවත් චරිතයක් ගොඩනඟාගෙන සිටින ශාරුක්ට මේ වනවිට ‘කතන්දරයක්’ හැදිලා. ඔහු සහ බොලිවුඩ්පුරයේ සිටින සුපිරි නිළියක් සම්බන්ධ කර තමයි මේ කතාව ගෙතී ඇත්තේ. මේ සුපිරි තාරකාවිය, ප්‍රියංකා චොප්රා. ඇය සහ ශාරුක් අතර තහනම් ආදරයක් දලුලමින් පවතින බවයි, මේ ආරංචියෙන් කියැවුණේ. මේ බවට කසු කුසු මුලින්ම මතුවුණේ පසුගිය දෙසැම්බර් මාසයේදීයි. නමුත් ඒ ආරංචිය පැතිරුණු විගසින්ම එය ඇත්තක් යැයි පිළිගන්න බොහෝ දෙනා පෙළඹුණේ නැහැ. ඒ අය මේ පුවත නොපිළිගත්තත් ශාරුක්ගේ මේ සම්බන්ධය නිසා ඔහුගේ බිරිඳ, ගෞරී ඛාන් දැඩි ලෙස සිත්තැවුලට පත්වී සිටින බවයි වටින් ගොඩින් ආරංචි වුණේ.මෙය ඇත්තක්ද? ඕපාදූප පතුරන ඉන්දියාවේ ඇතැම් වෙබ් අඩවිවල නම් මේ පුවතට තරමක ‘ලුණු ඇඹුල්’ ද එකතු කර තිබුණා. සමහරු පවසන හැටියට ශාරුක් සහ ප්‍රියංකා ගැන මෙවැනි ආරංචියක් පැතිරීමට පසුගිය නත්තල් දිනයේ ශාරුක් ගේ නිවෙසෙහි තිබුණු සාදය ද හේතුවක් වෙලා. එයට ශාරුක් සහ ගෞරිගේ සමීප මිතුරු මිතුරියන් රැසකටම ආරාධනා කර තිබුණා.ඒ අය අතර බොලිවුඩයේ සුපිරි, ජනප්‍රිය නළු නිළියන් ද සිටියා. නමුත්, ප්‍රියංකා චොප්රාට ආරාධනාවක් කර තිබුණේ නැහැ. ඒ නිසාදෝ ඇය හැරෙන්නට ඇරයුම් ලද සෙසු අය සාදයට පැමිණ සිටියා. මේ දෙස උකුසු ඇස් යොමු කළ ඇතැම් අය පැවසුවේ ගෞරීගේ මැදිහත්වීම නිසා ප්‍රියංකාට ආරාධනා නොකෙරුණු බවයි. මේ කතාව ආරංචි වූ ප්‍රියංකාගේ සමීප මිතුරියක් කීවේ ප්‍රියංකා තම මව්පියන් සමඟ දුර බැහැර ප්‍රදේශයක සංචාරයකට ගිය නිසා ශාරුක් ගේ සාදයට නොපැමිණි බවයි. ඒ කොහොම වෙතත්, මීට කලින් ශාරුක් ගේ නිවෙසෙහි පැවැත්වුණු සාදවලදී නිසැකවම එක්වන ප්‍රියංකා නත්තල් සාදයට නොපැමිණීම කාගේත් කුතුහලයට ලක්වුණා.තමන් සහ ප්‍රියංකා අතර තහනම් ඇසුරක් ගොඩනැඟී ඇතැයි දස අත ආරංචි ගලා යන බව ශාරුක්ටත් දැනගන්නට ලැබුණා. ඒ මොහොතේදී ඔහු නිහඬව සිටියේ නැහැ. ශාරුක් පැවසුවේ මෙන්න මේ කාරණයයි...”මීට අවුරුදු කිහිපයකට කලිනුත් මේ විදිහෙ ආරංචි පැතිරුණා. මම, ජූහි චව්ලා එක්ක අපේ ‘රෙඩ් චිලීස්’ චිත්‍රපට සමාගමේ වැඩකරන කොට අපි දෙන්නාව සම්බන්ධ කරලා කටකතා පැතිරුණා. ඉන් පස්සෙ මාව කාජල්ට සම්බන්ධ කරලාත් කතා හැදුණා. ජූහිත්, කාජලුත්, මගේත් ගෞරිගේත් හිතවත්ම දෙන්නෙක්. ටික කාලයක් ගත වෙද්දී ඒ කටකතා නැතිවුණා.”මේ අතර බොලිවුඩ් නිළියක වන නීලම් කෝථාරිට දැඩි චෝදනාවක් එල්ලවී තිබුණා. මේ චෝදනා නඟන බොහෝදෙනා පැවසුවේ ශාරුක් සහ ප්‍රියංකා අතර සම්බන්ධයක් ඇතැයි යන කටකතාව පතුරුවා හරින්නට මුල් වූයේ නීලම් බවයි. මේ කටකතාව නිසා ශාරුක් සහ ගෞරි පමණක් නොව ප්‍රියංකා ද දැඩි ලෙස කනස්සල්ලෙන් සිටින බවත් මේ අය පැවසුවා.මේ කටකතාව කනට වැටුණු සැණෙකින්ම ඒ ගැන සොයා බලන්නට ප්‍රියංකා පසුබට වුණේ නැහැ. දින කිහිපයක් තිස්සේ අවධානයෙන් පසු වූ ඇයට දැනගන්නට ලැබුණේ මේ ප්‍රබන්ධය නිර්මාණය කර ඇත්තේ නීලම් බවයි. ඇය ගෞරීගේත් හොඳම මිතුරියක්. ප්‍රියංකා කෙළින්ම මේ ගැන නීලම්ගෙන් විමසුවා.එවිට ඇය පවසා ඇත්තේ තමන් ගැන වැරදි වැටහීමක් ඇති කර නොගන්නා ලෙසයි. තමන් කිසිදා එවැනි ඕපාදූප පතුරුවා හැරියේ නැති බව නීලම් පැවසුවා.නමුත් නීලම් ගේ ඒ කතාවෙන් ප්‍රියංකා නිහඬ වුණේ නැහැ. ඇය නිලම්ට දොස් තැබුවා.ඉන්පසුව දෙදෙනා අතර උණුසුම් වචන හුවමාරුවක් ඇතිවී එය දුර දිග ගියා. සමහරු පවසන්නේ ප්‍රියංකා, නීලම්ට පහර දුන් බවයි.ඒ වුණත් නීලම් නම් කියා සිටියේ එවැනි දෙයක් සිදු නොවුණාය කියලයි. ප්‍රියංකාගේ සහායකයෙකු කියා සිටියේත් එවැන්නක් සිදු නොවුණාය කියලයි. නීලම් පැවසුවේ ගෞරී තමන්ගේ හොඳම මිතුරිය බවයි. ඇයගේ සැමියා අපහසුවට පත්කරන අන්දමේ කටකතා පතුරුවන්නට තමා තුන් හිතකින්වත් නොසිතූ බවත් නීලම් පැවසුවා.මේ අනුව අපට සිතාගත හැක්කේ ශාරුක් සහ ප්‍රියංකා පටලවමින් පැතිරී ගිය ආරංචිය හුදු ඕපාදූපයක් පමණක් බවද? දැනට ලැබෙමින් තිබෙන ආරංචි අනුව නම් එය වැඩකට නැති ප්‍රබන්ධයක් පමණයි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=am1201291</link>
    <topic>වැඩිහිටි කාන්තාවන් සඳහා ඇති උපත්පාලන ක්‍රම ආර්තවහරණය වනතුරුම ගැබ් ගැනීමට ඉඩ තිබෙනවා</topic>
    <author>සාගරිකා දිසානායක ජයසිංහ</author>
    <content>වැඩිහිටි කාන්තාවන් සඳහා ඇති උපත්පාලන ක්‍රම ආර්තවහරණය වනතුරුම ගැබ් ගැනීමට ඉඩ තිබෙනවාප්‍රසව හා නාරිවේද විශේෂඥ වෛද්‍යශ්‍රී ලංකා ආර්තවහරණ සංගමයේ ලේකම්මංගල දිසානායකබොහෝ කාන්තාවන්ගේ සරු භාවය වයස අවුරුදු 37න් පසු අඩුවීමට පටන්ගනී. එය වයස අවුරුදු 40දී 50% කින් අඩු වේ. කෙසේ වුවද ආර්තවහරණය වන තුරු ගර්භණීභාවයට පත්විය හැකිය. මෙම වයස් කාණ්ඩවලදී බලාපොරොත්තු නොවූ ගැබ් ගැනීමක් ඇති වුවහොත් මානසික වශයෙන් පීඩාවන්ට ද ලක්විය හැකිය.වයස අවුරුදු 40න් පසු ගර්භණිභාවයට පත් වුවහොත් ගර්භණී කාලයේදී ඇති විය හැකි සෞඛ්‍යමය අවදානම 50 ගුණයකින් වැඩි වේ. වයස්ගත කාන්තාවන් ගර්භණීභාවයට පත්වීමේදී ගබ්සා වීම්, අධික රුධිර පීඩනය, දියවැඩියාව සහ උපදින දරුවාගේ උපතේදීම ආබාධ ඇතිවීමේ හැකියාව බොහෝය.වයස්ගත කාන්තාවන් සඳහා භාවිත කළ හැකි උපත් පාලන ක්‍රම පිළිබඳ මූලික ඇගැයීමක් කිරීම ඉතා වැදගත් වේ. වයස්ගත වීම පවුල් සැලසුම් ක්‍රම භාවිත නොකිරීමට හේතුවක් නොවේ. එහෙත් එම වයසේදී ස්වභාවික පවුල් සැලසුම් ක්‍රම අනුමත කරනු නොලැබේ. අර්තවයට ආසන්න අවධියේදී අක්‍රමවත් ඔසප් චක්‍රයක් ඇතිවීම ඊට හේතුවයි.වන්ධ්‍යකරණ සැත්කමේ සිට කොන්ඩම දක්වා පුළුල් පරාසයක් තුළ උපත් පාලන ක්‍රම වයස්ගත කාන්තාවනට භාවිත කළ හැකිය.සමහර නවීන පවුල් සැලසුම් ක්‍රම මඟින් උපත් පාලනයට අමතර එම වයසේදී වෙනත් අතුරු ප්‍රයෝජන ද ලබා ගත හැකිය.සංයුක්ත උපත් පාලන පෙති (ගිලින පෙති)අඩු මාත්‍රාවකින් යුත් නවීන උපත් පාලන පෙති සෞඛ්‍ය සම්පන්න, සහ දුම්පානය නොකරන කාන්තාවන්ට වයස අවුරුදු 50 වනතුරු පාවිච්චි කළ හැකිය. මෙම උපත් පාලන පෙති මඟින් ඔසප් වීමේදී ඇතිවන වේදනාව හා රුධිර වහනය වීම අඩු කරයි.සංයුක්ත උපත් පාලන පෙති ගර්භාෂයේ, ඩිම්බ කෝෂ ආන්ත්‍රික හා ගුද මාර්ගවල ඇතිවන පිළිකා සඳහා ආරක්ෂාවක් ද සපයයි. ගිලින පෙති මඟින් ඩිම්බ කෝෂවල ඇතිවන ගෙඩි හා පියයුරු ගැටති ද අඩු කරයි.සංයුක්ත උපත් පාලන පෙති ගත නොහැකි අවස්ථා* අධික රුධිර පීඩනය* ආඝාතය* දුම්පානය* ඉරුවාරුදාව (Migraine)* අක්මා රෝග* විනිශ්චය කරනු නොලැබු යෝනි මාර්ග රුධිර වහනය* පියුයුරු පිළිකා, ගර්භාෂය තුළ පිළිකා ඇති කතුන්ප්‍රොජෙස්ටරෝන් හෝර්මෝනයපමණක් අඩංගු ගිලින පෙතිසංයුක්ත උපත් පාලන පෙති භාවිත කළ නොහැකි කාන්තාවන්ට හා දුම් පානය කරන කාන්තාවන් සඳහා ප්‍රොජෙස්ටරෝන් හෝර්මෝනය පමණක් අඩංගු ගිලින පෙති භාවිත කළ හැකිය. වයස අවුරුදු 35න් පසු සංයුක්ත පෙති හා සමානව ප්‍රොජෙස්ටරෝන් පමණක් අඩංගු පෙති ද ඵලදායි වේ. එම පෙති වයස අවුරුදු 55 වන තෙක් පාවිච්චි කළ හැකිය. එම පෙති ගැනීමෙන් සුලබව දක්නට ලැබෙන අතුරු ආබාධය වනුයේ යෝනි මාර්ගයේ අක්‍රමවත් රුධිර වහනයයි.ඩිපෝප්‍රොවේරා එන්නතමෙම වයස් කාණ්ඩයේ කාන්තාවන් සඳහා ඉතා ඵලදායී ක්‍රමයක් වේ. ඩිපෝප්‍රොවේරා එන්නත සති 12 කට වරක් අන්තඞපේශියට ලබා දෙනු ලබයි. අතුරු ආබාධ නොමැති අවස්ථාවලදී මෙය වයස අවුරුදු 50 වන තෙක් භාවිත කළ හැකිය. එමඟින් ඔසප් වීමේදී ඇති වන වේදනාව හා රුධිරය පිටවීම අවම කරයි. ඔසප් නොවීම, අක්‍රමවත් රුධිර වහනය සහ බර වැඩි වීම, මේ එන්නතෙන් ඇතිවන සුලබ අතුරු ආබාධ වේ.ඩිපෝප්‍රොවේරා එන්නත භාවිත කළ නොහැකි අවස්ථා* අධික රුධිර පීඩනය* ආඝාතය පිළිබඳ ඉතිහාසයක් ඇතිනම්* හෘද රෝග* ශිරා හා ධමනිවල රුධිර කැටි ගැසීම* පියයුරු පිළිකා ඉතිහාසයක් ඇත්නම්* අක්මා රෝග* විනිශ්චය කරනු නොලැබු යෝනි මාර්ග රුධිර වහනය* ඇස්වලට වකුගඩුවලට බලපෑම් කරන* තත්ත්වයේ සංකූලතා ඇති දියවැඩියාරෝගීන්තැන්පතුඋඩ බාහුවේ ඇතුළු පැත්තේ තැන්පත් කරන හෝර්මෝන අඩංගු කුඩා කූරු 2 කි. මෙය අවුරුදු 5 ක් යනතුරු ප්‍රතිඵල ගෙන දෙන අතර අවුරුදු 55 යනතුරු පාවිච්චි කළ හැකිය. අතුරු ආබාධ ඩිපෝප්‍රොවේරා එන්නතට සමාන වේ.කොපර් අඩංගු අන්තර්ගර්භාෂිත තැන්පතුව (ලූපය)මේ වයස් කාණ්ඩයේදී මෙය වඩාත් ප්‍රතිඵලදායී වන අතර ඉවත් කළ විගස නැවත ගැබ් ගැනීමේ හැකියාව ඇති ක්‍රමයකි. මෙම කොපර් අඩංගු අන්තර් ගර්භාෂිත තැන්පතුව වයස අවුරුදු 40 වැඩි කාන්තාවන්ට ඇතුළු කළ පසු ආර්තවහරණය දක්වා භාවිත කළ හැකිය. ආර්තවහරණයෙන් පසු මෙය ඉවත් කළ යුතුය. එයට හේතු වන්නේ ආර්තවහරණයෙන් පසු රුධිර වහනය හා ආසාදන ඇතිවීමයි. මෙය තැන්පත් කර පළමු මාස 3 ඇතුළතදී සුළු වශයෙන් රුධිර වහනයක් සහ ශ්‍රෝණි පෙදෙසේ සුළු වේදනාවක් ඇති විය හැකිය.අන්තර් ගර්භාෂිත තැන්පතු භාවිත කළ නොහැකි අවස්ථා* විනිශ්චය කරනු නොලැබු යෝනි මාර්ග* රුධිර වහනය* ලිංගික සම්පේ‍්‍රෂණ රෝග* ශ්‍රෝණි ආසාදන* ලිංගාශි‍්‍රත පිළිකා* ප්‍රතිශක්තිය දුර්වල වීමප්‍රොජෙස්ටරෝන් අඩංගුඅන්තර් ගර්භාෂිත තැන්පතුමේ අන්තර් ගර්භාෂිත තැන්පතුවේ ප්‍රොජෙස්ටරෝන් හෝර්මෝනය අඩංගු ;ව්. එමඟින් පිළිසිඳ ගැනීම වැළැක්වීම පමණක් නොව රුධිර වහනය වීම් අඩු කරයි. මෙය වසර 5 යනතුරු ප්‍රතිඵල ගෙන දෙන අතර වයස අවුරුදු 55 යනතුරු භාවිත කළ හැකිය. මෙය තැන්පත් කර මාස 3 අතරතුරදී ඉතාම සුළු වශයෙන් රුධිරය පිටවීමක් සිදුවිය හැකිය. මෙය ඉතා මිල අධික වේ.උපත් පාලන ක්‍රම නතර කල යුත්තේ කුමන අවස්ථාවේදීදලබන සතියේ...සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=am1201292</link>
    <topic>දරුවා හැදෙන හැටි බලාගෙන ඉන්න</topic>
    <author>ගාමිණී සුසන්ත</author>
    <content>දරුවා හැදෙන හැටි බලාගෙන ඉන්න“මගේ පුතා තාම කතා කරන්නෙ නෑ”.“මගේ දුව තාම ඇවිදින්නෙ නෑ”.ළමා රෝග පිළිබඳ විශේෂඥ වෛද්‍යදීපාල් පෙරේරාඑවැනි මැසිවිලි කුඩා දරුවන් සිටින මව්වරුන් අතර අසන්නට ලැබේ. තම දරුවාගේ එවැනි ගැටලු නිසා මවත් පියාත් සිතින් වේදනාවට පත් වනු ඇත. එය එසේ විය යුතු නැත. නිවැරැදි අවබෝධය සහ නිවැරදි ප්‍රතිකර්ම මඟින් එවැනි ගැටලු පහසුවෙන් විසඳා ගත හැකිය. ඒ සඳහා මවත් පියාත් තම දරුවාගේ ක්‍රියාකාරකම් පිළිබඳව හොඳ අවධානයකින් සිටීම ඉතා වැදගත්ය.දරුවකු ඒ ඒ වයස් මට්ටම්වලදී පෙන්නුම් කළ යුතු ක්‍රියාකාරකම් හැකියා පෙන්නුම් නොකරයි නම්, ඇතැම් විටෙක වෛද්‍ය උපදෙස් පැතීමට ද සිදුවනු ඇත. එහෙත් පළමුව කළ යුත්තේ දරුවාගේ ක්‍රියාකාරකම් හොඳින් නිරීක්ෂණය කිරීමය.ළදරුවකු මෙලොවට බිහි වී සති 6 ක් පමණ ගත වූ පසුව යම් ක්‍රියාකාරිත්වයක් දරුවා කෙරෙන් පෙන්නුම් කිරීමට පටන් ගනී. සාමාන්‍යයෙන් ළදරුවකු මුලින්ම සිනාසෙන්නේ ඉපදී සති 6 ක් පමණ ගතවූ විටය. එහිදී දරුවා මව හඳුනාගෙන සිනාසෙයි. සති 6 ක් ගතවූ තැන දරුවකු සිනාසෙන්නේ නැති නම් එය දරුවාගේ කිසියම් අඩුපාඩුවක් නිසා සිදුවූවක් විය හැකිය. කිසියම් ළදරුවකුගේ මොළයේ වර්ධනයේ ගැටලු ඇත්නම්, ශරීරයේ තයිරොක්සින් හෝමෝනයේ අඩුපාඩුවක් ඇත්නම්, ඒ දරුවා ඉපදී සති 6 ක් ගතවූ පසුව සිනාසෙන්නේ නැත.ඉන් පසුව ළදරුවා තම ක්‍රියාකාරකම් පෙන්වන්නේ දෑත් දෙපා මඟිනි. ළදරුවකුට මාස 3 ක් සම්පූර්ණ වූ විට දරුවාට වෙනත් අයකු යමක් දෙන විට එය අතින් ගැනීමේ හැකියාවක් ඇත. මාස 5 ක් 6 ක් ගත වන විට දරුවා යමක් අතින් අතට මාරු කිරීමට පෙළඹේ.දරුවාගේ දෑත්වල ඇඟිලිවල හෝ මොළයේ කිසියම් අඩුපාඩුවක් ඇත්නම් මාස 6 ක් ගතවූ විට යමක් අතින් අතට මාරු කරන්නේ නැත. විශේෂයෙන් මොළයේ එක් පැත්තක් හෝ එක් අතක් අඩුවෙන් ක්‍රියාකාරීනම් දරුවාට අතින් අතට යමක් හුවමාරු කිරීමට හැකියාව ලැබෙන්නේ නැත. එසේ වුවහොත් දරුවා මුල පටන්ම භාවිත කරන්නේ එක් අතක් පමණි. එසේම එම වයසේදී දරුවාට සෙල්ලම් බඩු ආදිය දෙන විට දරුවා ඒවා ගන්නේ එක් අතකින් පමණක් නම්, ඒ පිළිබඳව ද සොයා බැලීම ඉතා වැදගත්ය. මේ අයුරින් මුල් මාස කීපය තුළ දරුවා යම් යම් දේ අල්ලන ආකාරය පිළිබඳව සැලකිලිමත් වීම මඟින් එම දරුවාගේ දෑත්වල ඇති මාංශ පේෂිවල හෝ ස්නායුවල හෝ ආබාධයක් ඇත්නම් හඳුනාගත හැකි වනු ඇත. එසේම මොළයේ කිසියම් ගැටලුවක් ඇත්නම් එය ද හඳුනාගත හැකි වනු ඇත.වයස මාස 8 පමණ වන විට දරුවාට වාඩිවී සිටීමේ හැකියාව ලැබේ. මාස 10 ක් පමණ වන විට සිටගෙන සිටීමට දරුවා උත්සාහ දරනු පෙනේ. දරුවාට වයස අවුරුද්දක් එකහමාරක් වන විට දරුවා ඇවිදීමට පටන් ගනී. ඉපදී මුල් මාස කීපය තුළ නිරෝගී දරුවකු පෙන්නුම් කළ යුතු සහ සාමාන්‍යයෙන් පෙන්නුම් කෙරෙන ක්‍රියාකාරකම් ඒවාය.සාමාන්‍යයෙන් දරුවකුගේ වයස අවුරුදු එකහමාරක් සම්පූර්ණ වන විට දරුවා “බලිබූත ඇඳීමට” පටන් ගනී. දරුවා තම ඇඟිලි හුරුව ආරම්භ කරන්නේ එලෙසය. පෑනක් පැන්සලක් අඟුරු කැබැල්ලක් හුණු කූරක් වැනි අතට හසුවන ඕනෑම දෙයක් ගෙන බිත්තිවල, නිවසේ බිම හෝ වෙනත් ඕනෑම ස්ථානයක යම් යම් දේ ඇඳීමට දරුවා පටන් ගන්නේ එම වයසේදීය.“බලිබූත ඇඳීම” දරුවකුගේ මානසික සහ ශාරීරික ක්‍රියාකාරිත්වයට අත්‍යාවශ්‍යම දෙයක් බව පර්යේෂණ මඟින් තහවුරු වී ඇත.ඇතැම් මවුපියන් නිවස අවලස්සන වේ යැයි සිතා නිවසේ බිත්තිවල හෝ බිම හෝ චිත්‍ර ඇඳීමට ඉඩ ලබා නොදේ. එය ඉතා අනුවණකමකි. එලෙස බලිබූත ඇඳීම මඟින් වර්ධනය වන්නේ දරුවා සතු සියුම් චාලක හැකියාවන්ය. දරුවාගේ බලිබූත ඇඳීම වැළැක්වීමට මවුපියන් කිසි විටෙකත් ක්‍රියා නොකළ යුතුය.දරුවා අනාගතයේදී පරිගණක ඉංජිනේරුවකු, කලාකරුවකු, චිත්‍ර ශිල්පියකු, වාදකයකු, ලස්සනට ලිවීමට හැකි අයකු වෛද්‍යවරයකු හෝ වන්නේ බලිබූත ඇඳීම වැනි සියුම් චාලක හැකියාවන් නිසි ලෙස වර්ධනය කරගැනීමෙනි. නිවසේ බිත්ති පුරා දරුවාට “බලිබූත” ඇඳීමට ඉඩ ලබා දිය යුතු බව එයින් අදහස් නොවේ.දරුවාට තම බලිබූත ඇඳීම සඳහා නියමිත බිත්තියක් තෝරා දීමෙන් හෝ චිත්‍ර ඇඳීමට අවශ්‍ය කඩදාසි ලබාදීමෙන් දරුවාට තම හැකියාව වර්ධනය කරගැනීමට උපකාර කළ හැකිය. නැවත නැවතත් සඳහන් කළ යුතු කරුණක් වන්නේ දරුවාගේ නිර්මාණශීලිත්වය වර්ධනය වීමට බලිබූත ඇඳීම ඉතාම වැදගත් බැවින් ඒ සඳහා දරුවාට පහසුකම් සැලසීම ඉතා වැදගත් බවය.දරුවාට වසර එකහමාරක් දෙකක් ගතවූ පසු ද දරුවා බලිබූත ඇඳීමට නොපෙලඹේනම්, දරුවාගේ ඇස් පෙනීම පිළිබඳව ද දරුවාගේ සියුම් චාලක හැකියාවන් පිළිබඳව ද සොයා බැලීම සුදුසුය. දරුවකුගේ සියුම් චාලක හැකියාවන් වර්ධනය වීමට එම දරුවාගේ ඇස් හොඳින් පෙනීම ඉතා ප්‍රයෝජනවත්ය. ඇස සහ ඇඟිලි ක්‍රියා කරන්නේ එක්වරය. එබැවින් දරුවාගේ පෙනීම පිළිබඳව අවදියෙන් සිටීම වැදගත්ය.අවුරුදු 2 ක් සම්පූර්ණ වන විට තිරස් අතට ඉරි ඇඳීමට පටන්ගන්නා දරුවා අවුරුදු 2 1/2 ක් පමණ වන විට සිරස් අතට ඉරි ඇඳීමට පෙලඹෙයි. වයස අවුරුදු 3 සම්පූර්ණ වන දරුවා රවුමක් ඇඳීමට පටන් ගනී. වයස අවුරුදු 4 සම්පූර්ණ වන විට කතිරයක් ඇඳීමේ හැකියාව ද, අවුරුදු 5 1/2 ක් සම්පූර්ණ වන විට ත්‍රිකෝණයක් ඇඳීමේ හැකියාව ද දරුවා පෙන්නුම් කිරීමට පටන් ගනී.දරුවකුගේ අකුරු ලිවීමේ හැකියාව වර්ධනය වන්නේ වයස අවුරුදු 5 ඉක්මවූ පසුවය. වයස 3, 3 1/2 පමණ වන විට මවුපියෝ දරුවා මොන්ටිසෝරියට යවති. එවැනි වයසක පසුවන දරුවකුට මොන්ටිසෝරියකින් බලාපොරොත්තු විය යුත්තේ අකුරු ලිවීම නොව, කණ්ඩායමක් ලෙස එකට සිටීම, එකිනෙකා සමඟ අදහස් හුවමාරුව සෙල්ලම් කිරීම වැනි කරුණුය. එම වයසේදී දරුවාට තම හැකියාවන් නිදහසේ වර්ධනය කරගැනීමේ අවස්ථාව සලසා දීම ඉතා වැදගත්ය.ඇවිදින වයසේ දරුවන් සිටින බොහෝ නිවෙස්වල උළුවස්ස හරහා වැටවල් බැඳ ඇත; ගේට්ටු දමා දරුවා කොටුකර ඇත. මවුපියන් එසේ කරන්නේ දරුවාගේ ආරක්ෂාවටය. එහෙත් එය දරුවාගේ වර්ධනය බාධාවකි. ඒ කෙසේ වුවද අවුරුදු 3 ක් 4 ක් පමණ වන තෙක් දරුවා ඉතාම පරිස්සමින් රැක බලාගත යුතුය. කවුරුන් හෝ සෑම මොහොතකම දරුවා කෙරෙහිම ඇස් යොමා සිටීම අත්‍යාවශ්‍යය. ඒ, වයස අවුරුදු 3 ට අඩු දරුවන් නිවස තුළ වැටීම පෙරළීම වැනි අනතුරුවලට ගොදුරු වීමේ හැකියාව වැඩි නිසාය.දරුවාට නිදහස ලබාදිය යුතු යැයි කියා උස් ස්ථානවලට නැගීමට ඉඩ නොදීමටත්, අතට හසුවන දේවල් කටේ දමා ගැනීමටත් දරුවාට අවස්ථාව නොදීමට වග බලා ගැනීම මවුපියන්ගේ වගකීමකි. කෑලි ගැලවෙන රෝද ගැලවෙන සෙල්ලම් බඩු වයස අවුරුදු 3 ට අඩු දරුවනට හොඳ නැත.අතට හසුවන ඕනෑම දෙයක් කටට දමා ගැනීම අවුරුදු 3 ට අඩු දරුවන්ගේ පුරුද්දක් නිසා එසේ කටේ දමා ගත හැකි බෝතල් මූඩි, බොත්තම්, ඉදිකටු, කාසි, ඖෂධ වර්ග සැම විටම දරුවන්ගෙන් දුරස්ව තැබිය යුතුය. දරුවාට නිදහස ලබා දෙන තරමටම දරුවා පසුපස සිටිමින් දරුවාට ආරක්ෂාව සැලසීම ද ඉතා වැදගත්ය. දරුවා එළිමහනට ගෙන ගොස් ගහකොළ කුරුල්ලන් සමනලයින් පෙන්වීම ඒ පිළිබඳව දරුවාට විස්තර කර දීම දරුවාගේ මානසික වර්ධනයට බෙහෙවින් උපකාරී වේ. දරුවකුට ආහාර කැවීම පිළිබඳ නිවැරැදි ක්‍රම අනුගමනය කිරීමෙන් නිර්මාණශීලී දරුවකු බිහි කරගත හැකි වනු ඇත.වයස අවුරුදු 18 ක් ඉක්මවුණද මව විසින් තවමත් ආහාර කවන දරුවන් ඉඳහිට හෝ හමුවෙයි. එවා ඉතා වැරැදිසහගත පුරුදුය. දරුවකුට මාස හයක් හතක් ගත වන විට මුඛයේ දත් එන්නේ දරුවාට ආහාර විකා කෑමටය.එහෙත් ඇතැම් මවුවරු තම දරුවාට දත් තිබුණ ද දෙන ආහාරය තලපයක් සේ සාදා හෝ බ්ලෙන්ඩරයේ දමා හෝ දීමට පෙලඹේ.දත් නැති මුල් සමයේ මේ ක්‍රමය නිවැරැදි වුවද දරුවාට සපා කෑමට හැකියාව ඇති විට එසේ ආහාර දීම වැරැදිය. වඩාත් වැදගත් වන්නේ දරුවාට අතින් අල්ලා කෑමට අවස්ථාව සලසා දීමය.දරුවාට බිස්කට් දෙන්නේ නම්, උගුරේ සිර නොවන ප්‍රමාණයට කැබලි කඩා දරුවාගේ අතට දීම සුදුසුය. එවිට අතට දුන් ආහාරය කටට දමා ගැනීමට දරුවා පෙලඹෙයි. කටට දමාගත් ආහාරය දත්වලින් විකා කෑමට දරුවාට ආශාව ඇති වේ.අතින් යමක් කටට දමා ගැනීම ද දරුවකුගේ වර්ධනය විය යුතු හැකියාවකි. අත කට දෙසට ගෙන යාම දරුවකුගේ මොළයේ වර්ධනයත් සමඟම වර්ධනය වන සියුම් චාලක හැකියාවකි. එසේ වුවද බිම තිබෙන ඕනෑම දෙයක් කටේ දමා ගැනීමට දරුවාට අවස්ථාව ලබා නොදිය යුතුය.දරුවාට මාස 9 ක් පමණ වන විට දරුවා තුළ විශේෂ හැකියාවන් වර්ධනය වේ. එය හඳුන්වන්නේ Spincer grasp ලෙසය. එහිදී දරුවා මහපට ඇඟිල්ල සහ දබර ඇඟිල්ල උපයෝගී කරගෙන යම් යම් දේ අහුලා ගැනීමට පෙලඹෙයි. එය ද වර්ධනය කළ යුතු සියුම් චාලක හැකියාවකි. කුඩා කඩදාසි කැබලි බිම දමා දරුවාට ඇහිඳීමට ඉඩ සැලසීමෙන් දරුවාගේ එම සියුම් චාලක හැකියාව නිරීක්ෂණය කළ හැකිය.සියුම් චාලක හැකියාවන්හි වර්ධනය සෘජුවම මොළයට බලපායි. දරුවා ඇඟිලි තුඩුවලින් බිම තිබෙන කිසිවක් අහුලා ගැනීම වැනි ක්‍රියාවන්හි යෙදෙන විට මොළයේ ඊට අදාළ සියුම් චාලක හැකියා සෛල විකසිත වේ. එලෙස දරුවාට ක්‍රියාකාරී වීමට ඉඩ ලබා නොදුනහොත් එය මොළයේ වර්ධනයට සෘජුවම බලපානු ලැබේ.දරුවකුගේ කථන හැකියාව වර්ධනය ද ඉතාම සියුම් ලෙස නිරීක්ෂණය කළ යුතුය. සාමාන්‍යයෙන් මාස 8 ක් 10 ක් සම්පූර්ණ වන විට දරුවකු වචන මිමිනීමට පටන් ගනී. බබා මමා තතා වැනි වචන මිමිනීමට දරුවා උත්සාහ ගනී. දරුවාට අවුරුද්දක් සම්පූර්ණ වන විට වචන කීපයක් කතා කිරීමට හැකියාව ලැබේ. දරුවකුට වයස අවුරුදු 2 ක් වන විට වචන දෙකක වාක්‍යයක් කීමට දරුවකුට හැකියාව ලැබේ. අවුරුදු 3 සම්පූර්ණ වූ විට වචන තුනක වාක්‍යයක් ද කීමට දරුවකුට හැකියාව ලැබේ. ඉන් පසුව දරුවාගේ කථන හැකියාව ශීඝ්‍රයෙන් වර්ධනය වේ.මෙහිදී සඳහන් කළ කාලසීමාවන් මාසයක් දෙකක් පමාවීම සාමාන්‍ය දෙයක් වුවද, මාස පහක් හයක් පමාවීම සුදුසු නැත. එහිදී දරුවාගේ කන් ඇසීම පිළිබඳව අවධානය යොමු කළ යුතුව ඇත. දරුවාට වචන ඇසෙන්නේ නැතිනම්, එම දරුවාගේ කතා කිරීමේ හැකියාව වර්ධනය නොවේ. දරුවාගේ කන් ඇසීමේ අඩුවක් ඇතැයි හඳුනාගතහොත් ඒ සඳහා ප්‍රතිකාර කිරීමෙන් දරුවාගේ කථන හැකියාව වර්ධනය කරගත හැකිය. බොහෝ විට කන් ඇසීම සහ කතා කිරීම එකට යන අතර පෙනීම සහ ඉහතින් දැක්වූ සියුම් චාලක හැකියාව ද එකට ගමන් කරයි.දරුවකුගේ කථනය ඉතා වැදගත්ය. බොහෝ දෙනෙකු සිතන්නේ කුඩා අවධියේදී දරුවකු එක් භාෂාවක් පමණක් භාවිත කළ යුතු බවය. එය වැරැදි සහගත මතයකි. කුඩා දරුවනට යමක් පහසුවෙන් ඉගෙනීමේ හැකියාව ඇත. ඒ නිසා එකවර භාෂා දෙක තුනක් කතා කිරීමට ඉගෙන ගැනීමේ හැකියාව දරුවකු සතුය. දරුවකු එක් භාෂාවක් කතා කිරීමට පුරුදු වූයේ යැයි කියා තවත් භාෂාවක් කතා නොකර ඉන්නේ නැත. එබැවින් දරුවකු වෙහෙසට පත් නොවන අයුරින් භාෂාවන් දෙක තුනක් කතා කිරීමේ හැකියාව පුහුණු කළ හැකිය.දරුවකු සමඟ මව කතා කළ යුත්තේ දරුවාගේ මුහුණ දෙස බලාගෙනය. නිතර එලෙස කතා කිරීම මඟින් දරුවාගේ කථන හැකියාව දියුණු කරගත හැකි වනු ඇත. එසේම දරුවකු සෙල්ලම් බඩු සමඟ සිටින විට දරුවාට එම සෙල්ලම් බඩුවල වර්ණය පෙන්වා දී “පුතේ මේ නිල්පාට කාර් එක” යැයි කීමෙන් දරුවාගේ වචන හැකියාව වර්ධනය කළ හැකි වනු ඇත. එසේම දරුවකුට කෑම කවන විට “එකායි” කියා බත් කටක් කවා දෙවැනි බත් කට “දෙකායි” කියා කැවීම මඟින් දරුවාගේ ගණිතමය හැකියාව දියුණු වේ.පිරිමි දරුවන් ඉක්මනින් ඇවිදීමට පෙලඹෙන බවත් ගැහැනු දරුවන්ගේ ඇවිදීම ප්‍රමාද වන බවත් ඇතැමුන් දරන මතයකි. එසේම ඉක්මනින් ඇවිද්දේ නම් කතාව ප්‍රමාද වන බවට ද මතයක් ඇත. ඒවා විද්‍යාත්මකව ඔප්පු වී ඇති මතයන් නොවේ. වෛද්‍ය විද්‍යාවේ “ගව්සියන් චක්‍රය” ලෙස හැඳින්වෙන සටහනක් ගැන සඳහන් වේ. එයට අනුව වැඩි දරුවන් සංඛ්‍යාවක් මධ්‍යස්ථ හැකියාවන් පෙන්වයි. ස්වල්ප දෙනෙක් සුවිශේෂී හැකියාවන් පෙන්වමින් වැඩ කරති. තවත් ස්වල්ප දෙනෙක් අඩු හැකියාවන් පෙන්වමින් වැඩ කරති. ඒ සඳහා ගැහැනු පිරිමි භේදයක් නැත.දරුවන් සමඟ වැඩිහිටියන් කතා කරන විට නිවැරැදි වචන කතා කිරීම ඉතාම වැදගත්ය. දරුවා සමඟ කතා කරන විට බල්ලාට බව්වා යනුවෙනුත් කාර් එකට බූම් එක යනුවෙනුත්, කීම වැරැදිය. දරුවාට කතා කළ යුත්තේ නිවැරැදි වචනයයි. එවිට දරුවා නිවැරැදි වචනයටම හුරු වේ. වැඩිහිටියකු ආකාරයෙන්ම දරුවකු වචන උච්චාරණය නොකළ ද, ඒ පිළිබඳව නොසලකා දරුවා සමඟ නිවැරැදි වචනම කතා කිරීම ඉතා වැදගත්ය. එය දරුවාගේ වචන හැකියාව වර්ධනයට උපකාරී වේ.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=ay1201291</link>
    <topic>ත්‍රස්තවාදීන්ගේ ශාපය ගැන කයිට්ස් එකම සිංහලයා කියන කතාව</topic>
    <author>උපාලි සමරසිංහ</author>
    <content>කයිට්ස් දූපතේ සිට කරෙයිනගර් දූපතට සංචාරයක්දහදිය කඳුළට ණයක් නැති මහ පොළොවට බරක් නොවූ කයිට්ස් වැසියන් අතරින් දූපතේ තැනින් තැන පාද යාත්‍රාවෙන් යන්නට මම වෙර දරමි. එළු, ගව සත්ත්ව පාලනය ඔවුන්ගේ එක්තරා ජීවනෝපායක් බව මම පෙරදී ද ඔබට ලීවෙමි. ඒත් තැනින් තැන එළිපෙහෙළි කළ වගා බිම් අතර දුම්කොළ වගාවෙන් ජීවත්වන අයකු අපට හමුවිණි. අප එන මඟ විමසුමෙන් බලා සිටි හෙතෙම බුලත් කහටින් පිරි දසන් දක්වා අහිංසකව හිනැහෙයි.“මාමා, කොහොමද ඉතින්” මම බොහෝ කාලයක් ඔහු හඳුනන්නෙක් මෙන් විමසමි.“මොනවා, කරන්ඩද මහත්තයො, කුඹුරු කරලා අපට සරු නෑ. වී කිලෝවට හරි මිලක් කවරදාවත් අපට ලැබුණෙ නෑ. ඒ නිසා දුම්කොළ වවනවා. දුම්කොළ මහත්තුරු වවන තරමක් අස්වැන්න ගන්නවා...මේ මොන තරම් ඛෙදජනක තත්ත්වයක් දැයි මට සිතේ. මේ මිනිස්සු ජීවත්වීම සඳහා මරණය තෝරා ගත් අය ලෙස මට පෙනෙයි. දුම්කොළ පිළ මත මිටි ගසා තිබෙන විට පැතිරෙන ගඳෙහි පවා හලාහල විස ඇත.“දුම්කොළ වගාවේදී වෙනත් කිසිම බෝගයක් වගා කරනවාට වඩා පලිබෝධ නාශක යොදන්ඩ වෙනවා. වගාව ආරම්භ කරන පැළ තවානේ සිට ක්ෂේත්‍රයේ පැළ සිටුවන මාස තුනක කාලයේදී විතරක් අඩුම තරමේ දහසය වතාවක් පලිබෝධ නාශක යෙදිය යුතුමයි. ස්නායු ආබාධ, පිළිකා වැනි දේ තමයි මේ ගොවි ජීවිතවල ප්‍රතිඵල...”බෝට්ටු ඇන්ජිමක් අලුත්වැඩියා කරන කළුපහනනම හෙළි නොකරන මේ ගොවීහු අපට කීහ. ඒත් බඩගින්නේ ඉන්නවාට වඩා දුම්කොළ වවලා හරි ජීවිතය සරි කරගන්නට ඔවුන් දැන් මනාපය.දුම්කොළවල පවත්නා නිකොටින් හා වෙනත් විස ගැන මොවුනට දෙසුම් පවත්වා වැඩක් නැත. මේ ඔවුනට ජීවත්වීමට තිබෙන එක්තරා අවදානම් මාර්ගයක් පමණකි. ඔවුනගේ ධීවර රස්සාව ද එවැනිම අවදානමක පවතී. ඉන්දීය ට්‍රෝලර් බෝට්ටු හා හැපෙමින් තම බඩ වියත දුප්පත් විදියට සපුරා ගන්නට ඔවුනට සිදුව තිබේ.කයිට්ස් දූපතේ සිටින අහිංසක මෝටර් කාර්මිකයෙක් වන තිස්ස කළුපහන සිංහල වැසියෙකි. ඔහුගේ පියා ආතර් ඩී. සිල්වා කළුපහන ඒ දූපතට පැමිණ අන්තෝනියා පිල්ලෙයි නම් කයිට්ස්වාසි කාන්තාව සමඟ ජීවත් වුවත් ඔහු තම සිංහල නම වෙනස් කළේ නැත. ඒ නිසා කළුපහන නම මැකී ගියේ නැත. අද තිස්ස කළුපහන ද දෙමළ කාන්තාවක හා විවාහ වී සිටිය ද ඔවුනගේ දරුවන්ගේ වාසගම ද කළුපහනලාමය. මම ඔහු සමඟ සම්මුඛ වෙමි. ඔහුගේ බිරිය ද අප ආදරයෙන් පිළිගත්තාය.‘මගෙ තාත්තා අවිස්සාවේල්ලෙ. එයා ඒ කාලෙ යාපනයේ වැඩ කළේ. මෙහෙ සිංහල දෙමළ අසමගියක් ඒ කාලෙ තිබිලා නෑ. මාතර ගාල්ල බේකරිකාරයො මෙහෙ පාන් බේකරි කළා. කොලොම්බුතුරෙන් හා මනිසන්තෝට්ටම් කියන ධීවර ගම්වල වැඩි හරියක් වැඩ කළේ දකුණෙ මිනිස්සු.තල් රා පොළක්“මගෙ අම්මගෙයි තාත්තගෙයි විවාහයට දෙපැත්තෙන්ම කිසිම විදිහක බලපෑමක් වෙලා නෑ. පොඩි කාලෙ ඉඳන්ම මාත් තාත්තත් එක්ක බෝට්ටු එන්ජින් හදන්න, කෘෂි උපකරණ හදන්න, ට්‍රැක්ටර් බුල්ඩෝසර් කැටපිලර් මේ වගේ නොයෙක් යන්ත්‍ර සූත්‍ර අලුත්වැඩියා කටයුතු කරන්ඩ ඉගෙන ගත්තා.අපට තෛපොංගල් වගේම සිංහල අලුත් අවුරුද්දත් උදාවුණා. උතුරේ විශේෂ ආහාර වගේම දකුණේ වැලිතලප, අළුවත් අපේ අවුරුදු කෑම මේසයේ තිබුණා. අපි සිංහල ජනකවි, දෙමළ ජනකවි කිය කියා ඔන්චිල්ලා බැඳගෙන අලුත් අවුරුද්දට විනෝද වුණා. ඒක මොනතරම් සුන්දර කාලයක් ද?යාපනයේ එදා තිබුණු සිංහල මහා විද්‍යාලයයටයි මං අකුරු කරන්ට ගියේ. අම්මා ඇවිත් අපේ ගුරුවරුත් එක්ක හරි හරියට වැඩ කළ අවස්ථා තිබෙනවා. තාත්තාට වැඩියෙන්ම හිටියේ සිංහල යාළුවො නොවෙයි. දෙමළ යාළුවො. ඒ අයට මුදල් පවා තාත්තා ණයට දුන්නා. ඒ වගේ ගැඹුරු මානව සම්බන්ධතාවක් අපට තිබුණෙ. ඒත් යාපනයේ දොරේ අප්පා නගරාධිපති වගේම සිංහල හමුදා සෙබළුන් ත්‍රස්තවාදින් අතින් විනාශ වෙන කොට දෙමළ සිංහල සම්බන්ධතාවට ගිනි ඇවිළුණා. ඒ අය අනෙත් අය දෙස බැලුවේ වපර ඇහින්.ටිකෙන් ටික ත්‍රස්ත කල්ලි මෙහේ හිස ඔසවන්න ගත්තා. තනි සිංහලයෙක් හැටියට මට මේවා පැහැදිලි කරන්ඩ බෑ. ත්‍රස්තවාදී කල්ලිවල ඉගැන්වීම් නිසා සිංහලයන් ම්ලේච්ඡ ජාතියක් කියලයි අලුත් පරපුර හිතුවේ. මා සිංහල නම වෙනස් නොකළ නිසාත් දරුවන්ගේ නම්වලටත් සිංහල නම් දාපු නිසාත් ඒ අය මා දෙසත් වෛරයෙන් බලන්ඩ පුරුදු වුණා.ඒත් මේ පළාතේ යන්ත්‍ර සූත්‍ර බොහොමයක් අලුත්වැඩියා කළේ මමයි. ඔවුනට අවශ්‍ය ට්‍රැක්ටර්, මෝටර් බෝට්ටු මගේ අතින් හැදුණු නිසා ඒ වෛරය විටින් විට උඩ යමින් යළිත් යටට පාවෙමින් තිබුණා.අපේ කතාබහ අතර කළුපහනගේ දෙමළ බිරිය අපට උණු කිරි කහට කෝප්ප පිළිගන්වා තල් හකුරු බෙදා දුන්නාය.මේ කයිට්ස් දූපතත් ත්‍රස්තවාදයේම ගිලුණා. මගේ නෝනගේ ඥාතින්ගෙන් මා ගැන ප්‍රශ්න කළා. සිංහලයෝ කසාද බැන්ද කියලා ඔවුන්ට අවමන් කළා. මා ඉගෙන ගත් යාපනේ සිංහල මහා විද්‍යාලයෙ එක ගොඩනැගිල්ලක්වත් ත්‍රස්තවාදීන් ඉතුරු කරලා නෑ.මාව විටින් විට ඔවුනගේ වැඩවලට බලහත්කාරයෙන් ගෙන ගියා. හරියට වැටුපක්වත් ලැබුණෙ නෑ. ඒ අතර හමුදාවෙන් මාව සොයාගෙන ආවා.කයිට්ස් කඩ මණ්ඩිය“ඔබලට යාපනය කච්චේරියෙන් ඉඩම් දෙනවා. කොලොම්බුතුරෙයි හරි මනිසන්තෝට්ටම් හරි යන්ඩ වෙනවා. හමුදාවට ඔයාගේ උදව් ඕනෑ.රට වෙනුවෙන් උදව් කරන්ට දරු පැටවුන් හා බිරිය අරන් මෙයින් පිටවෙන්ඩ...” උසස් හමුදා නිලධාරියෙක් මට කීවා. මං දරු පැටවුන් දෙන්නත් බිරියත් අරන් ගමෙන් පිටවුණා. කාලයක් අපි මනිසන්තෝට්ටම්වල ජීවත්වුණා.සාම සාකච්ඡා පවතිද්දි ආයෙත් ගමට ආවා. නෑදැයො හමුවුණා. මං හිතන්නෙ 2002 න් පස්සෙ කාලයක මට හමුදාවෙන් රාජකාරියක් පැවරුවා.ඒ බිම් බෝම්බ ඉවත් කිරීමේ කාර්යයේදී වාහන 60 ගණනක් අබලන් වූවාම නැවත අලුත්වැඩියා කරන රාජකාරිය. මං තමයි ප්‍රධාන මැකැනික්. උදේ හයට වාහන යන්ඩ ඉස්සරින් බිම් බෝම්බ ඉවත් කරන රාජකාරි කටයුතු සිදු වෙනවා. කැඩෙන බිඳෙන වාහන හදමින් ඉතින් මාත් යනවා.මේ කාලයේ මගේ දරුවන් හා බිරිය මුළු පැය විසි හතරම හිටියෙ බයේ ගැහෙමින්. කොයි වෙලේ මා මරලා දාවිද කියන සැකය මටත් තිබුණා. ඒත් රට වෙනුවෙන් හමුදාව වෙනුවෙන් ඔය රාජකාරිය අකුරට කළා.එල්ටීටීඊය මට ලියුම් එව්වා. වහාම ඔය රාජකාරියෙන් ඉවත් වෙන්ඩ. ගමට එන්න කියලා. ඒත් මට ගමට යන්ඩ බෑ.2004 සුනාමි දවස්වල මුලතිව් පැත්ත සම්පූර්ණයෙන් විනාශ වෙලා. තල්ලූර් කඳවුරෙන් නිලධාරීන් ඇවිත් මාව අරන් ගියා. පාරවල් ශුද්ධ කිරීම, බිම් බෝම්බ ඉවත් කිරීම, වාහන හැදීම මගේ රාජකාරි.ඒ අය එක්ක යනකොට මා දැක්කා පූජකවරුන් පවා මහමඟ මරා දමා තිබෙනවා. ත්‍රස්තවාදී කල්ලිවල ස්වරූපය ඒකයි. මටත් මරණය අනිවාර්යයෙන්ම කොටි තුවක්කු පත්තු කෙරෙනවා කියලා ගමේ අයත් හිතුවා. ඒත් මං කාටත් ආදරෙයි. මගේ අම්මා දෙමළ, තාත්තා සිංහල. මට ජාතිවාදයක් නෑ. මං ඒ අයට කීවා. එක දවසක් මං ජීප් රථයක් පදවාගෙන එනකොට එකපාරටම එල්ටීටීඊයෙන් පැනලා මාව අරගෙන ගියා මුලතිව්මහ කැලයකට.මාව වීදුරුවකින් මෙහා පැත්තෙ තියලා එහා පැත්තෙ ඉඳන් කල්ලියේ නායකයො ප්‍රශ්න කළා. ඇතුළෙ මිනිසුන්ට වද දෙන ගහන ශබ්ද මට ඇහෙන්ඩ සැලැස්සුවා. රතු පාට ලේ අල්ලි තියෙන බිත්ති පෙන්නුවා.දුම්කොළ වගාවට සැකසු බිම්“ඇත්ත කියපන්. නැත්නම් වැඩ වරදියි” එක් නායකයෙක් අතේ තිබුණු වීදුරුවක් බිම ගහලා පොඩි කරමින් අඩි හප්පලා මා ළඟට ආවා.මට මතක් වුණෙ මගෙ අහිංසක දරු පැටවුන්ගේ මුහුණු. බිරියගේ සුදුමැළි වෙච්ච මුහුණ.“තෝ, හමුදාවට ඔත්තු දෙනවා. උන්ඩ වැඩ කරනවා.” ඒ කල්ලි නායකයා කිව්වා.මං කීවා “මං කයිට්ස්වල. මගෙ අම්මා දෙමළ. තාත්තා සිංහල. මං ඔයාලගෙ බෝට්ටු එන්ජින්, ට්‍රැක්ටර් කොච්චර හදලා තියෙනවා ද? මාව බලෙන් අරන් යන්නෙ. මට මගෙ දරුවො එක්ක ජීවත් වෙන්ඩ දෙන්ඩ කියලා.ඒත් එක්කම තවත් මරළතෝනියක් ඇතුළෙන් ඇහුණා. තොගෙ දරු පැටවු හා බිරිය ගෙනැල්ලා වද දෙනවා. “මං අහන ප්‍රශ්නවලට හරියට උත්තර දීපන්” කියලා ඒ පාර ඒ නායකයා දිග නාමාවලියක් කියවලා, ඒ අය හමුදාවට ඔත්තු දුන්නා නේද? කියලා ඇහුවා.මං කීවා දන්නෙ නෑ. අහිංසක මිනිස්සු පාවා දෙන්න බෑ. එහෙම හමුදාව සමඟ මගේ කිට්ටු ඇසුරක් නෑ කියලා.මගේ නෝනටත් දරුවන්ටත් වද දීලා ප්‍රශ්න අහලා. අපි දෙපැත්තෙන්ම හෙම්බත් වුණා. ඒ අයගේ වැඩවලට තියාගන්ඩ මාව මැරුවෙ නෑ. හැබැයි! විටින් විට මේ විදියට ප්‍රශ්න කළා.ඔහු තම දකුණු අත මා හට පෙන්වයි.“මහත්තයො, මං මේ අල්ලේ කරගැට එනතුරු ඒ අයගෙ බෝට්ටු ඇන්ජින් හැදුවා. ට්‍රැක්ටර් හැදුවා. බයිසිකල් හැදුවා.ඉන්දියාවෙන් කයිට්ස් පැමිණ අත්අඩංගුවට පත් බෝට්ටුමගෙ දරුවන්ට අධ්‍යාපනය නැති වුණා. බිරියටයි මටයි සතුටින් ඉන්ඩ නැති වුණා. මාව කුණු මාළු කෑල්ල වගේ ඇදගෙන හැම පැත්තටම ගෙන ගියා.“ඔබව නොමැරුවේ ඔබෙන් වැඩ ගත හැකි නිසා ද? මම අසමි.“ඒක එහෙම සංවිධානයක් නොවේ මහත්තයො. කොච්චර වැඩකාරයෙක් වුණත් ද්‍රෝහියෙක් කියලා ඔප්පු වුණොත් මරනවා.” ද්‍රෝහියෙක් නොවන නිසා මං බේරුණා. අද අපට ආයිත් මේ ගෙවල්වලට එන්න ලැබුණේ පූරුවෙ වාසනාවට.කයිට්ස් පොලීසිය ළඟ මෝටර් කාර්මික වැඩ කරමින් තවමත් කළුපහන ජීවත් වෙයි. කළුපහනගේ කළුවර දුරු කළ ඒ මානුෂිය මෙහෙයුමට දායක වූ සැමට ඔහු සිරස නමා ආචාර කරයි.“අද කයිට්ස්වල ජන ජීවිතය සාමාන්‍යයි. ඔවුනට සැක බිය නෑ. දරුවන්ට ඉස්කෝල ලැබුණා. ඒත් ජීවත්වීම තමයි අමාරු.”දුම්කොළ වගාවෙන් ජීවත්වන, ජීවත් වීමට මරණය තෝරා ගන්නා මිනිසුන් මට යළිත් මතකයට එයි. ඔවුනගේ ඉඩමේ තුන් හතර වතාවක් දුම්කොළ වගාව කළහොත් ඉතිරි වන්නේ සාරය වියළී ගිය කටුක පොළොවකි. මේ අහිංසකයන්ගේ ප්‍රශ්න නොවිසඳා තවත් දුකේම තබන්නට සිත් පිත් ඇති අපට කළ හැකි ද?ලබන සතියේ අනෙලතිව් දූපතට යමු.උපාලි සමරසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=ay1201292</link>
    <topic>දළදා පෙරහරේ නටපු මුල්ම දවසේ අලියෙක් කුලප්පු වුණා අපි නැටුමත් දාලා පැනලා දිව්වා</topic>
    <author>සාගරිකා දිසානායක ජයසිංහ,</author>
    <content>මෙවර අපේ කතා නායකයා උඩරට නැටුම් කලාවෙන් ලොව ජය දද නැංවූ, ජනාධිපති සම්මානලාභී ශ්‍රී ලංකාතිලක, කලාභූෂණ පීටර් සූරසේන මහතා. මහනුවර ශ්‍රී දළදා මාලිගාවේ නර්තන කණ්ඩායමේ ප්‍රධාන නර්තන ශිල්පී පීටර් සූරසේන, වසර දාහතක් මුළුල්ලේ අඛණ්ඩව දළදා පෙරහරේ විශිෂ්ටතම නර්තන ශිල්පියාට පිදෙන ජනාධිපති රන් පදක්කම හිමි කරගැනීමට භාග්‍යවත් වූ කලාකරුවාය. 1947 වයස අවුරුදු හතක කුඩා දරුවකු ලෙස එවකට ලංකාවේ ආණ්ඩුකාර සෝලබරි සාමිවරයා ඉදිරියේ පන්තේරු නැටුමක් ඉදිරිපත් කරමින් ප්‍රසිද්ධ වේදිකාවට අවතීර්ණ වූ මේ දක්ෂ නර්තන ශිල්පියා 1959 සිට අද දක්වාම අඛණ්ඩව දළදා පෙරහරෙහි නර්තනයෙහි යෙදී තිබේ. රාජ්‍ය සහ පෞද්ගලික අංශයේ පාසල් රැසක උඩරට නර්තන ය පිළිබඳ ආචාර්යවරයකු ලෙස සේවය කළ සූරසේන මහතා අද සේවයෙන් විශ්‍රාම ලබා මහනුවර අරුප්පල සේසත සූරසේන කලායතනයෙහි අධිපතිවරයා වශයෙන් සුවහසක් දරු දැරියන්ට උඩරට නර්තන ශිල්පය ලබා දෙමින් සිටී.පීටර් සූරසේන කලා ශිල්පියාගේ පුංචි කාලෙ තොරතුරු ඔබ වෙත ගෙන එන අදහසින් අපි මහනුවර අරුප්පල පිහිටි වෙල්යායකින් වටවූ පුංචි කඳුගැටයක් මුදුණේ සුන්දර පරිසරයක තිබුණු සූරසේන ශිල්පියාගේ නිවෙස සොයා ගියෙමු .මම උපන්නේ මේ අරුප්පල ගමේමයි. ‘මූඩාදෙණියේ ගෙදර පීටර් සූරසේන’ ඒ මගේ සම්පූර්ණ නම. මගේ පියා මූඩාදෙණියේ ගෙදර ගුණයා. රැකියාවට කළේ ගොවිතැන. අම්මා මූඩාදෙණියේ ගෙදර සෝමලතා. ඈ රැකියාවක් කළේ නෑ. අපේ පවුලේ දරුවෝ අටදෙනයි. මම පවුලේ හයවැනියා. අපේ පවුලේ ළමයි කීදෙනෙක් හිටියත් පුංචි කාලේ ඉඳන්ම අපි හරි සමඟියෙන් හිටියා. ගහ බැණගත්තේ නෑ. එකිනෙකාට බොහොම ආදරෙන් සතුටින් කල් ගෙව්වා. අම්මා තාත්තා අපිට තියෙන හැටියට කන්ට අඳින්ට දීලා ගුණ දහම් කියාදීලා හොඳින් හදා වඩා ගත්තා.අපේ මේ අරුප්පල ගම එදා බොහොම පිටිසර ගමක්. ගමටම තිබුණේ ගෙවල් පහක් හයක් විතරයි. වැඩි දෙනෙක් නෑදෑයෝ. ගමේ තිබුණු කුඹුරු යායත් රබර් ඉඩම් යායත් පසු කාලෙක ආණ්ඩුවෙන් කොටස් කරලා ගම්මුන්ට විකුණුවා. ගමේ හැමදෙනාම බොහෝම සතුටින් සමඟියෙන් කාට කාටත් උදව් උපකාර කරගෙන ජීවත් වුණා. ඒ කාලේ අද වගේ පාරවල් නෑ. ලයිට් වතුර මොනවාවත් විශේෂ පහසුකම් නෑ. බස් කාර් නෑ. බොහෝවිට අපි ගමන් ගියේ පයින්.මම මුලින්ම ගියේ වටපුළුවේ සී සී මිශ්‍ර පාසලට. පාසලට යන්ට තිබූ හැතැප්ම එකහමාර දෙක උදේ හවා පයින් යන එන ඒ කාලේ අපට මහ ලොකු දෙයක් නොවෙයි. අපේ කාලේ අද වගේ නොවෙයි මවුපියන්ට වැඩිහිටියන්ට ගුරුවරුන්ට පුදුම ගෞරවයක් තිබුණා. අකීකරුකම් කළේ නෑ.අපේ පවුලේ ළමයි අටදෙනෙක් වුණාට කවදාවත් අපි සන්ඩුසරුවල් වෙලා ගහ බැණගත්තේ නෑ. අම්මා තාත්තාට අපි හරිම ආදරෙයි. බයයි. මවුපියන්ට අපිට කවදාවත් ගහන්ට අවස්ථාවක් උදා වෙලා නෑ.” සූරසේන මහත්තයා කියනවා.එදා අපේ ගම්වල දරුවන්ට දුවන්ට පනින්ට නටන්ට දඟලන්ට ඕනෑ හැටියේ ඉඩකඩ තිබුණා. වතුපිටිවල පලතුරු, ගඩා ගෙඩි ඕනෑ තරම්. ළමයෙක් ගහකින් ගෙඩියක් කඩාගෙන කෑවාට කවුරුවත් මොකුත් කීවේ නෑ. අපි නිදහසේ සෙල්ලම් කළා. ගඩාගෙඩි කඩාගෙන කෑවා. පාසල් ගියාම කරන පාඩමක් ඇරුණාම ගෙදර වැඩ නෑ. පාසල ඇරිලා ඇවිත් කුඹුරේ වත්තපිටියේ වැඩට උදව් කළා. මට අපේ තාත්තා පුංචි උදැල්ලක් තනා දීලා තිබුණා. පාසල ඇරිලා ඇවිත් මමත් තාත්තා කුඹුරු කොටන විට මේ උදැල්ලෙන් කුඹුරු කෙටුවා. ගොයම් කපලා බැත පාගන කාලෙට පුංචි අපිට හරි විනෝදයි. දවසම ගත වෙන්නේ කමතේමයි. අපිටත් පුළුවන් තරමින් හැම වැඩක්ම කළා. අම්මා මිදුල අතුගාන විට හොඳ ලස්සනට පොල් අත්තේ රටාවට මිදුල අතුගාන හැටි අපට කියා දෙනවා. මමත් උදේම ඇහැරලා ඉදල අරන් හොඳ ලස්සනට මිදුල අතුගානවා. අම්මා තාත්තා අපිට ගේදොර වත්තේ පිටියේ හැම වැඩක්ම හොඳට කියා දුන්නා. අදත් අපේ ජීවිතවලට පුංචි කාලේ ඉගෙන ගත්තු දේ ප්‍රායෝජනවත් වෙලා තිබෙනවා.අපේ ගමේ හැමදෙනාම බොහෝම භක්තියෙන් ඇපකැපවෙලා කරපු චාරිත්‍රයක් තමයි අලුත් හාලෙන් නොඉඳුලෙන් කිරි ආහාර උයා පිහාගෙන ගොහින් දළදා හාමුදුරුවන්ට පූජා කරන එක. අලුත් හාල් ගෙට ගත්තාම මුලින්ම වෙන් කරන්නේ දළදා හාමුදුරුවන්ට. අලුත් අවුරුද්දටත් කුඹුරු කැපුවාමත් හැම පෝයකටමත් අපි අනිවාර්යයෙන්ම දළදා හාමුදුරුවො වඳින්ට යනවා. උදේ රැයින් අවදිවෙලා පිරුවට ඇඳලා හිමිදිරියේම ගමේ ලොකු කුඩා හැමෝම එකතුවෙලා පයින්ම මාලිගාවට යන්නේ කිරි ආහාර පූජාවට. අදටත් මම හැම බදාදාටම උදේ පාන්දර සමන් පිච්ච මල් වට්ටියක් මේ ගෙදර වැලෙන්ම කඩාගෙන ගිහින් දළදා හාමුදුරුවන්ට පූජා කරනවා. සූරසේන මහත්තයා අපමණ බැතියෙන් යුතුව කියනවා.”අපි ඉස්කෝලේ ගියෙ පයින්. සරම බැනියම ඇඳලා සපත්තු සෙරෙප්පු නෑ. පාඩම් කළේ කැකුණ මද පහනේ එළියෙන්. කුප්පි ලාම්පුවක්වත් පත්තු කරගන්ට ඒ කාලේ භූමිතෙල් නෑ. සුද්දාගේ ආණ්ඩුව කාලේ උඩරට රදළයන් සුද්දන්ට පන්දම් අල්ලාගෙන දුප්පත් ගොවීන් පාගාගෙන තමයි හිටියේ. ඒ කාලේ අපිට තිබුණේ පුංචි ගෙවල්. අපි සහෝදර සහෝදරියො අට දෙනයි අම්මයි තාත්තයි සේරෝම දහ දෙනයි. දහදෙනා එකට ගුලිවෙලා මේ පුංචි ගෙදර නිදාගත්තා. රාත්‍රියට අම්මා කැකුණ මද තළලා හදාපු පානක් පත්තු කරනවා. අපි උයාපු දෙයක් කාලා බීලා ඉක්මනටම නින්දට යනවා. හැබැයි පාන්දර ම අවදි වෙනවා.මගේ දෙවැනි අයියා මේ රටේ නමගිය නර්තන ශිල්පියකු වූ හීන් බබා ධර්මසිරි. අයියා අපේ මාමා කෙනකු වන නිත්තවෙල ගුණයා ගුරුන්නාන්සේ ළඟ නතරවෙලා උඩරට නැටුම් ඉගෙනගත්තා. ඒ කාලේ අපේ ගම්වල සොකරි, කොහොඹා යක් කංකාරිය වැනි උඩරට ගැමි හා ශාන්තිකර්ම ආශ්‍රිත නැටුම් නිතරම නටනවා. පුංචි අපිත් මේවා බලන්ට යනවා. මේ නැටුම්වලට මමත් හරි කැමතියි. ඒ වගේම මටත් නැටුම් කලාව පිහිටලා තියෙනවා කියලා මගේ අයියා වගේම වැඩිහිටියොත් කියා තිබුණා. 1920 දශකයේ පටන්ම නිත්තවෙල ගුණයා ගුරුන්නාන්සේ උඩරට නැටුමෙන් ශ්‍රී ලංකාවේ නම ලෝකතලයට ඔසොවා තබන්නට සමත් වෙලා හිටියා. එංගලන්තේ මහ රැජනටත් උඩරට නැටුම් පෙන්නලා ලංකාවට මහා විශාල කීර්තියක් ලබා දී තිබුණා.පුංචි කාලේ පටන්ම මම මේ තොරතුරු අහලා පත්තරවල ගුණයා ගුරුන්නාන්සේගේ පිංතූරත් දැකලා තිබුණා. ඉතින් කවදාහරි නැටුම් ඉගෙනගෙන ඒ වගේ දක්ෂ නැට්ටුවෙක් වෙලා පිටරට යන්න ඕනෑය කියන පැතුම මගේ හිතේ තදින් ම පැලපදියම් වෙලා තිබුණා. මගේ ආසාවත් හැකියාවත් හඳුනාගත්තු මාමා කෙනෙක් අපේ අම්මාට කීවා මේ ළමයාට නැටුම පිහිටා තියෙන නිසා ඒ අංශයෙන් ඉගැන්නුවොත් හොඳ කලක් යයි කියලා.ඉතින් අම්මාත් සතුටු වෙලා තාත්තත් එක්ක එකතුවෙලා කැවුම් කොකිස් හාල් පොල් කදකුත් ලෑස්තිකරගෙන මට නැටුම් උගන්වන්ට භාරගන්ට කියලා අමුණුගම සුරඹා ගුරුන්නාන්සේට ගෙනිහින් බාර දුන්නා. ඒ වෙන විට මම පාසලේ තුන්වැනි පන්තියේ වයස අවුරුදු හතයි. ඒ කාලේ ලංකාවේ තිබුණු එකම කලායතනය වුණේ අමුණුගම මධ්‍යම ලංකා නෘත්‍ය මණ්ඩලය.ඒ කලායතනයේ අමුණුගම සුරඹා ගුරුන්නාන්සේ ඇතුළු උඩරට නැටුම් කලාපයේ ප්‍රධාන ගුරු කුල පහේම දක්ෂතම ගුරුන්නාන්සේලා නැටුම් ඉගැන්නුවා. පළමු තැන ලැබුණේ නිත්තවෙල ගුණයා ගුරුන්නාන්සේට. ඉන්පසුව අමුණුගම සුරඹා, තිත්තපජ්ජල සුරඹා ගුරුන්නාන්සේ, මාලගම්මන සයිමන් ගුරුතුමා, රංගම ගුණමලා යන ගුරුන්නාන්සේලා එහි නර්තනය පුහුණු කළා. මම උදේ වරුවේ පාසල් ගියා. හවස තුනේ ඉඳලා රාත්‍රි හත වෙනතුරු නැටුම් ඉගෙන ගත්තා. ඒ කාලේ ගුරුවරයොගේ ගෙදර නතර වෙලා තමයි ශිල්ප ලබාගත්තේ. ගුරුවරයාට මුදල් දුන්නේ නෑ. ඔහුට දෙවියකුට වගේ සැලකුවා.අලුත් අවුරුද්දට හාල් පොල් කැවුම් කෙසෙල් කදක් බැඳලා ගෙහුං දීලා බුලත් දීලා වැඳලා ඒමයි සිරිත. නැටුම යන්ත්‍ර මන්ත්‍ර වෙදකම වගේ ශිල්ප ශාස්ත්‍ර ගුරුමුෂ්ටිය ඇතිව පාරම්පරිකව පවත්වාගෙන ආ ශාස්ත්‍ර. ඒවා අද දක්වාම පැවත එන්නේ තොග ගාණට බෙදා නොදී ගුරු මුෂ්ටි ඇතිව පවත්වාගෙන ආපු නිසයි. දක්ෂ ගුරුන්නාන්සේ කෙනෙක් තමන්ගේම පුතාට වුණත් ශිල්පය ගුරුමුෂ්ටිය නැතිව ලබාදෙන්නේ ඔහු ශිල්පයට හානියක් නොකර දැඩි භක්තියෙන් හා දක්ෂකමින් ඒ ශිල්පය ලබාගන්නවා නම් පමණයි. අපි දැඩි මහන්සියෙන් කැපවීමෙන් නැටුම් ඉගෙන ගත්තා.ගුරුතුමාගේ ගෙදර දොර වත්තේ පිටියේ පැවැරෙන ඕනෑම වැඩක් පොළක් කර දුන්නා. මම කොයිතරම් හොඳට ගුරුන්නාන්සේගේ හිත දිනා ගත්තා ද කියනවා නම් උන්නාන්සේගේ පුතාට තරම්ම ආදරයෙන් ගුරුමුෂ්ටි නොතියාම මට සම්ප්‍රදායික උඩරට නැටුම කියා දුන්නා.මගේ අයියා හීන් බබා ධර්මසිරි ඒ වෙනවිට නිත්තවෙල ගුණයා ගුරුන්නාන්සේගේ ප්‍රධාන ගෝලයා ලෙස එතුමා සමඟ විවිධ රටවල නැටුම් සංදර්ශනවලට සම්බන්ධ වෙනවා. මට සුරබා ගුරුන්නාන්සේ ගේ ගෝලයා විදිහට උන්නාන්සේ සහභාගි වෙන නැටුම් සන්දර්ශනවල දී ඔහුගේ සහයට යනවා.මුලින් ම අපිට ලැබෙන්නේ ගුරුතුමාගේ වෙස් පෙට්ටිය උස්සාගෙන යන්න, ඇඳුම් ආයිත්තම් ඇඳ පැලඳ ගන්න විට අත් උදව් දෙන්න වගේ පුංචි පුංචි වැඩ විතරයි. බොහෝම කාලයක් පුරුදු පුහුණු වුණාට පස්සේ ඔන්න හා පුරා කියලා ප්‍රසිද්ධ සභාවක රැඟුමක් දක්වන්න මටත් අවස්ථාව ලැබුණා. ඒ 1947 දී. ලංකාව ආණ්ඩු කළ සෝල්බරි සාමිවරයා අපේ කලායතනයේ අලුත් ගොඩනැඟිල්ල විවෘත කරන්නට ආ දවසේ එතුමා පිළිගනිමින් උඩැක්කිය වාදනය කරමින් රඟන්නට මටත් අවස්ථාව උදා වුණා.ඉන් වසර දෙකකට පසුව 1949 දී මට මුල් වරට දළදා පෙරහරට සහභාගි වෙන්නට අවස්ථාව ලැබුණා. එදා මම නැටුවේ නැටුම් කණ්ඩායමේ ආධුනික ශිල්පියකු ලෙස නෛඅඩි නැටුමයි. මට දළදා පෙරහරේ හාපුරා කියා නැටූ දවස ලංකාවේ ඉතිහාසගත වූ දවසක්. එදා පෙරහරේ අලියෙක් කුලප්පු වුණා. මිනිස්සු කලබල වෙලා හිස් ලූ ලූ අත දිව්වා. නටමින් ගමන් කළ අපිත් දුවන්ට පටන් ගත්තා. පන්දම් කාරයෝ අතේ තිබුණු ගිනි පන්දම් වීසි කරලා දිව්වා. ඒ වීසි කළ පන්දමක් මගේ හිස මත වැටි මගේ හිසත් පිච්චුණා.කලබලය නිම වුණේ කුලප්පු වුණු අලියාට වෙඩි තියලා මරලයි. කලබලය ඉවරවෙලා ආපසු යනවිට නුවර වීදි දිගේ දමා ගිය සෙරෙප්පුවලින් ඒවා පිරී තිබුණා මතකයි. අද නම් ඒ ඔහු පවසන්නේ සිනහමුසුවයි.1958 දී මම උඩරට නැටුම් අංශයෙන් ගාන්ධර්ව අවසාන විභාගය සමත් වුණා. ඒ වනවිට හීන් බබා අයියා කොළඹ පුද්ගලික පාසල් කිහිපයක උඩරට නැටුම් ගුරුවරයකු වශයෙන් සේවය කළා. අයියාට වරින් වර විදේශගත වෙන්නට සිදුවන නිසා අයියා මට ඒ පාසල් භාරගෙන නැටුම් උගන්වන්නට කීවා. ඒ අනුව මටත් කොළඹ ඇැවිත් අයියාත් එක්ක කොල්ලුපිටියේ චමරියක නැවතිලා ඒ පාසල්වල ඉගැන්වීමට ගියා. වැල්ලවත්තේ ශාන්ත පීතර, ඇරතියුසා, ඇලීනියා විදුහල් සහ නුගේගොඩ ශාන්ත ජෝන් බාලක හා බාලිකා පාසල්වල මා සේවය කළා. 1959 දී රජයේ සංස්කෘතික අමාත්‍යාංශය පිහිටුවා එහි රාජ්‍ය නැටුම් කණ්ඩායමට ශිල්පීන් බඳවා ගන්නට අයැදුම් පත් කැඳවා තිබුණා. මමත් ඉල්ලුම් කළා. ඉහළින් ම තේරුණා. එය භාරව කටයුතු කළේ ප්‍රවීණ නර්තනාචාර්ය චිත්‍රසේන මහත්තයා.වෙස් නැටුම් කණ්ඩායමට මා ඇතුළු පස් දෙනෙක් තෝරා ගත්තා. මමත්, අල්ගම චන්ද්‍රදාස, අනුර, රංගන ගුණදාස, රත්මලානේ ජයතුංග, අල්ගම රත්නාගොඩ යන ශිල්පීන් කාන්තා කණ්ඩායමට වජිරා චිත්‍රසේන මාලනී අල්ගම චිත්‍රා අල්ගම සහ මිරණ්ඩා හේමලතා යන ශිල්පිනියන් තේරුණා මට මතකයි” ඔහු කියනවා.රාජ්‍ය නැටුම් කණ්ඩායම වශයෙන් අපි මුලින් ම ගියේ ඉන්දියාවට. ඉන්දියාවේ එවකට හිටපු ජනාධිපති රාජේන්ද්‍ර ප්‍රසාද් මහතා පිනවීමට එහි රාජේන්ද්‍ර භවන් හි අපි මුල් ම සන්දර්ශනය ඉදිරිපත් කළා. ඒ 1959 දී. එදා 1962 දී කැනඩාවටත් 1964 දී මම පුද්ගලිකව ලතින් ඇමෙරිකාවටත් ගියා. එදා ඇරැඹූ සන්දර්ශන චාරිකාව අද දක්වාම වරින් වර කරගෙන යනවා.මා දැනට ලෝකයේ නොගිය රටක් නැති තරම්. මම වෙස් බැන්දේ 1959 දී. අමුණුගම කලායතනයේ විශාල උත්සවයක් පවත්වා අමුණුගම සුරබා, රංගම ගුණමලා, තිත්තපජ්ජල සුරබා, තිත්තවෙල ගුණයා යන ගුරුන්නාන්සේලා හතර දෙනා අතින් ම මට වෙස් තට්ටුව පැලඳෙව්වා. වෙස් තට්ටුව දෙවියන් සංකේතවත් කරන දේවාභරණයක්. වෙස් ඇඳුමට අපි අදත් ගෞරව කරනවා. වෙස් තට්ටුව තබන තැන අපි කාන්තාවකට පය ගහන්නට වත් දෙන්නේ නෑ. ඒත් අද කාන්තාවොත් වෙස් බඳිනවා. රට ඒ තරමට වෙනස් වෙලා” සූරසේන මහත්තයා කම්පාවෙනවා.1969 දී මම විවාහ වුණේ. යෝජනාවක් අනුව මාතලේ අපේම පාරම්පරික නර්තන පවුලකින්. ඇය තැබිලිදෙණියේ සුමනා උඩගෙදර. ඇය නැටුම් ශිල්පිනියක් නොවෙයි මට දූ දරුවෝ පස් දෙනයි. ඔවුන් හැම දෙනාටම හොඳටම මගේ ශිල්පය පිහිටා තිබෙනවා. මගේ ලොකු පුතා සුසාන්ත සූරසේන. ඔහු අද ජපන් රටේ සූරසේන කලායතනයේ උඩරට නැටුම් කලාව එරට දරු දැරියන්ට වගේ ම ලාංකීය දරු දැරියන්ටත් උගන්වනවා. ඔහු හැම වසරකම දළදා පෙරහරේ නටන්නට ලංකාවට එනවා. මමත් වසරකට වතාවක් දෙකක් ජපන් රටට ගිහින් එහි සිසුන්ට නැටුම් උගන්වා එනවා. දෙවැනි දූ ධම්මිකා. ඈ ගෘහනියක්. තුන්වැනි පුතා ජනක. ඔහුත් දළදා පෙරහරේ නටනවා. පෞද්ගලික සමාගමක සේවය කරනවා. හතර වැනි දූ කුමුදුනී. ඇයත් දක්ෂ නැටුම් ශිල්පිනියක්. බාල පුතා නිලන්ත ඩයලොග් සමාගමේ සේවය කරනවා.1959 සිට 2011 දක්වා ම මම අඛණ්ඩව මහනුවර දළදා පෙරහරේ නැටුවා. 1977 දී ජේ.ආර්. ජයවර්ධන ජනාධිපතිතුමා දක්ෂතම නැටුම් ශිල්පියා තෝරා රන් පදක්කම් පිරිනමන්නට කටයුතු කළා. එදා පටන් මේ දක්වා මට අඛණ්ඩව ජනාධිපති සම්මාන ලැබී තිබෙනවා. 1966 දී මට රජයේ නැටුම් ගුරුවරයකු ලෙස පත්වීමක් ලැබුණා. මුල් ම පත්වීම ලැබුණේ ගාල්ල විද්‍යාලෝක මහා විද්‍යාලයට.හික්කඩුව ශ්‍රී සුමංගල මහනුවර ත්‍රිත්ව හා සිල්වෙස්තර විදුහල්වල සේවය කළ මා 1993 දී රජයේ සේවයෙන් විශ්‍රාම ලැබුවා. පෙරහර නැටුමට අමතරව මා කණ්ඩායමක් හදාගෙන විදේශ සංදර්ශන සඳහාත් මෙරට තෝරා ගත් ආරාධිත සංදර්ශන සඳහාත් සහභාගි වෙනවා.කොළඹ උගන්වපු කාලේ සිසිල් කොතලාවල මහත්මියගේ ගෙදර පැවැති නැටුම් පන්තියට චන්ද්‍රිකා බණ්ඩාරනායක මහත්මියත් ඉගෙන ගන්නට ආවා.2004 දී මම එතෙක් හම්බ කළ මුළු සේසතම වැය කරලා මේ කලායතනය ආරම්භ කළා. එය ‘සේසත සූරසේන කලායතනය’ යනුවෙන් නම් කළෙත් ඒ නිසයි. දැන් ගමේ හා අවට ළමයි හැට අට දෙනෙක් එහි නැටුම් හදාරනවා. මම හොඳ ගොවියෙක්. මෑතක් වෙනකල්ම අර පහළ පෙනෙන කුඹුර වැඩ කළේ මමයි. දැන් මට තරමක් අසනීප ගතියෙන් පසුවන නිසා කුඹුරු වැඩ කරන්නේ නෑ. ඒත් නැටුමට නම් කවදාවත් විශ්‍රාම ලබා දෙන්නේ නෑ.මා සම්ප්‍රදායික කලාකරුවෙක්. අපේ වටිනා නැටුම් කලාව අද බොහෝ දෙනකු ලාභ උපයන බාල මාධයක් ලෙස යොදා ගැනීම පිළිබඳව මා තුළ ඇත්තේ විශාල කනගාටුවක්. මටත් මගේ දරුවොත් ඒ උතුම් නැටුම් ශිල්පය ඒ ආකාරයෙන් ම රැකගෙන මතු පරපුර වෙත රැක දෙන්නට උත්සාහ කරනවා. ඇමරිකාවේ විශ්ව විද්‍යාල දහයකින් ලංකාවේ දංගොල්ලේ පිහිටි අයල් සංස්කෘතික මධ්‍යස්ථානයට අධ්‍යාපනික පුහුණුව සඳහා ශිෂ්‍ය කණ්ඩායම් එනවා. වසරකට මාස හයක් මා ඒ සිසුනට උඩරට නැටුම් උගන්වනවා.ගෙවුණු අතීතය පිළිබඳ මා අපමණ සතුටු වෙනවා. දළදා වහන්සේ උදේ හවා ඇහැ ගැහෙන මානයේ මා උපත ලබා තිබෙනවා. උන්වහනේසේ සිතූ පැතූ හැටියට සියැසින් දැක වන්දනාමාන කර තිබෙනවා. මගේ පැතුම පරිදි ම හොඳටම සූර නැට්ටුවෙක් වෙලා ලෝකයේ බොහෝ රටවලට ගිහින් රාජ රාජ මහාමාත්‍යාදීන් ගේ සම්මානයට පාත්‍ර වෙලා තියෙනවා. අපේ උඩරට නැටුම් කලාව විනාශයට පත් නොවී ඉදිරියට පවත්වාගෙන යනු දැකීම මගේ ජීවිතයේ ඉතිරි වී ඇති එකම පැතුමයි ඔහු අපට සමුදෙමින් කීවා.සාගරිකා දිසානායක ජයසිංහ,ඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=ay1201293</link>
    <topic>සමස්ත - මිලංකා පහළ ගියත් ගනුදෙනු ඉහළට</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ සිදුවන ගනුදෙනු සංඛ්‍යාව ඉහළ යාම මේ සතිය ආරම්භයේදීත් දක්නට ලැබුණි. පෙර සතිය අවසානයේ 10670 ක් වූ ගනුදෙනු සංඛ්‍යාව 11457 ක් දක්වා ඉහළ ගියේය. අඟහරුවාදා දින එම සංඛ්‍යාව 16019 ක් දක්වාම ඉහළ ගියේය.සතිය ආරම්භක සඳුදා දින මිල ඉහළ යාම් අතරින් සමාගම් කැපී නොපෙනුණු අතර ගෙස්ටෙට්නර් සමාගමේ කොටසක් රුපියල් 251 සිට රුපියල් 265 ක් දක්වා රුපියල් 14.00 කින් ඉහළ යාම දක්නට ලැබුණි. යුනියන් කෙමිකල්ස් කොටසක මිල රුපියල් 740 සිට රුපියල් 700 ක් දක්වා පහළ ගිය නමුත් දිනය නිමා වන විට එහි අගය රුපියල් 750 ක් දක්වා රුපියල් 10 කින් ඉහළ ගියේය.මිල පහළ යාම් අතුරින් හන්ටර්ස් සමාගම කැපී පෙනුණි. පෙර දින රුපියල් 527 කට අලෙවි වූ සමාගමේ කොටසක මිල එදින රුපියල් 430 ක් දක්වාම පහළ ගියේය. දිනය නිමා වන විට එහි අගය රුපියල් 451.30 ක් දක්වා පහළ ගොස් තිබුණි. ඒ පෙර දිනට සාපේක්ෂව රුපියල් 75.70 ක මිල පහළ යාමකි. කළම්ඹු ෆාමසි සමාගමේ කොටසක මිල රුපියල් 1034 සිට රුපියල් 980.30 ක් දක්වා රුපියල් 53.70 කින් අඩු විය. එසේම සී ඩී අයි සී, ඉන්ඩස්ට්‍රියල් ඒ එස් පී එච් රේණුකා සිටි, ටී සර්විසස් මිල පහළ ගිය සමාගම් අතර විය.දිනයේ වැඩිම කොටස් ප්‍රමාණයක් අලෙවි වූයේ ෆී‍්‍ර ලංකා සමාගමේය. අලෙවි වූ කොටස් ගණන 11405900 කි. මිලියනය ඉක්මවා කොටස් අලෙවි වූ සමාගම් අතර බ්ලු ඩයමන්ඩ් (ඡන්ද බලය රහිත), සී අයි එෆ් එල්, නේෂන් ලංකා (X R), පෑන් ඒෂියන් පවර්, එස් එම් බී ලීසිං, ඒසියා ඇසෙට්, බ්‍රවුන්ස් ඉන්වෙස්ට්මන්ට්, සිට්රස් වස්කඩුව, ටෙස් ඇග්‍රෝ සමාගම් විය.පසු දින එනම් 24 වැනිදා අඟහරුවාදා පැරගන් කොටසක් රුපියල් 1400 සිට 2000 ක් දක්වා රුපියල් 600 කින් ඉහළයාම විශේෂ සිදුවීමකි. ඉන්දු මැලේ සමාගම් ද කොටසක මිල සුළු වශයෙන් හෝ ඉහළ ගියේය.මිල පහළ යාම් අතුරින් කැපී පෙනුණේ ලංකා අශෝක් ලේලන්ඩ් සමාගමයි. පෙර දින රුපියල් 3000 ක් වූ සමාගමේ කොටසක මිල එදින රුපියල් 2500 ක් දක්වා පහළ ගියේය. ඒ පෙර දිනට සාපේක්ෂව රුපියල් 500 ක මිල පහළ යාමකි. මිල පහළ ගිය සෙසු සමාගම් අතර බුකිට් ඩරා, සී අයි ටී, ඩිමෝ ගෙස්ටෙට්නර්, එච් ඩී එෆ් සී, ඉන්ඩස්ට්‍රියල් ඒ එස් පී එච්, නුවරඑළිය, ෂෝ වොලර්ස්, ටී සර්විසස් සමාගම් විය. දිනයේ වැඩිම කොටස් ප්‍රමාණයක් අලෙවි වූයේ එස් එම් බී ලීසිං (ඡන්ද බලය රහිත) සමාගමේය. අලෙවි වූ කොටස් ගණන 14634700 කි. මිලියනය ඉක්මවා කොටස් අලෙවි වූ සමාගම් අතර සිට්රස් ලෙෂර්, ජේ කේ එච්, පෑන් ඒෂියන් පවර්, අමානා, ඒෂියා ඇසට්, බ්‍රවුන්ස් ඉන්වෙස්ට්මන්ට්, රේණුකා ඇගි‍්‍ර, ස්වර්ණමහල් ෆිනෑන්ස්, ටච්වුඩ් සමාගම් විය.පසුගිය සතිය අවසානයේදී සමස්ත කොටස් මිල දර්ශකය දැක්වුණේ ඒකක 5781.13 ක් ලෙසිනි. එය මේ සතියේ ආරම්භක සඳුදා ඒකක 5663.09 ක් දක්වා පහත ගියේය. අඟහරුවාදා එම අගය දැක්වුණේ ඒකක 5663.09 ක් ලෙසිනි. මිලංකා මිල දර්ශකය පෙර සතිය අවසානයේ ඒකක 4916.89 ක් ලෙස දැක්වුණ අතර මේ සතිය ආරම්භයේදී එම අගය ඒකක 4811.74 ක් ලෙස දැක්වුණි. අඟහරුවාදා එම අගය ඒකක 4710.90 ක් ලෙස දැක්වුණි. නව සමාගම් කිහිපයක් ඉදිරි මාස කිහිපය තුළදී වෙළෙඳ පොළේ ලැයිස්තුගත වීමට නියමිත බව ද කොටස් වෙළෙඳ පොළ ආරංචි මාර්ග පවසයි. මේ අතර නිවේදනයක් නිකුත් කරමින් කොටස් වෙළෙඳ පොළ දන්වා සිටින්නේ ගිණුම්ගත නොකළ කොටස් තැන්පතු සහතික ගිණුම්ගත කිරීම සඳහා හය මසක කාලයක් (2012 ජුනි මස 30 දක්වා) අවසන් කාල සීමාව ලෙසින් ලබා දී ඇති බවයි. එම දිනයේ පසු ගිණුම් ගත කළ නොහැකි බව වෙළෙඳ පොළ ආරංචි මාර්ග පවසයි. වෙළෙඳ පොළේ කැපී පෙනෙන අයුරින් මිල ඉහළ යාමක් පෙන්නුම් නොකරන නමුත් ඉදිරියේදී මිල ඉහළ යාමට ගනුදෙනුකරුවන්ට හා තැරැව්කාර සමාගම් සඳහා ලබා දී ඇති සහන හේතු වනු ඇතැයි ද වෙළෙඳ පොළ ආරංචි මාර්ග පවසයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aj1201291</link>
    <topic>තේ පිළිබඳ අන්තර් රාජ්‍ය සමූහයේ 20 වන සැසියට ශ්‍රී ලංකාවේ සත්කාරකත්වය</topic>
    <author/>
    <content>තේ පිළිබඳ අන්තර් රාජ්‍ය සමූහයේ 20 වන සැසියට ශ්‍රී ලංකාවේ සත්කාරකත්වයඑක්සත් ජාතීන්ගේ ආහාර හා කෘෂිකර්ම සංවිධානයේ තේ පිළිබඳ අන්තර් රාජ්‍ය සමූහයේ 20 වන සැසිය සඳහා ශ්‍රී ලංකා තේ මණ්ඩලය සත්කාරකත්වය සැපයීමට නියමිත ය. මේ සැසිය හෙට (30) සිට පෙබරවාරි මස 1 වනදා දක්වා කොළඹදී පැවැත්වේ.2010 මැයි මස ඉන්දියාවේ නවදිල්ලියෙහි පැවති 19 වන සැසියේ දී 2012 වසරේ පවත්වන 20 වන සැසිය සඳහා සත්කාරකත්වය ලබා ගැනීමට ලංසු තබා මෙම අවස්ථාව ශ්‍රී ලංකාව උදාකරගත් අතර ඉන්දුනීසියාව හා මලාවි ඒ වෙනුවෙන් ලංසු තැබූ අනෙකුත් රටවල් වේ. සාමාජිකයින්ගේ පොදු එකඟත්වයෙන් මෙන්ම ඒකච්ඡන්දයෙන් ශ්‍රී ලංකාවට මෙම අවස්ථාව ලබා දුන් අතර එමගින් ශ්‍රී ලංකාව ගෝලීය තේ කර්මාන්තය තුළ තවදුරටත් පිළිගැනීමට ලක්වනු ඇත. මෙරට තේ කර්මාන්තය වාණිජ පරිමාණයෙන් ආරම්භ කර 2012 වසරට අවුරුදු 145 ක් සපිරෙන අතර එය සමරනු ලබන අවස්ථාවේ මෙම සැසිය ශ්‍රී ලංකාවේ පැවැත්වීමට ලැබීම තවත් සුවිශේෂීත්වයකි.“20 වන සැසියට සත්කාරකත්වය සැපයීමට ලැබීම අපට ආඩම්බරයක්. එමඟින් නිසැකවම ලංකා තේ වල උරුමය ජාත්‍යන්තරයට ගෙන යාමට ඉතා හොඳ අවස්ථාවක් ලැබෙනවා. රටේ සාමය උදාවීමෙන් පසු පවත්වනු ලබන තේ කර්මාන්තයට සම්බන්ධ පළමු ජාත්‍යන්තර උත්සවය වන්නේ ද මෙයයි. ඒ නිසා අපගේ නිෂ්පාදන මෙන් ම සමස්තයක් ලෙස මුළු රටම ජාත්‍යන්තර තලයට රැගෙන යාමටත් මෙය මහගු අවස්ථාවක්.අපගේ සමහර ප්‍රධාන අපනයන තලයට රැගෙන යාමටත් මෙය මහඟු අවස්ථාවක්. අපගේ සමහර ප්‍රධාන අපනයන වෙළෙඳ පොළවල අන්තර්ජාතික දේශපාලන අස්ථාවරභාවයක් මෙන් ම ගෝලීය මූල්‍ය අර්බුදයක් පැන නැඟී ඇති අතර එය අපනයනය අරමුණු කරගත් සෑම කර්මාන්තයකට ම බලපෑමක් එල්ල කරනවා. මෙම තීරණාත්මක මොහොතේ දී මෙවැනි තාක්ෂණික සැසියකට සත්කාරය දැක්වීමට ලැබීමෙන් ශ්‍රී ලංකාවේ විශේෂඥයන්ට ඔවුනොවුන් අතර දැනුම බෙදා හදා ගැනීමට මෙන් ම ලෝකයේ තේ කර්මාන්තයේ අනෙකුත් ප්‍රමුඛයින්ගේ අත්දැකීම් ලබාගැනීමටත් මෙය කදිම අවස්ථාවක්” යනුවෙන් ශ්‍රී ලංකා තේ මණ්ඩලයේ සභාපතිනිය, ජානකී කුරුප්පු මහත්මිය පැවසුවාය.මේ සැසියේදී ජාත්‍යන්තර තේ කර්මාන්තය එකම වේදිකාවක් ලෙස සලකමින් නිෂ්පාදනය, අලෙවිය, මිල තීරණය හා පරිභෝජනය යන කරුණු වලට අදාළව මුහුණදීමට සිදුවන ගැටලු විසඳීම පිළිබඳ සාකච්ඡා කිරීමට මෙන් ම ඉදිරි වසර 10 තුළ කර්මාන්තයේ අභිවෘද්ධිය පිළිබඳ සාකච්ඡා කිරීමට ද අවධානය යොමු කරනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aj1201292</link>
    <topic>කොණ්ඩා මෝස්තර සහ රූපලාවණ්‍ය ජාතික සම්මාන උලෙළ එන මස</topic>
    <author/>
    <content>කොණ්ඩා මෝස්තර සහ රූපලාවණ්‍ය ජාතික සම්මාන උලෙළ එන මසශ්‍රී ලංකා කොණ්ඩා මෝස්තර හා රූපලාවණ්‍ය සංගමය විසින් පවත්වනු ලබන 15 වන ජාතික සම්මාන උලෙළ මෙවර ද පෙබරවාරි 12 සහ 13 දිනයන්හිදී ගලධාරී හෝටලයේදී පැවැත්වීමට නියමිතය. දෙදින වැඩසටහනක් වන මෙහිදී කොණ්ඩා මෝස්තර සහ මේක් අප් සම්බන්ධයෙන් විවිධ අංශ 13කින් තරග පැවැත්වෙන අතර අවසන් දිනයේදී සම්මානයන් පිරිනැමීමට නියමිතය.එම සම්මාන උලෙළ සඳහා ඕනෑම තරගකරුවකු සඳහා සහභාගි විය හැකිය. මෙම තරගය සඳහා සහභාගි වී සිය දක්ෂතාවයන් දැක්වීමට හා ඒවා වැඩිදියුණු කර ගැනීමට සංගමය ශ්‍රී ලංකාවෙහි සියලුම කොණ්ඩා සැකසුම්කරුවන්ට හා රූපලාවණ්‍ය ශිල්පීන්ට ආරාධනා කරයි. තරගය සඳහා සහභාගි වන සියලුම තරගකරුවන් සඳහා ක්ෂේත්‍රයේ ප්‍රසිද්ධ කොණ්ඩා මෝස්තර හා රූපලාවණ්‍ය ශිල්පීන්ගෙන් නොමිලේ පුහුණුවක් ද ලබා දෙනු ලැබේ. ඒ අනුව සිය දක්ෂතා වර්ධනය කර ගැනීමට සඳහා අනගි අවස්ථාවක් මෙහිදී තරගකරුවන්ට හිමි වේ.මෙම ජාතික සම්මාන උලෙළෙහි අරමුණු පැහැදිලි කරමින් සංගමයේ සභාපතිනි චේතිකා මනම්පේරි මහත්මිය පවසා සිටියේ, “මෙම සංගමය ක්ෂේත්‍රයේ සංවර්ධනය සඳහා කටයුතු කරන අතර එහිදී වැදගත් කරුණු වන්නේ කොණ්ඩා සැකසුම් පිළිබඳව පුහුණුවීම්, දැනුවත් කිරීම් මෙන්ම තරග අවස්ථාවන් ලබා දීමයි.මෙය කුසලතා හා නිර්මාණශීලීත්වය වැඩි දියුණු කිරීමට උපකාරී වෙනවා. එමඟින් ක්ෂේත්‍රයේ දියුණුවට මඟ සැලසෙන අතර ඔවුන්ට තමන් පිළිබඳව ඇගැයීමක් කර ගැනීමට ද අවස්ථාව ලැබෙනවා. එමෙන්ම මෙම ජාතික සම්මාන උලෙළ ජාත්‍යන්තර ප්‍රමිතීන්ට අනුව පවත්වන නිසා මෙය තරගකරුවන්ට අන්තර්ජාතික තරග සඳහා සහභාගි වීමට ද අවස්ථාව සපයනවා.” යනුවෙනි.පළමු දිනයේදී පසුගිය වසරෙහි City and Guilds Internationalසහ IHB විභාග සමත් වූවන් වෙත සහතිකපත් පිළිගැන්වීම ද සිදු කරන්නට නියමිතය.ඩයලොග් ආයතනය ශ්‍රී ලංකා හෙල්ප්ඒජ් ආයතනය සමඟ අවබෝධතා ගිවිසුමක් නොබෝදා අස්සන් කළේය. එම අවබෝධතා ගිවිසුම අනුව හෙල්ප්ඒජ් ශ්‍රී ලංකා ආයතනය ක්‍රියාත්මක කරනු ලබන අසරණ වැඩිහිටියන් සඳහා වූ සෞඛ්‍ය හා අක්ෂි වෛද්‍ය ජංගම සේවා සඳහා දායකත්වය ලබාදීමට ඩයලොග් පාරිභෝගිකයින්ට හැකි වනු ඇත. ඒ සඳහා ඩයලොග් පාරිභෝගිකයන් තමන්ට හිමි ස්ටාර් පොයින්ට්ස් ‘ප්‍රතිලාභ’ හෙල්ප්ඒජ් ශ්‍රී ලංකා ආයතනය වෙත පරිත්‍යාග කළ හැකිය.ඩයලොග් ස්ටාර් පොයින්ට්ස් වැඩිහිටි සත්කාරක ව්‍යාපෘතිය මඟින් එකතුවන සියලුම ආධාර හෙල්ප්ඒජ් ජංගම අක්ෂි වෛද්‍ය ඒකකය මඟින් ක්‍රියාත්මක කරනු ලබන වෛද්‍ය සේවා සඳහා යොදවනු ලැබේ. ඩයලොග් ස්ටාර් පොයින්ට්ස් වැඩසටහන මඟින් දිවයින පුරා විසිරී සිටින මිලියන 7කට වැඩි ඩයලොග් පාරිභෝගිකයින්ට තමන් උපයාගන්නා ස්ටාර් පොයින්ට්ස් දිවයින පුරා විසිරී සිටින ඩයලොග් හවුල් වෙළෙඳ නියෝජිතයන් 400ක් හා විසි දාහක් පමණ වන ඩයලොග් වෙළෙඳ මධ්‍යස්ථානය ජාලය මඟින් ද ශ්‍රී ලංකාවේ අසරණ වැඩිහිටියන් වෙනුවෙන් සේවා සැපයීමට දායකවීම සඳහා ඉතා පහසුවෙන් පරිත්‍යාග කළ හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aj1201293</link>
    <topic>වරලත් ගණකාධිකාරිවරුන්ගේ 21 වැනි සභාපති සුජීව</topic>
    <author/>
    <content>වරලත් ගණකාධිකාරිවරුන්ගේ 21 වැනි සභාපති සුජීවශ්‍රී ලංකා වරලත් ගණකාධිකාරිවරුන්ගේ ආයතනය මෙරට ආයතනික ප්‍රධානීන් සහ ඉහළ පෙළේ වෘත්තිකයින්ගේ සහභාගිත්වයෙන් කොළඹ පැවැති උත්සවයකදී සුජීව රාජපක්ෂ මහතා එහි 21 වැනි සභාපතිවරයා ලෙස පත්කරගන්නා ලදී.රාජපක්ෂ මහතා චාරිත්‍රානුකූලව සභාපති ධූරයට පත්කරගන්නා ලද්දේ ප්‍රධාන අමුත්තා ලෙස එම අවස්ථාවට සහභාගිවූ ශ්‍රී ලංකා මහ බැංකුවේ අධිපති අජිත් නිවාඩ් කබ්රාල් මහතා ඉදිරියේදී ය.මූල්‍ය ලෝකයේ ප්‍රධාන පෙළේ චරිතයක් වන රාජපක්ෂ මහතා ආයතනයේ වසර 25ක පළපුරුද්දක් සහිත සාමාජිකයකු වන අතර දේශීය වශයෙන් මෙන්ම ජාත්‍යන්තර වශයෙන් ද විවිධ ව්‍යාපාර කටයුතු සහ ක්‍රියාකාරකම් පිළිබඳ අත්දැකීම් ඇත්තෙකි.ඔහු ලොව 5 වැනි විශාලතම ගණකාධිකරණ සහ උපදේශන සේවා ජාලය වන BDO ආයතනයේ සාමාජිකත්වය දරන ශ්‍රී ලංකාවේ වරළත් ගණකාධිකාරීවරුන්ගේ ආයතනයක් වන BDO පාට්නර්ස් ආයතනයේ කළමනාකරණ හවුල්කරුවකු වන අතර NDB බැංකුවේ සහ ඒෂියන්ස් එලායන්ස් ඉන්ෂුවරන්ස් හි අධ්‍යක්ෂ මණ්ඩල සාමාජිකයකු ලෙස ද කටයුතු කරයි.ශ්‍රී ජයවර්ධනපුර විශ්වවිද්‍යාලයේ MBA උපාධිධාරියෙකු වන රාජපක්ෂ මහතා වසර 1994 දී ආශ්‍රේය සාමාජිකයකු ලෙස ශ්‍රී ලංකා වරලත් ගණකාධිකාරීවරුන්ගේ ආයතනයට එක්වූ අතර 1999 දී සම්මාන සාමාජිකත්වයට පත්විය. වසර 2003 දී කාරක සභිකයකු ලෙස පත්වූ ඒ මහතා 2009 දී එහි උප සභාපති ධූරයට පත්විය.සිටිසන්ස් ඩිවලොප්මන්ට් බිස්නස් ෆිනෑන්ස් (CDB) වසර 12 ක සේවා කාලයකින් පසු රාජ්කුමාර් රෙන්ගනාදන් මහතා ශ්‍රී ලංකා මහ බැංකුවේ ආයතනික පාලන නියෝගය පිළිපදිමින් නොබෝදා CDB සභාපති ධුරයෙන් ඉවත් විය.2001 දී අප්‍රකට ආයතනයක්ව පැවැති CDB,මුල්‍ය්‍ය ව්‍යාපාර පනත යටතේ ලියාපදිංචි කර ඇති මුල්‍ය ආයතන 38 ක් අතරින් ප්‍රධාන මුල්‍ය ආයතන 10 න් එකක් බවට පරිවර්තනය කිරීමට සභාපතිවරයා වශයෙන් කටයුතු කළ කාලයේදී ඔහුගෙන් මහඟු සේවාවක් ඉටුවිය.දේශීය ශිෂ්‍ය ප්‍රජාව වෙත ලබා දෙන අලෙවිකරණ අධ්‍යාපන පහසුකම් තවදුරටත් පුළුල් කරමින් ඇස්පිරේෂන්ස් එඩියුකේෂන් ඇකඩමිය මෙරට ප්‍රමුඛතම කළමනාකරණ සහ ව්‍යාපාර අධ්‍යාපනික ආයතනයක් වන The Knowledge Factory සමඟ සහයෝගීතාවයකට එළඹිණි. එම එකමුතුව මඟින් වරලත් අලෙවිකරුවන්ගේ ආයතනයේ CIM සුදුසුකම් ලබා ගැනීමට අපේක්ෂා කරන සිසුන් හට නව පීඨයක් තුළ ඉංගී‍්‍රසි භාෂා සහායක සේවාවන් සහිත විශිෂ්ට අධ්‍යයන අත්දැකීමක් පිරිනමනු ඇත.මේ පිළිබඳව සිය අදහස් දක්වමින් The Knowledge Factory හි කළමනාකාර අධ්‍යක්ෂ ෆායිලාන් සලීම් මහතා මෙසේ පැවසීය. “මෙම සහයෝගීතාවය ඔස්සේ මෙරට CIM සුදුසුකම් ලබා ගැනීමට අපේක්ෂා කරන සිසුන් හට මහඟු අවස්ථා රැසක් උදා වෙනවා. සිසුන් වෙනස් ආකාරයකට සිතීම සඳහා පොලඹවමින් විශිෂ්ට අලෙවිකරණ වෘත්තිකයන් බිහි කිරීම අපගේ අරමුණ වෙනවා. මෙම වෙනස් වන වෙළෙඳ පොළ ක්ෂේත්‍රය ආශි‍්‍රත ප්‍රවීණතා දැනුම ලබා ගැනීමට ද ඔවුන්ට හැකි වෙනවා.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aj1201294</link>
    <topic>කොණ්ඩා මෝස්තර සහ රූපලාවණ්‍ය ජාතික සම්මාන උලෙළ එන මස</topic>
    <author/>
    <content>කොණ්ඩා මෝස්තර සහ රූපලාවණ්‍ය ජාතික සම්මාන උලෙළ එන මසශ්‍රී ලංකා කොණ්ඩා මෝස්තර හා රූපලාවණ්‍ය සංගමය විසින් පවත්වනු ලබන 15 වන ජාතික සම්මාන උලෙළ මෙවර ද පෙබරවාරි 12 සහ 13 දිනයන්හිදී ගලධාරී හෝටලයේදී පැවැත්වීමට නියමිතය. දෙදින වැඩසටහනක් වන මෙහිදී කොණ්ඩා මෝස්තර සහ මේක් අප් සම්බන්ධයෙන් විවිධ අංශ 13කින් තරග පැවැත්වෙන අතර අවසන් දිනයේදී සම්මානයන් පිරිනැමීමට නියමිතය.එම සම්මාන උලෙළ සඳහා ඕනෑම තරගකරුවකු සඳහා සහභාගි විය හැකිය. මෙම තරගය සඳහා සහභාගි වී සිය දක්ෂතාවයන් දැක්වීමට හා ඒවා වැඩිදියුණු කර ගැනීමට සංගමය ශ්‍රී ලංකාවෙහි සියලුම කොණ්ඩා සැකසුම්කරුවන්ට හා රූපලාවණ්‍ය ශිල්පීන්ට ආරාධනා කරයි. තරගය සඳහා සහභාගි වන සියලුම තරගකරුවන් සඳහා ක්ෂේත්‍රයේ ප්‍රසිද්ධ කොණ්ඩා මෝස්තර හා රූපලාවණ්‍ය ශිල්පීන්ගෙන් නොමිලේ පුහුණුවක් ද ලබා දෙනු ලැබේ. ඒ අනුව සිය දක්ෂතා වර්ධනය කර ගැනීමට සඳහා අනගි අවස්ථාවක් මෙහිදී තරගකරුවන්ට හිමි වේ.මෙම ජාතික සම්මාන උලෙළෙහි අරමුණු පැහැදිලි කරමින් සංගමයේ සභාපතිනි චේතිකා මනම්පේරි මහත්මිය පවසා සිටියේ, “මෙම සංගමය ක්ෂේත්‍රයේ සංවර්ධනය සඳහා කටයුතු කරන අතර එහිදී වැදගත් කරුණු වන්නේ කොණ්ඩා සැකසුම් පිළිබඳව පුහුණුවීම්, දැනුවත් කිරීම් මෙන්ම තරග අවස්ථාවන් ලබා දීමයි.මෙය කුසලතා හා නිර්මාණශීලීත්වය වැඩි දියුණු කිරීමට උපකාරී වෙනවා. එමඟින් ක්ෂේත්‍රයේ දියුණුවට මඟ සැලසෙන අතර ඔවුන්ට තමන් පිළිබඳව ඇගැයීමක් කර ගැනීමට ද අවස්ථාව ලැබෙනවා. එමෙන්ම මෙම ජාතික සම්මාන උලෙළ ජාත්‍යන්තර ප්‍රමිතීන්ට අනුව පවත්වන නිසා මෙය තරගකරුවන්ට අන්තර්ජාතික තරග සඳහා සහභාගි වීමට ද අවස්ථාව සපයනවා.” යනුවෙනි.පළමු දිනයේදී පසුගිය වසරෙහි City and Guilds International සහ IHB විභාග සමත් වූවන් වෙත සහතිකපත් පිළිගැන්වීම ද සිදු කරන්නට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aj1201295</link>
    <topic>අන්තර්ජාතික සම්මානයට පත් BOSCH වාහන නඩත්තු මධ්‍යස්ථානයක් මෙරටට</topic>
    <author/>
    <content>අන්තර්ජාතික සම්මානයට පත් BOSCH වාහන නඩත්තු මධ්‍යස්ථානයක් මෙරටට ඩිමෝ කළමනාකාර අධ්‍යක්ෂ ආනන්ද මාපලගම, නියෝජ්‍ය ප්‍රධාන විධායක නිලධාරී ජි. පන්ඩිතගේ, බොෂ් ආසියා පැසිපික් කලාපයේ අපනයන අධ්‍යක්ෂ රොනල්ඩ් කෝනර්, සභාපති රංජිත් පන්ඩිතගේ, බොෂ් කලාපීය කළමනාකරු රමේශ් කුල්කර්නි, අධ්‍යක්ෂ චන්න වීරවර්ධන, නියෝජ්‍ය කළමනාකාර අධ්‍යක්ෂ ජමින්ද මෙන්ඩිස් මහත්වරු.ඩීමෝ විසින් අන්තර්ජාතිකව පිළිගැනීමට පාත්‍ර වූ මෝටර් රථ අලුත්වැඩියා හා නඩත්තු සේවාව වන BOSCH සේවා මධ්‍යස්ථානය මෙරටට හඳුන්වා දෙනු ලැබීය. BOSCH හා ඩීමෝ අතර පවත්නා සම්බන්ධය දශක හයකටත් වඩා ඔබ්බට දිවයන අතර BOSCH වාහන උපාංග වලින් ඇරැඹුණු එය බලශක්ති උපකරණ හා උපාංග දක්වා පුළුල් කෙරුණි.ඉහළ මට්ටමේ නඩත්තු සේවය අවැසි ඕනෑම මොහොතක ලබා දිය හැකි රථ වාහන තාක්ෂණය අතින් ඉහළින් සිටිනා BOSCH සේවා මධ්‍යස්ථානය පෙට්‍රල් ඩීසල් ආදි සියලුම වර්ගයේ මෝටර් රථ සඳහා විශිෂ්ට සේවාවක් සපයයි. රටවල් 145 ක පමණ 15,000 කට වඩා BOSCH සේවා මධ්‍යස්ථානයන් ඇත. ලෝක ව්‍යාප්ත රථ වාහන නිෂ්පාදකයින් සඳහා නියම අමතර කොටස් සපයනු ලබන විශාලතම ස්වාධීන සැපයුම්කරු වන්නේ ද BOSCH ය.පරිසර දූෂණය අවම කිරීම සඳහා වන නවීනතම එන්ජින් පද්ධතීන් මෘදුකාංග මත පදනම් වී තිබේ. මෙවන් ආනයනික මෝටර් රථ අතුරෙන් සියයට තිහක් පමණ බලය ලත් නියෝජිතයින් හරහා ගෙන්වන්නේ නැති අතර එවැනි වාහන සඳහා අලුත්වැඩියා හා නඩත්තු කිරීම් ද BOSCH සේවා මධ්‍යස්ථානයෙහි දී අන්තර්ජාතික තත්ත්වයෙන්ම සිදු කර ගත හැකිය. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aj1201296</link>
    <topic>ජනශක්ති මූල්‍ය සවිය ඉහළින් ශ්‍රේණිගත කෙරේ</topic>
    <author/>
    <content>ජනශක්ති මූල්‍ය සවිය ඉහළින් ශ්‍රේණිගත කෙරේජනශක්ති ඉන්ෂුවරන්ස් සමාගමේ අඛණ්ඩ වර්ධනය රෑම් රේටින් ලංකා සමාගම විසින් ස්ථාවර වර්ධනයක් ඇති සමාගමක් ලෙස ශ්‍රේණිගත කර ඇත. ඒ අනුව ජනශක්ති දීර්ඝ සහ කෙටි කාලීන වන්දි ගෙවීමේ හැකියාව පිළිවෙළින්ඒ- සහ ර්‍ථ2 ලෙස ඉහළ මට්ටමකින් ශ්‍රේණිගත කර ඇත. වේගයෙන් වර්ධනය වන දේශීය සමාගමක් ලෙස ජනශක්ති රක්ෂණ සමාගම දැඩි තරගකාරී ව්‍යාපාර පසුබිමක් තුළ ලාභ උපයමින් වර්ධනයක් ද අත්කර ගැනීමට සමත්ව සිටීම එම ශ්‍රේණිගත කිරීමට ප්‍රධාන හේතුව බව රෑම් රේටින් සමාගම කියයි.”අපේ තේමාව වන ගනුදෙනුකරුවන්ගේ විශ්වාසය ගොඩනැඟීමේ අරමුණු කොට සමාගම නිරන්තරයෙන් නැවුම් රක්ෂණ පොරොන්දු ලබාදීම සිදු කරනවා.” ජනශක්ති රක්ෂණ සමාගමේ කළමනාකරණ අධ්‍යක්ෂක ප්‍රකාශ් ෂාෆ්ටර් මහතා විසින් සඳහන් කෙරුණු අතර, “අපගේ කැපවීම් මඟින් අත්කරගත් සාර්ථක වර්ධනය, ක්‍රියාකාරිත්වය සහ අද වන විට සමාගම පසුවන ස්ථාවර තත්ත්වය රෑම් ශ්‍රේණිගත කිරීම මඟින් තහවුරු වෙනවා. එමෙන්ම මෑතකදී ක්‍ෂේත්‍රයට අවතීර්ණ වූ නව සමාගම් හා රක්ෂණ ක්‍ෂේත්‍රයේ දැඩි තරගකාරිත්වය හමුවේ මෙලෙස වර්ධනය වීම සතුටට කරුණක් වනවා.” බව ඒ මහතා වැඩිදුරටත් ප්‍රකාශ කළේය.දිවැස ෆිනෑන්ස් සමාගමේ 5 වැනි ශාඛාව වෙන්නප්පුව නගරයේදී විවෘත කළේය.වෙන්නප්පුව හලාවත මාර්ගයේ අංක 23/1 දරන ස්ථානයේ පිහිටි මෙම ශාඛාව මහත් වූ ඉඩකඩකින් සහ වාහන නැවතීමේ පහසුකම් වලින් සමන්විත වේ. මෙම විවෘත කිරීමේ උත්සවය සඳහා වෙන්නප්පුව ප්‍රාදේශීය සභාවේ සභාපති සුසන්ත ප්‍රනාන්දු, වෙන්නප්පුව ප්‍රාදේශීය සභාවේ උප සභාපති ට්‍රෙවින් ප්‍රනාන්දු, දිවැස ෆිනෑන්ස් සමාගමෙහි සභාපති, අධ්‍යක්ෂ මණ්ඩලය, සෙසු කළමනාකාරිත්වය, කාර්ය මණ්ඩලය සහ ගනුදෙනුකරුවෝ රැසක් සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aj1201297</link>
    <topic>මාර්ක්ස් හෙල්ත්කෙයාර් මධ්‍යස්ථානයක් මහනුවරට</topic>
    <author/>
    <content>මාර්ක්ස් හෙල්ත්කෙයාර් මධ්‍යස්ථානයක් මහනුවරටමාර්ක්ස් හෙල්ත්කෙයාර් සමාගමේ ඖෂධ හා වෛද්‍ය උපකරණ බෙදාහැරීමේ තවත් මධ්‍යස්ථානයක් පසුගියදා මහනුවර නගරයේ දී විවෘත කෙරුණි. ප්‍රාදේශීය වශයෙන් රෝහල් හා ඔසුසල් සඳහා කඩිනමින්, පහසුවෙන් හා ක්‍රමවත්ව ඖෂධ හා වෛද්‍ය උපකරණ සැපයීමේ අරමුණෙන් මාර්ක්ස් හෙල්ත්කෙයාර් සමාගම මෑතකදී ආරම්භ කළ දිවයිනේ ප්‍රධාන නගරයන් හී බෙදාහැරීමේ මධ්‍යස්ථාන පිහිටුවීමේ වැඩසටහනේ පියවරක් ලෙසින් මෙම මධ්‍යම පළාත් බෙදාහැරීමේ මධ්‍යස්ථානය විවෘත වූ අතර, ඉදිරි මාස කිහිපයේ දී තවත් ප්‍රධාන නගර කිහිපයක ම මෙවැනි බෙදාහැරීමේ මධ්‍යස්ථාන පිහිටුවීමට ද නියමිත ය.මධ්‍යම පළාත් ප්‍රධාන අමාත්‍ය, සරත් ඒකනායක මහතා මාර්ක්ස් හෙල්ත්කෙයාර් සමාගමේ මධ්‍යම පළාත් බෙදාහැරීමේ මධ්‍යස්ථානය විවෘත කළ අවස්ථාව. මාර්ක්ස් හෙල්ත්කෙයාර් සමාගමේ ප්‍රධාන විධායක නිලධාරි, සංජය නානායක්කාර මහතා ද මෙහි වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>29</day>
    </date>
    <link>http://www.silumina.lk/2012/01/29/_art.asp?fn=aj1201298</link>
    <topic>Paymaster හරහා EPF මුදල් බැර කරන හැටි කියා දෙයි</topic>
    <author/>
    <content>Paymaster හරහා EPF මුදල් බැර කරන හැටි කියා දෙයිකොමර්ෂල් බැංකුවේ ‘Paymaster’ පූර්ණ විසඳුම් විද්‍යුත් ගෙවීම් ක්‍රමය යටතේ ආයතන සේවක අර්ථ සාධක දායක මුදල් බැර කරන ආකාරය පිළිබඳ ඉදිරිපත් කිරීමක් තම ආයතනික ගනුදෙනුකරුවන් උදෙසා බැංකුව විසින් පවත්වනු ලැබීය.එම පහසුකම භාවිත කරමින් සේවක අර්ථ සාධක දායක මුදල්, දින 365 පුරාවටම ගෙවීම් කවුළු වසා ඇති විටකදී පවා අන්තර්ජාලය ඔස්සේ ගෙවීමට ඉඩ සලසා ඇත. එමෙන්ම ආයතනික ගනුදෙනුකරුවන්ගේ අර්ථ සාධක දායක මුදල් ගෙවීමේදී චෙක්පත් ගෙන යෑමට හෝ පෝරම පිරවීමට වෙනදා මෙන් අවශ්‍ය නොවන අතර මෙම පහසුකම භාවිත කරමින් ගෙවීම් කිරීමට අවශ්‍ය කරන පෝරම පරිගණකයට ගබඩා කර ගත හැකිය.Paymaster විද්‍යුත් ගෙවීම් ක්‍රමයට ඇතුළත් නව පහසුකම පිළිබඳව බැංකුවේ අන්තර්ජාල බැංකු කටයුතු පිළිබඳ ජ්‍යෙෂ්ඨ කළමනාකාර ප්‍රදීප් බන්දුවංස මහතා සහ සේවක අර්ථ සාධක අරමුදලේ අධිකාරිනී රූපා ධීරසිංහ මහත්මිය ඉදිරිපත් කිරීම් කළ ආකාරය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa120205_1</link>
    <topic>ජාතීන් අනුව ප්‍රදේශ වෙන් කරන්නේ නෑ</topic>
    <author>සුනිල් දයා අල්විස් අනුරාධපුරයේ සිට</author>
    <content>ජනපති නිදහස් දින සමරු උලෙළේ දී කියයිසුනිල් දයා අල්විස් අනුරාධපුරයේ සිටශ්‍රී ලංකාවේ ජීවත්වන සියලු ජාතීන්ට මුළු රටම අයිති බවත්, එක් එක් ජාතීන් අනුව මෙරට වෙනම ප්‍රදේශ පිහිටුවන්නේ නැති බවත් මහින්ද රාජපක්ෂ ජනාධිපතිතුමා අවධාරණය කරයි.ජනාධිපතිතුමා මේ අදහස් පළ කෙළේ අනුරාධපුරයේ පැවැති 64 වැනි ජාතික නිදහස් දින සමරුවේදී ජාතිය අමතමිනි.විදේශාධාර ලබන ආත්මාර්ථකාමී පුද්ගලයන් තෘප්තිමත් කිරීමට උත්සාහ දැරීමෙන් රටට සෙතක් නොවන බවත්, කිසිදු ආකාරයේ අන්තවාදී කණ්ඩායමක් විසින් ඉදිරිපත් කරනු ලබන යෝජනා ක්‍රියාත්මක කිරීමෙන් ප්‍රශ්නවලට විසඳුම් නොලැබෙන බවත් ප්‍රකාශ කළ ජනාධිපතිතුමා, පොදුවේ මුළු රටටම ගැළපෙන දැක්මක් පදනම් කැරගෙන තිරසාර සාමය සඳහා ප්‍රතිපත්ති සම්පාදනය කැර ගැනීම කාලීන අවශ්‍යතාව වන බවත් පෙන්වා දුන්නේය.64 වැනි ජාතික නිදහස් දින සමරු උත්සවය අමතමින් ජනාධිපතිතුමා මෙසේ ද සඳහන් කෙළේය. අද අපි 64 වැනි නිදහස සැමරීම සඳහා පැමිණ සිටින්නේ 5 වැනි ශතවර්ෂය ආරම්භ වූ ලොව ශ්‍රේෂ්ඨ ඉතිහාසයක් තිබෙන නගරයකටයි. සශ්‍රීකත්වයට, ප්‍රෞඪත්වයට, ආගම දහමට, ශ්‍රේෂ්ඨ සම්ප්‍රදායයන්ට මුල් වුණ, නගරයකින් හමන සුළඟත් ශ්‍රී ලාංකික ජාතියට ස්වාධීනත්වය, නිදහස වාගේම සෞභාග්‍යය පිළිබඳව මතක් කර දෙනවා කියලයි මා විශ්වාස කරන්නේ. ඒ වූ දේශයේ නිදහස වෙනුවෙන් දිවි දුන් රණ විරුවන්ටත් ඒ වෙනුවෙන් කැප වූ සියලු දෙනාටත් මා මේ මොහොතේ ජාතියේ ගෞරවය පුද කරනවා.නිදහස කියන්නේ අද අපි හමුවේ තිබෙන දැවැන්ත වගකීමක් බව තමුන්නාන්සේලාට මා අමුතුවෙන් කිව යුතු නැහැ. යුද්ධය තිබුණු සමයේ සෑම දෙයක්ම යුද්ධය මත තියලා නිදහස් වෙන්න පහුගිය ආණ්ඩුවලට පුරුද්දක් තිබුණා.එදා ජීවිතය බේරාගන්න ගමට බංකරයක්, තුවක්කුවක් ඉල්ලා අනෙක් සියල්ල අමතක කළ ජනතාව යුද්ධය නිමා වුණාට පස්සේ විදුලිය, ජලය, නිවාස, සුපිරි මාර්ග, උසස් අධ්‍යාපනය පමණක් නොවෙයි ප්‍රජාතන්ත්‍රවාදී නීතිගරුක, පිරිසිදු, නූතන ලංකාවක් ගැන බලාපොරොත්තු වෙනවා.1948 නිදහස ලබාගෙන අඩ සිය වසක් තුළ ලබා ගත්තාට වඩා වැඩි ප්‍රතිලාභයක් ත්‍රස්තවාදීන්ගෙන් නිදහස ලබා ගෙන ගෙවුණු වසර තුනක කාලය තුළ ජාතියට ලබාදෙන්න අපට පුළුවන්කම ලැබුණා. එදාට වඩා අද ආඩම්බරයෙන් මාතෘ භූමියේ සිතියම අඳින්ඩ පුළුවන් වෙන තත්ත්වයක් අපි ගොඩනඟා තියෙනවා.එදා සී.ඩබ්.ඩබ්.කන්නන්ගර මැතිතුමා නිදහස් අධ්‍යාපන පනත ගෙනා වෙලාවේ ඒකට පක්ෂව අත ඔසවපු එස්.ඒ.වික්‍රමසිංහ, ඇන්.ඇම්.පෙරේරා, බණ්ඩාරනායක, ජේ.ආර්.ජයවර්ධන, බර්නාඩ් අලුවිහාරේ, ඒ.රත්නායකලා, දහනායකලා අතරේ ඩී.ඒ.රාජපක්ෂත් හිටියා. නිදහස් අධ්‍යාපනයට, නිදහස් සෞඛ්‍යයට එදා කැප වුණු අය වගේම තමයි අදත් මහින්ද චින්තනය කැපවෙලා තිබෙන්නේ, ජනතාවගේ ඒ අයිතීන් ආරක්ෂා කර ගන්න අපි බැඳී සිටිනවා කියලා අපි මේ අවස්ථාවේ සිහිපත් කරනවා. ඒ කිසිවක් මේ රටේ ජනතාවට අහිමි කරන්න අපි කාටවත් ඉඩ තියන්නේ නෑ.අපිට දෙපයින් සිටගෙන නිදහස් ස්වෛරී රාජ්‍යයක් හැටියට කටයුතු කළ හැක්කේ ආර්ථිකය ශක්තිමත් කර ආර්ථික නිදහසක් ලබා ගත්තොත් විතරයි. ත්‍රස්තවාදය පරාජය කිරීමට එකමුතුව කටයුතු කළා වගේම, කැප කිරීම් කළා වගේම එකතුවෙලා කටයුතු කළ යුතු වෙන යුගයක් මේක.විධායක බලය පාවිච්චි කිරීමෙන් මහජන මතයට එරෙහිව කටයුතු කිරීම ප්‍රජාතන්ත්‍රවාදය නොවෙයි. පාර්ලිමේන්තු ප්‍රජාතන්ත්‍රවාදය වගේම රටේ නීතියට, අධිකරණයේ ස්වාධීනත්වයට සහ යහ පාලනය සඳහා අපි කැපවී සිටිනවා.ඔබගේ හදවත ජාතික හැඟීමෙන්, දේශානුරාගයෙන් පිරුණු තැනක් බවට පත් වෙලා තියෙනවා කියලා මම දන්නවා. ඒ දේශානුරාගී හැඟීම මේ රටේ සියලු දෙනා එකට ජීවත් වෙන රටක් ගොඩනැඟීමේ උත්තරීතර කාර්යයට දැන් යොමු කරන්න ඕනෑ.අප යා යුතු මාවත, ප්‍රශ්න විසඳා ගත යුතු ආකාරය පිළිබඳව බුදු වදනක් මට මතක් වෙනවා.ක්‍රෝධ කරන්නාට ක්‍රෝධ නොකිරීමෙන් මෛත්‍රී කිරීමෙන් දිනිය යුතුය. අසත්පුරුෂයා සත්පුරුෂ කමින් දිනිය යුතුය. මසුරා - ත්‍යාගයෙන් දිනිය යුතුය. බොරු කියන්නා සත්‍යයෙන් දිනිය යුතුය.මාතෘ භූමියේ නිදහස අර්ථවත් කරගැනීමේදී අපි සියලු දෙනාට මේ යහපත් සිතුවිල්ල පහළ වේවායි! මම ඉත සිතින් ප්‍රාර්ථනා කරමි.ඔබ සැමට සුබ අනාගතයක්! ඔබට තෙරුවන් සරණයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa120205_2</link>
    <topic>ජනපති මෙහෙවර අගයමින් රාජ්‍ය නායකයෝ සුබපතති</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාතිස් වසරක ත්‍රස්තවාදයෙන් රට මුදාගෙන සියලු ජාතීන්ට සමගියෙන් ජීවත්වීමට අවස්ථාව ලබාදීමේ මහින්ද රාජපක්ෂ ජනාධිපතිතුමාගේ මෙහෙවර අගයමින් රාජ්‍ය නායකයෝ සුබ පැතුම් එවති.64 වැනි නිදහස් දිනය නිමිත්තෙන් සුබපැතුම් පණිවිඩයක් එවන ඉන්දියානු අගමැති මන්මෝහන් සිං මහතා අවධාරණය කර ඇත්තේ සියවස් ගණනක් ඈතට දිවගිය දෙරටේ සබඳතා හා පොදු උරුමයන් රැකගෙන අන්‍යොන්‍ය අවබෝධයෙන් හා සහයෝගයෙන් කටයුතු කිරීමට අවශ්‍ය ශක්තිය හා ධෛර්යය ලැබේවා යන්නය. ශ්‍රී ලංකාව ආර්ථික වශයෙන් දැවැන්ත සංවර්ධනයක් හා සමාජ තිරසාර බවක් ලබා ඇති බවත් චීන ජනාධිපති හිහු ජින් තාඕ මහතා සිය සුබපැතුම් පණිවිඩයෙන් කියයි. චීන අගමැතිවරයා පවසන්නේ ශ්‍රී ලංකාව දැවැන්ත සංවර්ධනයක් කරා ගමන් කරන බවයි. 64 වැනි නිදහස් උත්සවය සමරන ශ්‍රී ලංකා රජයට හා ජනතාව සතුටින් පිරි සෞභාග්‍යයමත් අනාගතයක් පතන බව බ්‍රිතාන්‍යයේ එළිසබෙත් මහ රැජන සුබ පතයි.මියන් මාර් ජනාධිපති තෙන් සෙන් මහතා සිය සුබ පැතුම් පණිවිඩයෙන් අවධාරණය කොට ඇත්තේ මියන්මාර හා ශ්‍රී ලංකාව අතර දැඩි බැඳීමක් ඇති බව ය. පකිස්තානු අගමැති යුසුෆ් ගිලානි හා බහරේන් රජු හමඩ් බින් අයිසා අල් ඔලිෆා හා සිංගප්පූරු කාම්බෝජ ඔස්ට්‍රියා චෙක් ජනරජයේ හා මලයාසියා රාජ්‍ය නායකයන් ද ශ්‍රී ලංකාවට සුබ පතමින් පණිවිඩ එවා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa120205_3</link>
    <topic>හමුදා උත්තමාචාර, සංස්කෘතික සංදර්ශන මැද නිදහස අභිමානවත්ව සැමරේ</topic>
    <author>ඉනෝකා සමරවික්‍රම</author>
    <content>ඉනෝකා සමරවික්‍රමශ්‍රී ලංකාව අභිමානවත් දේශයක් බවට පත් කැරෙන යුගයක් කරා පිය නඟන අවස්ථාවක හැට හතරවන ජාතික නිදහස් සමරු උත්සවය ඓතිහාසික අනුරාධපුර නගරයේ දී අභිමානවත් ලෙස මහින්ද රාජපක්ෂ ජනාධිපතිතුමාගේ ප්‍රධානත්වයෙන් ඊයේ පැවැත්විණි.නිදහස් උත්සවයේ ප්‍රධාන පීඨිකාව සකස්කර තිබුණේ අනුරාධපුර ශ්‍රී සම්බුද්ධ ජයන්ති මාවතේය. යුද්ධය නිමකිරීමෙන් පසුව අනුරාධපුරයේ දී පැවැති මෙම ජාතික නිදහස් සමරු උත්සවය ඉතිහාස ගත විණි. උත්සවයේ මූලික කටයුතු ආරම්භ වූයේ මහින්ද රාජපක්ෂ ජනාධිපතිතුමාගේ සම්ප්‍රාප්තියත් සමඟය.ජනාධිපතිතුමා ජාතික කොඩිය එසවීමෙන් පසුව පාසල් සිසු සිසුවියෝ සිය දෙනකු ජාතික ගීය ගායනා කළහ.ඉන්පසුව එදා මෙදා තුර රට වෙනුවෙන් දිවිදුන් ජන නායකයන් හෙළ විරුවන් සිහිකර මොහොතක නිශ්ශබ්දතාවයක් පැවැත්විණි. ඉන් අනතුරුව පැවැතියේ ජනාධිපතිතුමා වෙනුවෙන් උත්තමාචාර වෙඩිමුර පැවැත්වීමයි.ජනාධිපතිතුමා ජාතිය ඇමතුවේ ඉන් අනතුරුවය.ත්‍රිවිධ හමුදාව, පොලිස්, සිවිල් ආරක්ෂක බළකාය හා යොවුන් සේනාංකවල ආචාර පෙළපාළිය කාගේත් අවධානය යොමුකරගත් අතර මේ සඳහා දෙදහස් හයසියයක් පමණ සහභාගිවූහ.ආචාර පෙළපාළියෙන් පසුව හැටහතරවන නිදහස් සමරුව ජන මනසේ සදා සිහිවටනයක් ලෙස සනිටුහන් කරමින් දිවයිනේ පාසල්, සංස්කෘතික ආයතන, කලායතන ආදියේ සාමාජික සාමාජිකාවන් ඉදිරිපත් කළ සංස්කෘතිකාංග ඇතුළත් සංදර්ශනයක් ද පැවැත්විණි.නිදහස් සමරු උලෙළට මහා සංඝරත්නය, විවිධ ආගමික නායකයෝ, අගමැතිතුමා, ජනාධිපති ආර්යාව ශිරන්ති රාජපක්ෂ මැතිනිය, මැති ඇමැතිවරු, තානාපතිවරු, පොලිස්පති, ත්‍රිවිධ හමුදාපතිවරු, සිවිල් ආරක්ෂක ප්‍රධානී, රාජ්‍ය ආයතන ප්‍රධානීන් ඇතුළු දෙස් විදෙස් ආරාධිත අමුත්තෝ රැසක් ද සහභාගිවූහ.වසර විසිදෙකකට පසුව සැකෙන් බියෙන් තොරව අනුරාධපුර නගරයේ දී පැවැති හැටහතරවන ජාතික නිදහස් උලෙළ නැරඹීම සඳහා විශාල ජනතාවක් අනුරාධපුර නගරයට ඊයේ එක්වූහ.මීට සමගාමීව ඔයාමඩුවේ පැවැති දැයට කිරුළ ප්‍රදර්ශනය ද ජනාධිපතිතුමා අතින් ඊයේ සවස විවෘත කැරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa120205_4</link>
    <topic>64 වැනි ජාතික නිදහස් උළෙල කැමරා ඇසින්...</topic>
    <author>ඡායාරූප - සුදත් සිල්වා</author>
    <content> ඡායාරූප - සුදත් සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa1202051</link>
    <topic>ජිනීවා සමුළුවේදී රජය අමාරුවේ වැටෙන්නේ නෑ</topic>
    <author>අරුණි මුතුමලී</author>
    <content>පදනම් විරහිත චෝදනා එල්ල කරන්නවුන් මිස...- ඇමැති මහින්ද සමරසිංහඅරුණි මුතුමලීඉදිරියේදී පැවැත්වෙන ජිනීවා සමුළුවේදී පදනම් විරහිත ලෙස ශ්‍රී ලංකාවට චෝදනා එල්ල කරන්නවුන් මිස ශ්‍රී ලංකා රජය අමාරුවේ නොවැටෙන බව ඇමැති මහින්ද සමරසිංහ මහතා පවසයි.ශ්‍රී ලංකාව සමඟ ලොව ප්‍රබල රටවල් රැසක් එක්ව සිටින බවත් රජය ශක්තිමත්ව ජගත් සමුළුවට ඉදිරිපත් වන හෙයින් කුමන්ත්‍රණකාරී බලවේගවලට ජය ගැනීමට ඉඩ නොදෙන බවත් ඇමැතිවරයා පැවැසීය.ශ්‍රී ලංකාවට එරෙහි දුෂ්ට බලවේග උගත් පාඩම් හා ප්‍රතිසන්ධාන කොමිසමේ වාර්තාව සම්බන්ධයෙන් ද එ. ජා. සංවිධානයට අසත්‍ය තොරතුරු ඉදිරිපත් කිරීමට මීට පෙර ගත් ප්‍රයත්නය වළක්වාලීමට ශ්‍රී ලංකා රජයට හැකි වූ බව ද හෙතෙම සඳහන් කෙළේය. ඇතැම් කුමන්ත්‍රණකාරී බලවේග අන්තර්ජාතික සමුළුවලදී කළ කටයුතු නරක පූර්වාදර්ශයක් බවත්; එය ලොව අනෙක් රටවලට ද නරක ආකාරයෙන් බලපාන බව ශ්‍රී ලංකා රජය කිහිප වරක් පෙන්වා දී ඇති බවත් ඇමැතිවරයා සඳහන් කෙළේය. එවැනි කටයුතු මඟින් මේ කුමන්ත්‍රණකාරී බලවේග පරාජය කිරීමට ශ්‍රී ලංකා රජය කිහිප වරක් සමත් වූ බවත් ඇමැති සමරසිංහ මහතා අවධාරණය කෙළේය.උගත් පාඩම් හා ප්‍රතිසන්ධාන කොමිසමේ වාර්තාව පිට කිරීමටත් පෙර එහි විශ්වසනීයත්වය පිළිබඳ සැක පහළ කිරීමටත් ශ්‍රී ලංකා රජය එම වාර්තාවේ කරුණු එළි දැක්වීමට මැළි වනු ඇති බවටත් නැඟු අභූත චෝදනා නිෂ්ප්‍රභ කිරීමට ශ්‍රී ලංකා රජය සමත් වී ඇති බව ද පෙන්වා දුන් ඇමැතිවරයා; වැඩිදුරටත් පැවසුවේ එම වාර්තාව පාර්ලිමේන්තුවට ඉදිරිපත් කර ඇති අතර මේ වන විට එය ප්‍රසිද්ධ ලේඛනයක් බවට ද පත් කර ඇති බවය.මේ ක්‍රියාමාර්ග මඟින් රජයේ ස්ථාවරය පැහැදිලි කිරීමත්, රජය ක්‍රියා කළ ආකාරය දෙස බැලු විට විරුද්ධවාදීන්ගේ විවේචන වැරැදි සහගත බව තහවුරු කළ හැකි වීමත්, මෙවර සමුළුවේදී උගත් පාඩම් හා ප්‍රතිසන්ධාන කොමිසමේ නිර්දේශයන්ට අනුව රජය ක්‍රියා කළ හා ඉදිරියේදී ක්‍රියා කරන ආකාරය පැහැදිලි කිරීමට හැකි වීමත් නිසා ශ්‍රී ලංකාවට එරෙහිව නඟන චෝදනා අසත්‍ය ඒවා බව තහවුරු කිරීමට හැකියාව ලැබෙන බව ද ඇමැතිවරයා පෙන්වා දෙයි.ජිනීවා සමුළුව පැවැත්වීමට පෙර සිටම විරුද්ධවාදීන් විසින් ගෙන යනු ලබන වැරැදි ප්‍රචාරවල අරමුණ වන්නේ මෙරට මානව හිමිකම් ප්‍රවර්ධනය හෝ ආරක්ෂාව නොව ඔවුන්ගේ වෙනත් න්‍යාය පත්‍ර ක්‍රියාත්මක කිරීම මඟින් ශ්‍රී ලංකාව අවුල් සහගත තත්ත්වයකට පත් කිරීම බව ද මහින්ද සමරසිංහ මහතා පවසයි.අන්තර්ජාතික වශයෙන් මානව හිමිකම් පිළිබඳ ප්‍රකාශ නිකුත් කිරීමට පෙර දෙමළ සන්ධානය වැනි පක්ෂවලට පාර්ලිමේන්තුවේ මෙන්ම රජය සමඟ පැවැත්වූ සාකච්ඡා වටවලදී මේ පිළිබඳව මූලික වශයෙන් අදහස් ප්‍රකාශ කිරීමට ඕනෑතරම් අවකාශ තිබු බව පවසන ඇමැති මහින්ද සමරසිංහ මහතා වැඩිදුරටත් කියා සිටියේ වෙනත් න්‍යාය පත්‍ර ක්‍රියාත්මක කරමින් දෙමළ ඩයස්පෝරාව සමඟ එක්ව රටේ ස්ථාවරත්වයට හානි කිරීමට උත්සාහ කරන පිරිස් පදනමක් නැති චෝදනා එල්ල කිරීම මඟින් අපහසුතාවට පත් වන්නේ ඔවුන්ම මිස රජය නොවන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa1202052</link>
    <topic>ආධ්‍යාත්මික සංවර්ධනයෙන් නිදහස අර්ථවත් කළ යුතු</topic>
    <author/>
    <content>- මල්වතු පාර්ශ්වයේ මහ නාහිමිදිනූ නිදහස අර්ථවත් වන්නේ අධ්‍යාත්මික සංවර්ධනය ඇති කර ගැනීමෙන් බව මල්වතු පාර්ශ්වයේ මහා නායක තිබ්බොටුවාවේ ශ්‍රී සිද්ධාර්ථ සුමංගල නාහිමියෝ පවසති.ජාතික නිදහස් දිනය නිමිත්තෙන් උන්වහන්සේ විසින් නිකුත් කර ඇති පණිවුඩයේ ඒ බව සඳහන් වේ.එම පණිවුඩය මෙසේ ද දැක්වේ.දිනූ නිදහස තුළින් ඇති කර ගත යුතු වඩාත් වැදගත් කාර්යය සාධනය වන්නේ, රටේ ජනතාවගේ ආර්ථික හා අධ්‍යාත්මික සංවර්ධනය ඇති කර ගැනීමයි. මේ සඳහා බෞද්ධ ප්‍රජාතන්ත්‍රවාදී දේශපාලන ක්‍රමය අනුගමනය කිරීම වඩාත් අර්ථවත් වන්නේ ය. මෙහිදී ‘බෞද්ධ’ යන්න සුවිශේෂී කොට දැක්වෙන නමුදු ද්‍රවිඩ, මුස්ලිම්, බර්ගර් ආදී සියලු ජාතිකයන් එක්සත් වී, සමස්ත මානව ප්‍රජාවගේ දියුණුවට වැඩ කිරීම අගය කොට සැලකේ.රටේ ආර්ථික සංවර්ධනය හා ප්‍රජා සංවර්ධනය ඇති කොට කල් පවත්නා දියුණුවක් ඇති කර ගැනීමට නම්, පක්ෂග්‍රාහී දේශපාලන දෘෂ්ඨි කෝණයකින් තොරව, දූරදර්ශී දේශපාලන ඥානයෙන් කටයුතු කිරීම වඩාත් වැදගත් වන්නේ ය. බෞද්ධ ප්‍රජාතන්ත්‍රීය දේශපාලනයේ මූලික පදනම, බුදුරජාණන්වහන්සේ වජ්ජීන්ට දේශනා කළ අපරිහාණී ධර්ම හා සමානාත්මතාවය, සහජීවනය හා පංච සීල ප්‍රතිපත්තිය ක්‍රියාවට නැංවීමයි. එහිදී මූලිකත්වය ලැබෙන්නේ ආයුධ බලයට හෝ දේශපාලන බලයට නොව, ප්‍රඥා බලය හා ධර්ම බලය ඉස්මතු කොට, මහජන බලය ප්‍රදර්ශනය වීමට අවකාශ සැලසීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa1202053</link>
    <topic>පරාර්ථය පිණිස එක්වෙමු</topic>
    <author/>
    <content>- අස්ගිරි පාර්ශ්වයේ මහ නාහිමිආත්මාර්ථයෙන් තොරව රට ගැන සිතන තුරු ලබාගත් නිදහස ප්‍රතිඵලදායක නොවන බව අස්ගිරි පාර්ශ්වයේ මහා නායක උඩුගම ශ්‍රී බුද්ධරක්ඛිත නාහිමිපාණෝ ජාතික නිදහස් දින උත්සවය නිමිත්තෙන් නිකුත් කර ඇති පණිවුඩයේ සඳහන් කර සිටිති.උන්වහන්සේ විසින් නිකුත් කර ඇති එම පණිවුඩය මෙසේ ය.නිදහස යන වචනය විවිධ අරුත් භාවිත කළ ද බුදුදහමට අනුව ඉන් අදහස් වන්නේ සසර දුක් ඇතිවීමට හේතු වන තෘෂ්ණාව මුල්කර ගත් කෙලසුන්ගෙන් නිදහස් වීමයි. සිත කිලිටි කරන වැරදි සිතුවිලිවලින් නිදහස් වන තාක් සත්ත්වයා සසරට බැඳේ. එහි ප්‍රතිඵලයක් ලෙස වෛරය, ක්‍රෝධය, ආත්මාර්ථකාමිත්වය, ඊර්ෂ්‍යාව, මානය ආදි දුර්ගුණ, මිනිස් සිත් තුළ හට ගනී. වර්තමාන ශ්‍රී ලංකාවේ සිදුවන දෑ පිළිබඳව විමසීමේදී අප ආර්ථික දේශපාලනික නිදහසක් අත්විඳන නමුත් ආකල්පමය වශයෙන් ඉහත දැක්වූ දුර්ගුණයන් තුළ ශ්‍රී ලාංකිකයෝ සිරගත වී ඇති බව කනගාටුවෙන් වුවද සඳහන් කළ යුතුය. ආත්මාර්ථය මුල්කර ගෙන ඇති කරගන්නා ගැටුම් නිසා නිදහසෙන් පසු ගත වූ දශක 06 ක කාලය තුළ සමකාලීනව එම නිදහස ලබාගත් අනෙකුත් රටවලට සාපේක්ෂව බලන විට දී අප රටේ දියුණුව අතිශයින් මන්දගාමී වූ බව පැහැදිළිව දක්නට ලැබෙන කරුණකි.ත්‍රස්තවාදයෙන් මාතෘ භූමිය නිදහස් කරගත්ත ද අර්ථවත් සංවර්ධනයකට යොමු වීමට නොහැකි වී ඇත්තේ ශ්‍රී ලාංකිකයන් තුළ පොදු සාමූහික හැඟීම්වලින් යුතු චින්තනයක් නැතිවීම නිසා බව අපගේ හැඟීමයි. කොතරම් විසංවාදයන් පැවතුණ ද රටේ දියුණුව පිණිස රටවැසියන් ආත්මාර්ථයෙන් තොර වී එක්ව සිතන තුරු ලබාගත් නිදහස ප්‍රතිඵල දායක නොවනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa1202054</link>
    <topic>දේශය ගොඩ නැංවීම මෙදා නිදහසේ අදිටනයි</topic>
    <author/>
    <content>- මැල්කම් රංජිත් කාදිනල් තුමාතිරසාර සාමය උදාකර ගැනීමේ ක්‍රියාදාමයේදී අන්‍යොන්‍ය විශ්වාසය තහවුරු කිරීමට සමත් වැඩපිළිවෙළක් අවශ්‍ය යැයි අගරදගුරු මැල්කම් කාදිනල් රංජිත් හිමිපාණෝ පවසති. කොළඹ අගරදගුරු හිමිපාණන් මෙසේ පවසන්නේ ජාතික නිදහස් දින පණිවුඩය මඟිනි.එම පණිවුඩයේ මෙසේ ද සඳහන් වේ.ශ්‍රී ලංකාවට නිදහස උදාකර ගැනීමේ ව්‍යායාමයේ දී මෙරට කතෝලික ජනතාව ද විවිධ ලෙස ඒ සඳහා දායක කාරක වූහ. තමන් උපන් බිම විදේශ ආධිපත්‍යයෙන් මුදා ගැනීමට ආරම්භ කළ නිදහස් අරගලයේ දී කතෝලිකයන්ගෙන් සුවිශේෂි දායකත්වයක් ලැබී ඇති අන්දම ඉතිහාසය පිරික්සා බැලිමේ දී සක්සුදක් සේ පැහැදිලිය.එදා පටු භේද දුරැලමින් දේශයේ නිදහස උදෙසා සියලු වෙනස්කම් පිටු දකිමින් එකමුතුකම පෙරටු කරගෙන කටයුතු කළ නිසාම අපි ජයග්‍රහණය ලැබුවෙමු. එහිලා කතෝලික ජනතාව ක්‍රියාකාරී වූ අයුරු අපි නිහතමානී ආඩම්බරයකින් සිහි ගන්වමු. උතුරේ මෙන්ම දකුණේ ද නායකයන් පටු හැඟීම් වලින් මංමුලා නොවී - හුදු පක්ෂ දේශපාලනයේ න්‍යාය පත්‍රවලින් බැහැර වූ ජාතික වගකීම පෙරටු කරගත් ගමන් මඟකට අවතීර්ණ විය යුතුව තිබේ. යුක්තිය, සාධාරණත්වය ඔස්සේ තිරසාර සාමය උදාකර ගැනීමේ ක්‍රියා දාමයේ දී අන්‍යෝන්‍ය විශ්වාසය තහවුරු කිරීමට සමත් වැඩ පිළිවෙළකට යෑම ඉතාමත් අවැසි වී තිබේ.ප්‍රචණ්ඩත්වයේ සංස්කෘතිය වෙනුවට සැමට එක හා සමාන ලෙස නීතිය ක්‍රියාත්මක වීමත්, මත්ද්‍රව්‍ය, ජාවාරම්, දුශ්ශීල හැසිරීම්, අල්ලස් දූෂණ, අපරාධ ඇතුළු සෑම ආකාරයේ විනාශකාරී දෑ පිටු දකින්නට ද කාලය උදා වී තිබේ. නිදහස යනු තමන්ට කැමැති කුමක් හෝ කරන්නට ලැබෙන අයිතියක් ලෙස සිතන සංකල්පයෙන් බැහැර වී පරිණත වගකීමෙන් යුතුව කටයුතු කිරීම අත්‍යාවශ්‍ය දෙයකි.මේ තත්ත්වයන් මැද 64 වැනි ජාතික නිදහස් දිනය දේශය ගොඩනැංවීමේ අදිටන පෙරටු කරගත් එකක් කර ගනිමු. නිදහසේ සැබෑ අර්ථය ද, පුරවැසි වගකීම් ද, දේශය ගොඩනැංවීමේ අපගේ කාර්ය භාරයන් ද මෙනෙහි කරගත් සාමයෙන් පිරි සැබෑ නිදහස් දේශයකට පිය නගමු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa1202055</link>
    <topic>නිදහස පිළිබඳ සැබෑ අභිමානයෙන් මේ නිදහස සමරමු</topic>
    <author/>
    <content>- ජනපතිබාහිර බලවේගවලට නොනැමී රටත් ජාතියත් පිළිබඳ තීන්දු ගැනීමේ නිදහස දැන් අප සතු බව 64 වැනි ජාතික නිදහස් දිනය නිමිත්තෙන් මහින්ද රාජපක්ෂ ජනාධිපතිතුමා නිකුත් කර ඇති නිදහස් දින පණිවුඩයේ සඳහන් කරයි.ජනාධිපතිතුමා විසින් නිකුත් කර ඇති එම පණිවුඩය මෙසේය.64 වැනි ජාතික නිදහස් දිනය නිදහස පිළිබඳ වූ සැබෑ අභිමානයෙන් යුතුව සැමරීමේ අවස්ථාව ජාතියට උදාවී තිබේ.අද ජාතික කොඩිය ලෙළදෙන්නේ අලුත් රටක් ගොඩනැඟෙන දිශානතියට අනුගතව ය. නිවහල් ආර්ථිකයට රටේ මඟ හෙළි පෙහෙළි වී තිබේ.ඉන් අටු කොටු පිරුණු හෙටක් පිළිබඳ ජාතියේ ප්‍රාර්ථනාව දිනෙන් දින බලගැන්වෙයි. බාහිර බලවේගයන්ට නොනැමී, රටත් ජාතියත් පිළිබඳව තීන්දු ගැනීමේ නිදහස ඉන් අප වෙත උදාවෙයි. එය ජාතිය අප හමුවේ තැබූ දැවැන්ත වගකීම බව මම දැඩිව විශ්වාස කරමි. උත්තරීතර නිදහස පියවරෙන් පියවර ජාතිය හමුවේ තහවුරු වනු දැකීම මහත් සතුටකි.රට ලබන ජයග්‍රහණ ආරක්ෂා වන්නේ සාමය, සහජීවනය සේම මිත්‍රශීලීව විසීමේ අවකාශ සමාජයේ පුළුල් වූ විටය. ඒ සඳහා මේ දක්වා අවංකව කළ කැප කිරීම් ඉදිරියටත් ආරක්ෂා කළ යුතුව ඇත. අපේ ම වූ ක්‍රියාදාමයක් ඔස්සේ ජාතික සමඟිය සඳහා තීරණ ගැනීමට තවදුරටත් අපි පසුබට නොවෙමු. විවිධ වේශයෙන් රට දෙසට එල්ල වූ අභියෝග අප ජයගත්තේ ඉතා ඉවසීමෙන් යුතුව ය. ජාත්‍යන්තරය සමඟ මිත්‍රශීලීව කටයුතු කරමින් ඵලදායී ආර්ථික, දේශපාලන, ආරක්ෂක, වෙළඳ හා සංස්කෘතික සබඳතා ගොඩනඟා තිබේ. පෙරටත් වඩා විචාරශීලීව, බුද්ධිමත්ව හා මාතෘ භූමියට ආදරයෙන් ක්‍රියාකරමින් මේ සියලු දෑ අප රැකගත යුතුය.එසේ ම අගනාකම් සරු කරමින් රට පෙරට ගත යුතු වන්නේ ය. නිදහස් සාමකාමී පරිසරයක සමෘද්ධිමත් ජීවිතයක් අපට උදාවන්නේ එවිට ය. උත්තරීතර නිදහස වෙනුවෙන් ජාතිය මුහුණ දුන් සියලු අභියෝග ජය ගැනීමට අතීතයේ සිට මේ දක්වා ජීවිත පරිත්‍යාගයෙන් කටයුතු කළ සියලු දෑ හිතකාමීන්ට ජාතියේ ගෞරවයත් උපහාරයත් පුද කළ යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa1202056</link>
    <topic>දැයට කිරුළට සමගාමීව ද්විතීයීක පාසල් දහසක් නැංවීම ජනපති අතින් ඇරැඹේ</topic>
    <author>සුභාශිණී ජයරත්න</author>
    <content>සුභාශිණී ජයරත්නදැයේ දූදරුවන්ට ගුණාත්මක අධ්‍යාපනයක් ලබාදීම සඳහා වූ ද්විතීයීක පාසල් දහසක් සංවර්ධනය කිරීමේ සමාරම්භක උත්සවය ජනාධිපති මහින්ද රාජපක්ෂ මහතා අතින් අනුරාධපුර වලිසිංහ හරිස්චන්ද්‍ර විද්‍යාලයේ දී ‘දැයට කිරුළ’ වැඩ සටහනට සමගාමීව ආරම්භ විය.මෙම වැඩසටහන යටතේ ප්‍රාථමික පාසල් පන්දාහක් පෝෂණය කෙරෙන ද්විතීයීක පාසල් දහසක් ප්‍රතිනිර්මාණය වෙයි. මේ යටතේ තෝරාගත් එම පාසල්වලට අවශ්‍ය විද්‍යාගාර, තොරතුරු තාක්ෂණ විද්‍යාගාර, භාෂාගාර, ගණිතාගාර, වාණිජ විද්‍යාගාර, දුරස්ත අධ්‍යාපන නැණස මධ්‍යස්ථාන, ගෘහ හා කෘෂි විද්‍යාගාර,පුස්තකාල ආදී භෞතික හා මානව සම්පත් සැපයෙයි. මේ සඳහා මුදල් මෙවර අයවැය මඟින් වෙන්කර තිබෙන අතර එක පාසලක් සංවර්ධනය කිරීම සඳහා රුපියල් කෝටි 6ක් 6 1/2ත් අතර මුදලක් වෙන්කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa1202057</link>
    <topic>‘දැයට කිරුළ’ බලන්න ලක්ෂ 30ක මහ සෙනඟක්</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහමෙවර ‘දැයට කිරුළ’ 2012 ප්‍රදර්ශනය සඳහා මුළු රටින්ම පුද්ගලයන් ලක්ෂ 30ක් පමණ එක්වනු ඇතැයි දැයට කිරුළ සංවිධායක කමිටු සභාපති ඇමැති රංජිත් සියඹලාපිටිය මහතා පවසයි. විශේෂයෙන් මෙවර උතුරු නැඟෙනහිරින් විශාල පිරිසක් මෙයට එක්වනු ඇතැයි ඇමැතිවරයා අපේක්ෂා කරයි.මේ සියලු ජනතාවට අවශ්‍ය ආරක්ෂක, සෞඛ්‍ය, ආහාර පාන, ජල, සුබසාධන පහසුකම් සියල්ල සකස් කර තිබේ. පෙබරවාරි 4 වැනිදා පස්වරු 5.30ට විවෘත වන දැයට කිරුළ 5 වැනිදා සිට පෙරවරු 8 සිට රාත්‍රි 12 දක්වා විවෘත ය. පෙබරවාරි 10 දක්වා ප්‍රදර්ශනය පැවැත්වේ. සෑම දිනකම රාත්‍රි සංගීත සංදර්ශන පැවැත්වේ.සැමට විනෝද වීමට විශේෂ විනෝද උයනක් ද මෙවර සකස් කර ඇත. කොළඹ සිට දැයට කිරුළ නැරැඹීමට එන අයට දැන් පහසු මාර්ගයක් ‘දැයට කිරුළ 2012’ මඟින්ම විවෘත කර ඇත. ඒ අනුව පුත්තලමට පැමිණ නව අනුරපුර පාරේ නොච්චියාගමට පැමිණිය යුතුය. නොච්චියාගම පසුකර සිංහාරගමින් වමට හැරී නිකවැව පාරේ ඔයාමඩුව දක්වා පැමිණීමෙන් දැයට කිරුළ ප්‍රදර්ශනයට පැමිණිය හැකිය. මේ මාර්ගය මැදවච්චිය මන්නාරම් පාරේ සෙට්ටිකුලම දක්වාම කාපට් අතුරා දීර්ඝ කර තිබේ. ඒ අනුව මන්නාරමෙන් – මැදවච්චියෙන් දැයට කිරුළ නැරැඹීමට එන උතුරේ අයට සෙට්ටිකුලමෙන් හැරී ඔයාමඩුව දක්වා පැමිණීමට පුළුවන. මීට අමතරව අනුරාධපුරයට පැමිණ විලච්චිය පාරේ කිලෝමීටර් 20ක් පමණ පැමිණීමෙන් ප්‍රදර්ශන භූමියට පැමිණිය හැකිය.මෙවර ප්‍රදර්ශනයේදී ආරක්ෂක හමුදාවලට අක්කර 50ක ඉඩ කඩක් ලබාදී ඇත. ඒ අනුව සන්නාහ සන්නද්ධ රථ සටන් බිමේ යන අයුරින්ම ප්‍රදර්ශනයට අනුව සකස් කිරීමට ආරක්ෂක හමුදා පියවර ගෙන ඇත. ප්‍රදර්ශනයට සම්බන්ධ වන සියලු පුද්ගලයන් වාහන රුපියල් ලක්ෂ 5000ක රක්ෂණයට යටත් කර තිබේ. ප්‍රදර්ශනය පාසල් දරුවන්ට ඔවුන් සමඟ එන ගුරුවරුන්ට නොමිලේය. අන් අය ප්‍රදර්ශන භූමියට ඇතුළුවීමට දැයට කිරුළ ටිකට් පතක් ලබා ගත යුතු බව දැයට කිරුළ සංවිධායක ලේකම් උදය ආර්.සෙනෙවිරත්න මහතා කීය.’ආශ්චර්යයේ පුනරාගමනය’ යන තේමාව යටතේ අනුරාධපුර දිස්ත්‍රික්කය ආශ්‍රිතව ක්‍රියාත්මක මෙවර දැයට කිරුළ වැඩ සටහන මඟින් මුළු අනුරාධපුරය දිස්ත්‍රික්කයට රුපියල් දසලක්ෂ 25000ක පමණ යටිතල පහසුකම් හා සංවර්ධන කටයුතු සිදුකෙරී ඇත.මාර්ග සංවර්ධන අධිකාරිය පවසන පරිදි අනුරාධපුර නව හා පැරණි නගරවල හා ඒ අවට මාර්ග සියල්ලම මේ වන විට පුළුල් කර නවීකරණය කර කාපට් අතුරා අවසන්ය. ඒ ප්‍රමාණය කිලෝමීටර් 180කට ආසන්නය. මිහින්තලේ පුදබිමට පිවිසුම් මාර්ග සියල්ල කොන්ක්‍රීට් කර තිබේ. කලින් අඩි 10-12 තිබු අනුරාධපුර මාර්ග දැන් අඩි 60 දක්වා පුළුල් වී තිබේ. ඉදිරියේදී මාර්ග තදබදය අවම වනු ඇත.දැයට කිරුළට එන අය සඳහා ප්‍රවාහන පහසුකම් රැසක් ලබාදී තිබේ. පෙබරවාරි 4 සිට 10 දක්වා පෙරවරු 6ට කොළඹ මධ්‍යම බස්නැවතුම් පළේ සිට ඔයාමඩුව දක්වා බස් රථ ධාවනය වේ. මීට අමතරව අනුරාධපුරය බස් නැවතුමේ හා දුම්රිය නැවතුමේ සිට පෙබරවාරි 4 සිට 10 දක්වා නගරාන්තර බස් ඔයාමඩුවට ධාවනය වේ. වාහන ගාල් කිරීමට ස්ථාන හයක් සකස් කර ඇතැයි දැයට කිරුළ සංවිධායක ලේකම් උදය ආර්.සෙනෙවිරත්න මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa1202058</link>
    <topic>ක්‍රෙඩිට් කාඩ් ගනුදෙනු පරෙස්සමෙන් - පොලීසිය</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහරුපියල් ලක්ෂ පණහකට වැඩි ක්‍රෙඩිට් කාඩ්පත් වංචාකිරීමේ සිද්ධීන් සම්බන්ධයෙන් ගත වූ දින කිහිපයේ දී පුද්ගලයින් හයදෙනකු පොලිස් අත්අඩංගුවට ගෙන තිබේ.මෙම පුද්ගලයන්ට අමතරව ක්‍රෙඩිට් කාඩ්පත් වංචනික ක්‍රියා සම්බන්ධව තවත් පුද්ගලයින් පිරිසක් ද පසුගිය කාලයේදී අත්අඩංගුවට ගෙන ඇතැයි ද එක්ලක්ෂ හැටපන්දහසක ක්‍රෙඩිට් කාඩ්පත් වංචාවකදී රුමේනියානු ජාතික යුවළක් ද අපරාධ පරීක්ෂණ දෙපාර්තමේන්තුවෙන් අත්අඩංගුවට ගෙන තිබේ.ක්‍රෙඩිට් කාඩ්පත් හිමියන් ඔවුන්ගේ ද දුර්වලතා හේතුවෙන් මෙවැනි වංචනික ක්‍රියාවනට ගොදුරු වන බව සිළුමිණට පැවසූ පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා, “තමන් මුදල් වෙනුවට ඉදිරිපත් කරන ක්‍රෙඩිට් කාඩ්පත් පිළිබඳව ගනුදෙනුවේදී වඩාත් අවධානයෙන් පසුවිය යුතුයි. එම ගනුදෙනුවලදී ගනුදෙනු කරනු ලබන ආයතනයේ අදාළ මැෂිමට අමතර ව ඇතැම් කූඨ පුද්ගලයන් එය පරිගණකයට ද බඳුන් කරනවා. එවිට එහි තොරතුරු ඇසුරින් ව්‍යාජ ක්‍රෙඩිට් කාඩ්පත් සකස් කැරෙනවා. එසේම තමන්ගේ සෑම බිල්පතක්ම තමන් ළඟ තබා මාසික බිල්පත හා සසඳා රුපියලක හෝ වෙනසක් ඇත්නම් වහාම ක්‍රියාත්මක විය යුතුව ඇතැයි ද ඒ මහතා වැඩිදුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa1202059</link>
    <topic>රුපියල අවප්‍රමාණය කිරීම ප්‍රශස්ථ පියවරක්</topic>
    <author>සුනිල් දයා අල්විස්</author>
    <content>අන්තර්ජාතික මූල්‍ය අරමුදලසුනිල් දයා අල්විස්වේගයෙන් වැඩෙන ආර්ථිකයක් සහිත ශ්‍රී ලංකාව රුපියලේ අගය සියයට 3 න් අවප්‍රමාණ කිරීම ඉතා ඥානවන්ත ක්‍රියාවක් බව අන්තර්ජාතික මූල්‍ය අරමුදල පෙන්වා දෙයි.දකුණු ආසියා කලාපයේ වේගයෙන් වර්ධනය වන ආර්ථිකයන් ඇති රටවල් අතර කැපී පෙනෙන ශ්‍රී ලංකාව යුද ජයග්‍රහණයත් සමඟ රටේ ආර්ථිකයේ වේගවත් සංවර්ධනයක් අත්කර ගෙන ඇති බවත්, ඒ අනුව රුපියල අවප්‍රමාණ කිරීමෙන් ආර්ථික සංවර්ධනය අතින් නිවැරැදි මඟක් ගෙන ඇති අතර එහි වරප්‍රසාද ඉතා ඉක්මනින් ජනතාවට ලැබෙනු ඇතැයි ද එම ආයතනය ප්‍රකාශ කරයි.මේ අතර ශ්‍රී ලංකා මහ බැංකුව වසර 5 ට පසුව වාණිජ බැංකුවල පොළී අනුපාතය ඉහළ නැංවීමට තීරණය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa12020510</link>
    <topic>මේ වසරේ ශ්‍රී ලංකාවට සුපිරි නැව් 20 ක්</topic>
    <author>සාගරිකා දිසානායක</author>
    <content>සාගරිකා දිසානායකඇමෙරිකාව එංගලන්තය, නවසීලන්තය, ස්විට්සර්ලන්තය සහ ඔස්ට්‍රේලියාව වැනි රටවලින් සංචාරකයන් විශාල සංඛ්‍යාවක් රැගත් සුපිරි නෞකා විස්සක් ශ්‍රී ලංකාවට පැමිණීමට නියමිතව ඇතැයි ශ්‍රී ලංකා සංචාරක ප්‍රවර්ධන කාර්යාංශය සහ වරාය අධිකාරිය සඳහන් කරයි. මෙම නෞකා පෙළෙහි පළමුවැන්න පසුගියදා කොළඹ වරායට සේන්දු විය.බ්‍රිතාන්‍යයේ කාර්නිවල් පී එල් සී සමාගමට අයත් ආර්කේඩියා නම් වූ එම නෞකාවෙන් ඉහත රටවල සංචාරකයින් 2100 ක් මෙරටට පැමිණියහ. පසුගිය ජනවාරි 3 දා බ්‍රිතාන්‍යයෙන් පිටත් වූ මෙම නෞකාව තායිලන්තය හා ශ්‍රී ලංකාව හරහා ඉන්දියාවේ කොචින් වරාය දක්වා ගමන් කරයි. 2012 වසරේදී ශ්‍රී ලංකාවට සංචාරකයන් 950,000 ක් ගෙන්වා ගැනීම සංචාරක ඉලක්කය වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa12020511</link>
    <topic>වාහනය අබලන් නම් අධිවේගයේ දොර වැසේ</topic>
    <author>තාරක වික්‍රමසේකර</author>
    <content>තාරක වික්‍රමසේකරදක්ෂිණ අධිවේගී මාර්ගයේ ගමන් ගන්නා වාහන සඳහා යෝග්‍යතා සහතිකයක් ලබා ගැනීම අනිවාර්ය කිරීමේ ක්‍රමවේදයක් සකස් කිරීමට සැලැසුම් කර ඇතැයි දක්ෂිණ අධිවේගී මාර්ගයේ නඩත්තු හා කළමනාකරණණ අධ්‍යක්ෂ ඩී.ඩී.කේ. බණ්ඩාර මහතා පවසයි. අබලන් වාහන අධිවේගී මාර්ගයේ ගමන් කිරීම වැළැක්වීම මෙහි මූලික අරමුණ බවද බණ්ඩාර මහතා කීය.අබලන් වාහන ආපදාවන්ට ලක්වූ විට මාර්ගය අවහිරවීමත් එම වාහන ඉවත් කිරීමට විශාල පිරිවැයක් දැරීමට සිදුවීමත් නිසා නිසි යෝග්‍යතාවකින් යුත් වාහන පමණක් මේ මාර්ගයේ ගමන් කිරීමට ඉඩ සැලැස්වීම මෙහි අරමුණ වී ඇත.මේ සම්බන්ධව මෝටර් රථ ප්‍රවාහන දෙපාර්තමේන්තුව සමඟ සාකච්ඡා කර යෝග්‍යතා සහතිකයක් ලබා දීම මඟින් අබලන් වාහන අධිවේගී මාර්ගයේ ගමන් කිරීම වැළැක්වීමට හැකිවනු ඇතැයි ද බණ්ඩාර මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa12020512</link>
    <topic>‘සිරිකොත ප්‍රහාරය’ ගම් මට්ටමින් ප්‍රදර්ශනයට</topic>
    <author>අසේල කුරුළුවංශ</author>
    <content>අසේල කුරුළුවංශඑක්සත් ජාතික පක්ෂයේ නිලවරණය පැවති අවස්ථාවේ සිරිකොතට පහරදීමේ සිද්ධියට අදාළ සියලු දර්ශන ඇතුළත් සංයුක්ත තැටි එක්සත් ජාතික පක්ෂයේ ආසන බල මණ්ඩල සභාපතිවරුන්ට කඩිනමින් ලබාදීමට එජාප නායක රනිල් වික්‍රමසිංහ මහතා සැලසුම්කර තිබේ.එම සංයුක්ත තැටි ලබාදී මෙන් පසු ආසන සංවිධායකවරුන් එහි ඇති දර්ශන ප්‍රදේශයේ එජාප පාක්ෂිකයන්ට දැක බලා ගැනීම සඳහා අවස්ථාවක් සලසා දිය යුතු බවට ද පක්ෂ නායකත්වය උපදෙස් ලබාදී ඇත. ආසන මට්ටමින් මෙම සිරිකොතට පහරදීමේ දර්ශන දැක බලාගැනීමට සලස්වා, එමඟින් සිරිකොතට පහරදෙන පුද්ගලයින් ගම් මට්ටමින් හඳුනාගැනීම රනිල් වික්‍රමසිංහ මහතා ගේ අපේක්ෂාව වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa12020513</link>
    <topic>‘විභාග තොරතුරු’</topic>
    <author/>
    <content>ඔබ පෙනී සිටි හා ඉදිරියේ දී පෙනී සිටීමට නියමිත විභාගවල තොරතුරු අද සිට සෑම ඉරිදාවකම සිළුමිණ සමඟ පළවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa12020514</link>
    <topic>නිදහස් දා සිරකරුවන් දෙදහසක් නිදහස්</topic>
    <author>ඉනෝකා සමරවික්‍රම</author>
    <content>ඉනෝකා සමරවික්‍රමහැට හතර වන ජාතික නිදහස් දිනය නිමිත්තෙන් සිරකරුවන් දෙදහසක් පමණ ඊයේ නිදහස් කර හැරිය බව පුනරුත්ථාපන බන්ධනාගාර හා ප්‍රතිසංස්කරණ අමාත්‍යාංශය පවසයි.මිනී මැරුම්, ස්ත්‍රී දූෂණ, මත්ද්‍රව්‍ය වෙළෙඳාම ආදී වූ බරපතළ වැරදි දාහතක් හැරුණු විට සුළු වැරදි සම්බන්ධව, දඩ මුදල් ගෙවා ගැනීමට නොහැකි වූ හා වයස අවුරුදු හැත්තෑවට වැඩි සිරකරුවන් අතරින් තෝරාගත් පිරිසක් පොදු සමාව සඳහා තෝරා ගෙන තිබේ.මේ අතරින් වැඩිම සිරකරුවන් පිරිසක් නිදහස් කර හරින ලද්දේ වැලිකඩ බන්ධනාගාරයෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa12020515</link>
    <topic>නිදහස් දින පණිවුඩ</topic>
    <author/>
    <content>වේවැල්දෙණියේ මේධාලංකාර නාහිමිශ්‍රී ලංකා ජන සමාජයට ස්වාධීන ජාතියක් ලෙසින් නැගී සිටීමට අවශ්‍ය ශක්තිය හා පරිසරය අද සකස් වී ඇත. ජන ජීවිතය යථා තත්ත්වයට පත්ව ඇති මෙම යුගයේ ආර්ථික වශයෙන් මෙන්ම ගුණ ධර්මයන්ගෙන් ද පොහොසත් බවට පත්විය හැකි නම් අපගේ ඉදිරිය ප්‍රසන්න වනු ඇතැයි ශ්‍රීලංකා රාමඤ්ඤ මහ නිකායේ මහා නායක වේවැල්දෙණියේ මේධාලංකාර නාහිමියෝ පවසති.ජන ජීවිතය යථා තත්ත්වයට පත්ව ඇති මෙම යුගයේ ආර්ථික වශයෙන් මෙන්ම ගුණධර්‍මයන්ගෙන් ද පොහොසත් බවට පත්විය හැක්කේ නම් අපගේ ඉදිරිය ප්‍රසන්න වනු ඇත. නිරන්තරයෙන් අපගේ පැතුම වන්නේ ද එවන් ප්‍රසන්න වට පිටාවක් අපගේ ශ්‍රී ලාංකික දූ දරුවන්හට උරුමකොට දීමය.සියලු දනන්හට දෙපයින් නැගී සිටීමට අවැසි ආර්ථික ශක්තිය උදාකර ගත හැක්කේ නම් අන් කිසිදු රටකට අතපෑමට සිදුනොවනු ඇත. එලෙසින් සමෘද්ධිමත් වූයේ නම් කිසිවෙකුදු අපට කෙනෙහිලිකම් නොකරනු ඇත.ස්වකීය ජාතිය, රට, ආගම පිළිබඳ හැඟුමින් ඔදවත්ව කටයුතු කිරීමට සුදුසුම යුගය මෙයයි. මෙවන් ස්වර්‍ණමය අවස්ථාවකදී මැළිව, කුලල්කා ගනිමින් දේශපාලනික වශයෙන් බෙදී කටයුතු කරන්නේ නම් අප අපගේම වළ කපා ගැනීමක් වනු ඇත.දවුල්දෙන ඤාණිස්සර නාහිමිපෞද්ගලික වාසි තකා පරරැටියන්ට අපේ රටේ ගතු කියා රට පාවා නොදී මේ අපි සියලු දෙනාට ම ඇති මාතෘ භූමිය යයිද මේ අපේ රට යයි ද වශයෙන් අපේක්ෂා සහගත හැඟීම් ඇති කර ගන්නා ලෙස සියලු ජනතාවගෙන් ඉල්ලා සිටින බව අමරපුර මහ නිකායේ උත්තරීතර මහා නායක දවුල්දෙණ ඤාණිස්සර නාහිමිපාණෝ පවසති.අපි අද සමරන්නේ නිදහසේ 64 වෙනි සැමැරමයි. අද ජනගහනය මිලියන 20 ක ටත් වැඩිය. සංඛ්‍යාත්මකව වසර 64 ක් ගතවන මේ අවධිය වනවිට ඉකුත් වසර කීපය තුළ දේශිත්වය ගරු කළ රටේ පාලකයන්ගේ දූරදර්ශී ආහාර ප්‍රතිපත්තීන් තුළ අද රට සහලින් ස්වයංපෝෂිත වී ඇත. පරිභෝජනයට වඩා අතිරික්තයක් ඇති නිසා ගබඩාවල ගබඩා කිරීමට පවා හැකි වී ඇත. එපමණක් නොව ඒකීය රටක් ලෙස බියෙන් තොර සිතට හා කයට දැනෙන නිදහසක් භුක්ති විඳිමින් සිටිති. මේ සඳහා මේ රටේ බොහෝ පිරිස් පරම වූ තම දිවි පවා රට වෙනුවෙන් පුදා ඇති බව ද මෙවන් දිනක් සිහිපත් කිරීම ද පරම යුතුකමකි. මේ අපි සියල්ලටම ඇති මාතෘ භූමිය යයි ද මේ අපේ රට යයි ද වශයෙන් අපේක්ෂා සහගත හැඟීම් ඇතිකර ගන්නා ලෙස 64 වැනි නිදහස සමරන අද දින සියලු ජනතාවගෙන් බලවත් සේ ඉල්ලා සිටිමි.මවුලවි ආශ් ශෂික් මුබාරක්සිංහල - දෙමළ මුස්ලිම් ආදී වශයෙන් ඇති වෙනස්කම් නොතකා සෑම පුරවැසියෙකුම එකම ශ්‍රී ලාංකීය ජාතියක් ලෙස පරිත්‍යාගයෙන් හා කැපවීමෙන් මෙරට සංවර්ධනය කරා ගෙන ඒමට පෙරට ආ යුතු යයි සමස්ත ලංකා ජම්ඉයියතුල් උලමා කමිටුවේ ප්‍රධාන ලේකම් පූජක මවුලවි ආශ් ශෂික් එම්. එම්. ඒ. මුබාරක් පවසයි.ශ්‍රී ලංකාවේ 64 වන නිදහස් දිනය සමරන මේ මොහොතේ පූර්ණ නිදහස් හා සාමකාමී වාතාවරණයක් තුළ සංවර්ධන මාවත ඔස්සේ පියනැගීම සඳහා දැන් කාලය උදාවී ඇත. සිංහල, දෙමළ, මුස්ලිම් ආදී වශයෙන් ඇති වෙනස්කම් නොතකා සෑම පුරවැසියෙකුම එකම ශ්‍රී ලාංකීය ජාතියක් ලෙස පරිත්‍යාගයෙන් සහ කැපවීමෙන් පසු මෙරට සංවර්ධනය කරා ගෙන ඒමට පෙරට ආ යුතුය.සියලුම ආගමික නායකයින් ඔවුන් නියෝජනය කරන සමාජයට නිසි මඟ පෙන්වීම ලබාදිය යුතු අතර ආගමික සාමගි‍්‍රය හා යහපත් ගති පැවතුම් එවන් සමාජ තුළ ඇති කිරීමත් අනෙකුත් ප්‍රජාවන් පිළිබඳ ගරුකොට සලකා කටයුතු කිරීමට මඟපෙන්වීම් සිදුකිරීම සඳහාත් ප්‍රයත්න දැරිය යුතුය.රාමක්‍රිෂ්ණ මිසමේ සභාපති සර්ව රූපානන්ද ස්වාමිනිවැරැදි දැක්ම සහ මහත් පරිශ්‍රමයෙන් කටයුතු කිරීම නිදහස සුරක්ෂිත කර ගැනීම සඳහා රටට අවශ්‍ය වන බව රාම ක්‍රිෂ්ණා මිසමේ සභාපති සර්ව රූපානන්ද ස්වාමි ජාතික නිදහස් දිනයට පණිවුඩයක් නිකුත් කරමින් සඳහන් කරයි.නිදහස් දිනය සමරන මේ මොහොතේ සියලු සැප දුක උරුම කර දෙන දෙවියන් වහන්සේට මා යාඥා කර අයැද සිටින්නේ ශ්‍රී ලංකා ප්‍රජාතාන්ත්‍රවාදී සමාජවාදී ජනරජයේ විභූතිය ඉහළ පාදස්තලයට ගෙන ඒමේ අවංක ප්‍රයත්නයක නිරතව සිටින මහින්ද රාජපක්ෂ ජනාධිපතිතුමාට ඔහුගේ අමාත්‍ය මණ්ඩල සහෘදයන්ට සහ සම පාර්ශවයන් හට ආශිර්වාද කරන ලෙසටයි.ජනාධිපතිතුමාගේ සහ රජයේ දැඩි කැපවීම සහ මඟ පෙන්වීම නිසා බොහෝ බාධා ජය ගැනීමට හැකි වූ අතර, තවදුරටත් බාධාවන් පවතින්නේ නම් ඒවා ද ඉදිරියේදී ජය ගැනීමට හැකි වේ. මේ නිසා සියලු ක්ෂේත්‍රයන්හි වැඩ කිරීමට අපට ධෛර්යය ලැබුණු අතර ඒවා සාර්ථක විය.අද අපි තනිවම සමාජිය වශයෙන් සහ ජාතීන් වශයෙන් භුක්ති විඳින නිදහස අපේ ආදී මුතුන් මිත්තන් විසින් දැඩි වෙහෙස මහන්සියෙන් හා කැපවීමෙන් දරන ලද වෑයමක ප්‍රතිඵලයකි.අගමැති දි. මු. ජයරත්නජාතික නිදහස් දිනය සමරන මේ අභිමානවත් මොහොතේ බලසම්පන්න සමෘද්ධිමත් ජාතියක් බවට පත්වීමේ අරමුණ සාක්ෂාත් කරගනු පිණිස අප සියලු දෙනා සාමයෙන් සහජීවනයෙන් කටයුතු කිරිමට අධිෂ්ඨානය කර ගනිමු යයි අග්‍රාමාත්‍ය දි. මු. ජයරත්න මහතා නිදහස් දිනය නිමිත්තෙන් පණිවුඩයක් නිකුත් කරමින් පවසයි.ජනාධිපති මහින්ද රාජපක්ෂ මැතිතුමාගේ දූරදර්ශී මඟපෙන්වීම හා නායකත්වය නිසා ත්‍රස්තවාදය පරාජය කිරීමෙන් පසු, පීඩාවට පත්ව සිටි උතුරු හා නැඟෙනහිර අප සහෝදර දෙමළ ජනතාව ඇතුළු රටේ සාමාන්‍ය ජනතාවට බියෙන් තොරව ජීවත් වීමට අවස්ථාව උදා වී ඇත.උතුරු නැඟෙනහිර ප්‍රදේශයන් හි විනාශයට පත් වූ මංමාවත්, නිවාස, ගොඩනැගිලි, ආගමික ස්ථාන ආදිය ප්‍රතිසංස්කරණය කිරිම හා අලුතින් ගොඩනැඟීම, අවතැන් වූවන් නැවත පදිංචි කරලීම ආදි කටයුතු රැසක් රජය විසින් දැනටමත් සම්පූර්ණ කර ඇත.මේ වසර උදාවත් සමඟ රටේ ආර්ථික වර්ධන අනුපාතය 8% ඉක්මවා තිබීම අප කාටත් ආඩම්බරයකි. නාගරික සහ ග්‍රාමීය සංවර්ධනය ද ඇතුළුව සෑම අංශයකින්ම දියුණුව කරා පා නගන අප රට, ඉතා කෙටි කලකින් ආසියාවේ ආශ්චර්යය බවට පත් කර ගැනීම එතරම් දුෂ්කර නොවනු ඇත. දැනට අප ලබා ඇති ජයග්‍රහණ ස්ථාවරව පවත්වාගෙන යාම ඉතා වැදගත්ය. රටේ ඉදිරි සංවර්ධන කටයුතු අඛණ්ඩව සිදුකර ගෙන යෑම සඳහා සියලු ජන කොටස්වල සහයෝගය, උනන්දුව හා කැපවීම අත්‍යවශ්‍ය වේ. ඒ සඳහා රටේ විවිධ ජාතීන් අතර සමගිය හා සහයෝගිතාවය පෙරට වඩා ශක්තිමත් විය යුතුය. 64 වන ජාතික නිදහස් දිනය සමරන මේ අභිමානවත් මොහොතේ බලසම්පන්න සමෘද්ධිමත් ජාතියක් බවට පත්වීමේ අරමුණ සාක්ෂාත් කරගනු පිණිස අප සියලු දෙනා සාමයෙන්, සහජීවනයෙන් කටයුතු කිරීමට අධිෂ්ඨාන කර ගනිමු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aa12020516</link>
    <topic>පිහිටවන්න</topic>
    <author/>
    <content>අංක 11, 2 වන අදියර, අත්කම් නිවස, හේකිත්ත, වත්තල යන ලිපිනයෙහි පදිංචි ආර්.ඒ. සෙලීනා ගි‍්‍රසිල්ඩා සිල්වා මහත්මියගේ වකුගඩු අක්‍රිය වීම නිසා ඇයගේ ජීවිතය බේරා ගැනීම පිණිස “ඕ” පොසිටිව් හෝ “ඕ” නෙගටිව් වකුගඩුවක් බද්ධ කළ යුතුය. පරිත්‍යාගශීලියෙකු වෙත්නම් පහත දුරකථන අංකයන්ට අමතන්න. 078-6701771, 071-8693936, 077- 6483944.ගොඩිගමුව, ගෝනපල හන්දියේ අංක 399 ලිපිනයේ ඉරෝෂ් පි‍්‍රයංකරට අක්මා බද්ධ කිරීමේ ශල්‍යකර්මයක් වහාම කළ යුතු බව වෛද්‍ය විශේෂඥයෝ පවසති. ඔහුට අක්මා කොටසක් පරිත්‍යාග කරන ඔහු ගේ පියාද ශල්‍ය කර්මයට භාජනය කළ යුතුව ඇත. මේ සඳහා රුපියල් ලක්ෂ තිහකට අධික මුදලක් වැය වන අතර මේ සදහා වැය වන අධික මුදල සපයා ගැනීමට මහජන ආධාර පතයි. ලංකා බැංකුවේ ගෝනපල ශාඛාවේ 72870245 ගිණුම් අංකයට මුදල් ආධාර ලබා දිය හැක. ඉහත ලිපිනයෙන් හෝ 0726004024 දුරකතන අංකයට ඇමැතීමෙන් වැඩිදුර විස්තර ලබා ගත හැක.ඇරැව්වල පන්නිපිටියේ රත්මල්දෙණිය පාරේ අංක 758/6 නිවසේ පදිංචි සරත් ජයරත්න මහතා දරුණු වකුගඩු ආබාධයකින් පෙළෙන බවද ඔහුට වහාම වකුගඩුවක් බද්ධ කළ යුතු බවද කොළඹ මහ රෝහලේ වෛද්‍යවරු කියති. ඒ මහතා පරිත්‍යාගශීලින්ගෙන් ඕ පොසිටිව් වකුගඩුවක් ඉල්ලයි. මහරගම ලංකා බැංකු ශාඛාවේ 649382 ගිණුමට ආධාර මුදල් බැර කළ හැකිය.වලස්මුල්ල ඉත්තෑදෙමලිය සේරුහේන පදිංචි කොඩිප්පිලිගේ පි‍්‍රයන්ත මහතා දරුණු වකුගඩු රෝගයකට ප්‍රතිකාර ලබමින් මහනුවර මහරෝහලේ 57 වැනි වාට්ටුවේ ප්‍රතිකාර ලබමින් සිටී. ඔහුගේ ජීවිතය බේරා ගැනීමට ‘ඕ’ පොසිටිව් හෝ ‘ඕ’ නෙගටිව් වර්ගයේ වකුගඩුවක් අවශ්‍ය බව විශේෂඥ ශල්‍ය වෛද්‍ය නෙළුම් පි‍්‍රයදර්ශන මහතා නිර්දේශ කර ඇත. මෙම වර්ගයේ වකුගඩුවක් පරිත්‍යාග කිරීමට පරිත්‍යාගශිලියකු සිටී නම් අබේසේකර 0714412393 හෝ 0779788133 දුරකතන අංකවලට දැනුම් දෙන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=ab1202052</link>
    <topic>අපි ජිනීවා යන්නේ හොඳට උත්තර දෙන්න සූදානම් වෙලා</topic>
    <author>සටහන සරත් පෙරේරා</author>
    <content>මානව හිමිකම් හා වැවිලි කර්මාන්ත ඇමැතිමහින්ද සමරසිංහඅපට චෝදනා කරන්න උත්සාහ කරන පිරිස් ක්‍රියාත්මකව සිටියත් ත්‍රස්තවාදය පරාජය කර නිදහස, ප්‍රජාතන්ත්‍රවාදය මනාව ස්ථාපිත කරමින් ලෝකයේ ඉහළ ම සංවර්ධන වේගය ළඟා කරගන්නා රටවල් දෙක තුන අතරට ඇතුළත් වී සිටින ශ්‍රී ලංකාවට මෙවර මානව හිමිකම් කවුන්සිල සමුළුවේදීත් අභියෝග ජය ගැනීම ප්‍රශ්නයක් නොවනු ඇතැයි මානව හිමිකම් හා වැවිලි කර්මාන්ත ඇමැති මහින්ද සමරසිංහ මහතා පවසයි.පෙබරවාරි 27 සිට මාර්තු 23 දක්වා ජිනීවා හි පැවැත්වෙන මානව හිමිකම් කවුන්සිලයේ සමුළු වාරය පිළිබඳව සම්මුඛ සාකච්ඡාවකට එක්වෙමින් ඇමැතිවරයා මේ ප්‍රකාශය කළේ ය.තමා ඇමැතිවරයා ලෙස වසරකට තුන්හතර වතාවක් බැගින් වසර හයක් තිස්සේ සහභාගි වූ හැම මානව හිමිකම් සමුළුවකදීමත් ශ්‍රී ලංකාවට විරුද්ධව චෝදනා ගේන්න හැදුවත් ඒ හැම අභියෝගයකින් ම ශ්‍රී ලංකාවට ජය ගැනීමට හැකි වූ බව ද ඇමැතිවරයා මෙහිදී මතක් කළේ ය.එම සම්මුඛ සාකච්ඡාවේ දී ඇසූ ප්‍රශ්න කීපයක් හා ඒවාට සමරසිංහ ඇමැති වරයා දුන් පිළිතුරු මෙසේ ය.මේ වනවිට මෙවර ජිනීවා මානව හිමිකම් කවුන්සිල සැසිවාරය හා එහිදී ලංකාවට එල්ල විය හැකි අභියෝග පිළිබඳව මාධ්‍ය වාර්තා පළ වෙමින් තිබෙනවා. මෙවර සමුළු වාරය කොයිවගේ වේවිද?“අපි මෙවරත් ජිනීවා මානව හිමිකම් කවුන්සිලයේ රැස්වීමට යන්නේ පූර්ණ සූදානමකින් කියලා මුලින් ම කියන්න කැමැතියි. ලංකාව හැම වෙලාවෙම විවේචනය කරන්න සූදානමින් ඉන්න පිරිසකුත් ඉන්නවා.ඔවුන් මේ පාරත් මොනවගේ දෙයක් අපේ රටට විරුද්ධව කරන්න හදනවද කියන එක ගැන අපි අවධානයෙන් ඉන්නේ. අපේ අත් දෙක පිරිසුදුයි. අපි සූදානමින් යන්නේ කොහොමටවත් අපි ඒ අයගේ න්‍යාය පත්‍රයට වැඩ කරන්න සූදානම් නැහැ.අපි වැඩ කරන්නේ ප්‍රජාතන්ත්‍රවාදී රජයක් ලෙස මේ රටේ ජනතාවගේ අවශ්‍යතාව අනුවයි. පෙර වතාවල ඒගොල්ලො මෙතෙක් කළ විවේචන සියල්ලක් ම වගේ අපි බිඳ දමන්න සමත් ව තියෙනවා.”ඇතැමුන් ඉදිරියට ගේන්න හැදූ ඊනියා දරුස්මාන් කොමිසම් වාර්තාව වෙනුවට දැන් උගත් පාඩම් හා ප්‍රතිසන්ධාන කොමිසම් වාර්තාවත් ශ්‍රී ලංකාව පැත්තෙන් එළි දක්වා තිබෙනවා...?“යුද්ධයෙන් පස්සේ විශාල සුබවාදී ගමනකට මේ රට ඇතුළුව තියෙන අවස්ථාවකයි අපි මෙවර ජිනීවා සමුළුවට යන්නේ. විශේෂයෙන් ම උගත් පාඩම් කොමිසම පිළිබඳ ඔය කියන රටවල් ම පසුගිය සැප්තැම්බර් මාසයේ කරපු විවේචන අහගෙන හිටිය නම් මම ඒ අයව නියෝජනය කරන නියෝජිතයෙක් වුණා නම් මම නම් මේ පාර ඔය පැත්ත පළාතෙ එන්නේ නැහැ.මොකද ඒගොල්ලො කියපු හැම දෙයක් ම සම්පූර්ණයෙන් කණ පිට හරවල දාල තියෙනවා උගත් පාඩම් කොමිසමේ වාර්තාව ඉදිරිපත් කළ ආකාරය දිහා බැලුවමත් ඒ වාර්තාව ලැබුණට පස්සේ අපේ රජය විශාල විනිවිද භාවයකින් වගකීමකින් කටයුතු කරල තියන ආකාරය බැලුවමත්.”ඔවුන් ගේ තර්කය වුණේ උගත් පාඩම් හා ප්‍රතිසන්ධාන කොමිසම ස්වාධීන එකක් කියල පිළිගන්න බැහැ කියලයි...?“ඔව්. මේ අය කිව්වේ උගත් පාඩම් හා ප්‍රතිසන්ධාන කොමිසමට පත් කර තියෙන්නේ ජනාධිපතිවරයාගේ හිතවතුන් මේක ස්වාධීන කොමිසමක් නෙවෙයි මේක කරන දේවල් ගැන අපිට කිසිසේත් ම විශ්වාසය තියන්න බැහැ. මේ කොමිසම පත් කරලා තියෙන්නේ ප්‍රශ්න විසඳන්න නෙමෙයි කල් මරන්න මේක පත් කළත් කවදාවත් වාර්තාවක් එළියට දාන එකක් නැහැ. වාර්තාවක් දුන්නත් ඒක ක්‍රියාත්මක කරන්න රජය කටයුතු කරන එකක් නැහැ කියලයි.”ඔවුන් ගේ අරමුණ වුණේ දරුස්මාන් කොමිසම් වාර්තාව ඉදිරියට ගෙන ඒමයි?“සැලසුම එහෙම තමයි තිබුණේ. මේ විවේචන එකින් එක ඉදිරිපත් කරල ඒ වෙනුවට දරුස්මාන් වාර්තාව මානව හිමිකම් කවුන්සිලයට නිල වශයෙන් ගෙන්වා ගෙන ඉදිරිපත් කරන්න තමයි ගියවර උත්සාහ කළේ. එහෙම කරල ඒකෙ අඩංගු නිර්දේශ ක්‍රියාත්මක කරන්න අන්තර්ජාතික කොමිසමක් පත් කිරීමටයි සැලසුම් කරල තිබුණේ.“ජිනීවාවලට ගිය මා ඇතුළු කණ්ඩායම සමත් වුණා මේ දරුස්මාන් වාර්තාව මානව හිමිකම් කවුන්සිලයට නිල වශයෙන් ගෙන එන එක නතර කරන්න. උගත් පාඩම් කොමිසමේ වාර්තාව කියවන ඕනෑම කෙනෙකුට තේරෙයි ඒ වාර්තාව රජයෙන් ලියූ එකක් නෙමේ කියලා. ජනාධිපතිතුමා හොඳ තීරණයක් ගත්තා මේ වාර්තාව පාර්ලිමේන්තුවට ක්ෂණිකව ඉදිරිපත් කරන්න. අද ජනාධිපති වෙබ් අඩවිය බැලුවම මේ වාර්තාව ඒ වෙබ් අඩවියට ඇතුළත් කර තියනවා ඕන කෙනකුට බලන්න පුළුවන් වෙන ආකාරයට. කිසිම වචනයක් වෙනස් නොකර සම්පූර්ණ වාර්තාව වචනයක්වත් කපන්නේ නැතිව ඉදිරිපත් කොට තිබෙනවා.වාර්තාව ඉදිරිපත් කරන අවස්ථාවේ දී සමස්ත රජය වෙනුවෙන් ප්‍රකාශයක් පවා නිමල් සිරිපාල සිල්වා ඇමැතිතුමා පාර්ලිමේන්තුවට ඉදිරිපත් කළා. මේ ගෙන තිබෙන පියවර බැලුවහම විශාල විනිවිද භාවයක් හා වගකීමක් ඇතුව අවංක චේතනාවකින් අපේ රජය වැඩ කරල තියෙනවා කියන එක අපට ලෝකෙට පෙන්නන්න හොඳ අවස්ථාවක් අද තියෙනවා. ඒ නිසා මේව කිසිවක් සිදුවෙන්නේ නැහැ කියපු අයට මම මේ පාර සූදානම් වෙලා යන්නේ උත්තර දෙන්න.”ඇතැමුන් මේ කොමිසමේ ක්‍රියාමාර්ග ප්‍රමාණවත් නොවන බවත් කිසිවක් සිදුනොවන බවත් කියමින් සිටිනවා නේද?“එහෙම කියන්නේ කොහොමද. උගත් පාඩම් කොමිසමෙන් ඉදිරිපත් කරල කියන නිර්දේශ තවදුරටත් සොයා බලන්න රජය මේ වෙනකොට ව්‍යුහයන් කිහිපයක් ස්ථාපිත කරල තියනවා. ඉතින් මේ වැඩපිළිවෙළේ ප්‍රගතියක් අපි බලාපොරොත්තු වෙනවා මේ ගැන උනන්දුවක් දක්වන අයට බෙදා හරින්න. ඊළඟට මෙතැන තියෙන විශේෂත්වය තමයි ස්වාධීන රටක අභ්‍යන්තර වැඩපිළිවෙළක් ආරම්භ කර තියන අවස්ථාවක ඒ ගැන අවිශ්වාසයක් ඇති කරල ඒක පැත්තකට විසි කරල ඒ වෙනුවට පක්ෂපාතී අන්තර්ජාතික කොමිසමක් පත් කරල ඒ රට තව අවුල් කරන වෑයමකට අපි ඉඩ දෙනවද නැතිනම් අපේ ජනතාවට අවශ්‍ය ඔවුන් බලාපොරොත්තු වන වැඩපිළිවෙළක් ක්‍රියාත්මක කිරීම තුළින් අපි ඉතාම අසීරුවෙන් දිනාගත් දේශපාලන ආර්ථික සමාජ ස්ථාවර භාවය වැඩි දියුණු කර රටේ සමගියක් ඇති කිරීම තුළින් නැවත වරක් එවැනි ඛේදජනක අදුරු කාලකණ්ණි යුගයකට රට ඇදගෙන යන්න ඉඩ දෙනවද නැද්ද යන තීරණය ගන්න තමයි අපට සිදුව තිබෙන්නේ. එවැනි යුගයකට යන්න අපි කාටවත් ඕන නැහැනේ. අපි ලෝකයට ආදර්ශයක් දී තියනවා. ත්‍රස්තවාදය පරාජය කර ප්‍රජාතන්ත්‍රවාදය ආරක්ෂා කිරීම වෙනුවෙන්.”බටහිර රටවල් දිගටම උත්සාහ කළේ ත්‍රස්තවාදය පරාජය කිරීම උඩ ලංකාවට විරුද්ධව යුද අපරාධ චෝදනා ගේන්න. ලංකාවට ශුද්ධ වූ අයිතියක් තියනවා අනීතික හමුදා පරාජය කරන්න ස්වෛරී ස්වාධීන රටක් විදියට...?“කාටද ඒක නැහැයි කියන්න පුළුවන්. මෙතැනදී මම කියන්නේ මේක ලංකාවට විතරක් බලපාන ප්‍රශ්නයක් නෙවෙයි කියලා. රටවල් ගණනාවක අද මේ වගේ අර්බුද තියෙනවා. එහෙම අර්බුද තියන අර්බුද විසඳගෙන තියන රටවල් ගණනාවක මෙවැනි අභ්‍යන්තර වැඩපිළිවෙළ පටන් අරන් තියනවා. ඒව හරහා ඒ අයත් බලාපොරොත්තු වෙනවා සාමය පූර්ණ වශයෙන් ස්ථාපිත කර ගැනීමේ දිසාවට යන්න. එතකොට මේ සියල්ලටම ඉඩ නොදී අවිශ්වාසයක් ඇති කරගෙන ඒ වැඩපිළිවෙළ පිළිබඳව ඔය කියන අන්තර්ජාතික පරීක්ෂණවලට අපි ඉඩකඩ ලබාදෙනවද කියන තීරණය ඒ කොමිසමේ සාමාජිකත්වය දරන සියලු රටවලට ගන්න තියන තීරණයක්. මේ වගේ තර්ජන දාන්නෙ අද ලංකාවට වෙන්න පුළුවන් හෙට වෙනත් රටකට වෙන්න පුළුවන්. ඉතින් මෙතනදි පොදුවේ අපි පැහැදිලි ප්‍රතිපත්තියක් ගැන කතා කරන්නේ.”සටහන සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=ab1202053</link>
    <topic>ප්‍රශ්න 5 - 13+</topic>
    <author>සංවාද සටහන සුමේධා නවරත්න</author>
    <content>ඉදිකිරීම් ඉංජිනේරු සේවා නිවාස හා පොදුපහසුකම් ඇමැති විමල් වීරවංශ13+ ගැන මොකක්ද අදහස?ජනතාවට නම් 13+ වලින් වැඩක් නැහැ. ජනතාවට ඕනෑ සංවර්ධන+, ආදායම්+, සාමය+ වගේ දේවල්.එහෙත් උතුරු නැඟෙනහිරට විසඳුමක් අවශ්‍ය බවට පැහැදිලි මතයක් තිබෙනවනේ. ඒ ගැන මොකද හිතන්නෙ?බලය බෙදීමක් කළ යුත්තේ ඒකීය රාජ්‍යයක් ඇතුළෙ තිබෙන ව්‍යවස්ථා රාමුව කඩාකප්පල් නොවෙන විදියටයි.ඔය කියන විදියට ෆෙඩරල් ක්‍රමයක් ඇති කරනවා නම් ප්‍රභාකරන් පරාජය කරන්න අවශ්‍ය නැහැනෙ.උගත් පාඩම් හා ප්‍රතිසන්ධාන කොමිසමේ වාර්තාව ගැන ඔබ එකඟද?මේ කමිටුව ස්වාධීන අධ්‍යයනයක් කර තිබෙනවා. රජය හා ඇතැම් ආයතන ගැන වාර්තාවේ සඳහන් ඇතැම් සාධාරණ නිර්දේශ සැලකිල්ලට ගෙන යම් පියවර, තීන්දු තීරණ ගත යුතුයි. කෙසේ වෙතත් මෙහි එන සෑම නිර්දේශයකටම අපි එකඟ නැහැ. ඇතැම් කොටස්වලට එකඟයි.මේ වාර්තාව අනුව බලය බෙදීමකට යා යුතු බවත් නැතිනම් අන්තර්ජාතික ප්‍රජාවේ විශ්වාසය දිනාගැනීමට රජය අපොහොසත් වන බවත් විපක්ෂයේ අදහසයි?ඔය දෙන්නෙ ලණු. අන්තර්ජාතික ප්‍රජාවේ විශ්වාසය රජයට බලපාන ආකාරය ගැන ඔවුන් කතාකරන්නෙ හරියට රජයට තියෙන ආදරේට වාගේ. ඒ වුණාට ඔවුන්ගේ අරමුණ ලංකාව අන්තර්ජාතික උගුලේ සිරකිරීමයි. ඕවාට අහුවෙන්න හොඳ නැහැ.මේ තත්ත්වය ඉදිරියේ එන ජිනීවා මානව හිමිකම් සමුළුවේදී ලංකාවට අහිතකර ලෙස බලපෑමට හේතුවක් නොවේද?මෙතැනදී අවාසියක් වෙනවා නම් වෙන්නෙ බලය බෙදුවාද නැද්ද යන කාරණාව මත නොවෙයි.ත්‍රස්තවාදය පරාජය කිරීමේ වෛරයෙන් පසුවන දෙස් විදෙස් කොටස් ඉන්නවා. සමුළුවේ අපට අහිතකර තීන්දු ගැනීමට අදාළ පාර්ශ්ව යොමු කරවන්න උත්සාහ දරන්නෙ ඔවුන්. ඔවුන්ගේ උත්සාහය අභියෝගයට ලක් කිරීමට කටයුතු කිරීම හැර ඔවුන්ට ඕනෙ විදියෙ ෆෙඩරල් රාජ්‍යයක් බිහිකිරීම ආණ්ඩුවක වගකීම නොවේ.එජාප මහ ලේකම් තිස්ස අත්තනායක13 + පිළිබඳව එජාපයේ ස්ථාවරය?ආණ්ඩුව උතුරු නැඟෙනහිර ප්‍රශ්නයට දෙන විසඳුම කුමක්දැයි අපි දන්නෙ නැහැ. මුලින් ආණ්ඩුව සිය ස්ථාවරය, විසඳුම් යෝජනාවලිය ඉදිරිපත් කළ යුතුයි.එජාප ස්ථාවරය මොකක්ද?අපි නම් කියන්නෙ සාධාරණ බලය බෙදීමකට යා යුතුයි කියලයි. උගත් පාඩම් හා ප්‍රතිසන්ධාන කොමිසමේ නිර්දේශ වාර්තාව දැන් ඉදිරිපත් වෙලා තියෙනවා. ඒ වාර්තාව මේ ගැටලුවට විසඳුම් ලබාදීම සඳහා අවතීර්ණ වීමට හොඳ පිවිසුම් මාර්ගයක්.උගත් පාඩම් හා ප්‍රතිසන්ධාන කොමිසම් වාර්තාවට එජාපය එකඟ ද?මෙහි එන සියලු නිර්දේශ ගැන එජාපයේ එකඟත්වයක් නැහැ. එහෙත් අදට ගැළපෙන යම් නිර්දේශ එහි තිබෙනවා. ඒ නිර්දේශ ක්‍රියාත්මක කිරීම, මේ ප්‍රශ්නයට විසඳුම් සෙවීමට ආණ්ඩුව ක්‍රියාත්මක වූ බවට අන්තර්ජාතික ප්‍රජාවේ විශ්වාසය ඇති කිරීමට හේතුවක්.මේ කමිටු නිර්දේශ සිය බලය ඉක්මවා ගොස් නිර්දේශ නිකුත් කර ඇති බව පැවසෙනවා?එවැන්නක් ගැන ආණ්ඩුවට සම්බන්ධ වී සිටින ඇතැමකු යම් ප්‍රකාශයක් කළ නමුත් ජනාධිපතිතුමා හෝ ආණ්ඩුවේම ඇමැතිවරයකු එවැනි ප්‍රකාශයක් කර නැහැ. කොහොම වෙතත් ඒවා ආණ්ඩුව විසින් විසඳා ගත යුතු ගැටලු.13 + ක්‍රියාත්මක වන්නේ නැඟෙනහිර මුස්ලිම් ප්‍රජාව වෙනුවෙන් වෙනම පරිපාලන ඒකකයක් ඉල්ලා සිටින බව මුස්ලිම් කොංග්‍රසය පවසනවා?ජාතීන් හා ආගම් අනුව ඔය විදියට පරිපාලන ඒකක බෙදන්න ගියොත් නැති ප්‍රශ්න ඇති වෙනවා. 13 ව්‍යවස්ථා සංශෝධනය අනුව උතුරට හෝ නැඟෙනහිරට පමණක් බලය බෙදුවේ නැහැ. ඒ විසඳුම රටට ම ක්‍රියාත්මක වුණා.මෙතැනදි අවශ්‍ය වෙන්නෙත් ජාතික විසඳුමක් මිස ජාති ආගම් අනුව විසඳුම් ඉදිරිපත් කිරීමක් නොවේ.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=ab1202054</link>
    <topic>කරූ ගේ ගෝලයා ඉවතට රනිල්ගේ ගෝලයා ඇතුළට</topic>
    <author>චන්දන බණ්ඩාර</author>
    <content>ජනාධිපතිතුමා ගිය සතියේ ද මෙරට විද්‍යුත් හා මුද්‍රිත මාධ්‍ය ආයතනයන්හි ප්‍රධානීන් අරලියගහ මැදුරට කැඳවීය. රට තුළ බලය බෙදීම පිළිබඳ විවිධ අදහස් මතු වෙමින් පවතින වකවානුවක ජනාධිපතිතුමා විසින් මාධ්‍ය ආයතනවල ප්‍රධානීන් කැඳවා තිබීම කාගේත් අවධානයට යොමු විය.ජනාධිපතිතුමා මාධ්‍ය ප්‍රධානීන් සමඟ සාකච්ඡාව ආරම්භ කළේ ඉතා සුහදව ය. ජනාධිපතිතුමා සහ මාධ්‍ය ප්‍රධානීන් කතා බහ කරන අතරතුර මාධ්‍ය ආයතන ප්‍රධානියකු විමසා සිටියේ ආසන පටි නොපලඳින රියදුරන් උසාවියට ඉදිරිපත් කිරීම නිසා ගැටලු රැසක් ඇති වී ඇති බව ය.එමෙන් ම එම මොහොතේ ඉදිරිපත් වූ මතයක් වූයේ ආසන පටි නොපලඳින රියදුරන් කෙළින් ම උසාවියට ඉදිරිපත් නොකර එවෙලේම දඩයක් නියම කරන්නේ නම් එය කාටත් පහසුවක් වෙන බව ය.වහා ක්‍රියාත්මක වූ ජනාධිපතිතුමා පොලිස්පතිවරයා දුරකථනයට සම්බන්ධ කැර ගෙන විමසා සිටියේ ආසන පටි නො පලඳින රියදුරන් කෙළින් ම උසාවියට ඉදිරිපත් නොකර දඩ පැනවීමට නීතියෙන් ඉඩකඩ තිබේද යන්නයි.“සර් ඒ සඳහා පනතේ වෙනස්කම් සිදු කළ යුතු වෙනවා.” පොලිස්පතිවරයා ජනාධිපතිතුමාට පැහැදිලි කළ පසුව ජනාධිපතිතුමා පොලිස්පතිවරයාට උපදෙස් දුන්නේ නීතිපතිවරිය අමතා ඒ ගැන වැඩිදුර උපදෙස් ලබා ගන්නා ලෙසට ය.ඉන් අනතුරුව ජනාධිපතිතුමාට මාධ්‍ය ප්‍රධානීන් එකින් එක ප්‍රශ්න යොමු කරන්නට වූහ. “උතුරු නැඟෙනහිරට ලබාදෙන දේශපාලන විසඳුමේදී දහතුන් වෙනි සංශෝධනයට එහා ගිය විසඳුමක් ලබාදීම ගැන ඉන්දියා විදේශ ඇමැතිවරයා සමඟ සාකච්ඡා කළා ද” මාධ්‍ය ප්‍රධානියෙක් විමසා සිටියේ ය.“මේ ගැටලුව විසඳීමට ජනතාව මට ජන වරමක් ලබාදී තිබෙනවා. අපේ මහින්ද චින්තන ඉදිරි දැක්ම බලන්න. එහි 54 වෙනි පිටුවේ ඒ ගැන සඳහන් වෙලා තිබෙනවා. මේකට විසැඳුම් සෙවීමට තමයි පාර්ලිමේන්තු තේරීම් කාරක සභාවක් පත් කරලා තියෙන්නේ. ආණ්ඩුව පැත්තෙන් ඒ සඳහා පත් කරන සාමාජිකයන්ගේ නම් ලබාදී තිබෙනවා. අනෙක් පක්ෂවල නියෝජිතයන් පාර්ලිමේන්තු තේරීම් කාරක සභාවට පත් කළා ම ඒ අය සාකච්ඡා කරලා මට ලබාදෙන අවසාන තීරණය මම ක්‍රියාත්මක කරනවා. ඔය කියන ප්ලස් එක හොයාගන්න එක එයාලාගේ වැඩක්. විසඳුම කර ගන්න ඕන ඒ අයට එකතු වෙලා. පාර්ලිමේන්තු ප්‍රජාතන්ත්‍රවාදය තුළ සොයා ගන්නා විසැඳුම ක්‍රියාත්මක කරන එක තමයි මට කරන්න තියෙන්නේ” ජනාධිපතිතුමා කියා සිටියේ ය.එතකොට ජනාධිපතිතුමනි, ඉන්දියා විදේශ ඇමැතිවරයා මෙරටට පැමිණීමට සති දෙකකට කලින් ඉඩම් හා පොලිස් බලතල ලබා නොදෙන්නැයි ඉල්ලීම් ඉදිරිපත් වී තිබුණා ද” තවත් කතුවරයෙක් විමසා සිටියේ ය.ඔව්, ඒක හරි. ඒකේ ගැටලුවක් නැහැ. පොලිසිය දුන්නොත් මට බෙන්තර ගඟෙන් එහාට යන්න වෙන එකක් නැහැ. සමහර විට සම්බන්දන්ලාට කීවොත් උතුරට ගිහින් එන්ඩ පුළුවන් වෙයි. මෙහෙනම් කොහොමත් යන්න ඉඩ ලැබෙන එකක් නැහැ” ජනාධිපතිතුමා කියා සිටියේ ය.”නැඟෙනහිරට ඉඩම් බලතල ඉල්ලා යෝජනාවක් ඔබතුමාට ලැබී තිබෙනවාද?” ඒ තවත් මාධ්‍ය ප්‍රධානියකු ජනාධිපතිතුමාට යොමු කළ ප්‍රශ්නයකි.”තාම නම් ලැබී නැහැ. ලැබුණොත් තමයි ඒ ගැන කියන්ඩ වෙන්නේ. ජනාධිපතිතුමාට තමයි ඕන වේලාවක ඉඩම් පවරා දීම කළ හැක්කේ. ඉස්සර ආණ්ඩුකාරවරුන්ටත් පුළුවන්කම තිබුණා. හැබැයි කිසිම කෙනෙක් ඒක මේ වෙනකම් පිටට දීලා නැහැ.” ජනාධිපතිතුමා පිළිතුරු දුන්නේය.”එතකොට ජනාධිපතිතුමනි මුදල් බලතලත් ඉල්ලනවා නේද?” තවත් මාධ්‍ය ප්‍රධානියෙක් විමසා සිටියේය.”ඔහොම තව ටිකක් එහාට යනකොට වෙනම රාජ්‍යයකුත් ඉල්ලයි. නොකෙරෙන වෙදකමට කෝඳුරු තෙල් හත්පට්ටයක් ගේනවා වගේ වැඩක් ඒක. ඔතැන ඉන්න කීප දෙනෙක් එදා හිටපු මතයෙන් අයින් වෙලා නැහැ. ඒක තමයි ඔය කතාවල තේරුම.” ජනාධිපතිතුමා ඉතා පැහැදිලි ලෙස කියා සිටියේය.”එතකොට සෙනෙට් සභාව ආයෙමත් ක්‍රියාත්මක කරන්න යනවා නේද?” තවත් මාධ්‍ය ප්‍රධානියකු ගේ ප්‍රශ්නයකට ජනාධිපතිතුමා පිළිතුරු දීම ආරම්භ කළේය. “ඒකත් ඔය ෆ්ලස් එකේ ම තමයි තියෙන්නේ. මොනවා කළත් අවසාන තීරණය තේරීම් කාරක සභාව අතේ තියෙන්නේ. ඒ අය යෝජනා කරන විසඳුමට මම එකඟයි. මම තනිය ම විසැඳුම දෙන්න ගියොත් හැමෝම විරුද්ධ වෙයි. මේක ජාතික ප්‍රශ්නයක්. එය තනි පුද්ගලයකුගේ නැත්නම් මගේ ප්‍රශ්නයක් නෙමෙයි.” ජනාධිපතිතුමා අවධාරණය කළේය.එතැන් සිට යළි යළිත් කතුවරු එකිනෙකා ජනාධිපතිතුමාට ප්‍රශ්න යොමු කළහ. “ජනාධිපතිතුමනි ආණ්ඩුවට පුළුවන් නේද මේ පස්ස ගහන අයව කොහොම හරි සාකච්ඡා මේසයට ගෙන්වා ගන්න.” ඒ කතුවරයකුගේ තවත් ප්‍රශ්නයකි.”ඇත්තට ම මම හිතාගෙන ඉන්නවා සියලුම දේශපාලන පක්ෂ ගෙන්වලා මේ ගැන සාකච්ඡා කරන්න. ඒ සඳහා වැඩි කාලයක් නොගෙන අද හෙට ම එය කරන්න බලාපොරොත්තු වෙනවා.” ජනාධිපතිතුමා කීය.”හොඳයි ජනාධිපතිතුමනි දෙමළ ජාතික සන්ධානය අන්තර්ජාතික ප්‍රජාවගේ සහාය ලබා ගන්නවා කියා තිබෙනවා නේද?” තවත් කතුවරයෙක් ප්‍රශ්න කළේය.මේ වැඩේට මැදිහත්කරුවෝ කවුරුත් ඕනේ නැහැ. අපි පසුබිමක් හදලා තිබෙනවා. ඒ නිසා තෝල්කයෝ ඕනෑ නැහැ.” ජනාධිපතිතුමා අවධාරණය කළේය.ගිය සතියේදී ජනාධිපතිතුමා කිරි අම්මාවරු දහසකගේ සහභාගීත්වයෙන් පැවැති කිරි දානයක් සඳහා සහභාගී වුණේය. එය පැවැතියේ අනුරාධපුර මිරිසවැටිය ආසන්නයේය.කිරි දානය අවසන් වූ වහාම ජනාධිපතිතුමා 2012 දැයට කිරුළ ප්‍රදර්ශන භූමියේ ඉදිකිරීම් නැරැඹීමට ද අමතක කළේ නැත.”බලන්න මේ ප්‍රදේශයේ තියෙන ලස්සන. පැත්තම කොළ පාටයි. මේ ලස්සන හැමදාම තියාගන්න කටයුතු කිරීම තමයි වෙන්ඩ ඕනේ” ජනාධිපතිතුමා කීවේය.මේ අවස්ථාවට උතුරුමැද ප්‍රධාන ඇමැති බර්ටි ප්‍රේමලාල්, ඇමැතිවරුන් වන රංජිත් ස්යඹලාපිටිය තිස්ස කරලියද්ද, එස්.එම්. චන්ද්‍රසේන සහ නියෝජ්‍ය ඇමැතිවරුන් වන දුමින්ද දිසානායක සහ ඩබ්ලිව්.බී. ඒකනායක ඇතුළු පිරිසක් එක්ව සිටියහ.ඓතිහාසික සෝමාවතී රජ මහා විහාරස්ථානයේ බෝ සමිඳුන් වටා ඉදි කෙරුණු රන්වැට විවෘත කිරීම ශ්‍රී දකුණු දළදාවහන්සේ උදෙසා රාජකීය මහා මුළුතැන් බුද්ධ පූජාව සිදුකිරීම, විහාරස්ථානයේ නව සංඝාවාසය විවෘත කිරීම, මහා සංඝරත්නය පනස් නමක් විෂයෙහි දානය පිරිනැමීම ආදී පින්කම් රැසක් මහින්ද රාජපක්ෂ ජනාධිපතිතුමා අතින් ගෙවී ගිය සතියේදී විහාරස්ථානයේ දී සිදු කෙරිණි.ඒ පින්කම් මාලාවට මෛත්‍රීපාල සිරිසේන, ෆීලික්ස් පෙරේරා, විමල් වීරවංශ ඇතුළු මැති ඇමැතිවරු රැසක් ද එක්ව සිටියහ.පින්කම් මාලාව අවසානයේ මැති ඇමැතිවරු තමන් නවාතැන් ගෙන සිටි ස්ථානයන් කරා ගිය ද සවස ජනාධිපතිතුමන් හා සුහදව සාකච්ඡා කිරීමට ඒ පිරිසට යළිත් අවස්ථාව උදාවිය.”විමල්ගේ ගෝලයා ඉතාම ආදර්ශවත් වැඩක් කරලා තියෙන්නේ. ඓතිහාසික පුදබිමක මෙවැනි රන්වැටක් ඉදිකිරීම ඉතා වැදගත්.” තේ පානයත් සමඟ ඇරැඹි සුහද සාකච්ඡාවේදී ජනාධිපතිතුමා පැවසුවේය.ඓතිහාසික සෝමාවතී පුදබිමේ රන් වැට ඉදි කරනු ලැබුවේ කඩුවෙල නියෝජ්‍ය නගරාධිපති බුද්ධික ජයවිලාල් ගේ ධන පරිත්‍යාගයෙන් බව බොහෝ දෙනා දැන ගත්තේ ජනාධිපතිතුමා අදහස් දැක්වීමත් සමඟය.”ගුරා වගේම තමයි ජනාධිපතිතුමනි, ගෝලයාත් ජනාධිපතිතුමන්ට. එහිදී විමල් වීරවංශ මහතා පැවසුවේ මැති ඇමැතිවරුන් සියලු දෙනා සිනහගන්වමිනි.”ඔයාගේ ප්‍රතිවාදියාට මේක ආරංචි වුණොත් මෙතැනට ඇවිත් රන්වැටවල් දෙකක්ම ගහයි.” ජනාධිපතිතුමන් බුද්ධික ජයවිලාල් දෙස බලමින් කීවේය.ඒ කතාවට ද සියලුදෙනා ප්‍රතිචාර දැක්වූයේ සිනහවෙනි.ජාතික නිදහස් පෙරමුණේ දේශපාලන මණ්ඩලය පසුගිය බ්‍රහස්පතින්දා එහි නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ සහ පක්ෂයේ ප්‍රධාන ලේකම් ප්‍රියන්ජිත් විතාරණගේ ප්‍රධානත්වයෙන් රැස්වීය.”එක්තරා රටක් සූදානම් වෙනවා, ශ්‍රී ලංකාවේ යුද අපරාධ සිදුවුණා කියලා ඒ ගැන සොයන්න ස්වාධීන පරීක්ෂණයක් පැවැත්විය යුතුයි කියලා යෝජනාවක් රැගෙන එන්න එක්සත් ජාතීන්ගේමානව හිමිකම් කවුන්සිලයට. ඒ යෝජනාව වැඩි ඡන්දයෙන් සම්මත කරගන්න අදාළ රට මේ වනවිට රටවල් කිහිපයක් සමඟ එකතුව සැලසුම් සකස් කරනවා.මේ අසත්‍ය චෝදනා ගියවර වාගේම පැරදවිය යුතුයි. රටක් විදිහට මේ අසත්‍ය චෝදනාවලට පිළිතුරු දිය යුතුයි. ශ්‍රී ලංකාවේ ජනාධිපතිතුමා යුද අපරාධ අධිකරණයක් වෙත රැගෙන යාමේ මුල් පියවර විදිහටයි එවැනි යෝජනාවක් සම්මත කර ගැනීමට මේ අය කටයුතු කරන්නේ.” විමල් වීරවංශ රැස්වීම ආරම්භයේදීම අනාවරණය කළේය.”එවැනි අභියෝගයකට රට මුහුණ දුන් සෑම අවස්ථාවකම ජාතික නිදහස් පෙරමුණ නිහඬව සිටියේ නැහැ. කොටි ත්‍රස්තවාදය පැරදවීමට පෙරත් කොටි ත්‍රස්තවාදය පැරදවීමෙන් පසුවත් අපි රටට හතුරු පාර්ශ්ව සමඟ සටන් කිරීමට ජනතාව පෙළගැස්වූවා. හෙටත් අපි ඒ සඳහා සූදානම්” පක්ෂ ප්‍රධාන ලේකම් ප්‍රියන්ජිත් විතාරණ අවධාරණය කළේය.”විදේශ කටයුතු අමාත්‍යාංශයට මෙහිදී වැඩි වගකීමක් තිබෙනවා. රටට එරෙහි කුමන්ත්‍රණයක් ජාත්‍යන්තරයේ දියත්වන විට ඊට එරෙහි ජනතාව පෙළගැස්වීම රටට හිතැති දේශපාලන පක්ෂවල වගකීමක්. අපි ඒ දෙය කරනවා. නමුත් ජාත්‍යන්තරය නිසි අයුරින් දැනුවත් කිරීම පැවරෙන්නේ, ඊට අදාළ වගකීම නිත්‍යානුකූලව පැවරී ඇත්තේ විදේශ කටයුතු අමාත්‍යාංශයටයි.” ජානිපෙ දේශපාලන මණ්ඩල සභික, හිටපු පාර්ලිමේන්තු මන්ත්‍රී නිමල් ප්‍රේමවංශ එහිදී පෙන්වා දුන්නේය.ගිය සතියේදි එ.ජා.ප නායක රනිල් වික්‍රමසිංහ හදිසියේ ම මීරිගම ප්‍රාදේශීය සභාවේ විපක්ෂයේ මන්ත්‍රිවරු කැඳවූයේය. එම සාකච්ඡාවේදී හෙළිවී තිබුණේ මීරිගම ප්‍රාදේශීය සභාවේ එ.ජා.ප කණ්ඩායම් නායක ධම්මික අත්තනායකගේ පත්වීම වහාම අවලංගු කිරීමට තීරණය කොට ඇති බවය. ඊට හේතු වී තිබුණේ ධම්මික අත්තනායක එ.ජා.ප හිටපු නියෝජ්‍ය නායක කරූ ජයසූරියගේ සමීප හිතවතකු වීමය.ඒ අනුව මීරිගම ප්‍රාදේශීය සභාවේ විපක්ෂ නායක ධුරය ප්‍රාදේශීය සභාවේ මන්ත්‍රී එම්.ඒ. පියතිලක හට ලබාදීමට එ.ජා.ප නායකයා තීරණය කොට තිබේ. මේ හමුව සඳහා එ.ජා.ප හිටපු පාර්ලිමේන්තු මන්ත්‍රි වජිර අබේවර්ධන ද එක්ව සිටියේය. “මම ඒ ගැන කෘත්‍යාධිකාරී මණ්ඩලයේදී සාකච්ඡා කරලා මම ලිපියක් මගින් දැනුම් දෙන්නම්.” මන්ත්‍රී වජිර මීරිගම ප්‍රාදේශීය සභා මන්ත්‍රීවරු හමුවේ ප්‍රකාශ කළේය.එහිදී හිටපු මන්ත්‍රි වජිර අබේවර්ධන සරත් ෆොන්සේකාට හොඳ හැටි දෙහි කැපුවේය. “මම ඔය මනුස්සයට එදත් විරුද්ධයි අදත් විරුද්ධයි.” හිටපු මන්ත්‍රී වජිර අබේවර්ධන කීවේය.මේ අතරතුර විපක්ෂ නායක රනිල් වික්‍රමසිංහ පසුගියදා අස්ගිරි මහනාහිමියන් බැහැ දැකීමට මහනුවරට ගියේය. එහිදී එ.ජා.ප නායකයා අස්ගිරි මහනාහිමියන්ට ලොකු කේලමක් ද කීවේය. ඒ නිසා එම හමුව මාධ්‍යයට තහනම් කොට තිබිණි.”නායක හාමුදුරුවනේ එදා සිරිකොත ප්‍රහාරයට ස්වාමින්වහන්සේ රැසක් සහභාගී වුණා.ඒ නිසා ඒ අයට විරුද්ධව ඔබවහන්සේ පියවර ගන්න ඕනේ.” එ.ජා.ප නායකයා මහනායක හිමිවරු හමුවේ කීවේය.ගෙවී ගිය සතියේ තානාපතිවරු පිරිසක් එ.ජා.ප හිටපු නියෝජ්‍ය නායක කරු ජයසූරිය හමු විය.ඔවුහු රටේ වත්මන් තත්ත්වය ගැන කරුගේ දේශපාලන අනාගතය ගැන ද වඩාත් උනන්දුවෙන් කරුණු විමසූහ. කරු සිය පෞද්ගලික කාර්යාලය කිරුලපනේදී විවෘත කළ අවස්ථාවේ මාධ්‍ය හමුවේ කියා තිබුණේ කිසිවිටක පස්සා දොරෙන් එ.ජා.ප යේ තනතුරු ලබා නොගත් තමන් කාගෙන්වත් පසුපස ගිහින් හෝ අයදුම්පත්‍ර ඉදිරිපත් කර හෝ පක්ෂයේ කෘත්‍යාධිකාරි මණ්ඩලයේ සාමාජිකත්වය ලබාගැනීමට කටයුතු නොකරන බව ය.දෙවන වටයකදී කෘත්‍යාධිකාරි මණ්ඩලයේ සාමාජිකත්වය ලබා ගැනීමට බලාපොරොත්තු නොවන වග ය.රටේ යහපාලනයක් ඇති කිරීමට 17 වන ආණ්ඩුක්‍රම ව්‍යවස්ථා සංශෝධනය ගෙන ඒමට පුරෝගාමී වැඩකොටසක් ඉටු කළ කරු ජනතාවගේ නිදහසේ තොරතුරු දැක ගැනීමේ අයිතිය ආරක්ෂා කර දීම සඳහා පනත් කෙටුම්පතක් ද පාර්ලිමේන්තුව හමුවට ගෙන ආවේ ය. කරු 31 වැනිදා පස්වරුවේ ජේ.ආර්. ජයවර්ධන කේන්ද්‍රයට ගියේ ජීවිතයට යුක්තිය සමාජ ක්‍රියාකාරී වැඩසටහනට තම ආශිර්වාදය පළ කිරීම සඳහා ය.කරු පළමු වෙනිදා උදෑසන කොළඹින් පිටත් ව ගියේ අනුරාධපුර සාරානන්ද පිරිවෙන් විහාරාධිකාරි රාමඤ්ඤ නිකායේ අනුනායක ගිරාඹේ ආනන්ද හිමියන්ගේ ආරාධනයකට අනුව එහි පැවැත්වෙන උත්සවයකට සහභාගි වීම සඳහා ය.අනුරාධපුරයට යන අතරවාරයේදී එක්සත් භික්ෂු පෙරමුණේ අනුරාධපුර දිස්ත්‍රික්කයේ ලේකම් කොස්වින්නෙ රතනජෝති හිමියන්ගේ ආරාධනාවකට අනුව කැකිරාවේ දේවතිස්ස රජමහා විහාරයේ පැවති උත්සවයකට කරු සහභාගි වූයේ ය. කරු එහි එන ආරංචියට එහි ගම්මු කැවුම්, කිරිබත් සූදානම් කරගෙන කරු පිළිගැනීමට ලක ලෑස්ති වී සිටියහ.එසේ ම ප්‍රාදේශීය සභා හා පළාත් සභා මන්ත්‍රීන් බොහෝ පිරිසක් ද එහි පැමිණ සිටි අතර, ඔවුන් කරුට සුබ පතමින් කීවේ ඔබතුමා අපගේ පක්ෂය සමඟි කර ජයග්‍රහණය කරවීමට බොහෝ කැපවීම් කරනවා ඔබතුමාට යහපත් ප්‍රතිඵල අත්වන දිනය වැඩි ඈතක නොවෙයි කියා ය.මිහින්තලය රජමහා විහාරාධිපති වලවාහැංගුවැවේ ධම්මරතන හිමියන්ගේ ආරාධනයෙන් කරු මිහින්තලය රජමහා විහාරයට ගියේ පළවැනිදා පස්වරුවේ ය. එහිදී ගම්වැසියන් ප්‍රාදේශීය සභා මන්ත්‍රීවරුන් පළාත් සභා මන්ත්‍රීවරු බොහෝ පිරිසක් කරුට සුබපැතූහ. දෙවැනිදා උදෑසන කරු අටමස්ථානය සහ රුවන්වැලි මහා සෑය වැඳ පුදා ගත්තේ ය. මහා සංඝයා වහන්සේ කරුට කීවේ ඔබතුමාට තනතුරු අහිමි වූවාට ගෞරවය වැඩිවනවා මිස ගෞරවයේ අඩුවක් සිදු නොවන බවයි.සිය ධනය සහ පෞද්ගලික දේපොළ ජනතාව වෙනුවෙන් දන්දුන් දේශපාලනඥයන් දුරාතීතයේ දී නම් දුලභ නොවිණි.එහෙත් එම දුලභ දේශපාලන පරපුරට නෑකම් කියන සබරගමුවේ තුරුණු දේශපාලනඥයකු පසුගියදා සබරගමුව මහ ඇමැති මහීපාල හේරත් මහතාට විශේෂ උත්සවයකට සහභාගී වන්නැයි ඇරැයුම් කළේය. මෙවර ඇඹිලිපිටිය ප්‍රාදේශීය සභාවේ සභාපතිවරයා වශයෙන් තේරී පත් වූ විජය විතානගේ නම් මේ තරුණ දේශපාලනඥයා උපාධිධාරියෙකි.ඔහු ඉපිද හැදී වැඩුණු තුංකම තෙරුන්නාන්සේගම ඉදිකළ ළමා මිතුරු පෙර පාසලට සිය පෞද්ගලික ධනය රුපියල් දාහතර ලක්ෂයක් වැය කර තිබිණි.විවෘත කිරීමේ අවස්ථාවට පැමිණි මහීපාල හේරත් මහ ඇමැතිවරයාට දක්නට ලැබුණේ දසදහසකට ආසන්න ප්‍රදේශවාසීන් පිරිසක් උත්සව භූමියේ රැස්කකා සිටින අයුරුය.ඇඹිලිපිටිය ප්‍රාදේශීය සභා බල ප්‍රදේශයේ හැත්තෑ හතක් වූ සියලුම පෙර පාසල්වල ඉගෙනුම ලබන සිඟිති දූදරුවන් 2860 දෙනකුට නිල ඇඳුම් සඳහා අවශ්‍ය රෙදිපිළි පිරිනැමීම ද එදින සිදු විය.ඒ සඳහා වැය කර ඇති රුපියල් දස ලක්ෂය ද විජය විතානගේ ගේ පෞද්ගලික ධන පරිත්‍යාගයකි. ඒ අනුව එදින ඇඹිලිපිටිය ප්‍රදේශයේ පෙර පාසල් දුවා දරුවන්ගේ සුබසාධන කටයුතු සඳහා පමණක් ඔහු සිය පෞද්ගලික ධනයෙන් රුපියල් විසි හතර ලක්ෂයක් වැය කර තිබිණි.ඒ කටයුතු අවසානයේ පසුගිය අඟහරුවාදා මහ ඇමැතිවරයා ඇඹිලිපිටියෙන් පිටත් වූයේ හැන්දෑ ගොම්මනේය.පොලිස්පති එන්.කේ.ඉලංගකෝන් ඇතුළු පිරිසක් රත්නපුර මහ ඇමැති කාර්යාලයේ පැය කීපයක් පුරා තම පැමිණීම අපේක්ෂාවෙන් සිටින බවට මහ ඇමැතිවරයාට මඟින් මඟට දුරකථන ඇමතුම් කීපයක් ලැබී තිබිණි.පොලිස්පති ඉලංගකෝන් විශ්වවිද්‍යාල ප්‍රවේශය දක්වාම ඉගෙනුම ලද බළංගොඩ උඩුගම විද්‍යාලයේ මේ වන විට දැැවන්ත සංවර්ධනයක් සිදුවේ.ඒ පොලිස්පතිවරයා ආරක්ෂක ලේකම් ගෝඨාභය රාජපක්ෂ සහ මහ ඇමැති මහීපාල හේරත් ගෙන් කළ ඉල්ලීමක ප්‍රතිඵලයක් වශයෙනි.මඳක් ප්‍රමාද වී පොලිස්පතිවරයා ඇතුළු සෙසු පිරිස් අසුන් ගෙන සිටි මහ ඇමැති කාර්යාලයට පැමිණි මහීපාල හේරත් උඩුගම විද්‍යාලයේ දුවා දරුවන්ගේ ප්‍රයෝජනය පිණිස පෙර අපර දෙදිග සංගීත භාණ්ඩ තොගයක් සහ ක්‍රීඩා උපකරණ රැසක් පොලිස්පතිවරයාට පරිත්‍යාග කළේය. ඒවායේ වටිනාකම රුපියල් දස ලක්ෂයකි. ඒ අතරතුරේ උඩුගම විද්‍යාලය සඳහා පළාත් සභා අරමුදල් රුපියල් ලක්ෂ 700ක වියදමින් ඉදිකෙරෙන සම්මන්ත්‍රණ ශාලාව ඇතුළු නිර්මිත කීපයක නිදර්ශන ද තිරයක් මත දිග හැරෙමින් තිබිණි.මේ කතාවේ කථානායකයා අපේ පොලිස්පතිතුමා මහීපාල හේරත් තිරය දෙස බලමින් සඳහන් කළේය.”ඔබතුමත් හරියට අපේ ජනාධිපතිතුමා වගේ. අතීතයත් ගමත් අමතක නොකිරීමේ ජනාධිපතිතුමා සතු උතුම් ගුණය ඔබතුමාටත් පිහිටලා තිබෙනවා.””ඔබතුමාගේ අඩි පාරේ යමින් බලංගොඩ උඩුගම වැනි දුෂ්කර ගමක දුෂ්කර පාසලකින් තව තවත් රටට ආදරය කරන දැන උගත් පරපුරත් බිහි කිරීමයි පේ මේ පරිත්‍යාගවල අරමුණ.එසේ කියමින් පොලිස්පතිවරයා වෙත සුබ පැතූ මහ ඇමැතිවරයා අනතුරුව එම අවස්ථාවට සහභාගි වූ සබරගමුව සෞඛ්‍ය හා දේශීය වෛද්‍ය අමාත්‍ය බළංගොඩ ශ්‍රී.ල.නි.ප. ප්‍රධාන සංවිධායක භාණු මුනිප්‍රිය දෙස හැරෙමින් සඳහන් කළේ ඔබතුමාගෙ කල්ල මරේ නේද යනුවෙනි.ඒ සිරිත් පරිදි සබරගමුව පළාත් සභාවෙන් බළංගොඩ මැතිවරණ කොට්ඨාසයට වෙන් වන මුදලට අතිරේකව රුපියල් ලක්ෂ 700ක තරම් දැවැන්ත මුදලක් පොලිස්පතිවරයාගේ මැදිහත්වීමෙන් ද බළංගොඩට ලැබුණු නිසාය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af1202051</link>
    <topic>ප්‍රෞඩත්වය දැනුම වින්දනය දෙන ආශ්චර්යයේ පුනරාගමනය</topic>
    <author>නිහාල් පී අබේසිංහ ඔයාමඩුවේ සිට</author>
    <content>එදා එල්.ටී.ටී.ඊ. ත්‍රස්තවාදයෙන් රටට නිදහස ලබා ගන්නට වෙහෙසී වැඩ කළ සන්නාහ සන්නද්ධ රථ දැන් නිදහසේ පූර්ණ ඉඩකඩ ඇතිව බලාගන්නට හැමට අවස්ථාව ලැබී ඇත. යුද්ධයේදී දස්කම් දැක්වූ සියලු යුද ටැංකි, මල්ටි බැරල් අවි ද එසේම ප්‍රදර්ශනයට තබා ඇත. තවත් තැනක විශේෂ කාර්ය බළකාය සජීවී සටන් දර්ශන පෙන්වති. ගුවන් හමුදා කුටියේ හෙලිකොප්ටර්, ජෙට් හා කෆිර් යානා ඇත්තේ ඉස්සර ඔයාමඩුවට උඩින් ගිය ඒවා ඔයාමඩුවේ අයට බිමදීම අල්ලා බැලීමට අවස්ථාව ලබා දෙමිනි.තවත් පැත්තක රටේම වගාවන් වැවූ කෘෂි උද්‍යානයකි. එහි කෘෂිකර්මයට අදාළ උපදෙස් දෙන විද්‍යාඥයෝද සිටිති. දිවිනැඟුම යටතේ ගෙවත්තක් වවන හැටි ගෙයක් කළමනාකරණය කරන හැටි දක්වන උද්‍යානයකි. තවත් කෘෂි ප්‍රදර්ශන බිමක් ද අනෙක් පැත්තෙන් ඇත. එය ගොවිජන සේවා දෙපාර්තමේන්තුව ඉදිරිපත් කරයි.රටේ පත්තර මහ ගෙදර පත්තර මුද්‍රණය කරන අලුත් ම තාක්ෂණය රටට කියා දෙයි. විද්‍යුත් නාළිකා සියල්ල සජීවී ප්‍රචාරයට ද සූදානම්ය. දැයට කිරුළ ජ්ර් නමින් ගුවන් විදුලි සේවාවක් ද ජාතික ගුවන් විදුලියෙන් විකාශය කෙරේ. ප්‍රදර්ශන භූමිය වටා දුම්රිය මාර්ගයකි. ඇන්ජින් දෙකකින් ද යුත් දුම්රියක් ඊට අනුබද්ධව තිබේ. එහි නැගී යාමට පුංචි බාල තරුණ මහලු හැමටම පුළුවන. එම දුම්රිය මග මීටර් 750 ක් දිගය.මේ සියල්ල දකින්නට ලැබෙන්නේ දැයට කිරුළ 2012 ප්‍රදර්ශනයේදීය. අක්කර 600 ක ඉඩ ප්‍රමාණයක ප්‍රදර්ශන කුටි 1000 ක ඇති අලුත්ම දැනුම ලබාගන්නට 5 වැනිදා සිට 10 වැනිදා රාත්‍රි 12 තෙක් ඔයාමඩුවට යා යුතුය.පෞඩත්වය, අභිමානය ඇති කළ රජරට ජනතාවට යළිත් පෞඩත්වයට අභිමානයට නව මං විවර කරන දැයට කිරුළ රටේම අයට දැනුම වින්දනය සතුට දෙන වැඩපිළිවෙළකි.දැයට කිරුළ නාවික හමුදා කුටිය සයුර යාත්‍රාවේ සජීවී ප්‍රමාණයේ අනුරුවකි. එල්.ටී.ටී.ඊ. සංවිධානයෙන් අල්ලා ගත් අවි, අලුත්ම ප්‍රහාරක යාත්‍රා හා සජීවී සටන් මේ ප්‍රදර්ශන උද්‍යානයෙන් ඉදිරිපත් කෙරේ.දැයට කිරුළ සෞඛ්‍ය අමාත්‍යාංශ කුටිය මගින් වකුගඩු රෝගයට උපදෙස් දෙයි. කෘෂිකර්ම අමාත්‍යාංශ වැවිලි කර්මාන්ත අමාත්‍යාංශ කුටි මගින් විවිධ වගාවලට උපදෙස් දෙයි. රෙජිස්ට්‍රාර් ජනරාල් දෙපාර්තමේන්තු කුටියෙන් රජරට ජනතාවට විනාඩි දෙකකදී තම උප්පැන්න, විවාහ හා තම ඥාතීන්ගේ මරණ සහතික ලබා ගැනීමට අවස්ථාව සලසා තිබේ.කොටි ත්‍රස්තවාදින් එදා උතුරේ නැගෙනහිර සටන් කරන විට ගම්වලට පහර දෙන විට රටට වැටක් ලෙස නැත්නම් මග රුක් ගොමුවක් ලෙස සිටියේ මේ රජරට ජනතාවයි.රටට බත සපයමින් රටට වැටක් ලෙස පුළුවන් විදියට රට සුරකමින් තම ගම්බිම් දමා නොගිය මේ ජනතාව හුස්මක් කටක් ගත්තේ 2009 දි කොටි ත්‍රස්තවාදය සුන්නද්දූලි කළ පසුවයි.මේ රජරට අනුරාධපුරයේ පොලොන්නරුවේ දෑහිතකාමි රණකාමි ජනතාව රටට බත සපයන මහ ගොවි පරපුරයි. රජරටට සාමය උදාවුණත් ඔවුන්ගේ දැවෙන ප්‍රශ්නවලට විසඳුම් ක්ෂණිකව ලැබුණේ නැත. ජල හිඟය, පරිගණක තාක්‍ෂණය නැතිකම, දූ දරුවනට හොඳ අධ්‍යාපනයක් නොලැබීම, විදුලිබලය නැතිකම, කෘෂි තාක්ෂණය අඩුකම, මාර්ග දුෂ්තරතා, වී හා කෘෂි ද්‍රව්‍ය විකුණා ගැනීමේ අපහසුව, ප්‍රවාහන දුෂ්කරතා ඒ ගැටලු අතර ප්‍රමුඛත්වය ගත්තේ. ඒත් ඔවුන් රජයෙන් රස්සා ඉල්ලුවේ නැත. ඉල්ලුවේ වතුර හා නව කෘෂි තාක්ෂණයයි. පොහොර දැනටමත් සහනාධාර ලෙස ලැබේ.මේ රජරට ජනතාවගේ දැවෙන ප්‍රශ්න පිළිබඳව මහින්ද රාජපක්ෂ ජනාධිපතිතුමා ගේ අවධානය යොමු වුණේ කලක සිටය. එදා කැබිතිගොල්ලෑවේ බස් බෝම්බය පිපුරුණු අවස්ථාවේ එතැනට ක්ෂණිකව ගිය ජනාධිපතිතුමා ඒ සමහර දුෂ්කරතා පැහැදිලිව අත්දුටුවේය. මෙවර දැයට කිරුළ ‘ආශ්චර්යයේ පුනරාගමනය’ අනුරාධපුරයට ලැබුණේ ජනාධිපතිතුමාගේ උපදෙස් පරිදිය. එය කොටි ත්‍රස්ත ප්‍රහාර සටන් හමුවේ නොසැලී සිටි දුක්විඳින රජරට ජනතාවට සැබෑ උපහාරයකි. අනුරපුරයට ආශ්චර්යයකි. දූ දරු පරපුරට සිසු පරපුරට දැනුම් ගබඩාවකට ඇතුළු වීමකි. වැඩිහිටි අම්මලා තාත්තලාට තම ගමේ නගරයේ පාරවල් කාපට් වෙන හැටි ලයිට් වයර් ඇදෙන හැටි, ජල නළ අතුරන හැටි බලා සතුටු වන්නට ඉඩකඩ ලැබීමකි. දැයට කිරුළ මගින් මන්නාරම් මායිමේ තන්තිරිමලේ සිට ත්‍රිකුණාමල මායිමේ හොරොව්පතාන හා කහටගස්දිගිලිය දක්වා මුළු රජරටම සංවර්ධනය වී තිබේ.පදවිය විද්‍යාලයට පුස්තකාලයක්, පරිගණක ඒකකයක් දැයට කිරුලෙන් ලැබේ. කහටගස්දිගිලියට නව පුස්තකාලයක් කෝප් සිටි ආයතනයක්, බස් නැවතුම් පළක්, ඩිපෝවක්, දේශන ශාලාවක්, නව ක්‍රීඩාංගනයක් දැනටමත් ලැබී ඇත.ඔයාමඩුවේ අක්කර 600 ක්වු ඉඩම් ප්‍රමාණයේ ඉදිවන සියලු ස්ථිර ගොඩනැඟිලි සියල්ල විලච්චිය තන්තිරිමලේ ප්‍රදේශයේ විවිධ කෘෂිකාර්මික හා සමාජයීය කටයුතු සඳහා ඉදිරියට ප්‍රයෝජනයට ගනී.මේ අනුව මෙවර දැයට කිරුළ අනුරාධපුරයේ අන්තිම රජුවූ පස්වෙනි මිහිඳු රජුගෙන් (වසර 1000 කට) පසු රජරටට හා රජරට ජනතාවට කිරුළු පළඳවන වැඩ සටහනකි. වත්මන් රජයේ අපේක්ෂා වන නගරයේ පහසුකම් ගමට ලබාදීමේ යෝධ වැඩ පිළිවෙළේ තවත් සන්ධිස්ථානයකි. රජරට සංවර්ධනයේ ඓතිහාසික පෙරළියකි. අනුරාධපුරය නගරයේ මෙන්ම අටමස්ථානය වඳින පුදන ගමන් මගත් කාපට් වන්නේ ඒ අනුවය.ශ්‍රී ලංකාව සම්බුද්ධත්ව ජයන්තිය සමරන මේ වසරේ මෙම රටේ බුදුදහම පැතිරූ අනුරාධපුරය, මිහින්තලය ප්‍රදේශය ආශි‍්‍රතව මෙවර දැයට කිරුළ පැවැත්වීම ද ඓතිහාසික කාර්යයකි.මෙවර ලක්ෂ 30 ක් නැරැඹීමට නියමිත දැයට කිරුළ ප්‍රදර්ශනය ද රජරටට දැනුම බෙදන වින්දනය සතුට දෙන අලුත්ම තාලේ ප්‍රදර්ශනයක් වනු ඇත. විශේෂයෙන් මෙවර දැයට කිරුළ ප්‍රදර්ශනයේ ආරක්ෂක හමුදා සංදර්ශන එළිමහනේ අක්කර 50 ක පමණ විසිරී තිබේ. ඉන් රජරට ජනතාවට ලබාගත හැකි වින්දනය අති විශාලය. එය ආශ්චර්යයේ පුනරාගමනයක් වනු ඇත.නිහාල් පී අබේසිංහ ඔයාමඩුවේ සිටසේයාරූ විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af1202052</link>
    <topic>“දැයට කිරුළෙන්” කියන්නේ “කළ නොහැක්කක් නොමැත” යන්නයි</topic>
    <author>සංවාද සටහන බුද්ධිකා බ්‍රාහ්මණගේ</author>
    <content>“දැයට කිරුළ” සංවිධායක කමිටු සභාපති විදුලි සංදේශ හා තොරතුරු තාක්ෂණ ඇමැතිරංජිත් සියඹලාපිටියනිදහස් දින ජාතික මහෝත්සවයට සමගාමීව දැයට කිරුළ, ජාතික ප්‍රදර්ශනය ආරම්භ විය. නව දැනුම, අත්දැකීම්, අනාගත අභිලාශයන් සමඟ දෙදෙහස් පන්සිය වසක අභිමානය පෙරටුකර ගනිමින් මේ ප්‍රදර්ශනය අනුරාධපුරයේ ඔයාමඩුවේ පැවැත්වෙනුයේ අතීත ශ්‍රී විභූතියත්, සශ්‍රීකත්වයත්, ජාතියේ අනාගත දැක්මත් සිහිගන්වමිනි. මේ පිළිබඳව අදහස් දක්වන්නේ “දැයට කිරුළ” සංවිධායක කමිටු සභාපතිවරයා ලෙස කටයුතු කරන විදුලි සංදේශ හා තොරතුරු තාක්ෂණ අමාත්‍ය රංජිත් සියඹලාපිටිය මහතායි.දැයට කිරුළ නිදහස් දින ජාතික උත්සවයට සමගාමීව පවත්වන ජාතික ප්‍රදර්ශනයක් බවට පත්වෙලා.දැයට කිරුළ ජාතියේ අභිමානය සිහිකරන අප පැමිණි ගමන්මග මෙන්ම අපට යාහැකි දුර සිහිකරන ප්‍රදර්ශනයක්.මුලින්ම 2007 දී මෙම ප්‍රදර්ශනය පැවැත්වූයේ අප තුළ සිඳී බිඳීගිය විශ්වාසය, ආත්ම ශක්තිය නගා සිටුවීමට. තිස් වසරක් පුරා එල්.ටී.ටී.ඊ බිහිසුණු බවින් බැටකා සිටි අපි බොහෝ දෙනෙක් සිතුවේ ත්‍රස්තවාදය පරාජය කිරීමට හැකියාවක් නොමැති බවයි. ඒ සඳහා එල්.ටී.ටී.ඊ. ය දේශීයව මෙන්ම ජාත්‍යන්තරව ඉතා පුළුල් ප්‍රචාරණ ජාලයක් සංවිධනය කර පවත්වාගෙන ගියා. ඒ මගින් ඇතිකර තිබූ බැරි බැරියා මානසිකත්වය ගොඩනැගීමට පුළුල් ජාතික වැඩපිළිවෙළක අවශ්‍යතාව මතුවුණා.ඒ කාලේ අපි ජීවත් වුණේ කොයි මොහොතේ බෝම්බයකින් මිය යාවිදැයි බියෙන්. අඩු තරමින් අනුරාධපුරේටවත් ගියෙ නෑ. ත්‍රස්තවාදයට තිබුණ බය නිසා.2500 වසරක ඉතිහාසය පුරා අපි මෙබඳු උවදුරු රැසකට ශක්තිමත්ව මුහුණ දුන් ජාතියක්. සොලී ආක්‍රමණ ආදියට අපි ශක්තිමත්ව මුහුණදී ජය ගත්තා. ජනාධිපතිතුමාගේ යෝජනාවකට අනුව අපි “දැයට කිරුළ” ප්‍රදර්ශනය මුලින්ම සැලසුම් කළේ ‘කළ නොහැක්කක් නොමැත’ කියන මානසිකත්වය ජනතාව අතර වර්ධනය කිරීම සඳහායි. ඒ සඳහා දෙදහස් පන්සිය වසරක ඉතිහාසය පුරා අපි අභියෝග ජයගත් ආකාරය සිහිපත් කිරීමට සිදුවුණා. විපක්‍ෂ නියෝජිතයින්, ජනමත නායකයින්, බොහෝ දෙනෙක් මුලින් හිටියේ අපිට බෑ කියන මානසිකත්වයෙන්. ඔවුන් ජනමාධ්‍ය ඔස්සේ කියා සිටියේ මේ යුද්ධය මහා නාස්තියක්. කිසිදා ජයග්‍රහණය කළ නොහැකියි යනුවෙන්. ඒ දුර්මත පරාජය කිරීම සඳහා ‘දැයට කිරුළ’ හොද තෝතැන්නක් බවට පත්වුණා.මේ ආණ්ඩුව වැඩ කරනවාට වාඩ ප්‍රදර්ශනාත්මක දේවල්වලට මුදල් වැය කරන බවට විපක්‍ෂය චෝදනා කරනවා.මෙවර “දැයට කිරුළ” පවත්වන්නේ හයවැනි වරට. 2007, 2008, 2009 වසරවල කොළඹ පැවැත්වුවා. ඒ අවස්ථාවල ද අනුග්‍රාහකයින් බොහෝ දෙනෙක්ගේ සහයෝගය ලබාගන්නට හැකි වුණා. කොළඹ කේන්ද්‍ර වී කටයුතු කරනවිට සහයෝගය දැක්වීමට ආයෝජකයින් වැඩි වශයෙන් ඉදිරිපත් වෙනවා. ප්‍රදර්ශනය කොළඹ පවත්වද්දී අපි භාණ්ඩාගාරයේ වැය වූ මුදලට වඩා වැඩි මුදලක් ආණ්ඩුවට ඉතිරි කර දුන්නා.අපි මේ ප්‍රදර්ශනය කොළඹින් පිටතට ගෙනි යන්නේ විශේෂ අරමුණු කීපයක් හේතුවෙන්. මේ රටේ ශීඝ්‍රයෙන් දියුණු විය යුතු දිස්ත්‍රික්ක දියුණු කිරීම සඳහා මේ ප්‍රදර්ශනය භාවිත කිරීමට අපි සැලසුම් කළා. ඒ අනුව 2010 වසරේ මහනුවර දිස්ත්‍රික්කයේ ප්‍රදර්ශනය පැවැත්වුණා. ඒ මඟින් ඒ ප්‍රදේශවල මාර්ග පද්ධති සකස් කිරීම, විදුලිය ලබාදීම, ජල ව්‍යාපෘති සකස් කිරීම ආදිය ද ප්‍රදර්ශනයට සමගාමීව සිදුකළා.පසුගිය වර්ෂයේ මේ ප්‍රදර්ශනය ඌවට ගෙනගියේ ප්‍රදර්ශනයට සමගාමීව එම ප්‍රදේශයේ සංවර්ධනයට සුවිශේෂ දායකත්වයක් ලබාදීම සඳහායි. ගියවර රුපියල් මිලියන දසලක්‍ෂ දහදාහක් වැය කර ඌව පළාතේ සංවර්ධන කටයුතුවලට දායක වීමට හැකිවුණා.දැයට කිරුළ ප්‍රදර්ශනයට පමණක් සීමා වන්නක් නොවන බව ගිය වසරේ එම පළාතේ සිදුකිරීමට හැකිවූ සංවර්ධන ව්‍යාපෘති නිසාම තහවුරු වුණා. “වෙල්ලස්ස කැරැල්ලට උරදුන් විරුවන්ගේ දරුවන් වෙනුවෙන් ප්‍රදර්ශනය ඌවට ගෙන යා යුතුයි.” උපදෙස් ලබා දුන්නේ ජනාධිපතිතුමා විසින් මයි.මෙවර අනුරාධපුරයේ පැවැත්වෙන “දැයට කිරුළ” වෙනුවෙන් රාජ්‍ය ආයතන පමණක් මිලියන විසිඑක් දහසක මුදලක් වැය කරනවා. මේ මුදල්වලින් වැඩි කොටසක් එම ප්‍රදේශයේ සංවර්ධන ව්‍යාපෘති සඳහායි වැයවෙන්නේ. ඕනෑම දෙයක් නරක විදිහට විවේචනය කිරීම තම දේශපාලනය බවට පත්කරගත් අයට මේ පිළිබඳව විවිධ විවේචන තිබිය හැකියි. 2007 ආරම්භක අවස්ථාවේ සිට ප්‍රදර්ශනයක් ලෙස එය අත්කරගත් සාර්ථකත්වයෙන් පැහැදිලි වන්නේ “දැයට කිරුළ” මේ රටේ පොදු ජනතාව ආදරයෙන් වැලඳ ගැනීමට සමත්වී ඇති බවයි.”ගම් උදාවත්” “දැයට කිරුළත්” අතර ඇති වෙනස කුමක්ද?”ගම් උදාව“ බොහෝවිට එක් දිස්ත්‍රික්කයකට පමණක් සීමා වූවක්. ඬ;වස් නැති අඩු ආදායම් ලාභීන්ට නිවසක් තනාදීම හා අදාළ ප්‍රදේශයේ යටිතල පහසුකම් දියුණු කිරීම මූලික අරමුණ බවට පත්වී තිබුණා.”දැයට කිරුළ” සංකල්පීයව මෙන් ම ක්‍රියාත්මක වීමේදීත් මීට හාත්පසින් ම වෙනස් ‘දැයට කිරුළ’ සංකේතය අපි නිර්මාණය කර තිබෙන්නේ අපේ ඉපැරණි මුරගලත්, දාගැබැත්, ගල්කණුවත් මෙන් ම, නැවක්, ගුවන් යානයක් ආදී සංකේත එක්කර ගනිමින්.යුද්ධය නිමා වීමෙන් පසුව රට සංවර්ධනය කිරීම සඳහා හොඳ අනාගත දැක්මක් අපිට අවශ්‍යයි. මේ අනාගත දැක්ම ලබාදීම ප්‍රදර්ශනයේ මූලිකම අරමුණක්. ඊට අමතරව රටේ පවතින පොදු සංවර්ධන යාන්ත්‍රණය වන ප්‍රාදේශීය සභා, පළාත් සභා, මධ්‍යම ආණ්ඩුවේ මුදල් වෙන්කිරීම් වලින් කඩිනමින් සංවර්ධනය නොවන ප්‍රදේශ සුවිශේෂී වැඩ පිළිවෙළක් ඔස්සේ සංවර්ධනය කිරීමට ‘දැයට කිරුළ’ උපයෝගී කරගෙන තිබෙනවා. නගරයට කේන්ද්‍ර වන සම්පත් ගමට ගෙනයාමට මෙම ප්‍රදර්ශනය මඟින් හැකිවී තිබෙනවා.එසේ නම් ‘දැයට කිරුළ’ ආරම්භක අර්ථය මේ වනවිට වෙනස් වී වෙනස් මුහුණුවරක් ගෙන තිබෙනවා නේද?“කළ නොහැක්කක් නොමැත” යන්න පණිවිඩය පොදු ජනතාව වෙත ගෙන යාමටයි මෙම ප්‍රදර්ශනය ආරම්භ කළේ. අපි වසරින් වසර මේ ප්‍රදර්ශනය වඩාත් සාර්ථක කරගැනීම සඳහා සැලසුම් සහගතව කටයුතු කරනවා. මේ ප්‍රදර්ශනය සඳහා රජයේ සෑම අමාත්‍යාංශයක් ම සම්බන්ධ වෙනවා. ඒ ඒ අමාත්‍යාංශය මඟින් ඉදිරිපත් කරන දේවල් පිළිබඳව විශේෂ කමිටුවක් මඟින් මුලින් ම සැලසුම් කරනවා. මෙසේ ඉදිරිපත් කරන දේවල් ප්‍රදර්ශනය අතරතුර අත්කරගන්නා සාර්ථකත්වය මත එක, දෙක, තුන යනුවෙන් ස්ථාන තෝරනවා. ඒවාට ත්‍යාග ලබාදෙනවා. මේ නිසා ප්‍රදර්ශනය වසරින් වසර නවමු මුහුණුවරක් ගන්නවා.ඒ වගේ ම අපි වසරින් වසර පැවැත්වෙන ප්‍රදේශය මාරු කිරීම නිසා ඒ ඒ ප්‍රදේශවලට විශේෂිතව පවතින ගැටලු විසඳීමට දායක වෙනවා. ඕනෑම ජාතියකට අතීතය අමතක කර ඉදිරිය යා නොහැකියි. අපි මේ ප්‍රදර්ශනයෙන් අතීතය සිහිපත් කරනවා. ඒ වගේ ම අපේ අනාගත දැක්ම අපිට කළ හැකි දේ පිළිබඳ අවබෝධයක් ලබාදෙනවා. ඒ මූලික අරමුණ වෙනස් වී නැහැ. නමුත් වසරින් වසර මේ ප්‍රදර්ශනයෙන් සිදු කරන කාර්ය භාරය වඩාත් පුළුල් කරනවා. ප්‍රදර්ශනය පවත්වද්දී අපි ඒ සඳහා දිස්ත්‍රික කීපයක් ම දායක කර ගැනීම සඳහා සැලසුම් කරනවා. ඒ අනුව ප්‍රදර්ශනයේ කාර්ය භාරය වසරින් වසර වඩාත් පුළුල් වී තිබෙනවා.අනුරාධපුරය අපගේ ඉපැරණිම සශ්‍රීක නගරය. මෙවර ප්‍රදර්ශනය පැවැත්වීමට එම ප්‍රදේශය තෝරා ගැනීමට විශේෂ හේතුවක් තිබෙනවාද?උතුරුමැද පළාත අපගේ අතීත ශ්‍රී විභූතිය ලොවට කියාපාන සංකේතයක්. අදටත් සංචාරකයින් එම ප්‍රදේශ වෙත ඇදී යන්නේ ඒ අතීත රාජධානියේ සුවිශේෂත්වය නිසාමයි. නමුත් සම්පත් බෙදීයාමේ විෂමතාව හේතුවෙන් මෙම ප්‍රදේශවල පොදු පහසුකම් ඌනතාවක් පවතිනවා. ඒවා දියුණු කිරීමට වැඩි දායකත්වයක් ලබාදීම සඳහායි ප්‍රදර්ශනය අනුරාධපුරයට ගෙන ආවේ. අප විදුලි සංදේශ හා තොරතුරු තාක්ෂණ අමාත්‍යාංශය වන අප අමාත්‍යාංශයෙන් පමණක් එම ප්‍රදේශයේ පාසල් සියයකට අංගසම්පූර්ණ පරිගණක විද්‍යාගාර ලබා දුන්නා. මීට අමතරව සෑම රෝහලක් ම සෑම දිස්ත්‍රික් ලේකම් කාර්යාලයක් ම පරිගණකගත කිරීමට හැකි වුණා. අනුරාධපුර ප්‍රදේශයේ පාලම්, බෝක්කු, මංමාවත් පමණක් නොවේ අටමස්ථාන පුදබිම් වල කලක් තිස්සේ පැවති ගැටලු විසඳීමට දැයට කිරුළ යොදාගත්තා.ප්‍රදර්ශන භූමියේ සැලසුම් කිරීමේ දී ද අනුරාධපුර දිස්ත්‍රික්කයේ අවශ්‍යතා පිළිබඳ අපි විශේෂයෙන් සැලකිලිමත් වුණා. ප්‍රදර්ශනය පැවැත්වෙන විශාල ශාලා කීපය නිර්මාණය කළේ අනාගතයේ වී ගබඩා හැටියට ප්‍රයෝජනයට ගත හැකි අන්දමින්. මෙම ඉදිකිරීම් සිදු කළේ කලක් වසා දැමීමේ අවධානමට ලක්වී තිබූ අපගේ නිර්මාණ නීතිගත සංස්ථාවයි.වී මෙටි‍්‍රක් ටොන් පනස් දහසක් ගබඩා කිරීමට පහසුකම් ඇති පරිදි මෙම ශාලාව ඉදිකර තිබෙනවා. ප්‍රදර්ශන භූමියේ දැවැන්ත ජල යෝජනා ක්‍රමය නිර්මාණය කර තිබෙනවා. ඒ වගේ ම විදුලි ව්‍යාපෘතියක් ඉදිකර තිබෙනවා. මේ සියල්ලම ප්‍රදර්ශන අවසන් වීමෙන් පසු එම ප්‍රදේශයේ ජනතාවගේ ප්‍රයෝජනයට ගත හැකි පරිදි සකස්කර තිබෙනවා.මීට අමතරව ජනාධිපති ලේකම් කාර්යාලය ලෙස පුදර්ශන භූමියේ ඇති ගොඩනැඟිල්ල ප්‍රදර්ශනය අවසන් වීමෙන් පසු මධ්‍යම නුවරගම් පළාත් ප්‍රාදේශීය ලේකම් කාර්යාලය බවට පත් කිරීමට නියමිතයි. මේ ප්‍රදර්ශන භූමියේ ඇති ආකර්ෂණීය ම ප්‍රදර්ශන ස්ථාන අතුරින් මුල්තැන ගන්නේ කෘෂිකර්ම අමාත්‍යාංශයේ භූමිය. එය ඉතාමත් ආකර්ෂණීය ස්ථානයක්. එය දිගින් දිගට ම එම අමාත්‍යංශය යටතේ පවත්වාගෙන යනු ලබන බීජ ගොවි පළක් ලෙසින් පවත්වා ගැනීමට සැලසුම් කර තිබෙනවා.අපි මේ ප්‍රදර්ශන පවත්වන්නේ අපේ මහා අභිමානයේ හදවතේ සිට. ප්‍රදර්ශනය මගින් ඒ අභිමානය වඩ වඩාත් උද්දීපනය කිරීම අපගේ මූලික අභිප්‍රායක්.මේ ප්‍රදර්ශනය නැරඹීමට විශාල ජනකායක් පැමිණෙමින් සිටිනවා. ඒ සැමටම ප්‍රදර්ශනය යම් පිටු බලයක් වේවි ද?ප්‍රදර්ශනය සැලසුම් කිරීමේ දී සෑම කරුණක් පිළිබඳවම සැලකිළිමත් වුණා. ප්‍රදර්ශනය නැරඹීමට පැමිණෙන ජනතාව සඳහා විශේෂයෙන් පහසුකම් සලසා තිබෙනවා.මීට අමතරව එම ප්‍රදේශයේ ජනතාවට විශේෂිත ආර්ථික, සමාජ, සෞඛ්‍ය ගැටලු හඳුනා ගැනීමේ මධ්‍යස්ථානයක් ලෙස ප්‍රදර්ශන කුටි සැලසුම් කර තිබෙනවා. උදාහරණයක් ලෙස සෞඛ්‍ය අමාත්‍යාංශය ඉදිරිපත් කරන්නේ වකුගඩු රෝග හඳුනාගැනීම ප්‍රතිකාර ලබාගැනීම, වළක්වා ගැනීමට ආදිය පිළිබඳ තොරතුරු, ලබාදෙන ප්‍රදර්ශන කුටියක්.‘දැයට කිරුළ’ ප්‍රදර්ශන භූමිවල විශේෂ ආකර්ෂණයක් හිමිවූයේ ආරක්ෂක අංශයේ කුටි වෙත මෙවරත් එම තත්ත්වය එලෙසින් ම පවතීවිද?හැමදාමත් ආරක්ෂක අංශයේ ප්‍රදර්ශන කුටි වඩා මිනිසුන් දහස් ගණනින් රොක් වුණා.මට මතකයි පසුගිය වසරේ මම ප්‍රදර්ශන භූමිය නිරීක්ෂණය කරමින් සිටින විට වයසක අම්මා කෙනෙක් ඇවිත් මගෙන් ඇහුවා පුතේ හමුදාවේ ප්‍රදර්ශන කුටි කොහෙද තියෙන්නෙ කියලා. මිනිස්සු හරිම ආසයි අපි ඒ අසීරු යුද්ධය කළ ආකාරය මෙන් ම ඉන් දිනාගත් දේවල් දැක ගැනීමට. ඒ වගේ ම අපි ඒ යුද්ධය දිනාගන වැඩි කාලයක් ගෙවිලා නෑ. ඒ නිසා මේ දේවල් දකින්න ඕන. අපි එය දිනාගැනීමට මොනතරම් කැප වීමක් කළා ද ඒ අතීත ස්මරණය ඉතාමත් වැදගත්.ඔබ මුදල් නියෝජ්‍ය අමාත්‍යවරයාව කටයුතු කරද්දී ‘දැයට කිරුළ’ පැවැත්වූයේ එම අමාත්‍යාංශය යටතේයි. ඔබතුමාගේ අමාත්‍යාංශය මාරුවීමෙන් පසුවත් ‘දැයට කිරුළ’ ඔබගේ නව අමාත්‍යාංශය යටතේ සිදුකෙරෙන වැඩසටහනක් බවට පත්වෙලා.මේ වැඩසටහන සාර්ථකව කිරීම පිළිබඳව ජනාධිපතිතුමාගේ විශේෂ උනන්දුවක් තිබෙනවා.මෙම වැඩසටහන මුලින් ම මට පැවරුවේ සාර්ථකව ඉටු කරාවි යැයි දැඩි විශ්වාසයකින්. භාරගත් ඕනෑම කටයුත්තක් උපරිමයෙන් ම සිදුකිරීම මගේ පාසල් අවදියේ සිට ම පැවත එන පුරුද්දක්. දිනෙන් දින එකතු වන නව අත්දැකීම් සියල්ල ඇසුරින් මෙය වඩාත් සාර්ථක වැඩසටහනක් බවට පත් කිරීමට හැකි උපරිමයෙන් ම කටයුතු කරනවා.ඒ සඳහා මගේ අමාත්‍යාංශයේ කාර්ය මණ්ඩල මෙන් ම ආණ්ඩුවේ සියලු ම අමාත්‍යාංශ මෙන් ම විශේෂයෙන් ම මෙවර උතුරු මැද පළාතේ පරිපාලන ව්‍යුහයන් දැඩි පරිශ්‍රමයකින් කටයුතු කරනවා. එය ඉතා සතුටට කරුණක්.සංවාද සටහන බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af1202053</link>
    <topic>මසිත</topic>
    <author>කසුරි</author>
    <content>පසුගිය සතියේ ඉරිදාවක මම නිකම්ම නිකම් පිච්චර් හෝල් එකකට ඇතුළු වීමි. එහෙත් දෙහෝරාවකට ආසන්න කාලයක් පුරා ‘කුස පබා’ නරඹා මා පිටවූයේ නිකම්ම නිකම් පිච්චර් හෝල් එකකින් නොව අතිශය සුන්දර වූ ආදර ලෝකයකින් ය. ප්‍රෙ‍්‍ර්මණීය සුන්දරත්වය විසින් අඩවන් කරන ලද මසිත අවදි කරන ලද්දේ මහ මඟ දිවගිය යානවාහනවල සද්ද බද්ද විසිනි.ඒ දෙහෝරාවකට ආසන්න කාලය තුළ මා විඳි අපූර්ව ආශ්වාදය පිළිබඳව යමක් සටහන් කරන ලෙස ම සිත මට බලකරයි. එහෙත් මම සිනමා විචාරකයෙක් නොවෙමි. ඒ සඳහා අවශ්‍යවන්නා වූ සිනමාත්මක ඥානයක් මා සතුව නොමැත. නොදන්නා දේ ගැන ලියන්නට ගොස් ඇනගන්නවාට වඩා රසිකයකු ලෙස මසිතට දැනුණ දේ සරලව සටහන් කරන්නෙමි.කුස පබා ගැන එක හෙලා මට කිව හැක්කේ එය අතිශයින් ම සුන්දර නිර්මාණයක් බවය. එය ගුටි කෙළි, සද්ද බද්ද, විලාප අඳෙීනා, ප්‍රශ්න පිට ප්‍රශ්න වලින් හෙම්බත් නොකොට රිදී ඇල්ලක් සේ අපේ සිත් මතින් සුකොමළව ගලා ගියේය. කුස පබා පුරාම එක සේ ගලා ගිය සුන්දරත්වය ඇමිණී තිබුණු සියුම් හුය වූයේ පබා ගේ භූමිකාවයි. පූජා ගේ සුකුමාර රූපශ්‍රීය ද මනෝරම්‍ය වූ භාව නිරූපනය ද විසින් පබා ගේ භූමිකාව සුන්දරත්වයේ මුදුන් මුහුණත තෙක්ම කැඳවාගෙන ගොස් තිබිණි. ඒ සුන්දරත්වය කිසි විටෙකත් කිසිවකිනුත් පළුදු වී ගියේ නැත.පබා පොකුණෙහි මලක් නෙලන්නට තැත් කරන විට දිය යටින් එන කුස, ඇගේ අතින් අල්ලන මොහොතේ මහා බියකින් තැතිගෙන විසඥ තත්ත්වයට පත්වෙයි. ඒ මොහොතෙහි වුව ද මසිත ශේෂ වූයේ කරුණාව හෝ අනුකම්පාව නොව එතෙක් හුයක් සේ සිනමාපටය පුරාම අඛණ්ඩව ගලාගෙන ආ සුන්දරත්වයයි. බියෙන් ගැහෙන විට පබා ගේ දෑස් වඩාලාත් සුන්දර වීය.මරණයට නියමව සත්කඩකට කපන තෙක් බැඳ තබා සිටින විට ද පබාගේ වතෙහි සුන්දරත්වය විනා කම්පනයක් විසුරුවන සුළු බවක් ප්‍රදර්ශනය නොවීය. මරණය එනතෙක් වැසී ඇති ඇසිපිය පවා සුන්දරත්වයෙන් තෙමාලීමට අධ්‍යක්ෂවරයාට අවශ්‍යව තිබුණේ දැයි ඒ දුටු මට සිතිණි.කුස පබා සිනමා පටය රූප රාමුවෙන් රාමුවට අපට සමීප කරවන්නේ බොහෝ කලකින් අපට අත්විඳින්නට නොලැබුණු අන්දමේ සියුම් සුන්දරත්වයක් බව ද, එය කිසිම තැනකදී පළුදු නොකර නිර්මාණය නිම කිරීමට මහාචාර්ය සුනිලුන් උපරිම උත්සාහයක් දරා ඇති බවද එම කාර්යයට අන් සැමගේ දායකත්වය මැනැවින් ලැබී ඇති බව මෙහි සටහන් නොකරම නො හැකිය.එසේ වුවද පූජා ගේ සුකුමාර රූපශ්‍රීය තුළින් පබා ගේ සුන්දරත්වය ඉස්මතු කිරීමේ ව්‍යායාමයට මහාචාර්ය සුනිලුන් ඕනෑවටත් වඩා අවධානයක් යොමු කෙළේ දැයි ඇතැම්විට සිතේ. එසේ සිතෙන්නේ පබාගේ සුන්දරත්වයේ තරමටම කුස ගේ ආලවන්ත බව ඉස්මතු නොවීම නිසාය. එසේ වුවද අවසන් මිනිත්තු කිහිපයේදී ඔහු දැවැන්තයකු බවට පත්වෙයි.පූජා ගැන ලිවීමට වාක්‍ය දෙකක් පමණක් වැය කරමි.කුස ජාතකය ලියා වසර දහස් ගණනකට පසු පූජා ඉපැදී ඇත්තේ පබා චරිතය ජීවමානව අප වෙත ගෙනඑන්නටය. සැබැවින්ම ඈ පූජා නොව පබා ය.චාන්දනී ගැන ද කෙටි වැකි දෙකක් ලියමි. ඔබේ චරිතය කුදී බව ඇත්තය. එහෙත් රංගනය කිසි විටෙකත් කුදු වූයේ නැත.අවසාන රූප රාමුව මංගල ඡායාරූපයකට නෑකම් කියයි. එය වෙනස් වූයේ නම් මැනැවැයි මසිත කියයි.මරදේව වේදිකා මස්තකාරූඪ වී ගී ගායනා කරනු මම ඕනෑතරම් අසා ඇත්තෙමි. එහෙත් කිසියම් සභාවක් මැද කවියක් ගායනා කරනු මම කිසිවිටෙකත් අසා නොමැත්තෙමි.කොහොමටත් මේ දිනවල අමරදේවයන් කිසිම තැනක ගීත ගායනා කරන්නේ ද නැත. ඒ අසනීප තත්ත්වය නිසාය. එහෙත් පසුගිය දිනෙක පන්සලක ධර්මශාලාවක කවියක් ගායනා කරනු මම ද අසා සිටියෙමි. එය අතිශයින්ම දුර්ලභ අවස්ථාවකි. රවීන්ද්‍ර – බුද්ධි, කාලෝ ආදී වියතුන් රැසක් පසුපස අසුන්වල ද සිටියහ. ඉදිරිපස අසුන්වල ද තව බොහෝ දෙනා සිටින්නට ඇත.අමරදේවයෝ සිය සුමධුර හ¼ඩින් ‘සසොබන අංගනාවෝ” කාව්‍ය සංග්‍රහයෙන් එක් කවියක් ගායනා කළේය. ඉන්පසු විටින් විට තවත් අය කවි ගායනා කළහ. තවත් විටෙක නාමල් උයනේ හාමුදුරුවෝ ද කවියක් ගායනා කළහ. මාලිනී ෆොන්සේකා අප අග්‍රගණ්‍ය නිළිය ද කවියක් ගායනා කළාය.මේ සියල්ල සිදුවූයේ සමන්මලී පද්මකුමාරගේ “සසොබන අංගනාවෝ” නම් වූ නවතම කාව්‍ය සංග්‍රහය දොරට වැඩි අවස්ථාවේදීය.එය තවත් එක් පොතක් දොරට වැඩුමක් නොවීය. පන්සලක ධර්ම ශාලාවක පැවැති අපූරු ආකාරයක උත්සවයකි.නිවේදිකාව වූයේ ද පොතේ කතුවරියම ය. මින් පෙර ද සමන්මලීගේ ළමා පොතක් දොරට වඩින මොහොතකට මම සහභාගි වී ඇත්තෙමි.ඈ තම පොත දොරට වඩින උත්සවය පවත්වන්නේ ඒ පොතට මහත් හරසර දක්වමිනි. ආදරය දක්වමිනි. එයින් විශාල සතුටක් සහ තෘප්තියක් විඳිමිනි. එදා ද එසේමයි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af1202054</link>
    <topic>රජ සමයෙන් පසු අනුරාධපුරයට වැඩිම වැඩක් කෙරුණේ දැයට කිරුළෙන්</topic>
    <author>සංවාදය - නිහාල්</author>
    <content>වනජීවි හා ගොවිජන සේවා ඇමැතිඅනුරාධපුර දිස්ත්‍රික් පාර්ලිමේන්තු මන්ත්‍රී එස්. එම්. චන්ද්‍රසේනඅනුරාධපුරයේ තිබුණු පැරැණි ආශ්චර්යය සමෘද්ධිමත් බව යළි ඇති කිරීමට මෙන්ම අනුරපුරයේ ලක්ෂ 8 ක් වූ ජනතාවගේ තිබුණු ප්‍රශ්න රැසකට විසඳුම් ලබාදීමට මෙවර 2012 දැයට කිරුළ ආශිර්වාදයක් වී ඇතැයි අනුරාධපුර දිස්ත්‍රික් පාර්ලිමේන්තු මන්ත්‍රී, වනජීවි හා ගොවිජන සේවා ඇමැති එස්. එම්. චන්ද්‍රසේන මහතා පවසයි.අනුරපුර දිස්ත්‍රික්කයේ වැඩිම මනාප ලැබු දේශපාලනඥයා මෙන්ම අනුරාධපුර දිස්ත්‍රික් පාර්ලිමේන්තු මන්ත්‍රීවරයකු ලෙස ද කටයුතු කරන චන්ද්‍රසේන ඇමැතිවරයා දැයට කිරුළෙන් තම දිස්ත්‍රික්කයට ලැබුණු යහපත පිළිබඳව සිළුමිණ සමඟ සම්මුඛ සාකච්ඡාවකට එක්වෙමින් මේ බව පැවැසීය.අනුරපුරයට දැයට කිරුළ නිසා රුපියල් මිලියන 25000 කට අධික යටිතල පහසුකම් රජයෙන් සහ පෞද්ගලික අංශ මඟින් ලැබුණු බව ද ඇමැතිවරයා පෙන්වා දෙයි.දැයට කිරුළ වැඩ සටහන අනුරපුරයට ලැබීම පිළිබඳව ඔබ තුමාගේ අදහස.මහ බැංකු වාර්තා අනුව 2005 වසරේ අනුරාධපුරයේ ආර්ථික වර්ධනය සියයට 4.37 යි. 2009 දී එය සියයට 4.8 ක් වුණා. මේ අනුව මේ දිස්ත්‍රික්කයේ ආර්ථික වර්ධනය ඉහළ නැංවීමට දැයට කිරුළ මේ දිස්ත්‍රික්කයේ පැවැත්වීමට ජනාධිපති තුමා තීරණය කළා.මේ පිළිබඳ තීරණය මොනරාගලදී ජනාධිපතිතුමා ගනු ලැබුවේ අනුරාධපුරයට දරුණු ලෙස ගංවතුර ගැලු සමයේදියි.ඒ සමඟම කිව යුතු තවත් විශේෂ කරුණක් තිබෙනවා. පසුගිය තිස් අවුරුදු යුද්ධය කාලේ එක් පැත්තෙන් පදවිය, අනිත් පැත්තෙන් දැයට කිරුළ තිබෙන තන්තිරිමලේ, අනිත් පැත්තෙන් කැබිතිගොල්ලෑව හොරොව්පතාන යන ප්‍රදේශවල ජනතාව ඉතා දුක්ඛිතව කාලය ගත කළේ. ඒ ජනතාව ජීවිතය හා මරණය අතර සටන් කළත් ගම රට අතඇරලා ගියේ නැහැ. සටන් කර කර හිටියා. ඒ ජනතාවට සාමයත් සමඟ ඔවුන්ට තවත් යටිතල පහසුකම් ලබාදීමට තමයි ජනාධිපතිතුමා මේ දැයට කිරුළ අනුරාධපුරයට ලබා දෙන්න ඇත්තේ. දැයට කිරුළ නිසා අනුරාධපුරයට කෙරුණු වැඩ කොටස අතිවිශාලයි, ඓතිහාසිකයි. රජ සමයෙන් පසු අනුරාධපුරයට වැඩිම වැඩක් කෙරුණේ මෙවර දැයට කිරුළෙන් කියලා නොබියව කියන්න පුළුවන්.දැයට කිරුළයි ගම් උදාවයි සමාන කරන්න සමහරු හදනවා. ඒ පිළිබඳව ඔබගේ අදහස.ගම් උදාව උපන් දිනයක් සමරන්න හදාගත්තු දෙයක්. ඒත් අපි දැයට කිරුළෙන් සමරන්නේ ජාතියේම නිදහස් දිනය. ඒකට හැබැයි කුල මල ජාති පක්ෂ බේද නැහැ. දැයට කිරුළෙන් ගම් උදාවට වඩා සිය ගුණයක් ඒ ප්‍රදේශයට සංවර්ධන වැඩ සිදු වෙනවා. ගම් උදාවෙන් හැදුවේ ගෙවල් හා පාරවල් විතරයි. දැයට කිරුළෙන් මෙවර ගෙවල් 50000 කට උළු දුන්නා. ඒ විතරක් නෙවේ මෙවර දැයට කිරුළ නිසා මාර්ග කිලෝමීටර් 350 ක් විතර හැදුවා. අනුරාධපුර දිස්ත්‍රික්කයේ මැදවච්චිය බස් නැවතුම් පළ අනුරාධපුර, කහටගස්දිගිලිය බස් නැවතුම් පළ හැදුවා. පෙර පාසල් 50 ක් සංවර්ධනය කළා.මාර්ග, විදුලිය, සුළු වාරිමාර්ග ඇළ අමුණු වැව් ප්‍රතිසංස්කරණය, ජලය ලබාදීම යන ප්‍රධාන යටිතල පහසුකම් ලබාදීමට මෙවර රුපියල් දස ලක්ෂ 10980 ක් ලබාදී තිබෙනවා. තන්තිරිමලේ ඔයාමඩුව ප්‍රදේශවල මිනිස්සු ජලය විදුලිය නැතිව හිටියා. කවදාවත් ඒවා ලැබෙයි කියලත් හිතුවේ නැහැ. මෙවර ඒවා ඔවුන්ට ලැබුණා.ඒ විතරක් නෙවේ දැයට කිරුළට පැමිණෙන ලක්ෂ 30 ක ජනතාවට ජලය ලබාදීමට ක්‍රියාත්මක කරන ජල ව්‍යාපෘතිය ඉදිරියේදී අනුරාධපුර බටහිර කලාපයටම ජලය දෙන ජල ව්‍යාපෘතියක් වෙනවා. ඊට අමතරව ජනාධිපති තුමාගේ උපදෙස් පරිදි දැයට කිරුළ භූමියේ ඉදිවන යෝධ අක්කරයක් පමණ විශාල ගොඩනැගිලි වී ගබඩා බවට පත්වෙනවා. ඒ එක් ගබඩාවක වී මෙට්‍රික් ටොන් 50000 ක් ගබඩා කිරීමට පුළුවන්. සහල් සැකසුම් කලාපයක් මේ ප්‍රදේශයේ ඉදිරියේදී සකස් වෙනවා. ඒ අයවැය ලේඛනයේ යෝජනා අනුව. මේ මඟින් වී වැඩි මිලට විකුණා ගැනීම ප්‍රදේශයේ ගොවියාට ඉඩ සැලසෙනවා. මේ වගේ දේවල් ගම් උදාව මඟින් සිදු වුණේ නැහැ. දැන් වෙනස පැහැදිලියි නේද?බස්නාහිරට පමණක් සීමා වූ සංවර්ධනය හා සම්පත් බෙදී යාම රටපුරා ව්‍යාප්ත කිරීමට දැයට කිරුළ වැඩ සටහනින් සිදුවන කාර්ය භාරය ඔබ පැහැදිලි කළොත්?ඔව් මහින්ද චින්තනය යටතේ සමතුලිත සංවර්ධනයක් රටපුරාම ව්‍යාප්ත වෙනවා. නගරෙට කිරි ගමට කැකිරි සංකල්පය වෙනුවට. අපේ රජය ගෙනියන්නේ සැමට කිරි දෙන වැඩ පිළිවෙළක්. දැන් බලන්න ඔයාමඩුවේ පශු සම්පත් ගොවිපළේ වැඩි දියුණුවට මුදල් අමාත්‍යාංශය දැයට කිරුළට හැදූ ප්‍රදර්ශන කුටි විශාල ප්‍රමාණයක් ස්ථිර ගොඩනැගිලි ලෙස පරිත්‍යාග කෙරෙනවා. ඔයාමඩුව කියන නම රටේ අය දැනගත්තෙත් දැයට කිරුළ නිසා. ජනාධිපති ලේකම් කාර්යාලයේ අනුරුවක් ප්‍රදර්ශන භූමියේ ඉදි වෙනවා. ඉදිරියේදී එය මධ්‍යම නුවර ගම් පළාත් ප්‍රාදේශීය සභාව ලෙස ඔයාමඩුව තන්තිරිමලේ ජනතාවට දායාද වෙනවා. මේ දැයට කිරුළ ප්‍රදර්ශනයට වගේම අනුරාධපුරය අවට යටිතල පහසුකම් සංවර්ධනය සඳහා රජය මෙන්ම පෞද්ගලික අංශයත් එක්වන බව පෙනෙනවා. ඒ පිළිබඳව අදහස.රජය රුපියල් මිලියන 21000 ක් අනුරාධපුර යටිතල පහසුකම් සඳහා වැයකර තිබෙනවා. පෞද්ගලික අංශයත් මිලියන 4000 ක් පමණ වැය කරන බවයි අපට දැනගන්නට තිබෙන්නේ. පෞද්ගලික සමාගමක් මැදවච්චිය බස් නැවතුම් පොළ හදලා තිබෙනවා.ඒ සඳහා ලක්ෂ 800 ක් වැයකර තිබෙනවා. ඇලයාපත්තුව රෝහල වැඩිදියුණු කිරීම, පෞද්ගලික ජංගම දුරකථන සමාගම් තම ක්‍රියාකාරී ක්ෂේත්‍රය වැඩි කිරීම ආදිය ඊට හොඳ උදාහරණයි. ඉස්සර ඔයාමඩුව තන්තිරිමලේ, වගේ ප්‍රදේශවලටත් අනුරාධපුර දිස්ත්‍රික්කයේ බොහෝ දුෂ්කර ගම්මානවලටත් ඇතැම් ජංගම දුරකථන වැඩ කළේ නැහැ. දැන් මුළු දිස්ත්‍රික්කයම ජංගම දුරකථන ක්‍රියාකාරි කළ හැකි ප්‍රදේශයක් වී තිබෙනවා. ටෙලිකොම් සමාගමත් දුරකථන පහසුකම් සහන මිලට ලබාදීමට කටයුතු කරනවා. පෞද්ගලික අංශය අලුතින් බස් ධාවනයටත් සූදානම්. මේ අනුව පෞද්ගලික අංශයත් දැයට කිරුළට විශාල ලෙස උදව් වුණා.අනුරපුරයේ ඉන්නේ වැඩිපුර ගොවි ජනතාව ඔවුන්ට මෙයින් ලැබෙන සහනය පිළිබඳව විස්තර කළොත්?අනුරාධපුරයේ වැව් අමුණු ප්‍රධාන මහ වැව් රැසක් දැයට කිරුළෙන් ප්‍රතිසංස්කරණය කළා. ඊට අමතරව අනුරාධපුරයේ ගොවිජන සේවා මධ්‍යස්ථාන 50 ක් සම්පූර්ණයෙන් ප්‍රතිසංස්කරණය කළා. භෞතික හා මානව සම්පත් දියුණු කළා.ඒ සමඟම අනුරාධපුරයේ මෙරට ප්‍රථම ගොවි කෞතුකාගාරය පිහිටුවනවා. ඒ සමඟම අනුරපුරයේ ගොවින්ගේ ගැටලු විසඳීමට ජංගම සේවා අපි පැවැත්වූවා. ප්‍රදර්ශනය වෙනුවෙන් ඉදිවන මහ ගොඩනැගිලි තුනේම වී මෙට්‍රික් ටොන් 150000 ක් ගබඩා කරන්න පුළුවන්. සහල් සැකසුම් කලාපයක් ඔයාමඩුවේ ඉදි කරනවා. මේ වාසි සියල්ල අපේ ගොවින්ටයි.අවසාන වශයෙන් අනුරපුරයට පමණක් නොව මුළු රටටම දැයට කිරුළ නිසා ලැබෙන ප්‍රයෝජනය පිළිබඳ සඳහන් කළොත්.දැයට කිරුළ නිසා මෙවර අනුරාධපුරයේ සිදුවන්නේ නොසිතු විරූ යෝධ සංවර්ධනයක්. ගිය සැරේ මොනරාගලත් ඒ වගේ දෙයක් ඇතිවුණා. මේ සියලු සංවර්ධන කටයුතු නිසා මේ ප්‍රදේශවල මානව ඵලදායිතාව වැඩි වෙනවා. කෘෂි නිපැයුම වැඩි වෙනවා.රටේ දේශීය සංචාරකයන්ට පහසුවෙන් තම ගමන් යන්න හැකි වෙනවා. අලුත් සංවර්ධනයක් නිසා රැකියා වැඩි වෙනවා. මේ සියල්ලගෙන් රටේ ජාතික නිෂ්පාදනය ඵලදායිතාව වැඩි වෙනවා.සංවාදය - නිහාල්ඡායාරූපය - විමල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af1202055</link>
    <topic>රජරටට කිරුළක් වූ දැයට කිරුළ</topic>
    <author>සකස් කළේඑප්පාවල බණ්ඩාර ඒකනායක</author>
    <content>උතුරු මැද ප්‍රධාන අමාත්‍යබර්ටි පේ‍්‍රමලාල් දිසානායකඒ ඒ ප්‍රදේශවල පවත්නා අබල දුබල තැන් සමීපව හඳුනාගෙන - සමාන්තරව මුළු රටම ගොඩනැඟීමේ අරමුණින් ජනාධිපතිතුමන් විසින් රටට දායාද කළ “දැයට කිරුළ” උතුරු මැද පළාත වැනි ප්‍රශ්න වලින් හෙම්බත් වී පවතින ප්‍රදේශ වලට සැබවින්ම රාජ ආශිර්වාදයකි. වසර 30 ක් පුරා ජීවිත පරිත්‍යාගයෙන් ද දේපළ පරිත්‍යාගයෙන් ද මහත් කැපවීමක් කළ රජරට ජනතාවට කළගුණ සැලකීමක් වශයෙන් “දැයට කිරුළ” පුළුල් සංවර්ධනාත්මක වැඩ සටහන ජනාධිපති තුමන් විසින් රජරටට තිළිණ කර තිබේ.කොළඹින් බැහැරව දැයට කිරුළ වැඩසටහන හාපුරා පටන් ගත්තේ මහනුවරය. ඊළඟට බුත්තලය. තුන්වැනි අවස්ථාව රජරටට ලැබී තිබේ. වසරකට වරක් පැවැත්වෙන “දැයට කිරුළ” වැඩසටහන දිවයිනේ සියලු දිස්ත්‍රික්ක පුරා වසරින් වසර විහිදී යයි.දැයට කිරුළ වැඩසටහන සඳහා බුත්තලට ලැබී ඇත්තේ මිලියන දස දහසක මුදලකි. මේ සඳහා රජරටට මිලියන විසි දහසක මුදලක් ජනාධිපතිතුමන් විසින් ලබා දී ඇත. ජනාධිපතිතුමන් අනුරාධපුරයට සුවිශේෂත්වයක් දක්වන බව එයින් පැහැදිලි වේ. ඊට බලපාන හේතු කීපයක්ම තිබේ.රජරට පුරා වෙසෙන්නේ රටට බත සපයන ගොවි ජනතාවය. මෙබඳු ජාතික මෙහෙවරක් ඉටු කරනු ලබන ජනතාවට විශේෂ අනුග්‍රහයක් ලෙස “දැයට කිරුළ” ලබා දීමට ජනාධිපතිතුමන් තීරණය කරනු ලැබීය. මීට හේතු පාදක වූ තවත් කරුණු ගණනාවක් තිබේ. ගෙවී ගිය තිස් වසරක් පුරා ත්‍රස්තවාදී යුද්ධයෙන් වැඩියෙන් බැට කෑ ජනතාව වෙසෙන්නේ රජරටය. කොටි ත්‍රස්තයෝ දියතිත්ත වැව, අඹගස් වැව, කැබිතිගොල්ලෑව වැනි ප්‍රදේශවල පාරම්පරික ජනතාව සාමූහික වශයෙන් ඝාතනය කළහ. මෙවන් මහ විපතක් වෙනත් ප්‍රදේශවලට සිදු නොවීය.මීට අමතරව රජරටට සුවිශේෂ වූ තවත් කාරණයක් වන්නේ රජරට අපේ පැරැණි රාජධානිය වීමයි. අපේ ජාතියේ තෝතැන්න සේම ආගමේ නිජබිම වූයේ ද රජරටයි. ජීවමාන බුදුන් වහන්සේ බඳු ශ්‍රී මහා බෝධිය සහ රුවන්වැලි චෛත්‍ය රාජයාණන් වැඩ වෙසෙන්නේ රජරටය. මේ සියලු කරුණු සැලකිල්ලට ගෙන තුන්වැනි වාරයේ “දැයට කිරුළ” අනුරාධපුරයට ලබා දී ඇත.රට සංවර්ධනය කිරීමට දියුණු මාර්ග පද්ධතියක අවශ්‍යතාව ඉතා විශාලය. රටේ හැම ප්‍රදේශයක්ම ආවරණය වන පරිදි දියුණු මාර්ග පද්ධතියක් ප්‍රතිනිර්මාණය කිරීමට ජනාධිපතිතුමා උනන්දු වන්නේ ඒ නිසාය. ඒ පරමාර්ථය ඉටු කරමින් “දැයට කිරුළ” යටතේ අනුරාධපුරයට සම්බන්ධ කෙරෙන සියලු මාර්ග විශාල ලෙස පුළුල් කරමින් නවීකරණය කිරීමට දැන් පියවර ගෙන තිබේ. කුරුණෑගල සිට අනුරාධපුරය, කොළඹ සිට පුත්තලම හරහා අනුරාධපුරය, දඹුල්ල සිට අනුරාධපුරය යනාදී සියලුම ප්‍රධාන මාර්ග දැන් අතිවිශාල පරිවර්තනයකට යොමු වී ඇත. මීට අමතරව අනුරාධපුරයේ සිට හොරොව්පොතාන හරහා ත්‍රිකුණාමලය මාර්ගය, අනුරාධපුරයේ සිට මැදවච්චිය හරහා යාපනයේ සහ මන්නාරම් මාර්ග දැන් අතිවිශාල ලෙස වැඩි දියුණු වෙමින් පවතී.මහාමාර්ග සංවර්ධනයත් සමඟ ඊළඟට අනුරාධපුර “ජාතියේ සම්පත” ලෙස සැලකෙන වැව් පද්ධතිය ප්‍රතිසංස්කරණය කිරීම දැයට කිරුළේ තවත් ජාතික මෙහෙවරකි. රජරට ආත්මය වැවයි. රජරට බත් රටක් වූයේ වැව නිසාය. රජරට ජනතාවට “පාන් රොඩු” හුරු පුරුදු කරන්නට බ්‍රවුන්රීග් වැනි විදේශීය ආණ්ඩුකාරවරුන් බතේ උපත ඇති රජරට වැව් පද්ධතිය විනාශ කර දමන්නට යෙදු විවිධ සටකපට උපාය නිසා රජරට බොහෝ ගම්මාන වැව් අභාවයට ගොස් ඇත. රජරට පුරාවට වැව් 3472 ක් පැරණි රජ දරුවන් විසින් ඉදිකරන ලද නමුත් විදේශීය පාලනයෙන් සමහර වැව් නටබුන්ව ගොස් ඇති නිසා මේවා පුනරුත්ථාපනය කොට යළිත් රජරට බත් රටක් කරන්නට දැයට කිරුළ හරහා පුනරුත්ථාපන කටයුතු සිදු වෙමින් පවතී. රජරට වැව් පද්ධතිය සජීවීකරණයට පත් වූ දාට රජරට ජනජීවිතය යළිත් ආර්ථිකයෙන් සමෘද්ධිමත් වනවාට කිසිදු සැකයක් නැත.වැව් හැදීමත් සමඟ දැයට කිරුළේ ඊළඟ ඉලක්කය පුරන් වී ගොස් ඇති සියලු කුඹුරු අස්වැද්දීමය. දිය නැති කමින් වේලී පුරන්ව ගොස් ඇති සියලු කුඹුරු යායවලට වැව් වලින් වැව් දිය ලබා දී මේවා අස්වද්දා රජරට අටුකොටු පිරවීම දැයට කිරුළේ පරමාර්ථය වී තිබේ. ඒ සඳහා ඒ ඒ නටබුන්ව ගිය වැව් පුනරුත්ථාපනය කිරීමත් සමඟ පුරන්ව ගිය කුඹුරු යාය අස්වැද්දීමට දැන් පටන් ගෙන තිබේ.රජරට පුරාවට විසිරී ඇති ගම් නියම්ගම්වල වෙහෙර විහාර ඉඳි වී තිබිණ. බත සරිකළ තැන හිත හැදීමට ආගම දහම මිනිසාට සමීප කිරීම පෙරදා පැවති රජ පිළිවෙත විය. අනුරාධපුරයේ ඈත එපිට ප්‍රත්‍යන්ත ප්‍රදේශවල පිහිටි ඇතැම් වෙහෙර විහාර නටබුන් වී ඇති අතර තවත් වෙහෙර විහාර රැසක් ත්‍රස්තයන් විසින් පොළවට සමතලා කර දමා ඇත. මෙවැනි සියලු තැන් හඳුනාගෙන ඒවා පුනරුත්ථාපනය කිරීම දැයට කිරුළේ තවත් අරමුණකි. අතට බරක් දැනෙන්නට හරි හම්බ කර ගත් මිනිසා ඊළඟට ආගම දහමට නැඹුරුකොට සුචරිතවත් සමාජයක් නිර්මාණය කිරීම පෙරදා අපේ රටේ පැවැති පාලන දහම විය. ඒ අනුව යමින් රජරට ජනතාව ආචාරශීලි, ගුණගරුක, දැහැමි මිනිසුන් බවට පත් කිරීම සඳහා හැම ගමකම පවත්නා අබලන් වෙහෙර විහාර නවීකරණය කොට දහම් පාසල් මඟින් දූ දරුවන් දැහැමි දරුවන් බවට පත් කිරීමේ වැඩපිළිවෙළක් ද දැයට කිරුළ මඟින් ක්‍රියාත්මක වෙයි.පෙරදා රජරට කිරියෙන් පැණියෙන් ඉතිරී ගියේ යැයි පැරැන්නෝ කියති. ඒ කතාව ඇත්තය. එදා හැම ගෙදරකම පාහේ ගව පට්ටියක් තිබුණි. ඒ නිසා කිරි පිරී තිබිණි. පෙරදා ගේ අද්දර මූකලාන් පැවතිණ. ඒ නිසා පැණි හිඟයක් නොවීය. නමුත් අද පරිසරය ඊට හාත්පසින්ම වෙනස් වී ඇත. නමුත් ගෘහාශි‍්‍රතව කිරි හරක් දෙතුන් දෙනා නඩත්තු කොට කිරි නිෂ්පාදනය පුළුල් කිරීමේ වැඩ පිළිවෙළක් ක්‍රියාත්මක කිරීමට ද පියවර ගෙන තිබේ.මේ අනුව රජරැටියා ආර්ථිකයෙන් ද, සෞඛ්‍යයෙන් ද, සදාචාරයෙන් ද සමෘද්ධිමත් කොට වාසනාවන්ත පරිසරයක් පෙර පරිදි ප්‍රති නිර්මාණය කිරීම දැයට කිරුළේ පරමාර්ථය වී තිබේ. මේ අරමුණු ඉටු කැර ගැනීම සඳහා ජනාධිපතිතුමන් විසින් අනුරාධපුරයේ දැයට කිරුළ වැඩ සටහනට රුපියල් මිලියන විසි දහසක මුදලක් ලබා දී තිබේ. දැයට කිරුළේ ආශිර්වාදය නිසා තව වසර 50 කින්වත් ළඟා විය නොහැකි සංවර්ධනයක් අනුරාධපුරයට හා අනුරාධපුරයේ ජනතාවට හිමි වනු ඒකාන්තය.සකස් කළේඑප්පාවල බණ්ඩාර ඒකනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af1202056</link>
    <topic>සත්තුත් එක්ක රස්සාව සැහැල්ලුයි-සුන්දරයි</topic>
    <author>ටිරෝනි වෑවලගේ</author>
    <content>දැන් ඔහු අභය සමඟ රංග භූමිය මධ්‍යයේ සිටී. කාලය පැය භාගයකි. ඉන් මිනිත්තු විස්සක් කතාව කීමටය. මිනිත්තු දහයක් කුඩා දරුවන් වෙනුවෙනි. ඔහු හඬ උස් කොට සියල්ලන්ගේ අවධානය ගනිමින් කථාව අරඹයි.”අභය උපන්නේ 2010 පෙබරවාරි මාසේ හබරණ කැලෑවෙදි. අම්මයි අභයයි මුළු කැලෑව පුරා ඇවිද්දේ හරි සතුටින්. මේ දෙන්නට තවත් දෙන්නෙක් එකතු වුණා. ඒත් අම්මෙකුයි, පුතකුයි. සමහරවිට ඒ අම්මා අභයගේ අම්ම ගේ යාළුවෙක් වෙන්ඩ ඇති. නැත්නම් පුතා අභයගේ යාළුවෙක් ද දන්නෙත් නෑ. කොහොම හරි මේ හතර දෙනා හිටියෙ හරිම නිදහසේ. ඒත් ඒ නිදහසේ සැනසිල්ල යකඩ යකා විනාශ කරල දායි කියලා අභයලාට හීනෙකින්වත් හිතෙන්න නැතුව ඇති.ඔක්තෝබර් හතරවැනිදා ගොම්මන් අඳුර වැටීගෙන එන වෙලාව ය. මේ අම්මලා පුත්තු නිවීහැනහිල්ලේ කොළ අතු වික වික ඇවිදගෙන ගියා. කොහාටද? හබරණ කිතුල් උතුව පැත්තට. ඒ හරියෙන් යකඩ යකාගේ පාර වැටිලා තිබුණා අම්මලා දැනගෙන හිටියෙ නෑ. ඒ වෙලාවේ දෙවියොත් අහක බලන්න ඇති. ඒකයි මේ අම්මලා හරියටම රේල්පාරට අඩිය තියන කොට යකඩ යකා කෑගහගෙන දුවගෙන ආවෙ. අම්මලා දෙන්නා සිද්ධ වුණේ මොනවද කියලවත් දැනගන්ඩ නෑ. කෑලි කෑලිවෙලා විසිවුණා. එතකොට පුත්තු විසිවෙලා ගිය අම්මලගේ ඇඟේ හැප්පිලා පුත්තුන්ටත් තුවාලයි.පිටිපස්සේ වම් කකුල දෙකටම කැඩිලා ගිහින් තිබුණත් අභය කොහොමහරි හිටගෙන හිටියා. ඒත් යාළුවාට බරපතළයි. එයා බිම ඇදන් වැටිලා. ගම්මු දීපු ආරංචියට දුවගෙන ආපු කන්තල් වනජීවී නිලධාරීන් ලෝකෙ තනිවුන මේ පුංචි පුත්තු දෙන්නව ගිරිතලේ ගෙනිච්චා. ප්‍රතිකාර පටන් ගත්තා. ඒත් අම්මා නැතුව මේ ලෝකෙ ඉන්න බෑ කියලා වගේ අභයගේ යාළුවා සදහටම දෑස් පියාගත්තා. අභය තනිවුණා. ඒත් ප්‍රතිකාර කළ වනජීවී නිලධාරි මහත්වරුන්ටත්, පින්නවල දොස්තර මහත්වැන්ටත් පිං සිද්ධවෙන්න අභය සනීප වුණා. ඒත් ප්‍රශ්නයක් ඉතුරුයි. ප්‍රතිකාර කරපු මාස තුන පුරා අභය ගැවසුණේ මිනිස්සුත් එක්ක. දැන් කැලේ හුරු නෑ. මිනිස්සු නැතුවත් බෑ. ඉතින් අභයට පින්නවලම ඉන්න සිද්ධ වුණා.සුවවුණු කකුලේ පුංචි කොරයක් එක්ක හුරතල් ගමනින් යන මේ අලි සිඟිත්තව සත්තුවත්තේ අධ්‍යක්ෂ භාෂ්වර මහත්තයගේ අවධානයට ලක්වුණේ ඔය අතර. ඒ හුරතල් ගමනින්ම අභය සත්තුවත්තේ පාරවල් දිගේ ඇවිදගෙන යන හැටි භාෂ්වර මහත්තයා දුටුවේ මනසින්. හැබැයි ඒ චිත්ත දර්ශනය හැබෑවක් කරගන්න අධ්‍යක්ෂතුමා ක්‍රියා කළා. අභය වගේ කෙනෙක් දෙහිවල සත්තුවත්තට ඕනෙ කරලා තිබුණේ. කුඩා දරුවන්ට අතපත ගාන්න, හුරතල් කරන්න වගේම අලි - මිනිස් ගැටුම ගැන මිනිස්සුන්ගේ හිත්වල වෙනස් රූපයක් මතු කරන්නත් අභයට පුළුවන්කම තිබුණා. 2011 අප්‍රේල් 22 සිකුරාදා අභය දෙහිවල සත්තුවත්තට ආවේ ඔන්න ඔය විදිහට.සත්තුවත්තේ කාර්ය මණ්ඩලය අභයව පිළිගත්තේ නිකං නෙමෙයි. උත්සවයක් සංවිධානය කරලා. රත්වෙච්ච තාර පාර දිගේ අභයට ඇවිදගෙන එන්න අමාරු නිසා වතුර බව්සරයකින් පාර තෙමුවා. පාරට ගස් කඳන්වල පිට පොතු ඇතිරුවා. මල් මාලයක් දාලා සත්තුවත්තේ ප්‍රධාන දොරටුව ළඟදී අභයව පිළිගත්තේ පුංචි පුතෙක්. තව අභයට ලොකු පළතුරු වට්ටියකුත් ලැබුණා. එදාම නම් තැබීමේ තරගයකුත් තිබ්බා. ප්‍රවීණ ඡ්‍යොතිෂවේදියකුගේ නිරීක්ෂණයටත් යටත්ව තමයි අභයට එදා මේ ‘අභය’ නම ලැබුණේ.”මිනිත්තු විස්ස ගත වනු නොදැනේ. පැය බාගය ද නොදැනීම ගෙවී ගොස්ය. අවට රැස්ව සිටින මහා ජනකාය යළිත් පියවි සිහියට ගෙන එමින් ඔහු තම දේශනය අවසන් කරයි. යළිත් එම දේශනය ඇසීමට බොහෝ කල්ගත වන්නේ නැත. ඊට හේතුව සත්තුවත්තේ අධ්‍යාපන නිලධාරියා ලෙස ඔහු මෙවන් දේශන සෑම සති අන්තයකම පවත්වන බැවිනි. මේ දේශකයා නමින් නිහාල් සෙනරත්ය.”යුද්ධය සත්තුවත්තටත් බලපෑවා. 2008 අවුරුද්දේ පෙබරවාරි තුන්වැනිදා කුරුළු උයන ඇතුළේ බෝම්බයක් පිපිරුවා. පස් දෙනකුට තුවාළ වුණා. එදා ඉඳලා සත්තුවත්තට මිනිස්සු එන එක අඩුවුණා. වෙනදා සති අන්තයට මිනිස්සු දහදාහක් පහළොස්දාහක් එනවා. ඒත් මේ සිද්ධියෙන් පස්සේ දවසකට මිනිස්සු දාහක්වත් ආවෙ නෑ. ඉතින් අපට සිද්ධවුණා සත්තුවත්තට මිනිස්සු ගෙන්නවන්න. මම හිතුවා මගේ ශක්ති ප්‍රමාණයෙන් යමක් කරන්න ඕනේ කියලා. ඒ වෙනකොටත් මම අධ්‍යයනයෙන් හා පොතපත හැදෑරීමෙන්, නිරීක්ෂණයෙන් ලබාගත් කරුණුවලින් සර්පයන් ගැන, අලි ගැන විස්තර කථන පවත්වමින් හිටියෙ. ඒ සියල්ල වැඩි දියුණු කරලා, 2008 ජූනි පස්වැනිදා ලෝක පරිසර දිනය දවසේ මම සත්තු වත්තේ විශේෂ වැඩසටහනක් කළා. ඒ වැඩසටහනට මම අවට පාසල් දහයකින් දරු දැරියන් සහ ගුරු මණ්ඩලය සහභාගී කරවා ගත්තා. වැඩසටහන ඉතාමත් උත්සවාකාරයෙන් පැවැත්වුණා. මාධ්‍ය මඟින් පවා ප්‍රචාරය වුණා. සත්තුවත්තේ සමස්ත සේවක මණ්ඩලය එකතුවෙලා ආපහු සත්තු වත්ත මහජන ආකර්ෂණය ලබන තැනක් බවට පත්කරලා තියන බව රටම දැනගත්තා. විශ්වාස කරන්න ඒ වසරේ අගෝස්තු මාසයේ විතරක් සත්තු වත්ත කෝටි තුනකට ඉතා ආසන්න ආදායමක් ලැබුවා.”කථා කිරීම නිහාල් සෙනරත්ට අපහසු දෙයක් නොවේ. ඔහු උපතින්ම චතුර කථිකයෙකි. අද ඔහුගේ රැකියාවේ වැඩි වේලාවක් වෙන් වන්නේ ද කතාව වෙනුවෙනි. එබැවින්ම ඔහු මනාසේ වචන හසුරුවමින් අදහස් දක්වන්නේය. පැහැදිලි කරන්නේය. 1964 වසරේ ජූනි හය වැනිදා ගාල්ල රත්ගම දී උපත ලැබූ නිහාල් අද කුරුවිට තම බිරියගේ ගම් පියසේ දිවි ගෙවන්නේය. රත්ගම කේ.ඒ. සිල්වා පියාත් කේ.ඥානවතී සිල්වා මවත් තම පුතනුවන් වූ නිහාල් රත්ගම දේවපතිරාජ විද්‍යාලයට යැව්වේ හොඳ උගතකු වනු දැක්මේ අභිලාෂයෙනි. එම බලාපොරොත්තු කඩ නොකළ ඔහු තම දක්ෂතා පෙන්වන්නේ රුහුණු විශ්වවිද්‍යාලයෙන් ජීව විද්‍යා උපාධියක් ලබාගනිමිනි.එහෙත් විරැකියාව නිහාල්ගේ ජීවිතයට අභියෝග ලබා දෙන්නේය. ඔහු එම අභියෝගවලට මුහුණ දෙන්නේ තමා ලත් දැනුම නිර්ලෝභීව බෙදා දෙන උපකාරක පන්ති ගුරුවරයකු බවට පත් වෙමිනි. 1994 අවුරුද්දේදී නිහාල් තවත් උපාධිධාරීන් දහදෙනෙක් සමඟ රජයේ මුද්‍රණ නීතිගත සංස්ථාවට යන්නේ උපාධිධාරී අභ්‍යාසලාභී පුහුණුවන්නකු වශයෙනි. වසර තුනක පුහුණවකින් පසු ඔවුන් ස්ථිර කිරීමට බලධාරීන් තීරණය කළ ද සෙසු සේවකයන් එයට විරෝධය දක්වන්නේ උපාධිය මත ඔවුන්ට ලැබිය යුතු වූ තනතුර වඩා ඉහළ බැවිනි.එවකට සංචාරක අමාත්‍යාංශය යටතේ තිබූ දෙහිවල සත්වෝද්‍යානයේ අධ්‍යාපන නිලධාරි තනතුර ඇබෑර්තු වන්නේ මේ අතරය. වැඩ පුහුණු වූ උපාධිධාරීන් අතරින් අයෙක් ඊට අනුයුක්ත කිරීමට තීරණය විය. සුදුසුකම් සොයා බලන විට ජීවවිද්‍යා උපාධියක් හිමි ව තිබුණේ අප කථා නායකයාට පමණි. විශේෂ සම්මුඛ පරීක්ෂණයකින් ද අනතුරුව නිහාල් 1997 සිට දෙහිවල සත්තු වත්තේ අධ්‍යාපන නිලධාරියා බවට පත්විය.”සත්තුවත්තේ රස්සාව සමාන්‍ය රස්සාවක් වගේ නෙමෙයි. කාර්යාලය පවා පිහිටා තියෙන්නේ අමුතුම පරිසරයක. මුලදී මට මේ වෙනස තදින් දැනුණා. රැකියාවත් ටිකක් විශේෂයි. මේ රැකියාවත් මට අභියෝගයක් කියලා තේරුණා. ඉතින් මම තීරණය කළා මේ අභියෝගයත් ජයගන්න.”නිහාල්ට පැවරුණ වැඩ රාජකාරි එකිනෙකට වෙනස් ඒවා විය. පාසල් සම්බන්ධීකරණය, දේශන පැවැත්වීම, සතුන්ගේ නම් සහිත නාම පුවරු නිර්මාණය කිරීම, සතුන්ගේ විස්තර සහිත පුවරු නිර්මාණය කිරීම, දිසාවන් පිළිබඳ සටහන් සලකුණු තැබීම, සේවකයන්ට සතුන් පිළිබඳ දැනුම සහ අධ්‍යාපනය ලබාදීම නිහාල් ගේ රාජකාරි අතර විය. අභියෝගයට මුහුණ දීමට සූදානම් වූ නිහාල් ප්‍රථමයෙන් සතුන් ගැන හදාරමින්, නිරීක්ෂණ කරමින් තම දැනුම අලුත් කර ගත්තේය. සත්තුවත්තේ සුන්දර පරිසරය ඔහුගේ මනසට ගෙනාවේ සැනසිල්ලකි. එය රැකියාව කෙරෙහි ඔහුගේ කැමැත්ත වැඩි කරන්නක් විය. උත්සාහය හා හැදෑරීම මත 1999 වනවිට පරිණත දේශකයකු ලෙස සතුන් ගැන දේශන පැවැත්වීමට නිහාල් සමත්ව සිටිය්ය. එතැන් සිට සත්තුවත්ත ඇතුළත මෙන්ම පිටත පාසල්, විශ්වවිද්‍යාල ඇතුළු ස්ථාන රාශියක සතුන් ගැන දේශන පැවැත්වීම නිහාල්ට උරුම විය.”සර්පයන් ගැන මම කරපු දේශනය 2000 වසරේදී පොතකට ගොනු කළා. පොත්පත් දහසක් මුද්‍රණය කළා. ඒ පොත අලෙවි වුණේ වාර්තා ගත අන්දමින්. පසුව මම අලි ගැන, ලංකාවට ආවේණික පක්ෂීන් ගැන තොරතුරු ඇතුළත් පුංචි පොත් මුද්‍රණය කළා. මගේ සර්පයන් ගැන දේශනයට ලංකාවේ හතර වටින්ම කැඳවුම් ලැබුණා. නිරපරාදේ සර්පයන් මරන්න එපා කියන පණිවුඩයත් මම මගේ දේශනයෙදී ජනතාව අතර බෙදා හැරියා. අපේ රටේ සර්ප විශේෂ සීයක් ඉන්නවා.ඒ අතරින් පහළොවක් ඉන්නේ ගැඹුරු මුහුදේ. අනික් අසූපහෙන් මාරාන්තික විෂ තියෙන්නේ විශේෂ පහකට පමණයි. ඒ නයා, තිත් පොළඟා, වැලි පොළඟා, තෙල් කරවලා සහ මුදුකරවලා. නමුත් මිනිස්සු කරන්නේ බොහෝ සර්පයින් දැක්ක දුටු තැන මරා දානවා. ඒකෙන් වෙන්නේ ආහාර දාමය සමබර බව බිඳිලා මීයන් වගේ සතුන් වැඩි වෙන එකයි. මී උණෙන් මිනිසුන් වැඩි වැඩියෙන් මැරෙන්නත් මේක එක හේතුවක්.”සත්තුවත්තේ වැඩිම අවධානය දිනා ගන්නා සතුන් ගැන දේශන පැවැත්වුව ද සතුන් අතපතගෑම නිහාල්ගේ රාජකාරිය නොවේ. එහෙත් සර්පයින් විෂයෙහි මේ ප්‍රතිපත්තිය අත්හැරීමට ඔහු තීරණය කළේය. ඒ පසුපස ඇත්තේ ද රසවත් කථාවකි.”විශේෂ දේශනයකට මට ආරාධනයක් ලැබුණා පේරාදෙණිය සරසවියෙන්. ඒ 2008 දී. මම සර්පයන් බාරව ක්‍රියාකරන සේවක මහත්මයකුත් එක්ක දේශනය ආරම්භ කළා. ඒ අතරතුරේදී ශාලාවේ සිටි සිසුන් පිරිසක් මට අභියෝග කළා සර්පයන් අල්ලලා පෙන්නන්න කියලා. ඇත්තටම මට ඒ වෙනකොට සර්පයින් අල්ලන්න පුළුවන්කමක් තිබුණේ නැහැ.මම අවංකව සභාවට ඒ බව කියලා සර්පයින් අල්ලන්න පුරුදු වෙනවා කියලා මුළුහිතින්ම හිතා ගත්තා. පස්සේ මම සත්තුවත්තේම සේවක මහත්මයකුට කිව්වා මටත් සර්පයෝ අල්ලන්න පුරුදු කරන්න කියලා. ඒ සේවක මහත්මයා ‘ඔන්න අල්ලන්න’ කියලා එක පාරටම විශාල නයෙක් බිමට දැම්මා. ඒ වෙලාවේ සර්පයන් අල්ලන්න භාවිතා කරන යකඩ කූර මගේ අතේ තිබුණේ. මට හිතන්නවත් වෙලාවක් තිබුණේ නැහැ. ඒත් මම පැනපු ගමන් ඒ යඩක කූර තද කරලා නයාව ඇල්ලුවා. දැන් මට සර්පයෝ ගැන දේශන කරන අතර උන් අල්ලන්නත් පුළුවන්.”නිහාල් සෙනරත් යනු උට්ඨාන වීර්යයෙන් යුතු මිනිසකු බව පැවසීමට තවත් උදාහරණ අවශ්‍ය නැතැයි සිතේ. දැනටත් දිනපතා කලවානේ සිට දෙහිවලට රාජකාරි පිණිස ගමනේ යෙදෙන ඔහු විඩාව ද නොහඳුනන්නෙකි. රුහුණු විශ්වවිද්‍යාලයේ උපාධිධාරිනියක වන ඔහුගේ බිරිය ඔහුට මුණගැසී ඇත්තේද විශ්වවිද්‍යාලයේදීම ය.අද ඔවුන් දෙදෙනා දරු තිදෙනකුගෙන් යුතු සුන්දර කැදැල්ලකට උරුමකම් කියති. ‘කිසිම පුද්ගලයෙක් හෝ ස්ථානයක් හැමදාම එකම විදිහට තිබිය යුතු නැහැ. අලුත් වෙන්න ඕනේ’ මේ නිහාල් ගේ චින්තනයයි. එම චින්තනයට අනුව දෙහිවල සත්තුවත්ත හැමදාම අලුත් කිරීමට උත්සාහ දරන නිහාල් කතා බහ අවසන් කරමින් තමාට හැමවිටම උපකාර කරන සත්වෝද්‍යාන අධ්‍යක්ෂතුමාටත් සමස්ත සේවක මණ්ඩලයටත් මුළුහදින්ම ස්තුති කර සිටියේය.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af1202057</link>
    <topic>මාර්ග අනතුරු වැඩි ඇයි?</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>හදිසි අනතුරු සිදුවන මොහොතක් අපට තීරණය කළ නොහැකි බව කවුරුත් දන්නා කරුණකි. එමෙන්ම සියලු දෙනා අවධානය යොමු කළ යුතු කරුණ වන්නේ හදිසි අනතුරු වළක්වා ගැනීම එතරම් අපහසු කරුණක් නොවන බවයි. එහෙත් පසුගිය කාලයේ අපට වාර්තා වූ මාර්ග අනතුරු සලකා බැලු කල දිනක් ඇතුළත වූ වැඩිම අනතුරු සංඛ්‍යාව ලෙස මරණ 17 ක් වාර්තා වී තිබිණි. මෙයට හේතුව අනතුරු සංඛ්‍යාව සමස්තයක් ලෙස වැඩිවීම ද නැතහොත් මෙය අහඹු ලෙස සිදු වූවක් ද?ඒ ගැන අද කඩුල්ලෙන් මෙසේ විමසමු.කොළඹ ජාතික රෝහලේ හදිසි අනතුරු අංශයේ අධ්‍යක්ෂ හාජාතික රෝහලේ නියෝජ්‍ය අධ්‍යක්ෂවෛද්‍ය ප්‍රසාද් ආරියවංශමහා මාර්ගයේ සිදුවන හදිසි අනතුරුවල විශාල වැඩිවීමක් අපිට දකින්නට ලැබෙන්නෙ නැහැ. රෝහලක් ලෙස අපිට වාර්තා වන්නේ හදිසි අනතුරකට භාජනය වී තුවාල ලැබු අයයි. සමහර අය හදිසි අනතුරු සිදුවූ තැනම සමහරු මිය යනවා. ඒ වගේ ඒවා අපිට වාර්තා වන්නේ නැහැ. පසුගිය වසර කිහිපය සමඟ සන්සන්දනය කරද්දි මහාමාර්ගයේ වූ හදිසි අනතුරු නිසා රෝහල් ගතවීම්වල විශාල වෙනසක් දකින්නට නැහැ. උදාහරණයක් ලෙස 2010 වසරට සාපේක්ෂව 2011 වසරේ විශාල වැඩිවීමක් රෝහල් ආරංචි මාර්ග අනුව පෙනෙන්නේ නැහැ.සෑම දිනකම හදිසි අනතුරු නිසා හදිසි අනතුරු ඒකකයට ඇතුළත් වන අයගෙන් සියයට 25 ක්ම එන්නේ රිය අනතුරු නිසායි. රිය අනතුරුවලින් සියයට 55 ක්ම මෝටර් සයිකල් වලින් සිදුවන රිය අනතුරුයි. පදිකයන් රිය අනතුරුවලට භාජනය වීම සියයට 25 යි.මහාමාර්ගයේ වන රිය අනතුරු විවිධ හේතු මත සිදු වෙනවා. බොහෝමයක් අනතුරු සිදුවන්නේ නොසැලකිලිමත් කමින්, තවත් ඒවා අධික වේගයෙන් රිය ධාවනය කිරීම නිසා වාර්තා වෙනවා. බීමත්කම නිසාත් හදිසි අනතුරු සිදු වෙනවා. නමුත් මේ අනතුරුවලට ගොදුරු වන්නේ බීමත් පුද්ගලයා නොවන නිසා අපිට ඒ සම්බන්ධ තොරතුරු ලැබීමත් ඉතා අඩුයි. මේ නිසා රෝහල් වාර්තා හා පොලිස් වාර්තා අතර පරස්පර විරෝධිතාවක් තියෙනවා.මෝටර් රථ ප්‍රවාහන කොමසාරිස් ජනරාල්බී. ඩී. එල්. ධර්මපි‍්‍රයඑදා රියදුරු බලපත්‍රය එක දවසකින් ලබාගන්න පුළුවන්. හදිසි අනතුරු වැඩිවීම මත අපි ඒ තත්ත්වය වෙනස් කළා. අද ලියාපදිංචි වූ පසු ලිඛිත පරීක්ෂණයට සහභාගි විය යුතුයි. ඊට පසුවයි පුහුණුව සඳහා දිනයක් ලබා දෙන්නේ. මෙයින් අපි බලාපොරොත්තු වන්නේ පුහුණුව ලබන කාලයේ මාර්ග අනතුරු පිළිබඳව දැනුමක් ලබා දීමයි. පුහුණු වී මාස 3 ක් යනතෙක් කිසිම කෙනකුට රියදුරු බලපත්‍රය අපි දෙන්නෙ නැහැ.මාස 3 කට පසුයි ප්‍රායෝගික පරීක්ෂණය සඳහා දිනයක් දෙන්නෙ. ඉස්සර බර වාහන සඳහා එක දවසකින් බලපත්‍ර ලබා දුන්නා. ඒත් දැන් එහෙම කෙරෙන්නේ නැහැ. සැහැල්ලු වාහන බලපත්‍ර ලබාගෙන වසර 2 කින් පසුව තමයි බර වාහන බලපත්‍ර සඳහා ඉල්ලුම් කළ යුතු වන්නේ. මේ නිසා මේ සියලු ක්‍රමවේදයන් අපි පෙරට වඩා විධිමත් කර තියෙන්නේ හොඳ රියදුරෙක් බිහි කිරීමට මෙන් ම හොඳ සේවාවක් ලබාදීමේ අරමුණ සඳහායි.දැනටත් මේවායේ යම් යම් ගැටලු තියෙනවා. අපි දෙන ප්‍රායෝගික පුහුණුව ඉතා කෙටි කාලයක එකක්. හොඳ ප්‍රායෝගික පුහුණුවක් ලබා දෙන්න නම් එක් අයකුට සෑහෙන කාලයක් මිඩංගු කළ යුතුයි. නමුත් එසේ කරන්න අපිට සිටින පරීක්ෂකවරු ප්‍රමාණවත් නැහැ. එක් අයකු වෙනුවෙන් පැය 1/2 ක් යෙදවුවහොත් පැය 8 සේවයට කරන්න වෙන්නෙ දිනකට 14 දෙනකුට පමණයි. එක් අයකුට එක දිගටම පැය 8 ම වැඩ කරන්න අමාරුයි.අද දිනකට විශාල ප්‍රමාණයක් ඉල්ලීම් කරනවා. නමුත් අපිට මේ සේවාව දෙන්න පුළුවන් ඉතා සුළු පිරිසකටයි. මීට අමතරව පරීක්ෂකවරු කරන්නේ මේ රාජකාරිය පමණක් නොවෙයි. අනතුරු සිදුවුණාම ඒවා බලන්න යන්න වෙනවා. ඒ සඳහා සමහරවිට දවසම යන්න පුළුවන්. සමහර විට දෙපාර්තමේන්තුවලට යන්න සිදු වෙනවා. මේවා තමයි අපිට තියෙන ප්‍රායෝගික ගැටලු. පරීක්ෂකවරුන්ගේ ප්‍රමාණය, කාලය සලකා ප්‍රායෝගික පරීක්ෂණය සඳහා එක් අයකු වෙනුවෙන් විශාල කාලයක් අපිට මිඩංගු කරන්න බැහැ.අපිට තියෙන තවත් ගැටලුවක් වන්නේ ප්‍රායෝගික පරීක්ෂණය සඳහා ධාවන පථයක් නොතිබීම. වේරහැර පාර තමයි අපි මේ සඳහා යොදාගන්නේ. නමුත් අංග සම්පූර්ණ ධාවන පථයක් පුහුණුව සඳහා අවශ්‍යයි. මේ පාරේ කඳු පල්ලම් නැහැ. අංග සම්පූර්ණ ප්‍රායෝගික පරීක්ෂණයක් පාරේ කරලා ලබා දෙන්න අපිට අපහසුයි. අපි ධාවන පථයක අවශ්‍යතාව මීට කලින් පෙන්වා දුන්නා. එය ක්‍රියාත්මක කරන තැනටම ආවා. නමුත් ආර්ථික හේතු මත එය අතරමඟ ඇණහිටුණා.අපි ළඟදි පරීක්ෂකවරු 50 ක් ගත්තා. නමුත් මේ පිරිස අපිට ප්‍රමාණවත් නැහැ. මම තව දෙයක් කිව යුතුයි. හදිසි අනතුරු සිදුවන්නේ රියැදුරු බලපත්‍රය නිසාම නොවෙයි. අද වාහන විශාල ප්‍රමාණයක් මහාමාර්ගයට දැමෙනවා. මේ වාහන ප්‍රමාණයට අනුව අපේ මාර්ග පද්ධතිය සංවර්ධනය විය යුතුයි කියලයි මම විශ්වාස කරන්නේ.කොළඹ රථවාහන කොට්ඨාසයේ අධ්‍යක්ෂ පොලිස් අධිකාරිචූල ද සිල්වාඅප සාමාන්‍යයෙන් සලකා බැලුවොත් 2010 වසරට වඩා 2011 වසරේ රිය අනතුරුවල ඉතා සුළු වැඩිවීමක් තිබෙන බව පෙනෙනවා. එයට හේතුව එන්න එන්නම රටේ වාහන සංඛ්‍යාව වැඩි වීමයි.ඒ වගේම පදිකයන්ට ඇති නීති වගේම රියැදුරන්ට ඇති නීති ඒ දෙගොල්ලන්ම පිළිපැදීමේ අඩුපාඩුවක් තිබෙනවා. රතු විදුලි සංඥා පෙනි පෙනී වාහනය ඉදිරියට ගෙන යන අය ඉන්නවා. කහ ඉරෙන් පාර මාරුවනවා පෙනි පෙනී වාහනය ඉදිරියට එන රියැදුරන් ඉන්නවා. ඒ වගේම වාහන යනවා පෙනි පෙනී කහ ඉරෙන් වාහන අස්සෙන් රිංගාගෙන යන පදිකයන් වගේම කහ ඉර නැති තැන්වලින් පාර මාරුවන අයත් ඉන්නවා.අප මේ අයට නඩු පවරනවා තමයි. නමුත් එයින් පමණක් ප්‍රශ්නය විසඳන්න බැහැ. පොලිස් නිලධාරීන් කොපමණ නීතිය ක්‍රියාත්මක කළත් රියැදුරන් සහ පදිකයන් තමන්ගේ ජීවිත ගැන වගේම අනුන්ගේ ජීවිත ගැන නොසිතන තාක් කල් මෙබඳු අනතුරු සිදුවන එක වළක්වන්න බැහැ. සමහර ආයතනවල සේවකයන් කැමැති නැහැ තරමක් දුරින් තිබෙන කහඉරෙන් පාර මාරු වී ආයතනයට යන්න. ඒ අයට ඕනෑ තමන්ගේ දොරකඩින් කහඉරක් තබාගන්න. එහෙම සියලු ආයතනවලට ඉදිරියෙන් කහ ඉරි යොදන්න ගියොත් කොහොම වෙයිද?අනික පොලිස් නිලධාරීන්ගේ දෑස් වහලා සමහරු පාර පනිනවා වැරැදි ලෙස. දහදෙනෙක් පැන්නොත් අනිත් රාජකාරි සමඟ දකින්න ලැබෙන්නේ දෙදෙනකු තුන් දෙනකු විතරයි.තව සමහර බස් රථ හිමියන් තමන්ගේ වාහනය ලබා දෙන්නේ කාටද කියා හිතන්නේවත් නැහැ. පසුගිය දවසක අපි හෙට්ටියාවත්ත පැත්තට යන බස් රථයක් පරීක්ෂා කළා. එහි රියදුරාට රියදුරු බලපත්‍රයක් නැහැ. අයිතිකාරිය කාන්තාවක කියා නොබලාම අපි අත්අඩංගුවට ගත්තා. මේ වැනි නොසැලකිලිමත් ක්‍රියා නිසා මහජනතාවගේ ආරක්ෂාවට විශාල හානියක් සිදුවෙනවා. ඒ බව හැමෝම හිතන්න ඕනෑ.අනෙක වෙන රටකට ගියොත් අපි ඒ රටවල නීතිරීති කඩනවද? නැහැ. එහෙනම් ඇයි තමන්ගේ රටේ විතරක් මේ තත්ත්වය ඇති කරන්නේ. මේ රටේ රථවාහන අනතුරු වළක්වන්න තිබෙන නීති රීති හොඳටම ප්‍රමාණවත්. නමුත් සිදුව ඇත්තේ ඒක පිළිපදින්නට කිසිඳු උවමනාවක් වාහන පදවන්නන්ට හෝ මඟීන්ට නොතිබීමයි. ඒ නිසා තමන්ගේ ජීවිත ආරක්ෂාව පවතින්නේ තමන්ගේ අතේම බව දැනගෙන නීතිරීති නිසි පරිදි පිළිපදිනවා නම් මෙවැනි අනතුරු වළක්වා ගන්න හැකියාව තිබෙනවා.ශ්‍රී ලංකා ජාතික රෝහලේ, ජාතික පුහුණු කිරීමේ නිලධාරිනීපුෂ්පා රම්‍යා ද සොයිසාඅප ගෙවුණු වසරට සාපේක්ෂව 2012 ජනවාරි මාසයේ හදිසි අනතුරු ඒකකයේ රෝගීන් සංඛ්‍යාව සසඳා බැලුවහොත් යම්කිසි වැඩිවීමක් තිබෙන බව පේනවා. මොකද 2011 ජනවාරි මාසයේ 8003 ක් වූ රෝගී සංඛ්‍යාව මේ ජනවාරි මාසය තුළ 9250 ක් පමණ වී තිබෙනවා. 2011 ජනවාරි මස දී 2733 ක් වූ බරපතළ නේවාසික රෝගීන් සංඛ්‍යාව 2012 ජනවාරියේදී 3179 ක් බවට පත් ව තිබෙනවා. ලංකාව පුරා වෙනත් රෝහල්වලින් ජාතික රෝහලට මාරුකර එවු සංඛ්‍යාව ගිය වසරේ ජනවාරිය සඳහා 719 ක් වුවත් එය පසුගිය මාසයේ 810 ක් ලෙස වාර්තා වනවා.නමුත් අනතුරු නිසා මියගිය සංඛ්‍යාව නම් තරමක් අඩු වී ඇති බවයි පෙනෙන්නේ. මොකද හදිසි අනතුරු නිසා රෝහල තුළදී මියගිය 38 දෙනාගෙන් 16 ක් මහාමාර්ග අනතුරුවලින් මියගොස් තිබෙන්නේ. නමුත් 2010 වසරේ එය මුළු සංඛ්‍යාව වූ 50 න් 27 ක් ලෙසයි වාර්තා වන්නේ.කෙසේ වෙතත් අනතුරු සිදුවීම නිසා 2010 වසරේදී රෝහල් ගතවූ සමස්ත රෝගීන් සංඛ්‍යාව 105115 යි. එහෙත් 2011 දී එය 101971 යි. ඒ අනුව රෝගීන් ප්‍රතිශතය සියයට 3 න් අඩු වී ඇති බව පෙනෙනවා.මා දන්නා ආකාරයට හදිසි අනතුරු ලොව කොහේවත් සපුරා ඉවත් කළ හැකි දෙයක් නොවේ. එහෙත් එය මනාව පාලනය කළ හැකියි. ඒ සඳහා සමීක්ෂණ මඟින් සොයා ගන්නා කරුණුවලට අනුව කටයුතු කළ යුතුයි.බොහෝ විට අනතුරුවලින් සියයට 75 ක් පමණ පුද්ගල හේතු මත සිදුවන ඒවායි. විශාල වශයෙන් පදිකයන්, සතුන් සහ වාහන ගැවසෙන මාර්ගවල වාහනවල වේග සීමාවල ප්‍රමිතියක් නැහැ. හිතුමතේ පාරේ යනවා, මාර්ග සංවර්ධනය වීමේදී පදිකයන් මෙන්ම රියැදුරන් ආරක්ෂා සහිතව ගමන් කිරීමට මාර්ග සංඥා පිළිපැදීම ඉතා වටිනවා.සමහර අවස්ථාවලදී අබලන් මාර්ග තිබෙන විට නිසි නඩත්තුවක් සිදු නොවීමෙන් අනතුරු ඇති වෙනවා.අවදානම් සහිත වාහන ලෙස හඳුන්වන ත්‍රීරෝද රථ, මෝටර් බයිසිකල් සහ පාපැදි යන්නේ සංඥා නොසලකා ඉඩ ඇති තැන්වලින් රිංගාගෙනයි. එය අනතුරුවලට අත වැනීමක්.බොහෝ විට ත්‍රිරෝද රථවල හැරවීමට නියමිත සීමාවක් යොදා ඇති ක්‍රමය ඉවත් කර අසීමිතව හැරවිය හැකි අන්දමින් සකස් කර ගන්නවා. එවැනි වාහනවල ප්‍රමිතීන් රැක ගැනීම සඳහා නීති ඇති බවක් පෙනෙන්නටත් නැහැ. ඒ නිසාම මේවායින් අනතුරු බොහෝ වැඩි වෙන්නට ඉඩ තිබෙනවා.මඟීන් වැඩි බස්රථවල රිය පැදවීමේ ප්‍රමිතියක් නැහැ. ඔවුන් මාර්ග නීති නිසි පරිදි පිළිපදින්නෙත් නැහැ. අනෙක වට රවුමක්, මාර්ග සංඥා හෝ පොලීසිය යන ආකාර තුනෙන් එකක් තිබිය යුතුව තිබියදී ඒ ආකාර තුනම භාවිත කර වාහන පාලනය කිරීමේ තත්ත්වයට අද අපේ රට ඇද වැටිලා.මහා මාර්ගවල යන වාහනවල දුර්වල ආලෝකය හෙල් සහිත පාරවල්වල ආරක්ෂිත වැට නොමැති වීම, ටී. වී., රේඩියෝ, දරු සුරතල්, ආහාර ගැනීම, දුරකථනවලට කන් දීම ආදිය සමඟ රථ වාහන පැදවීමේ පුරුදු නිසා අනතුරු සිදුවන අවස්ථා බොහෝයි. ඒ වගේම කෙතරම් නීති තිබුණත් මත්පැන් භාවිත කර වාහන පැදවීම නිසාත් අනතුරු සිදු වනවා. ඒ වගේම ඇස් පෙනීමේ දුර්වලතා, කන් ඇසීමේ දුර්වලතා මෙන්ම හෘදයාබාධ ඇතිවීම් වැනි සෞඛ්‍ය තත්ත්වයන් නිසාත් පරිසර සාධක නිසාත් අනතුරු ඇතිවිය හැකි බැවින් ඒ ගැන අවධානයෙන් සිටීම වැදගත්.සමහර රියැදුරන්ට ක්ෂණික තීරණ ගැනීමේ හැකියාව නැතිවීම නිසාත් ගෙදරින් කොපමණ හොඳ මානසික මට්ටමකින් ආවත් මහමඟදී නිර්මාණය වන සිදුවීම් නිසා ඇතිවන මානසිකත්වයන් නිසාත් අනතුරු සිදුවන්න පුළුවනි. ගැහැනු පිරිමි භේදය, පළපුරුද්ද නැතිකම, ආතතිය හා ආවේගය නිසාත් අනතුරුවලට මඟ පෑදෙනවා. ඒ වගේම තවත් තත්ත්වයක් වන්නේ ආරක්ෂිත මෙවලම් භාවිත නොකිරීමයි. එහි දරුණුම හා භයානක අවස්ථාව පොඩි දරුවන්ට හෙල්මට් පලඳින්නේ නැතිව දෙමවුපියන් පමණක් ඒවා පැලඳීමයි.සීට් බෙල්ට් නොපැලඳීම නිසා බොහෝ විට බෙල්ලේ කශේරුකා බිදෙන්නත් ඉඩ තිබෙනවා.මේ වැනි අනතුරක් දුටු විට පළමුවෙන්ම කළ යුත්තේ කලබල නොවීමයි. ඒ වගේම කණ්ඩායම් හැඟීමෙන් කටයුතු කළ යුතුයි. අනතුරට ලක්වූ වාහනයක් තුළ සිටින අයකුව එළියට ගැනීමේදී මිනිස් සිරුරට තවත් හානිකර නොවන අයුරින් ඒ කටයුතු සිදු කළ යුතුයි.වන්දි ලැබීමෙන් අනතුරක හානිය පියවා ගන්න බෑ. සමහරවිට ඒ අනතුර සිදුවන්නේ පවුලේ ආදායම් ලබන්නාට හෝ ආයතනයක ප්‍රධානියාට හෝ විය හැකියි. එයින් පවුලකට, ආයතනයකට හා එයින් යැපෙන විශාල සංඛ්‍යාවකට හානි විය හැකියි. රටේ ආබාධිතයන් ඉතුරු වීමෙන් ආර්ථික සංවර්ධනයට බාධා එල්ල විය හැකියි. සෞඛ්‍ය ක්ෂේත්‍රය සඳහා වසරකට කෝටි ගණන් මුදල් වියදම් වන්නේ සුළු නොසැලකිල්ලක් නිසා වන්න පුළුවන්.ඒ නිසා අනතුරු වළක්වා ගැනීමට අවශ්‍ය පියවර රියදුරන්, මඟීන් ඇතුළු සියලු පාර්ශ්වවලින් ගත යුතු අතරම අනතුරක් සිදුවූ විට ජීවිත බේරා ගැනීමට ක්‍රියා කළ යුතු ආකාරය ගැනත් සියලු දෙනා දැනුම්වත් වී අනතුරු වළක්වා ගැනීමට සියලු පියවර ගත යුතුයි.පොලිස් මාධ්‍ය ප්‍රකාශක පොලිස් අධිකාරිඅජිත් රෝහණජනවාරි මස 28 වැනි දින පෙරවරු 6 සිට 29 දින පෙරවරු 6 දක්වා පැය විසි හතරක් තුළ වාර්තා වූ වැඩිම හදිසි අනතුරු මරණ සංඛ්‍යාව ගැන අපට වාර්තා වුවත් ඉන් 11 ක් පමණ එදා සිදු වූ ඒවා. අනිත් කිහිපය සිදු වී තිබුණු සහ ඒ සිදුවීම්වලින් පුද්ගලයන් මියගිය බවට වාර්තා වූ දිනය වන්නේ එදායි.ඒ කෙසේ වෙතත් අපට පෙනී යන දේ නම් නාගරික ප්‍රදේශවලට වඩා එමෙන්ම වට රවුම්, මාර්ග සංඥා ආදිය තිබෙන ස්ථානවලට වඩා එම ස්ථානවලින් බැහැර දුර පළාත්වල මාර්ග අනතුරු වැඩියෙන් සිදුවන බවයි. මෙයට හේතුව පාර හොඳින් තිබෙන බව පෙනෙන විට රියැදුරන් වාහන ඉතා වේගයෙන් ධාවනය කිරීමට උත්සාහ කිරීමයි.විශේෂයෙන් තම පෞද්ගලික වාහන මෙන්ම මගී ප්‍රවාහන රථ පදවන රියැදුරන් ඉතා ප්‍රවේශම් විය යුතුයි. ඔවුන්ට නිරන්තර පුහුණුව, මනෝ විද්‍යා උපදේශනය ආදියට නිරන්තර සහභාගිවීම සහ දැනුම්වත් කිරීම්වලට නිතර ලක්විය යුතුයි. අපේ රටේ දියුණු මාර්ග පද්ධතියක් තිබෙන නිසා නීතිය දැඩි ලෙස ක්‍රියාත්මක කිරීමට ද හැකියාව තිබෙනවා. ඒ වගේම නීතියට අවනත වීම ද ජනතාවගේ වගකීමක් මෙන්ම යුතුකමක්.අප සැම විටම රියැදුරන්ට හා පදිකයන්ට උපදෙස් දෙන්නේ තම ජීවිතය පිළිබඳ අවධානයෙන් සිටිමින් අනතුරු වළක්වා ගැනීමට කටයුතු කරන ලෙසයි.පදිකයන්ගේ පාර්ශ්වයෙන් ද තම ජීවිතය පිළිබඳ අවධානය දැක් විය යුතුයි. එහිදී,මෙවැනි පිළිවෙත් පිළිපදිනවානම් සහ නීතියට අවනත වනවානම් මාර්ග අනතුරු සිදුවීමත් එයින් තමන්ගේ ජීවිතවලට සිදුවන හානි වළක්වා ගන්නත් අපහසුවක් නැහැ.සාකච්ඡාකෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af1202058</link>
    <topic>විභාග පැවැත්වෙන දින</topic>
    <author/>
    <content>අද සිට සෑම සතියකම ‘සිළුමිණ’ පුවත්පතින් විභාග තොරතුරු ඔබ වෙත ගෙන එන්නට අපි සූදානම්. විභාග දෙපාර්තමේන්තුව සමඟ එක්ව ඉදිරි සති තුළ පැවැත්වෙන පාසල් හා ආයතනික විභාග පැවැත්වෙන දින වකවානු ජනවාරි මාසයේ විභාග ප්‍රතිඵල ප්‍රකාශයට පත් කළ විභාග, ඉදිරියේ ප්‍රතිඵල ප්‍රකාශයට පත් කරන්නටබලාපොරොත්තු වන විභාග ආදියේ තොරතුරු මෙසේගෙන එන්නට අප සූදානම්.* ශ්‍රී ලංකා පොලිස් සේවයේ ආධුනික/ වැඩ බලන සහකාර පොලිස් අධිකාරිවරුන් සඳහා වන කාර්යක්ෂමතා කඩඉම් විභාගය සහ දෙවන භාෂාව පිළිබඳ පරීක්ෂණය - 2011 (1) (2012)පැවැත්වෙන දින - පෙබරවාරි 18, කොළඹ* රාජ්‍ය හා පළාත් රාජ්‍ය සේවා කාර්මික නිලධාරීන් සඳහා පවත්වනු ලබන මැනීම හා මට්ටම් ගැනීම ප්‍රායෝගික පරීක්ෂණය 2005 සිට 2009 (2010) - 1 වන විභාගයපැවැත්වෙන දින - පෙබරවාරි 20 දක්වා දියතලාව* ශ්‍රී ලංකා සත්ත්ව නිෂ්පාදන හා සෞඛ්‍ය සේවාවේ නිලධාරීන් සඳහා වන පළමුවන කාර්යක්ෂමතා කඩඉම් විභාගය - 2010 (2012)පැවැත්වෙන දින - පෙබ. 11 (අවසන් දිනය) පේරාදෙණිය* ඒකාබද්ධ තැපැල් සේවාවේ “අ” කාණ්ඩයේ III වැනි ශ්‍රේණියේ “අ” ඛණ්ඩයට අයත් නිලධාරීන් සඳහා වන කාර්යක්ෂමතා කඩඉම් විභාගය 2011 (2012)පැවැත්වෙන දින - පෙබ. 11, 12, කොළඹ* කැලණිය විශ්වවිද්‍යාලීය ශාස්ත්‍රවේදී (සාමාන්‍ය) උපාධි ද්විතීය පරීක්ෂණය (බාහිර) 2010 - 2012 ජනවාරි/ පෙබරවාරිපැවැත්වෙන දින - පෙබ. 11, 12, 18,19, 20, 25, 26දිවයින පුරා* අ.පො.ස (සාමාන්‍ය පෙළ) විභාගය - 2011 දෙසැම්බර් සෞන්දර්ය ප්‍රායෝගික පරීක්ෂණපැවැත්වෙන දින - 2012.02.21 සිට 2012.03.02, දිවයින පුරා* ජාතික ශික්ෂණ විද්‍යා ඩිප්ලෝමා අවසාන විභාගය - 2011පැවැත්වෙන දින - 2012.02.27 සිට 2012.03.02 දක්වා2012 ජනවාරි මස 1 දිනයෙන් පසු නිකුත් කළ ප්‍රතිඵල* නැඟෙනහිර පළාතේ සිංහල මාධ්‍ය පාසල්වල පවතින ද්විභාෂා පුරප්පාඩු සඳහා ශ්‍රී ලංකා ගුරු සේවයට බඳවා ගැනීමේ විභාගය 2010 (2011)නිකුත් කළ දිනය - 03.01.2012රාජ්‍ය සේවා කොමිෂන් සභාවට, (නැඟෙනහිර පළාත)* දෙවන ශ්‍රේණියේ රේගු පරීක්ෂකවරුන් සඳහා පැවැත්වෙන පළමු වන කාර්යක්ෂමතා කඩඉම් විභාගය - 2011 (1)නිකුත් කළ දිනය - 11.01.2012, රේගු දෙපාර්තමේන්තුවට* ශ්‍රී ලංකා ඉංජිනේරු සේවයට නිලධාරීන් බඳවා ගැනීමේ තරග විභාගය - 2011නිකුත් කළ දිනය - 19.01.2012,, රාජ්‍ය සේවා කොමිසම් සභාවට.* බෞද්ධ ධර්මාචාර්ය විභාගය 2010 (2011)නිකුත් කළ දිනය - 25.01.2012, දහම් පාසල් විදුහල්පතිවරුන්ට* ශ්‍රී ලංකා දුම්රිය දෙපාර්තමේන්තුවේ ගමනාගමන පිරිවැය නිලධාරී තනතුරට බඳවා ගැනීමේ විභාගය - 2010 (2011)නිකුත් කළ දිනය - 26.01.2012, ප්‍රවාහන අමාත්‍යාංශයට* ශ්‍රී ලංකා රේගු දෙපාර්තමේන්තුවේ II වැනි ශ්‍රේණියේ සහකාර රේගු පරීක්ෂක තනතුරු වලට බඳවා ගැනීම සඳහා වන විවෘත තරග විභාගය 2010 (2011)නිකුත් කළ දිනය - 26.01.2012, රේගු දෙපාර්තමේන්තුවට* සහකාර කම්කරු කොමසාරිස් (දෙපාර්තමේන්තුමය) තනතුර සඳහා බඳවා ගැනීමේ තරග විභාගය - 2011නිකුත් කළ දිනය - 19.01.2012 (සම්මුඛ පරීක්ෂණ ලේඛනය), රාජ්‍ය සේවා කොමිසම් සභාවට* ශ්‍රී ලංකා ක්‍රම සම්පාදන සේවයේ III වන ශ්‍රේණියේ නිලධාරීන් සඳහා වන දෙවන කාර්යක්ෂමතා කඩඉම් විභාගය - 2011නිකුත් කළ දිනය - 11.01.2012, මුදල් හා ක්‍රම සම්පාදන අමාත්‍යාංශයට* කෘෂිකර්ම දෙපාර්තමේන්තුවේ ශ්‍රී ලංකා තාක්ෂණ සේවාවේ තනතුරු සඳහා බඳවා ගැනීමේ විවෘත තරග විභාගය - 2011නිකුත් කළ දිනය - 26.01.2012කෘෂිකර්ම දෙපාර්තමේන්තුවට* විශ්වවිද්‍යාල ක්ෂේත්‍රයේ සහකාර ලේකම්/ සහකාර ලේඛකාධිකාරි සහ සහකාර ගණකාධිකාරී/ සහකාර මූල්‍යාධිකාරි/ සහකාර අභ්‍යන්තර විගණක තනතුරුවලට බඳවා ගැනීම සඳහා වන ලිඛිත පරික්ෂණය - 2011නිකුත් කළ දිනය - 26.01.2012, විශ්වවිද්‍යාල ප්‍රතිපාදන කොමිසම් සභාවට* ශ්‍රී ලංකා ගණකාධිකාරි සේවයේ III වැනි ශ්‍රේණියේ නිලධාරීන් සඳහා වන පළමුවන හා දෙවන කාර්යක්ෂමතා කඩඉම් විභාගය - 2011නිකුත් කළ දිනය - 31.01.2012, මුදල් හා ක්‍රම සම්පාදන අමාත්‍යාංශයටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af1202059</link>
    <topic>දැයට කිරුළ මහ පින්කමක්., එහි මූලික ප්‍රධාන දායකයා ජනපතියි</topic>
    <author>සංවාදය - නිහාල් පී. අබේසිංහ අනුරාධපුරයේ සිට</author>
    <content>නුවර කලාවිය ප්‍රධාන සංඝනායක ස්වර්ණමාලි මහා චෛත්‍යාරාමාධිකාරීපල්ලේගම හේමරතන නාහිමිවසර 30 ක යුද්ධයෙන් බැට කෑ අනුරාධපුර දිස්ත්‍රික්කයේ ජනතාවට දැයට කිරුළ වගේ සංවර්ධන ක්‍රියාවලින් මඟින් උපකාර කිරීම පිළිබඳව මහින්ද රාජපක්ෂ ජනාධිපති තුමා ප්‍රමුඛ රජයට අනුරාධපුර අටමස්ථානාධිපති මහ නාහිමි ඇතුළු නුවර කලාවිය මහා සංඝරත්නයේ ආශිර්වාදය හා ස්තුතිය පිරිනැමෙන බව නුවර කලාවිය ප්‍රධාන සංඝනායක ස්වර්ණමාලි මහා චෛත්‍යරාමාධිකාරී පල්ලේගම හේමරතන නාහිමියෝ පවසති.අනුරාධපුරය දිස්ත්‍රික්කයට යුද්ධය හුඟක් දැනුණු ප්‍රදේශයක්. උතුරුමැද පළාතම මේ යුද්ධයෙන් ඇලලිලා සිටියා. අනුරාධපුර දිස්ත්‍රික්කයේ ජන ජීවිතය පසුගිය වසර තිහ පුරාම අවුල් වෙච්ච ස්වභාවයක් තිබුණේ.ඒ කාලේ හුඟක් දෙනා අනුරාධපුරයට පදිංචියට නෙමේ එන්න යන්නවත් බය වෙච්ච කාලයක්. යුද්ධය නිමාවීමෙන් පසු සාමය ඇතිවුණායින් පස්සේ රජරටට උතුරුමැද පළාතට විශේෂයෙන්, අනුරාධපුරයට යුද්ධය නිමාවීමේ හා සාමය උදාවීම වෙනුවෙන් යම් ප්‍රතිදානයක් ලැබිය යුතුව තිබුණා.ජනාධිපති තුමා එය නිවැරැදිව වටහාගෙන දැයට කිරුළ වාගේ යෝධ සංවර්ධන ව්‍යාපෘතියක් අනුරාධපුර කේන්ද්‍ර කරගෙන ජනතාවට පිරිනැමීම පිළිබඳව විශේෂයෙන් අටමස්ථානාධිපති නායක ස්වාමින් වහන්සේ ප්‍රධාන මහා විහාරයේ භික්ෂුන් වහන්සේගේ ආශිර්වාදය ප්‍රශංසාව මුලින්ම ජනාධිපතිතුමාට පිරිනැමිය යුතුයි. ඒ කාලේ ඇත්තටම සංස්කෘතියේත් ආගම් පුනර්ජීවනයේත් යම් වල් වැදීමක් තිබුණා. පූජනීය ස්ථානවලට වඳින්න පුදන්න එන අයට හිරිහැර ඇතිවුණා. රජරට අයට හිරිහැර ඇතිවුණා.මේ අයට හිතට සැනසිල්ලෙන් වන්දනාමාන කිරීමට නිදහසේ හැසිරෙන්න ඒ සියල්ලම ජනතාවට අහිමි වෙලා තිබුණා.ඒ අහිමි වීමේ තත්ත්වය සම්පූර්ණයෙන් අනික් පැත්තට හැරිලා ඒ වරප්‍රසාදය නැවතත් නුවර කලාවිය ජනතාවටත් පොදුවේ රටේ ජනතාවටත් ලැබීම පිළිබඳව ඉතාම සතුටට හේතු වෙනවා. ඒ අනුව මේ උතුම් කටයුත්ත මහා විහාරයේ සඟ පරපුරේ ආශිර්වාදය ලැබෙන වැඩක්. ඒ වගේම මේක එක අතකින් ලොකු පින්කමක් විදියටයි මම දකින්නේ.ඒ පින්කමේ ප්‍රධාන ඟයකයා විදියට ජනාධිපතිතුමා තමයි අපි නම් කරන්නේ. මේ දැයට කිරුළ පැවැත්වෙන ඔයාමඩුව තන්තිරිමලේ ප්‍රදේශවල පසුගිය කාලේ දරුණු ත්‍රස්ත භීෂණයක් තිබුණා.නමුත් අද ඒ ප්‍රදේශ ඉතා ඉහළින් සංවර්ධනය වෙනවා හිතා ගන්නවත් බැරි විදියට. අවුරුදු 5 කට පෙර මේ ප්‍රදේශයට ආපු අයට පුදුම හිතෙයි ප්‍රදේශයේ මහා මාර්ග සංවර්ධනය පිළිබඳව. අපිට පුදුමයි. සමහර පාරවල් අවුරුදු 50 කින් වත් අලුත්වැඩියා කර නැහැ. මේ අනුව මාර්ග සංවර්ධනය අතින් කළ වැඩ ඓතිහාසිකයි. මෙසේ ප්‍රතිලාභ අහිංසක මිනිසුන්ට ලැබිය යුතුයි.එමෙන්ම රජය කරන මේ සංවර්ධනය සඳහා රජය සද්භාවයෙන් වැය කරන මුදල් ඒ සඳහාම පරිහරණය කරන්න. සාංඝික දේපළක් පරිහරණය කරන විදියකට කටයුතු කළ යුතුයි.රුපියලක් වත් අයථා විදියට පාවිච්චි නොකර වංචාවෙන් දූෂණයෙන් මේක කිළිටි නොකර මේ කටයුත්ත කරනවානම් ඉතා හොඳයි. ඒක අපි අවධාරණයෙන් මතක් කරනවා.සංවාදය - නිහාල් පී. අබේසිංහ අනුරාධපුරයේ සිටඡායාරූප - විමල් කරුණාතිලකඅනුරාධපුර නගරයේ නව බස් නැවතුම් පළප්‍රදර්ශනයට තබා ඇති යුද හමුදාවේ සන්නාහ සන්නද්ධ රථප්‍රදර්ශනයට තබා ඇති යුද හමුදාවේ සන්නාහ සන්නද්ධ රථගුවන් හමුදාවේ ප්‍රදර්ශන කුටියේ ඇති හෙලිකොප්ටරයක්සිවිල් ගුවන් සේවා ප්‍රදර්ශන උද්‍යානයේ ඇති ගුවන් යානයක්දැයට කිරුළ නව දුම්රිය සේවයඅනුරාධපුර මාර්ගවල රාත්‍රියේ කාපට් අතුරන අයුරුතන්තිරිමලේ රජමහා විහාරස්ථානයේ නව සංඝාවාසයදැයට කිරුළේ ලේක්හවුස් ගොඩනැඟිල්ලේ අනුරුවප්‍රදර්ශනයට තබා ඇති යුද හමුදාවේ මල්ටි බැරල් අවියුද හමුදාවේ රේඩාර් රථ දැයට කිරුළ ප්‍රදර්ශනයේ තබා ඇති අයුරුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af12020510</link>
    <topic>අනූවිය සපුරන කාරියකරවන</topic>
    <author>එන්. සී. කුලරත්න</author>
    <content>පුවත්පත් කලාවේ වාර්තා පිහිටවූ ජ්‍යෙෂ්ඨ මාධ්‍යවේදී ඩී. එෆ්. කාරියකරවන මහතා 2012 පෙබරවාරි 08 වැනිදා 90 වැනි විය සපුරයි. ඒ වන විට ඔහුගේ මාධ්‍ය ජීවිතයට ද අවුරුදු 65 ක් සපිරේ.මොහු මාධ්‍යවේදියකු වන ලකුණු පහළ කළේ පාසල් සමයේ සිටය. ගල් අච්චුවේ ගැසූ “සිසුමිණ” නම් පාසල් පත්‍රයේ කතුවරයා වූයේ පසළොස් වැනි වියේදීය. ‘මිහිර’ නමින් පළ වූ සඟරාවේ කතුවරයා වූයේ 1944 දී පේරාදෙනියේ ගුරු ඇබෑසියේ ශිෂ්‍යයකු ලෙස සිටියදීය. ඔහු 1945 වසරේ ගුරුවරයකු ලෙස තුඩැල්ලේ ක්‍රිස්තුරාජ විද්‍යාලයයේ සේවය කරද්දී ‘මිහිර’ මේ රටේ අතිශය ජනපි‍්‍රය සඟරාවක් විය. එය දුටු කතෝලික පාඨශාලා මහාධිකාරි ඩී. ජේ. ඇන්තනී පියතුමා “ඔබගේ තැන ඔය පාසල නොවේ” යැයි කියා, ඔහු බොරැල්ලට කැඳවාගෙන ගොස් “ඥානාර්ථ ප්‍රදීප” පත්‍රයේ උප කතුවරයකු කළේය.ඔහුගේ ප්‍රගතිශීලි අදහස් ඒ ස්ථානයට ගැළපුණේ නැත. ඒ අතර ටයිම්ස් සමාගම සිංහල පත්‍රයක් අරඹන්නට යන බව ඔහුට දැනගන්නට ලැබිණි. ඒ 1947 වර්ෂයේ අවසාන භාගයේය. අලුත් පත්තරය “ලංකාදීප” නම් වී. එහි ආරම්භක කර්තෘ මණ්ඩලයට බැඳෙන්නට ඔහුට ද හැකි විය.ලංකාදීපයේ විදෙස් පිටුව බාර උප කතුවරයා වූ කාරියකරවන එහි ජයකෙහෙළි නංවන්නට වූයේය. හැම මාසෙකම සිරස්තල තෑග්ග හිමි වූයේ ඔහුට ය. ඩී. බී. ධනපාල මහතා මෙන් ම අපූරුවට ඩමිය (ආකෘතිය) ඇඳීමේ හැකියාව ඔහුට තිබිණි. ඔහුගේ පිටු සැකසීම අලංකාර විය. පසුව ධනපාල මහතා, ඒ කාර්යය ඔහුට ම බාර දී මුල් පිටුව සැකසීම ද පැවරුවේය.මේ අතර “දිනමිණ” නඟා සිටුවන්නට ලේක්හවුස් ආයතනයේ නව පාලකයා වූ එස්මන්ඩ් වික්‍රමසිංහ මහතාට අවශ්‍ය විය. එස්මන්ඩ් ඒ සඳහා තෝරා ගත්තේ එදා නම් දැරූ මාධ්‍යවේදියකු වූ ටාසි විටච්චි ය. ටාසි ඒ වන විට “ඔබ්සර්වර්” පත්‍රයේ නියෝජ්‍ය කතුවරයා විය. “දිනමිණ” බාර ගත් ටාසි මුලින්ම කළේ ලංකාදීපයේ ඩී. එෆ්. කාරියකරවන කැඳවා ගැනීමය.1951 වර්ෂයේ නොවැම්බර් 14 වැනිදා ඔහු එයට සමත් වූයේය. ඒ වන විට දිනමිණේ ඩමි ක්‍රමයක් නොතිබිණි. උප කතුවරයා කුමක් හෝ ලේබල් සිරසක් දමා පුවත් ටික වැඩ අංශයට යවයි. පිටු අල්ලන්නේ ෆෝමන්ට ඕනෑ අන්දමට ය. පිටුවේ හැඩ වැඩ කිසිවක් නොතිබිණි. දිනමිණ, ලංකාදීප ය තත්ත්වයට ගෙනෙන ලද්දේ කාරියකරවන විසිනි.1965 වර්ෂයේදී ඔහු ‘ජනතා’ කතුවරයා විය. පසුව ලේක්හවුසියේ වාර ප්‍රකාශන සියල්ලේම ප්‍රධාන කර්තෘ පදවිය ද ඔහුට ලැබිණි. 1980 දී ‘සිළුමිණ’ කතුවරයා වූ ඔහු ‘සිළුමිණ’ පත්‍රයේ කතු වැකිය කතුවරයාගේ අත් අකුරෙන් ඉදිරිපත් කිරීමෙන් තවත් වාර්තාවක් තැබීය. 1974 වර්ෂයේ දී ඔහු අන්තර්ජාතික පත්‍ර කලා සංවිධානයේ උප සභාපතිවරයකු ලෙස පත් විය.ඒ සංවිධානය මඟින් ඔහුට අවුරුදු 14 ක් තිස්සේ ලොව පුරා සංචාරය කරන්නට අවස්ථාව ලැබිණි. කාරියකරවන මහතා ඊළඟට කළ විශිෂ්ට සේවය නම්, 1986 දී කොළඹ විශ්ව විද්‍යාලයීය ජන මාධ්‍ය පාඨමාලාවක් පිහිටුවා මාධ්‍යවේදීන් පුහුණු කිරීමට කටයුතු සැලැස්වීමයි. ඒ පාඨමාලාව තව ම සාර්ථකව පැවැත්වෙයි.කාරියකරවන මහතා විසින් කරන ලද තව නොමැකෙන සේවාවක් නම් ශ්‍රී ලංකා පත්‍ර කලා සංගමය මඟින් නවක මාධ්‍යවේදීන් අති විශාල සංඛ්‍යාවක් පුහුණුව සඳහා පිටරට යැවීමයි. කාරියකරවන මහතාගේ අති විශේෂ දක්ෂතාව නම් වියරණ වැරැදි කිසිවක් නැතිව ඉතා විසිතුරු ශෛලියකින් ලියන්නට හැකි වීමය.ඒ මහතා දිගු කලෙක සිටම මාධ්‍යවේදීන්ට ප්‍රයෝජනවත් වන වියරණ ලිපි මාලාවක් සති පතා පුවත්පත්වලට ලියයි. මෙසේ ප්‍රයෝජනවත් වන පොත් ගණනාවක් ද කාරියකරවන මහතා එළි දක්වා ඇත. ළඟදී තව පොත් තුනක් එළි දැක්වීමට ඔහු සූදානම් ය.එතුමාට නිරෝග සුව පතමු.එන්. සී. කුලරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af12020511</link>
    <topic>අයදුම්පත වැරැදියට පුරවලා ගිය වර සරසවි ප්‍රවේශය අහිමි කරගත්තා</topic>
    <author>සාකච්ඡා කෙළේ සුභාෂිණි ජයරත්න</author>
    <content>විශ්ව විද්‍යාල ප්‍රතිපාදන කොමිසම් සභාවේ අතිරේක ලේකම්(අධ්‍යයන කටයුතු හා විශ්ව විද්‍යාල ප්‍රවේශ)ආචාර්ය පි‍්‍රයන්ත පේ‍්‍රමකුමාරඋසස් පෙළ විභාග අර්බුදයේ තවත් පැත්තක් සනිටුහන් කරමින් 140,000 ක් වැනි විශාල සිසුහු සංඛ්‍යාවක් මෙවර නැවත සමීක්ෂණ සඳහා අයැදුම් කර ඇතැයි වාර්තා වෙයි. ඒ සමඟම විශ්ව විද්‍යාල ප්‍රතිපාදන කොමිසම් සභාව පසුගියදා විශ්ව විද්‍යාල ප්‍රවේශ අත්පොත සමඟ අයැදුම්පත ද වෙළෙඳ පොළට නිකුත් කෙළේය. මෙහිදී ශිෂ්‍යයන්ට මුහුණ දීමට සිදුවන ගැටලු මෙන්ම විශ්ව විද්‍යාල ප්‍රවේශ ඇයදුම්පත පිරවිය යුතු ආකාරය පිළිබඳව අදහස් දක්වන්නට අප හා එක්වන්නේ විශ්ව විද්‍යාල ප්‍රතිපාදන කොමිසම් සභාවේ අතිරේක ලේකම් (අධ්‍යයන කටයුතු හා විශ්ව විද්‍යාල ප්‍රවේශ) ආචාර්ය පි‍්‍රයන්ත පේ‍්‍රමකුමාර මහතායි.විශ්ව විද්‍යාල ප්‍රවේශය සඳහා අයැදුම්පත් කැඳවා තියෙනවා. මුලින්ම ප්‍රකාශ කළොත් විශ්ව විද්‍යාල ප්‍රවේශය සඳහා අයැදුම් කිරීමට අවශ්‍ය මූලික සුදුසුකම් මොනවා ද කියා?2011 අ.පො.ස. උසස් පෙළ විභාගයේ ප්‍රතිඵල මත 2011 / 2012 අධ්‍යයන වර්ෂ සඳහා විශ්ව විද්‍යාල ප්‍රවේශය සඳහා අයැදුම්පත් කැඳවීමට ජනවාරි 29 දා පුවත්පත් දැන්වීම් පළ කළා. ඒ අනුව ජනවාරි 29 සිට පෙබරවාරි 21 දක්වා අයැදුම්පත් එවිය හැකියි. අයැදුම් පත් විශ්ව විද්‍යාල ප්‍රතිපාදන කොමිසමට පැමිණ බාර දීමට හෝ ලියා පදිංචි තැපැලෙන් විශ්ව විද්‍යාල ප්‍රතිපාදන කොමිසමට එවිය හැකියි.දිවයිනේ සෑම දිස්ත්‍රික්කයකම බෙදා හැරීමේ නියෝජිතයන් මඟින් හෝ විශ්ව විද්‍යාල ප්‍රතිපාදන කොමිසම් සභාවෙන් හෝ ලබා ගන්නට පුළුවන්. ප්‍රවේශ අත්පොත සමඟ එහි අයැදුම්පත තියෙනවා. එසේම පරිගණක දත්ත පත්‍රිකාවක් වෙනම ලබා දෙනවා. ඒවා විශ්ව විද්‍යාල ප්‍රතිපාදන කොමිසමට ලබාදීම සඳහා වූ විශාල ප්‍රමාණයේ ලියුම් කවරයක් ද මේ සමඟ තියෙනවා. ප්‍රවේශ අත්පොත ලබා ගැනීමේ දී මේ සියලු කොටස් ලබාගෙන තිබේ ද යන්න සොයා බැලිය යුතුය. මෙහි මිල රුපියල් 300.00. විශ්ව විද්‍යාල ප්‍රවේශය සඳහා සපුරාලිය යුතු අවම සුදුසුකම වන්නේ විභාග කොමසාරිස්වරයා විසින් විශ්ව විද්‍යාල ප්‍රවේශය සඳහා සුදුසුකම් ලබා ඇති බවට නිවේදනය කර ඇති අපේක්ෂකයන්ය. එනම් අනුමත විෂයන් 3 ටම අවම වශයෙන් සාමාන්‍ය(ඉ) සාමාර්ථ ලබා තිබිය යුතු අතර පොදු සාමාන්‍ය ප්‍රශ්න පත්‍රයට අවම වශයෙන් සියයට 30 කට නොඅඩු ලකුණු ප්‍රමාණයක් ලබා තිබිය යුතුය.පොදු ප්‍රශ්න පත්‍රයට අවම වශයෙන් ලකුණු සියයට 30 ක් ලබා නොගත් ශිෂ්‍යයන්ට විශ්ව විද්‍යාල ප්‍රවේශයේදී යම් කිසි සහනයක් සැලසෙනවා නේද?ඔව්. 2011 උසස් පෙළ විභාගයේදී යම් සිසුවකුට පොදු ප්‍රශ්න පත්‍රයේ අවම ලකුණු වන සියයට 30 ලබා ගැනීමට නොහැකි නම් ඔහු හෝ ඇය මීට පෙර එනම් 2011 ට පෙර උසස් පෙළට පෙනී සිට මේ ප්‍රශ්න පත්‍රයට සියයට 30 ක් ලබාගෙන තිබේනම් ඔහුට හෝ ඇයට විශ්ව විද්‍යාල ප්‍රවේශයට අයැදුම් කළ හැකියි. මේ දෙවන, තෙවන වරට විභාගයට පෙනී සිටින අයටයි.නමුත් 2011 පළමු වතාවේ විභාගයට පෙනී සිටි අපේක්ෂකයකුට හොඳ ප්‍රතිඵල තියෙනවා. නමුත් පොදු ප්‍රශ්න පත්‍රයට අවශ්‍ය ලකුණු ලබාගෙන නැහැ. අපි ඒ අයට අයැදුම්පත ඉදිරිපත් කරන්න කියනවා. අයැදුම්පතේ ඛ අගයට අනුව එයා යම් විශ්ව විද්‍යාලයකට තේරුණත් ඔහුට ඊළඟ වසරේ විභාගයේ පොදු ප්‍රශ්න පත්‍රයට පමණක් පෙනී සිට සියයට 30 ප්‍රතිඵල අරගෙන දෙන්නට සිදු වෙනවා.ඊට පසුයි 2011 ප්‍රතිඵල මත ඔහු ලබාගත් විශ්ව විද්‍යාල ප්‍රවේශය ලබා දෙන්නේ.එයින් අදහස් වන්නේ විශ්ව විද්‍යාලයට ඇතුළත් වීමේ අවස්ථාව ලබා දෙන්නේ පොදු පරීක්ෂණයෙන් අපේක්ෂිත ප්‍රතිඵල ලබාගත් පසුව කියන එක ද?අපි තෝරා ගැනීමේ ලිපිය දෙන්නෙ නැහැ. විශ්ව විද්‍යාලයට ඇතුළත් වී අධ්‍යයන කටයුතු ආරම්භ කරන්නට අවස්ථාව ලැබෙන්නේ එම අඩුව ඉදිරි වර්ෂයකදී සම්පූර්ණ කළහොත් පමණයි. හැම විෂය ධාරාවකටම මෙය පොදුයි.විශ්ව විද්‍යාල ප්‍රවේශය සඳහා ඕනෑම කෙනකුට වාර 3 ක් විභාගයට පෙනී සිටිය හැකියි. මේ වාර 3 ඇතුළත ඕනෑම වාරයක මෙය සම්පූර්ණ කළ හැකියි.උසස් පෙළ විෂයන් තුනෙන් එකක් හෝ අසමත් වුවහොත් ඔහු හෝ ඇය නැවතත් මේ විෂයන් තුනේම විභාගයට පෙනී සිටිය යුතුයි නේද?මා මුලින් කියු සහනය තියෙන්නේ පොදු ප්‍රශ්න පත්‍රයට පමණයි. යම් ආකාරයෙන් කෙනෙක් විෂයන් තුනෙන් සමත් විෂයන් දෙකක් නම් ලබන වසරේ විෂයන් තුනටම නැවතත් ලිවිය යුතුයි.මෙවර විශාල පිරිසක් උසස් පෙළ ප්‍රතිඵල නැවත සමීක්ෂණයට අයැදුම් කර තියෙනවා. ඒ අතරම විශ්ව විද්‍යාල ප්‍රවේහයට අයැදුම් කළ යුතුයි. යම් හෙයකින් ප්‍රතිඵල වෙනස් වුවහොත් විශ්ව විද්‍යාල ප්‍රවේශයේදී සාධාරණයක් බලාපොරොත්තු වන්නේ කෙසේ ද?දැනටමත් නැවත සමීක්ෂණය සඳහා සිසුවෙක් හෝ සිසුවියක් අයැදුම්කර තියෙනවානම් අනුමත විෂයයන් තුනට සාමාන්‍ය සාමාර්ථ ලබා ගෙන තියෙනවානම් විශ්ව විද්‍යාල ප්‍රවේශය සඳහා අයැදුම් කළ හැකියි. නැවත සමීක්ෂණ ප්‍රතිඵල ලබා දීමෙන් පසු ඛ අගයේ හෝ ශ්‍රේණියේ වෙනසක් වී ඇත්නම් එම කරුණු සැලකිල්ලට ගෙන අවසානයේ විශ්ව විද්‍යාල ප්‍රවේශ කටයුතු සිදුකර ගන්නවා. නැවත සමීක්ෂණ ප්‍රතිඵල ලැබුණ පසුවයි අපි කඩඉම් ලකුණු නිකුත් කරන්නේ. දැනට අනුමත විෂයන් තුනම සමත් නොවූ සිසුවකුට විශ්ව විද්‍යාල ප්‍රවේශය සඳහා අයැදුම් කිරීමට හැකියාවක් නැහැ, නැවත සමීක්ෂණය සඳහා අයැදුම්කර තිබුණත් නැවත සමීක්ෂණ ප්‍රතිඵලවලින් පසුව ඔහුට අනුමත විෂයන් තුනට සාමාන්‍ය සාමාර්ථ හෝ ලැබුණොත් විශ්ව විද්‍යාල ප්‍රවේශය සඳහා අභියාචනයක් එම කාලයේදී ඉදිරිපත් කිරීමේ හැකියාව තියෙනවා.එය කොහොම ද ඉදිරිපත් කරන්නේ?අභියාචනය ඉදිරිපත් කළ යුත්තේ විශ්ව විද්‍යාල ප්‍රවේශ අයැදුම්පත ඉදිරිපත් නොකළ අයයි. අවම සුදුසුකම් ලබාගෙන අභියාචනය අතිරේක ලේකම්, අධ්‍යයන කටයුතු හා විශ්ව විද්‍යාල ප්‍රවේශ වෙත යොමු කළ යුතුයි. අභියාචනය සලකා බලා ඉටුවිය යුතු සාධාරණය අපි ඉටු කරනවා. විශ්ව විද්‍යාල ප්‍රතිපාදන කොමිසමට ලබාදෙන සියලු වෙනස්කම් සලකා බලා අයැදුම්කර ඇති අයගේ වෙනස්කම් කිසිවකුට අසාධාරණයක් නොවන පරිදි වෙනස් කරනවා. ප්‍රවේශ අත්පොතේ සඳහන් පරිදි තමන්ට කුමන ඛ අගයක් හෝ දිස්ත්‍රික් අගයක් ලැබුණත් විශ්ව විද්‍යාල ප්‍රවේශය සඳහා තමන් කැමැති පාඨමාලා තම කැමැත්තේ අනුපිළිවෙළ පැහැදිලිව අයැදුම්පතේ සඳහන් කළ යුතුය.අයැදුම්පත පිරවීමේදී එය නිවැරැදිව පිරවිය යුතුය. එසේ නොවූ අයගේ අයැදුම්පත් ප්‍රතික්ෂේප වීමේ ඉඩකඩ පවතිනවා නේද?ප්‍රවේශ අත්පොතේ අවම සුදුසුකම්, ඒ ඒ පාඨමාලාවට යෝජිත මුළු ස්ථාන සංඛ්‍යාව, ඒ ඒ පාඨමාලා සඳහා විශ්ව විද්‍යාල යෝජනා කර ඇති ශිෂ්‍යයන් ප්‍රමාණ, විශ්ව විද්‍යාල ප්‍රවේශය සඳහා ශිෂ්‍යයන්ගේ දිස්ත්‍රික් නිර්ණය කිරීමේ නීතිය, පාඨමාලා සඳහා උසස් පෙළ විභාගයේදී හැදැරිය යුතු විෂයන්, විශ්ව විද්‍යාල වල පවත්නා උපාධි පාඨමාලා, විශ්ව විද්‍යාල ප්‍රවේශයේදී පාඨමාලාවේ අනුපිළිවෙළ දැක්වීම සඳහා අනුගමනය කළ යුතු ක්‍රියාමාර්ග, විශ්ව විද්‍යාල ප්‍රවේශ අභියාචනය ආදි කරුණු ඉතා පැහැදිලිව අන්තර්ගත වෙනවා. ශිෂ්‍යයන්ට මම දෙන උපදෙස් තමයි මෙය කිහිප වතාවක් කියවා පැහැදිලි කරගෙන ප්‍රවේශ අයැදුම්පත පුරවන ලෙසයි. අපි දෙන උපදෙස් ;නාපිළිපැද විශ්ව විද්‍යාල අයැදුම් පත්‍රය හරිහැටි නොපිරවූ විශාල ශිෂ්‍ය සංඛ්‍යාවක් පසුගිය වසරවල විශ්ව විද්‍යාල ප්‍රවේශය අහිමි කරගත්තා.අපේ මහජන සම්බන්ධතා අංශයක් තියෙනවා. පොත පරිශීලනය කිරීමේදී යම්කිසි ගැටලුවක් ඇතිවුණොත් විශ්ව විද්‍යාල ප්‍රතිපාදන කොමිසමේ ප්‍රවේශ අංශයේ මහජන සම්බන්ධතා අංශය ඇමතිය හැකියි.0112695301, 0112691678 හා 2678731 යන දුරකථන අංකවලින් කාර්යාල වේලාවන්හි කතා කර විසඳුම් සෙවිය හැකියි. මෙහි මහජන සබඳතා අංශය සතියේ දින පහේම සිසුන් සඳහා විවෘතයි.මෙවර කොපමණ ශිෂ්‍ය ප්‍රමාණයක් විශ්ව විද්‍යාලවලට ඇතුළු කරගැනීමට අදහස් කරනවා ද?සාමාන්‍ය හා විශේෂ ප්‍රවේශය යටතේ 23,000 කට ආසන්න ශිෂ්‍ය පිරිසක් ඇතුළත් කරගැනීමට අදහස් කරනවා. ගිය වසරේ සිසුන් 22016 ක් අපි විශ්ව විද්‍යාලවලට ඇතුළත් කළා.අලුත් පාඨමාලා කීයක් මේ වර්ෂයේදී හඳුන්වා දෙනවා ද?නව පාඨමාලා තුනක් හඳුන්වා දී තිබෙනවා. කෘෂි ව්‍යාපාර කළමනාකරණය, හරිත තාක්ෂණය යන විෂයන් දෙක රුහුණු විශ්ව විද්‍යාලයේ ද, භූමි නිර්මාණවේදය මොරටුව විශ්ව විද්‍යාලයේ ද පැවැත්වෙනවා.මෙවර අයැදුම්පත්‍ර කීයක් ලැබේවියැයි අපේක්ෂා කරනවා ද?අයැදුම්පත්‍ර 60,000 කට වැඩි ප්‍රමාණයක් ලැබෙතියි අපේක්ෂා කරනවා. අපි දැනට ප්‍රවේශ අත්පොත් 82,000 ක් මුද්‍රණය කර තියෙනවා.විශ්ව විද්‍යාල ප්‍රවේශයේදී දිස්ත්‍රික් නිර්ණය කරන්නේ කෙසේ ද?විශ්ව විද්‍යාල ප්‍රවේශය සඳහා අපේක්ෂකයකුගේ දිස්ත්‍රික්කය නිර්ණය කිරීමේ ක්‍රමවේදයට අනුව විශ්ව විද්‍යාල ප්‍රවේශය සඳහා සුදුසුකම් සපුරාලු අ.පො.ස. උසස් පෙළ පැවැත්වූ මාසයට පෙර මාසයේ අන්තිම දවසින් අවසන් වන වර්ෂ 3 ක කාලයෙන් වැඩිම දින ගණනක් අධ්‍යාපනය ලැබීම සඳහා ඇතුළත්ව සිටි පාසල් හෝ පාසල පිහිටි දිස්ත්‍රික්කය ඔහුගේ දිස්ත්‍රික්කයයි.නමුත් යමකුගේ පාසල් කාලය වර්ෂයකට අඩු නම් ඔහුගේ ස්ථිර පදිංචියට යාමට සිදුවෙයි.විශ්ව විද්‍යාලවලට පාඨමාලා අනුව තෝරා ගන්නා ශිෂ්‍යයන් විශ්ව විද්‍යාලවලට අනුයුක්ත කරන්නේ කුමන ක්‍රමවේදයෙන් ද?යම්කිසි පාඨමාලාවකට තෝරා ගත් ශිෂ්‍යයන් අතරින් ඉහළම ලකුණු ලබාගත් සියයට 10 ක ප්‍රමාණය සිය ප්‍රථම කැමැත්ත අනුව විශ්ව විද්‍යාලවලට අනුයුක්ත කෙරෙනවා.ඉතිරි සියයට 30 ශිෂ්‍යයාගේ ඛ ලකුණු හා ශිෂ්‍යයාගේ කැමැත්ත යන කරුණු 2 පමණක් සලකා විශ්ව විද්‍යාලයක් ලබා දෙනවා. ඉතිරි සියයට 60 ශිෂ්‍යයන්ගේ ඛ ලකුණු, විශ්ව විද්‍යාල ප්‍රවේශය සඳහා තේරෙන දිස්ත්‍රික්කය හා කැමැත්ත යන කාරණා 3 ම සලකා විශ්ව විද්‍යාලවලට අනුයුක්ත කරනවා..සාකච්ඡා කෙළේ සුභාෂිණි ජයරත්නඡායාරූපය විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af12020512</link>
    <topic>ලොස් ඇන්ජලීස්වලදි හොඳම ළමා නිිළිය සම්මානය ගන්න කොට මට හිතුණේ සුරංගනා කතාවක සුන්දර හීනයක් කියලා</topic>
    <author>සුභද්‍රා දේශපි‍්‍රය</author>
    <content>- සරලාඅපි චිත්‍රපටයකින් අපේක්ෂා කරනුයේ නැවුම් වින්දනයකි. අලුත් අත්දැකීමකි. 2005 වසරේදී මෙරට ප්‍රදර්ශනය වූ ඹචබඥප චිත්‍රපටය ජනාදරයට පාත්‍ර වූයේත් ශ්‍රී ලාංකික අපට එහි වූ නවමු අත්දැකීමක් ගැබ් වී තිබු හෙයිනි. ලාංකීය ජන සමාජයට වෝටර් චිත්‍රපටයේ අන්තර්ගතය තරමක් දුරස්ථ වුවද එය බොහෝ සෙයින් සංවේදී කතා පුවතක් නිසාවෙන් පුළුල් පේ‍්‍රක්ෂක ප්‍රතිචාරයක් හිමි විය. සංස්කෘතිය තුළ සිරකොට බැඳ තැබු ඉන්දියානු කාන්තාව පිළිබඳ වෝටර් තුළින් කතාබහට ලක්කොට තිබේ.ඉන්දීය ජන සමාජය තුළ ඉපදී හැදී වැඩුණු දීපා මෙහ්තා පසුකාලීනව කැනඩාවේ පදිංචියට ගිය ද ඇය ඉන්දීය ජන සමාජය තුළ කාන්තාවට වන අසාධාරණයන් පිළිබඳව ලෝකයට කියා පෑමට උත්සාහයක යෙදුණාය. මුල් වරට ඹචබඥප රූගත කිරීමට තෝරා ගනු ලැබුවේ උතුරු ඉන්දියාවේ උත්තර ප්‍රදේශයයි. එහෙත් එහි රූගත කිරීමට ඇයට අවස්ථාව ලැබුණේ නැත. හින්දු මූලධර්මවාදීන් දේශපාලනඥයන් ඇතුළු සාම්ප්‍රදායික මතධාරීන් විශාල පිරිසක් ඉන්දියාව පුරා උද්ඝෝෂණ පැවැත්වූහ. දීපා මෙහ්තා ඇතුළු කණ්ඩායමට තර්ජන පවා එල්ල විය. සිනමාහල් ගිනි තැබීමටත් චිත්‍රපටයේ පසුතල නිර්මාණ සියල්ල විනාශ කිරීමටත් ඔවුහු කටයුතු කළහ.ඉන් වසර දහයකට පසුව යළිත් ඹචබඥප රූගත කිරීම සඳහා ඇයට බොහෝ රටවලින් ආරාධනා ලැබුණ ද චන්ද්‍ර ගුප්තම් මහතාගේ හමුවීමෙන් අනතුරුව ශ්‍රී ලංකාවේ සංචාරය කිරීමෙන් පසු දීපා මහත්මිය ශ්‍රී ලංකාව ඇගේ චිත්‍රපටය රූගත කිරීම් සඳහා තෝරා ගත්තාය.ඉන්දියාවේ සමහර ප්‍රාන්තවල සිදුවන ළමා විවාහයන් හා වැන්දඹුවන්ගේ ඛේදනීය යථාර්ථය පිළිබඳව දීපා විසින් වෝටර් චිත්‍රපටය තුළින් කතාබහට ලක් කරයි. ළමා වැන්දඹුවක් ලෙස ඇය චුයියා නම් චරිතයක් චිත්‍රපටය තුළ අන්තර්ගත කොට තිබිණි. ඒ ‘චුයියා’ නම් වූ හුරුබුහුටි සුරතල් කුඩා වැන්දඹුවගේ චරිතය සඳහා ස්වකීය මනෝ ලෝකයෙහි වූ ඒ රූපය පිළිබඳව ඇය ලෝකය පුරා දැරියන් සෙව්වාය. ඇයට එම චරිතය සඳහා ඇගේ සිතේ උපන් හුරුබුහුටි කුඩා දැරිය සොයා ගැනීමට නොහැකිව අපේක්ෂාභංගත්වයට පත් වී සිටියාය. ඒ සඳහා වඩාත් උචිත දැරිය ඇයට හමු වූයේ ශ්‍රී ලංකාවෙනි. එවකට වයස අවුරුදු අටේ දී වැන්දඹුවක වී සමාජ අසාධාරණයට සමාජ පීඩනයට ලක් වී සමාජයෙන් වෙන් වී වැන්දඹුවක ලෙස වැන්දඹු ආශ්‍රමයක දිවි ගෙවීමට සිදුවන ඉන්දියානු සංස්කෘතිය නියෝජනය කරන “චුයියා” නම් සංකීර්ණ චරිතය නිරූපණය කිරීම තුළින් ශ්‍රී ලංකාවට ගෞරවයක් අන්තර්ජාතික සම්මානයක් හිමි කර දුන් ඇය පුංචි ශ්‍රී ලංකාව ලෝකයේ සියලු රටවල් අතර බැබළවීමට සමත් වූවාය. ඒ පුංචි දැරිය නමින් ජයනි සරලා කාරියවසම් ය.යෞවනයට පා තබමින් සිටින ඇය මීට වසර දොළහකට පෙර දීපා මෙත්තාගේ වෝටර් නම් වූ චිත්‍රපටය තුළින් ඉන්දීය සම්ප්‍රදායික සංස්කෘතිය තුළ ස්ත්‍රීය බැඳ දමා ඇති අයුරුත් වර්තමානයේත් ඉන්දියාවේ සමහර ප්‍රාන්තවල ළමා වැන්දඹුවන්ට අත්වන ඉරණම පිළිබඳව සාම්ප්‍රදායික ආකෘතියෙන් පිට පැන අලුත් අත්දැකීමක් ලෝකයට කියාපෑවාය. දීපා අධ්‍යක්ෂණය කළ සිනමාවට නැවුම් වූ අනුභූතියේ සාර්ථක අසාර්ථක භාවය රඳා පවතින්නේ ඒ ඒ චරිත නිරූපණය සඳහා යොදා ගනු ලබන රංගන ශිල්ප ශිල්පිනියන් මතය. ළමා වැන්දඹුවන් සංකේතවත් කිරීමට වෝටර් සිනමා පටය තුළ යොදා ගනු ලැබු චරිතය ‘චුයියා’ ය.වයස්ගත සැමියාගේ වියෝවෙන් අනතුරුව චුයියා වැන්දඹුවක වූවාය. ඇය ආශ්‍රමයකට ගෙන ගොස් දමනුයේ ඉන් අනතුරුවය. හිස මුඩු කොට සුදු පැහැති රෙදි කඩක් ඇඟ දවටා ගෙන රස අහරවලින් තොරව වැන්දඹු ආශ්‍රමයක දිවි ගෙවන ඉන්දියානු සංස්කෘතියේ වැන්දඹුව සංකේතවත් කරන චරිතය නිරූපණය කරන චුයියා ලෙස රංගනයේ යෙදුණු සරලා අන්තර්ජාතික සම්මානයෙන් පිදුම් ලැබුවාය. එවකට අට හැවිරිදි සරලාට රංගන කුසලතාවය උපතින්ම උරුම වුවකි. ඇමෙරිකාවේ ලොස් ඇන්ජලිස් නුවර 26 වැනි තරුණ නළු නිළියන්ගේ සම්මාන උලෙළට සහභාගි වූ ඇය ලෝකයේ හොඳම ළමා නිළිය ලෙස සම්මානයට පාත්‍ර වූවාය.“වෝටර්” නම් වූ අන්තර්ජාතික චිත්‍රපටය අපට මෙතරම් වැදගත් වන්නේ එහි ප්‍රධාන චරිතය ‘චුයියා’ ලෙස රඟ දැක්වූ සරලා ශ්‍රී ලාංකීය දැරියක වූ නිසා ය. ලෝකය පුරා කීර්තියට පත් දැවැන්ත නිර්මාණයක් වන වෝටර් චිත්‍රපටය සඳහා දායක වූ සරලා ශ්‍රී ලාංකිකයන්ට මෙන්ම මුළු ලෝකයෙහිම කාන්තා පරපුරට ආඩම්බරයකි.ලෝකයේ හොඳම ළමා නිළිය සම්මානයෙන් පිදුම් ලැබු ඇය මේ වන විට නිහඬව අධ්‍යාපන කටයුතුවල නිරත වී සිටින්නීය. කලකට පසුව ගාල්ලේ උණවටුණ ප්‍රදේශයේ පිහිටි ඇගේ නිවෙසට අපි ගියේ අන්තර්ජාතික සම්මානයෙන් පිදුම් ලැබු ඒ දිනය පිළිබඳව ඇගේ මතකය යළි අවදි කිරීමට ය. සරලා එදා මෙන්ම අදත් සුන්දරය. අවිහිංසකය සරලය.“මේ දවස්වල මම ඉන්නේ මගේ අධ්‍යාපන කටයුතුවල නිරත වෙලා. මට ;වීටර් සඳහා සම්මානය ලැබුණ වෙලාවේ ලෝකයේ බොහෝ රටවලින් මට චිත්‍රපට සඳහා ආරාධනා ලැබුණත් මම ගියේ නැහැ. ඒකට හේතුව මගේ ප්‍රධාන අරමුණ උසස් අධ්‍යාපනය ලැබීමයි. අනාගතයේ දී හොඳ චිත්‍රපටයක් ලැබුණොත් රඟපානවා. මම පාසල් යන්නේ ගාල්ල සංඝමිත්තා විද්‍යාලයට. පාසලේදී මම නැටුම් ගැයුම් සාහිත්‍ය තරග සඳහාත් කථික තරගවලටත් පුංචි දවස්වල ඉඳලා සහභාගි වෙලා සමස්ත ලංකා මට්ටමේ ප්‍රථම ස්ථානය හිමිකර ගෙන තිබුණා. මම පාසලේ දී අන්දරේ ගේ කතා රඟපාමින් කිව්වා හැමෝම උනන්දුවෙන් අහගෙන හිටියා. දවසක් මම රූපවාහිනියේ “තරු දවස”ට සහභාගි වෙලත් ඒ වගේ කතාවක් කිව්වා. ඒ වීඩියෝ පටයක් දීපා මහත්මිය දැකලා සම්මුඛ සාකච්ඡාවකින් මාව තෝරා ගත්තා. සම්මුඛ සාකච්ඡාව පවත්වන වෙලාවේදී දීපා මෙහ්තා මහත්මිය කිව්වා අම්මා දාලා යනවා කියලා අඬන්න කියලා. මම ඇඬුවා දීපා මහත්මියට හරිම සතුටුයි. එයා ඒ වෙලාවෙම මට කිව්වා මම ඔයා තෝර ගත්තා ලෝකය පුරාම හොයපු මැණික මට ලැබුණා. හෙට මම කැනඩාවට යන්න හිටියේ. ඒ ගමන නැවතුණා. ඔයා තමයි මම සෙවූ දරුවා කියලා ඇය හුඟාක් සතුටට පත් වුණා. පහුවෙනි දවසේ ඇය යළි කැනඩාවට යන්න හිතාගෙන හිටියත් මාව තෝරා ගැනීම නිසා ලංකාවේ නතර වුණා. මට ඒ කාලේ අවුරුදු අටයි. මාස තුනක් විතර රූගත කිරීම් තිබුණා. දීපා මහත්මිය මට අම්මා කෙනෙක් වගේ මගේ පස්සෙන්ම හිටියා. පාසල් කටයුතු පාඩු වෙන්න දුන්නේ නැහැ. රූගත කිරීම් නැති හැම වෙලාවකම මාගේ පාසල් වැඩ කටයුතු සඳහා අපි නවාතැන් ගෙන හිටිය ස්ථානයට ම ගුරුවරුන් ගෙනත් මට ඉගැන්නුවා.”“මුලදී අම්මා ටිකක් අකමැති වුණා මගේ කොණ්ඩය කපන්න වෙන නිසා. ඒත් අම්මට හැම කෙනෙක්ම කිව්වා මාව මේ සඳහා යවන්න කියලා. ඊට පස්සේ අම්මා මට යන්න දුන්නා. පාසලේ විදුහල්පතිනිය ලෙස ඒ කාලේ හිටියේ මල්ලිකා ධර්මලතා මහත්මියගෙන් මට හුඟාක් සහයෝගය ලැබුණා. ඒ වගේම අමරා නන්දනී හිටපු විදුහල්පතිනියත් වර්තමාන සංඝමිත්තා විදුහලේ විදුහල්පතිනිය සරස්වතී දහනායක මහත්මියත් එදා මෙදාතුර මා වෙනුවෙන් සෑම ගුරු මහත්මියක් ම වෙහෙසුණා. ඒ අයව ආදරයෙන් සිහිපත් කළ යුතුයි. මම මේ වගේ භාර දූර චිත්‍රපටයකට දායක වෙලා ඉන්න අතරතුර ශිෂ්‍යත්ව විභාගයටත් සහභාගි වුණා. එයින් මම සමත් වුණත් මම මගේ පාසලට හුඟක් ආදරේ නිසා දාලා ගියේ නැහැ.”වෝටර් චිත්‍රපටය සමාරම්භක උත්සවය පැවැත්වුණේ කැනඩාවේ. ඊට පස්සේ ඇමෙරිකාවේ ලොස් ඇන්ජලිස් ප්‍රාන්තයේ පිහිටි බෙවර්ලි හීල්ස් හිදී හොලිවුඩ් තරුණ කලාකරුවන්ගේ පදනම මඟින් 28 වැනි වරට සංවිධානය කළ සිනමා සම්මාන උලෙළේදී හොඳම ළමා නිළිය ලෙස 2008 වසරේදී සම්මානය ලැබුණේ මට. ශ්‍රී ලංකාවේ කලාකරුවකුට මේ වගේ සම්මානයක් ලැබුණ මුල්ම අවස්ථාව මට හිමි වුණා. ලෝකයේ රටවල් අටකින් ළමා නිළියන් අට දෙනෙක් නිර්දේශ වී තිබුණා.“මගේ මුල්ම චිත්‍රපටය වෝටර් චිත්‍රපටයයි. මම ඒ චරිතය හොඳින් කළා කියලා හැමෝම කියනවා. ‘චුයියා’ කියන්නේ මොන වගේ චරිතයක් ද කියලා මට ඉස්සර වැටහීමක් තිබුණේ නැහැ. නමුත් මම කියපු හැම දේම හොඳින් ග්‍රහණය කරගෙන එකවරම නිවැරැදිව කළා. ඒත් ‘මිච්චු’ කියන සුරතල් ගිරවගේ ගෙල මිරිකලා මරන දර්ශනය කරන්න මට දුක හිතුණා. ඒ වගේම වැන්දඹු ආශ්‍රමයේ හිටිය මධුමතී කියන වැන්දඹු කාන්තාවගේ ඇඟ උඩ නැඟලා උඩ පනින දර්ශනයත් මට කරන්න ටිකක් අපහසු වුණා. ඒත් මම ඒ කිසිම දර්ශනයක් දෙවරක් කළේ නැහැ.ඉන්දියානු සංස්කෘතිය තුළ ‘චුයියා’ වැනි කුඩා දැරියන්ට සිදුවන අසාධාරණය පිළිබඳව මම කළ රංගනය තුළින් එවැනි පීඩනයට පත්වන වැන්දඹු කාන්තාවන්ට යම් සාධාරණයක් ඉටු වුණානම් ඒ ගැන අද මම සතුටු වෙනවා.”“ඇමෙරිකාවේ කැලිෆෝනියා ප්‍රාන්තයේ හොලිවුඩ් තරුණ කලාකරුවන්ගේ පදනම සංවිධානය කළ සම්මාන උලෙළේ හොඳම ළමා නිළියට හිමි සම්මානයට මාවත් නිර්දේශ වෙලා කියලා දුරකථන ඇමතුමක් ආවා. ඒ වෙලාවේ මට සතුටු හිතුණා. ඒත් ඒ කාලේ අවුරුදු දහයක විතර ළමයෙක් නිසා මට එතරම් තේරුමක් තිබුණේ නැහැ. මගේ රටට ආඩම්බරයක් මම නිසා ලැබුණා කියන දේ මට ඒ කාලේ තේරුණා.ඉන්දියානු සම්ප්‍රදාය තුළ ගැහැනු ළමයි විඳින දුක ගැන ලෝකයට කියන්න මාත් උදව් වුණා කියලා මට සතුටක් දැනෙනවා. අවුරුදු අසූවක් වුණ වයස්ගත කෙනෙකු විවාහ කරගෙන ‘චුයියා’ කියන දැරියගේ ජීවිතය නාස්ති වෙලා ගියා. ඒ රටේ සංස්කෘතිය තුළ පවතින එවැනි සිරිත් වැරැදි කියන දේ බටහිර ලෝකයේ රටවල් කරා ගමන් කිරීමෙන් යම්කිසි සහනයක් ඒ කුඩා චුයියා වැනි ගැහැනු ළමයිට ලැබුණා කියලා මම හිතනවා.”“වෝටර් මගේ මුල්ම චිත්‍රපටය. මම ඉන් පස්සේ අබා චිත්‍රපටයට සහභාගි වුණා. ඉන් අනතුරුව ටෙලි නාට්‍යයකටත් සහභාගි වුණා. ඒ හැර මම නිතරම තිරයට එන්න ඒ තරම් කැමැත්තක් නැහැ. හොඳ නිර්මාණ සඳහා දායකත්වය ලබා දෙන්න කැමැතියි. මම තාමත් පාසල් වේදිකාවේ රඟපානවා. රංගනයන් ඉදිරිපත් කරනවා. නැටුම් ඉදිරිපත් කරනවා. ඒ වගේම කථික තරග වාද විවාද සඳහා යනවා. ඒ හැම ඉදිරිපත් කිරීමකින්ම මම සමස්ත ලංකා ජයග්‍රහණයන් හිමිකර ගෙන තිබෙනවා. හැම කෙනෙක්ම කියන්නේ රංගනයටත් වඩා මම දක්ෂ නර්තනයට කියලයි. ඒ දක්ෂතාවය මට කුඩා කාලයේ ඉඳලම තිබුණා කියලා මමත් හිතනවා.”“මම ලෝකයේ හොඳම නිළියට නිර්දේශ වෙලා කියලා දැනගත්ත වෙලාවේ අම්මටත් තාත්තටත් කියාගන්න බැරි සතුටක් දැනුණා. ලොස් ඇන්ජලීස්වලට අපේ පවුලේ හැමෝම ගියා. ලංකාවේ කට්ටිය හුඟාක් ඒ රටේ ඉන්නවා. එයාලා හරිම ආදරෙන් මට සැලකුවා. ඩිස්නිලන්තය බලන්නත් එක්කගෙන ගියා. හුඟාක් ලස්සනයි. මට ඒ රටේ ඉන්න ශ්‍රී ලාංකිකයන් එයාලගේ ළමයකුට වගේ එදා ආදරෙන් සැලකුවා. මට සම්මානය ගැන ඒ තරම් තේරුමක් නොතිබුණත් ඒ ගමන හරිම සුන්දරයි. එදා උත්සවය අවස්ථාවේ මගේ නම කියනකොට මට පුංචි ආඩම්බරයක් දැනුණා. අපේ රටේ විතරක් නෙමෙයි ලෝකයේ බොහෝ රටවල් අතුරින් මට ලොකු ජයග්‍රහණයක් ලැබුණා කියන හැඟීම දැනුණා. පුංචි කාලේ ඉස්කෝලෙදි තරගවලින් දිනුවා ම දැනෙන සතුටට වඩා ලොකු සතුටක් එදා මට දැනුණා. ලෝකයේ අනෙත් රටවල්වල ළමයි අට දෙනෙක් අවසාන වටයට තේරිලා හිටියා. ඒ අය අතරිනුයි මට මේ සම්මානය හිමි වුණේ. ඒ ගැනත් පුංචි අභිමානයක් තිබුණා. හැමෝගේම අත්පොළසන් මැද්දේ ගිහින් සම්මානය ලබාගත් ඒ මොහොත හරිම ලස්සන සුරංගනා ලෝකය ගැන පුංචි කාලේ දැකපු හීනයක් වගෙයි මට දැනුණේ.”මුලින්ම මම අධ්‍යාපනය පැත්තෙන් ඉහළට යන්න ඕන. ඒක මගේ දෙමවුපියන්ගේ බලාපොරොත්තුව. අනාගතයේදී සමාජයට යම් මෙහෙවරක් කළ හැකි වෘත්තියක් තෝරා ගන්න මම කැමැතියි. සමහරවිට වෛද්‍ය වෘත්තිය වෙන්නත් පුළුවන්. ඒ වගේම ලෝකයත් සමඟ ගනුදෙනු කරන්න භාෂා රැසක් ඉගෙන ගන්නත් මම කැමැතියි. කෙසේ වෙතත් අධ්‍යාපනයෙන් ඉහළටම යන්න මම හුඟාක් කැමැතියි.මාව ලෝකයේ හොඳම ළමා නිළිය දක්වා ගෙනයන්න හුඟාක් අය මට උදව් කළා. ඒ අතරින් මුලින්ම චන්ද්‍රන්රත්නම් මහත්මාත්, සුදත් වටගෙදර මහත්මාත් මට අම්මා කෙනෙකු වගේ ආදරෙන් සැලකුව දීපා මෙහ්තා මහත්මියත්, අශෝක පෙරේරා මහතාත් මල්ලිකා ධර්මලතා විදුහල්පතිනියත්, සංඝමිත්තා විදුහලේ වර්තමාන විදුහල්පතිනිය සරස්වතී දහනායක මහත්මියත් මට උදව් කළ ගුරු මෑණිවරුන් සියලු දෙනාත් මගේ ගමේ සියලු දෙනාටත් ස්තුතිය පුද කරන්න ඕන. ඒ වගේම ඇමෙරිකාවේ මට සහයෝගය ලබා දුන්න උපනන්ද හිමියන්ටත් ඇමෙරිකාවේ තානාපති ලෙස කටයුතු කළ ජාලිය වික්‍රමසූරිය මහතා ඇතුළු සියලුම දෙනාටත් ස්තුතිවන්ත වන අතර ලෝකයේ ම ජනතාව අතරට මාව ගෙන යෑමට මට හුඟාක් උදව් වුණ ශ්‍රී ලංකාවේ මාධ්‍ය ආයතනවලටත් ස්තුතිවන්ත වෙනවා.ගාල්ලේ උණවටුණ ප්‍රදේශයේ ක්ෂුද්‍ර ජිවි විද්‍යාඥයකු වන සරත් කාරියවසම් මහතාගේ සහ භවනි කාරියවසම් මහත්මියගේ පුංචි දියණිය ලෙස මෙලොව එළිය දුටු සරලා ගාල්ල සංඝමිත්තා විදුහලේ සිප්සතර හදාරන්නීය. රැඟුමට මෙන්ම නැටුමට ගැයුමට කතාවට අභිරූපනයට, සාහිත්‍යයට විවාදයට එකසේ දස්කම් දැක්වූ ඇය පාසල් වේදිකාවෙන් සමස්ත ලංකා මට්ටමේ සහතික රැසක් හිමිකර ගත්තාය. අනාගතයේ වෛද්‍යවරියක් වීමේ සිහිනය ඇය කුඩා කල සිටම දුටුවාය. සාමාන්‍ය පෙළ විභාගය අවසන් කිරීමෙන් අනතුරුව ඇය මේ දිනවල උසස් පෙළ හැදෑරීමට සූදානම් වී සිටින්නීය. ලොවක් ආදරය කළ සරලා සැබැවින්ම සරලය. සරලා අප රටට ආඩම්බරයකි.ඇය ලෝකයේ බොහෝ රටවල් අභිබවමින් හොලිවුඩ් සිනමා ශිල්පිනියන් අභිබවමින් “වෝටර්” තුළින් ඇගේ රංගන ප්‍රතිභාව ලොවට ම පෙන්නුම් කළාය. ඇගේ රංගනය අති විශිෂ්ටය.ඉන්දියානු ජන සමාජය තුළ අදත් පවතින ගැහැනියට වන හිංසනයන් පිළිබඳ පැතිකඩ නිරූපණයේදී චුයියා ලෙස රඟපෑ සරලා අතිමහත් දායකත්වයක් ලබා දුන්නාය. ලාංකීය සිනමා රසිකයාට වෝටර් චිත්‍රපටය එතරම් සමීප වූයේ ද සරලාගේ රංගනයේ සුවිශේෂත්වය නිසාවෙනි. ඇගේ අනාගත පැතුම් ඉටු වේවා යැයි අපිදු සුබ ුපතමු.සුභද්‍රා දේශපි‍්‍රයඡායාරූප දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af12020513</link>
    <topic>මඟීන් අතරමං කොට වැඩ වර්ජනය කරන දුම්රිය සේවකයෝ</topic>
    <author>තාරක වික්‍රමසේකර</author>
    <content>දුම්රිය වර්ජනයදිනය : පෙබරවාරි මස 01 වැනිදායි. වේලාව : පස්වරු 4.00 යි. ස්ථානය කොටුව දුම්රිය ස්ථානයයි. වෙනදා ශබ්ද විකාශන යන්ත්‍රයන්ගෙන් ඇසෙන්නේ ‘... වේදිකාවේ තිබෙන දුම්රිය .... බලා පිටත් වේ’ යන නිවේදනයන් ය.එහෙත් එදා ඇසුණේ ‘දුම්රිය වෘත්තිය සමිති ක්‍රියා මාර්ගයක් නිසා අද දිනට ධාවනයට නියුතු සියලුම දුම්රිය ධාවනය වන්නේ නැත’ යන නිවේදනයයි.රාජකාරි නිම වී නිවෙස් බලා යාමට කොළඹ කොටුව දුම්රිය ස්ථානයට පැමිණි දහස් ගණන් මඟී ජනතාව තුෂ්ණිම්භූත වූහ. ඇතැම් මඟීන් පැමිණෙන්නේ මහව, නාගොල්ලාගම, මහනුවර, පේරාදෙණිය, පුත්තලම, බංගදෙණිය වැනි දුර බැහැර ප්‍රදේශවල සිටය. ඇතැම් මඟීන්ට දුම්රිය හැර වෙන විකල්පයක් නැත.මඟීන් දුම්රිය වාර ප්‍රවේශ පත්‍ර මිලදී ගත්තේ එදින උදෑසනය. අතේ තිබෙන අන්තිම සතය ද ඇතැමුන්ගේ අතින් එදින දුම්රියට වැය කර තිබුණි. හවස් වන විට අතේ සතයක් නොතිබු මඟී ජනතාව නිවෙස් බලා යන්නේ කෙසේ ද? මඟීන්ට කිසිදු ආකාරයක පූර්ව දැනුම් දීමක් සිදු නොකර කරන ලද මේ වර්ජනයෙන් දේශපාලන අධිකාරියට හෝ දුම්රිය බලධාරීන්ට පහර වැදුණේ නැත. අතරමං වූවේ ද නැත.අතරමං වූවේ අසරණ මඟී ජනතාවය. උදෑසනම කොළඹට පැමිණ රෝහල් කරා ගොස් දවස පුරාම සායනවල රස්තියාදු වූ අසරණ රෝගීන්ය. වයස්ගත පුද්ගලයෝ ද ගැබිනි කාන්තාවෝ ද මේ අතර වූහ. උදෑසන පාසල් කරා පැමිණ පාසල් වේලාවෙන් පසු පාසල්හි රැඳී සිටි පාසල් සිසුන් ද බැහැරින් කොළඹ කොටුවට පැමිණි සිසුන් පමණක් නොව මීගමුව, මහනුවර, කුරුණෑගල ප්‍රදේශවල උපකාරක පන්තිවලට සහභාගි වූ සිසු සිසුවියෝ ද එම නගරවල අතරමං වූහ.මේ සියලු දෙනා කොටුව දුම්රිය පොළට පැමිණ සුසුම් හෙළන හැටි දුටු කාගේත් නෙතට වුව ඉවසා සිටීමට නොහැකි තරම්ය. කොටුව දුම්රිය ස්ථානයට මඩකලපුවේ සිට පැමිණි උදයදේවි ශීඝ්‍රගාමී දුම්රිය පස්වරු 4.30 ට පමණ ළඟා විය. එම දුම්රියේ රියැදුරු සහ නියාමකවරුන් දෙස මඟීන් බලා සිටියේ තම ගැලවුම්කරුවන් දෙස බලන නියාවෙනි.එහෙත් මේ නිලධාරීන්ට මඟීන්ගේ හදවත්හි නැඟෙන ළතෝනිය ගැන තැකීමක් නැත. හිස් දුම්රිය දෙකක් 1 වන හා 2 වන වේදිකාවේ නවතා තිබුණි. කිහිප දෙනෙක් එහි අසුන් ගෙන සිටියේ කවදා හෝ යනු ඇතැයි සිතමිනි.පිරිසක් කොටුව දුම්රිය ස්ථාන අධිකාරීවරයාගේ කාර්යාලය වටලා තිබුණි. තවත් පිරිසක් මෙහෙයුම් කාර්යාලය ඉදිරිපිට ආවේගශීලීව හැසිරුණේ වෙන කළ හැක්කක් නැති නිසා විය යුතුය. ‘කෝච්චි ස්ට්‍රයික්’ තම යහළු යෙහෙළියන්ට ජංගම දුරකථනවලින් කතා කර කියන මඟී ජනතාව වේදිකාවේ ඔබ මොබ ගමන් කරති. තවත් තැනක නිවසට යා ගත නොහැකිව ගෙදරට හඬමින් කතා කරන තරුණියන් පිරිසකි. කොටුව දුම්රිය ස්ථානයට පැමිණෙන සැමගේ මුහුණු දුටු විට මීට කලකට පෙර කොළඹ බෝම්බ පිපිරුණු දිනක් මාගේ සිහි ගැන්විණි.බස් රථවලට පොර කෑ මඟීන් නිසා අධික තදබදයක් බස් රථවල ද දක්නට තිබුණි. බස් රථවල ද යා හැකි වූයේ අතේ මුදල් තිබු අයට පමණි. මෙම හදිසි වර්ජනය මෙහෙයවූයේ දුම්රිය පාලකවරුන්, දුම්රිය නියාමකවරුන් හා දුම්රිය ස්ථානාධිපතිවරුන් ඇතුළු වෘත්තිය සමිති ඒකාබද්ධ සමිතියක් විසිනි. මෙම ඒකාබද්ධ සංගමයේ ලේකම් ජානක ප්‍රනාන්දු මහතා පැවසුවේ ප්‍රවාහන අමාත්‍ය කුමාර වෙල්ගම, අමාත්‍යාංශ ලේකම් ධම්මික පෙරේරා යන මහත්වරුන් විසින් දුම්රිය දෙපාර්තමේන්තුවට තම වෘත්තීය ශ්‍රේණින් හා පවත්නා ප්‍රශ්න සම්බන්ධව නිසි කටයුතු කිරීමට නිර්දේශ ඉදිරිපත් කර එකී කටයුතු ඉටු කරන්නැයි උපදෙස් ලබා දුන්න ද ඒවා ඉටු නොවූ බවය.පසුගිය ජනවාරි 26 වැනිදා වෘත්තීය සමිති ක්‍රියාමාර්ග ගැනීමට සිටි නමුත් අමාත්‍යවරයා දැනුම්වත් කිරීම උදෙසා එය ජනවාරි 30, 31 දෙදිනට කල් දැමු බවත් ඇමැතිවරයා එහිදී ලබා දුන් පොරොන්දු අනුව වර්ජනය අත්හිටවූ නමුත් තම ඉල්ලීම් ඉටු නොවුණහොත් යළි වර්ජනයක් කරා යාමට සිදුවන බවට එදින දැනුම් දුන් බවත් ඔහු කීවේය.දුම්රිය පාලකවරුන්ගේ සංගමයේ සභාපති ලාල් ආරියරත්න මහතා පැවසුවේ ද ද්විතියික මට්ටමේ M M P ශ්‍රේණියේ සිටින වෘත්තිකයන්ට M P 01 හා M P 02 වැටුප් තලයට අනුයුක්ත කර තෘතියික ශ්‍රේණියට අනුගත කරන ලෙස ඉල්ලීම් කළ බවය.ඊට හේතුව වී ඇත්තේ මීට පෙර කරන ලද විෂමතා ඉවත් කිරීමේදී පහළ ශ්‍රේණින්හි සේවකයන් තමන්ට වඩා උසස් තලයකට යොමු වී තිබීම බව ද ඔහු කීවේය. මේ බව අමාත්‍යවරයාට දැනුම් දීමෙන් පසු අමාත්‍යවරයා ද මෙම විෂමතාව පිළිගත් බවත් ඒ අනුව විෂමතා ඉවත් කර ව්‍යුහයක් සකසන ලෙස ලේකම් ධම්මික පෙරේරා මහතා ඉදිරියේ දුම්රිය දෙපාර්තමේන්තුවට දැනුම් දුන් බවත් ඔහු කීය. එසේ වුවත් පසුගිය බදාදා දෙපාර්තමේන්තුවේ සංශෝධිත ව්‍යුහය පරීක්ෂා කිරීමේදී එවැනි කිසිදු සංශෝධනයක් සිදුවී නොතිබුණු බව ද ආරියරත්න මහතා කීය.මේ වර්ජනය හා සම්බන්ධ කතා පුවතයි. මඟී ජනතාවට මේ වර්ජනයේ ඇතුළු පැත්ත වැඩක් නැත. ඔවුනට සිදුවූයේ දුම්රිය නැති නිසා ‘දුම්රිය තියන් පයින් යාමකි.’කිසිදු ආකාරයක පූර්ව දැනුම් දීමකින් තොරව කළ මේ වර්ජනය සම්බන්ධව මඟීන් තම විරෝධය පළ කළ අයුරු විද්‍යුත් මාධ්‍යයෙන් පැහැදිලිව දැකගත හැකි විය.. ‘උන්ට වෙඩි තියන්න තියෙන්නෙ’. ‘ස්ට්‍රයික් කාරයො පෝලිමට තියල ගහන්න ඕන’. ‘උන්ගෙ දරු මල්ලන්ටත් පල දෙනව‘මේ ආදී ශාපයන්ගෙන් මඟී ජනතාව දෙස් දෙවොල් තැබූහ. වැඩ වර්ජන කිරීමේ අයිතිය මෙන්ම ඕනෑම වෘත්තියකට අදාළ සමිතියකට තම ඉල්ලීම් උදෙසා සටන් වැදීමට අයිතියක් ඇත. එහෙත් මෙසේ මඟී ජනයා නගරයට ගෙනැවිත් ක්ෂණයකින් මඟීන් අතරමං කර දැමීමට කටයුතු කරන වෘත්තිය සමිති වෙත් නම් අපට එය අනුමත කළ නොහැකිය. වර්ජනය මෙහෙයවූ නිලධාරීන්ට ද මවුපියන් ඇත, දූ දරුවන් ඇත, බිරින්දෑවරුන් සහෝදර, සහෝදරියන් ඇත. එම ඥාති පිරිස් මොනරාගල වැනි පෙදෙසකට ගොස් බස් රථ වර්ජනයක් ඇති වුවහොත් තමන්ට සිදුවන්නේ කුමක් ද? තම ඥාතින්ට සිදුවන්නේ කුමක් ද? දුම්රිය වර්ජකයන් මේ ගැන නොසිතුවේ ඇයි? ඔවුන්ගේ වෘත්තිය ප්‍රශ්න කුමක් හෝ වේවා ඊට විසඳුම් නොලැබුණානම් සාකච්ඡා අසාර්ථක වූවානම් අඩුම වශයෙන් මඟීන්ට පූර්ව දැනුම් දීමක් කළ යුතුව තිබුණි.මීට පෙර මාධ්‍ය මඟින් එවන් දැනුම් දීම් අනන්තවත් සිදුකළ අතර දුම්රිය මඟීන් ඊට සූදානම් විය. විකල්ප ක්‍රම ඒ සඳහා යොදා ගන්නා ලදි. දුර බැහැර මඟීන්ට කාර්යාලවලින් කල් වේලා ඇතිව පැමිණ තම ගම් බිම් බලා යාමට හැකියාව ලැබුණි. එහෙත් පසුගිය 01 වැනිදා නිවෙස් කරා යාමට නොහැකිව දුම්රිය ස්ථානවල අතරමං වූ මඟීන් ගණන කොපමණ දැයි වර්ජනය මෙහෙයවූ නිලධාරීන් දන්නෙහි ද? හිතක් පපුවක් ඇත්නම් මෙවන් කටයුතු කළේ කෙසේ ද යන පැනය අපි අසන්නෙමු.මඟීන් අග නගරයට ගෙනවිත් රාත්‍රී කාලයේ අතරමං කර දැමීම කෙතරම් අවිනීත ද? එදින පස්වරුවේ සහ රාත්‍රී දුම්රිය ආසන වෙන් කර වවුනියාව, මඩකළපුව වැනි ප්‍රදේශවලට ගමන් කිරීමට සිටි මඟීන්ට කුමක් සිදු වී ද?වවුනියාවේ සිට කොළඹ බලා පැමිණි නගරාන්තර ශීඝ්‍රගාමී දුම්රිය ගල්ගමුවට කිලෝමීටරයක් පමණ දුරින් අතරමඟ නතර කර දැමීමට රියැදුරාටත් නියාමකවරයාටත් සිදු වූයේ ගල්ගමුව දුම්රිය ස්ථානාධිපතිවරයා වර්ජනයට සහභාගි වීම නිසා ය. මෙය මිනිස් හදවතක් ඇති අයට නම් කළ හැක්කක් නොවේ. අඩුම වශයෙන් දුම්රිය ගල්ගමුව දුම්රිය ස්ථානයට වේදිකා ගත කිරීමට තිබුණි. මීට පෙර කිසි දිනක මේ අයුරින් අතරමඟ දුම්රිය නවතා මඟීන්ට තිරිසනුන්ට මෙන් සලකා නැත.දුම්රිය ගමනාගමන අධිකාරි එල්. ඒ. ආර්. රත්නායක මහතා පැවසුවේ තමන් සහ සාමාන්‍යාධිකාරිවරයා දැයට කිරුළ ප්‍රදර්ශන භූමිය කරා යද්දී වැඩ වර්ජනය ගැන අසන්නට ලැබුණ බවය.මෙහි තවත් පැත්තක් ගැන ද අප අවධානය යොමු කළ යුතුය. ඒ පැය දෙක තුනකින් වර්ජනය නිමා වීමය. මේ ගැන ද මෙහිදී සොයා බැලිය යුතුය. කඩිනමින් කළ යුතුව තිබු දෙයක් සිදු නොකිරීමෙන් මේ වර්ජනය ඇතිවූ බව මෙහිදී පෙනී යයි.එහි වරද දෙපාර්තමේන්තුවේ ද? නැත්නම් අමාත්‍යාංශයේ ද යන්න ගැන අපි නොදනිමු. කාගේ කාගේත් වරදින් හෝ එදා බැට කෑවේ මඟීන් ය. මේ ගැන මින් ඉදිරියට හෝ අවධානය යොමුකර ප්‍රවාහනයට සම්බන්ධ කුමන හෝ වෘත්තීය සමිති වර්ජනයට පෙර මහජනතාව දැනුම්වත් කිරීමේ මානුෂීය ගුණයෙන්වත් යුක්ත වන්නේ නම් එය මහත් යුතුකමකි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=af12020514</link>
    <topic>මාගේ දේශය අවදි කරනු මැන</topic>
    <author/>
    <content>නිදහස් උත්සවේ රූපවාහිනියෙන් බලා හිතට දැනුණු අභිමානය, උද්දාමයත් එක්ක ගෙදර හැමෝම ඉතිහාසය ගැන තම තමන්ගේ හිතේ තියෙන මතවාද කියවන්න ගත්තා. බලි, තරු, රාවණ කාලේ ඉඳන් විජය කුවේනි, දුටුගැමුණු, එළාර, පරාක්‍රමබාහු, මහසෙන්, සීගිරි කාශ්‍යප, රාජසිංහ දක්වා රාජාවලියේ ඒ පැත්තට මේ පැත්තට දන්න දන්න විදිහට කරුණු කාරණා කිය කියා එකිනෙකා පරයන්න කෑගහද්දි අහල පහල අයට සමහරවිට ඇහෙන්න ඇත්තේ පොර කනවා වගේ වෙන්නත් ඇති. කොහොමහරි අපේ ගෙදර නිදහස සීමා වුණේ දෙතුන් වරක් ඇහෙන්නේ නැති වීම නිසා බොහෝ ශබ්දයෙන් හැඩ වුණු හෝන් සද්දෙකින්.“අන්න කවුද ඇවිත්” අම්මා කීවා.“අය්යෝ අදත් එනවද අද නිදහසේ ඉන්න දවසනේ” මල්ලි සමහර වෙලාවට සෙනඟ අතර ගැවසෙන්න ඒ තරම් කැමැති නැති බව මට දැනිලා තිබුණා.“ආ... එන්න එන්න. කොහොමද කාලෙකින් අපිවත් මතක් වෙලා තියෙන්නේ” අම්මා දිගටම කියාගෙන, කියාගෙන ගියා.“අනේ ඔව් අනේ මේ ලෝං වීක් එන්ඩ් එක නිසා අපි ටිකක් එහෙ මෙහෙ යන ගමන් ඕගොල්ලන්වත් බලාගෙන යන්න හිතුවා. අද ඉතිං කට්ටියම ගෙදර ඉන්න බව දන්නවානේ”අම්මාගේ කන්තෝරු යෙහෙළිය මහත්තයා සහ දරුවන් දෙදෙනා සමඟ ගෙට ඇතුළු වෙන ගමන් කීවා.“නිදහස් දවසේ නිදහසේ ඇවිදිනව ද?” තාත්තා සිනාසෙමින් කීවා.“නිදහස තමයි පහුගිය කාලේ අපි විඳපු දුක්වල හැටියට අවුරුද්දක් නිදහසේ ඇවිද්දත් මදි” ඒ අංකල් කීවා.“මොකද්ද යුද්දෙ ද?” තාත්තා ඇහුවේ ඒක දැන් හිතන්නවත් ඕනා දෙයක් නෙවේ වගේ.“ඒක නම් ඉතින් හැමෝම විඳවලා ඉවර වෙච්ච එකනේ. අපි දුක් වින්දේ මේ ළමයි දෙන්නටම ඩෙංගු හැදිලා.”“ඩෙංගු” අපි ඇස් උඩ තියමින් විමතියට පත් වුණා.“ඇත්තටම අංකල් මොකද්ද නිදහස කියන්නේ” අවුරුදු දොළහක් පමණ වන ලොකු දුව ඇහුවා.“නිදහස නේද?... ම්... නිදහස කියන්නේ... දුවට තේරෙන විදිහට අපි කොහොමද ඒක තේරුම් කරන්නේ” තාත්තා නළල රැළි කරමින් බැරැරුම් ස්වරූපයෙන් කල්පනා කළා.“නිදහස නිසා තමයි අද ඕගොල්ලෝ මෙහෙම සැහැල්ලුවෙන් ඇවිදින්නේ. ඕන තැනක නතර වෙලා කන්නේ බොන්නේ ඕන ඇළකින් දොළකින් නාන්නේ රටේ ඒ කෙළවර ඉඳන් මේ කෙළවරට බය නැතිව යන්නේ ඉගන ගන්නේ” මල්ලී ලේසියෙන් කියාගෙන කියාගෙන ගියා.“එතකොට අයියේ ඩෙංගු හැදෙනවා කියන්නේ නිදහස නැති වීම ද?” දෙවෙනියා ඇහුවාම අපි මූණින් මූණ බලා ගත්තා.“ඔ... ඔව්. එක අතකට එහෙම වෙන්නත් පුළුවන්. ඒත් මුළු රටටම නෙවෙයිනේ” ඒ අංකල් කීවා.“මුළු රටටම නිදහස නැති වෙන්න අපිට මොකද වෙන්න ඕන?”“ඕගොල්ලො ඉස්කෝලෙදි ඉගෙන ගන්නෙ යටත් විජිතවාදීන්ගෙන් රට බේරුණාම, ත්‍රස්තවාදයෙන් මිදුණාම, ස්වෛරී රටක් හැටියට වෙන රටක පාලනයෙන් තොර වුණාම නිදහස් රටක් කියනවා නේද?” ඒ ඇන්ටි කීවා.“එතකොට අම්මා ඇයි මගේ නිදහස නැති කරන්නේ. අංකල් අම්මා නිවාඩු දවස්වලට ගෙදර ඉන්නවා නම් අපිට උදෙයි හවසයි නෙට් එක අස්සේ හරි දිග ඇඳුමක් ඇඳගෙන අතපය වහගෙන හරි තමයි ඉන්න දෙන්නෙ. අපට කිසිම නිදහසක් නෑ.” පොඩි එක්කෙනා එහෙම කීවාම අපට හොඳටම හිනා ගියා. ඒත් ඒ කතාවේ ඇත්තක් තියෙනවා.“ඇත්තටම නිදහස කීවාම ඕවත් අයිතියි තමයි. ඒත් නිදහස නැති කරගෙන තියෙන්නේ කවුද වෙන කවුරුත් ඇවිත් වෙන රටකින් අපේ ගෙවල්වලට මදුරුවෝ ගෙනල්ල දුන්නේ නැහැනේ. අපි අපිම තමයි අපේ නිදහස නැති කරගන්නේ” තාත්තා කීවා.“ඒක ඇත්ත. මේ ගොල්ලන් බොහොම නිදහසේ සෙල්ලම් කර කර හිටියේ වෙලාවක් ආවේලාවක් නෑ එළියේ දුවනවා. දෙන්නත් එක්ක පැළවලට වතුර දානවා. ඒත් දැන් මේ විඳපු දුකත් එක්ක අපි බය වුණු තරමට ආයේ ඒ වගේ සරලව හිතන්න බැහැනේ” ඇන්ටි කීවා.“ඒ විතරක් ද අක්කේ අපි ඉස්කෝලේ ගිහින් ඇවිත් පන්ති යන්න ඕන ස්විමිං යන්න ඕන ඩාන්සිං ක්ලාස් යන්න ඕන එලකියුෂන් යන්න ඕන. අම්මා ඔය කීවට නිදහසේ සෙල්ලම් කරනවා කියලා අපිට එහෙම සෙල්ලම් කරන්න වෙලාවක් නැහැ.” ලොකු නංගි කියද්දි ඇන්ටියි අංකලුයි දරුණු ලෙස විරෝධය පළ කළා.“ඒවා ඔක්කොම ඉතින් ඕගොල්ලන්ගේ අනාගතය වෙනුවෙන් නේ නැද්ද?” ඇන්ටි ඇහුවා.“ඒක ඇත්ත... අනික නිදහස කියන්නේ ඔය තරම් සුළුවෙන් හිතන්න පුළුවන් දේකුත් නෙවෙයිනේ. අපිට හතළිස් අටේ හම්බුණේ ඩොමිනියන් නිදහස. ඊට පස්සේ හැත්තෑ දෙකේ ස්වෛරී රාජ්‍යයක් වුණා. පළමුවැනි නිදහස් දිනයට අපිට ජාතික කොඩියක්වත් තිබුණ ද නෑනේ. ඒවත් සුද්දා අරන් ගිහින්” තාත්තා වැඩිහිටියන්ගේ පැත්ත සාධාරණීකරණය කළා.“එතකොට කොහොමද ජාතික කොඩියක් හම්බුණේ” ලොකු නංගි ඊළඟට ඇසිය යුතු ප්‍රශ්නය ඇහුවා.“ඕක ඉතිං කවුරුත් දන්න දේනේ. එහෙන් කලර් කොපියක් හොරෙන් ගෙන්නගෙන ඒ විදිහට හදලා පස්සේ සුළු ජාතීන් නියෝජනය කරන පාට තීරු දෙක එහෙම දාලා වෙනස් කරලා හදා ගත්තනේ” තාත්තා තේරුම් කළා.“එතකොට අංකල් නිදහස් රටක ජාතික කොඩිය ජාතික ගීය ඕන තරම් නිදහසේ පාවිච්චි කරන්නත් පුළුවන් ද?”“ඇයි දූ එහෙම අහන්නේ?” තාත්තා ආපසු ඇසුවේ සැකමුසු මුහුණකින්.“නෑ අපිට ඉස්කෝලේ උගන්නන්නේ ජාතික ගීයට ගරු කරන හැටි, ජාතික කොඩිය අඩකුඹු කරල තියන්න ඕන වෙලාවල් ඒ වගේම ජාතික කොඩිය අත්‍යවශ්‍ය දේකට ඇරෙන්න පාවිච්චි කරන්න එපා කියලා.”“ඔව් ඒක හරි... ජාතික ගීය ජාතික කොඩිය කියන්නේ ජාතියක පණ වගේ රැකගන්න ඕන දේ. අපේ සමහර අය ජාතික ගීය යද්දි කට තද කරගෙන වහගෙන හිටියට වෙන රටවල මිනිස්සු බොහොම අභිමානයෙන් ඒක ගායනා කරන්නේ. දැකලා තියෙනවද ඔලිම්පික් එහෙම දිනුවාම ඒ දිනපු අයගේ ජාතික ගීය කියන ලස්සන?” තාත්තා කීවේ බොහොම හැඟීම්බරව.“ඒ වුණාට සමහර චැනල්වල ඇඩ්වලට ජාතික කොඩියයි ජාතික ගීයයි යනවනේ අංකල්.” ලොකු නංගී කීවා. ඒක තාත්තා කලින් දැකලා තිබුණේ නැහැ. ඒත් අපි දැකලා ඒ ගැන කතාවුණා කියලා මතක් වුණෙත් ඒ කතාව ඇදුනාමයි.“ඉතිං ඒවා නතර කරන්න ක්‍රමයක් නැද්ද? මේක පුදුම වැඩක් නේ ඉස්සර මට මතකයි ඔය ටී. වී. කමර්ෂල් ජනතාවට බලන්න ගැළපෙනව ද, රටේ නීති රීතිවලට ගැළපෙනව ද බලන්න ක්‍රමයක් තිබුණා. දැන් ඒවා නෑනේ. ඒ නිසා වෙන්නැති ඔහොම දේවල් වෙන්නේ.” තාත්තා කීවේ කේන්තියෙන්.මේ කතා අතර ආපු අයට සංග්‍රහ කටයුතු සූදානම් කරන්න කුසුමාට අණ දෙමින් කුස්සියේ සිටි ආච්චි සාලෙට ආවේ තේ මේසෙකුත් ලෑස්ති කරන්න කටයුතු යොදලයි.“දැන් කාලේ නිදහස කියල මිනිස්සු හිතාගෙන ඉන්නේ පුදුම දේවල්. තමන්ට හිතුණු දේ කරන්න ඕනම කෙනෙක්ට පුළුවන් කියලනේ ඒ මිනිස්සු හිතාගෙන ඉන්නේ. ඉල්ලීම් ගන්නේ සණ්ඩු කරලා වාහන පදින්නේ පාර තමන්ගේ කියලා හිතාගෙන. එහෙම කරලා නිදහසටත් කරුණු කියන වල්බූරු නිදහසක් තමයි දැන් කාලේ අය නිදහස කියලා හිතාගෙන ඉන්නේ.” ආච්චි කීවේ තරහින් ද උපහාසෙන් ද කියලා තේරුණේ නෑ.“අම්මා කියන කතාවනම් ඇත්ත” ඇන්ටි කීවේ මුළු හදවතින්ම ඒ කාරණය පිළිගන්න බවට ඔලුව වනමින්.“අපේ මිනිස්සු සමහර අය යටත් විජිතවාදෙටයි සුද්දටයි බැන බැන තාම කරන්නේ උන් ඉතිරි කරලා ගිය දේවල් ඉස්සරහට ගෙනියන එකනේ.” අංකලුත් ආච්චිට උල්පන්දම් දුන්නා.“හහ්... ගෑනු පිරිමි හොයන්න බෑ. එක්කෝ උන් රස්නේ කාලෙට අඳින කෑලිවලින් බාගෙට විලි වහගෙන. ඉංගිරිසි ටිකක් කට ගාගෙන චුයින්ගම් කෑල්ලක් කටේ දාගත්තාම ඔක්කොමෙන්ම නිදහස් කියලයි හිතන්නේ.” ආච්චි කීවා.“අපි දේශපාලන වශයෙන් නිදහස් වුණාට අපේ ඔළුගෙඩි ටික තාම හරියට නිදහස් වෙලා නෑ. ඒකනේ සාප්පුවක වුණත් ඉංගි‍්‍රසියෙන් අහන අයට මැඩම් කියන්නේ.” ඇන්ටි කීවා.“ඒකනම් ඇත්ත” ඒ කතාව අනුමත කළේ අම්මා.“කොහොම වුණත් අපි නිදහස ලබලා දැන් මගේ වයසටත් වැඩියිනේ. ඒත් අපේ සංස්කෘතිය, අපේ සමහර චැනල්වල පෙන්වන වැඩසටහන් අපේ ඔළුවට දාන්නේ මොනව ද? සුද්දට යටත් නූනත් තව කොහෙහරි යටත් විජිතවාදී ක්‍රමයක් පතුරුවන්න තමයි මේ අය වැඩකරන්නේ. අපේ කට්ටියත් ඔක්කොම වැඩ නවත්තලා ඒවා දිහා කට ඇරන් බලන් ඉඳන් හීන ලෝකවල පාවෙනවා” අංකල් කීවා.“අංකල්? ලොකු නංගි කියද්දි“අංකල් නෙවෙයි පුතේ මාමා කියන්න” කියලා තාත්තා බොහොම ආදරෙන් කීවා. ඒක අහගෙන හිටිය ලොකු නංගි“ම්... එහෙනම් අපේ ටීචර් නෑ ගුරුතුමී අපට නිදහස් දවසේ කියන්න දුන්න සින්දුවක් කියන්න ද?”හුරතල් විදිහට ඒ ගැන ඇහුවම අපට ඒ සින්දුව අහන්න ආවේ අසීමිත ආසාවකි.පටු අදහස් නම් පවුරෙන් ලෝකයකැබලිවලට නොබෙදීඥානය නිවහල් වීබියෙන් තොරව හිස කෙළින් තබාගෙනසිටිනට හැකි කොහිදෝඑහෙව් නිදහසේ ස්වර්ග රාජ්‍යයට මාගේදේශය අවදි කරනු මැනපියාණනේ...අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=as1202051</link>
    <topic>දැයට කිරුළෙන් නිදහසේ උදම් අනන තන්තිරිමලේ වැසියෝ</topic>
    <author>නිහාල් පී. අබේසිංහ</author>
    <content>දැයට කිරුළෙන් නිදහසේ උදම් අනන තන්තිරිමලේ වැසියෝඅද අපිට තියෙන්නේ පුදුම නිදහසක් සතුටක් ඒත් අපි කොටි ත්‍රස්තවාදය නිසා අවුරුදු 30 ක් ජීවිතය හා මරණය අතර සටනක සිටියේ, ඒ දවස්වල හවසට බත් මුට්ටියයි හොදිත් අරන් ළමයි එක්ක වත්ත කැලේට යන අපි උදේ තමයි ගමට ආවේ කුඹුරක් හේනක් වහා කරන්න යන්න බෑ. කොටි ගහනවා. අල බතලවත් කන්න තිබුණේ නැහැ. ළමයි ඉස්කෝලේ යවන්න බැරි වුණා.රුවන්වැලිසෑය වැවට ඉහළින් ගස් අස්සෙන් පෙනෙන අයුරුකොටි නැති කරලා ජනාධිපතිතුමා රටට සාමය උදා කළාට පස්සේ තමයි ජීවත්වීමේ සැබෑ නිදහස අපිට ලැබුණේ. මේ සැරේ දැයට කිරුළ මේ පැත්තට ලැබීමත් සමඟ ඒ නිදහස සතුට තවත් වැඩි වුණා. දැන් නම් හිතේ සතුටෙන් දරු මල්ලොත් එක්ක මේ වෙන සංවර්ධනය බලාගෙන ජීවිතේ අන්තිම කාලේ ගත කරනවා.අනුරපුර තන්තිරිමලේ මානෑව පදිංචි ආර්. කපුරුවා (80) ගොවි මහතා එසේ පැවසුවේ දැයට කිරුළේ සංවර්ධනය දෙස බලමින් උදම් වෙමිනි. අනුරාධපුර ඔයාමඩුව තන්තිරිමලේ ප්‍රදේශය මෙවර දැයට කිරුළ නිසා සියලු ක්ෂේත්‍රවලින් සංවර්ධනය වෙමින් තිබේ.“අපේ තන්තිරිමලේ නායක හාමුදුරුවෝ කුඩා කෝන්ගස්වැව විමලඤාණ නාහිමියෝ මේ පැත්තේ ගම් 80 ක් ඇති කළා. ඈත මිනිස්සු පදිංචි කරලා.ඒත් ඒ කාලේ ගමට හොඳ පාරවල් ලයිට් වතුර දෙන්න උන්වහන්සේට බැරි වුණා. උන් වහන්සේත් කොටි බෝම්බයකින් අපවත් වුණා. අද උන් වහන්සේ එදා දුටු සිහිනය අද අපේ ජනාධිපතිතුමා නිසා සැබෑ වී තිබෙනවා.”උතුරු නැඟෙනහිර දෙපළාත උප ප්‍රධාන සංඝනායක, තන්තිරිමලේ විහාරාධිපතිතන්තිරිමලේ චන්ද්‍රරතන නා හිමි.මේ පාරවල්වල ඉස්සර අපි ගියේ කැලේ පීරගෙන, අද කාපට් දාලා ‘රූං’ ගාලා වාහන යනවා එනවා. මැරෙන්න ඉස්සෙල්ලා මේ සුගතිය බලන්න ලැබිච්ච එක ලොකු සතුටක් බව කපුරුවා ගොවි මහතා පැවසුවේ ය.එදා මේ ප්‍රදේශයේ පාරවල්වල වැඩිපුරම ගියේ යුද්ධ ටැංකිය. අවි ආයුධ අමෝරා ගත් සෙබළු රැගත් යුධ හමුදා ජීප් රථය.ඒත් දැයට කිරුළ වැඩසටහන නිසා ඒ පාරවල්වල අද වැඩිපුර යන්නේ බුල්ඩෝසරය. පාර කාපට් කරන වාහනය. ගල් රෝලය. එදා කඳවුරු තිබුණ තැන්වල දැන් ගල් වැලි සිමෙන්ති ගබඩා කරලා.එදා මෙහි අවි අත දරා සිටි යුද සෙබළු අද තන්තිරිමලේ පුදබිම අලංකාර කිරීමට වෙහෙසෙති.අවට වැඩියෙන් ම දකින්නට ඇත්තේ පාරවල් පළල් කරමින් කාපට් කරමින් විදුලි කම්බි ඇදීමට වෙහෙසවන පිරිසයි.මේ සියල්ල සිදුවන්නේ 2012 අනුරාධපුර දැයට කිරුළට සමගාමීව ය. මේ දිනවල අනුරාධපුර ඔයාමඩුව ප්‍රදේශයේ පවත්වන දැයට කිරුළ ප්‍රදර්ශනය නිසා අනුරපුර ගම් 700 ක පමණ ජනතාවට ගැටලු රැසකට පිළියම් ලැබී ඇත.ඉන් වැදගත්ම වෙන්නේ මේ තන්තිරිමලේ ඓතිහාසික පුදබිම ආශ්‍රිතව ඇති ත්‍රස්තවාදයෙන් දරුණු ලෙස බැට කෑ දුප්පත් ගම්වලට විදුලි බලය, නළ ජලය සහ මාර්ග පහසුකම් ලබාදෙන වැඩපිළිවෙළයි.මේ වැඩ පිළිවෙළ සඳහා වැඩියෙන් ම පෙරමුණ ගෙන ඇත්තේ තන්තිරිමලේ පුරාණ රජ මහා විහාරාධිපති උතුරු නැඟෙනහිර දෙපළාතේ උප ප්‍රධාන සංඝනායක තන්තිරිමලේ චන්ද්‍රරතන නාහිමිපාණන් ය.“අපේ නායක හාමුදුරුවෝ මේ ප්‍රදේශයේ හදපු ගම්වල පවුල් 4000 ක් විතර ඉන්නවා. ඒ ගම්වලට 53 වරක් කොටි ගැහැව්වා. 200 ක් විතර මැරුවා. අපි හිටියේ බොහොම බයෙන්. එදා නායක හාමුදුරුවෝ මේ ජනතාවට පහසුකම් ලබාදෙන්න එක එක මැති ඇමැතිවරු පස්සේ ගියා.ඒත් ඒවා ඉටු වුණේ ටිකයි. මෙවර දැයට කිරුළෙන් තමයි ඒ පැතුම් හොඳින් ඉටු වුණේ. අද අනුරාධපුරයේ ඉඳන් අපේ තන්තිරිමලේට එන පාර කාපට් කරලා. මල්වතු ඔයෙන් පවුල් 4000 ටම අඟල් 9 බටයක් දාලා බොන වතුර දෙනවා. ලයිට් දෙනවා.දැයට කිරුළ ප්‍රදර්ශන භූමියේ ඇති ගොවිබිමක්නායක හාමුදුරුවෝ මේ කරන දේවල් කොහේ හරි ඉඳන් බලාගෙන ආශිර්වාද කරනවා ඇති. උන්වහන්සේ ජීවත්ව ඉන්න කොට සැබෑ නොවුණු සිහිනය අතිගරු ජනාධිපතිතුමා නිසා සැබෑ වෙන එක පිළිබඳව අපිටත් අපේ දායකයන්ටත් ලොකු සතුටක්. අපිත් ජනාධිපතිතුමාට මේ පිළිබඳව ස්තුතිවන්ත වෙනවා. අපේ තන්තිරිමලේ පූජා භූමියත් එතුමා අමතක කළේ නැහැ.විශේෂයෙන් ම අපිට කාලයක් තිස්සේ හිමිකර ගන්න බැරිව තිබිච්චි සංඝාරාම ගොඩනැඟිල්ල රුපියල් ලක්ෂ 170 පමණ වියදමින් සකස් කරලා තිබෙනවා. විශ්‍රාම ශාලාවක් ද නව වාහල්කඩක් ද කෞතුකාගාරයක් ද මේ පූජාභූමිය ආශ්‍රිතව ඉදිවෙනවා. විහාරස්ථානයට පිවිසෙන දොරටුව ඉදිවෙනවා. මේ නිසා මේ ප්‍රදේශයේ ලොකු බෞද්ධ ප්‍රබෝධයක් ඇතිවී මෙහාට සෙනඟ වැඩිපුර ඒවි ඒක ගම්වල අයටත් සෙතක්.” තන්තිරිමලේ චන්ද්‍රරතන නාහිමියෝ පවසති.මේ දැයට කිරුළ සංවර්ධනය ප්‍රදේශයේ කාන්තා පරපුරට ද සෙතකි. “ඉස්සර අපි රෑට දරුවොත් එක්ක කැලේට යනවා පැදුරු කොට්ටත් අරන්. කුඹුරකට බහින්නවත් බෑ. ඒවා කැලේට ගියා. දැන් සාමය උදාවීමත් සමඟ අපිට නිදහසේ වගා කරන්න පුළුවන්. දැයට කිරුළෙන් දැන් පාරවල් හැදෙනවා. කාපට් කරනවා.එක ලොකු සෙතක්. ඉස්සර මේ පාරවල් වල ලෙඩෙක් ගෙනියන්න වත් බැහැ. බබෙක් හම්බුවෙන්න අනුරාධපුරයට අම්මා කෙනෙක් ගෙනිච්චොත් බබා මගදී හම්බුවෙනවා වළවල්වල වැටිලා. එහෙම තත්ත්වයක් මේ තන්තිරිමලේ පාරේ තිබුණේ.මේ තන්තිරිමලේ අසල නවෝදාගමදී අපට හමුවූ ඩී.ජේ. කුසුමාවතී පැවසූ කතාවකි. ඇය සමඟ කුඹුරේ අස්වනු නෙළමින් සිටි කටුකැලියාව පදිංචි එච්. බණ්ඩාර මැණිකේ ගොවි මහත්මිය පැවසුවේ ඉස්සර අපිට වී විකුණාගන්න බෑ. දැයට කිරුළෙන් අක්කර 3 ක් විශාල වී ගබඩා 3 ක් ලැබෙනවා. අපිට එතකොට වී වලට හොඳ මිලක් යාවි. සහල් සැකසුම් කලාපයක් මේ පැත්තේ හදනවාලු. ඒවාට වී දුන්නම අපේ අත මිට සරුවේවි යනුවෙනි.දැයට කිරුළ ප්‍රදර්ශන භූමිය අසල සතුටුවන ගැමි දරුවෝ“අපි ළමයි ඉස්සර ඉස්කෝලේ යැව්වේ පණ බයේ. සර්ලා ටීචලා හිටියෙත් නෑ. දැන් දැයට කිරුළත් එක්ක මේ පැත්තේ ලොකු ඉස්කෝලේ ගොඩක් දියුණු වෙනවා. අපිට සතුටුයි. විල්පත්තුවටත් මේ පැත්තෙන් අලුත් පිවිසුම් දොරටුවක් එනවා. පන්සලත් හොඳට හැදෙනවා. සංචාරකයෝ වැඩිපුර දැන් මෙහේට ඒවි. එතකොට අපටත් මොනවා හරි විකුණාගන්න පුළුවන්.” බණ්ඩාර මැණිකේ පැවසුවේ තමන්ට සැබෑ නිදහස සතුට ලැබුණේ මෙවර දැයට කිරුළ අනුරාධපුරයට ලැබීම නිසා බව ය.එදා කොටි ත්‍රස්තවාදීන් කරක් ගැසූ විල්පත්තු ප්‍රදේශයට මායිම්ව ඇති දෙමටමල්ගම, නෙළුම්විල, පේමඩුව, ඔයාමඩුව, සඳමල්එළිය, තුප්පිටියාව, නවෝදාගම, සහ මහඇහැටුවැව ප්‍රදේශ අද දැයට කිරුළ නිසා සංවර්ධනයේ නැවුම් හිරු කිරණින් නැහැවෙමින් පවතී.සාලිය කුමරා හා අශෝකමාලාවන්ගේ අසම්මත විවාහය නිසා පිටුවහල් කරන ලදුව එම දෙදෙනා මෙම ප්‍රදේශයේ කලක් ජීවත් වී තිබේ. පසුව දුටුගැමුණු රජතුමා ඔවුන්ට සමාව දී ඇත. එහිදී පරිත්‍යාග කළ ‘තන්තිරි’ යන සමනළ විශේෂයේ හැඩය සහිත රන් මාලය මෙහි නිදන් කොට ඇති නිසා ‘තන්තිරිමාලය’ යන නම සැදුණු බව ජනප්‍රවාදයේ එයි.ආර්.කපුරුවා ගොවියා මුණුබුරා වඩාගෙනඑසේ ම එම පූජනීය පෙදෙස නවාතැන් ගත් කන්ද ‘තන්ගෛතිරුමලෙයි’ යන දමිළ ව්‍යවහාරය පසුව තන්තිරිමලේ නම් වූ බව ද කියවේ.මේ ප්‍රදේශයේ දේවානම්පියතිස්ස රජතුමාගේ සමයේ තිවක්ඛ බමුණුගම ලෙස ද හඳුන්වා දී තිබේ.විජයකුමරා ලක්දිවට පැමිණ මල්වතු ඔය දිගේ ගමන් කොට අනුරාධපුරය රාජධානිය කරගත් අතර ඔහු සමඟ පැමිණි අමාත්‍යවරුන්ට ද එක් එක් දිසාවල ජනාවාස ගොඩනැඟීමට උපදෙස් දී තිබේ. මේ අනුව ‘උපතිස්ස’ නම් අමාත්‍යවරයා මල්වතු ඔයට කන්දරා ඔය හමුවන ස්ථානය මුල් කරගෙන ඇති කළ උපතිස්සගම යනු අද තන්තිරිමලය ලෙස ව්‍යවහාර වන ප්‍රදේශය බව පොත්පත්වල සඳහන් වේ.දැයට කිරුළ නිසා ලොකුම වාසිය ලැබෙන්නේ මේ ප්‍රදේශවල සිසු පරපුරටයි. අනුරාධපුරයේ පාසල් 100 ක පරිගණක විද්‍යාගාර 100 ක් ද පාසල් පුස්තකාල 40 ක් ද දැයට කිරුළ නිසා ඉදිවේ.ඩී.ජේ.කුසුමාවතීතන්තිරිමලේ අසල ප්‍රධාන විදුහලක් වන ඇලෑපත්තුව මහා විද්‍යාලයේ 9 වසරේ ඉගෙන ගන්න අයේෂ් බිම්සර මධුවංශ ද මේ ප්‍රතිලාභ ලබන දරුවෙකි.“අපි ඉස්සර මේ තන්තිරිමලේ පාරේ ගියේ දූවිල්ල කාගෙන වළවල්වල වැටි වැටී. දැන් අපිට බයිසිකලේ ‘ටක්’ ගාලා යන්න පුළුවන්. මේ පැත්තේ ඉස්කෝලවල කොම්පියුටර් ලැබ්, ක්‍රීඩා පිට්ටනි, පාසල් ගොඩනැඟිලි පුස්තකාල හැදෙනවා. ඒ එක්කම රටේ සේරම ආයතන එක්වන මහ අක්කර 600 ක ප්‍රදර්ශනයක් ඔයාමඩුවෙහි අපට බලන්න පුළුවන්. ජීවිතේට අපිට මේ වගේ ප්‍රදර්ශනයක් බලන්න බැහැ දැයට කිරුළ මෙහාට ආවේ නැත්නම්” අයේශ් බිම්සර මධුවංශ පැවසුවේ අනාගතය පිළිබඳ අපේක්ෂා පෙර දැරිවය.එදා දුප්පත් යැයි හංවඩු ගැසූ මේ පළාතේ මේ දරුවන්ට දැන් දැනුමෙන් පෝසත් වන්නට අවස්ථාව ලැබී ඇත. අනාගතය පිළිබඳ ඔවුන්ට බියක් නැත. ප්‍රදේශයටම අන්තර්ජාල පරිගණක පහසුකම් ලැබී ඇත. මුළු ඔයාමඩුවට දැන් ‘වයි ෆයි’ බ්‍රෝඩ් බෑන්ඩ් තාක්ෂණයෙන් ආවරණය කර ඇත.“දැයට කිරුළ නැත්නම් පරිගණක ගැන අපිට මෙතරම් දැනගන්න ලැබෙන්නේ නැහැ. අපිට දැන් හරිම සතුටුයි පළාතම එළිය වෙලා. රෑට අපි කුප්පි ලාම්පු එළියෙන් පාඩම් කළේ. අපිට දැන් ලයිට් ලැබිලා පාඩම් කරන්න පහසුයි. ඉස්සර අපි බිව්වේ වැවෙන් ගෙනාපු වතුර. පායන කාලෙට වතුර නැහැ. දැයට කිරුළ නිසා දැන් අපිට පිරිසුදු වතුර ලැබෙනවා” ඇලාපත්තුව මහා විද්‍යාලයේ 7 වැනි වසරේ ඉගෙනුම ලබන පැතුම් ජයවර්ධන පැවසුවේ සතුටිනි.ඒ.නිව්ටන් සිල්වාදැයට කිරුළ ප්‍රදර්ශනය ද මෙවර රජයේ සියලු ආයතන එක්වෙන තැනක රටේ සියලු සංවර්ධන යෝජනා ක්‍රම පිළිබඳව හා නව සොයා ගැනීම් ඉදිරි අරමුණු ගැන උතුරු මැද ජනතාවට උතුරු මැද දරු පරපුරට සුවිශේෂ දැනුමක් ඉන් ලැබේ.ලේක්හවුස් ආයතනය ඇතුළු මාධ්‍ය ආයතන ද දරු පරපුරට මාධ්‍ය ඉතිහාසය මාධ්‍ය තාක්ෂණය පෙන්වා දෙයි.“අපිට පත්තර ගහන හැටි රූපවාහිනි සජීවී ප්‍රචාර කරන හැටි බලාගන්න මේ ප්‍රදර්ශනයෙන් අවස්ථාව ලැබෙනවා. ඒක අලුත් අත්දැකීමක් වෙනවා. පුංචි අයේෂ් හා පැතුම් පවසති.කොටි ත්‍රස්තවාදයෙන් වසර 30 ක් පීඩා විඳි ඒත් තම ගම්බිම් හැර නොගිය රජරට ජනතාවට මේ දැයට කිරුළ උපහාරයකි.“අපේ පාර දැන් පළල් කරලා කාපට් කරලා ඉස්සර මෙහේ තන්තිරිමලේ ඉඳන් අනුරාධපුරයට වාහනයක් යන්න වළවල්වල වැටි වැටී පැය 3 ක් විතර ගතවෙනවා. දැන් විනාඩි 45 න් ගියෑකි. අපිට වතුර ලයිට් ලැබුණා. ලොකු දෙයක් වුණා දැයට කිරුළෙන්. අපට වඩා ඒ දියුණුව අපේ දරුවන්ටයි අපේ මුනුබුරන්ටයි තමයි ප්‍රයෝජන. ඒ ගැන සිතලා අපට බියක් සැකක් නැතිව ඇහැ පියා ගන්න පුළුවන්.”තන්තිරිමලේ සඳමල්එළිය ඒ නිවුටන් සිල්වා (75) ගොවි මහතා අපට අදහස් දැක්වූයේ අතීතය වර්තමානය හා අනාගතය පිළිබඳ දුක සතුට අපට පැහැදිලි කරමිනි.දැයට කිරුළ ප්‍රදර්ශනය 10 වැනිදා අවසන් වුවත් අනුරපුරයට රජය ලබාදුන් රුපියල් කෝටි 2100 ක සහන මල්ල තවත් වසර 30 - 40 ක් නොනැසී පවතිනු ඇත.නිහාල් පී. අබේසිංහඔයාමඩුව තන්තිරිමලේ සිටසේයාරූ - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=as1202052</link>
    <topic>අධි පරිභෝජනය නිසා ලෝකයම අවදානමකට පත්වෙලා</topic>
    <author>සාකච්ඡා කෙළේ -රමණී සුබසිංහ</author>
    <content>අධි පරිභෝජනය නිසා ලෝකයම අවදානමකට පත්වෙලාවිචිත්‍ර ධර්ම කථිකපොල්පිටිමූකලානේ පඤ්ඤාසිරි හිමිපසුබිම් කතාවසැවැත් නුවර විසූ එක් කුල දරුවකු සසුන් ගත විය. ඒ නම තරුණ වියේ දී පියා මහලුව අසනීප විය. මිය යන්නට ආසන්න මොහොතේ පැවිදි පුතු දැකීමට ආශා වූ පියා උන්වහන්සේ ගෙන්වා සතුටු වන්නේ. සිවුරු පිරිකර ගැනීම සඳහා බාල පුතුට මසු සියයක් දෙන්නේ ය. බාල පුතු ද සිය පැවිදි සොහොයුරාගෙන් ඒ මසු සියයෙන් ගැනීමට අවශ්‍ය සිවුරු පිරිකර මොනවාදැයි ඇසුවේය. දැනට කිසිත් වුවමනා නොවන බව පැවසූ උන්වහන්සේ නැවතත් ආරාමයට වැඩියහ.මසු සියය ගැන ඇසීමක් හෝ බැලීමක් නැතිව ටික කලක් ගත විණි. පසුව ඒ තරුණ නම පැවිදි දිවියේ උකටලී විය. ‘මෙසේ පිඬු සිඟා දිවි රැක්ම මට තරම් නොවන්නේය. මසු සියය ගෙන සිවුරු හරිමි’ යි සිතමින් කල් ගෙවී ය. මහණකම් පිරීම ගැන කිසිදු බලාපොරොත්තුවක් නොවීය. ඒ නම ගේ ඇදුරුතුමන්ට ද මේ බව සැල වී කලකිරීම මඟ හැරවීමට වෑයම් කළත් එය නිෂ්ඵල විය. සිවුරු හැරීම ගැනම ඒ නම ගේ සිත පෙලඹී ය.බුදුරජාණන් වහන්සේට ද මේ තරුණ නම ගැන සැල විය. උන්වහන්සේ මෙසේ උකටලී වීමට කරුණු විමසා කහවණු වැස්සෙන් ද මිනිසාට ආසාවෙහි සෑහීමක් නැති බව පවසා මෙහි සඳහන් ගාථා ධර්මය දේශනා කොට වදාළ හ.පැවිදි දිවියට එළඹි තරුණ නමක් වෙනුවෙන් දේශනා කළ ද මේ ගාථා රත්නයෙන් ගිහියා ගේ ජීවිතය සාර්ථක කර ගැනීමට ලැබෙන්නේ ඉතා වටිනා ආදර්ශයකි.මිනිසා සිය අතෘප්තිකර ආශාවන් පසුපස හඹා යාමේ දී තමන් ගැන මිස අනුන් ගැන සිතන්නේ නැත. මානව හිතවාදී වන්නේ නැත. ගහ කොළට, සතා සීපාවාට හිතවාදී වන්නේ නැත. ඔහු ගේ උත්සාහය කුමන හෝ මාර්ගයකින් තම අභිමතාර්ථය සපුරා ගැනීම ය.ගංගා ඇළ දොළවල ජලය අපවිත්‍ර වීම, මහා වනපෙත් වියළි කාන්තාර බවට පත්වීම, වායුගෝලය දූෂණය වීම ආදී අනේක විධ විපර්යාසයන් එහි භයානක ප්‍රතිඵලයන් ය. තමන් ගේ බලය පතුරුවා හැරීමට ඕනෑම මනුෂ්‍ය ඝාතනයක් කිරීමට තරම් පසුබට නොවන බවට අප ජීවත්වන සමාජයෙන් කොතෙකුත් උදාහරණ සොයා ගැනීම අපහසු නොවේ. අද මිනිසාට අත් විඳින්නට සිදුවන, ඉතා කටුක ස්වභාවික විපත් බහුලය. තමන් විසින් කරන ලද නොමනා ක්‍රියාවන් ගේ අහිතකර ප්‍රතිඵලවලට මිනිසාට මුහුණ දෙන්නට සිදු වී තිබේ.මේ ආදී ලෙස තමන් විසින් ම තමා ගේ විනාශය ළඟා කර ගන්නේ මනුෂ්‍යයා සිය අතෘප්තිකර ආශාවන් සපුරා ගැනීමට යාම නිසා ය. අප උත්සාහ කළ යුතු වන්නේ මේ කනගාටුදායක තත්ත්වය මනාව වටහා ගෙන මේ මොහොතේ පටන් හෝ නුවණින් කටයුතු කිරීමට ය. අප ගේ දරුවන් ද ඒ නිවැරැදි මාවතට යොමු කිරීමට ය. අවශ්‍යතාවන් ඉටු කර ගන්නට අපට ඕනෑ තරම් ස්වභාවික සම්පත් පහළ වී තිබේ.ඒ සම්පත් අර පිරිමැස්මෙන් ප්‍රයෝජනයට ගෙන අනාගත පරම්පරාවේ පරිභෝජනය සඳහා ඉතිරි කළ යුතු වේ. තවත් අවුරුදු දහස් ගණනක් ඉදිරියට ප්‍රයෝජන ගත හැකිව තිබූ සම්පත් අප මේ වන විටත් ප්‍රයෝජනයට ගෙන අවසන් ය. අධි පරිභෝජනය නිසා ජල සම්පත, වන සම්පත, ඉන්ධන ආදී කොට ඇති සියලු ස්වභාවිත සම්පත් අහිමි වී යන තත්ත්වයකට පත්ව තිබේ. මේ මිනිසාත් නොදැනුවත්ව ම හඹා යන අසීමිත ආශාවන් ගේ භයානක ප්‍රතිඵලයන් ය. කවර මොහොතක මුළු ලෝකයට ම දැඩි අවධානම් තත්ත්වයකට පත්වීමට සිදුවේ දැයි කිව නොහැකි ය.වැදගත් වන්නේ මේ මොහොතේ පටන් හෝ බුදුරජාණන් වහන්සේ දේශනා කොට වදාළ ධර්ම මාර්ගයේ ගමන් කිරීමට උත්සාහ කිරීමය. මේ උතුම් ගාථා රත්නයෙන් කියැවෙන පරිදි කාමයන් හි යථාර්ථවාදී ස්වභාවය අපි තේරුම් ගත යුතු ය. අප ගේ ඇස පිනවීමෙන්, කන හා නාසය පිනවීමෙන්, දිව, ශරීරය පිනවීමෙන් කිසි කලෙකත් සෑහීමකට පැමිණිය නොහැකි බව අවබෝධ කර ගත යුතුය. එවිට ඒ අසීමිත ආශාවන්ගෙන් දුරු වී කටයුතු කිරීමට අවශ්‍ය ශක්තිය ලැබෙනු ඇත.බුදුරජාණන් වහන්සේ පංච කාමය උදාහරණ කොට දක්වන්නේ මස් වැදැල්ලකටය. එක් ගිජු ලිහිණියෙක් මස් වැදැල්ලක් ගෙන එය ආහාරයට ගනු පිණිස අනෙක් ගිජු ලිහිණියන්ගෙන් දුරස්වන්නට ඉගිළී යයි. මස් වැදැල්ලේ ඉව වැටුණු ඒ ගිජු ලිහිණියෝ ද ඌ පසුපස හඹා යති. ඒ මොහොතේ දී පරාජය වන මේ ගිජු ලිහිණියා තම වරිගයේම මාරාන්තික ප්‍රහාරයන්ට ගොදුරු වේ. එසේත් නැතිනම් මරණයට පත්වන්නට සිදු වේ. පංච කාමයට ගොදුරුවන තැනැත්තාට අත්වන ඉරණම ද මෙබඳුය.බුදුරජාණන් වහන්සේ දේශනා කොට වදාළේ ඇස පිනවනවාට වඩා, ඇසෙන් රූප බලා සතුටු වෙනවාට වඩා රත් වූ යකඩයකින් ඇස අතුල්ලා ගැනීම යහපත් බවය. කාමයන් හි ඇලීමේ ආදීන ව එයින්ම අපට පැහැදිලි වේ.ඇසට පි‍්‍රය උපදවන රූප දැකීමෙන්, කනට මිහිරි දෑ ශ්‍රවණය කිරීමෙන්, ශරීරය පිනවීමෙන් යම් ආශ්වාදයක් ලැබෙන බව සත්‍යය. එහෙත් ඒ ආශ්වාදය යම් මොහොතකට පමණි. අප උත්සාහ කළ යුතු වන්නේ ඒ ආස්වාදයන් ගේ ආදීනව තේරුම් ගෙන ඒ ආශාවන් පසු පස හඹා යාමෙන් වැලකීමට ය. පංච කාම වස්තූන් හි ඇළීමෙන් බැහැර වීමට ය. එය නිස්සරණ නම් වේ.කරණීය මෙත්ත සූත්‍රයේ දී ද තථාගතයන් වහන්සේ අපට ලද දෙයින් සතුටු වීම ගැන කියා දේ. එහෙත් යථෝක්ත ගාථා රත්නයෙන් කියැවෙන පරිදි මිනිසාට නම් කහවනු වැස්සක් වැස්සත් කාමයන් ගේ තෘප්තියක් ඇති නොවේ.මුදල් පසු පස හඹා යන පුද්ගලයා සිය ධනය වැඩි කර ගන්නට කල්පනා කරනවා මිස ඒ ධනෝපායන මාර්ගයන්ගෙන් සමාජයට වන යහපත අයහපත ගැන තැකීමක් නැත. පරිසරයට සිදුවන විනාශය ගැන සිතන්නේ නැත. වංචාවෙන්, කපටිකමින්, අහිංසක සේවකයන් ගේ ශ්‍රමය සූරා ගනිමින් සමාජයේ ඉහළ තලයේ වැජඹෙන බොහෝ පිරිස් ඔබ දැක ඇත.තමන් ගේ සුඛ විහරණය පමණක් සලකන මේ අය අනුන් ගේ දුකේ දී පිහිට වන්නේ නැත. තවත් කෙනෙක් මිය යන මොහොත දක්වාම සිය ඉඩකඩම්වල සතර මායිම් ආරක්‍ෂා කරනවා විනා ධර්මයට යොමු වීමට කල්පනා කරන්නේ නැත.ධන ධාන්‍යයෙන් ආඪ්‍යව බොහොම වාසනාවන්ත ජීවිත ගත කරනවා සේ පෙනුණද මේ පුද්ගලයින් ගේ ඉරණම ඉතා අවාසනාවන්තය. ධනය, කුලය හා බලය පසුපස, රූපය හා ජනපි‍්‍රයකම පසු පස හඹා ගොස් පින් දහම් නොකර, මනස දියුණු නොකර කටයුතු කළ ඒ පුද්ගලයා දුගතියේ මිස සුගතියේ උපත ලබන්නේ නැත.ලෞකික ජීවිතයේ සැප සම්පත්වලින් සම්පූර්ණයෙන් ම බැහැර විය යුතු බව මින් අදහස් වන්නේ නැත. යම් පුද්ගලයකු වෙත ආර්ථික ශක්තියක්, නිලතල, බලතල, ජනපි‍්‍රය බව තිබීම යහපත් ය. නුසුදුසු වන්නේ ඒවායේ අතෘප්තිමත් පුද්ගලයෙක් වීම ය. සැප සම්පත්වල සීමා මායිම් තේරුම් නොගත්තේ නම් ඔහුට අනිවාර්යයෙන් ම පසුතැවිලි වන්නට සිදු වේ.මසුන් හිඳුණ විලක් දෙස බලා සිටින වයස්ගත කොකෙකු සේ අසරණ වන්නට සිදු වේ. අප ගත කරන තුන් යාමයෙන් එක් යාමයක දී හෝ ධර්මයට යොමු විය යුතු බව බුදුරජාණන් වහන්සේ දේශනා කොට වදාළේ ඒ නිසයි. එනම් කුඩා අවදියේ හෝ, මැදි වියේ හෝ, වයස්ගත වී හෝ යන මේ එක් අවස්ථාවක දී වත් ධර්ම මාර්ගයට යොමු වීමට අප උත්සාහ කළ යුතුය.’පණ නම් තණ අග පිනි බිඳු වැන්නේ පින නම් නො පමාවම කර ගන්නේ’ලෝවැඩ සඟරාවේ දැක්වෙන ලෙස තණ පතක් අග රැඳි පිනි බිඳුව කවර මොහොතක ඉන් ගිලිහී යා දැයි කිව නොහැකි ය. අප ගේ ජීවිතය ද එබඳු ය. කවර මොහොතක මේ ජීවිතය, ගොඩ ගසා ගත් සැප සම්පත් හැර යන්නට සිදුවේදැයි අපි නොදනිමු. පමා නොවී ධර්ම මාර්ගයට යොමු විය යුතු වන්නේ මේ නිසා ය.සුප්‍ර‍්‍රබුද්ධ රජතුමා සිය මාලිගයෙහි පහත මාලයෙහි පඩිපෙළ මුල දී මිය යන බව දිවැසින් දුටු තථාගතයන් වහන්සේ දින හතකට පෙර ඒ බව ප්‍රකාශ කළහ. බුදුරදුන් ගේ වචනය බොරු බව ඔප්පු කිරීමට රජතුමා මාලිගයේ සත්වන මාලයට නැඟ සියලු දොරටු වසාගෙන සිටියේ ය. සත්වන දින උදාවිය. රජු ගේ මගුල් අසු මත්ව කිසිවකුටත් ඌ හික්මවා ගත නොහැකි වූයේ ය. මඟුල් අසු හික්මවා ගත හැකි වන්නේ තමන්ට පමණක් යැයි සිතූ රජතුමා සියලු දොරවල් අරිමින් පහත මාලයට බැස්සේ ය.එතැන දී රජු දරුණු ලෙස මරණයට පත් වූයේ ය. මේ කතා පුවතින් අප අවබෝධ කර ගත යුතු වන්නේ කුමක් ද? කවර තැනක සැඟවී සිටියත් මාරයාගෙන් බේරීමට කිසිවෙකුටත් හැකියාව නොමැති බවය. අප පින් දහම් කිරීමට පමා නොවිය යුතු වන්නේ මේ නිසා ය. ආශාවන් පසු පස ලුහුබැඳ නො ගොස් විමුක්තිය කරා යාමට තිබෙන්නේ එක මාවතකි. ඒ ආර්ය අෂ්ටාංගික මාර්ගයයි. ජීවිතයේ ආධ්‍යාත්මික සුවය ලබා ගැනීමට නම් අප තෝරා ගත යුතු වන්නේ ඒ මාර්ගයයි.පංච කාමය පිනවීමට, අප අතෘප්තිමත් කරවීමට අද බොහෝ මාවත් විවෘත වී තිබේ. ඇස පිනවීමට විවිධ රූපය. දිව පිනවීමට පෙර නොදුටු විරූ ආහාරය. එහෙත්, මේවායේ කිසි කලෙකත් සීමාවක් නොදකින මිනිසා ගේ සිත් සන්සුන් කිරීමට, මානසික තෘප්තිමත් බවක් ඇති කිරීමට, ලද දෙයින් සතුටු වී ජීවිතය හැඩ ගස්වා ගැනීමට මං මාවත් හෙළි පෙහෙළි කර දෙන්නේ මොන තරම් සුළු පිරිසක් ද?මුළු ලෝකයක් ම යටිගං බලා යන යුගයක උඩු ගං බලා පිහිනන්නට අත දෙන්නට වෙහෙසෙන්නේ කොපමණ සුළු පිරිසක් ද? ඒ අයුරින් පටිසෝතගාමී මාවතක් ලෝකයට පෙන්වා දුන් ශ්‍රේෂ්ඨතම ශාස්තෲවරයාණන් වහන්සේ අප සරණ ගිය තථාගත බුදුරජාණන් වහන්සේ ය. එහෙයින් මේ උතුම් ගාථා රත්නයෙන් කියැවෙන පරිදි අතෘප්තිමත් බවට පත්වන පංච කාමයන්ගෙන් මිදී, එය මිරිඟුවක් බව දැන, කල්ප ගණන් දුක් විඳීමට සිදුවන දෙයක් බව දැන නිරාමිශ ලෝකයක් කරා පිය නැඟීමට අප සියලු දෙනා ම උත්සාහ කළ යුතුය.සාකච්ඡා කෙළේ -රමණී සුබසිංහඡායාරූපය : රුක්මල් ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=as1202053</link>
    <topic>වසර 400ක ඉතිහාසයක් ඇති ගොඩමුන්න පැරැණි ධර්මශාලාව</topic>
    <author>සිසිර ජයනාත් වීරසිංහ</author>
    <content>වසර 400ක ඉතිහාසයක් ඇති ගොඩමුන්න පැරැණි ධර්මශාලාවමහනුවර යුගයේ රජ කළ කීර්ති ශ්‍රී රාජසිංහ රජතුමා මෙරට සංඝ ශාසනයේ චිරස්ථිතිය උදෙසා කටයුතු කළ රජකෙනෙක් ලෙස ඉතිහාසයේ සඳහන් වෙයි. වැලිවිට අසරණ සරණ සරණංකර සංඝරාජ නාහිමියන්ට සියම් දේශයෙන් උපසම්පදාව ගෙනවුත් සංඝ ශාසනය යළි තහවුරු කිරීමට කීර්ති ශ්‍රී රාජසිංහ රජුගේ අනුග්‍රහය ලැබිණි.ඓතිහාසික ගොඩමුන්න පුරාණ ධර්මශාලාවමේ පසුබිම නිර්මාණය වනුයේ කීර්ති ශ්‍රී රාජසිංහ රජු වඩිග බමුණන්ගේ කේලාම් බස් අසා බුද්ධ ශාසනය විනාශ මුඛයට යාමට ඉඩ හැර තිබූ යුගයක් පසු කරමිනි. විහාරස්ථානවල වැඩසිටි සංඝයා වහන්සේලාට බුදු සසුන ආරක්ෂා කැර ගැනීමට සිදුවූයේ විවිධ දුක් හිරිහැරවලට මුහුණ දෙමිනි. එපමණක් නොව වැලිවිට සරණංකර හිමියන් ද රාජ භයින් විවිධ ස්ථානවල සැඟවී සිටින්නට පවා සිදුවිය.කෙසේ හෝ යථාර්ථය තේරුම් ගත් කීර්ති ශ්‍රී රාජසිංහ රජු බෞද්ධ ධර්මයේ පුනරුදයක් ඇති කිරිම සඳහා සරණංකර සංඝරාජ හිමියන්ගේ අවවාද අනුශාසනා ලබා ගත්තේය.කීර්ති ශ්‍රී රාජසිංහ රජු ශ්‍රී ලංකාවේ සෑම පළාතකම පාහේ ධර්මශාලා ඇති කිරීමට පියවර ගත්තේ ඒ ආකාරයෙනි.මිහිඳු මහ රහතන් වහන්සේ ලංකාවට වැඩම කළ සමයේ දේවානම්පියතිස්ස රජතුමා ද මේ ධර්මශාලා පිහිටුවීමේ වැඩපිළිවෙළ තවත් ව්‍යප්ත කරමින් සිය ඇත්ගාල ප්‍රතිසංස්කරණය කොට ධර්මශාලාවක් පිහිටුවීය. කාලතිත්ථ ධර්මශාලාව නමින් හැඳින්වූ එහි ආකෘතිය අනුව මහනුවර ප්‍රදේශයේ ද ධර්මශාලා කිහිපයක්ම පිහිටුවීය.හමුදා කඳවුර පැවැති කොටුගොඩැල්ලඉන් පළමුවැන්න ඉදිවූයේ හේවාහැට ගොඩමුන්න ග්‍රාමයේය. එය දැනට ශ්‍රී ලංකාවේ විශාලතම ධර්මශාලාව වශයෙන් ලේඛනගතව ඇත.බූටාවත්ත – නුගලියද්ද කපුලියද්ද – පනංවල මහමැදගම – උඩුදෙණිය – හිප්පොල යන ගම්වල ද පරිවාර ධර්මශාලා පිහිටා ඇත. මේ ධර්මශාලා ඉතිහාසය පිළිබඳ තොරතුරු ගවේෂණයක යෙදෙන ගොඩමුන්න විශ්‍රාමික ගුවන් හමුදා නිලධාරියකු වන හේරත් මුදියන්සේලාගේ මුතුබණ්ඩා මහතා සඳහන් කරන අන්දමට මහාචාර්ය තෙන්නකෝන් විමලානන්ද ශූරින්ගේ උඩරට කැරැල්ල 1, 2 කාණ්ඩවල මේ පිළිබඳ තොරතුරු රැසක් අන්තර්ගතය.මේ ධර්මශාලාවට නැඟෙනහිරින් කොටුගොඩැල්ලේ පිහිටි ඉංගිරිසින්ගේ යුද කඳවුරක් ගැන ද තොරතුරු සඳහන් වන අතර 3000ක සිංහල බලඇණියක් සමඟ පැමිණි කැප්පෙටිපොළ විරුවා ඒ කඳවුරට පහර දුන් බවද එම ලේඛනවල සඳහන් වෙයි.ගොඩමුන්න පිහිටි ධර්මශාලාවේ විශේෂත්වය එය කිසිම විහාරස්ථානයකට අයත් නොවීමය.පැරැණි දැවටුවා අම්බලමමේ විශාල ධර්මශාලාව නඩත්තු කරනුයේ ගොඩමුන්න ගම්මානයේ විවිධ තරාතිරම්වලින් සුසැදි කමිටුවක් මඟිනි.අඩි 50ක් දිග අඩි 50 පළල අඩි 50 උසකින් සමන්විත මේ ධර්මශාලාව ප්‍රධාන කොටගත් පුරා විද්‍යා වටිනාකම ඇති ස්ථාන රැසක් ඇති බවත් මතු පරපුරට දැකගැනීමට හැකිවන ලෙස ඒවා සුරක්ෂිත කිරීම වැදගත් බවත් මුතුබණ්ඩා මහතා පෙන්වා දෙයි.මේ සම්බන්ධව මහින්ද රාජපක්ෂ ජනාධිපතිතුමාගේත් පුරාවිද්‍යා දෙපාර්තමේන්තුවේත් අවධානය වහාම යොමුවිය යුතු බව මුතුබණ්ඩා මහතා සඳහන් කරයි.සිසිර ජයනාත් වීරසිංහඅම්පිටිය සමූහමාලිගාවිල පූජා භූමියේ පිවිසුම් දොරටු අංගනයේ වම්පසින් පිහිටා ඇති අගනා කලා කුටියකි. මහ වනයේ ගස්වැල්වලින් සොබා දහමේ අපූර්ව නිර්මාණ වූ විවිධ මාදිලියේ රූ රටා මවන රුක් කලා විශාල එකතුවක් නරඹන්නන්ගේ කලා සිත් පිනා යන ආකාරයට එහි ගොනුකර ඇත්තේය. එවකට ගම්උදා ප්‍රදර්ශන බිමේ මේ රුක්කලා ප්‍රදර්ශන කුටියක් ඉදිකර ගැනීමේ මහඟු අවස්ථාවක් ජනාධිපති ආර්.ප්‍රේමදාස මහතා විසින් උදාකර දී තිබුණා. අබලන් තත්ත්වයේ ටකරන් සෙවිලි කරන ලද රුක් කලා කුටියට ස්ථිර ප්‍රදර්ශන ශාලාවක් ඉදිකර දෙන බවට එතුමා පොරොන්දු වී සිටි අතර හදිසියේම එතුමා මෙලොවින් සමුගත්තේය.එදා මෙදා තුළ ලක්ෂ සංඛ්‍යාත නරඹන්නන්ගේ අගැයීමට ලක්වූ මෙම රුක් කලා ප්‍රදර්ශනාගාරය තවමත් ටකරන් සෙවිලි කරන ලද ඉතාම අබලන් තත්ත්වයේ කුටියක පවත්වාගෙන යයි. වැසි කාලයට කුටියට වතුර ගලා එන අතර කලා කුටියක් ලෙස පවත්වාගෙන යෑමට අසීරු වී තිබේ.ගොවිතැනින් ජීවත්වන ආර්.එම්.සිරිපාල මහතා මෙම රුක් කලා කුටියේ නිර්මාතෘවරයාය. ඔහු කුඩා කල සිටම සිය පියාගේ උපදෙස් මත රුක්කලා නිර්මාණ කාර්යයේ යෙදෙයි. වසර 20කට වැඩි කාල පරාසයක් තුළ දෙස් විදෙස් කලා රසිකයින්ගෙන් පැසසුම් ලත් මෙම රුක් කලා දකින ඕනෑම අයෙකු වශී වනු නියතය. සිරිපාල කලා ශිල්පියා ඉමහත් වෙහෙසක් දරමින් මහ කැලෑවේ ඇවිද සොයා ගන්නා වටිනා රුක් කලා කෘතින් කිසිම අයුරකින් අලෙවි නොකරයි. නරඹන බොහෝ දෙනා රුක්කලා මිලදී ගැනීමට උත්සාහ කළත් සිරිපාල කලාකරුවා එයට අකමැතිය.ඔහු සිය පණ මෙන් මේ අගනා රුක් කලා කෘතීන් සමඟ ජීවත්වෙනු දැක්ම අතිශයින්ම සතුටට කරුණකි. ඔහුගේ එකම පැතුම මේ ස්ථානයේ ස්ථිර රුක් කලා ප්‍රදර්ශනාගාරයක් ඉදිකර ප්‍රේක්ෂකයනට නැරැඹීමට සැලැස්වීමයි. මාලිගාවිල ඔක්කම්පිටිය ප්‍රාදේශීය මහ ලේකම්තුමාගේ සහ ගරු සංස්කෘතික ඇමැතිතුමා ගේ ද අවධානය මේ වත යොමු වේවායි යන්න ඔහුගේ පැතුම බව ආර්.එම්.සිරිපාල කලා ශිල්පියා පවසයි.සටහනටී.හෙන්රි බෙම්මුල්ලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=as1202054</link>
    <topic>මගේ ප්‍රබන්ධ සාහිත්‍යයේ මුලකුර කීවෙ අම්මා</topic>
    <author>උපාලි සමරසිංහ</author>
    <content>මගේ ප්‍රබන්ධ සාහිත්‍යයේ මුලකුර කීවෙ අම්මාසාහිත්‍යවේදිනිඅනුල ද සිල්වාඅනුල ද සිල්වා සිංහල සාහිත්‍යයට විශ්ව සාහිත්‍යයෙන් යම් එළදහරක් පෑ ලේඛිකාවකි. පත්තරකාරියක ලෙස ද ඇයට නමක් ඇත. පරිවර්තන සාහිත්‍යයෙන් අපේ සිංහල සාහිත්‍යයට යම් ප්‍රගමනයක් ඇති කළ හැකි ද? යන ප්‍රශ්නය අරබයා විද්වතුන් පෙන්වා දෙන කෘතින් අතර ඇගේ යම්බඳු කෘතියක් ගැන ද සඳහනක් වෙතැයි මම නිර්ලෝභීව කියමි. “තිත්ත කෝපි”, “දඹතැන්න”, “කටු කුරුලු හඬ”, “දෙවියන්ගේ අඩවිය” මේ අතර ප්‍රධාන තැනක් ගනී. ඇගේ ස්වතන්ත්‍ර නිර්මාණ අතර “පාදඩයකුට පෙම් බැඳ” හා “මංජෙශ්වරි” පාඨක සිත් සතන් ආලෝලනය කළ ද, ඒවා ඇගේ පරිවර්තනමය කෘති තරම් නොවෙතැයි ඇතැමෙක් කියති. ලියති.ඒ කෙසේ වෙතත් ඇගේ ප්‍රබන්ධ සාහිත්‍යය ඇරැඹෙන්නේ අම්බලන්ගොඩ පොල්වත්තේ අම්මාගේ ගෙදරදීමය. තම ජීවිතයට සැබෑ ජීවන අරුත් කැටපත් කළ ඒ අම්මා නොවන්නට අද අනුල ද සිල්වා කෙනෙක් ද නැත. ඈ අද අපේ සාමීචියට ගොඩ වදින්නේ මේ ආදරණීය අම්මාගේ දුක කඳුළ, හදගැස්ම හා කැපවීම ගැන කියමිනි.මගෙ රත්තරං අම්මගෙ නම ඕබඩගේ පේ‍්‍රමවතී. අම්බලන්ගොඩ පොල්වත්ත ඇගෙ ගම් පළාත. පියා ඩී. එස්. ද සිල්වා. මුල් කාලෙ වතු කම්පැනියක “සරප්” කෙනෙක් හැටියට කටයුතු කරලා පසු කාලයක බෝගල ග්‍රැෆික් කොළඹ ශාඛාවේ කැෂියර් ලෙස වැඩ කළා. තාත්තත් අම්බලන්ගොඩමයි. අම්මලා ගමේ තරමක් වත් පොහොසත්කම් තිබුණු පවුලක්. තාත්තගේ පවුල මුල් කාලෙ ණය බරින් මිරිකෙමින් අමාරුවෙන් ඉඳලා තියෙන්නෙ. තාත්තට ගාල්ලෙ රිච්මන්ඩ් විදුහලට යන්ඩ සීසන් එකවත් ගන්ඩ බැරි තත්ත්වයක හිටියෙ. පවුලෙ වැඩිමලා මගේ තාත්ත නිසා දරුවන් 8 ක් ඉන්නා පවුලෙ යුතුකම් කරගහන්ඩත් වුණෙ තාත්තට. හබැයි! මේ අය අමාරුවෙන් හොඳට ඉගෙන ගෙන තිබෙනවා. තාත්තා ඒ කාලෙ මැට්රිකියුලේෂන් විභාගය පවා සමත්.අපෙ අම්මා කියන්නෙ පොල්වත්තෙ බුද්ධදත්ත හාමුදුරුවන්ගෙ අයියගෙ දුව. ඒ පවුලෙ දරුවන්ට හිටියෙ අම්මා විතරයි. ලොකු සොල්දර ඇති මැද මිදුලක් සහිත ඒ මහ ගෙදර මට තවම මතකයි. තේත්ක බුරුත කැටයම් කළ ලීබඩු, කළුවර කවිච්චි වගෙ දේවලුත් ඒ ගෙදර තිබුණා.අපෙ අම්මා පවුලෙ එකම දරුවා නිසා මෙයාට හොඳට පාලි සංස්කෘත උගන්වන්ඩ, බණ දහම් උගන්වන්ඩ, සීයලා මහන්සි ගත්තා. පොල්වත්තෙ බුද්ධදත්ත හාමුදුරුවො තමයි පාඩම් කියා දී තිබෙන්නෙ. හරිම සැරයි. අම්මා ඉතින්! ඒවා ඉගෙන ගෙන සිංහල 8 වැනි ශ්‍රේණිය සමත් වෙලත් තියෙනවා. ඒ කාලෙ සිංහලෙන් 8 පාස් කියන්නෙ දැන් උසස් පෙළ සමත් වගේ. පස්සෙ කාලෙක මාවත් හාමුදුරුවන්ගෙන් ඉගෙන ගන්ඩ අම්මා පන්සලට යැව්වා. දැඩි විනය නීති රීති. මං පස්සෙ ගියේම නෑ.කමත, ලන්ද, නියර, ඕවිට, බැත, කෙත අම්බරුවන් අපට සමීපයි. අම්මලාට කුඹුරු ටිකකුත් තිබුණා. ආච්චි තමයි අම්මගෙ එකම ආදර්ශය. ඇය ගෝනිය තියලා කෙසෙල් කැන ඔළුවට ගත්තාම නියර දිගේ හැතැප්මක් හරි ඒක අරන් එන යකඩ ගැහැනියක්. බීරළු ගොතන්න, මැහුම් ගෙතුම් ආදියට අම්මත් ආච්චිත් පුදුමාකාර දක්ෂයි. ආච්චිගෙන් මැහුම් ගෙතුම් ඉගෙන ගන්ඩ ගමේ ගැහැනු නිතර එනවා.පී. ද එස්. කුලරත්න මහත්මයගේ අම්මත් ආච්චිගෙ ශිෂ්‍යාවක්. එතුමිය කීවෙ ආච්චි ඉස්කෝලෙ හාමිනේ කියලයි. අම්මා තමයි බීරළු ගෙතුම උගන්වන්නෙ. මට මතක හැටියට අම්මත් බොහෝ දේ ඉගෙන ගන්ඩ පුදුම උනන්දුවක් ගත් කෙනෙක්. ඇය අපි ලොකු මහත් වෙද්දිත් කේක් පුඩිං හදන්ඩත්, සිග්සැග් ක්‍රමයට මහන්ඩත් ඉගෙන ගත්තා.මට ආවෙත් අම්මගෙ මේ පුරුද්ද. කරන්ඩ ගත් දේ හරියට නිවැරැදිව පරිණතව කරන්ඩයි ඇය මට උගැන්නුවෙ. බණ මඩුවෙ අහපු කතාවක් මේ දෙන්නගෙන් මට නිතරම ඇහුණා. ආච්චියි සීයයි අම්මයි තුන් දෙනාම එකයි. ගෙදරදි ඒ අය වැඩ කළෙත් ප්‍රත්‍ය ශතකය, ලෝවැඩ සඟරාව, ලෝකෝපකාරය, සුභාෂිතය වගේ උපදේශ කාව්‍ය කියමින්. ජාතක කතා කියන්ඩ අම්මා හරිම හපනියක්. කුස - පබාවතී කතාව පටාචාරා මිග වැනි ජාතක කතා ඇය මට කියමින් ඒවා ජීවිතයට ඇතුළු කරගන්ඩ කියනවා.අපෙ අම්මා හරිම අහිංසකයි. මං පුංචිම දවසෙ ටික දවසක් ඇය තාත්තගේ මහ ගෙදර හිටියා. මාසෙ අන්තිමට තාත්තා එවන පඩිපත මල්ලිලාට හා ඒ අයට වියදම් වෙලා අම්මට සල්ලි නෑ.අම්මා තමන්ගෙ මහ ගෙදර ඇවිත් වත්ත පිටියෙ පොල් ටික විකුණලා, වගාවන් කරලා, පොල් අතු වියලා, මැහුම් ගෙතුම් කරලා හම්බ කළේ ඒ නිසයි. පවුලෙ එකම දරුවා නිසා මේ පවුලෙ හැමෝටම මාව වටිනවා. රකින්නෙ ඇහැ වගේ. ඒ නිසාම මගේ නිදහස ඇහිරෙනවා. ගේ ඇතුළටම කොටු කරලා උගන්වනවා. ගමේ සම වයස් කණ්ඩායම් එක්ක සෙල්ලම් කරන්ඩත් ලැබෙන්නෙ ඉතාම සුළු කාලයක්. මේ නිසා පොත පත කියවන්ඩ නැඹුරු වුණා. අම්මා ගෙනැවිත් දුන්නේ පාලි හොඳින් ඉගෙන ගෙන ඒ පාලි පොත් ඉංගිරිසියට පෙරළපු රීඩ් ඩේවිඩ්ස් මැතිතුමාගේ පොත්. මේ පොත් හරහා මගේ ඉංගිරිසි දැනුම වැඩි වුණා.අම්මා හැම විටම අපේ කෑම වේලට එක් කළේ දේශීය දේ. කොහිල මාළුව, කහට දළු සම්බෝලෙ, පොලොස් මාළුව ඇය ඉතාම රසට හදනවා. පොල්වත්තෙ පන්සලට කවුරුන් හරි පිටින් ආවොත් එදාට අපේ අම්මලාට අලුත් ඉවුම් පියුම් කරන්ඩ වෙනවා. මට මතකයි අපේ පොල්වත්තෙ හාමුදුරුවන්ගෙ මිත්‍ර හිමිනමක් හිටියා සේරුවාවිල පන්සලේ එදා හිටපු ලොකු හාමුදුරුවෝ.උන්වහන්සේ වැඩියාම අනිවාර්යයෙන්ම “කෝමාරිකා මාළුවක්” හදන්න හාමුදුරුවො අම්මට පණිවුඩයක් එවනවා. පොළඟෙක් කාලා ඒ හිමියන් සම්පූර්ණයෙන් සුද්දෙක් වගෙ සුදු වෙලා හිටියෙ. කෝමාරිකා මාළුව ඒ හිමියන්ට ගුණ බව අපේ අම්මලත් හාමුදුරුවොත් දන්නවා.ඕබඩගේ පේ‍්‍රමවතී මාතාවපන්සලේ පෙරහර කාලෙට අලි ගෙනාවම උන්ව ගස් බඳින්නෙ අපේ සීයගෙ වත්තෙ. ඉතින්! මිනිස්සු වැල නොකැඩී එනවා පුංචි ළමයින් අරගෙන. අලියගෙ බඩ යටින් ගෙනයන්න. එහෙම ගියාම දරුවන්ගෙ ආයුෂ වැඩි වෙනවා කියලා ජන විශ්වාසයක් තියෙනවා. අම්මා ඉතින්! මාවත් අලියගෙ බඩ යටින් ගෙන යන්ඩ ලෑස්තියි. මං ඒවා ප්‍රතික්ෂේප කරලා මේ අලින්ගේ හැසිරීම් රටා, උන් කන බොන හැටි නිරීක්ෂණය කරනවා. අම්මා ප්‍රායෝගික ගැහැනියක් නිසා ඒවා දරුවන් නිරීක්ෂණය කරනවාට කැමැතියි.හැමදාම පන්සල් නොගියත් සතර පෝයටම පන්සල් නොගියත් අම්මා ළඟ ඉතා ශ්‍රද්ධාසම්පන්න සිල්වන්තකමක් තිබුණා. තාත්තගෙ කටයුතු සියල්ල ඇය කළේ බොහොම මනාපයෙන්. ඇය කියනා ලද බණ කතා, අහන ලද දේවල් ඔස්සෙ සාරධර්ම පිරුණු චරිතයක් ඇයට තිබුණා. ඇය උණු වතුර හැලියක් නිකම් බිමට හැලුවෙ නෑ. බිලිං වේලීම, ගොරකා වේලා විකිණිම වැනි දේවලින් ඇය ගත් ආදායම ගමේ අහිංසකයන්ටත් දුන් අවස්ථා තිබුණා.තාත්තා ඉතින්! ගමට එන්නෙ සමහර කාලෙට මාසෙකට පස්සෙ. තාත්තා වතුවලනෙ වැඩ කළේ. සීයා තමයි අපේ තනි රකින්නෙ. තාත්තා එන දවසට අම්මා කළු දොදොල් පට්ට හදලා ආසාවෙන් බලා ඉන්නවා. ඈ තුළ පැවැති ස්වාමි භක්තිය තමයි මගේ හිතටත් ඒ හැඟීම කාන්දු කළේ. ඇය මට අරපරෙස්සමත් උගැන්නුවා. අටුකොස් ඇට හදලා හැම තිස්සෙම ගේ මුල්ලක තිබුණා. වත්ත පිටියෙ වවලා තිබුණා. අම්මා රටා පැදුරු වියන්නත් දක්ෂයි. ඒවත් මට ටික ටික උගැන්නුවත් මං ඒ පැත්තට එච්චර ආසා කළේ නෑ.මුලින්ම මං ගියෙ පොල්වත්තෙ සිංහල විදුහලට. දැන් හඳුන්වන ආකාරයට පොල්වත්තේ බුද්ධදත්ත විද්‍යාලයයට. ඊට පස්සෙ ධර්මාශෝකයට ගියා. මාව අම්මා අකුරට යැව්වෙ තිරික්කලයෙන්. 5 වැන්නෙන් පස්සෙ ධර්මාශෝකයෙන් ගැහැනු දරුවන් ඉවත් කළ නිසා ඊට පස්සෙ මං ගියේ ප්‍රජාපතී විද්‍යාලයට.අපේ අම්මා දිනමිණ සිළුමිණ ලංකාදීප වගෙ පත්තර හොඳට කියවනවා. මටත් ඒ පුරුද්ද ආවෙ එහෙමයි.ඕකෙ බිංදුගෙ තීරයට මමත් මොනවා හරි ලියා යැව්වා. මට එතකොට අවුරුදු 14 ක් විතර ඇති. මගේ නමත් හොඳ නිර්මාණ එවා තිබුණු නම් අතර තිබීම අම්මට සුවිශේෂයි. මං උසස් පෙළ ගන්නා කාලෙ එකපාරටම අම්මා ලෙඩ වුණා. එතකොට අම්මට අවුරුදු 40 යි. මං හිතන්නෙ ගර්භාෂෙ අමාරුවක්. මං උසස් පෙළ ලියද්දි අම්මා ලෙඩ ඇඳේ. නිතර ඇඳෙන් වැටෙනවා. කලන්තෙ දානවා. මේ වගේ කලබල මැද්දෙ තමයි මං විභාගෙ ලියන්නෙ. තාත්තත් මහ කම්පනයක හිටියෙ. එයා නිවාඩු දාලා අම්මව බලාගත්තා.ලෙඩට දුකට එහෙ මෙහෙ ඉස්පිරිතාලවල රවුම් ගැහුවා. මාස තුනක් විතර අම්මා දර කඳක් වගේ ඇඳේ හිටියේ. තාත්තත් මාස 3 ක් වැඩට නොගිය නිසා රස්සාවෙන් දඬුවමක් ලෙස කෑගල්ල බෝගල ග්‍රැපයිට් කාර්යාලයට මාරුවකුත් දීලා. ගෙවන වාට්ටුවල තියාගෙන බෙහෙත් කළ නිසා තාත්තගෙ සේසතම ඉවරයි. අපේ ගෙදරට ඒ කාලෙ දරිද්‍රතාව ගලාගෙන ආවා. තාත්තා අම්මගෙ ලෙඩේට ඉන්ජෙක්ෂන් පෙට්ටි ගිහින් දුන්නාම (පෙට්ටියක 12 ක් තියෙනවා) ඊළඟ දවසෙත් ඉන්ජෙක්ෂන් ගෙනැත් දෙන්ඩ කියනවා.තාත්තට කල්පනාවක් නෑ. සල්ලිත් නැති වෙනවා.පුදුමය! උසස් පෙළ ප්‍රතිඵල එනකොට අම්මා සනීප වුණා. තාත්තට දැන් රස්සාව නෑ. නමුත් අම්මගෙ ඇස්වල දිලිසෙන කඳුළු කැට කීවෙ ඇගෙ බලාපොරොත්තුව යම් තරමකට හෝ ඉටුවූ බවයි. අම්මා මට මෙහෙම කීවා.පුතේ, නුඹ යන්නෙ අලුත් පරිසරයකට. නුඹට හම්බ වෙන්නෙ අලුත් මිනිස්සු. බොහොම පරිස්සමින් ඉගෙන ගන්ඩ ඕනෙ... පේරාදෙණිය සරසවියට මං යන වෙලාවෙ අම්මා හිස සිඹලා කී වචන. යම්තම් මට ශිෂ්‍යත්වයක් ලැබුණා. ඒ විදියට සරසවියට යන්නට සල්ලි ලැබුණත් මට තිබුණෙ ගවුම් 6 යි. මං ඒ ගමන පටන් ගත්තා ඒ විදියට.අම්මා නැවත නැඟිටලා ලණු අඹරන්න, පැදුරු වියන්න, පොල් අතු වියන්න, ගොරක වේලන්න, බිලිං වේලන්න පටන් ගත්තා. තාත්තා එක්ක ජීවත් වෙන්ඩ.සරසවි කාලෙදිත් මගේ පස්සෙන් ඈ ලොකු ලොකු තැන්වල මහත්තුරු ආවා... මං අම්මට හැමදේම කීවා. රූපසිංහ මට වඩා ජ්‍යෙෂ්ඨ සිසුවෙක්. කැම්පස් එකේදි අපේ අතර සම්බන්ධයක් තිබුණෙත් නෑ. එයා ගැන පසුව ඇතිවූ මනාපයක් මං අම්මට කීවා.සරසවියෙන් ඇවිත් මං ගුරුවරියක් හැටියට ඉතාම කෙටි කාලයක් වැඩ කළා නියාගම හා හෑගල්ල ඉස්කෝලවල. ඒත් මගේ හිත යන්නෙ පත්තරකාරියක් වෙන්ඩ. අම්මට කීවාම එයත් සතුටු වුණා.ඒ කාලෙ මාණ්ඩලික පත්‍රකලාවේදින් බඳවාගන්නා විභාග පරීක්ෂණයකට මං ලේක්හවුස් ආවා. පරීක්ෂණයට පැමිණි 40 දෙනාගෙන් 6 ක් තේරුණා. ඒ හය දෙනාට වෙනම දිනයක පරීක්ෂණයක්. බොහෝ දුර බැහැර ඉන්න අය අතර මාත් කෙනෙක්. මං නම් අම්බලන්ගොඩ පොල්වත්තෙ වුණාට ඒ බස් වියදමත් අපට ප්‍රශ්නයක්. නියමිත දිනට ආවාම එදා ඒ පරීක්ෂණය නොවැළැක්විය හැකි හේතුවක් නිසා නොපවත්වන බව කියැවුණා. ඒ ගැන දුර බැහැර අපට දැනුම් දී තිබුණෙත් නෑ.මං ගියා මේ පරීක්ෂණෙ උපදේශක ළඟට. එතුමාගේ නම ශ්‍රීලාල් හික්කඩුව ලියනගේ. බොහොම දක්ෂ කෙනෙක් හිටපු කතුවරයෙක් බව පසුවයි දැනගත්තෙ.මං කීවා, ලේක්හවුස් කියන්නෙ විජේවර්ධන හාමුලා කරවන ආයතනය. ලංකාවේ නිදහස් සටනටත් මේ පත්තර උර දුන්නා. ඒ ප්‍රෙස්ටීජ් එක නැති කරන වැඩ කරන්න එපා කියලා බැනලා මං ගෙදර ආවා. දවස් 3 ක් ගියාම මෙන්න! මට පත්වීම එවලා. ‘මිහිර’ පත්තරේට. මං හිතන්නෙ මේ වගේ එවුන් පත්තර කලාවට හොඳයි කියලා හිතන්න ඇති.ඒ පත්වීම අනුව ‘මිහිර’ පත්තරේට ගියත් කර්තෘ හැටියට හිටියෙ ශ්‍රී ලාල් මැතිතුමාම තමයි. ටික කාලයක් හොඳින් වැඩ කරලා මට ‘තරුණි’ පත්තරේට සම්බන්ධ වෙන්නත් අවස්ථාව ලැබුණා. කර්තෘ සුමනා සපරමාදු මැතිනිය. මේ අතර අම්මලාගේ ආශිර්වාදය ඇතිව මං කසාද බැන්දා. මගේ පළමු දරුවා ලැබෙන්න හිටිත් දිත් මං රෑ වෙනකම් (ඊයම් වලින් වැඩ කරන කාලේ) වැඩ කළා.ඒ අතර සුමනා මහත්මිය ගියා එංගලන්තයේ පාඨමාලාවකට. ඒ කාලෙ මට Acting Editor ලෙස ‘තරුණි’ පත්වීමක් ලැබී තිබුණා. මං තිඹිරිගස්යායෙ බෝඩිමක නතර වෙලා හිටියෙ. ඒ කාලෙ ‘තරුණි’ පත්තරේ අලෙවිය වැඩිවෙන නිසා දවසක් සභාපති ඒ. කේ. පේ‍්‍රමදාස මහතා රැස්වීමකට මාව කැඳවනවා. මා ඉල්ලා සිටියේ, “මට දරුවා ලැබෙන්න නිවාඩු දෙන්න. කේබල් ගහලා හරි කර්තෘවරිය ගෙන්වන්න කියලයි. මේවා මේ ලෙස වුණේ අම්මගෙ බලවත් ඉල්ලීමට. මං තිඹිරිගස්යායෙ ඉන්න කොට අම්මට නින්දක් නෑ.ඒ කාලෙ ‘තරුණි’ මුද්‍රණය කරලා ඉවර වූ හැටියෙම ‘සිළුමිණ’ ගහන්නේ. ඊයම් අකුරු හදන්න හිටියෙ රොමානිස් කියලා බාසුන්නැහැ කෙනෙක්. මහ රෑ වෙනකම් ඉඳලා මං එයාට කීවා අකුරු ටික හදමු උදේ පාන්දර පත්තරේ ගහන්ඩ ඕනෑ කියලා. මිනිහා “ඒක කරගන්ඩ පුළුවන් නෝනා යන්ඩ” මං අකුරු ටික රෑට හදනවා කිය කියාම හිටියා. මං ගෙදර ගිහින් ආයිත් උදේ 5.30 ට විතර ආවා. එනකොට අර මනුස්සයා හොඳටම බීලා මේසයක් යට නිදි. කකුලෙන් ඇදලා නැඟිටුවන්න හැදුවා හරි ගියේ නෑ.පත්තරේ ගහන්ඩ ඕනෑ නිසා මං පි‍්‍රන්ටින් මැනේජර් ගෝමස්ට පැමිණිලි කළා. එතුමා ඒ වෙනුවට කෙනෙක් වහාම පත් කරලා අර මනුස්සයාට දඬුවම් දුන්නා. මේවා ඇහුවම අම්මා කලබල වුණා “පුතා රස්සාව නිසාවත් කවුරුවත් අමාරුවේ දාන්ඩ එපා. ඒ මනුස්සයාටත් දරු මල්ලො ඇතිනෙ...” අපෙ අම්මා හිතන්නෙ එහෙම තමයි.මං ඉස්කෝලෙ යන කාලෙත් ‘ටිකිරි’ කියලා සඟරාවක් කළා. අතින් ලියලා පිටපත් 14 - 15 ක් වික්කා. පිරිමි ළමයි මේ සඟරාවට ලියනවා. නොයෙක් ආලවන්ත ලියුම් ද එනවා. මං ඒ ලියුම් ඔක්කොම අම්මට තමයි දෙන්නෙ. මං මුලින්ම මුද්‍රණයෙන් පිට කරන්නෙ සුනිමල් කතාව. මේක අම්මා කියවලා මට ඒකෙ ගුණ දොස් කීවා. ඇත්තටම අම්මා තුළ හිටි ප්‍රබන්ධකාරිය මා හඳුනාගත්තෙ ඒකෙන්.71 වසරෙදි ඇඳිරි නීතිය දාපු දවසෙ අම්මයි තාත්තයි ආවා ගැබ්බර මා ගෙදර රැගෙන යන්ඩ. මහත්තයාගෙ කාරයෙ තමයි අපි දැන් ගෙදර යන්නෙ. රත්ගම හරියෙදි පොලිස් නිලධාරීන් වාහනය නැවතුවා. “තමුන්ලා දන්නෙ නැද්ද ඇඳිරි නීතිය” කියලා ප්‍රධාන නිලධාරියා ගෝරනාඩුවක් දැම්මා.“අම්මා කීවා දූට දරුවෙක් ලැබෙන්න ඉන්නෙ. අපි එක්කගෙන එන්ඩ ගියා දැන් ඇඳිරි නීතිය දාලා කියලා. ඒ අමනුස්සයා අපට අලුත්ගමින් එහාට අම්බලන්ගොඩ පොල්වත්තට යන්ඩ ඉඩ දුන්නෙ නෑ. මට ඇතිවුණු බයට සුළුදිය බරක් ආවා. ඒත් තැනෙක නවත්වලා බලනකොට කම්පනය නිසා සුළුදිය පිටවෙන්නෙත් නෑ. අම්මා බය වෙලා ඒ පැත්තෙම ආයුර්වේද වෙද මහත්මයකුගේ ගෙදරට ගිහින් කාරණය කීවා.ඇඳිරි නීතිය ඉවත් කරනකම් අපි හිටියෙ එහෙ. එතැනදි එතුමාගේ බෙහෙතකට මට සාමාන්‍ය තත්ත්වයට කටයුතු සිදු වුණා. අපි එදා ගම්පහ ඉඳන් මහත්මයගෙ ගෙවල්වල ඉඳන් අලුත්ගමට ඇවිත් එහෙම අපහසුවට පත්වුණෙ. අපේ අම්මයි තාත්තයි අතර රණ්ඩු මුකුත් නෑ. හැබැයි! ඒ කාලෙ තිබුණු ත්‍රිරෝසස් කියන සිගරට් තාත්තා බොනවා. ඒකටනම් අම්මයි තාත්තයි රණ්ඩු වෙනවා. තාත්තා අම්මට මාසෙ පඩිය දුන්නට පස්සෙ අම්මා තාත්තට සිගරට්වලට සල්ලි නොදෙන නිසා රණ්ඩුව පටන්ගන්නෙ.මගෙ මහත්තයට අම්මා හරිම ආදරෙයි. එයාට පිරිමි දරුවෙක් නැති නිසා පවුලට ලැබුණු මේ පිරිමි දරුවාට අම්මා මටත් වඩා ළෙන්ගතුයි. මං කියන දේට වඩා එයාටයි ළැදි. මහත්මයා කොළඹ විශ්ව විද්‍යාලයේ මහාචාර්යවරයෙක් හැටියට වැඩ කළා.කාක දූපතේ මේ අප සිටින නිවාස සංකීර්ණයේ රජා වගේ එයා හිටියෙ. වතුර නවත්වපු වෙලාවට කානු කපන්න කොල්ලොත් එක්ක මහත්තයා යනවා. ලයින් එක මේ පැත්තට ගත්තාම මේ පැත්තට වතුර නවතින්නෙ නැති සෙල්ලමක් මේ වැඩෙන් තිබුණා නැත්නම් අපට වතුර නෑ. මහත්මයා හරියට බොනවා. මාධ්‍ය ක්ෂේත්‍රයේ කෘතහස්තයන් එක්ක බොන්නෙ.බීලා ගෙදර ආවාම ඉතින්! ගෙදර ‘සිංහබාහු’ කරනවා. මම සුප්පා දේවිට නටන්න ඕනෑ. ඒ වගේ විනෝදකාමී වුණාට අපට හරියට සැලකුවා. මං මේ ගැන අම්මට කීවොත් අම්මා ගන්නෙ පුතාගෙ පැත්ත. ඉතින්! එයා කියන දේට නැතිව කවුරුත් කියන දේද අහන්නෙ? ඇය මගෙන් ඒ වෙලාවට ඇහුවා.අම්මා අපේ ගෙදර ගෙන්වා ගන්ඩ මං පුදුම මහන්සියක් ගත්තා. බෙහෙත් වේල වේලාවට දෙන්ඩවත් අම්මා මෙහෙ එන්නෙ නැති වෙලාවට මං ගිහින් අම්බලන්ගොඩින් එතුමිය එක්ක එන්න දැඟලුවාට එන්නෙ නෑ. මහත්තයා ගිහින් කෑ ගහලා කාරයට නඟින්ඩ කී ගමන් පොඩි එකා වගේ වාහනයට නඟිනවා. මහත්තයත් අම්මට හරි ආදරෙන් හිටියෙ.අපෙ අම්මා ස්පිරිතාලවල ළඟින්න කැමැති නෑ. ලෙඩට දුකට මා ඇය නවලෝක රෝහලට ගිහින් අවශ්‍ය පරීක්ෂණ කරගෙන ආවත් මේ කියන දවසෙ අම්මට දවස් කීපයක් උණ හෙම්බිරිස්සාව තිබුණු නිසා ජයවර්ධනපුර රෝහලට ගෙන ගියා. ඒ රෝහලට ගියත් ප්‍රතිකාර ගන්නකොට ඇයට මානසික තත්ත්වය වෙනස් වීම නිසාදෝ නැති ලෙඩ ඇතිවුණා. අම්මා මං උසස් පෙළ කරන කාලේ මැරෙන්න ගිහින් ගොඩ ආ කෙනෙක්. එයා ඒ වෙලාවෙ කියලා තියෙන්නෙ “දුව ඒ ලෙවල් ලියලා මං ළඟට එනකම් මැරෙන්නෙ නෑ” කියලා.එයා පණ අල්ලගෙන හිටියා. ඒත් මගෙ අම්මා එදා මළේ නෑ. අම්මට ‘හාට් ඇටෑක්’ වගෙ එනකොට එයා කියලා තියෙනවා මගෙ තාත්තා එනකම් මැරෙන්නෙ නෑ කියලා. අප උදේ හවා ඉස්පිරිතාලෙට දිව්වත් දුරකථන අංක බාර දී තිබ්බත්, මගෙ තාත්තා ගිහින් පැය භාගයකින් විතර ඇය මිය ගිහින් තියෙනවා. මට දැනගන්ඩ ලැබුණෙ පහුවෙනිදා උදේ.මං එතැනට ගිහින් හෙදියන්ට ගහන්ඩත් ගියා. ඇයි? මට මෙච්චර වෙලා නොකීවෙ කියලා. අම්මා ගෙදරින් ගෙන යන විට ඒ තරම් ලෙඩක් නොතිබ්බත් රෝහලට ගෙන ගියාම ඇගේ කම්පනය වැඩි වුණා කියලා හිතෙනවා. මාත් රෝහලට ගෙන ගියෙ වැඩි හොඳටයි. ඒත් එහෙම නොගෙනිච්චානම් මගේ අම්මා තවත් කාලයක් ඉන්නවා සහතිකයි. ඒ පශ්චාත්තාපය මගෙ ජීවිතය පුරාවටම තියෙනවා. අම්මා මැරෙනකොට අවුරුදු 76 යි.තාත්තා ඊටත් අවුරුදු 1 1/2 ක් විතර හිටියා. එයා දිගටම කෙසෙල් ගෙඩි කන්ඩ ගත්තා. අද මට වීසා එක ලැබෙනවා. ඔය ගේ ඉස්සරහ ශුද්ධ කරපන්. දැන් මිනිස්සු මේ ගෙදරට එනවා... කිය කියාම එයා කෙසෙල් ගෙඩි කෑවා. ඊට පැය දෙකක් විතර ගියාම තාත්තාත් මළා. පස්සෙ සොයා බලනකොට එයාගෙ උගුර කටුවක් හිර වෙනවා වගේ තද වෙනවාටයි කෙසෙල් කාලා තියෙන්නෙ. අන්තිම මොහොතේ එයා ඒක කීවා.මහත්තයත් නැති වුණා. වැඩියෙන් බීම තමයි හේතුව. මට දුවයි පුතයි ඉන්නවා. සුනාමි ආපු වෙලාවෙ මේ ගෙදර යට වුණා. මේ බිත්ති කවරදාවත් ‘ප්ලෙන්ට්’ කරන්ඩ බෑ. මේ අල්ලි මතු වෙනවා. (ඇය මට ඒවා පෙන්වයි) මගෙ පුතා ලේලිත් මාවත් කොට්ට උර දෙකක් වගේ දෙඅතින් ඇදගෙන වතුර එනකොට උඩ තට්ටුවට නැඟලා තියෙන්නෙ. ලේලි එදා ඇතිවූ බයට තවම මේ ගෙදර එන්නෙ නෑ. ඈතට ඇවිත් මට කතා කරලා යනවා.මගෙ රත්තරං බඩු පොදියක් කරලා මං ලේලිට දුන්නා උඩ තට්ටුවෙ ඉදන් තියාගන්ඩ. දෙවැනි උදම් රළ එද්දි ඇය ක්ලාන්තව උඩ තට්ටුවෙ වැටුණා. අතේ තිබුණු රන් පොදිය වතුරට වැටුණා. මගේ පොත් පත් බඩු මුට්ටු රන් බඩු ලක්ෂ 20 ක් විතර නැති වුණා.ඒවා සියල්ලම මට දරාගන්ඩ පුළුවනි. මට ජීවිතය කියා දුන්නු, මට ලෝකය ගැන හදාරන්න නොයෙක් විට උදව් කරපු, කොටින්ම ප්‍රබන්ධකරණයේ මුල් අත්පොත මට කියා දුන් අම්මා ඇගේ හොඳට කියලා හිතලා බලහත්කාරයෙන් එදා ඉස්පිරිතාලෙ ගෙන ගිය එක ගැන තිබෙන පශ්චාත්තාපය මට තවමත් දරා ගන්ඩ බෑ.උපාලි සමරසිංහඡායාරූප -සුදම් ගුණසිංහකර්තෘට ලියන්න | මුද්‍රණය සඳහා</content>
  </post></root>