<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=af1112119</link>
    <topic>හොරු වැඩි වෙන්නෙත් පරිසර දූෂණය නිසයි</topic>
    <author>අරුණි මුතුමලී</author>
    <content>අපේ දෛනික කටයුතු මේ දවස්වල තරමක් අවුල්. මොකද ඩොක්ටර් අංකල් නිවාඩුවට මෙහෙ ඇවිත්. ඒ නිසා සීයත් ඇවිත්. අනෙක ඩොංකල් බලන්න එන යාළු මිත්‍රයන්ට සංග්‍රහ කටයුතුත් අපෙන්. මල්ලි නම් ඒකට බොහොම කැමැතියි. ඒත් මම නම් ටිකක් කට පරිස්සම් කරගෙන ඉන්නේ. අදත් රෑ කෑමට කවුද එනවා කියූ නිසා හවස් වරුවම කලබල. ඒ අතර ආච්චි නම් සීයාගේ විශේෂ කෑම ලැයිස්තුව හනි හනිකට පරීක්ෂා කරලා හත පහුවෙනකොට ම ටී.වී. එක ළඟට ආවේ ධීවරයන්ටත් වඩා උනන්දුවෙන් කාලගුණ වාර්තාව අහන්න. “මොනවා නැතත් මේ දවස්වල ප්‍රවෘත්ති අහන්නම එපැයි” කියමින්.පී... පීප්...“අන්න ලලීලා ඇවිත්. ඩොංකල් කියවමින් සිටි පොත කලබලයෙන් වුණත් පිළිවෙළකට රාක්කයට ඔබා දොරකඩට ගියා. තාත්තාත් මොහොතින් එතනට ආවාට වෙන යාළුවෝ එද්දී වගේ ම සතුටක් පෙනුණේ නැහැ.“හප්පා ලලියා වෙල්කම්... වෙල්කම්... කොහොම හරි මාව බලන්න ආවනේ” උණුසුම් වැළඳ ගැනීමත් සමඟ ඩොංකල් ලලි අංකල් පිළිගද්දි තාත්තත් හවුල් වුණේ “ආෆ්ටර් අ වෙරි ලෝන්ග් ටයිම් නේද?” කියමින්.ඩොංකල් ලලි අංකල්ගේ කරට අත දාගෙන “බඩ නම් වැඩියි ආ...” කියා සිහින් බොක්සිං පහරක් දෙන ගමන් “කෝ වයිෆ්” කියමින් සාලයේ එහා කෙළවරේ පුටුවක් අතින් පෑවා. ආච්චිත් රූපවාහිනී යන්ත්‍රයේ ශබ්දය නෑසෙන්නට සකසා මෙහා කෙළවරේ ඉඳන් පිරුණු සිනාවකින් ලලි අංකල් පිළිගත්තා. ඒත් පුටුවට බර දෙන ගමන් උගුර හිරවුණු හඬින් “මොන වයිෆ් ද?” කියා ලලි අංකල් ඇහුවා විතරයි ආච්චිගේ හිනාව පිච්චිලා ඇද වුණා. ඒ දුටු තාත්තා කෑම මේසයේ වැඩ ලැයිස්තුවක් හදමින් සිටි මල්ලිත් මාත් දිහා හොරැහින් බලා තවත් ටිකක් එබී බැලුවේ අම්මා ළඟපාත ඉන්නවද කියා වෙන්න ඕන.කාලයක් රට සිටි නිසාදෝ ඩොංකල්ට ඒක ගාණක් නෑ වගේ.“හහ් හහ් උඹ නං ඒ කාලේ වගේමයි”“යුග නයන ගී පොතයි රස ලවන මීවිතයි කීවට මචං ගෑනු හරියට බාඳුරා මල් වගේ පිරිමින් විනාශ කරනවා” ලලි අංකල් නාට්‍ය දෙබසක් වගේ තාලෙට කීවාම මල්ලි මා දිහා බැලුවේ ඔලොක්කමට.“උඹනං මෙහෙ එන්න කලින් ම ෂොට් එකක් දාල ද කොහෙද?”ඩොංකල් හිනාවෙන ගමන් කීවා.“නෑ මචං පොතක් වගේ තමයි ගෑනුත්. පරහස්තකං ගතං ගතං. හරි බොළඳයි රැවටෙනවා. නඩුවෙන් මම දිනුම් ඊට පස්සේ කුරුල්ලා වගේ මේ පේන්නෙ නැද්ද ප්‍රශ්න නෑ උත්තර බඳින්න නෑ...” ලලි අංකල් උරහිස අකුළුවා අත් දෙපසට විහිදා කීවා.තරප්පුවෙන් බහින සීයා ඒ කතාව දිහා බලා ප්‍රින්සිපල් වගේ අත් පිටුපසට බැඳගෙන කීවේ ‘කලහකාරී වුණත්, අපරාධකාරි වුණත්, ගේ අතහැරලා ගියත්, කාම මිත්‍යාචාරයේ හැසිරුණත් තම බිරිය ආපහු ගෙට ගන්න කියලා ධර්ම සූත්‍ර කාලේ ඉඳන් කියලා තියෙනවා” කියලයි.“හැබැයි ඒකෙම තමයි අංකල් තියෙන්නේ වඳ ස්ත්‍රියක් නම් අවුරුදු පහෙන් ගෑනු දරුවො විතරක් ලැබෙනව නම් අවුරුදු දොළහෙන්, ලැබෙන දරුවෝ මැරෙනවා නම් අවුරුදු පහළොවෙන් අයින් කරන්න ඒත් විසේකාර ගෑනු ක්ෂණයකින් අයින් කරන්න කියලා. මම එහෙම දැන් කීපදෙනෙක් ම අයින් කළා”සීයා ඔළුව වනලා “එහෙනං ඒ කීමටයි වැඩ කළේ? කියා අමුතු හිනාවක් පෑවා. තාත්තාවත් ඩොංකල්වත් අපේ පවුලේ කිසි කෙනෙක් සීයා එක්කවත් ගෙදරදිවත් ඔය වගේ කතා ඇදගන්න එච්චර ප්‍රිය නෑ. ලලි අංකල් අපේ තාත්තාගේ ළඟ මිතුරෙක් නොවුණේ මොකද කියලා අපිට තේරුණෙත් එතකොටයි. ඒත් ලලි අංකල්ට ඒවයේ වගක් නෑ. සීයට පිළිතුරක් දෙන්නයි ඕන වුණේ.“අංකල් ගෑනු කියන්නේ ආදම්ගේ උර ඇටෙන් ආපු ඒවගේ කට්ටිය. හරිම ළාමකයි. සෞම්‍යයි. සුලලිතයි. ලියවැලක් වගේ ඇවිත් ශක්තිමත් පිරිමියෙක්ගේ පිහිටෙන් එළිය දකිනවා. ඒත් හරියට මායාවක් වගේ. පිරිමින් ඒ සියුමැලි කමට රැවටෙනවා. එහෙම මුදු මොළොක් ගෑනියෙක් ඉස් අ ග්‍රේට් සයින් ඉන් හෙවන්. ඉරෙන් ගෙනා සළුපිළිවලින් සැරසිලා දෙපාමුලට සඳ ගෙනත් තරු මලින් හිස සරසා ගත්තාම වීනස් දෙව්දුව වගේ ලස්සන ගෑනුන්ට තමන්ගේ හිත තියා අපේ හිතවත් පාලනය කරන්න ඉඩක් නෑ. ඒ අය ඉන්නේ දරුවන් හදන්නයි අපේ දේවල් රැකගන්නයි. ප්ලේටෝ ඇරිස්ටෝටල්ලැ කාලේ වුණත් කීවේ ජීවයේ බීජය පිරිමියා ලබා දුන්නාම ඒක රඳවාගන්න විතරයි ගැහැනිය ඉන්නේ කියලා. ඒකයි මුස්ලිම් ආගමෙත් අනිත් දේවලට වඩා ආගමානුකූල කතක් බඳින්න කියන්නේ. බුදු හාමුදුරුවෝ වුණත් මුලින් මෙහෙනි සස්නට කැමැති වුණේ නැහැලුනේ. ඇයි ගෑනුන්ට මුකුත් කරගන්න බෑ දුර්වලයි.”පුටුවෙන් නැගිට සීරුවෙන් අඩිය තියමින් සීයා ළඟට කිට්ටුවන ලලි අංකල් දිහා තාත්තාත් ඩොංකලුත් අපිත් බලාගෙන හිටියේ පුදුමෙන්.“ඉතින් මෙහෙණි සස්න පිහිටෙව්වේ නැද්ද? ඔය ළමයා පොත පතෙන් කියෝපු ගෑනුයි අද කාලේ රටේ ලෝකෙ ඉන්න ගෑනුයි එකයි කියලා හිතලා තමයි වැඩ වරද්ද ගන්න ඇත්තේ ‘හිහ්’’.මේ අතර සංග්‍රහය ගෙනා අම්මා දෙස බලා “ඔයාට ඉන්නේ භගිනි භාර්යාවක් ඕ... නෑ... මාතුත් වගේ කොහොම හරි මට නම් හිටියේ චෞර වධක මික්ස් එකක්” ලලි අංකල් කියද්දී ආච්චි ප්‍රවෘත්ති සද්දෙ වැඩි කළා. අම්මා ආයේ සාලේ පැත්තට ආවේ නෑ. සීයා මිදුලට බැස්සා, ටිකකින් ඒ කතාව සමනය වෙලා ආගිය තොරතුරු ගැන අහන බව අපටත් ටික ටික ඇහුණා. මල්ලි දෙස බැලූ මම“ඩොංකල්ගේ යාලුවෙක් ද නැත්නම් රෝගියෙක් ද මන්දා” කීවාම මල්ලි කීවේ“සමහරු හිතාගෙන ඉන්නේ ගෑනු කියන්නේ හරිම සෞම්‍ය ළාමක...”“දෙයියෝ සාක්කි මෙන්න මෙන්න හෙරක් මේ... මේ” ආච්චි පුටුවෙන් නැගිට කෑගැසූ පාර කලබල වුණු අපි මොහොතින් එතනම රොක් වුණා. රූප රාමු පෙළ ආපසු තිරයේ දිස්වනවා. මැදි වයසේ ජෝඩුවක් සාප්පුවකට ආවා. මහත්තයා සේවකයෙක් එක්ක කතා කරලා එහා පැත්තට යන ගමන් රාක්කෙන් සාරි බන්ඩලයක් වගේ එකක් අරන් කවුන්ටරේ උඩ තිබ්බා. නෝනා වටපිට බලලා එක පාරටම ඒක අරගෙන ඇඳගෙන හිටිය දිග සාය උඩටම උස්සලා ටක් ගාලා දාගෙන ගියා.“හත්වලාමයි අච්චර එකක් කොහෙද අර හංග ගත්තේ?” බ්‍රේක් නැති ලලී අංකල්ගේ කට ඇරිලා. අම්මයි මායි බිම බලා ගත්තා. තාත්තා ගොළු වුණා. මල්ලි හිනාව තද කරගත්තේ සීයා බලපු බැල්මට වෙන්න ඕන.“විලි සංගයක් නැති කොම” ආච්චි සැරෙන් කීවේ ටී.වී එකට ද ලලි අංකල්ට ද හිතාගන්න බැරි වුණා. ඒ එක්කම තවත් සාප්පු හොරකම් කීපයක් පෙන්නුවා. නිශ්ශබ්දතාව ඉවසන්න බැරි තැන අම්මා තතනමින්“මේ... මේ... ඔය මිනිස්සු දන්නෙ නැද්ද? දැන් හැම සාප්පුවෙම වගේ ටී.වී. හයි කරලා කියලා.”“හොර බෙරණ නැකතේ ඉපදිච්ච එකාලට ඔය මොනව තිබ්බත් වැඩක් නෑ” සීයා උත්තර දුන්නා.“ඇත්තට කොහොමද, ඒක දාගත්තේ” ලලි අංකල්ට තිබුණු ලොකුම ප්‍රශ්නයට තාත්තා කල්පනා කරලා උත්තරයක් දුන්නා.ම්... සමහරවිට... කැංගරුවගේ බඩ වගේ මල්ලක් සායේ මහගෙන ඇති”ඒක නම් ටෙක්නික් එක හොඳ වුණාට මේ හෙරියෝ අලුත් ටෙක්නොලොජි එක ගැන දන්නේ නෑ” මල්ලි කීවේ හිනාවෙමින්.“ඒත් ලැජ්ජා නැද්ද මන්දා මේ ගෑනුන්ට ඔහොම” අම්මා කීවේ හරියට අපි කවුරු හරි කළ දෙයක් වගේ.“මං කීවේ ඒකනේ ගෑනුන්ට බෑ. උන් ළාමකයි” ලලි අංකල් තමන්ගේ මතය වෙනුවෙන් කතා කරද්දී ආච්චි ගස්සමින් කීවේ“මෙච්චර කල් කොරලා තියෙන හරිය මැදෑ... අන්තිමට අහුවුණාට”“ඩොංකල් මොකද හිතන්නේ” මල්ලී ඇහුවේ අවධානයෙන්.“ඒක තමයි මං මේ කල්පනා කළේ. ඕක සමහරුන්ට එන්නේ මේනියා එකක් හැටියට. ඒකට කියන්නේ ක්ලෙප්ටො මේනියා කියලා. 1883 කාලේත් ප්‍රංශේ ඔය ගැන කතාවකුත් ලියවිලා තියෙනවා, කේස් ස්ටඩි එකක් විදිහට.”“ඇයි හයවෙනි ජෝර්ජ් රජ්ජුරුවන්ටත් හොරකම් කරන මේනියාවක් තිබුණලුනේ... ඒකෙදි නම් පස්සෙන් ගිය ඇම්බැට්ටයෝ සාප්පුවලට සල්ලි ගෙවලා.”“ඒ විතරක් යැ පදමානවක ජාතකේ රජ්ජුරුවොයි පුරෝහිතයයි මන්තරේ හරිද බලන්න හරි හොරකම් කළානේ.”“එහෙම වෙන්නේ ඇයි” මල්ලිට ඕනේ හේතුවමයි.හිතේ හොරකම මිසක්ක වෙන මොකද්ද?” උත්තර දුන්නේ ආච්චි.“බෝධි සත්තයොත් කණවෙර ජාතකේ චෞර නැකතකින් ඉපදුනා නම්, සක්කරයන් මහිස ජාතකේ තවුසන්ගේ සීලේ බලන්න හරි කෑම හොරකම් කළා නම් මේ කාලේ ගෑනු මිනිස්සු ගැන මොන කතා ද?” සීයා පැත්තට හිනා වෙවී කීවා.“මම නෙට් එකේ දැක්කා එෆ්.බී.අයි. ස්ටැටිස්ටික්ස්වල තියෙනවලු බැංකු කොල්ලවලට දැන් වැඩිපුර එන්නෙත් ගෑනු අය කියලා. මොකද්ද බාබි බැන්ඩිට්ස් ද මොකද්ද නමකුත් තියෙනවා උන්ව හඳුන්වන්න. 2009 මුල වෙද්දී කොල්ලකාරියන් සීයට විසි පහකින් විතර වැඩිත් වෙලාලු” ඩොංකල් කීවා.ගෑනුන්ට එච්චර දෙයක් කරන්න පුළුවන් ද? මං නං දැකලා තියෙන්නේ කොණ්ඩෙ උඩට බැඳලා ලිප්ස්ටික් ගාගෙන උඩදාගෙන යනවා විතරයි.”“එහෙම ඇවිත් තමයි ඔය කරන්නේ. ඒක නොවේ ඩොංකල් ඇයි ඒ තරම් මානසිකත්වයක් ඇතිවෙන්නේ?” මල්ලි කතාව හැරෙව්වා.“හරියටම කියන්න බෑ. සමහර විට තද කම්පනයකට පස්සේ මොළේ ඇතිවෙන තුවාලයක් නිසා වෙන්නත් පුළුවන් නැත්නම් කාබන් මොනොක්සයිඩ් විස වුණාමත් එහෙම වෙනවලු.”“ආ... සාප්පුවල සෙනඟ වැඩි වුණාම වෙන්නැති” අම්මා කීවා.“සාප්පුවල විතරක් නෙවෙයි. මේ ෆැක්ටරිවලයි වාහනවලයි දුමෙන් මුළු පරිසරයම දූෂණය වෙලානේ. කාබන් මොනොක්සයිඩ් කොහොමත් වැඩියි. ඒ නිසා වෙන්නැති ලෝකයේ මේතරම් ඔය හොරු වැඩිවෙන්නේ. අනික සමාජ ආර්ථික ප්‍රශ්නත් හැමතැනම තියෙනවනේ” තාත්තා කීවා..“එහෙමත් වෙන්නැති හැබැයි මේ අයට මාර ත්‍රිල් එකක්ලු තියෙන්නේ තමන්ට අනුන්ගේ ඇස් වහල මේක කරන්න පුළුවන් වීම ගැන. ඒ වෙලාවට භාණ්ඩෙ මිලවත් පස්සෙ එන ප්‍රතිඵලේ ගැනවත් හිතෙන්නේ නෑ. සමහර ගෑනු ළමයින්ට ලිංගික පරිනතියේදීත් මේ වගේ මානසික තත්ත්වයක් ඇතිවෙනවලු. ඔය ලෝකේම ටොප් ටෙන් රොබරීස්වලට ආර්ථික ප්‍රශ්න වගේ ම ඔය මානසික තත්ත්වෙත් බලපානවලු. අර බොනි පාකර් කියන බැංකු මංකොල්ලකාරියි එයාගේ බෝයි ෆ්‍රෙන්ඩුයි මාර සතුටක් ලැබුවා කියන්නේ වෝන්ටඩ් කියලා ගහපු පෝස්ටර් දැකලා...” ඩොංකල් කීවා.“තුහ් නොදකිං මේ වගේ ගෑනු මුං ගෑනු සංහතියටම නවනිංගිරා කරන්න ඉපදිලා... දංගෙඩියට අරින්නේ නැද්ද මුංව“ ආච්චිට කේන්තිය වාව ගන්න බැරුව අහනවා.“ඔහොම බනින්න එපා අම්මේ.. සමහර හොරකම් කරලා තියෙන්නේ ගැනුම නෙවෙයි. ගෑනු වගේ ඇඳගත් පිරිමි. මේ පහුගිය අවුරුදු වල ඩොලර් මිලියන 108 ක් රත්තරන් බඩු සාප්පුවකින් මංකොල්ල කාලා තියෙන්නේ ගෑනු වගේ ඇඳගත්ත පිරිමි තුන් දෙනෙක් නේ...?”“ඇත්ත. ඒකනේ මං කීවේ ගෑනුන්ට මේවා තනියම කරන්න බෑ. දැන් පෙන්නපු එකෙත් මිනිහනේ බඩු ටික තියලා ගියේ. ගෑනි කළේ එක දෙයයිනේ.” ලලි අංකල් වාසියට කතා කළා.“දික්කසාද වෙලාවත් ගෑනුන් අඳුර ගත්තේ නැද්ද?” ආච්චි අහපු විදිහට ආපු හිනාව තද කරගත්තේ බොහොම අමාරුවෙන්.“නෑ ඒක නෙවෙයි කාරනේ. පිටරටවල වුණත් හොඳ සී.ඊ.ඕ. ලා හැටියට කම්පනීස් අඳුර ගත්තේ කාන්තාවන්ව. මොකද, හුඟක් තැන්වල විශ්වාසවන්තව වැඩ කරන්න. පගා ගහන්නැතිව, හොර බොරු වංචාවලට බයව, බීලා කරලා පිස්සු නටන්නැතිව වැඩ කරයි කියන විශ්වාසෙ බටහිර ලෝකෙත් කාන්තාවන්ට තියෙනවා. ඒ වගේ ම අම්මාකම ලැජ්ජා බය අර ලලි කියන අනිත් ඒවා හින්දා ගෑනු කෙනෙක් මෙහෙම දෙයක් කරයි කියලා ගෑනුවත් පිරිමිවත් විශ්වාස කරන්නේ නෑ. ඒකනේ පික් පොකට්වලත් අලුත් ට්‍රෙන්ඩ් එක. ළමයෙක් වඩාගෙන බස් එකට නැගලා තෙරපෙනවා. අනුකම්පාව පිටම පුංචි අම්මට රඟපාන කෙනා පොකට් එකට වැඩේ දෙනවා. කවුරුත් හිතන්නේ නෑ” තාත්තා කියද්දී හැමෝම ඔළුව වැනුවේ අනුමත කරන්න වගේ.“අනේ ද කියන්නේ ඔය හොරකං කළෙත් රෙදි වගයක් නේද? එහෙම රෙදි හොරකම් කරපු සිටු දුවකට අන්තිමට පෙරේත ලෝකෙත් ඉන්න වෙලා තියෙන්නේ නිරුවස්තරෙන්. අදින්නාදානයවත් දන්නැති අසක්කිත ගෑනු” ආච්චිගේ සුපුරුදු විමානවත්ථු පේතවත්ථු දිගටම කියයි කියා අපි බය වුණා.බලාගෙන ගියාම කාන්තා පාර්ශවෙත් ලේසි නෑ නේද? මම හැමදාම හිතුවේ ඔය මේ උයන පිහන ඔෆිස් යන වැඩවලට වඩා දෙයක් මේ අයට බෑ කියලා නේ. මේක හරියන්නෑ මගේ ෂොප් එකෙත් හෙට ඉඳන් කාන්තාවන්ගෙන් පරිස්සම් වෙන්න කියලා ගහන්න කියන්න ඕන” ලලි අංකල් සුපුරුදු විලාසෙන් කීවම අපට හිනාව නතර කරගන්න බැරි වුණා. ඒක දෙගුණ වුණේ සීයාගේ අලුත් කරපු කවියෙන්. “එහෙනම් ඉතින් දැන්වත් මතක තියාගන්න. දැන් කාලේ සැලලිහිණිය ලීව නම් ලියන්න වෙන්නෙදිසි රන ලියෙව් රූසිරි යුත් මෙපුරඟනඇසි පිය හෙළන සැනකින් සොරකම් කරන... කියලා.”අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=af11121110</link>
    <topic>කල දසාව නරක් වීම</topic>
    <author>රූපාන්ති බුලත්සිංහල</author>
    <content>නිකං දුන්නත්, මුදලට දුන්නත් හොඳම දෙයක් වෙන්න ඕනෙ. නැත්නම් නොදීම ඉන්න ඕනෙ. හෙළයන්ට දෙන්නට පුරුදු කළ හිතක් තියෙන්නෙ. ඒවායේ කිසිම අඩුපාඩුවක් ගැන දොසක් පරොසක් කියන්න බැහැ. හැබැයි ඉතින් හැමදේකම පිළිවෙළක් තියෙනව. පිළිවෙළ අපිළිවෙළ වුණොත් එතනත් වෙන්නෙ නස්පැත්තියක්.දීම මුදලට දුන්නත්, ණයට දුන්නත්, නිකං දුන්නත්, හොඳම දෙයක් දෙන්න ඕනෙ. නැත්නම් ප්‍රතිවිපාක විඳින්න වෙන්නෙ දුන්න අයටයි. ගත්ත අයටයි දෙගොල්ලන්ටම හවුලේ.මේ කතාව ගැන ඇත්ත නැත්ත අපිට කිව්වේ බදාදා රිවිර, වැලිපැන්න ප්‍රදේශයේ හෝටල් හිමියෙක් නුසුදුසු ආහාර අලෙවි කරලා. කතාවෙ විදිහට මේවා කල් ඉකුත් වුණ ඒවා.කොහෙ බේරෙන්න ද? මේ නිසාම මිනිහාගේ කල දසාවත් නරක් වෙලා. අනුන් අමාරුවෙ දාන්න ගිහිල්ලා දස දහස් ගුණයකින් තමන් අමාරුවෙ වැටිලා. සමහර මිනිස්සුන්ට ව්‍යාපාර කරන්න ගියහම අමතක වෙනව තමනුත් පිරිසිදුව කන්න කැමැති බව. ඕකනෙ කියන්නෙ කොට්ටෝරුවා හැම ගහටම කොට කොට ගියාට කෙසෙල් ගහට කොටපු දාට හොට පැටලෙනව කියලා.හැම දෙයක්ම හැමදාම කරන්න බෑ. කවදා හරි අහුවෙන දවසක් තියෙනව. එදාට යන එන මං නැහැ. නීතිය අවනීතිය කරගෙන ජීවත් වුණාට කවදාවත් නීතියෙන් බේරෙන්න බැහැ.මත්පැන් බීම හොඳයි කියලා කාටවත් කියන්න බෑ. ඒ බොන මිනිස්සු හැමදාම බොනව. මේකෙ කෙළවරක් නෑ. මේ නිසාම මත්පැන් නිෂ්පාදනය කරන අයත් කොහොම හරි නිෂ්පාදනය කරනව. ඇයි මේ හොඳ මිනිස්සු පිච්චෙන වතුරට පෙම් බඳින්නෙ කියන එක ප්‍රශ්නයක්. ආරංචියේ හැටියට මේ සිද්ධිය සිද්ධ වුණේ පුත්තලමේ. හොර මත්පැන් බෝතල් අසූවක් තියාගෙන හිටිය වරදට ඔහු වැරැදිකරුවෙක් වෙලා. පුවතේ සුලමුල බ්‍රහස්පතින්දා ලක්බිම ගොනු කළා.හොරෙන් කළත් අවසර අරන් කළත්, මත්පැන්වල කොහෙ තියන හොඳක් ද?ඔබ බීම නවත්වනවා නම් මත්පැන් හදලා වැඩක් තියෙනව ද? මේ නිසා නිෂ්පාදයට විරුද්ධව නැගිටින්න පුළුවන් ඔබට විතරයි. බොනව ද? නොබොනව ද? ඔබම තීරණය කරන්න.උපාධිය අරගෙන සරසවියෙන් පිටවුණේ දහසක් බලාපොරොත්තු හිතේ තියාගෙන. ඒත් ඔහුටත් වුණේ තවත් රැකියා පෝලිමේ පුරුකක් වෙන්න. ‘නෑ’ - ‘බෑ’ කිය කියා දෙමවුපියන්ට බරක් වෙන්න බැහැ. ‘අහුවෙන ඕනෙ රස්සාවක්’ අන්තිමේදී ඔහු තීන්දුවකට ආවා.කාසි පනම් ළඟ උපාධි සහතිකය අසරණ වුණා. තරගය ජීවිතය. මේ නිසා කම්කරු රස්සාවකට යන්න තීරණය කළා. හිතේ තිබුණ පැතුම් පොදි හංගාගෙන ජීවිතයට මුහුණ දෙන්න ඔහු වැඩට ආවේ කම්කරුවෙක් ලෙස. ජීවිතය කියන්නෙ දිනාගන්න ඕනෙ දෙයක්.දාර්ශනික මත හිතේ තිබුණත්, ඒවා බෝඩ් ලෑලි වල නොලියා හිතේ හයියට වැඩට ආවේ. ඒත් අවාසනාව වාසනාවට ඉඩ දුන්නෙම නැහැ. විදුලි සෝපානයෙන් වැටී ඔහු මියගිය බව අපිට කිව්වේ බදාදා රිවිර.වදය කිවුවහම හැමෝටම ඇතිවෙන්නෙ හිසරදයක්. වද විඳින්න කවුද කැමැති? මේ ප්‍රශ්නය වෙලාවකට ඔබ ඔබගෙන්ම අසා ගත්තොත් හොඳයි. උගත්, බුද්ධිමත් පිරිස අතරත් මේ වදය ස්ථානගත වෙලා. ඒ සාමාන්‍ය විදිහට නෙවෙයි අත්තනෝමතික විදිහට. සමහර විට මේක විඳ දරාගන්න අපහසුයි.හැම අතින් වද වේදනා විඳින සමාජයක සරසවි වදයත් තවත් වදයක් වෙලා.මේකට නවක වදය කියලා ආරෝපණයක් දුන්නත්, මේක වදයකට වඩා අද හිසරදයක් වෙලා. නොයෙක් සමාජ පද්ධතිවලට දරාගන්න බැරි විෂ බීජයක් වෙලා. මරණය, ආබාධිත වීම, සරසවි සිසුන්ට උරුම වෙලා. මේ උරුමය මුළු ජීවිතයටම කරුමයක් වෙන්න ඉඩ නොතැබීම සරසවි සිසුන් වෙන ඔබේ යුතුකමයි. අද පේරාදෙණිය හෙට වෙන සරසවියක් වෙන්න පුළුවනි.නවක වදය නවක සතුටකට හරවා ගැනීමට හැක්කේ සරසවි සිසුවෙකු වන ඔබට පමණි.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=af11121111</link>
    <topic>කපුටකු නොවූ මිනිසා</topic>
    <author>සුභද්‍රා දේශපි‍්‍රය</author>
    <content>මල්මාලයඅඅතීතයේ සුන්දර මතකයන් කාලයේ වැලි තලාවෙන් වැසී ගිය ද ඒ ඉමිහිරි අතීතය තුළ සැඟවී නොයන බොහෝ දේ මතකයේ ඉතිරිව පවතී. ලාංකේය සිනමා සම්ප්‍රදාය වෙනස් කරමින් එකම සීමාවකට කොටු ව තිබු සිනමාවට නැවුම් ආරක් එකතු කළ ‘හන්තානේ ‘කතාව‘ චිත්‍රපටයෙන් ඇරැඹි සිනමා ගමන පෙම්බර මධු, ඉන්දුට මල් මිටක්’ තුළින් මිනිසා සහ කපුටා නම් රජත මයුර සම්මානය හිමිකර ගත් සිනමා නිර්මාණය දක්වා ගමන් කෙළේය.සුගතපාල සෙනරත් යාපා නම් ඔහු චිත්‍රපට අධ්‍යක්ෂ, ගීත රචක, නිෂ්පාදක, තිර රචක ආදි ප්‍රතිභාවන් මූර්තිමත් කළ කලා ශිල්පියෙකි. ලාංකේය සිනමාව නව ඉසව්වක් කරා රැගෙන යාමට සුගතපාල සෙනරත් යාපා කටයුතු කළේය. ඔහු විශ්වාස කරන දර්ශනයේ පිහිටා කටයුතු කළේය. ඔහු සිය සිනමා නිර්මාණවලට එන ගැරහුම් හමුවේ සැලුණේ නැත. රජත මයුර සම්මානය දක්වා ගමන් කළ දුෂ්කර ගමනේ දී මුහුණ දීමට සිදු වූ විවිධ දුෂ්කරතා වලින් ඔහු සැලුණේ නැත. දශක ගණනාවක් පුරා විචිත්‍ර සිනමාපට කිහිපයක්ම නිර්මාණය කළ ඔහු සිංහල සිනමා වංශ කතාවේ නොමැකෙන නමක් සනිටුහන් කෙළේය.ඒ අතීත මංසළකුණු තුළින් රජත මයුර සම්මානය ජයග්‍රහණය දක්වා ගමන් කළ සිනමා ගමන පිළිබඳව අසා දැන ගැනීමට පසුගිය දිනෙක නාරංගොඩපාලුව පිහිටි ඔහුගේ නිවෙසට ගොඩ වූයෙමු. ළෙන්ගතු සිනහවකින් මුව සරසා ගත් ඔහු සැරයටියට වාරු දී නැඟි සිටියේය.රජත මයුර සම්මානයඉන්දියාවේ නවදිල්ලි නුවර සිව්වැනි අන්තර්ජාතික සිනමා සම්මාන උලෙළේදී පිදුම් ලැබු ඔහු අඩ සියවසකට අධික කාලයක් සිනමා ක්ෂේත්‍රයට මහඟු මෙහෙවරක් ඉටු කළේය. ඉන්දීය රජත මයුර සම්මාන උලෙළ දක්වා පැමිණි ගමන දුෂ්කරය.ඒ දුෂ්කර ගමන්මඟ ඔස්සේ ලාංකේය සිනමා ක්ෂේත්‍රයේ උන්නතිය උදෙසා ඔහු හිමිකර දුන් රජත මයුර සම්මානය සිංහල සිනමා වංශ කතාවේ අපට ලැබුණු මහඟු දායාදයකි. ඒ සම්මානයෙන් පිදුම් ලැබු දිනය පිළිබඳ අතීතය ඔහු සිහිපත් කළේ මෙලෙසිනි.“මම එවකට විධායක ශ්‍රේණියේ ලිපිකරුවෙක්. කන්තෝරුවේදී විවිධාකාර අත්දැකීම් මට ලැබුණා. විවිධාකාර පුද්ගලයෝ රැසක් ඇසුරට වැටුණා. ඒ අතර එක්තරා පුද්ගලයෙක් සිටියා ඔහු තණ්හාධික පුද්ගලයෙක්. ඔහුගේ තණ්හාධික බව කන්තෝරුවේ සෙසු හැම කෙනෙකුගේම කතාබහට ලක්වුණා. වැටුප් ගෙවන දිනයට ඔහුට ඉස්පාසුවක් නැහැ.මුදල් ගෙවන්න පෙර උඩු මහලට වෙලා හොරෙන් බලාගෙන ඉන්නවා. මුදල් ගණන් කරලා පඩි පැකට්ටුව සකස්කොට ලබා දෙන තුරු ඔහුට ඉවසිල්ලක් නැහැ. මේ තණ්හාව උපහාසයට ලක් කිරීමේ අරමුණින් මැරුණු කපුටකුගේ කුණක් ඔහුගේ මිතුරන් විසින් ඒ තණ්හාධික පුද්ගලයාගේ බෑගයට දැම්මා. මිනිස්සු තණ්හාව පිටුපස ලුහු බඳන ආකාරය පදනම් කරගෙන මම ඒ කෙටි චිත්‍රපටයේ තිර රචනය ලිව්වා.”“මිනිසා සහ කපුටා ලියන දවසේ ම මම හිතට ගත්තා එම සිනමා පටය උලෙළකට ඉදිරිපත් කොට ජයග්‍රහණය කරනවා කියා. ඒ කාලේ තනාපති කාර්යාල මඟින් අන්තර්ජාතික සිනමා උලෙළ සඳහා චිත්‍රපටි තෝරා යවනවා. මමත් ඉන්දියාවේ පැවැති රජත මයුර සම්මාන උලෙළට මගේ චිත්‍රපටය ඉදිරිපත් කරන්න හිතුවේ ඒ නිසයි.මිනිසා හා කපුටාඒ වන විට හාන්තානේ කතාව චිත්‍රපටිය කරලා මට පළපුරුද්දක් තිබුණා. මට හිතුණා හන්තානේ කතාවත් සමඟ මට ආ ගැරහුම් අපහාස මැකී යන්න හොඳ නිර්මාණයක් කරලා සම්මානයක් ලබාගන්න ඕනැ කියලා. ඒ අනුව රජත මයුර සම්මාන උලෙළට මම ‘මිනිසා සහ කපුටා’ නිර්මාණය කර ඉන්දියාවේ සිනමා උලෙළට යැව්වා.ඒත් මට ඒ සිනමා උලෙළට යන්න අවසර ලැබුණේ නැහැ. “රටවල්වල ගිහින් චිත්‍රපටි පෙන්වන එක නෙමෙයි ලිපිකරුවන්ගේ රැකියාව“ කියලා මට බලධාරීන් යන්න දුන්නේ නැහැ. මහා භාණ්ඩාගාරයේ නිලධාරීන්ගෙන් මම ඉන්දියාවට යන්න අවසර ඉල්ලන්න ගියාම මා එළව ගත්තා. ඒත් මම උත්සාහය අතහැරියේ නැහැ.එවකට මුදල් ඇමැතිවරයා වූයේ එච්. ඩී. වන්නිනායක මහත්තයා. මම දවසක් එතුමාගේ කාමරයට ඇතුළු වුණේ මගේ ගමනට එල්ල වුණු බාධාවට යම් විසඳුමක් ලබා ගන්නයි. මගේ අවශ්‍යතාව කිව්වා. එතුමා මගෙන් ‘ඇයි පුතා’ කියලා ඇහුවා. මගේ කතාවට සාවධානව ඇහුම්කන් දුන් එතුමා මගේ ඉල්ලීම සාධාරණ බව වටහාගත්තා. එතුමා මහා භාණ්ඩාගාරයේ ලේකම් ගෙන්වා කීවා මට ඉන්දියාවට යන්න අවසර දෙන්න කියා. ඊට පස්සෙ මම විශේෂ අවසරයක් අනුව ඉන්දියාවට ගියා. උලෙළට සහභාගි වූ අපේ රටේ අයගේ රැවුම් මැද්දේ මම සම්මාන උලෙළට සහභාගි වුණා.රටවල් එකසිය ගණනක් සහභාගි වුණ 1969 රජත මයුර සම්මාන උලෙළේ හොඳම චිත්‍රපටි අතරට මගේ මිනිසා සහ කපුටා නිර්දේශ වෙලා තිබුණා. මම ඒ උත්සවයට සහභාගි වුණේ මගේ මිතුරෙක් එක්ක. සිනමා හලේ මගේ චිත්‍රපටිය ප්‍රදර්ශනය කරන වෙලාවේ තුන් සැරයක් සිනමා පටය කැඩුණා. ඒත් උලෙළේ විනිසුරුවරු ඒ බාධා ගණන් නොගෙන චිත්‍රපටිය කෙසේ හෝ ප්‍රදර්ශනය කළා. අවසාන වටයේ දී මගේ චිත්‍රපටිය රජත මයුර සම්මානයෙන් පිදුම් ලැබූ බව නිවේදනය කරන වෙලාවේ අපේ රටින් එම උලෙළට සහභාගි වූ කවුරුත් අත්පොළසන් දුන්නේ නැහැ.සත්‍යජිත් රායිමම ගිහින් සම්මානය ලබාගත්තා. සම්මානය අරගෙන ඇවිත් මම අපේ රටේ සිනමා නිර්මාණකරුවකුට කිව්වා ‘සත්‍යජිත් රායි ඇවිදිල්ලා ඉන්නවා පුළුවන්නම් මට හඳුන්වා දෙන්න’ කියලා. ඒ වෙලාවේ ඒ පුද්ගලයා කිව්වා ‘තමුසෙට එක එක්කෙනා හඳුන්වලා දෙන්න නෙමෙයි මම මෙහෙ ආවේ’ කියලා. මම තනිවම ගිහින් එතුමා හඳුනා ගත්තා. එතුමා කිව්වා ලංකාවේ සිනමා ක්ෂේත්‍රයේ මට හොඳ ගමනක් තියෙනවා කියලා.මම ඊට පසුවත් නිර්මාණ රැසක් කළා. ලිපිකරුවෙක් කොහොමද චිත්‍රපටි අධ්‍යක්ෂණය කරන්නේ කියලා සිනමා ක්ෂේත්‍රයේ ලොකු ආන්දෝලනයක් ඇති වුණා. මම ඒවා ගණන් ගත්තේ නැහැ. මම උත්තර දුන්නේ මගේ සිනමා නිර්මාණවලින් මිනිසා සහ කපුටා නිර්මාණය කිරීමෙන් අනතුරුව මම ඉන්දුට මල් මිටක්, පෙම්බර මධු වැනි නිර්මාණ කළා. ඒ වෙලාවේ රැඟුම් පාලක මණ්ඩලයේ සමහර නිලධාරීන් ඉල්ලා අස්වුණා.හන්තානේ කතාවහාදුව මුලින් හඳුන්වා දුන්නේ මගේ හන්තාන කතාව චිත්‍රපටයෙනුයි. පෙම්බර මධු චිත්‍රපටය රැඟුම් පාලක මණ්ඩලයට ඉදිරිපත් කළ වෙලාවේ පී. ඩී. එස්. කුලරත්න මහත්තයා කිව්වා සමහර දර්ශන කපන්න කියලා. මම ඒ වෙලාවේ ඇහුවා ‘කපන්න කිව්වේ ඒ දර්ශනය රූගත කරපු තැන තියෙන තණකොළ ද’ කියලා. එතකොට එම දර්ශනය හොඳින් පෙනෙන බව හඟවන්නයි මම ඒ බව කිව්වේ. ඒ වෙලාවේ කුලරත්න මහත්තයා කිව්වා ‘තමුසෙත් එක්ක කතා කරලා මට දිනන්න බැහැ’ කියලා. මම ඒ කාලේ හරිම රැඩිකල්. කිසි දේකට යට වෙන්නේ නැහැ. මට හිතුණ දේ කරනවා.මම මිනිසා සහ කපුටා ලිව්වේ මට සම්මානයක් ලැබෙනවා කියන විශ්වාසයෙන්. මට අන්තර්ජාතික ඇගැයීම් ලැබුවත් ලංකාවේ කිසිම ඇගැයීමකට ඒ කාලේ මා ලක්වුණේ නැහැ. ඒත් මාත් එක්ක හොඳ පේ‍්‍රක්ෂකයෝ පිරිසක් හිටියා. මම ඉන්දියාවේදී සත්‍යජිත් රායි හඳුනාගත්තා. මම විවිධ බාධක මැද මේ සම්මානය ලබාගත් නිසා ඒ වෙලාවේ මට ලොකු ආඩම්බරයක් ඇතිවුණා. මට මොනතරම් බාධක ආවත් රට වෙනුවෙන් මේ වගේ සම්මානයක් ලබාගත්ත නේද කියලා හිතුණා. මගේ දෑස්වලට සතුටු කඳුළු ආවා. රජත මයුර සම්මානය ඉන්දියාවේදී ලබාගත් මට මේ රටේ කිසිම සම්මානයක් නොලැබීම හරිම ගැටලුවක්.සහජ හැකියාවමම කම්කරු දෙපාර්තමේන්තුවේ සාමාන්‍ය ලිපිකරුවෙකු ලෙස සේවයට බැඳුණත් ටික කාලයක් යනකොට පළමු පන්තියේ ලිපිකරුවෙකු බවට පත්වුණා. මම පුංචි කාලේ සිටම චිත්‍රපටි නැරඹුවා, හොඳ ඉන්දියානු චිත්‍රපට නැරඹුවා. ඒ වගේ ම සිනමාව ගැන ලියැවී තියෙන පත පොත කියවලයි සිනමා ක්ෂේත්‍රයට ආවේ. ඒ ක්ෂේත්‍රය පිළිබඳ සහජ හැකියාවක් තිබුණා කියලා මට හිතෙනවා.හන්තානේ කතාවට මගේ අතින් තිර රචනය ලියවුණාට පස්සේ ලේක්හවුස් ආයතනයේ සරසවිය පත්‍රයේ දැන්වීමක් පළකොට මම නළු නිළියෝ සොයා ගත්තා. ධර්මසේන පතිරාජ මහත්තයාට සහාය අධ්‍යක්ෂණය භාර කළා. විජය කුමාරතුංග, ලියෝනි කොතලාවල, අමරසිරි කලංසූරිය වැනි නළු නිළියෝ මම දැන්වීම අනුව සොයා ගත්තා. මම විජය කුමාරතුංග මහත්තයා දැක්ක ගමන් කීවා ‘ඔයා එන්න ඕන ප්‍රධාන නළුවගේ චරිතය රඟපාන්න’ කියලා. මගේ ජීවිත අත්දැකීමක් ‘හන්තාන කතාව‘. පරාජිත පෙම්වතකු වටා ගෙතුණ කතාවක්. ඒ වගේම මිනිසා සහ කපුටාත් මගේ කන්තෝරුවේ මිතුරෙක් පදනම් කරගෙන ගෙතුණු කතාවක්. ඉන්දුට මල් මිටක්, අනන්ත වූ සසර පුරා, පෙම්බර මධු පසුකාලීන මගේ අතින් නිර්මාණය වූ චිත්‍රපටි. මේ චිත්‍රපටි අධ්‍යක්ෂණය කරමින් සිටින අතරතුර මගේ ජීවිතේ වෙනත් මඟකට යොමු වුණා.රජයේ චිත්‍රපට අංශයඑක්දහස් නවසිය හැත්තෑ තුනේ මම රජයේ ලිපිකරු තනතුරේ ඉන්න කාලයේ දී රජයේ චිත්‍රපටි අංශයේ ගැසට් නිවේදනයක් පළ කර තිබුණා රජයේ චිත්‍රපටි අධ්‍යක්ෂ තනතුරට ඉල්ලුම්පත් කැඳවන බව. මම ඒකට ඉල්ලුම් පත්‍රයක් දැම්මා. මම ජීවිතේ කරපු ලොකුම මෝඩකම විදියටයි මම ඒ තීරණය සලකන්නේ. චිත්‍රපටි කර්මාන්තයට මට ලොකු ඇල්මක් තිබුණා. ඒත් ස්ව නිර්මාණ එළිදක්වන්න තහනම් වුණා. ඒ කාලේ රජයේ ප්‍රවෘත්ති අංශයත් තිබුණේ චිත්‍රපටි අංශය යටතේ. මට තිබුණේ ඇමැතිවරු පීත්ත පටි කපන ඒවයි, නාම පුවරු විවෘත කරන එකයි වාර්තා කරන්න හරිම නීරසයි. ඒ කාලයේ මම වාර්තා චිත්‍රපටි දෙකක් කළා. ශ්‍රී මහ බෝධින් වහන්සේ සහ දන්ත ධාතුන් වහන්සේ පිළිබඳව එම වාර්තා චිත්‍රපටි දෙක. රජයේ චිත්‍රපට කරන්නත් මට ලැබුණා. උඩවැඩියා මල් දෙකක්, ගැරඬිගල වැනි චිත්‍රපටි ඒ අතර වෙනවා.රූපවාහිනියරජයේ චිත්‍රපටි අංශයෙන් විශ්‍රාම ගැනීමට පෙර මාව රූපවාහිනියට යැව්වා. නියෝජ්‍ය අධ්‍යක්ෂ ප්‍රවෘත්ති ලෙසයි මට පත්වීම ලැබුණේ. ඒ තනතුර පිහියක් උඩ ඇවිදිනවා වගේ වැඩක්. ඒත් ඉල්ලා අස්වන තුරු මට කිසිම ප්‍රශ්නයක් වුණේ නැහැ. මම නැවත වරක් රජයේ චිත්‍රපට අංශයට ආවා ඒ අධ්‍යක්ෂ තනතුරටයි. ඒ වන විට රජයේ චිත්‍රපට අංශය වසා දමා තිබුණේ. රූපවාහිනී නාලිකා රැසක් බිහි වී තිබුණා. කෝටි විසි පහක පමණ භෞතික සම්පත් විනාශ වෙමින් තිබුණේ.එහි දූවිලි පිරිලා තිබුණා. මම රජයේ චිත්‍රපටි අංශය සුද්ධ පවිත්‍ර කරලා නැවත පුනර්ජීවයක් ලබා දුන්නා. ඒ කාලේ හැම තැනම ඩිජිටල් තාක්ෂණය හඳුන්වා දී තිබුණා. මම රජයේ චිත්‍රපටි අංශයට ඩිජිටල් තාක්ෂණික පහසුකම් ලබාදීමට කටයුතු කළා. මගේ සිනමා ජීවිතය පිළිබඳව මම සතුටින් ආපසු හැරී බලනවා.මාතර අකුරැස්ස එරළුව නම් සුන්දර ගමේ විසු ඩේවිඩ් සෙනරත් යාපා සහ බියට්‍රිස් පල්ලේවත්ත කෝරාල මහත්මියගේ වැඩිමහල් පුතණුවන් ලෙස 1935.11.10 වැනිදා මෙලොව එළිය දුටු සුගතපාල රක්වාන මහා විද්‍යාලයෙනුත් පැල්මඩුල්ල මහා විද්‍යාලයෙනුත් මූලික අධ්‍යාපනය ලැබුවේය. කුඩා කාලයේ දීම මවුපිය සෙනෙහස අහිමි වූ සුගතපාල මව මෙන් හදා වඩා ගත්තේ මිත්තනියයි. කුඩා කාලයේ සිට රැඩිකල් ආකල්පයන්ගෙන් යුතු සුගතපාල මහතා රක්වාන විද්‍යාලයේ පාසල් ශිෂ්‍ය ව්‍යාපාරවල නායකත්වය ගෙන කටයුතු කළේය. දිවා ආහාරයට ලබා දුන් පාන් පෙත්ත ප්‍රමාණවත් නැතැයි කියමින් සිසුවෝ සටනක් ඇරැඹුහ.එහි මූලිකත්වය ගෙන කටයුතු කළේ සුගතපාල ශිෂ්‍යයාය. පාසලේ ශිෂ්‍ය ව්‍යාපාරවලට නායකත්වය දීමේ වරදට පාසලෙන් අස් කිරීමට පෙර අස්වන ලෙස විදුහල්පති තුමාගෙන් නියෝග ලැබිණි. පැල්මඩුල්ල විද්‍යාලයෙන් ජ්‍යෙෂ්ඨ විභාගය සමත් වූ සුගතපාල ශිෂ්‍යයා පාසලේ හැඳින්වූයේ පිලිප් ගුණවර්ධන යන අනුවර්ත නාමයෙන්. ජ්‍යෙෂ්ඨ විභාගය සමත් වී නිවෙසට වී සිටින සුගතපාල චිත්‍රපටි අධ්‍යක්ෂවරයකු මෙන්ම ඥාතිවරයකු ද වන එල්. එම්. පෙරේරා හමු විය.ඔහුගේ සහායෙන් සුගතපාල හලාවත කන්නිමහර සංචාරක සිනමා හලක් වන ආරියමාලා තියටර් හි ප්‍රවේශපත්‍ර නිකුත් කරන්නකු ලෙස සේවයට යොමු කැරිණි. එක්දහස් නවසිය පනස් ගණන්වලින් පටන් ගත් එම රැකියාව නිසා සුගතපාලට නොමිලේ චිත්‍රපටි නැරැඹීමේ අවස්ථාව ද උදා විය. කුඩා කල සිටම චිත්‍රපට පිළිබඳ විශේෂ ඇල්මක් දැක්වූ සුගතපාල මේ සංචාරක සිනමා හල වෙස් වලා ගත් ආශිර්වාදයක් විය. එහෙත් වැඩිකල් නොගොස් ම ශ්‍රී ලංකා තියටර් හි අධිපතිවරයා ඔහුට අයත් ආරියමාලා සංචාරක සිනමා හල වසා දැමුවේය.අතහිතවැඩිදුර අධ්‍යාපනය සඳහා නැවත ඥාති නිවෙසක කොළඹ නතර වූ සුගතපාල රාජ්‍ය භාෂා දෙපාර්තමේන්තුවේ පාඨමාලාවක් හැදෑරුවේය. ඉන් අනතුරුව කම්කරු දෙපාර්තමේන්තුවේ ලිපිකරුවකු ලෙස සේවයට බැඳුණේය. කෙටි කලකදී හෙතෙම පළමු පන්තියේ විධායක ශ්‍රේණියේ ලිපිකරුවකු බවට පත්විය. 1967 ඊ. ඩී. වී. සෝමලාත මහත්මිය සමඟ විවාහ වූ සුගතපාල මහතාට සුභානි ගංගා සහ දර්ශන නමින් දරු දෙදෙනෙක් සිටිති. දර්ශන පුතු නැනෝ තාක්ෂණ ආයතනයේ නැනෝ තාක්ෂණය පිළිබඳ විද්‍යාඥයෙකි. දියණිය සුභානි උසස් අධ්‍යාපන කටයුතුවල නියැළෙන්නීය.පළමු පන්තියේ ලිපිකරුවකු ලෙස සේවය කරන අතරතුර වික්ටර් මිගෙල්, බී. පී. වික්‍රමසිංහ, නෙතලි නානායක්කාර වැනි කලාකරුවන්ගේ ඇසුර ලැබිණි. මේ සියලු කලාකරුවන්ගේ එකමුතුවෙන් කලා පෙළ සංවිධානය ගොඩනඟා ‘සාමා’ චිත්‍රපටිය ද එම සංවිධානයේ එකමුතුවෙන් නිර්මාණය විය. ලියෝනි කොතලාවල, සිරිල් වික්‍රමගේ, සෝමපාල ලැනරෝල්, විජය ධර්ම ශ්‍රී යන ශිල්ප ශිල්පිනියන් මේ ‘සාමා’ චිත්‍රපටිය සඳහා දායකත්වය ලබා දුන්හ.අනතුරුව හන්තානේ කතාව 1969 වසරේදී අධ්‍යක්ෂණය කරන සුගතපාල මහතා පසුකාලීන සම්මානනීය නළු නිළි පිරිසක් ද නිෂ්පාදන අධ්‍යක්ෂවරුන් පිරිසක් ද සිනමාවට හඳුන්වා දුන්නේය. හන්තාන කතාව අධ්‍යක්ෂණයෙන් ඔහුට රුපියල් දහසක මුදලක් ලැබිණි. මූල්‍ය පක්ෂය නොතකා සිනමා නිර්මාණයන්ට ඇති ලැදියාව නිසාම ලිපිකරුවකුට සිනමාකරුවකු විය නොහැකි යැයි කියමින් චිත්‍රපට ක්ෂේත්‍රයේ නියැළෙන්නන්ගෙන් එන ගැරහිලි හමුවේ ඔහු මුනිවත රැක්කේය. තමාගේ සිනමා දැනුම පිළිබඳව විශ්වාසය තැබු සුගතපාල මහතා මිනිසා සහ කපුටා කෙටි චිත්‍රපටය අධ්‍යක්ෂණය කළේය.1969 දෙසැම්බර් 08 වැනි දින ඉන්දියාවේ නවදිල්ලියෙහි 4 වැනි රජත මයුර සම්මාන උලෙළෙහි රජත මයුර සම්මානය ලබා ගැනීම ඔහුගේ ජීවිතේ සුවිශේෂි කඩඉමකි. අනතුරුව සිනමා නිර්මාණ රැසක් අධ්‍යක්ෂණයෙන්, නිෂ්පාදනයෙන්, ගීත රචනයෙන්, තිර රචනයෙන් දායකත්වය දැක්වූ ඔහු 1989 දී රජයේ චිත්‍රපට අධ්‍යක්ෂ තනතුරට පත්විය. 1990 වසර දක්වා සේවය කළ හෙතෙම නැවත 2002 දී රජයේ චිත්‍රපට අංශයේ උපදේශක තනතුර දක්වා ගමන් කළේය.රාගම, බටුවත්ත, නාරංගොඩපාලුව සිය නිවෙසේ විශ්‍රාම සුවයෙන් පසුවන සුගතපාල සෙනරත් යාපා රෝගීව පසු වුවත් සිනමා නිර්මාණකරණය පිළිබඳව අදත් දක්වනුයේ බලවත් උනන්දුවකි.පසුගිය කාලයේ බරපතළ ලෙස රෝගී වුවද ඔහුගේ සෘජු ගතිගුණ තවමත් ඇත්තා සේය. ලාංකේය සිනමාවට අමිල මෙහෙවරක් ඉටුකළ ඒ සුන්දර සිනමාකරුවාට දීර්ඝායු පතමු.සුභද්‍රා දේශපි‍්‍රයපින්තූර දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=as1112111</link>
    <topic>පහළොස් වසරක් පුරා නින්දක් නොලත් මංගල සර්</topic>
    <author>සේමාලි කැල්ලපත</author>
    <content>පහළොස් වසරක් පුරා නින්දක් නොලත් මංගල සර්මේ අපූරු දිවි ගමනේ අපට නානාප්‍රකාර පුද්ගලයෝ මුණ ගැසෙති. නිමල් මංගල ද එලෙස මුණ ගැසුණු අපූරු පුද්ගලයෙකි. අන් අයගෙන් ඔහු මදක් වෙනස් වෙන්නේ දින චර්යාව හේතුවෙනි. මේ ලෝකයේ තත්පරයක්වත් නිදා නොගන්නා සතුන් ද ඇත්තේ අතළොස්සකි. නින්ද මිනිසාට අත්‍යාවශ්‍යය යන්න සදාතනික නිගමනයක් ව තිබියදී නිමල් මංගල මහතා වසර පහළොවක් තිස්සේ එක් මොහොතක්වත් නිදි නොලැබ සිය දින චර්යාව ගත කරයි. ඔහු අපූරු මිනිසකු ලෙස හැඳින්වූයේ එනිසා ය.ආර්.එම්. වැන්සස් නිමල් මංගල මහතා විශ්‍රාමික විදුහල්පතිවරයෙකි. පදිංචිය පොත්තුකුලමේ ය. 1979 වසරේදී රජයේ උපගුරු පත්වීමක් ලද ඔහු විදුහල්පතිවරයකු ලෙසින් විශ්‍රාම ගියේ 2009 වසවරේදී ය. වසර පහළොවක් තිස්සේ නිදි නැතිව කල්ගෙවීමට සිදුව ඇත්තේ 1996 වසරේදී සිදුවූ රිය අනතුරක් හේතුවෙන් බව ඔහු පවසයි.“මේ දවසෙ කුමාරකට්ටුව ප්‍රදේශයේ පාරක් අයිනේ මං මෝටර් සයිකලයේ වැඩිවෙලා හිටියා. මට මතක එච්චරයි. බීමත් රියැදුරෙක් පදවපු ලොරියක් මා යටකර ගෙන ගිහින්. ලොරියත් පෙරළිලා. හැමෝම හිතලා තියෙන්නේ මං මැරුණා කියලයි. හලාවත රෝහලෙන් මාව කොළඹට යැව්වා. හැමෝම කොළඹ ගිහින් තියෙන්නේ මං මැරුණා කියා හිතාගෙනයි. ඒත් මාස ගණනක් කොළඹ රෝහලේ දැඩි සත්කාර ඒකකයේ සිහි නැතිව හිටියා. ඉන්පසු වාට්ටුවේ මාස තුනක් විතර හිටියා.”අනතුරෙන් පසු සිහිලද නිමල් මංගල එතැන් සිට කියා ඇත්තේ තමාට ගෙදර යෑමට අවශ්‍ය බවයි. ඒ පවසන හැම අවස්ථාවකම වෛද්‍යවරුන් පවසා ඇත්තේ,‘’ඔව්, හෙට ගෙදර යන්න පුළුවන්” යනුවෙනි.“මං ඉතින් හැමදාම හෙට වෙනකම් ඉන්නවා. ඒත් මට හෙටක් උදා වෙන්නේ නෑ. ඒ කාලේ මගේ සිහි කල්පනාවත් අඩුයි. නින්ද යන්නේ නැති නිසා පහුවදාට රෑ වෙලා එළිවෙන එක මට තේරුම් ගියේ නැහැ.නිතරම ගෙදර යන්න ඕනෑ කියන නිසා පසුව මාව හලාවත රෝහලට මාරු කළා. හලාවත රෝහලෙත් මාසයක් විතර හිටියා. ඇඳටම වෙලා ඉන්නවා. වෙලාවකට බැහැලා ඇවිදිනවා. ඒත් කල්පනාවක් නැහැ. මට දිගටම නින්ද ගියේ නැහැ. ඒ ගැන වෛද්‍යවරුන්ට කිව්වහම කියන්නේ පස්සෙ හරියාවි කියලයි.”සුවය ලැබ නිවෙසට ගිය ඔහුට නින්ද නොයෑම අරුමයක් නොවීය. ඔහු සුපුරුදු ලෙසින් සිය දින චර්යාව ආරම්භ කළේ ය.“මං ඒ කාලෙ ඉහළ කොළඑළිය විද්‍යාලයේ විදුහල්පති. අනතුරෙන් පසු ඉස්සෙල්ලාම පාසලට ගිය දිනය මට මතකයි. එදා මං මගේ අත්සන ගහන්න දැන සිටියේ නැහැ. පස්සේ ගුරුවරු මට උදව් කළා. ඔහොම ටික කලක් යනකොට ඒ වගේ දේවල් යළි මගේ මතකයට ආවා. ඉන්පස්සේ මං ටික කාලයක් පල්ලම කොට්ඨාස අධ්‍යාපන කාර්යාලයේත් සේවය කර ඉහළ මණ්ඩලාන විද්‍යාලයට මාරු වුණා. කාලයාගේ ඇවෑමෙන් මගේ මතකය හරි ගියා.මට නින්ද නොයන බව මුලින් ම තේරුණේ කොළඹ සිට ප්‍රතිකාර ගන්නා අවදියේයි. කල්යන කොට හරියයි ප්‍රතිකාර ගන්න කියා උපදෙස් ලැබුණත් මං බෙහෙත් බොන්න හොර නිසා නින්ද නොයෑම ගැන වෙනම ප්‍රතිකාර ගන්න ගියේ නැහැ.”ඉතිං නොනිදා එක දිගටම අවදියෙන් සිටීමෙන් ඇඟට වෙහෙසක් දැනෙන්නේ නැද්ද? අපි විමසුවෙමු.“මං ගොඩාක් වැඩකරන්න කැමති කෙනෙක්. කුඩා කල සිට ම මං බාහිර වැඩ කටයුතුවලට උනන්දුවයි. තියෙන වැඩ රාජකාරි අහවරක් කරගන්න බැරි වෙලාවට තරුණ වයසේදී මට නින්ද නොයනවා නම් හොඳයි කියා මට හිතුණා. මා අනතුරට ලක්වුණේ විදුහල්පතිවරයකු ලෙස සේවය කරමින් සිටිද්දී යි. විදුහල්පතිකම කරද්දීත් මං පාසලේ විෂයන් ගොඩාක් ඉගැන්නුවා.නින්ද නොයෑම නිසා මං උදේ පාන්දරම මුහුණ සෝදා ලකලැහැස්ති වෙනවා. සාමාන්‍යයෙන් ළඟපාත පිහිටි පාසලට මං උදේ පහමාර හය වෙනකොට යනවා. ඇතැම් වෙලාවට මං පාසල් යන්නේ පයින් ඒ ගොහින් කාර්යාලය ඇරලා පාසල් වත්තත් අතුගාලා පාන්දරම වැඩ පටන් ගන්නවා. නින්ද නොයන අනිත් අයට පහුවදාට තියෙන ශරීර අපහසුතා මට නැහැ. මට සෑම දිනයක් ම අලුත් දවසක්.මේ අනතුරින් පසු මට කවදාවත් කේන්ති යන්නෙ නැහැ. මං මස් මාළු කිරි බිත්තරවලින් වැළකිලයි ඉන්නේ. දවසට තුන් පාරක් නානවා. මගේ ඇඟට කිසිම අපහසුවක් නැහැ.”මේ ගැන වෛද්‍යවරයකු හමුවුණේ නැද්ද?“නින්ද නොයෑම මට කරදරයක් නොවෙයිනම් එයින් මගේ ඇඟට අපහසුවක් දැනෙන්නේ නැත්නම් ඇයි මං වෛද්‍යවරයකු ළඟට යන්නේ. එහෙම ගියොත් රටේ නැති පරීක්ෂණ කරන්න කියයි. විටමින් බේත් බොන්න දෙයි. එය හිතටත් කරදරයක්. මට අමාරුවක් නොමැතිනම් ඇයි මං ඒ ගැන වද වෙන්නේ.”විසි වසරක ගුරු වෘත්තියෙන් ඔහු දැන් ඉසුඹු ලබා ඇත්තේ ය. විශ්‍රාම ගිය කෙනකුට කරන්න ඇත්තේ මොනවා දැයි ඇතැම්හු සිතති. එහෙත්, මංගල සර්ට නම් දෛනිකව ඕනෑතරම් රාජකාරි ඇත්තේ ය.“උදේ පාන්දරම වත්තට යන එක මගේ පුරුද්දක්. බිම් කළුවර මැකෙන්නත් පෙර මං වත්තට යනවා. මේ අක්කරයක විතර වත්තේ ඉන්දවා තියෙන මෑ, මිරිස්, කරවිල, පළා සියල්ලම මගේ දෑතෙන් නිමවපුවා. මං සමාජ සේවා වැඩකටයුතු රැසක නිරතව ඉන්නවා.ඇතැම් කාලවල අහල පහල ගම්වල රෑ මැදියම වෙනතුරු පැවැත්වෙන පින්කම් පොළවල වැඩ කටයුතුවල යෙදෙනවා. රෑ එළිවෙනකම් ඒ වැඩ කළත් මට ඔළුව කැක්කුම් ඇස් රිදුම් නැහැ. කිසි අසනීපයක් නැතිව හොඳින් ඉන්නවා. මං පාසල් යන කාලෙත් නිවාඩු නොගෙන වසර ගණනක් එක දිගට වැඩ කළා.”දිවා කාලය කෙසේ ගත කළත් නිදි නැති රැයක් ගත කිරීම සාමාන්‍ය පුද්ගලයකුට නම් කෙතරම් අමාරු ද? එහෙත්, මංගල සර් සිය රාත්‍රි කාල නිවෙසේ අනිත් අයට කරදරයක් නොවී ගත කිරීමට ක්‍රම සහ විධි යොදා ගෙන ඇත.“ මං විවාහ වුණේ 1979 අවුරුද්දේ. මට දුවෙකුයි පුතෙකුයි ඉන්නවා. නෝනාටත් අනිත් අයටත් කරදරයක් නොවෙන්න රාත්‍රිය ගත කරන්න මං ගෙයි ඉදිරිපස කාමරය සකස් කරගෙනයි තියෙන්නේ. මෙහෙමයි කියා කාල සටහනකට මං කාලය ගත කරන්නේ නැහැ. ක්‍රිකට් මැච් තියෙන කාලෙට එක දිගට රූපවාහිනියේ මැච් බලනවා. තනියම දාම් අදිනවා. තනියම කැරම් ගහනවා. තනියම කාඩ් සෙල්ලම් කරනවා.”සාමූහිකව යෙදෙන එවැනි ක්‍රීඩා සඳහා අවශ්‍ය පහසුකම් ඔහු සිය කාමරයේ සකස් කරගෙන තිබේ.“මං බොහෝ වෙලාවට වැඩි වේලාවක් කරන්නේ රූපවාහිනී නරඹන එකයි. ඊට පස්සේ පැයක් විතර දාම් අදිනවා. දෙපැත්තම වෙනුවෙන් ක්‍රීඩා කරන්නේ මමයි. එහෙම කරද්දී මං පුරුදු වෙලා ඉන්නේ ඒ අදාළ වාරයේදී අදින පාට ඉත්තන් අනුව විරුද්ධ පැත්ත ලෙස සලකා දාම් අදින්නයි. දාම් ඇදලා එපාවුණාම මං කාඩ් සෙල්ලම පටන්ගන්නවා.මං කැමැතිම කාඩ් සෙල්ලම අජූත ක්‍රීඩාවයි. හයදෙනකු එක් වී කරන ඒ සෙල්ලම මං තනියම කරනවා. එය බුද්ධිය වඩන ක්‍රීඩාවක්. පැයක් විතර කාඩ් සෙල්ලම් කරලා සිංදු පොතක් අතට ගන්නවා. සිංදුවක් කියනවා. ආයිත් දාම් අදිනවා. එක්කෝ කැරම් ගහනවා.”හැමදාම රාත්‍රියට මේ එකම ක්‍රියාකාරකමක නිරතව සිටීම එපා වෙන්නේ නැද්ද?“මට ඕනෑ කරන්නෙ අනිත් අයට කරදරයක් නොවී රාත්‍රිය පහන් කරගන්නයි. සමහර වෙලාවට මං රාත්‍රියට නානවා. රාත්‍රියේ දී මට කරන්න තියෙන්නේ මේවානේ. ඉතිං මට ඒවා එපා වෙන්නේ නැහැ. තවත් වෙලාවකට මං නිකම් ඉන්න ගමන් ඉරටු ශුද්ධ කරනවා. ශුද්ධ කළ ඉරටු කිලෝ එකක් රුපියල් 30 ක් විතර වෙනවා. මේ කිසිම දේකින් මං වෙහෙසට පත්වෙන්නේ නෑ. ඇතැම් වෙලාවට මං නිදාගන්න කියා ඇස් පියාගෙන ඉන්න අවස්ථාත් තියනවා. ඒත් නින්ද යන්නේ නෑ. ඉතින් ටිකක් වෙලා ඉඳලා නැගිටිනවා. මං හොඳින් ඉන්නවා කියා මට විශ්වාසයි. ඉතිං ඇයි මං වෛද්‍යවරුන් ළඟට යන්නේ?” මංගල සර් පැවසීය.මේ ආකාරයේ නින්ද නොයන තත්ත්ව පවතීද යන්න පිළිබඳව අප කළ විමසීමකදී කොළඹ ජාතික රෝහලේ නම සඳහන් නොකළ වෛද්‍යවරයෙක් අප හා මෙසේ අදහස් දැක්වීය.”රෝගීන් මෙවන් ආකාරයේ පැමිණිලි කරන්න පුළුවන්. එහෙත් ඒ කියන කතාවලින් ම එය පිළිගත නොහැකියි. බොහෝ අවස්ථාවල නින්ද නොයනවා යැයි කියන උදවියට නින්ද යනවා. ඒත් ඒ නින්ද ප්‍රමාණවත් නැහැ. ඒ නිසා මේ කියන තත්ත්වය රෝගියාගෙන් ප්‍රශ්න කිරීම මගින් නිර්ණය කළ යුතුයි.”නින්ද ගැන තරම් ලෝකයේ පර්යේෂණ පැවැත්වූ තවත් දෙයක් නැති තරම් ය. නෙදර්ලන්තයේ ඇම්ස්ටර්ඩෑම් නුවර මූලස්ථාන කරගත් සෞඛ්‍යායතනයක් මෑතකදී කළ ලෝක සමීක්ෂණයකදී හෙළි වී ඇත්තේ ලොව අඩුම නින්දක් ලබන පුද්ගලයන් වැඩි වශයෙන් ඇත්තේ ඇමෙරිකාවේ බව ය. ඊළඟට පිළිවෙළින් ඉන්දියාව සහ සිංගප්පූරුවයි.ඇමෙරිකානුවන්ගේ නින්ද නොයෑමේ හේතුව මූල්‍ය ප්‍රශ්න පිළිබඳ කල්පනා කිරීම බව ද හෙළි වී තිබේ. වසර 30 ක් තිස්සේ නිදි නොලද පුද්ගලයකු ගැන 2008 වසරේදී වියට්නාමයෙන් වාර්තා විය. 1973 වසරේදී උන රෝගය වැලදීමත් සමඟ එතැන් පටන් ඔහුට නින්ද නොයන බව ඔහු පවසා තිබුණේ ය. එහෙත් තමා නිරෝගීව හොඳින් එදිනෙදා වැඩ කටයුතු කරන බව ඔහු පවසයි. “මගේ සැමියා ඉස්සර හොඳට නිදා ගත්තා. ඒත් උණ හැදුණාට පසු මත්පැන් බිව්වත් නිදා ගන්නේ නැතැයි” එම වියට්නාම ජාතිකයාගේ බිරිය කියන්නීය.ඇතැම් පුද්ගලයෝ ලෝක වාර්තා පිහිටුවීමට ද නිදි වර්ජිතව සිටිති. 2007 වසරේ දී බ්‍රිතාන්‍ය ජාතිකයෙක් ලෝක වාර්තාවක් සඳහා සතියකට වැඩි කාලයක් නිදි වර්ජිතව සිටීමට උත්සාහ කළේ ය. ඔහුගේ ප්‍රයත්නය වූයේ ඊට පෙර තිබූ නිදිවර්ජිත පැය 264 වාර්තාව බිඳ හෙළීමයි.මේ අතර 1981 වසරේදී බ්‍රිතාන්‍ය ජාතිකයෙක් තමා දස වසරකින් නින්දක් නොලබපු බව වෛද්‍යවරුන් හමුවී ප්‍රකාශ කළේ ය. ඔහු ඒ සඳහා ප්‍රතිකාර ගත්තත් ඉන් පසුවද නින්ද නොයන බවට පැමිණිලි කළේ ය. පසුව වෛද්‍යවරුන් කළේ එංගලන්තයේ රාජකීය එඩින්බර්ග් රෝහලේදී ඔහ නිදි චිකිත්සාවකට ලක් කිරීමයි. ඉන් හෙළිවූයේ මේ පුද්ගලයා දින තුනකට වරක් ඉතා කෙටි නින්දක් ලබන බවයි. එහෙත් ඒ නින්ද ඔහුටත් නොදැනෙන තරම් ඉතා කෙටි බව ය.සේමාලි කැල්ලපතසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=as1112112</link>
    <topic>උදේ සවස පන්සිල් සමාදන් වූ පමණින් සැබෑ බෞද්ධයන් විය නොහැක</topic>
    <author>සාකච්ඡා කෙළේ -රමණී සුබසිංහ</author>
    <content>උදේ සවස පන්සිල් සමාදන් වූ පමණින් සැබෑ බෞද්ධයන් විය නොහැකසියම් මහ නිකායේ මල්වතු පාර්ශවයේ සබරගමු පළාතේ ප්‍රධාන සංඝනායකමහෝපාධ්‍යය වේහැල්ලේ සිරි අත්ථදස්සි ධම්මපාලාභිධාන හිමිබොදුනුවන් ගේ ධර්ම ග්‍රන්ථ අතර අත්පොත ලෙස භාවිත වනුයේ ධම්ම පදයයි. එහි තරාතිරමකින් තොරව ඕනෑම පුද්ගලයකු ගේ ජීවිතය නිවැරැදි මාවතට යොමු කරවා ගැනීමට ඇවැසි උපදෙස් හා විවරණ අන්තර්ගතය.අද ‘ධම්ම පදයෙන් ජීවිතයට’ මාතෘකා වූ ක්‍රෝධ වග්ගයට අයත් යථෝක්ත ගාථා රත්නය සැබැවින්. ගාථා හතරක එකතුවකි. එය ද අතීතයේ මෙන්ම නූතනයේ ද, මතු අනාගතයේ දී ද පුද්ගලයා ගේ ජීවිතයට සම්බන්ධ කර ගත යුතු වටිනා උපදේශයන් ගෙන එන දේශනාවකි. බුදුරජාණන් වහන්සේ දවස සැවැත් නුවර වාසය කළ අතුල නම් වූ උපාසක ප්‍රධාන උපාසකවරු පන්සිය දෙනෙක් මේ ගාථා රත්නයන් දේශනා කිරීමට නිමිති විය.පසුබිම් කතාවපෙර සැවැත් නුවර අතුල නම් උපාසක තෙමේ ප්‍රධාන කොට ගත් තවත් උපාසකවරු පන්සිය දෙනෙක් විසූහ. දිනක් මේ පිරිස ධර්ම ශ්‍රවණය පිණිස ජේතවනාරාමයට ආහ. එහිදී පළමුව රේවත නම් තෙරුන් වහන්සේ සමීපයට ගොස් දහම් අසනු පිණිස වැඳ එකත්පසව සිටියහ. ඒ අවස්ථාවේ රේවත හිමියෝ විවේක සුවයෙන් වැඩ සිටියහ. ඔවුනට දහම් නොදෙසූහ. ඉන් නොසතුටු වූ උපාසක පිරිස දම්සෙනෙව් සැරියුත් මහ රහතන් වහන්සේ වෙත ගියහ.දහම් අසනු රිසියෙන් වැඳ එකත්පසව සිටියහ. සැරියුත් මහරහතන් වහන්සේ ද සුපුරුදු වාග් විලාසයෙන් ධර්මය දේශනා කළහ. ධර්මයෙහි වූ ඉතා සියුම් තැන් ද මැනවින් විග්‍රහ කරමින් ඉතා සවිස්තරව දම් දෙසූහ. එහෙත් සැරියුත් හිමියන් දෙසූ දහම් මේ උපාසක පිරිසට රිසි නොවීය.’සැරියුත් හිමියන් ගේ ධර්මය ඉතා සියුම්ය. දිගය, නුවණැත්තන්ට පමණක් ගෝචර වන්නේය. අප වැන්නවුන්ට සුදුසු නොවන්නේ ය.’ ආදී දොස් බස් කියමින් ආනන්ද හිමියන් වෙත පැමිණියහ.ධර්ම භාණ්ඩාගාරික ආනන්ද හිමියෝ මේ උපාසක පිරිස අමතා දේශනා කළ ධර්මය ඉතා කෙටිය. කරුණු විස්තර කෙරුණේ ද ඉතා සැකෙවිනි.ආනන්ද හිමියන් දෙසූ දහම් ද උපාසක පිරිසට රුචි වූයේ නැත.’ආනන්ද හිමියන් ගේ දේශනාව ඉතා කෙටිය. විස්තර වර්ණනා ද නැත.’ ආදි බස් කියමින් ඔවුහු අවසානයේ දොම්නස් සිතින් බුදුරජාණන් වහන්සේ හමුවට ආහ. එහි දී තථාගතයන් වහන්සේ වැඳ නමස්කාර කොට “ස්වාමීනි; භාග්‍යවතුන් වහන්ස. අපි ධර්ම ශ්‍රවණය පිණිස පළමුව රේවත හිමියන් වෙත ගියෙමු. උන්වහන්සේ කිසිත් නොදොඩා නිහඬව සිටියහ.එයින් දොම්නස් වූ අපි දෙවනුව සැරියුත් හිමියන් වෙත ගියෙමු. උන්වහන්සේ දෙසූ ධර්මය ඉතා දීර්ඝය. ඊට ද අපි රුචි නොවීමු. ඉන් ද දොම්නස්ව තෙවනුව ආනන්ද හිමියන් සමීපයට ගියෙමු. උන්වහන්සේ ද ඉතා කෙටියෙන් දහම් දෙසූහ. එය ද අප ගේ සිත් නොගත්තේ ය. ඒ නිසා ස්වාමීනි අපි ඔබ වහන්සේ වෙත පැමිණියෙමු.” යි කීහ.මේ සිදුවීම නිමිති කර ගනිමින් බුදුරජාණන් වහන්සේ යොථෝක්ත ගාථා රත්නයන් දේශනා කොට වදාළහ.”කෙනෙක් නිහඬව සිටින විට ද මිනිසුන් නින්දා කරයි. බොහෝ සේ කතා කරන්නන්ට ද නින්දා කරයි. එසේම අල්්ප වූ කතා ඇත්තන්ට ද නින්දා කරයි. වත්මනෙහි පමණක් නොවේ. එය අතීතයේ ද එසේමය. එහෙයින් මේ ලෝකයේ නින්දා නොලබන්නන් කිසිවෙක් නැත.”මේ ගාථාවේ සරල අර්ථය එයයි. මෙවැනි අත්දැකීම් ඔබ ගේ ජීවිතයේ ද කොතෙකුත් තිබෙන්නට පුළුවන. ඔබ ජීවත්වන සමාජය දෙස බලන්න. විවිධ පුද්ගලයින් ගේ කතා බහ, හැසිරීම් රටාවන් නිරීක්‍ෂණය කරන්න. කෙනෙක් තමන් ගේ පාඩුවේ නිහඬව සිටිය ද එය ද වරදක් සේ සලකමින් ගැරහීමට ලක්කරන පුද්ගලයෝ වෙති. බොහෝ කුළුපගව, බොහෝ කතා ඇතිව සිටිය ද ගැරහීමට ලක්කරති. පමණ දැන කතා කරන පුද්ගලයාට ද ඔහුගේ වැඩි කතා නැත, ඔහු අහංකාරය යනුවෙන් ගරහති. කිසිම වැඩක් නො කරන කල්හි ද, කාර්යක්‍ෂමව මනාව වැඩ කරන කල්හි ද නින්දා කරති.විශේෂයෙන් රැකියා ස්ථානයේ දී මෙවැනි අත්දැකීම්වලට ඔබට නිරන්තරයෙන් මුහුණ දීමට සිදුවිය හැකිය. කාගේ හෝ වරදක් සොයමින්, නැති වැරැදි පවා නිර්මාණය කරමින් ඒ පුද්ගලයා අපහසුතාවයට පත්කොට සතුටු වන අය අප අතර වේ. ඒ ධර්මානුකූලව ජීවිතය හැඩ ගස්වානොගත් අයගේ සාමාන්‍ය ස්වභාවයයි.මෙවැනි පුද්ගලයින් ගේ ස්වභාවය නිවැරැදිව වටහා නොගත්තේ නම් ඔවුන් ගේ දෝෂ දර්ශනයන් නිසා කෙනෙක් බොහෝ සේ කලකිරීමට පුළුවන. පසුතැවීමට දුකට පත්වීමට පුළුවන. මේ නිසා එක්කෝ පවුල් ජීවිතය, එසේත් නැතිනම් සේවා ස්ථානය, සමාජ වටපිටාව අමිහිරි අසුන්දර ස්ථානයක් බවට පත් කරගනී. ජීවිතයම අවුල් ජාලයක් බවට පත් කර ගනී. සරලම උදාහරණයක් ගනිමු. පවුලක නැන්දම්මා හා ලේලිය අතර ගැටුම අතීතයටත්, අනාගතයටත්, වර්තමානයටත් පොදු සදාතනික අරගලයක් වී තිබෙන්නේ ඇයි.එකිනෙකා ගේ හොඳ දකින්නට තරම් ඉවසීමක්, ධාර්මික චින්තනයක් දෙදෙනාට ම නොවූ නිසාය. නිවෙසට අමුත්තියක වූ ලේලිය නැන්දම්මාට පෙනෙන්නේ පිටස්තර ගැහැනියක ලෙසිනි. තම ස්වාමියා ගේ මව තමන් ගේ ම ආදරණීය අම්මා හා සමානව සලකන්නට බැරි ලේලියට ද නැන්දම්මා පිටස්තර ගැහැනියකි. දෙදෙනාට දෙදෙනා ගේ රුචි අරුචිකම්, ගමන බිමන, කතා බහ රුස්සන්නේ නැත.අරගලය ඇරඹෙන්නේ සුළු වාග් ප්‍රහාරයකිනි. එහෙත් පවුලක් කඩා ඉහිරෙන තරමට මේ ප්‍රශ්න බොහෝ විට දුර දිග යයි. මේ අපේ සමාජයට අලුත් අත්දැකීම් නොවේ. හොඳින් කල්පනා කරන්න. බොදුනුවන් වෙසෙන නිවෙසක, උදේ සවස තෙරුවන් වෙනුවෙන් මල් පහන් පුදන පවුලක මෙවැනි අරගල පැවතිය හැකි ද? තථාගතයන් වහන්සේ අපටපෙන්වා දුන් ඉවසීමේ ගුණය පවුලේ සාමාජිකයින් අතරවත් වර්ධනය කර නොගත්තේ නම් බෞද්ධයින් ලෙස අපි මේ ජීවිතයට ළඟා කර ගත්තේ කුමක් ද?බුදුරජාණන් වහන්සේ වෙනුවෙන් මල් පහන් පූජා කළ පමණින්, උදේ සවස පන්සිල් සමාදන් වූ පමණින් සැබෑ බෞද්ධයන් විය නොහැකි බව අපි සිහිපත් කළ යුතුය. සැබෑ බෞද්ධයා නම් බුදුරජාණන් වහන්සේ දේශනා කොට වදාළ ශ්‍රී සද්ධර්ම මාර්ගයේ ගමන් ගන්නා පුද්ගලයාය. මේ නිසා බෞද්ධ ප්‍රතිපදාවන් අනුව ජීවිතය හැඩගස්වා ගැනීමට අප නිරතුරුවම උත්සාහ කළ යුතුය.”න වාහු න ව භවිස්සති න වෙතරහි විජ්ජති එකන්තං නින්දිතො පොසො එකන්තං වා පසංසිතො”යන කෝප වග්ගයේ එන ඊළඟ ගාථාවෙන් අර්ථවත් කැරෙන්නේ ජීවිතයේ නින්දාවටම ලක්වූයෙක් හෝ පැසසුමට ලක් වූ පුද්ගලයෙක් පෙර නොවූ බවය. වත්මනෙ හි හෝ මතු ද නොමැති බවය. එක් අවස්ථාවක සමාජයේ ගැරහුමට, අපවාදයට නතු වෙන තැනැත්තා තවත් අවස්ථාවක ගරු බුහුමනට ලක්වේ. ඇතැම්විට එය සමාජ සම්මතයක් බවටද පත්ව ඇත.මේ නිසා අපට හොඳින් සිතිය යුතු කරුණක් ඉතිරිව තිබේ. සමාජ සම්මතය මෙන් ම මිනිසා ගේ චින්තන දහරාව ද වටින් විට වෙනස් වේ. ඒ අනුව තම ජීවිතය හැඩගස්වා ගැනීම එතරම් පහසු ක්‍රියාවක් නොවේ. එහෙත් අපට බුදුරජාණන් වහන්සේ ඒ සඳහා මඟක් පෙන්වා දී ඇත්තාහ. නුවණැති පුද්ගලයා නම් දිවියේ සිදුරු රහිතව, නැණවත්ව කල් ගෙවන්නෙක් විය යුතුය. එමෙන් ම සිල්වත් බවින් යුතු වූවෙක් විය යුතුය. එනම් අධි සීල සික්ඛා, අධි චිත්ත සික්ඛා, අධි පඤ්ඤා සික්ඛා යන ත්‍රිවිධ ශික්‍ෂාවන්ගෙන් හික්මවිය යුතුය.අනුන් ගැන සොයනවාට වඩා තමා කෙරෙහි වූ මනා විමසිල්ලෙන් සිටිය යුතුය. අවම වශයෙන් පන්සිල් හෝ රක්‍ෂා කොට එළඹි සිහියෙන් කල් ගෙවන්නේ නම් එය තමන්ගේ යහපත පිණිස ම, අත්වැඩ පිණිස ම හේතුවේ.ලෝකයේ නින්දා නොලද්දෙක් නැති බවත්, නින්දාවට ම හෝ පැසසුමට ම ලක්වූයෙක් නැති බවත් අප හොඳින් අවධාරණය කරගත යුතුය. මේ නිසා අප උත්සාහ කළ යුතු වන්නේ පිවිතුරු දිවියක් ගත කිරීමටය. එසේ ජීවත්වන තැනැත්තා දෙවු බඹුන්ගේ ද පැසසුමට ලක්වන බව ක්‍රෝධ වග්ගයේ එන මේ ගාථා රත්නයන්ගෙන් පැහැදිලි වන කරුණකි. ඒ අනුව නුවණැත්තා විසින් නින්දාවෙන් පසුතැවීමකට ලක් නොවී ප්‍රශංසාවෙන් උද්දාමයට පත් නොවී තමා ගේ දිවි පෙවෙත සුසිල්වත්ව, ගුණවත්ව ගත කිරීම තමා ගේ අර්ථය පිණිසම ඉවහල් වන බව වටහා ගත යුතුය.සාකච්ඡා කෙළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=as1112113</link>
    <topic>රුසියානු සාහිත්‍ය උලෙළේ රචනා තරග ජයග්‍රාහකයෝ</topic>
    <author/>
    <content>රුසියානු සාහිත්‍ය උලෙළේ රචනා තරග ජයග්‍රාහකයෝරුසියානු තානාපති කාර්යාලයේ සංස්කෘතික අංශය වන කොළඹ රුසියානු කේන්ද්‍රය සහ ඒ ආශ්‍රිත රුසියානු සාහිත්‍ය කවය එකතුව වසරක් පාසා සංවිධානය කෙරෙන රුසියානු සාහිත්‍ය උත්සවය පසුගියදා කොළඹ රුසියානු කේන්ද්‍ර පරිශ්‍රයේ දී පැවැත්විණි.මෙම වසරේ රුසියානු සාහිත්‍ය උත්සවය කීර්තිධර සෝවියට් ලේඛක චින්ගීස් අයිත්මාතව්ගේ ජීවිතය හා සාහිත්‍ය සේවාව තේමා කොට පැවැති අතර එහිලා දීපව්‍යාප්ත ගද්‍ය රචනා තරගයක් ද පවත්වනු ලැබීය. එහි ජයග්‍රාහකයින්ට මෙන්ම සහභාගිවූවන්ට ද ත්‍යාග හා සහතිකපත්‍ර ප්‍රදානය කිරීම ද එදින සිදුවිය.රුසියානු - සිංහල ශබ්දකෝෂයේ හා සිංහල – රුසියානු ශබ්දකෝෂයේ සංස්කාරක, අභාවප්‍රාප්ත මහාචාර්ය ඇලෙක්සැන්ඩර් ඒ.බෙල්කොවිච්ගේ ඡායාරූපය නිරාවරණය කිරීම ද එදින සිදු කෙරිණ.උළෙලට සහභාගිවූ පිරිසෙන් කොටසක්රුසියානු සාහිත්‍ය කවයේ සභාපති ආචාර්ය ඩබ්ලියු.ඒ.අබේසිංහ මහතා රුසියානු හා සෝවියට් සාහිත්‍ය අළලා පොදු දේශනයක් ද ප්‍රවීණ ලේඛක හා පරිවර්තක චූලානන්ද සමරනායක මහතා චින්ගීස් අයිත්මාතව් අභිවාදන දේශනය ද පැවැත්වූ අතර අනතුරුව රචනා තරගයේ ජයග්‍රාහකයින්ට ත්‍යාග හා සහතික පත්‍ර ප්‍රදානය කිරීම සිදුවිය. චින්ගීස් අයිත්මාතව් අභිනන්දන රචනා තරගයේ ජයග්‍රාහකයෝ මෙසේය.පාසල් අංශයපළමුවැනි ස්ථානය - රු. 7500/-ක මුදල් ත්‍යගයක් හා පොත් කට්ටලයක් සමඟ සහතික පත්‍රය හිමිකරගත්තේ අලව්ව ශ්‍රී රාහුල මධ්‍ය මහා විද්‍යාලයේ එල්.පී.සෞම්‍යා මධුභාෂිණී ප්‍රේමදාස, දෙවැනි ස්ථානය – රු.5000/-ක මුදල් ත්‍යාගයක් හා පොත් කට්ටලයක් සමඟ සහතික පත්‍රය හිමිකරගත්තේ කොළඹ දේවි බාලිකා විද්‍යාලයේ ප්‍රීනීතා මිවන්දි බණ්ඩාරනායක සහ තුන්වැනි ස්ථානය – රු.2500/-ක මුදල් ත්‍යාගයක් හා පොත් කට්ටලයක් සමඟ සහතික පත්‍රය හිමිකරගත්තේ අලව්ව ශ්‍රී රාහුල මධ්‍ය මහා විද්‍යාලයේ ටී.එල්.දිලූෂා මධුරංගනී කුලතුංග යන සිසුවියන්.විවෘත අංශයපළමුවැනි ස්ථානය – රු. 10,000/-ක මුදල් ත්‍යාගයක් හා පොත් කට්ටලයක් සමඟ සහතික පත්‍රය හිමිකරගත්තේ හලාවත, මැරවල, පල්ලිය අසල අංක 75 හි පදිංචි එච්.හර්ෂිකා අනුෂි ප්‍රනාන්දු, දෙවැනි ස්ථානය – රු. 7500/-ක මුදල් ත්‍යාගයක් හා පොත් කට්ටලයක් සමඟ සහතික පත්‍රය හිමිකරගත්තේ පයාගල, වේරගල, අක්කර 50හි පදිංචි එච්.එම්.රූපසිංහ සහ තුන්වැනි ස්ථානය – රු. 5000/-ක මුදල් ත්‍යාගයක් හා පොත් කට්ටලයක් සමඟ සහතික පත්‍රය හිමිකරගත්තේ කඹුරුපිටිය, මාපලාන, ගීතෝදයගම, අංක 9 හි පදිංචි කේ.රන්සි විමලරත්න. හතරවැනි ස්ථානයේ සිට දහවන ස්ථානය දක්වා වූ ජයග්‍රාහකයින්ට පොත් කට්ටලයක් සමඟ සහතික පත්‍රයක් පිරිනැමිණි.රචනා තරගයේ පළමුවැනි ස්ථානය දිනාගත් ජයග්‍රාහිකාවකට කලා හා සංස්කෘතික කටයුතු අමාත්‍යාංශයේ ලේකම් විමල් රූබසිංහ මහතා ත්‍යාග පිරිනමද්දිමුලසුන හෙබවූ කලා හා සංස්කෘතික කටයුතු අමාත්‍යාංශයේ ලේකම් විමල් රූබසිංහ, රුසියානු සාහිත්‍ය කවයේ සභාපති ආචාර්ය ඩබ්ලියු.ඒ.අබේසිංහ සහ සම්බන්ධීකරණ ලේකම් සිරිමාන්න කරුණාතිලක මහත්වරුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=as1112114</link>
    <topic>අම්මගෙ කිරි හිරුගේ රැස්වලටත් වඩා ප්‍රබලයි</topic>
    <author>උපාලි සමරසිංහ</author>
    <content>අම්මගෙ කිරි හිරුගේ රැස්වලටත් වඩා ප්‍රබලයිනැඟෙනහිර තමන්කඩුව දෙපළාතේ ප්‍රධාන සංඝනායක සේරුවිල රජමහා විහාරාධිපතිසේරුවිල සරණකිත්ති නා හිමිකුරිරු ම්ලේච්ඡ ත්‍රස්තවාදයෙන් උතුරු දේශය ගිනි ගනිද්දී එහි බොහෝ කාලයක් දෙමළ පිරිස් හා සාමකාමීව වෙසුණු සිංහලයන් එම ප්‍රදේශ අත්හැර පලා ගියේ ප්‍රභාකරන්ට බියෙනි. එහෙත් ගිනිගත් දේශයේ වුව තමා රැක ගත් බෞද්ධ උරුමය අත් නොහැර දිවි පූජාවෙන් එම ස්ථාන රැක බලාගත් හිමිවරුන්ද නැතුවා නොවේ. නැඟෙනහිර තමන්කඩුව දෙපළාතේ ප්‍රධාන සංඝනායක ශ්‍රී කල්‍යාණවංශ නිකායේ අනුනායක සේරුවිල රජ මහා විහාරාධිපති සේරුවිල සරණකිත්ති මහනාහිමියන් එබඳු යතිවරයාණ කෙනෙකි. කොටි ත්‍රස්තයන් බෝමළුව වටකරද්දී බෝධි වන්දනාවේ යෙදී මිය යන්නට සිතූ උන්වහන්සේ ඒ අපිරිමිත යෝධ ශක්තිය ලැබුවේ තම මැණීයන්ගෙන් බව මට පුන පුනා ප්‍රකාශ කළේය.මුතුර් හා පොත්තුර් යන මුස්ලිම් ප්‍රදේශවලට නුදුරින් පිහිටි සේරුවිල ගමේ සිංහල ජන කොටස් රැක ගනිමින් උන්වහන්සේ කරන විපුල කාර්යභාරය අතිවිශාලය. දෙහිවත්ත ගම එල්.ටී.ටී.ඊ. ප්‍රහාරයෙන් ගිනිගන්නා විට ටැංකියක් උඩ නැඟ උන්වහන්සේ මතු කළ විරෝධය ද විරල ගණයේ එකකි. එල්.ටී.ටී.ඊ. ත්‍රස්තවාදය මුලිනුපුටා දැමීමට රජය සූදානම් වූ මානුෂිය මෙහෙයුම ඇරැඹුණේ මාවිල්ආරු සොරොව්වේ දිය කඳ අහිංසක දෙමළ, මුස්ලිම් හා සිංහල ජනතාවට අහිමි කළ මොහොතේදීය. එම අවස්ථාවේදි ඒ සොරොව්ව විවර කරන්නැයි එල්.ටී.ටී.ඊ නායකයන්ට අභියෝග කළ ප්‍රදේශයේ එකම බෞද්ධ හිමිනම උන්වහන්සේය.එවැනි හිමිනමක් බිහි කළ මේ උදාර මාතාව ගැන දැන් අපි කියවමු. මේ හඬ උන්වහන්සේගේය.මගෙ අම්මා ලියනගේ ලිසිනෝනා පෙරේරා. ගම ගම්පහ උඩුගම්පළ. තාත්තගෙ තාත්තා එම්.ඒ. පියදාස. දුප්පත් අහිංසක පවුලක්. අපේ කියලා ගෙයක් ඉඩමක් අපට තිබුණෙ නෑ. තැන් තැන්වල කුලී නිවාසවල අපි හිටියෙ. අපෙ පවුලෙ දරුවන් අට දෙනයි. මං පවුලෙ පස්වැන්නා. අම්මා පිළිබඳ මට තියෙන සුන්දරම පළමු මතකය මේකයි. ඇය මිරිස් ගල ළඟ මිරිස් අඹරමින් ඉන්නා විට මල්ලිගෙ ඇඬුම පටන් ගත්තා. පැදුරේ ඉඳන් අතපය විසි කරමින් විලාප නගන පුංචි මල්ලියාගෙ ඇඬුම අම්මට දරාගන්ඩ බෑ.ඇය මිරිස් ඇඹැරිල්ල පැත්තක තියලා අතපය හෝදගෙන දුවලා ගිහින් මල්ලි අරගෙන ළයට තුරුළු කරගත්තා. අම්මගෙ උණුසුම දැනුණු හැටියෙම ඒ හැඬුම නැවතිලා ඇගෙ තනය කටේ ලා ගත් මල්ලි ඊළඟ මොහොතෙ බොහොම සතුටින්. ඒත් අම්මගෙ පිළිවෙළ එහෙම නොවෙයි. වැඩක් කළාම ඒ වැඩය අවසන් කරලා අතපය හෝදගෙන ඊළඟ පියවරට යන්නෙ. දැන් මිරිස්ගල යට පොඩිවුණු මිරිස් ටික.මේ ලෝකෙ ලොකුම දුක දාරක ප්‍රේමය. ඒක බුදුහාමුදුරුවන් සමීපයට එන්ඩ කලින් මං අම්මගෙන් කියෙව්වා. ඒ ප්‍රේමය පුදුමාකාරයි. හම සිඳ මස්වලට වදිනවා. මස් සිඳ ඇටවලට වදිනවා. ඇට සිඳ ඇටමිදුළුවලට වදිනවා. ඒ තරම් ප්‍රබලයි. ඒකයි අම්මා පිළිවෙළ අත්හැරලා මල්ලියාට තුරුළු වුණේ. මාත් පොඩි එකා. වයස 2 – 3 ක් ඇති. මං මිරිස් ගල අරගෙන අඹරන්න පටන් ගත්තා. ටික වේලාවයි ඇඹැරුවේ. මගේ අත්ල පුපුරු ගහන්න පටන් ගත්තා සැර මිරිස් අතේ ගෑවිලා. මගේ අතත් ළපටියි. මාත් දැන් අඬනවා. මල්ලියා සනීපයට දැන් අම්මගෙ උකුලෙ නිදි. ඇය මල්ලියා ආයිත් පැදුරෙ නිදිකරවලා ඒ වතාවෙ මා ළඟට දුවගෙන ආවා. මං වේදනාවට අත් ඇඟිලි ගසමින් ඉන්නකොට අම්මා ඒ අත් සෝදලා ඇගෙ තනයෙන් කිරි බිඳක් දෙකක් අරන් අතේ තැවරුවා. විශ්වකර්මයක්. මගේ ඒ වේදනාව පහවෙලා ගියේ ඉබේටම. මව් සෙනෙහසේ ප්‍රබලකම මට එදා තේරුණා.අපෙ ගමේ ඉස්කෝලෙට අයියලා යන නිසා මාවත් ඉස්කෝලෙ දැම්මෙ එහෙටම. පළමුවැනි දවසෙ අම්මා ඇවිත් ගේට්ටුවෙන් ඇතුළු කරලා හිස සිඹලා මෙහෙම කීවා “පුතේ ලොකු මිනිහෙක් වගේම හොඳ මිනිහෙක් වෙයන්” කියලා. ඒත් පළමු දවසෙ නිසා අම්මා හිඳීවි කියා හිතලා මං වටපිට බැලුවා. අම්මා පෙනෙන්ඩ නෑ. මං අඬන්න පටන් ගත්තා. බනිස් ගෙඩියක් ලැබුණා. ඒකත් නොකා අඬනවා. අයියලා ඉස්කෝලෙ ඇරිලා එනකොට ගෙදර එක්ක ආවා. ඊළඟ දවසෙ ඉස්කෝලෙ යන්ඩ බෑ කියලා මං ගෙදර බෑඟිරි ගහනවා. ඒ වෙලාවෙ අපේ ගෙදර ඇවිත් හිටියා තාත්තගෙ ලොකු අක්කා. ඉස්කෝලෙ යන්ඩ බෑ කියා මම හොටු පෙරාගෙන අඬන්න ගත්තම තට්ටමට වදින්නෙ අම්මගෙ කෝටු පාර. නැන්දා ඉදිරියට ඇවිත් කීවා “ඔය කොලුවා අපේ ගෙදර එවන්ඩ. මං යවන්නම් ස්කෝලෙ කියලා. අම්මා කීවා මෙයා ලෙඩා දුකා, ඔයාට කරදරයි කියලා. ඒත් මං කීවා මං නැන්දත් එක්ක යනවා අම්මෙ කියලා.එහෙම ඇවිත් තමයි මං බාඳුරාගොඩ මහ විදුහලට ඇතුළු වන්නෙ. ඉස්කෝලෙත් මං හරි තැන්පත් ළමයෙක්. දවසක් ඉස්කෝලෙ මාස්ටර් ගණන් 10 ක් දුන්නා හදන්න. මගේ ගණන් 10 ම හරි. මාස්ටර් සතුටු හිතිලා සත 3 ක් දුන්නා ලොසින්ජර කන්ඩ. මං ළමයිත් එක්ක ලොසින්ජර කාලා එක ලොසින්ජරයක් තියාගත්තා සතිඅන්තයේ මාව බලන්ඩ එන අම්මට දෙන්ඩ. ඒක දුන්නම අම්මගෙ ඇස්වල කඳුළු. දිවුලපිටිය – මීගමුව අතර පිහිටි ඒ ගම හරිම සුන්දරයි. ඇළේ, දොළේ සෙල්ලම් කරන ගමන් ඉගෙන ගැනීමටත් හපන්කම් දැක්වුවා. ඒ නිසා මාව පළමුවැන්න ඉඳන් දෙවැන්නට දැම්මෙ නෑ. කෙළින් ම ඩබල් ප්‍රමෝෂන් එකක් දීලා තුනට දැම්මා. අම්මා සමහර සති අන්තවල එන්නෙ මාව ගෙදර එක්කරගෙන යන්ඩ.මට බස්වල යනකොට වමනය එනවා. ඒ නිසා ඇය තුවායක් අරගෙන එන්නෙ. කොහොම හරි අමාරුවෙන් ගෙදර එක්කගෙන ඇවිත් රසමසවුළු කන්ඩ දෙනවා. ඔක්කොම ගමේ කෑම. කොහොම හරි 4 වැන්නට සමත් වුණාම දවසක් අම්මා මාව එක්කරගෙන යන්ඩ ආවෙ අපෙ පොඩි මාමත් එක්ක. ගෙදර ඇවිත් ඉඳලා බත් ගෙඩි ආදිය බැඳගෙන ගම්පහ ස්ටේසමෙන් රාගමට ඇවිත් එතැනින් ත්‍රිකුණාමලය කෝච්චියේ නැඟලා ගිහින් චයිනබේ ස්ටේසමෙන් බැස්සා. මං මේ අම්මා කතා කරනවාට යනවා මිසක් යන්නෙ කොහෙදවත් දන්නෙ නෑ. එතැන ඉඳන් ආවේ මේල් බස් එකේ.ලියනගේ ලිසිනෝනා පෙරේරා මාතාවමුතුර්වලට කිට්ටු මලයතිව් ගමේ ඉඩමක අපේ පොඩි මාමා හදලා තියෙන කඩකෑල්ලකටයි අපි ආවෙ. ඊට පස්සෙ පැල්පතක් හදාගෙන ඉඩමක අම්මා පවුලෙ අයත් එක්කම පදිංචි වුණා. ඒ ඉඩම් දුන්නෙ දෙමළ මිනිස්සු. එදා සහජීවනය කොච්චර හොඳද? මේ සම්බන්ධකම් ඇතිවෙලා තියෙන්නෙ අම්මගෙ තාත්තා ඒ කාලෙ මේ පැත්තෙ බුලත් තට්ටුවත් අරන් වෙළෙඳාමේ ඇවිත් තියෙනවා. ඒ අනුවයි. අනෙක් මාමලත් මේ අනුව මෙහි පදිංචි වුණා. දැන් නෑදෑයොත් ඉන්නවා. දෙමළ මිනිස්සුත් අපට ඉන්නවා.බුලත් වෙළෙඳාම තමයි ජීවිකාවට කරන්නෙත්. එතකොට මෙහෙම සිංහල පවුල් හිටියෙ නෑ. 1948 කාලේ ජනපද ඇතිවනකාට මෙහි සිටි සිංහල පවුල අපි. වස් කාලෙ මෙහෙ වස් වසවන්න හාමුදුරුනමක් හොයාගන්ඩ අම්මට ඕනෑ වුණා. ඇය කිරිබත්ගොඩ මාකොළින් හිමිනමක් වඩමවාගෙන මෙහි හැදු එක්තරා කුඩා කාමරයක වස් වැසෙව්වා. ඊට පස්සෙ ඒකම තමයි අපේ ඉස්කෝලෙ වුණේ. අපෙ මල්ලිලා දෙන්නයි මමයි පළාතෙ තවත් දෙමළ පවුල් දෙකක ළමයි 3 දෙනකුයි පංතියෙ හිටියා. ඊට පස්සෙ මේ පාසලින් අයින් වෙලා මල්ලිලා දෙමළ විද්‍යාලයයකට ගියා.මං හිතුවා අපේ සහෝදරයෙක් මහණ වෙලා හිටපු සේරුවිල පන්සලේ මහණ වෙන්න. මගෙ ගිහිනම ජයසේන. මං ඒ පන්සලට යනවා එනවා. පොඩි හාමුදුරුවන්ගේ අහිංසක ඉරියව් දැක්කම මට මුලින්ම ආසාව ආවා. මං ඒ ගැන උනන්දු බව තේරුම් ගත් ලොකු හාමුදුරුවො දවසක් මගෙන් අහනවා “ජයා මහණ වුණොත් හොඳයි නේද? කියලා. මං ගිහින් අම්මට කීවා හාමුදුරුවන් ඇහැව්වා. මං කැමැතියි අම්මෙ කියලා. අම්මා කීවා එහෙම එකම පවුලෙ දෙන්නෙක් මහණ කළාම මිනිස්සු හිතාවි අපට කන්ඩ බොන්ඩ දෙන්න බෑ කියලා.උඹ මහණ වෙන්ඩ ඕනැ නෑ කියලා ඇය තර්ජනය කළා. මගෙ පුංචි හිතට උපක්‍රමයක් කල්පනා වුණා. මං උදැල්ල කරට අරගෙන වත්තෙ ගස් වැවිලා තිබුණු ඉඩමෙ කෙළවරට ගිහින් අව් කාෂ්ටක වෙලාවෙ උදලු ගෑවා. අම්මා ටිකක් වෙලා ඉඳලා මගෙ ළඟට ඇවිත් අහනවා “ඈ පුතේ, මේවා අපට කරගන්ඩ පුළුවන්. සවස් වෙලාවට කරන්ඩත් පුළුවන්. අව්කූටකේ මේවා කරන්නෙ ඔළුවෙ කැක්කුම හදාගන්නද කියලා.” මං කීවා නෑ ඉතින් මහණ වෙන්ඩත් බැරි නම් මේවගේ දෙයක්වත් පුරුදු වෙන්ඩ එපායැ කියලා. අම්මට හිනා. ඒ වතාවෙ අම්මා මුකුත් කීවෙ නෑ.සුමේධංකර හාමුදුරුවො ගෙදරටම පණිවුඩය එව්වාමත් අම්මා අකමැත්ත පෙන්නුවෙ නෑ. ඒ නිසා කුමාරකන්දෙ පිරිවෙණෙදි මං මහණ වුණා. ඒ වෙලාවේ මං අවශ්‍ය පාඩම් පොත් හොඳට කියවලයි හිටියෙ. මොරටුවෙ එගොඩඋයන ස්ටේෂම ළඟ අපේ පුංචි අම්මලාගේ ගෙවල් තිබුණෙ. මං එතුමියට ඒ ගැන ඉඟිකරලා ගියා. එතුමිය තමයි ඩිලාන් පෙරේරා ඇමැතිතුමාගේ ආච්චි අම්මා.මං මහණ වීමේ ආරංචිය ගියාම අම්මා තාත්තත් එක්ක ආවා පන්සලට. ඇය එකපාරටම මගෙ පාමුල වැටිලා අපෙ පොඩි හාමුදුරුවනේ කියලා වැන්ඳා. මහණවීමේ පී‍්‍රතිය හිතේ තිබුණත් මොකක්දෝ දුකක් හිතේ පෙරැළි කළා මතකයි. ඒත් අම්මා මගේ හිත කිළුටු කළේ නෑ. ඇය සතුටු කඳුළු වගුළ බවයි පෙනුණේ.මගෙ අම්මගෙ විශේෂත්වයක් තමයි දරුවන්ට කිරෙන් ඇරෙනකම්ම මව්කිරි දීම. බණ කියන වෙලාවටත් මං ඒ ගැන අම්මලාට කියනවා. වැස්සි තමන්ගෙ පැටියා කිරෙන් ඇරෙනකම් කිරි දීමෙන් තමයි ළමා වසු පැටවුන්ට ඒ වසුකම එන්නෙ. අලියාගේ ගැහැනු සතා කෙණෙර, පැටවුන්ට අත හැරෙනකම් කිරි දීමෙන් තමයි ඒ පැටවුන්ට අලිකම එන්නෙ. බැල්ලි පැටවුන්ට එහෙම කිරි දීමෙන් තමයි බලුකම එන්නෙ. ඒත් අපි මිනිස්කමක් නැතිව මව්කිරි නොදී වසුකිරි දීමෙන් ළමයි ගොන්කමට එනවා. අපෙ අම්මට එහෙම හිතන්ඩ ප්‍රායෝගික නුවණක් තිබුණා. ඒ නිසා දරුවන්ට ඕනෑම අභියෝගයකට මුහුණ දෙන්ඩත් ශක්තියක් ලැබුණා. බල්ලන්, පූසන් අතර ළමා අපචාර තමන්ගෙ දරුවන් දූෂණය කිරීම් තියෙනවද! මිනිසුනට මෙහෙම වුණේ ඒ මව්කිරි කලවම් කළ හින්දා.යුද්ධ කාලෙ 1942 විතර වෙනකොට ගෙදර අපට තේවතුර බොන්න සීනි ටිකක් නෑ. අඳින්ඩ ඇඳුම් නෑ. තිබෙන විදියට ජීවත්වෙන්ඩ ඇය අපට ඉගැන්නුවා. ඒ ජීවත්වීම මට පසුකාලයක මේ වගේ තැනක බණ භාවනා වඩන්නත් හේතු වුණා කියන්ඩ පුළුවන්. අපේ ලොකු හාමුදුරුවනුත් අලි කොටි වලසුන් මැද මේ ස්ථානයේ ජීවත් වුණේ අල්පේච්ඡතාවෙන්. ඒ අම්මගෙන් හා ලොකු හාමුදුරුවන්ගෙන් මට අභියෝගයේ පන්නරය ලැබුණා. එදා බීපු මව්කිරෙන් මට කුසගින්නෙ ඉන්න වුණත් පුළුවනි.ඉඩකඩම් හොයාගෙන වවන්න අම්මා මහන්සි ගත්තා අනෙක් දරුවන් වඩන්න. අවුරුදු 12 න් පස්සෙ මං පන්සලට වුණාම අම්මා ආ ගිය ගමන් විතරයි මතක. ඒත් සමහර පෝයකට පන්සලට ඇවිත් අම්මා මෙහෙම කියනවා.”මයෙ හාමුදුරුවනේ. චීවරය ලබා ගන්ඩ ලේසියි. ඒක දරන එකයි අමාරු. අහිංසක මිනිසුනට පිහිටවෙන උතුම් බුද්ධ පුත්‍රයෙක් වුණොත් ඒක ශාසනය බබළවාවි. මයෙ හාමුදුරුවන්ට මිනිස් හිස් පමණක් නොවේ දෙව් බඹුන් පවා උදේ හවස වඳීවි. ශාසනය බබළවන්න...” කියලයි අම්මා නිතර කීවෙ.අම්මලා ජීවත්වෙන්ඩ තැනින් තැන සංක්‍රමණය වෙලා අන්තිමට හිටියෙ මොරවැව. දවසක් මට ආරංචිය ආවා අම්මට අසනීපයි. ත්‍රිකුණාමල ඉස්පිරිතාලෙ කියලා. නිකම් ෆිට් එකක් වගේ එකක් ඉස්සෙල්ලම හැදුණෙ. මං යනකොට පුංචි අම්මත් ඇවිල්ලා හිටියා. අම්මට තරමක් අමාරු නිසා මං ගිලන් රථයක් සල්ලි ගෙවලා අරන් කොළඹට අම්මව ගෙනාවා. ඒත් අම්මාව බේරාගන්ඩ බැරි වුණා. මගෙ රත්තරං අම්මා මට උයන්නත් ඉගැන්නුවා. ඒ මගේ වුවමනාවට. ඒ වෙලාවට ඇය කීවෙ “ඔව්, ඉතින්, කොයි දේ ඉගෙන ගත්තත් අහක යනවැයි පුතේ” කියලයි. ඇය හදන පොලොස් මැල්ලුම මොන දානෙ ගෙදරකින්වත් මට ලැබිලා නෑ. ඒක ඒ තරමට ම රහයි. හැබැයි! මට ඊට කිට්ටුවට ඒක හදාගන්ඩ පුළුවන්. අම්මා හදන කිරිහොද්දයි පොලොස් මැල්ලුමයි බෙදා ගත්තාම බත් ඕනෑ තරම් කන්ඩ පුළුවන්. ඒ කිරිහොද්ද නම් මට හදන්න බෑ.එල්.ටී.ටී.ඊ. කාරයො සේරුවිල විතරක් නොවෙයි අනෙක් ගම් සියල්ලම පීරද්දි මට දැනගන්ඩ ලැබුණා තර්ජිත සිංහල ගම්මානවලට මුන් ගහවි කියලා. මං එදා නාවික හමුදාවෙ විතරක් නොවේ ත්‍රිවිධ හමුදා සම්බන්ධිකාරක ජෙනි ජයසූරිය මහත්මයටත් පැමිණිලි කළා මුන් අනිවාර්යයෙන්ම දෙහිවත්තට ගහනවා කියලා. දැන් රට පුරා එල්.ටී.ටී. ය බෝම්බ පුපුරවනවා. ගම්මානවල අහිංසකයන් මරනවා. මට දෙහිවත්ත ගමට ගහන්න යනවා කියන පැමිණිල්ල ආවා. මං දෙමළ මිනිසුන්ටත් හොඳයි. ඒ මිනිස්සුත් මට හොඳයි. ඉහළ නිලධරයො මුනිවත රැක්කා. 85 ජුලි මාසෙ 12 වැනිදා උන් දෙහිවත්තට ගැහුවා. පන්සලේ ආරක්‍ෂා කරගත්තු සිංහල පිරිස විතරයි ඉතිරි වුණේ.ආරක්‍ෂක අංශ මෙහි සිටි සිංහල පිරිස් කන්තලේ අනාථ කඳවුරුවලට දැම්මා ආරක්‍ෂාවට. සී.ටී.බී. බස් සීනි කර්මාන්ත ශාලාවෙ වාහන පිරිලා. සෙනඟ ගෙනියන්ඩ.දෙහිවත්තට ගහපු ආරංචිය බලන්ඩ මං තනිවම පන්සලේ අධි 70 ක් උස ටැංකිය උඩට නැංගා. එකම ගිනිජාලාවක්. හැම පැත්තෙන්ම දුම. අම්මා නැතිවුණු දා වැටුණු කඳුළු නැවතත් මගේ දෙනෙතින් කඩා හැලුණා. මං දෙහිවත්ත ගමට යනවිට පෝර උර 13 කම මිනී එකතු කරලා. හැබැයි එතැන එක කොටියෙක්ගෙ මළ සිරුරක් ද තිබුණා. කොච්චර අමනයො වුණත් හොරකම තහනම්. ස්ත්‍රී දූෂණය තහනම්. ඒ කල්ලියෙ නියමය ඒක. ඒ කොටියා මැරී තිබුණෙ ලොකු කැසට් එකක් බදාගෙන. මං ඒ ගිනිදැල් මැදින් ගිහින් ඉතිරි සිංහල ජනතාවගේ දුක සැප හොයා බැලුවෙ මගෙ අම්මගෙන් ලද උදාර ශක්තියෙන්.මේක පටන්ගන්නකොට මං සාම්පූර්වලට, තඹලගමුවට, දෙහිවත්තට කෑම්ප් ඟන්න කියලා ඉල්ලා හිටපු කෙනෙක්. දෙහිවත්තෙ හිටියෙ පොඩි පිරිසක් විතරයි ආරක්‍ෂක අංශයෙ. මං දහවල් නාමින් ඉන්නකොට හෙලිකොප්ටරයක් ඇවිත් පන්සල් බිමට පාත්කළා. බලනකොට ආරක්‍ෂක ඇමැති ලලිත් ඇතුලත්මුදලි. මං කේන්තියට බොරුවටත් නනාම හිටියා. ඒත් ඇතුලත්මුදලි මහත්මයා ගියේ නෑ. ඒ වන විට දෙහිවත්ත කඳවුරේ හිටපු 14 දෙනාත් හිටියෙ පන්සලෙ. ඊට කලින් මෙහ ආරක්‍ෂාව හදලා තිබුණත් ජේ.ආර්. ජනාධිපති ඒවා ඉවත් කරලා තිබුණු නිසයි විනාශය වුණේ.මං හිත නිවුණට පස්සෙ ඇමැති ළඟට ආවා. එතුමා කීවා හාමුදුරුවනේ මෙහෙ ඉන්ඩ එපා. මාත් එක්ක කොළඹ යමු. මං ආවෙ එක්කාගෙන යන්නයි කියලා. අපේ ඉතිරිව සිටි මිනිස්සු අඬන්න පටන් ගත්තා. හාමුදුරුවො ගියාම අපට කාගේ පිහිට ද? කියලා. මං කීවා මිනිසුන්ට මං යන්නෙ නෑ කියලා. ඇමැතිතුමාට නැවත කීවා. කොටි මාවත් මරලා ගියාදෙන්. ආණ්ඩුව කඳවුරු ඉවත් කළේ මේ ටිකටනෙ. කොටි මාව මරන්න ආවොත් බං බුදුන්ගේ ලලාට ධාතුව නිදන් කළ මේ තිස්මහ වෙහෙර වැඳලා බෝධිය ළඟ භාවනා කරනකොට වෙඩි තියාපල්ලා කියනවා. මගෙ අම්මගෙන් බීපු කිරේ හැටියට මේවා දාලා යන්නෙ නෑ. ඇමැතිතුමා යන්ට කියලා. එතුමා ගියා.ඉතිරි වූ සිංහලයන් ටික ආණ්ඩුව නැවත එකතු කළා. ඒ අය කන්තලේ දුම්රිය ස්ථානයට ගෙන ගිහින් නිදහස් දුම්රිය ගමන් බලපත්‍ර දුන්නා යන අහාක යන්ට කියලා. කොටසක් කඳවුරුවල ඉතිරි වුණා. තව කොටසක් නෑ ගෙවල්වල ගියා. මං මාත් එක්ක හිටපු ටික දෙනා රැකගෙන මෙහිම හිටියා. ටික දවසක් යනකොට අර ගිය මිනිස්සු එකා දෙන්නා මං ඉන්න නිසා නැවත මෙහි ආවා. ඒ අය කීවෙ නෑයින් ටික දවසක් යනකොට අපි කොහොමද කරන්නෙ කියලා ඇහුව නිසා ආවාලු.අපෙ අම්මත් විහිළුවට කියා තිබෙනවා නෑයයි වේයයි විශ්වාස කරන්ඩ එපා කියලා. මටත් මේ අනාථයින්ට කන්ඩ දෙන්ඩ සල්ලි නෑ. එතකොට අපේ සුමේධංකර ලොකු හාමුදුරුවො අපවත් වෙලා. උන්නාන්සෙගෙ බෙන්ස් රථය තිබුණා. මං ඒක විකුණලා ඒ සල්ලිවලින් අර අනාථයින්ට කන්ඩ දුන්නා. රජය කළේ කඳවුරුවල ගාල් වුණු සිංහල අනාථයින්ට කන්ඩ දෙන එක විතරයි. ඒ මනුස්සයන්ගෙ වෛද්‍යවරයත් මමයි. වෙද මහත්මයත් මමයි. ග්‍රාමසේවකත් මමයි. උපදිසාපතිත් මමයි. ඒ වෙලාවෙ කටයුතු වුණේ එහෙමයි. ත්‍රිකුණාමලයට ගිහින් රජයෙන් දෙන දේවල් පවා ගෙන එන්නෙත් මමයි. බෙදන්නෙත් මමයි. මෙහෙම අවුරුදු 2 ක් වැඩ කළා. ඊට පස්සෙ ටික ටික හරි ගියා. දැන් සිංහල පවුල් 850 කටත් වැඩියි මෙහෙ. නැවත පදිංචි කරවාගෙන.ඩෙන්සිල් කොබ්බෑකඩුව මහත්මයා වගෙ අය අපට හුඟාක් අනුග්‍රහ දැක්වුවා. අම්මා වෙනුවෙන් දාන මාන පිංකම් ටිකක් කළා. ඒත් මේ අනාථයින් රැකගෙන ආරක්‍ෂා කළ එක ගැන අම්මා හිටියා නම් සතුටු වෙනවා.ප්‍රේමදාස මහත්තයා ඉන්නකොට මට කොළඹින් පන්සලක් හදා දෙන්නම් එන්න කීවා. මා ගියේ නෑ. දුරකථනයෙන් කථා කළාම මා එන්නම් කියලා ගියේ නෑ. ඒක අම්මගෙත් පුරුද්ද. කියන දේ පිළිගන්නෙ නැත්නම් එහෙමයි කරන්නෙ. චන්ද්‍රිකා මැතිනිය රත්නසිරි වික්‍රමනායක මැතිතුමාගේ නායකත්වයෙන් කොමිටියක් පත් කළා සේරුවිල සංවර්ධන කොමිටිය කියලා. විදේශ ඇමැති හැටියට එතුමා හිටියෙ. මගෙන් ඇහුවා මොනවාද සේරුවිලට කරන්ඩ ඕනෑ කියලා. මං කීවා පන්සල හදන්ඩ ඕනැ නෑ. මේ පළාතට වාරිමාර්ග හදලා දෙන්ඩ. සිංහල දෙමළ හැමෝගෙම කුඹුරු පාළුවෙලා. ඒ වාරිකර්මාන්ත 50 ගණන්වල හදපුවා. දැන් විනාශ වෙලා කියලා. අනෙක රෝහල හදන්ඩ කියලා.ඊළඟට ස්කෝලවලට ගුරුවරු දෙන්ඩ කියලා. ලියාගත්තා. අදාළ ඇමැතිවරු සමඟ එනවා කියලා. මේ අතර තමයි තංගදොරෙයි මන්ත්‍රීට කොටි වෙඩි තිබ්බේ. කලක් ගියා. වැඩේ කෙරුණෙ නෑ. මං ඇමැතිතුමාට දුරකථනයෙන් කථා කරලා ඇහුවා. අනේ හාමුදුරුවනේ මට බලයක් නෑ. ජනාධිපතිනිය බාලපටබැඳි මහත්මයාට කියලා ලියුමක් ගහලා තියෙනවා “ඔබගේ කාර්යභාරය විය යුත්තේ සේරුවිල පන්සල හැදීම පමණයි කියලා.” එතුමා එහෙම කීවා. මා කීවා පන්සලට බිඳිච්ච උළු කැටයක්වත් දාන්න එපා එහෙනම් කියලා. ඊට පස්සෙ පාර හැදුණා. ඉස්පිරිතාලෙ හැදුවා. පාසල් ආරක්‍ෂා වුණා. මා රජයෙන් වැඩ ගත්තෙ එහෙමයි. අම්මත් පටන් ගත් වැඩක් අත්හැරියෙ නෑ.මාවිල්ආරු සොරොව්ව කොටි වහපු වෙලාවෙ මං උපවාසයක් ආරම්භ කළා. මං නැඟිට්ටෙ ආරක්‍ෂක ලේකම්තුමාගේ පොරොන්දුවකින්. ඒ පොරොන්දුව අනුව අහිංසක ගොවි පවුල් බේරාගන්ඩ අහිංසක නිරායුධ දෙමළ වැසියන් බේරගන්ඩ, ත්‍රස්තවාදය නැතිකරන්ඩ රජය කටයුතු කළා. අද මගේ අම්මා හිටියානම් ඇය කොච්චර සතුටු වේවිද? අහිංසක දෙමළ මිනිස්සු මට ආදරෙයි. ඒත් කොටි මාව මරන්ඩ සැලසුම් කළා. ඒ හැම අවස්ථාවකම මා බේරුණෙ මේ ස්ථානයට අධිගෘහිත දෙවි දේවතා පිහිටෙන්.එක වතාවක් අප ආධාර ඉල්ලා යන රථ පෙළ ක්ලේමෝ බෝම්බයකින් පුපුරවන්න සැලසුම් කළා. මං හිටිය වාහනයට පෙර තිබූ රථයේ විශාල සිංහල පිරිසක් හිටියා. කොටි හිතුවෙ ඒ ඉන්නෙ හමුදාව කියලයි. මාව ‘ටාගට්’ කළාට හමුදාවෙ ගොඩක් මරන එක හොඳයි හිතලා ඒ වාහනය පිපිරෙව්වා. අහිංසක මිනිස්සු ගොඩාක් මැරුණා. මාත් ඒ අය වාහනවලට පැටෙව්වා.ඒ යුද්ධය අද නෑ. ත්‍රස්තවාදය නෑ. ජනාධිපතිතුමා විශිෂ්ට නායකයෙක්. මගෙ අම්මට පින් පමුණුවන්න තව වැඩ ගොඩක් කරන්ඩ එතුමා රටටම සාමය ගෙනැත් දුන්නා.මගෙ මරණය දක්වාම ඕනෑම ගිනි ගොඩක් මැද්දෙ වුණත් මට ජීවත්වෙන්ඩ පුළුවන්. ඒ අම්මගෙන් බීපු කිරේ ප්‍රාණ ශක්තිය නිසයි. මගෙ ප්‍රාර්ථනාව බුදු ;වන්ඩ. එහෙම බුදුවෙන්ඩ හිතන කෙනෙක් හැටියට මේ ලෝකෙ ඉස්සෙල්ලා නිවන්න යවන්න බණ දෙසන්න ඕනෑ ප්‍රධාන ම පිරිස තමයි අපේ අම්මලා. හැම අම්මා කෙනෙක් ම දරුවන් වෙනුවෙන් අපමණ දුක් විඳිනවා. ඒ දුකට ණය ගෙවන්න අපිට කවරදාවත් බෑ.මේ අම්මා ලිපිය කියවන හැමෝටම මගෙ අම්මා වෙනුවෙන් වචනයක් කියන්නම ඕනෑ. මගෙ අම්මා දරුවන් ලැබීම නැවැත්තුවේ නෑ. දරුවන්ට මව්කිරි නොදී හිටියෙ නෑ. දිව්‍ය ලෝකෙ දෙවිවරුන් කාලෙකදි ආයුෂයෙන් පිරිහෙනවා. වර්ණයෙන් පිරිහෙනවා. එතකොට ඒ අය නැවත පින්කැරගන්ට මනුෂ්‍ය ලෝකයට එනවා. බුදු වුණෙත් දෙවියෙක් නොවේ මනුෂ්‍යයෙක්. බුදු බව ලබන්න වැඩ කරගන්නත් මනුෂ්‍ය ලෝකෙට එන්ඩ ඕනෑ.අද පොත්තුර් හා මුතුර් මුස්ලිම් ජනතාව වැඩිවෙලා. සිංහල ජනතාව රටේම අඩුවෙලා. දෙවියො පින්කරගන්ට මනුෂ්‍ය ලෝකෙට බෞද්ධ අම්මලා හොයාගෙන එනකොට මේ ගොල්ලො එක්කො උපත් පාලන පෙති බීලා. නැත්නම් ඔපරේෂන් කරලා. නැත්නම් තවත් මොනවා හරි කරගෙන. දරුවන්ට පිළිසිඳ ගන්ඩ විදිහක් නෑ. බෞද්ධ අම්මලා දොරටු වහගෙන ඉන්නකොට මුස්ලිම් අම්මලා දොරටු ඇරගෙන ඉන්නවා. ඒ නිසා දෙවියන්ට උපදින්න වෙලා තියෙන්නෙ මුස්ලිම් අම්මලා ළඟයි. දරුවන්ට එන මඟ නොවැළැක්වූ මගේ අම්මා වෙනුවෙන් මං ඒ ටික ඔබෙන් ඉල්ලනවා.උපාලි සමරසිංහඡායා රූපය -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=as1112115</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිම ’පියා හදිසියේ අසනීප වූයේ ය. රෑ මැදියමත් පසු වී ගොසිනි. ඔහු වහා රෝහල් ගත කළ යුතු විය.ඒ රෑ මැදියමෙහි වාහනයක් සොයා ගැනීම ඊළඟ ප්‍රශ්නය විය. අසරණ වූ මම පාරට දුව ආවෙමි. පාරේ වාහනයක් එනු පෙනිණි. මම ඊට අත දැමීමි. ඒ සුපිරි වාහනය නතර විය.‘අනේ අපේ තාත්ත අසනීප වෙලා ඉස්පිරිතාලෙ ගෙනියන්ඩ වාහනයක් හොයා ගන්ඩ බෑ. ඒකයි අත දැම්මෙ’‘කෝ ලෙඩා? ලෙඩාව ගේන්ඩ’ රියෙහි සිටි තරුණ මහතා කීවේ ය.අපි වහාම පියා ඊට ගොඩ කළෙමු.නන්නාදුනන රිය වහ වහා රෝහල කරා දිව ගියේ ය.පියා රෝහල්ගත කැරිණි. අප ලැබුවේ මහා සැනසිල්ලකි.‘වුවමනා කරන බේත් ගන්ඩ සල්ලි තියනව ද?’ වාහනයේ ආ දෙවියා මගෙන් ඇසී ය.සැබැවින් ම මුදල් ගැන මට මතක් වූයේ එවිට ය. කලබලයට පියා නග්ගා ගත්තා මිස ඉන් එහා යමක් සිතා ගැනීමට වෙලාවක් නොතිබිණි.මම සාක්කු අතපත ගෑමි. මුදල් කිසිවක් ඒවායේ නොවීය.‘ආ මේක තියා ගන්ඩ’ දෙවියා මට මුදල් දුන්නේ ය.මෙපමණ උදවු කළ මේ දෙවියා කවුරුන්දැයි දැන ගැනීමට මට දැඩි ඕනෑකමක් ඇති විය.‘මහත්තය කවුද?’‘මං මනුෂ්‍යයෙක්’එසේ පිළිතුරු දුන් දෙවියා රියෙහි නැග යන්නට ගියේ ය.එහෙත් මගේ බොඳ වූ දෑසෙහි ඒ රිය අංකය සටහන් විය.පියා සුවය ලද්දේ ය. ඉන් පසු මසිතෙහි පැලපදියම් වූ කුහුල මම සන්සිඳවා ගතිමි. අර අංකය හිමි දෙවියා හඳුනා ගතිමි.ඔහු තරුණ මැණික් ව්‍යාපාරිකයෙකි. රත්නපුර පෙදෙසෙහි ජනයා ගංවතුරින් යට වන කල පිසූ අහර ද, වියළි අහර ද බෙදා දෙන්නෙකි.තමාට හිමි පතල් කුඹුරු අස්වනු නෙළා ගනු පිණිස ගොවි ජනයාට තිළිණ කරන්නෙකි. ඔහු මහරගම පිළිකා රෝහලට විද්‍යුත් උපකරණ පිරිනමා ඇති බව ද දැන ගතිමි.පහන් සිතින් මම මෙසේ පතමි. බටුගෙදර ඉන්දික තෙවරප්පෙරුම මහතාණනි, ඔබට දීගායු වේවා!දියතලාවේ ආර්. එම්. ආර්. ජයසිංහ මහතා විසින් යොමු කරන ලද ලිපියක් ඇසුරිනි.සරසවියෙන් නික්මුණු මම සවස 6.20ට පමණ ගම හරහා යන බසයට ගොඩවුණෙමි.එය ලංගම බසයකි.බසය අතුරු මඟට පිවිස ගමන් ගත්තේ ටික දුරකි.වියපත් සීයා කෙනෙක් පිටුපස දොරින් ගොඩවූයේය.කොළ කෑල්ලක එතූ පාන් බාගයක් ද ඔහු අත තිබිණි.සීයා පිටුපස දොර ළඟ සිටි බස් රිය සහායක දෙස බැලුවේය.’අනේ මහත්තයා, මට මේ අඳුරු වෙලාවෙ පාර පේනව අඩුයි. ගෙදරට යා ගන්ඩත් ටික දුරක් යන්ඩ ඕනෑ. ඒ හින්දයි මං මේ බස් එකට ගොඩවුණේ. ඒත් මහත්තයො මට දෙන්ඩ සල්ලි නං නෑ. මං ළඟ තිබුණු සල්ලිවලින් රෑට කන්ඩ පාන් බාගයක් ගත්ත. මේ ඇත්තමයි කියන්නෙ මහත්තයො.’’ආ ඒකට කමක් නෑ සීයෙ. සීය ගිහිං ඉඳගන්ඩකො.’ බස් රිය සහායක කීවේ ය.’මහත්තයට බුදු සරණයි’ කියමින් සීයා අසුනක් වෙත ගියේ ය.ඒ දුටු කාගේත් හිත් නිවෙන්නට ඇත.කිරිබත්ගොඩ සිට පමුණුවිල, පොල්හේන ආදී ගම්මාන ඔස්සේ දිවෙන ලංගම බසයේ සිටි උතුම් බස්රිය සහායකයාණනි, ඔබ මිනිස් වර්ගයාට සම්පතකි.කැලණිය විශ්වවිද්‍යාලයයේ දිල්රුක්ෂි ප්‍රියදර්ශනී මෙණෙවිය විසින් යොමු කරන ලද ලිපියක් ඇසුරිනි.ආයුර්වේද වෛද්‍යවරියක්මි.මා උගත් පොත පත මා සතුව තිබේ. ඒවා ආයුර්වේද වෛද්‍ය විද්‍යාලයයේ ඉගෙනුම ලබන ආර්ථික අපහසුතා ඇති සිසුනට නොමිලේ දීමට කැමැත්තෙමි.  ආයුර්වේද වෛද්‍යවරියක විසින් යොමු කරන ලද ලිපියක් ඇසුරිනි. ඇගේ දුරකථන අංකය නෙළුම්විලෙන් ලබා ගත හැකි ය. 0112429265 ඔස්සේ සේමාලි මහත්මිය අමතන්න.මා බස් රියට නැඟුණේ අසනීපව සිටි නෑයකු බැලීමට යනු පිණිස ය. බසය මුළුමනින් ම පිරී නොතිබිණි.තරුණියක් බසයට ගොඩවූවා ය.නගරයේ සඟරාවක් අලෙවි කරන්නියක වූ ඇය මට හුරු පුරුදු ය. මා ද ඇගෙන් සඟරාවක් මිල දී ගෙන ඇත.ඇය සමාවන්නැයි ඉල්ලමින් තමා අත වූ සඟරාවේ කලාප කිහිපයක පිටපත් බස් රථයේ හිඳ සිටි මඟීන් වෙත පිරිනමා රථයේ ඉදිරියට ගොස් සඟරාව හඳුන්වා දී එහි ඇති වැදගත්කම පැහැදිලි කරන්නට වූවා ය.තරුණිය බස හසුරුවන ආකාරය සිත්ගන්නාසුලු ය. සියල්ලන්ම තම අත වූ සඟරා පසෙක තිබිය දී ඇගේ හඬට වසඟ වූ සේ ය. ඇය බොහෝ ආචාරශීලී ද වූවා ය.රියැදුරු බසයේ කැසට් යන්ත්‍රයෙන් නැඟුණු සංගීතය නවතා දැමුවේ ඇයට සහයෝගය දෙනු පිණිස ය.බසයේ අසුන් සියල්ල පිරී ගියේ ය. රියැදුරු බසය පණ ගැන්වුව ද එය ඉදිරියට නොඅද්දා ඇයට සඟරාවක් දෙකක් විකුණා ගන්නට අවසන් මිනිත්තුවේ ද ඉඩ සලසා දුන්නේ ය.තරුණිය බසයට යාමට ඉඩ දෙනු පිණිස ලහි ලහියේ සඟරා එකතු කර ගන්නට වූවා ය. එසේ ගන්නා ගමන් ඇය හැමෝට ම ‘ස්තුතියි’ ද කිවා ය.අලෙවි වී තිබුණේ එක සඟරාවක් පමණි.තරුණිය වහ වහා බසයෙන් බැස ගත්තා ය. බසය ගමන පිටත් විය.බසයේ සිටි මඟීන් දෙදෙනකු සඟරා පිටපත් තුන බැගින් සඟවා ගෙන තිබූ බව ඇය නොදත්තා ය. එහෙත් මා ඇතුළු කිහිප දෙනකුට එය රහසක් නොවීය.අයෙක් මැදිවියේ පසු වූ සාමාන්‍ය පුද්ගලයෙකි. අනෙකා බ්‍රීෆ් කේසයක් ද අත දරා සිටි තරුණයෙකි. ඔවුන් වටපිට බලා සියුම් ආකාරයෙන් සඟරා සඟවා ගනු අපි දුටිමු.තරුණියට සිදු වී තිබුණේ එක සඟරාවක් විකුණා හයක පාඩු කන්නට ය. ඇය ඒ පාඩුව කෙසේ විඳගත්තා දැයි නොදනිමි.මිනිසුනි, එබඳු දිරිමත් කතකට යම් පමණකින් අතහිත දීම හෝ අඩුතරමින් ඇගේ ආත්ම ශක්තිය ගැන ආඩම්බර වීම යුතුකමක් ව තිබිය දී ඔබ කළ අපරාධය කොතරම් සාහසික ද? ඔබ හොරකම් කළේ ඇගේ දාහය, කඳුළ හා ආත්ම ශක්තිය නොවේද?මතු දිනෙක ඇය මට මුණගැසෙනු ඇති. එදින නුඹලා ගැන මම කියමි.මට කළ හැකි වන්නේ එපමණි.  කැලණියේ, දළුගම්ගොඩ මානෙල් සේනාධීර මෙණෙවිය විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=as1112116</link>
    <topic>රුක් කරූගේ වාපී සිත්තම්</topic>
    <author>ජැක්සන් ඇන්තනී</author>
    <content>රුක් කරූගේ වාපී සිත්තම්ටෙලිවිෂන් කැමරාවක් සහිතව සංචාරය අරඹන්නට පෙර සිට ම මම සංචාර ප්‍රිය මානවයෙක්මි. මගේ පියා වනාහී විදුලිබල මණ්ඩලයේ සිටි ප්‍රකට “ඇන්තනී මහත්තයා” ය. එතුමන් ලංකාව පුරා ම සංචාරය කළේ තම වෘත්තීය උවමනාවන් හේතු කොට ගෙනයි. මම ද දන්න නො දන්න කාලයක සිට ම පියාගේ පස්සේ වැටී රට වටේ ම ඇවිද්දෙමි. ඈත පිටිසර ගම් දනව් කරා විදුලිය රැහැන් අලුතින් ඉදි වෙද්දී, තාත්තාගේ කණ්ඩායම සමඟ මා ගත කළ මිහිරි සංචාර පිළිබඳ මගේ මතකය කවදා හෝ දිනක සටහන් කර තැබීමට මම සූදානම් වී සිටිමි.ඉන්පසු පාසල් අවධියේ සිට විශ්ව විද්‍යාල යුගය දක්වා මා සිදුකළ මිහිරි යෞවන සංචාර වෙන ම මහා පොතක් ලෙස මට ලියා දැක්විය හැක. මා වැඩිහිටියකු ලෙස ලංකාවේ සුන්දර ස්ථාන හරහා ඇවිද යන්නට පටන් ගත්තේ මගේ මිත්‍ර සංවිධානයට පින්සිදු වෙන්නටයි. මගේ මිත්‍ර සමාගමේ අභිනව සංචාරක සැලසුම්කරුවා සුනිල් ෆොන්සේකා ය. එහි වෘත්තීය මට්ටමේ ප්‍රකට සහ සම්භාව්‍ය නිර්මාණ කරුවෝ රැසක් ම සිටිති. සියල්ලන් ම හොඳ කථා කාරයින් ය.ඒ අතර සිටින ඉතාම අඩු කථා කාරයා වනාහී චිත්‍ර ශිල්පී කරුණාසිරි විජේසිංහ ය.Roerich සහ කරුණාසිරිකරුණාසිරි විජේසිංහගේ චිත්‍ර සම්ප්‍රදාය වනාහී කළු සුදු කුරුටු මාධ්‍යයෙන් වනාන්තරය චිත්‍ර ගත කිරීමයි. වරක් කරූගේ චිත්‍ර ප්‍රදර්ශනයක් නැරඹූ මම එහි සමරු සටහනකට කුරුටු ගෑවේ මෙබන්දකි.“වනාන්තරය චිත්‍රයකි. එහෙත් චිත්‍රය වනාන්තරයක් නොවන වග ‘ගස් කරූ’ අපට කියා දෙන්නේ ය”කරූ නිශ්ශබ්දව වනාන්තරය දෙස බලා සිටී. මේ බලා සිටීම භාවනාවක් බඳු ය. සමහර දිනෙක දිගු සුසුම් ඇද බොමින් බොහෝ වෙලා වනාන්තරය දෙස නිහඬව බලා සිටින කරූ නිහඬව ම ආපසු හැරී නවාතැනට එයි. මම කරූගේ දෑස් නිරීක්ෂණය කරන්නට පුරුදු වී සිටිමි. සමහර බලා සිටීම් වල දී ඔහුගේ පුළුල් දෑස් නළියන්නට පටන්ගනී.එවිට ඔහු කඩදාසිය දිග හැර ගනී. සුදු කෙන්ට් කඩදාසියේ කළු පැන්සලයෙන් චිත්‍රණය වන්නේ අපිළිවෙළ වනාන්තරයෙන් කරූ තෝරා ගත් ගසක් හෝ, ගස් මුලක් හෝ පුස් වැලක් හෝ, පිළිල ගෙඩියක් හෝ වෙනත් කිසිවක් හෝ විය හැකි ය. එහෙත් කරූ තෝරා ගන්නා කුමක් හෝ ‘දෙය’ වනාහී සමස්ත වනාන්තරයම යි.වස්ගමු වනයේදි, උඩවලවේදී, යාල කැලේ දී සහ හෝර්ටන් වන රක්ෂිතයේදී පවත්වන කරූගේ භාවනාවට වඩා සිංහරාජයේ දී හේ කඩිසර වෙයි. මා මේ සෑම ඉසව්වකදීම කරූ දෙස බලා සිට ඇත්තෙමි.චිත්‍රයක් අඳින විට කරට උඩින් බලා සිටින්න එපා යැයි මට කියා දුන්නේ හපුගොඩ ඉස්කෝලේ ප්‍රේමරත්න සර් ය. එහෙත් මා කරූගේ කරට උඩින් ඕනෑ තරම් බලා සිට ඇත. නිශ්ශබ්දතාව කරූගේ ආත්ම කථනය නිසා හෝ කිසි දිනෙක ඔහු මට අකමැත්ත ප්‍රකාශ කොට නැත. එහෙත් වරක් සිංහරාජයේ දී කරූ ගසක් අඳිනු කරට උඩින් බලා සිටි මට හේ කථා කළෝ ය.“මොනවද බලන්නෙ?උඹට ඕනෙ නං කොළයක් අරං ඇඳපං”වාපී භාවනාවඉබ්බා දියේ දැමූ කළ ඇන්නෑවේ කීවා සේ මම ද වහාම කරූ දුන් කරදාසියේ ඔහුගෙන් ම ඉල්ලා ගත් පැන්සලකින් ගසක් ඇන්දෙමි. එක චිත්‍රයක් නිමා කරන්නට කරුණාසිරි විජේසිංහට මාසයක් පමණ ගත වෙයි. එහෙත් මම විනාඩි විස්සෙන් මගේ චිත්‍රය ඉවර කොට තවමත් චිත්‍රය අඳිමින් සිටි කරූට පෙන්වූයෙමි.“හොඳයි. හැබැයි උඹලා කලබලයි.” කියා කරූ කීවේය. කරූගේ ශෛලියේ චිත්‍ර ශිල්පියෙක් කොයිතරම් දුරකට ඉවසීම ප්‍රගුණ කොට සිටිය යුතු දැයි මම නො දනිමි. උපතින් ම කලබලකාරයකු වන ලාල් පියසේනගේ වෙළෙඳ දැන්වීම් ආයතනයේ වෘත්තීය චිත්‍ර ශිල්පියා වූ නිශ්ශබ්ද කරූ කෙලෙසක තම භාවනාව ප්‍රගුණ කළේ දැයි දන්නේ උඩ ඉන්නා දෙවියන් පමණි.කරුණාසිරි විජේසිංහගේ නිර්මාණ කාර්ය බවට පත් වී ඇත්තේ ස්වභාවධර්මය තුළ සැඟ වී ඉන්නා ‘චරිත’(Characters) සොයා ගැනීමයි. ගසක්, මුලක්, ගැටයක්, වැලක්, කොළයක්, පීල්ල ගැටයක් පමණක් නොව රූස්ස වන අරණක්, වනස්පතියක් පවා ඔහුට ඒකල චරිතයකි.ස්වාභාවික වනාන්තරයේදී කඩිසර වෙන කරූ කොන්ක්‍රීට් වනාන්තරයේදී තාපසයකු තරම් යෝගාචර වන්නේ ප්‍රගුණ කළ අධ්‍යාත්ම ශිල්පය හේතුකොට ගෙන යැයි මම තීරණය කොට ඇත්තෙමි.ස්වභාව ලෝකයේ චරිත සොයා යන තවත් චිත්‍ර ශිල්පියකු මට කුළුමනාලි නම් හිම කඳු යායේ දී හමු වී ඇත. Nicholas Roerich නම් රුසියානු ජාතික චිත්‍ර ශිල්පියා 1923 වර්ෂයේදී ඉන්දියාවට පැමිණ කුළුමනාලි සිට බලන විට පෙනෙන ගුප්ත හිමාලයා කඳු වර්ණ කැන්වස් චිත්‍ර බවට පත් කොට ගියේ ය. මට පෙර කුළුමනාලි ගිය සුනිල් ෆොන්සේකා මා කුළුමනාලි යන වග ඇසූ සැණින් කියා සිටියේ කෙසේ හෝ NicholasRoerich ගේ චිත්‍ර ප්‍රදර්ශනය කොට ඇති චිත්‍රාගාරය සොයා යන ලෙස යි.සුනිලුන්ට ලෙසින් ම මට ද Roerich චිත්‍රාගාරයේදී කරුණාසිරි විජේසිංහ මතකයට ආවේ ය. කරූගේ කුරුටු චිත්‍රත් Nicholas Roerich ගේ වර්ණ චිත්‍රත් අතර ශෛලිමය ලෙස කිසිදු සමානකමක් නො තිබුණ ද සාංකල්පික ලෙස දෙදෙනා ම එක ලක්ෂයක තැබිය හැකි යැයි මම සුනිල්ට කීවෙමි.“ජැකා හරි. මට අදහසක් ඇවිත් තියෙනවා කරූට වැඩක් පවරන්න”සුනිල් දිගට ම කියාගෙන යයි. කරූ සුපුරුදු නිහඬවතින් ම අසා සිටින්නේ කිසිදු වග විභාගයකින් තොරව ම ය. “කරූ අපේ වැව් දිහා බලං හිටියොත් අපූරු චිත්‍ර ටිකක් අඳීවි”එපමණකි! මේ දෙබස සිදු වී දැනට වසර කිහිපයක් ගත වී ඇත. ඒ කාලය තුළ අපේ මිත්‍ර සංචාරය පෙළ ගැසුණේ වෙනදා මෙන් වනාන්තර හරහා නොව රජරට වාපී සංස්කෘතිය හරහා ය. රූස්ස වනාන්තරයක ගසක් දෙස බලා භාවනායෝගී වූ නිශ්ශබ්ද කරූ එතැන් සිට වැව් සමඟ අධ්‍යාත්ම කථා බහකට පිළිපන්නේ ය.ඓතිහාසික ගත්ත ද, භූගෝල විද්‍යාත්මකව ගත්ත ද, ජනශ්‍රැතිකව ගත්ත ද වැව යනු චරිතයකි. ලංකාව වනාහී වාපී සංස්කෘතික ඉතිහාසයකට හිමිකම් කියන කෘෂි ආර්ථික රාජ්‍යයක් ය යන චරිත සහතිකයෙන් එයට මිදීමක් නැත. තවදුරටත් අපි ‘වාපී සංස්කෘතිකයෝ’ ම වෙමු. එහෙයින් දීර්ඝ කාලීන වැව් භාවනාවක නිමග්නව සිටි කරූ, ළඟදීම අලුත් චිත්‍ර ප්‍රදර්ශනයක් පවත්වන්නට යනවා ය යන ආරංචිය මාධ්‍ය ගත වී ඇත.මේ චිත්‍ර ප්‍රදර්ශනයට අනුග්‍රහ දක්වන සුනිල් ෆොන්සේකා සහ එච්.ඩී. ප්‍රේමසිරි මැතිඳුන් විසින් එයට දැමුණු නාමය වන්නේ ද ‘වාපී’ (Vapi) යන්නයි.හිම කඳු භාවනාවකරුණාසිරි විජේසිංහ නම් අති දක්ෂ චිත්‍ර ශිල්පියා ගස් සෙවණෙන් වැව් පිටියට සේන්දු වී සිටී. ගසෙන් ගසට වෙනත් චරිත සොයා ගිය හෙතෙම දැන් වැවෙන් වැවට ඇති චරිතමය වෙනස්කම් සොයා යයි. මා මින්නේරි වැවේ දී දුටු කරූගේ මුහුණට වඩා මහා කණදරා වැවේදී දුටු මුහුණ වෙනස් ය. කරූ පරාක්‍රම සමුද්‍රය දෙස බලා සිට අධ්‍යාත්මිකව සංවාදය කරන්නේ මහා පරාක්‍රමබාහු රජු සමඟ ද නැත්නම් මේ සමුද්‍රයට යට වූ ගම්බිම්වල සිටි අහිංසක ගොවියන් සමඟ දැයි මට දැනගන්නට අවශ්‍යව ඇත.ඒ ඒ වැව් පිළිබඳ ගොඩනැඟී ඇති ඉතිහාස කථා, ජන කථා සහ ගම කථා පිළිබඳ කරූ සොයා බලන්න පටන්ගත්තේ ය.ගොවියකුගේ ඇසින් වැවක් දෙස බලා සිටිනවාට වඩා දාර්ශනිකයකුගේ ඇසින් වැවක් දෙස බලා සිටීම දෙ ආකාර ය. කරූ විවිධ වැව් දෙස විවිධ මානයෙන් බලා සිටින්නට පටන් ගත්තේ ය.ඔහු එල්බගත් සමහර නිගමනවලට දෙවනුව ඔහු ම විරුද්ධ වූවේ ය. ඔහු විසින් ඇඳුනු සමහර චිත්‍රයක් ඔහු විසින් ම දෙවනුව මකා දැමුනේ විරුද්ධ වාදියෙකු විසින් අඳින ලද චිත්‍රයක් තරම් කෝප සිතින් යැයි මට වෙලාවක සිතී ඇත. රෝමයේ වතිකානු පල්ලියේ චිත්‍ර ඇන්ද මයිකල් ආන්ජලෝ වරක් තමා විසින් ඇඳී සියලු ම චිත්‍ර තමා විසින් ම වනසා දමා පලා ගියේ ය.“මම චිත්‍ර ඇන්දට වඩා මැකුවා බං” කියා දිනක් මා සමඟ කීවේ දිනකට වචන විසි පහක් වත් කථා නො කරන කරුණාසිරි විජේසිංහ ය. එහෙයින් එච්.ඩී. ප්‍රේමසිරි මහතාත් සුනිල් ෆොන්සේකාත් බලාපොරොත්තු වූ තරම් කඩිනමින් මේ ප්‍රදර්ශනය පවත්වන්නට කරූට ඉඩ නො ලැබුණි.වසර දෙකක් වැව් සමඟ පැසුණු කරුණාසිරි තම සංචාරය අවසන් කරන්නට දිනයක් තීරණය කරගත්තේ ය. එළඹෙන දෙසැම්බර් 15 වැනිදා සිට 18 වැනි දා දක්වා කොළඹ ලයනල් වෙන්ඩ්ට් කලාගාරයට පැමිණෙන චිත්‍ර රසිකයින් කරුණාසිරි සමඟ වැව් බොහෝමයක් නරඹන්නට සංචාරය කරන්නේ වැව් දෙස බලා සිටින්නට ම නොවෙයි. කරුණාසිරි වැව් සමඟ කළ අධ්‍යාත්ම කථා බහ අසා සිටින්නට ය. මා ඔහු සමඟ වැව් කිහිපයකට ම සංචාරය කොට ඇති අතර දෙසැම්බර් 15 සිට 18 දක්වා කොළඹ ලයනල් වෙන්ඩ්ට් කලාගාරයට එන සහෘදයින් ඔහු සමඟ සංචාරය කරන්නේ කලා වැව, නාච්චදූව වැව, මින්නේරි වැව, සොරබොර වැව, හක්වටුන වැව, තිසා වැව. බදුලු වැව හරහා පමණක් නොවේ. සමස්ත ලාංකීය වාපී සංස්කෘතිය හරහා ගොඩනැඟුණු ජනශ්‍රැතික ගුප්ත සෞන්දර්ය තුළ ද කරුණාසිරි සිය සහෘදයින්ව සංචාරය කරවන්නේ ය.මට හිමාලියේ කුළුමනාලි හිම කඳුකරයේදී හමු වූ නිකොලොස් රෝරිච්ට වඩා ලංකාවේ කරුණාසිරි විජේසිංහ කිසිදු හේතුවකින් වෙනස් නොවෙයි. දෙ දෙනාම ස්වභාවධර්මය චිත්‍රණය කළෝ ය. දෙ දෙනා ම ස්වභාවධර්මයේ ඇති මානව ගුණය ඉව ඇල්ලුවෝ ය.දෙ දෙනා ම ගුප්ත ජනශ්‍රැතියේ ඇති ස්වාභාවික සථ්‍යය අල්ලා ගත්තෝ ය. වෙනසකට ඇත්තේ මා රෝරිච් සමඟ සංචාරය කර නැත. මා රෝරිච්ගේ අධ්‍යාත්ම භාවනාව දෑසින් දැක නැත. එහෙත් මගේ පරිපූර්ණ මිත්‍ර සමාගමේ සිටින අප සියලු දෙනා ආදරය කරන කරුණාසිරි විජේසිංහගේ නිහඬ අධ්‍යාත්ම භාවනාව මම මගේ දෑසින් බලා සිටියෙමි. තවදුරටත් බලා සිටිමි.කරුණාසිරි නිහඬ වී කැන්වසය කථා කරවා ඇති ‘වාපී’ ප්‍රදර්ශනය වනාහී අප කාගේත් ස්වාභාව සංචාරයේ අධ්‍යාත්ම සටහන යැයි මම තවදුරටත් විශ්වාස කරමි.ලබන සතියේ - රඟහල දැන් ඇත අඩ අඳුරේ...ජැක්සන් ඇන්තනීwww.jacksonanthony.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=as1112117</link>
    <topic>පන්සලේ නිස්කලංක බව බිඳින්න එපා</topic>
    <author>කේ.සී.ජේ. රත්නායක</author>
    <content>පන්සලේ නිස්කලංක බව බිඳින්න එපාපන්සල, විශේෂයෙන් ම බෝමළුව කියන්නේ බැතිමත් හැඟීම් ඇති කරන ශාන්තදායක ස්ථානයක්. නිහඬ බව, පිවිතුරු බව, මල්, පහන්, සුවඳ දුම් අතරේ ඕනෑම කෙනෙකු ගේ හිත නිවෙනවා. මේ වගේ තැනක දෙවියන් බුදුන් වැඳලා, දෙවියන්ට පින් පෙත් අනුමෝදන් කරලා යහපත් සිතින් ප්‍රාර්ථනා කරනවා. තෙරුවන් කෙරෙහි ශ්‍රද්ධාවෙන් බෝධීන් වහන්සේට පුද පූජා පවත්වලා ග්‍රහ අපල දුරු වෙන්න. කරදර අඩු වෙන්න සතුට සැනසුම ලබන්න යහපත් සිතින් ප්‍රාර්ථනා කරනවා.නිහඬ දැහැමි පරිසරය මේ ආධ්‍යාත්මික ශක්තීන් පුබුදුවන්න විශාල පිටිවහලක් වෙනවා. කෙනෙකු පන්සලට - බෝධි මළුවට යන්නෙත් ඒ දැහැමි සාමකාමී පරිසරය නිසයි. එහෙම නැතිව මහ පාරේ, කඩපොළේ කච – බචය මැද්දේ බෝධි පූජා කරන්නේ නෑ. නමුත් අද මොකද වෙලා තියෙන්නේ ඇතැම් තැන්වල පන්සල හා බෝ මළුව කච-බචය, යාදිනි, විලාප සහ කන්දොස්කිරියාව පිරුණු බස් රථයක සද්දේ මැද්දේ කඨෝර හඬින් කවි කොළ කියන තැනක් බවට පත්වෙලා. මෙහෙම තැන්වලට දෙවියන්ගේ බැල්ම වැටෙන්නේ නෑ. ඔය විලාප ඇහෙන කොට දෙවි දේවතාවුන් නාන්සේ නොපිටයි බලන්නේ. මේකට හේතුව පන්සලේ ගෝෂාව කියලයි මම කියන්නේ.””පන්සලේ ඝෝෂාව“ ගැන ආන්දෝලනාත්මක හා කාලෝචිත අදහස් පළ කරනුයේ; ප්‍රවීණ ඡ්‍යොතිෂවේදී, පාරම්පරික ගුප්ත ශාස්ත්‍රඥ මීපේ ගණිතගේ චන්ද්‍ර භාරතී මහතාය.”... අද බොහෝ දෙනෙක් බෝධි පූජාවට යොමු වෙලා. ඒක හොඳයි. ඒත් නො දන්නා කමට බෝධි පූජා කරන්න ගිහිං බොහෝ දෙනා ඇති කර ගත්තේ සෙත් නෙවෙයි විපත්. තමන්ට වගේ ම අනුන්ටත් කරදරයක් වෙන විදිහටයි සමහරුන් පන්සලේ බෝමළුවේ හැසිරෙන්නේ.ගාථා - කවි කොළ, පොත් අරගෙන එනවා. බෝ මළුව අවහිර වෙන්න තැන තැන වාඩි වෙලා අර පොත්වල තියෙන ගාථා - කවි මහා හයියෙන් කියවන්න ගන්නවා. එකම කන්දොස්කිරියාවක්. තමන් කෑ ගහලා කියන ගාථාවේ තේරුම වත් සමහරු දන්නේ නෑ. ඔහේ සද්දෙට කියවනවා. මේක දැන් නපුරු වසංගතයක් වෙලා. බෝධි වෘක්ෂයට අරක් ගත් වෘක්ෂ දේවතාවුන්නාන්සේටත් මේක වදයක් වෙලා ඇති.මතක තියා ගන්න කිසිම දවසක සෙතක් - ශාන්තියක් අත් වෙන්නේ නෑ. මේ වගේ වැඩ නිසා දෙවියොත් කෝප වෙනවා. ශනිගේ අපලේ දුරු කර දෙන්න කියලා කෑ ගහලා බෝධිය ඉදිරිපිට කීවාට බලන්න ඊළඟ දෙන්නා තුන්දෙනා පොදියට ඉඳගෙන අහල පහලට ඇහෙන්න ගාථා. මේ වගේ දෙතුන් පිරිසක් බෝ මළුවේ සද්ද කරන්න ගත්තම ඒක එකම කෝලම් මඩුවක් නෙවෙයිද? බෝ මළුව කියන්නේ ශාන්ත දායක තැනක්. දෙවියෝ පවා පි‍්‍රය කරන ඒ නිස්කලංක සාමකාමී පරිසරය සද්ද කරලා දූෂණය කරත්දී දෙවියො කෝප වෙනවා. මතක තියා ගන්න මේක අනෙක් අයට කරන හිරිහැරයක්.””බෝධි පූජාව කරන්න කලින් බුදු ගෙට ගිහිං මල් - පහන් පූජා කරලා තෙරුවන් වැඳලා චෛත්‍ය රාජයාණන් වහන්සේ වන්දනාමාන කරලා හිත පහදව ගන්න ඕනේ. ඉන් පසුවයි බෝමළුවට යන්නේ. තමන් ගේ ප්‍රාර්ථනා, අදහස් හිතේ දරා ගෙන ඒක සඵල වෙන්න කියලා හිතාගෙන බෝධි පූජාව කළ යුතුයි. බෝධිය අසල පහන් පත්තු කිරීම, සුවඳ කූරු දැල්වීම නුසුදුසුයි. ගාථා පාඨ කියනවා නම් එය තොල් මතුරා තමාට පමණක් ඇසෙන මානයට කිරීම හොඳටම ප්‍රමාණවත්. එහෙම නැතිව ගායනා තරගයකට ගියා වගේ සමූහ ගායනා ඉදිරිපත් කිරීම අර්ථ ශුන්‍යයි.තමන් ගේ ප්‍රාර්ථනය හොඳින් හිතේ දරා ගෙන බෝධි පූජාව කරලා දෙවියන්ට පින් අනුමෝදන් කරන්නෙත් හිතේ ශ්‍රද්ධාවෙන්. එහෙම නැතිව ලෝකෙට ඇහෙන්න කෑගහලා නෙවෙයි. මේ විදිහට පන්සලේ ඝෝෂා කරන්නේ අනුවණයින් ශ්‍රද්ධාව විතරක් නෙවෙයි ප්‍රඥාවත් අවශ්‍යයි. තවත් අය බෝධිය නාවන්න වෙළෙඳපොළෙන් නොයෙක් කුඩු වර්ග, දියර වර්ග, සුවඳ වර්ග අරගෙන එනවා. මේවායේ තියෙන රසායනික ද්‍රව්‍යවලින් සමහර විට බෝධි වෘක්ෂයට හානි වෙන්නත් පුළුවන්. මිනිස්සු මේවා ගැනත් කල්පනා කරන්න ඕනේ.””... බෝධිය, බෝ මළුව කියන්නේ කෙනෙකු ගේ ගත සිත දෙකම සුවපත් කරන පූජනීය ස්ථානයක්. හිතන්න ඒ ස්ථානය පොදු ස්ථානයක් බව. දුවන්න – පනින්න – හිනාවෙන්න – විහිළු කරන්න – කෑගහලා ගාථා දොඩවන්න සුදුසු තැනක් නෙවෙයි. බෝමළුව කෝලම් මඩුවක් බවට පත් නොකළ යුතුයි. නමුත් බොහෝ දෙනෙක් එහෙම කරන්නේ නොදන්නා කමටයි. සමහරුන් හිතන්නේ බෝමළුවට ගිහිං තාලෙට ඇදලා පැදලා සද්දෙට කවි – ගාථා කීවා ම අපල දුරු වෙනවාය කියලයි. ඒක ලොකු මිථ්‍යාවක්. ‘දන්නෝ දනිති. නො දන්නෝ බණිති’ කියන්නේ මෙන්න මේ වගේ වැඩවලටයි. මා දැකලා තියෙනවා තවත් අය නුග කොළ අරගෙන ගිහිං බෝමළුවේ ඒ මත පහන් පත්තු කරනවා සෙනසුරු අපල දුරු කරන්න හිතාගෙන. ඒක පරිසර විනාශයක්. සෙනසුරු අපලේ නෙවෙයි නැති ලෙඩත් ඇති වෙන්න පුළුවන්.බෝ මළුව ඇමදීම, පිරිසිදු කිරීම, පරමල්, කසළ බැහැර කිරීම දෙලොවටම වැඩ සිද්ධ වෙන කුසල්. පන්සලේ පහන් වැට ළඟට ගියහම හොඳින් බලන්න පහන් තිරය දැල්වෙන එහෙත් තෙල් මදි නිසා නිවෙන්න ආසන්න පහන්. අන්න ඒවාට නැවත තෙල් පුරවලා ඒ පහන මුලින් දැල් වූ කෙනා ගේ යහපත් ප්‍රාර්ථනය ඉෂ්ට සිද්ධ වෙන්න කියලා හිතන්න. සමහර විටෙක තෙල් ඇති පහනක තිරය නිවී තියෙන්න පුළුවන්. ඒ පහන් නැවත දල්වන්න. තමන්ටත් අලුත් ම පහන් දල්වන්න පුළුවන්. මෙතන වැදගත් වෙන්නේ සිතේ හට ගන්නා භක්තිය සහ ශ්‍රද්ධාවයි.නිවුණු - පිරුණු - සංයමයෙන් යුක්ත හිතකින් කරන ප්‍රාර්ථනා ඉෂ්ට සිද්ධ වෙනවා. නිශ්කලංකව සිත එක අරමුණකට යොමු කර ගෙන බෝධීන් වහන්සේ වන්දනාමාන කරන්න. දෙවියන්ට – මළගිය ඇත්තන්ට පින් අනුමෝදන් කරන්න. එහෙම නැතිව බොරු සද්දෙට ඇදලා පැදලා ගාථා - කවි කියන්න ගිහිං පන්සලේ - බෝමළුවේ සාමය බිඳින්න එපා. ඔය වගේ දඩි – බිඩි වැඩවලට දෙවියොත් මනාප නෑ. මා පුන පුනා කියන්නේ ඒකයි.ගෞතම බුදුන් වහන්සේ දසමාර සෙන් පරාජය කරලා සම්මා සම්බුද්ධත්වයට පත් වුණේ ඇසතු වෘක්ෂය සෙවණේ. බුදුන් වහන්සේ අනිමිස ලෝචනයෙන් ඒ වෘක්ෂයට කෘතගුණ සැලකුවා. බෝධිය අනුහස් ඇති පූජනීය ස්ථානයක් බවට පත් වුණා. දෙවි දේවතාවුන් පවා රැස්වන ශුද්ධ ස්ථානයක් වුණා. මෙන්න මේ සත්‍යය තමා සිතේ ධාරණය කර ගත යුත්තේ. ඒ අනුහසින් – ඒ ආනුභාවයෙන් අපිත් යම් ප්‍රාර්ථනා කරනවා. ග්‍රහ අපල දුරුවේවා කියා පතනවා. සද්දෙට වඩා ඉතා බලවත් වෙන්නේ තැන්පත් සිතෙන් කරන ප්‍රාර්ථනයයි. සිත සමාධි කර ගන්න බෝධිය, බෝමළුව ඉතා උචිත තැනක්. නමුත් සද්ද නිසා අනිත් අයගේ චිත්ත සමාධිය බිඳලා ඒ පාප කර්මයටත් දායක වෙනවා. මේ ගැන වරක් නෙවෙයි; දෙවරක් තුන් වරක් හිතලා තමන් ගේත් පන්සලේත් ගෞරවය රැකෙන විදිහට හැසිරෙන්න කියලයි මතක් කරන්නේ.””සද්දෙට කියන කවි – ගාථා කෙළ කෝටියකට ලබා දෙන්න බැරි සහනයක් තැන්පත් සිතින් සමාධිගත වුණහම ලබා ගන්න පුළුවන්. බෝමළුව එක්තරා ආකාරයකින් භවනාමය සිතකට උචිත පූජනීය ස්ථානයක්.දැනුම් තේරුම් තියෙන මිනිස්සු පන්සලේදී - බෝමළුවේදීවත් එළඹ සිටි සිහියෙන් කටයුතු කළ යුතු බවයි මා අවධාරණය කරන්නේ. අනිත් අතට පන්සල පොදු ස්ථානයක්. අඩුම තරමින් අනිත් බැතිමතුන්ට හිරිහැරයක් නොවන හැටියට හැසිරෙන්න හිතට ගැනීම හොඳ සිරිතක්.”කේ.සී.ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av1112112</link>
    <topic>යාත්‍රා</topic>
    <author>තුෂාරි</author>
    <content>යාත්‍රා”එපා එපා මස්කන්නට කිරි අම්මාගේ”....මේ ගීතය නෑසූ කෙනෙක් නැති තරම්. ගිහි ජීවිතයේ දී සරත් මුණසිංහ ලෙසින් කවුරුත් දැන සිටි ඒ අපූරු ගී පද රචකයා, කවියා සහ නිවේදකයා අද මුළු රටම හඳුනන්නේ මීගහවෙල සුමනශාන්ත හිමි නමින්. මීගහවෙල සුමනශාන්ත හිමියන් මේ දිනවල ජනතාවගේ ගෞරවාදරයට පත්ව ඇත්තේ, උන්වහන්සේ මුල් වී සිදු කරන ආදර්ශවත් පුණ්‍ය කටයුතු හේතුවෙන්.මරණය අභියස ජීවිතය අයදින ගවයින් නිදහස් කරගැනීමෙන් වගේම දරු සුරතල් දක්නට වරම් නොලැබුණු මව්පියන්ට ‘ශාන්ති පූජා’ පවත්වමින් දරුවන් ලැබ ගැනුමට මඟ හසර විවර කර දීමට පෙරමුණ ගත් පැවිදි උතුමෙකු නිසාවෙන්. මේ අතර, මීගහවෙල සුමනශාන්ත හිමියන් උන්වහන්සේගේ ගී පද රචනා ඇතුළත් ගීත ඇල්බමයක් ළඟදීම එළිදක්වන්නට සූදානම් වන බව අපට දැනගන්නට ලැබුණා. මේ පිළිබඳ අපි උන්වහන්සේ ගෙන් විමසුවා.”නිහාල් නෙල්සන් ගයන මා ලියූ ‘එපා එපා මස් කන්නට කිරි අම්මාගේ’ ගීතය අහන බොහෝ දෙනෙක් මගෙන් ඉල්ලා සිටින ඉල්ලීමක් ඉටු කිරීමටයි මේ ගීත ඇල්බමය එළිදක්වන්න මම අදහස් කළේ. මේ ගීත නිෂ්පාදනය කරන්නේ, පැරැණි ගීත සංරක්ෂකයකු වන පොළොන්නරුවේ චන්දන පොකුණේ ජයන්ත අමරතුංගයි. ඊට අමතරව මම රචනා කරපු තවත් ජනප්‍රිය ගීත රැසක් මෙයට ඇතුළත් වෙනවා. මෙයින් රසික ජනතාවට යමක් තිළිණ කරන්නයි මගේ බලාපොරොත්තුව“ සුමනශාන්ත හිමියන් කියා සිටියා.මතකද හැන්දෑවේ අපි දෙන්නා... මන්දාරම් අඳුරේ... මල් වැස්සේ .. තෙමුණාමේ දවස්වල යෞවන යෞවනියන් අතර ජනප්‍රියම ගීතය මෙයයි. මෙහි ගී පද රචකයා අපි කවුරුත් දන්නා හඳුනන නිලාර් එන්.කාසිම්. නිලාර් අපිට ඉන්න ප්‍රවීණතම දක්ෂ ගේය පද රචකයෙක්. ඒ විතරක් නෙමෙයි නිවේදකයෙක්, සාහිත්‍යධරයෙක් විදිහට ඔහුගේ භූමිකාව විවිධ වපසරිවල විසිරිලා පැතිරිලා. මේ හැම ක්‍ෂේත්‍රයක් ඔස්සේම ඔහු ලැබූ අත්දැකීම් දැනුම් සම්භාරය ඊළඟ පරම්පරාවටත් ලබා දෙන්න ඔහු සූදානම් කියලා අපිට ආරංචියක් ලැබුණා. මේ ගැන දැනගන්න අපි නිලාර්ට කතාකළා.”ඇත්තටම මේ දවස්වල මම ගතකරන්නේ කාර්ය බහුල ජීවිතයක්. මේ දවස්වල තිරගත වෙන, තිරගතවීමට නියමිත වගේම විකාශය වෙන, විකාශය වීමට නියමිත චිත්‍රපට, ටෙලිනාට්‍ය රැසකට මම ගීත ලිව්වා. ඒ වගේම නව පරපුරේ ගායක ගායිකාවන් රැසකටත් ගීත ලිව්වා. ඒත් එක්කම ගීත රචකයෙක්, නිවේදකයෙක්, සාහිත්‍යවේදියෙක් විදිහට කලා ක්‍ෂේත්‍රයට පිවිසිලා දැන් වසර ගණනාවක සිටම මා ලබපු අත්දැකීම්, මගේ දැනුම ගුවන්විදුලියට, රූපවාහිනියට අත්පොත් තබන නවක තරුණ තරුණියන්ට දායාද කරන්න ඕන කියන බලාපොරොත්තුව මගේ හිතේ තිබුණේ දැනට කලකට ඉහත ඉඳලමයි. ඒ අපේක්ෂාව ඉටුකරගන්නට දැන් මට අවස්ථාව ලැබිලා තියනවා.එනිසාම මාධ්‍ය ක්‍ෂේත්‍රයට අදාළ යම් යම් පාඨමාලාවන්ට මගේ දායකත්වය, උපදේශනය මම ලබාදෙනවා. එය නිස්සරණාධ්‍යාශයෙන් දරුවන්ට ලබාදීම තමයි මගේ අරමුණ. ශ්‍රී ලංකා රූපවාහිනී අභ්‍යාස ආයතනයෙන් සිදුකෙරෙන පාඨමාලා සඳහාත්, ප්‍රවීණ මාධ්‍යවේදීන් පිරිසකගේ දායකත්වයෙන් සිදුකෙරෙන මාධ්‍ය අධ්‍යයන පර්ෂදයේ පාඨමාලා සඳහාත් මගේ දායකත්වය, උපදේශකත්වය මම ලබා දෙනවා. ඒ ගැන ඇත්තටම හිතේ තියෙන්නේ විශාල සතුටක්.”විශාරද එඩ්වඩ් ජයකොඩි, චරිතා ප්‍රියදර්ශනී ගායක යුවළ මේ දවස්වල ඉන්නේ ඩුබායි රටේ කියලා අපිට ආරංචි වුණා. මේ ගැන දැනගන්න අපි චරිතට දුරකථනයෙන් කතාකළා.”ඩුබායිවල හෙළබිම සංවිධානය පවත්වනු ලබන ‘දිරිය ගී සරණිය 2011” ප්‍රසංගයට සහභාගීවෙන ගමන් ඉන්නේ. පසුගිය 9 වැනිදාත් 10 වැනිදාත් තමයි මෙය පැවැත්වුණේ. 9 වැනිදා ඩුබායි වලත් 10 වැනිදා අබුඩාබිවලත් මේ ප්‍රසංගය පැවැත්වුණා. අපිත් එක්ක ගායක ගායිකාවන් කීප දෙනෙක්ම මෙයට සහභාගි වුණා. කර්නල් ඩේමියන් ප්‍රනාන්දු, බ්‍රිගේඩියර් රාජිත අම්පෙමොහොට්ටි, රණවිරුවන් වන ඉන්දික අමරංග, සුභාෂිනී ගමගේ, ලලිත් වික්‍රමනායක මෙයට ගායනයෙන් දායක වුණා.ඇත්තටම ඩුබායිවල වෙසෙන ශ්‍රී ලංකාවේ රසික රසිකාවියන්ගෙන් ලැබුණේ ඉහළ ප්‍රතිචාරයක්. මෙවැනි ප්‍රසංගයකට සහභාගි වෙන්න ලැබීම අපිට ලොකු සතුටක්.” චරිතා සුපුරුදු ළෙන්ගතු හඩින් පැවසුවා.ශශිකා නිසංසලා යොවුන් පරපුර නියෝජනය කළ දක්ෂ ගායිකාවක්. ශශිකාගේ ගීත රසිකයන් අතර ජනප්‍රියත්වයට පත්වුණේ අද ඊයෙක ඉඳල නෙවෙයි. ඒත් ශශිකා ගැන වැඩිමනත් තොරතුරක් ළඟකදි අපේ නෙත ගැටුනෙ නැති තරම්. ශශිකා මේ දවස්වල නිහඬවම ඉඳගෙන මොනවද කරන්නේ කියලා දැනගන්න අපිට හිතුණා.ඇත්තටම ශශිකා දැන් සංගීත විෂය භාර ආචාර්යවරියක ලෙස දූදරුවන් රැසකට සංගීතය උගන්වනවා කියලා අපිට දැනගන්න ලැබුණා. ශශිකා සේවය කරන්නේ කැලණියේ ධර්මාශෝක විද්‍යාලයේ සංගීත ගුරුවරිය විදිහට. අවුරුද්දක පුංචි පුතෙකුගේ මවක වන සශිකාට සුවහසක් දුවා දරුවන්ට සෙනෙහස පුදමින් සංගීත දැනුම ලබාදෙන්න ලැබීම ඈ ලැබූ වාසනාවක් බවයි ශශිකා කියා සිටියේ.පසුගිය දා පැවැත්වුණු පළමු රාජ්‍ය සංගීත සම්මාන උලෙළේ දී හොඳම ගීතය විදිහට සම්මානයට පාත්‍ර වුණේ රජී වෙල්ගම රචනා කරමින් සුනිල් එදිරිසිංහයන් ගායනා කළ අතිශය ජනප්‍රියත්වයට පත් ‘මේ තරම් සියුමැලි ද කළුගල්’ ගීතයයි. මේ ගීතය ඇතුළත් කර අනවසරයෙන් වෙළෙඳපොළට නිකුත්ව තිබුණු ඩීවීඩී ඇල්බමය, තහනම් කරමින් පසුගියදා කෙළඹ වාණිජ අධිකරණය වාරණ නියෝගයක් පනවනු ලැබූ බව අපිට ආරංචි වුණා. මෙහි ඇත්ත නැත්ත දැනගන්න අප රෙජී වෙල්ගමට කතාකළා.”ගීත මංකොල්ලය විවිධ අයුරින් සිදුවෙනවා. ව්‍යාජ සංයුක්ත තැටි, කැසට් පට, ඩී.වී.ඩී. සහ රිංගින්ටෝන්ස් ආදී නොයෙක් මුහුණුවරින් කරන එක එක ගීත මංකොල්ල කෑම්වලට විරුද්ධ නොවී අපි නිහඬ වී සිටියොත් සිදුවන්නේ දිගින් දිගටම මේ ජාවාරම් ඔවුන් කරගෙන යාමයි. ඒ හින්දම අපි නීතිමය ක්‍රියාමාර්ගයක් ගත්තා. අධිකරණයෙන් සිදුවුණු මේ වාරණ නියෝගය මගේ පමණක් නොවෙයි සියලුම නිර්මාණකරුවන්ගේ ජයග්‍රහණයක් කියලයි මම හිතන්නේ.”තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av1112113</link>
    <topic>හිනා කතා</topic>
    <author/>
    <content>හිනා කතාහේ පැරණී, වයෝවෘද්ධ දේශපාලනඥයෙකි. අලුත දේශපාලන පොර පිටියට පිවිසි තරුණ දේශපාලනඥයකු විවාහ මංගල්‍ය උත්සවයකදී පැරැන්නාගෙන් මෙසේ ඇසීය.’සර්ගෙ ජීවිතයේදි සර්ට ලැබුණු නරකම උපදේශය මොකක්ද?’මඳක් කල්පනා කළ වයෝවෘද්ධ දේශපාලනඥයා මෙසේ පිළිතුරු දුන්නේය.’මට ලැබුණු නරකම උපදේශය තමයි මගෙ නෝනාව කසාද බඳින්ඩ කියලා කියපු එක.’’කවුද සර්ට ඒ උපදේශය දුන්නෙ?’ තරුණයා කුතුහලයෙන් ඇසීය.’මගෙ නෝන ම තමයි.’ වයෝවෘද්ධයා කීවේය.’පි‍්‍රයන්ත, තමුසෙ ජයසේකර එක්ක කියලා තියෙනවා මම බොරුකාර කපටියෙක්, පල් හොරෙක් කියල. ඒක ඇත්තද?’ කැන්ටිමේදී තම කාර්යාලයීය සගයකු වූ පි‍්‍රයන්ත ගෙන් ශාන්ත ඇසුවේ ආවේගශීලීවය.’මට නං එහෙම කතාවක් කිව්ව වගක් මතක නැහැ. එහෙම කිව්වා නං ඇත්ත වෙන්ඩ ඇති.’ පි‍්‍රයන්ත සන්සුන්ව පිළිතුරු දුන්නේය.’අම්මේ මං කොයිතරම් වටිනවද?’ පාසල් යාම සඳහා සූදානම් වූ දිලිනි තම මවට හාදුවක් දෙමින් ඇසුවාය.’මගෙ දුව, මට කෝටියකට වඩා වටිනවා.’ යමුනා තම දියණිය පෙරළා සිප ගනිමින් කීවාය.’එහෙනං මට ඒ වටිනාකමෙන් රුපියල් සීයක් දෙනවද?’ දිලිනි ඇසුවාය.දුම්රිය දෙපාර්තමේන්තුවේ ‘සිග්නල්මන්’ කෙනකු ලෙස සේවය කළ ලෙස්ලි තම බිරිඳ සමඟ කන්ද උඩරට බලා දුම්රියෙන් යමින් සිටියේය.’ඔයා දන්නවද මට තියෙන පවර් එක. මට පුළුවන් ඕනෑම වෙලාවක, ඕනෑම තැනකදි, ඕනෑම කෝච්චියක් නවත්වන්න.’ ලෙස්ලි තම බිරිඳට කීවේය.’නන්දනී කිසිවක් නොකියා අවඥාවෙන් කට ඇද කරනු දුටු හේ ඊළඟ දුම්රිය ස්ථානයේදී දුම්රියෙන් බැස, රේල් පාරට පැන රතු කොඩියක් වැනී ය. එතැනින් යන්නට ආ එක්ස්ප්‍රස් දුම්රියක් වේගයෙන් පැමිණ ලෙස්ලි සිටි තැනට ආසන්නයේම නතර විය. එතැනට දිව ආ දුම්රියේ ගාඩ් තැන ලෙස්ලිගෙන් මෙසේ ඇසීය.’ඇයි මොකද වුණේ?’’මුකුත් නෑ!’ ලෙස්ලි සැහැල්ලුවෙන් සිනාසී කීවේය.අත දිගහැර ලෙස්ලිට වැරෙන් කම්මුල් පහරක් ගැසූ ගාඩ්තැන ආපසු හැරී ගොස් දුම්රියට ගොඩ විය.’කෝ... ඕකද තමුසෙගෙ මහ ලොකු පවර් එක!’ නන්දනී අවඥාවෙන් ඇසුවාය.’මං මගෙ පවර් එක පෙන්නුවා. එයා, එයාගෙ පවර් එක පෙන්නුවා. එච්චරයි.’ ලෙස්ලි කම්මුල අතගාමින් කීවේය.නගරය සහ එහි චර්යාවන් මිස ගම පිළිබඳව කිසිවක් නොදත් අරුණ ප්‍රථම වරට එළදෙනෙකුගෙන් කිරි දොවනු දුටුවේ කොළඹින් බොහෝ දුර බැහැර ගමක පිහිටි තම බිරිඳගේ මහගෙදර දීය.’එතකොට ඔය එළදෙනගෙ බටර් එන්නෙ කොතැනින්ද?’ කිරි දොවමින් සිටි නිශාන්තිගේ පියාගෙන් අරුණ ඇසීය.එක් දේශපාලනඥයකු පත්තර කන්තෝරුවක ප්‍රධාන කර්තෘගේ කාමරයට කඩා වැදුණේ කෝපයෙන් වෙවුලමිනි.’තමුසෙලගෙ පත්තරේ ඊයේ, පෙරේදා දවසක දාලා තිබුණද මං ලොකු බොරුකාරයෙක්, කපටියෙක්, වංචාකාරයෙක් කියල?’ ඔහු කෝපයෙන් දත්මිටි කමින් ප්‍රධාන කර්තෘගෙන් විමසීය.’වෙන්ඩ බැහැ. දේශපාලනඥයො ගැන ඇත්ත තොරතුරු අපේ පත්තරේ පළ කරන්න නැහැනෙ ඇමැතිතුමා.’ දෙබැම ඉහළට නංවමින් ප්‍රධාන කර්තෘතුමා කීවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av1112114</link>
    <topic>‘ආදරය’ බැඳීමක් එක්ක එන හැඟීමක්</topic>
    <author>ටානියා මෝසස්</author>
    <content>‘ආදරය’ බැඳීමක් එක්ක එන හැඟීමක්තෙසාරා ජයවර්ධනඅද ‘තරුවක් සමඟ වරුවක්’ විශේෂාංගයට එකතු වන්නේ තෙසාරා ජයවර්ධනයි. ව්‍යාපාරික පුවත් නිවේදිකාවක ලෙස කලා ක්‍ෂේත්‍රයට පිවිසි ඇය පසුව ‘නැෙඟනහිර වෙරළෙන් ඇසෙන’ හී ෆාතිමා, ලෙසත් ‘සඳලි සහ රාදිකා’හි රාදිකා ලෙසත් ‘හිම කඳුළු’ හි විශාකා ලෙසත් සිය රංගන කුසලතාව විදහා දක්වමින් ඒ සඳහා හොඳම නිළිය, හොඳම සහාය නිළිය වැනි සම්මානවලින් පිදුම් ලැබුවාය.තෙසාරා, පහුගිය කාලේ අපි ඔබව දුටුවේ නැහැ?ඔව්, පහුගිය කාලේ මම හිටියේ නවසීලන්තයේ. ලංකාවට ආවේ අගෝස්තු මුලදීයි.ඔබ නිතරම විදෙස්ගත වෙනවා නේද?මට නවසීලන්තයේ ද්විත්ව පුරවැසිභාවයක් තියෙනවා. ඒ රට ‘ට්‍රයංගල්’ කියන රූපවාහිනී නාලිකාවේ ප්‍රථම වරට සිංහල වැඩසටහනක් නිෂ්පාදනය කළා. ‘අයුබෝවන් ටෙලි ලංකා’ කියලා. ඉතින් එහි නිවේදන කටයුතු කරන්නේ මම නිසා ඒ වැඩකටයුතුවලට වරින් වර නවසීලන්තේ යනවා.අලුත් නිර්මාණ සඳහා ආරාධනා ලැබුණේ නැද්ද?ආරාධනා නම් ලැබුණා. නමුත් කාර්යබහුලත්වය නිසා ඒවාට සම්බන්ධ වුණේ නැහැ.කාර්යබහුලයි කිව්වේ?ඒ කියන්නේ මම රැකියාවට අමතරව කථිකාචාර්යවරියක් ලෙස වැඩ කරනවා. ඒ වගේම මමත් ඉගෙන ගන්නවා. ඒ නිසා කාලය හොයා ගන්න ටිකක් අමාරුයි.ඒ කියන්නේ තෙසාරා වෘත්තීය රංගන ශිල්පිනියක් නෙමෙයි?නැහැ. මම පෞද්ගලික ආයතනයක අලෙවි කළමනාකරන අංශ ප්‍රධානි ලෙස සේවය කරනවා. රැකියාවක් කරන ගමන් තමයි කලා කටයුතුවලට සම්බන්ධ වෙන්නේ.ඔබ කලාවට යොමු වුණේ කොහොමද?පොඩි කාලේ ඉඳලා මගේ කැමැත්තක් තිබුණා. ජාතික රූපවාහිනියේ තමයි මුලින්ම නිවේදන කටයුතු කළේ ‘ලංකා ව්‍යාපාරික පුවත්’ වැඩසටහන මෙහෙයවමින්. එහි නිෂ්පාදිකාවක් ලෙසත් කටයුතු කළා. මම ගොඩක් ජනප්‍රිය වුණේ ව්‍යාපාරික පුවත් නිවේදිකාවක් විදියට.ඒ කියන්නේ ව්‍යාපාරික පැත්තට වැඩි නැඹුරුවක් තියෙනවාද?ඔව්. අලෙවි හා අලෙවි කළමනාකරණය වෙනුවෙන් ලෝකයේ ප්‍රථම ස්ථානයට හිමි සම්මානය මට ලැබුණා. දැනට මම සේවය කරන්නෙත් අලෙවි කළමනාකරණ අංශ ප්‍රධානී ලෙසයි.ඔබ වඩාත් කැමති නිවේදනයට ද රංගනයට ද?නිවේදන කලාවට.චරිත තෝරා බේරාගෙනද රඟපාන්නේ?ඔව්.වැඩිපුරම ඔබව හමුවන්නේ කටකාර චරිත තුළින්?මම එහෙම විශේෂයක් කරන් නෑ. නමුත් මට වැඩිපුරම ලැබෙන්නේ එවැනි චරිත. ‘මුවන් පැලැස්සේ’ සඳමාලිගේ චරිතයටත් හොඳ ප්‍රතිචාර ලැබුණා. ගැමි චරිතත් මට වඩාත් ගැළපෙනවා කියලා බොහෝ දෙනෙක් කියලා තියෙනවා.කවුද මේ ‘සඳ නොදුටු තාරකාව‘?ආ.. ඒක මම පසුගියදා එළිදක්වපු නවකතාව. පුනරුත්පත්තිය මූලික කරගෙනයි එය ලියැවුණේ.තෙසාරා අද්භූත, අභිරහස් සිදුවීම්වලට හරිම කැමැතියිලු නේද?ඔව්. අභිරහස් සහ පුනරුත්පත්ති කතාවලට වඩාත් කැමැති.ආදරයත් අභිරහසක්ද?ආදරය බැඳීමක්. ඕනෑම බැඳීමක් එක්ක දුක සැප සතුට කියන දේවල් රැඳී තියෙනවා. ආදරයත් එවැනි බැඳීම් එක්ක එන හැඟීමක්.මොනවද ඉදිරියේදී කරන්න හිතාගෙන ඉන්නේ?චන්ද්‍රරත්න මාපිටිගමගේ ටෙලි නාට්‍ය දෙකකට සම්බන්ධ වෙලා ඉන්නවා.ටානියා මෝසස්මාධ්‍යවේදී කපිල බන්දුසේන සහ නිවේදිකා ගංගා පීරිස් යුවළගේ එකම දියණිය මධූ සහ ව්‍යාපාරික, සිනමා ශිල්පී ප්‍රමිත පෙරේරා විවාහ මංගල්‍යය පසුගියදා ගොරකාන ආසිරි උත්සව ශාලාවේදී පැවැත්විණි. ඒ අවස්ථාවට පැමිණි ප්‍රවීණ ගායක නිහාල් නෙල්සන්, ධනපාල උඩවත්ත, ‘ගෝල්ඩන් වයිම්ස්’ සංගීත කණ්ඩායම් නායිකා - ලාංකිකා පෙරේරා සහභාගි වූ අවස්ථාවක්.චාමර රුවන්තිලක හා ලාල් රූපසිංහ එක්ව නිර්මාණය කළ ‘සිරිලක් අම්මා’ සංගත තැටිය පසුගියදා මහින්ද රාජපක්ෂ ජනාධිපතිතුමාට පිළිගැන්වූ අවස්ථාවයි මේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av1112115</link>
    <topic>‘අනෝතප්ත විල’ ගීතය වෙනුවෙන් අමරදේවයන්ට පමණක් සම්මාන දීම වැරදියි!</topic>
    <author>ජෝජ් රොබ්සන් ද සිල්වා</author>
    <content>‘අනෝතප්ත විල’ ගීතය වෙනුවෙන් අමරදේවයන්ට පමණක් සම්මාන දීම වැරදියි!අමිතා වැදිසිංහඅනෝතප්ත විල නෙළුම නෙළාලා පීරා වරලස මල් ගවසාලා(පද - සුනිල් සරත් පෙරේරා)මේ රටේ සමහර සම්මාන උලෙළ සංවිධානය කරන්නේ මොළ තියෙන මිනිස්සු නොවේ. නැතිනම් එම සම්මාන තෝරන විනිශ්චය මණ්ඩල යුග ගීතයකට සම්මාන දෙන විටදී එම ගීතය සම ගායනය කළ ගායකයා සහ ගායිකාව යන දෙදෙනාටම සම්මාන නොදී එක් අයෙකුට පමණක් සම්මාන දෙන්නේ කොහොම ද? ඒත් පණ්ඩිත් අමරදේවයන් සමඟ මා ගායනා කළ ‘අනෝතප්ත විල’ ගීතයට අමරදේවයන්ට පමණක් සම්මාන දී මාව නොසලකා හැරිය බව මුළු රටම දන්නවා.අවුරුදු ගණනාවක් ගත වී ඇතත් තවමත් මට ඒ දුක දැනෙනවා. කවුරු කළත් යුග ගීතයකට සම්මාන දීමේදී ඒ ගීතය ගායනය කළ ගායක ගායිකා දෙපළටම මිස එක් අයෙකුට පමණක් සම්මාන දීම වැරදියි. ‘අනෝතප්ත විල’ ගීතය වෙනුවෙන් අමරදේවයන්ට පමණක් සම්මාන දීමත් ඒ වගේ වරදක්මයි.ඇය - අමිතා වැදිසිංහ නම් ජ්‍යෙෂ්ඨ ගායන ශිල්පිනියයි.අඩුම වශයෙන් එදා අමරදේවයන්ට සම්මාන දෙන විට ඔහු සමඟ සම ගායනය කළ ගායිකාවගේ නම සඳහන් කරන්නට තරම් වත් කිසිවෙකු සාධාරණ වුණේ නැහැ.අද වුණත් ඔය ගීතය සම්බන්ධයෙන් තත්ත්වය එසේමයි. බොහෝ දෙනකුට අදටත් මතක නැහැ අමිතා ඔය ගීතයේ සම ගායිකාව වග.ඇගේ මතක අතර නිදන්ව ඇති අමිහිරි සිදුවීම් පෙළ ගැසෙන්නට පෙර අමිතා සමඟ ඇගේ හඬින් ගීතවත් වූ මියුරු ගීත පිළිබඳ අපි කතාබහ කරමු.“තාරකා වලින් ලියු” - “රන් දොරින් එන්න ආදරේ” - “පින්න මල් පිපී” - “බැද්ද පුරා සුදු රෙද්ද වගෙයි අද” (පියසිරි විජේරත්න සමඟ) - “සුපිපෙන මලකින්” - “බුද්ධ දිවාකරයාණෝ” - “සෙංකඩගලපුර දළදා බුදු රැස්” - “කන්ද උඩින් හඳ පායන ලීලා” - “එක මොහොතක් ඔබ සෙවණේ හිඳින්නට තරම්” (මර්වින් පෙරේරා සමඟ) - “මේ උදාර ලංකා භූමියයි” - “දුරකථනයකින් අද සිට” වැනි ගීතලෝලී සිත්ගත් රසබර ගී රැසක් ගැයු ගුවන් විදුලියේ “ඒ” ශ්‍රේණියේ ගායන ශිල්පිනියකි.සංගීත ක්ෂේත්‍රයේ ඔබේ මං සලකුණු මොනවා ද?1962 දී තමයි මගේ ගීතයක් ලෙස ‘චන්ද්‍ර බිම්බ මායාවයි’ ගායනා කෙරුවේ. ඉන්දියාවේ ලක්නව් විශ්ව විද්‍යාලයේ සිටියදී සමස්ත ඉන්දියානු ගුවන් විදුලියෙන්. ජී. ඩබ්ලිව්. ජයන්ත සමඟ සිංහල සංගීත වැඩ සටහනක් 1968 දී ඉදිරිපත් කළා.පේ‍්‍රමකුමාර එපිටවලගේ ‘සාරභූමි’ මුද්‍රා නාට්‍යයේ ගීත ගායනය මෙන්ම සිංහල චිත්‍රපට රැසක පසුබිම් ගී ගැයීමත් මගේ ගායන දිවියේ මං සලකුණු අතරේ විශේෂයි. ඒ වගේම මා ගායනා කළ ගීත ඇතුළත් වී නිෂ්පාදනය කෙරුණු ‘සුපිපෙන මලකින්’ - ‘මල් වැස්සක්’ - ‘හිරු උදාව‘ - ‘බුද්ධ දිවාකරයාණෝ’ කැසට් පට සහ ‘අනෝතප්ත විල’ සංයුක්ත තැටියත් විශේෂයි. අපේ රටේ මුල් වරට ගායිකාවක් කළ බොදු ගී පටය කළෙත් මමයි.‘බුද්ධ දිවාකරයාණෝ’ නම් එම ගී පටය පිළිගැන්වූවේ බලංගොඩ ආනන්ද මෛත්‍ර හිමියන්ටයි.මෑතකදීත් ඔබ ගීත ඇල්බම දෙකක් කළා නේද?ඔව්. සම්බුද්ධත්ව ජයන්තිය නිමිත්තෙන් බොදු ගී දහසයක ගීත ඇල්බමයකුයි, දරුවන් වෙනුවෙන් ‘ළමා ගී’ දාහතරක ගීත ඇල්බමයකුයි කළා. ඒ වුණාට අපි දැන් මොනවා කළත් වැඩක් නැහැ. විද්‍යුත් මාධ්‍යවලින් අපේ නිර්මාණ ජනතාවට දෙන්නේ නැහැ. ඒ නිසා ජනතාව හිතන්නේ අපේ නව නිර්මාණ නැහැ, අපි නිහඬයි කියලා.ඔබේම ගීත ප්‍රසංගයකින් ගීත රසිකයින් සමඟ නිර්මාණ ගනුදෙනුව කරගෙන යාමට සූදානමක් තිබුණා නේද?මගේ ඒක පුද්ගල ගීත ප්‍රසංගයක් ‘අමිත ගී’ නමින් පැවැත්වීමට සූදානමක් තිබුණා. ඒත් මගේ සහෝදරයා මියයාම නිසා එය කළ නොහැකි වුණා. 1984 දී තමයි මගේ ඒක පුද්ගල ගී ප්‍රසංගයක් මුලින්ම පැවැත්වූවේ. ඉන්පසු 1995 දී ‘රසංගි’ නමින් ද ඒක පුද්ගල ගී ප්‍රසංගයක් පැවැත්වූවා. එම ප්‍රසංග සාර්ථක වූ නිසා ඉදිරියේදී මගේම ගී ප්‍රසංගයක් පැවැත්වීමටත් අදහස් කරගෙන ඉන්නවා.ආදර ගී ඉතා මිහිරි ලෙස ගයන්නට ඔබට හැකි වුණේ එවකට ඔබත් ආදරවන්තියක්ව සිටින්න ඇති නේද?අපෝ - මොකෝ නැත්තේ. (හඬ නගා සිනාසෙමින්) ඒත් අනේ, මගේ මුල්ම පේ‍්‍රමයෙන් උරුම වුණේ විරහා වේදනා විතරමයි. (ඒ ගැන ඊළඟට කියන්නම්. දැන් අහපු ප්‍රශ්නයට උත්තර දෙන්නම්.) ඇත්තටම ගීතයක් ගායනා කරද්දී ඒ ගීතයේ අදහස තේරුම් ගෙන තනුවට හුරු වී ඊට ආරූඪ වෙලා ගයන්න ඕනේ.‘රන් දොරින්’ - ‘තාරකාවලින්’ වැනි මා ගයනා කර ජනපි‍්‍රය වූ ආදර ගීත සෑම එකක්ම වාගේ මම ගැයුවේ සැබැවින්ම ආදරවන්තියක ලෙසින් වින්ද අත්දැකීම්වලට ආරූඪ වෙමිනුයි.මං ආදරය වින්දේ අවුරුදු දහතුනක යුවතියක කාලයේ ඉඳලමයි. ආදර ගී ගයද්දී පමණක් නොවේ ‘සෙංකඩගලපුර’ ගීතය ගයද්දීත් මම ඒ ගීතයේ අදහසට ආරූඪ වුණේ දළදා හාමුදුරුවෝ මා ඉදිරිපිට ඉන්නවා වගේ හිතින් මවාගෙනයි.එහෙම ගීතයේ අදහසට ආරූඪ වී ගායනා කළාම සාර්ථක ගීතයක් නිර්මාණය කිරීමට ගායනයෙන් දායක වීමට හැකියාව ලැබෙන බව මගේ අත්දැකීමයි.මිහිරි ආදර ගී ගායනා කළාට ඔබ පරාජිත ආදරවන්තියක් නේද?ආදරේ කරලා නම් පැරදුණා තමයි. ඒත් මං පරාජිත ආදරවන්තියක් කියලා නම් හිතන්නේ නැහැ. පළමු ආදර සම්බන්ධයෙන් විරහා වේදනා විඳිමින් ඉඳලා තමයි ඉන්දියාවට ගියේ. ඉන්පසු ලංකාවට ඇවිල්ලා ඉන්නා අතරේ තමයි සංගීතඥ වික්ටර් දළුගම හඳුනාගෙන සබඳකමක් ඇති වුණේ. අපි දෙන්නා විවාහ වුණා. අපට තුසිත, චන්න සහ සංගීතා නමින් දරුවන් තිදෙනකු එකතු වුණා. ඒ අතර වික්ටර්ට සමීප වූ එක්තරා කාන්තාවක් (අමිතා නම කිව්වත් අපි එය සඳහන් නොකරමු.) මගේ ආදර ලෝකය බිඳ දැම්ම හින්දා නැවත වරක් ආදරෙන් පැරදුණා. වික්ටර්ගෙන් වෙන් වී තනියම දරුවන් හදාගෙන ජීවිතයට මුහුණ දුන්නා.ඇත්තටම ඔබ ජීවිතයේ අභියෝග ජය ගත්තේ කොහොම ද?මගේ අම්මටත් මගේ පියා මියයාම නිසා මා ඇතුළු දරුවන් හතර දෙනෙකුගේ ජීවිත රකින අභියෝගයට මුහුණ දීමට සිදු වී තිබුණා. ඒ වගේම මටත් දරුවන් තුන්දෙනා සමඟ ජීවත් වෙන්න දුක් විඳින්න වුණා. මට රැකියාවක් වත් තිබුණේ නැහැ. මට මතකයි,මං අසෝක කනිටු විදුහලේ රුපියල් සියයක වැටුපකට ස්වේච්ඡාවෙන් සංගීතය ඉගැන්වූවා. ජයතිස්ස හෙට්ටිආරච්චි තමා ඒ අවස්ථාවවත් ලබා දුන්නේ. මට අම්මාගේ ද උදව් ලැබුණා.මං මොන දුක් පීඩාවකදී වත් සසල වී අඬ අඬා වැටිලා උන්නේ නැහැ. කොටු වෙලා ඉන්නේ නැතුව කඳුළු පිස දමලා උදා වූ හැම දවසකටම මුහුණ දීමට වූ අවස්ථාවන්ට හරියාකාරව මුහුණ දුන්නා. ඒ නිසා ජීවිතය ජයගත්තා. දරුවන්ට ඉගැන්වූවා.අද මම ජීවතුන් අතර ඉන්නවා. කලාකාරියක් ලෙස කාටවත් අත නොපා මගේ නිර්මාණ රැකගෙන තියෙනවා. මේ සියල්ල ගැහැනියක් ලෙස මං ලැබුව ජයග්‍රහණ කියලයි මම හිතන්නෙ.නව පරපුරේ ගායිකාවන් ඔබේ ගී නැවත ගයන්න ඉල්ලුවේ නැද්ද?ඉල්ලුවා, ඉල්ලුවා. ඒත් මගේ ගීත එහෙම නැවත ගයන්න දෙන්න මං කැමැති නැහැ. දුන්නොත් ඒ ගීත අපිට නැති වෙනවා. මගේ ගී ගයන්න ඕනේ මගේ දරුවෝ සහ ඔවුන්ගේ දරුවෝ පමණයි. ඔවුන්ට ඒ සඳහා හැකියාව තිබෙනවා. කවදා හරි ඔවුන් මගේ ගී ඉදිරියට අරගෙන යාවි.අපේ සංගීත ක්ෂේත්‍රයේ නව පරපුර ගැන ඔබට හැඟෙන්නේ කෙසේ ද?නව පරපුර දක්ෂයි. ඒත් පුංචි කාලේ ඉඳලම ඔවුන්ව වැඩිහිටියන් නොමඟ යවනවා. ඒ නිසා ඔවුන් අනුන්ගේ ගීත කොපි කරනවා. විශේෂයෙන්ම දැන් ඉන්න ගායිකාවෝ වැඩි දෙනකු අහංකාරියෝ.තමන්ගේම කියලා එක ගීතයක්වත් ජනතාව අතර නැතුවාට සමහරුන්ගේ ඔළු ඉදිමිලා. සංගීත ක්ෂේත්‍රයේ රැඳෙන්න නම් නිහතමානි වෙන්න ඕනේ. සංවේදී නැත්නම් නිර්මාණ සාර්ථක වෙන්නෙ නැහැ. ඒ නිසා සංවේදී වෙන්නත් ඕනේ.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av1112116</link>
    <topic>වැඳලා කියන්නම් අම්මේ අරන් යන්න මාව</topic>
    <author>ජෝජ් රොබ්සන් ද සිල්වා</author>
    <content>වැඳලා කියන්නම් අම්මේ අරන් යන්න මාවගොළු දරුවෙක් වුණා කියලා අනේ අම්මේ මාව දාලා ගියේ ඇයි මේ ලෙස ළමා නිවාසයට දෙමාපියන් නිතර ඇවිත් දන් දෙනවා මෙහෙට ඒ පිංවත් ලබා ගන්න අම්මේ ඇවිත් යන්නමං මෙලොවට ඉපදීමත් කරදරයක්ලු මේ තත්වෙට මං වැටුණේ ඔබෙ වරදින්ලු යන එන අය මං ගැන තව තව හොයනවලු ලස්සන කොලු පැටියා කියලා යන්න යනවලුහදාගන්න අරන් යන්න ඉල්ලනවා මාව දැන ගත්තම ගොළුයි කියලා දාලා යනවා මාව මේ ලිපිය ලියන්නේ දකින්න මගෙ සුදු අම්මාව වැඳලා කියන්නම් අම්මේ අරන් යන්න මාවපද රචනය - සත්‍යජිත් ලක්මාල්සංගීතය - රොෂාන් ප්‍රනාන්දුගායනය - අසංක ප්‍රියමන්ත පීරිස්සත්‍යජිත් ලක්මාල්ගීතයක සංකල්පනාව ගීත ශ්‍රාවක සිත් සංවේදීව ස්පර්ශ කරන හෝ කම්පනය කරවන සුලු නවමු අත්දැකීමක් හෝ වේ නම් එවැනි ගීතයක් ඉක්මනින්ම ගීතලෝලීන්ගේ ආදරය දිනා ගැනීමට සමත්වන බව නිසැකය. “ගොළු දරුවෙක් වුණා” ගීතයත් එවැනි ගීතයකි. මෙම ගීත සංකල්පනාවේ හිමිකරු අපේ තරුණ පරපුරේ ගී පද රචක සත්‍යජිත් ලක්මාල් ය.”නිවාඩුවට මං එන්නම්” – “පිනි වැටුණට සුදු නෙළුමට” – “සුදු නංගියෙ ඇස් වහගෙන” (රොෂාන් ප්‍රනාන්දු) – “ලොකු පුතේ අදයි මගේ පිං පඩි දවස” (කිංස්ලි පීරිස්) “සුදුගවුමේ රැළි හද හද” (දමිත් අසංක) – “ගාඩි කෙල්ලෙ නුඹ තැන තැන” (චාමර වීරසිංහ) වැනි ජනප්‍රිය ගී පද රචනා රැසකම අයිතිකරු වන සත්‍යජිත් මේ දිනවල ඇසක ආබධයක් නිසා මහරගම පිළිකා රෝහලෙන් ප්‍රතිකාර ලබමින් සිටිය ද තරමක හෝ සුව සහනයක් ලැබෙන හැමවිටකම ගී පද රචනයේ නියැළෙයි. මෙවර අපි සත්‍යජිත් සමඟ ‘ගී මිහිර”ට එක්වෙමු.”මේ ගීතයේ මුල්ම සිතුවිල්ල මගේ හිතේ ඇති වුණේ මහවැව ‘සිව්රාජ’ ළමා නිවාසයට දානමය පින්කමක් සඳහා මගේ සහෝදරිය සමඟ ගිය දවසකයි. සාමාන්‍යයෙන් දෙසැම්බර් 31 වැනි දා වනවිට එහි ඉතිරිව ඉන්නේ මව්පියන් අහිමි දරුවන් පමණයි. එදා එහි සිටි ගොළු දරුවන් විසින් මිදුලේ ලියා තිබුණා ‘අනේ මාමේ, නැන්දේ ඔයාලා ගේන දේවල් අපිටම දෙන්න!’ යනුවෙන්. කියාගන්න බැරි බොහෝ දේ එම වගන්තියේ ගැබ්වෙලා ඇති බව හැඟී මගේ හිත හොඳටම කම්පනය වුණා.””ඉන්පසු මේ සමාජයේ එදිනෙදා දකින්න අහන්න ලැබුණු අනාථ අසරණ දරුවන් පිළිබඳ ඇතැම් සිදුවීම් නිර්මාණාත්මකව මේ ගීතය පද රචනයේදී එකතු කළා. ‘මං මෙලොවට ඉපදීමත් කරදරයක්ලු - මේ තත්ත්වෙට මං වැටුණේ ඔබෙ වරදින්ලු’ යනුවෙන් යෙදීමෙන් මම පැවසීමට වෑයම් කෙරුවේ මෙම ගොළු දරුවා කුසේ සිටිද්දී මව විසින් දරුගැබ විනාශ කිරීමට යාමෙන් අත්වී ඇති අනිටු විපාකය ගැනයි. මගේ මේ ගීතයේ ගොළු දරුවා පෙනුමෙන් ලස්සන දරුවෙක්. ඒ නිසාත් ඔහුට වෙනත් දරුවන්ට වඩා වෙනස් අත්දැකීමකට මුහුණදීමට වෙනවා. ‘හදාගන්න අරන් යන්න ඉල්ලනවා මාව - දැනගත්තම ගොළුයි කියලා දාලා යනවා මාව‘ යන යෙදුමෙන් හෙළිදරව් කළේ මෙවැනි දරුවෙකු මුහුණ දෙන එම අත්දැකීමයි.””මෙහිදී ‘මගෙ සුදු අම්මා’ කීමෙන් දරුවා වෛර නොකරන බව පෙන්නුම් කිරීම සහ අම්මලා මොනවා කළත් දරුවන්ට මව් සෙනෙහස අවශ්‍ය බව වත්මන් සමාජයේ ඉන්න මව්වරුන්ට දැනුම් දීමටත් මෙම ‘ගොළු දරුවෙක්’ ගී පද රචනයේ දී මම කල්පනා කළා.””ගොළු දරුවෙක්” සාර්ථක නිර්මාණයක් වුණේ රොෂාන්ගේ සහ අසංකගේ ද දායකත්වය නොමසුරුව ලැබුණු නිසයි. ඒත් අද අපි තුන්දෙනාම ගොළු වෙලා වගේ මට දැනෙනවා. මම ගොළුවෙලා පිළිකාව හින්දා. මා සමඟ වැඩිපුරම නිර්මාණ කළ රොෂාන් ගොළු වෙලා කාර්යය බහුලවීම නිසා. අසංක සමහර විට ගොළු වෙලා ඉන්නේ මං පිළිකා රෝගියෙකු බව ඔහු තවම නොදැන විය හැකියි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av1112117</link>
    <topic>දැන් හැමෝම මට කතා කරන්නේ ‘සෙල්වම්’ කියලා</topic>
    <author>තුෂාරි වික්‍රමසිංහ</author>
    <content>දැන් හැමෝම මට කතා කරන්නේ ‘සෙල්වම්’ කියලාසෙල්වම් හි ළමා නළුඅභිනේෂ් රවි ශංකර්“මගේ තාත්තත් නැහැ... මගේ අම්මත් නැහැ කොටි මරලා... මම කවුරුත් නැති ළමයා...”කඳුළින් දෙනෙත් පුරවාගෙන, ගැහෙන හදවතින් තමන්ට හිමිවන්නට තිබූ ඒ සොඳුරු ළමා ලෝකය අහිමි කරවූ ප්‍රභාකරන් ඇතුළු මුළුමහත් ත්‍රස්තවාදී සංහතියටම ශාප කරමින් සුසුම් හෙළන පුංචි හා පැටවුන් වන් සෙල්වම් ලා දහස් ගණනක් අදටත් උතුරු නැඟෙනහිර තනි වී සිටිති. ඒ ශාපලත් කුරිරු යුද්ධයේ නිමාවට තිත තබමින් තමාට අහිමි කරවූ ඒ සොඳුරු ලෝකය යළි යළිත් ළඟා කරගැන්මට ඉඩ හසර සැලැසූ ඒ උදාර මනුෂ්‍යත්වය සොයා යාමට වෙර දරන පුංචි සෙල්වම් ගේ පුංචි ලෝකය ගැන කියැවෙන ‘සෙල්වම්’ චිත්‍රපටය මේ දිනවල සිනමාහල් රැසක තිරගත වෙයි.සැබැවින් ම රිදී තිරයේ අපූරු රංගනයක යෙදෙන මේ පුංචි සෙල්වම් සැබෑ දිවියේ කවුරුන් ද? හා පැටවකුවන් අවිහිංසක සිනාවෙන් මුව පුරවාගෙන දිගු නෙත් අගින් සිනාසෙන මේ දඟකාර පුංචි සෙල්වම් දැන් මා අභියස සිටියි. තවමත් දොළොස් හැවිරිදි මේ පුංචි පුතා අභිනේෂ් රවි ශංකර් ය. “ඉතින් කොහොමද අභිනේෂ්?” මම ඔහු හා කතාවට මුල පිරුවෙමි.“ඔයා සෙල්වම් වුණු හැටි අපිත් දැනගන්න කැමැතියි. ඒ ගැන මුලින් ම කතා කරමු ද? ඔහු හිස දෙපසට වනයි. පුවත්පතක දැන්වීමක් පළවෙලා තිබුණා. චිත්‍රපටයකට රඟපාන්න දෙමළ ළමයින් අවශ්‍යයි කියලා. මගේ අම්මයි තාත්තයි මං ගැන කියලා එයට ඉල්ලුම්පත් දැම්මා. ඉන් පස්සේ අපිට ඉන්ටර්වීව් එකට එන්න කියලා දන්වා එවල තිබුණා. අපි ඉන්ටර්වීව් එකට සහභාගි වුණා.එතනදි මම දැක්කා මම වගේ පුංචි ළමයි ගොඩාක් ඒ ඉන්ටර්වීව් එකට ඇවිත් ඉන්නවා. එතනදී මට දෙබසක් කියන්න දුන්නා. මට තවම මතකයි ඒ දෙබස. “අපි තල් ගෙඩි අහුලන්න යමු ද?” කියලා. මම එය කිව්වා. ඉන්පස්සේ ඒ අය මට කිව්වා මාව ඉන්ටර්වීව් එකෙන් තෝරා ගත්තා කියලා. ඇත්තටම මම නම් හිතුවේවත් නැහැ මාව තෝර ගනියි කියලා. එයින් පස්සෙ මාව මේකප් ටෙස්ට් එකට තිබ්බා. එයිනුත් මාව තේරුණා.ඉතින් ඊට පස්සෙ මොකද වුණේ? මම ඇසුවෙමි.එතකොට එතැනට ෆිල්ම් එකේ ඩිරෙක්ටර් සංජය ලීලාරත්න අංකල් ආවා. ඇවිත් කිව්වා මෙයා හොඳයි, මෙයාට මේන් කැරැක්ටර් එක දෙනවා” කියලා. ඉන්පස්සේ ඔහු මට උපදෙස් දුන්නා චිත්‍රපටයේ රඟපාන්න ඕන ආකාරය පිළිබඳව. මාසයක් විතර යාපනේ ‘සෙල්වම්’ චිත්‍රපටයේ රූගත කිරීම තිබෙන බවත්, මගේ චරිතය ගැන මට වැඩිදුරටත් කියලා දුන්නා. මම මගේ පාසලෙන් අවසර අරගෙන යාපනයට ගියා. මගේ අම්මාගේ ගම යාපනය. ඒත් අපි පදිංචි වෙලා ඉන්නේ කොළඹ ග්‍රෑන්ඩ්පාස්වල. දවස් 27 ක් යාපනයේ රූගත කිරීම් සිදු කළා. ඒ කාලය හරිම සතුටුයි. ඒ විදිහටයි මම සෙල්වම් වුණේ.”කොළඹ වෙස්ලි විදුහලේ හයවැනි ශ්‍රේණියේ ඉගෙනුම ලබන අභිනේෂ් මෙරට සිනමාවේ දැවැන්ත රංගන ශිල්පීන් හා ශිල්පිනියන් පිරිසකගේ තුරුළෙහි සිටිමින් සිය කුලුදුල් රංගනය ඉදිරිපත් කරන්නට තරම් වාසනාවන්ත වූවා. ඔහුට ලැබුණු ඉතා දුර්ලභ අවස්ථාවක් වූ ඒ සුන්දර මතකය ගැන ඔහු කතා කළේ සියුම් ආඩම්බරයක් මුසු වූ සතුටකින්.“මාලනී ඇන්ටී, ජෝ අබේවික්‍රම අංකල් එක්ක රඟපාන්න ලැබුණු එක මගේ වාසනාවක්. මට කිසිම බයක් දැනුණෙ නැහැ රඟපාන්න. හැම වෙලේම පළමු රූගත කිරීමෙන් ම මගේ දර්ශන අවසන් වුණා. ඔවුන් මට හැම විටම මේ විදිහට රඟපාන්න, මෙහෙම කරන්න කියලා රංගනය ගැන උපදෙස් දුන්නා. සහයෝගය ආදරය ලබා දුන්නා. ඔවුන් ගේ ම පුතෙකුට වගේ මට සැලකුවා.මට හුඟාක් සන්තෝෂයි ඒ වගේ ප්‍රවීණ මාමලා නැන්දලා එක්ක රඟපාන්න ලැබුණු එක ගැන. මාලනී ඇන්ටි තමයි හුඟාක් ම මගේ ළඟින් හිටියේ. රූගත කිරීම් කරන අවස්ථාවේ අපි නැවතිලා හිටියේ පලාලිවල තල්ගස් නුවර යුද හමුදා කඳවුරේයි. එහිදී තුන් වේලටම කන්න තිබුණේ බත්. මම බත් කන්න කැමැති නැහැ. මේ හින්ද මාලනී ඇන්ටි එයා කන කෑම මටත් හදලා දුන්නා. රොටී, චපාති වගේ දේවල්. මාලනී ඇන්ටි හදන කෑම හරිම රසයි.”ඔහු කැඩුණු සිංහලෙන් මට පවසයි. දෙමළ භාෂාව ඉංග්‍රීසි, සිංහල හැසිරවිය හැකි අභිනේෂ් ‘සෙල්වම්’ රූගත කිරීම් අතරතුර සිදුවුණු රසවත් සිදුවීම් ද මා සමඟ කියන්නට අමතක කළේ නැහැ.“මම වැවකට බැහැලා ශශිනි නංගිට මල් කඩල දෙන දර්ශනයක් රූගත කරන්න තිබුණා. එතනදී ශශිනි නංගි වැවට බැහැල ආයෙත් ගොඩට පැනලා දිව්වා. මහ හයියෙන් කෑගගහ අඬන්න පටන් ගත්තා. “වැවේ ගෙම්බා ඉන්නවා වැවට බහින්න බැහැ” කියලා අඬන්න පටන් ගත්තා. කොහොම හරි කට්ටිය එයාව සෙට් එකෙන් එළියට අරගෙන පස්සේ රූගත කිරීම් සිදු කළා. ඒ දවස්වල මට යාළුවො ගොඩාක් හිටියා. අපි හැම තැනම දුවල පැනල සෙල්ලම් කළා. හරිම සතුටින් ඒ දවස් ගත වුණා.”මේ වෙනකොට පුතා කී පාරක් සෙල්වම් චිත්‍රපටය නරඹල තියෙනවාද? මම පුංචි අභිනේෂ්ගේ කතාවට බාධා කරමින් අතුරු ප්‍රශ්නයක් නැඟුවෙමි.“දැන් දෙසැරයක්ම මම සෙල්වම් නැරඹුවා. දැන් මට හැමෝම කතා කරන්නේ ‘සෙල්වම්’ කියලා. මගේ රඟපෑම් ගැන හුඟාක් දෙනෙක් මට සුබ පැතුවා. හරි ම සතුටුයි.”කලාවට, වගේ ම ඉගෙනුමටත් දස්කම් පාන අභිනේෂ්ට සොහොයුරෝ දෙදෙනෙක් සිටිති. අභිනේෂ්ගේ පියා වෘත්තියෙන් ගුවන් විදුලි වැඩසටහන් නිෂ්පාදකවරයකු වන අතර මව ගුරුවරියක ලෙස කටයුතු කරයි.ඇත්තටම පුතා රඟපාන සෙල්වම් චරිතය ගැන මොකද හිතෙන්නේ? නැවතත් මම ප්‍රශ්නයක් ඇසුවෙමි. සෙල්වම් චරිතයේ දී මට මගේ අම්මයි තාත්තයි දෙන්නම නැහැ. ඒ අය ත්‍රස්තවාදීන් මරා දමලා. සීයත් එක්කයි ජීවත් වෙන්නේ. අන්තිමේ සීයත් නැති වුණාම මට ඉන්නේ ටීචර් අම්මා විතරයි. මං රඟපාන චරිතය වගේ ම යුද්ධය නිසා මව්පියන් අහිමි වුණු අතපය නැතුව ජීවත් වෙන ළමයි හුඟ දෙනෙක් ඉන්නවා. මම ප්‍රාර්ථනා කරනවා. ඒ ගොල්ලන්ටත් මට වගේ ම පාසල් යන්න, ඇඳුම් පැලඳුම් හැමදේම ලැබෙන්න කියලා” පුංචි සෙල්වම් එසේ පැවසුවේ හැඟීම් බරවයි.අනාගතයේ වෛද්‍යවරයකු වීමට සිහින දකින, කලා ලොවේ දිගු ගමනකට අත්පොත් තබන මේ පුංචි කලාකරුවාට අපි සුබ පතමු.තුෂාරි වික්‍රමසිංහඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av1112119</link>
    <topic>සල්ගල වනාන්තරයේ දවසක්</topic>
    <author>කේ.එස්.විජයවර්ධන</author>
    <content>සල්ගල වනාන්තරයේ දවසක්එක් හිමිදිරියක වරකාපොළ නගරයේ සිට කි.මී.15ක් දුරින් පිහිටි ගලපිටමඩට අප පැමිණියේ සුන්දර සල්ගල වන අරණෙහි දිනක් ගතකර සිතට නැවුම් ආස්වාදයක් ලබාගැනීම සඳහාය. කුඩා කඩමණ්ඩියක් වන ගලපිටමඩ සිට සල්ගල වෙත කි.මී. 3ක් අතුරු මාර්ගයක ගමන් කළ යුතුවේ. කඳු බැවුම්වල පිහිටි රබර්වතු හරහා මේ මාර්ගය වැටී ඇත.වැස්ස ද නොතකා කූඩැල්ලන් හා සටන් කරමින් රබර් කිරි කපන කාන්තාවන් අපට දක්නට ලැබෙයි. රබර් වතු හා ගෙවතු පසු කරමින් ගමන් කළ අපට සල්ගල වන ආරණ්‍යයට මඟ පෙන්වන නාම පුවරුව හමුවෙයි. ආරණ්‍යයේ දාන ශාලාව මහා මාර්ගය අද්දරම පිහිටා ඇත. එය කාර්යබහුල වී ඇත්තේ වනගත භික්ෂූන් වහන්සේලාට දානය පිළියෙල කරන සැදැහැවතුන්ගෙනි.වන ආරණ්‍යයක් වශයෙන් ප්‍රසිද්ධ සල්ගල කෑගල්ල දිස්ත්‍රික්කයේ බෙලිගල් කෝරලේ පිහිටා ඇත. වැල්හැල්ල, ලෙනගල, කෙටගිල්ල, මායින්නෙළුව, කලවත්ත වැනි ගම් පියෙස් මේ හුදෙකලා වනාන්තරයට මායිම් වී තිබේ. මෙම වනාන්තරය අභය භූමියකි.එය හඳුන්වන්නේ වැල්හැල්ල - තෙටගිල්ල අභය භූමිය වශයෙනි. එහි විශාලත්වය හෙක්ටයාර් 134.4කි. සල්ගල වනය අභය භූමියක් බවට පත්වූයේ 1949.02.18 දිනය. එය වනජීවී සංරක්ෂණ දෙපාර්තමේන්තුව යටතේ පාලනය වේ. එයට අමතරව මෙයට යාබද වැල්හැල්ල කෙටගිල්ල වන රක්ෂිතය හෙක්ටයාර් 129ක් ද යෝජිත වන රක්ෂිතය හෙක්ටයාර් 89ක් ද වේ. වනාන්තරයෙන් හෙක්ටයාර් 8ක භූමියක් ආරණ්‍යයට පවරා දී තිබේ.පාර අද්දර සිට පියගැට සකසා වන අරණට පිවිසෙන මඟ සකසා ඇත. අප වන පියසට ඇතුළු වූයේ අපූරු සිසිලසකින් ගත වෙලා ගැනීමට ඉඩ හරිමිනි. පසළොස්වක පොහෝදිනයක් හෙයින් සිල් සමාදන් වූ උවසු උවැසියන්ගෙන් අවට සැරසී ඇත. ජීවිතයේ කරදර මඳකට ඈත්කර සුදු සිල් රෙදි පොරවා දහම් සරණ යෑමට මේ බැතිමත්හු පෙලඹී සිටිති. එහෙත් අද බොහෝ විහාරස්ථාන අරක් ගෙන තිබෙන කඨෝර ශබ්ද විකාශන හඬ මෙහි නැත. අවටින් ඇසෙන්නේ අතු ඉති සුළඟට සෙලවෙන හඬත්, කුරුලු නාදයත් පමණි.වනගැබ තුළට ක්‍රමයෙන් පිවිසෙන අපගේ සිත් කුඩාවුන්ගේ ළපටි හදවත් බවට පත්ව ඇතිසේය. සිත සැහැල්ලුවට පත්ව පාවෙයි. හිතේ බර ටිකෙන් ටික අඩුවී යයි. මඟ දෙපස දක්නට ලැබෙන රුක් ගොමු මත සිට දුව පනින වඳුරු රංචුවලට අපගේ පැමිණීම ගැන නිනව්වක් නැත්තාසේ ය.නිරතුරුවම ජලයෙන් සපිරි දිය කඳුරු මෙම වනගත සුන්දරත්වය වැඩි කරයි. මේ දිය දහරා නියං සමයේදී පවා සිසිල සදන බවක් පෙනේ.සල්ගල පැතිරී ඇත්තේ නිවර්තන වර්ෂා වනාන්තරයකි. කලින් කල වන විනාශය සිදුවී තිබෙන හෙයින් මෙහි නොඉඳුල් වනයක් දැක ගැනීම අසීරුය. පුරාණයේ දී සල්ගල ද ඇතුළු සබරගමුවේ කඳු ප්‍රාන්ත මහා වනයකින් වැසී පැවතුණ ද අද ඉතිරිව පවතින්නේ තැන්තැන්වල පිහිටි මෙවැනි වන කුට්ටි කිහිපයක් පමණි. වළගම්බා රජු හා සබැඳි විස්මිත ජනප්‍රවාද සල්ගල වටාද ගෙතී ඇත. මෙහි සිට කි.මී. 3.5ක් දුරින් පිහිටි ලෙනගල විහාරයේ සිට සල්ගල දක්වා උමඟක් තිබූ බවත්, එය රජු ප්‍රයෝජනයට ගත් බවත් එක් ජනප්‍රවාදයකි. තවත් කතාවකට අනුව මෙහි පිහිටි ඇතුබැඳි ලෙන නම් ගල්ලෙන ඒ රජුගේ ඇතාට නවාතැන් පහසුකම් සැපයූ ගල්ලෙනයි.වනය ඝන වන්නට වන්නට, සියොත් හඬත් රැහැයි නාදයත් තීව්‍ර වෙයි. එය අපූරු සංගීතයක් වැන්න. මහා ගල්පර්වත අතරින් උත්තුංග ගස් නැගී සිටී. සමහර ගසක පෙඳ පාසි එල්ලෙමින් තිබේ. පත්‍ර අතුළ පොළොව සුවදායී යහනක් වැන්න.කඳුගැටයේ මස්තකය දක්වා අඩිපාරක් පිහිටා ඇත. මේ අවට පිහිටි ලෙන් අපගේ නෙතට ලක්වෙයි. මේ ලෙන් තුළ බවුන් වඩන භික්ෂූන් වහන්සේලා සිටිති. ජීවිතයට අත්‍යවශ්‍ය පාරිභෝගික භාණ්ඩ පමණක් පරිහරණය කරන උන්වහන්සේලා අපිස් ජීවිතයක් ගත කරති.අද පමණක් නොව වසර දෙදහසකට එපිට යුගයකදී පවා සල්ගල ලෙන් භාවනානුයෝගී භික්ෂූන්ට වාසය වූ බව මේවායින් හමුවන සෙල්ලිපි සාක්ෂි දරයි.කෑගල්ල දිස්ත්‍රික්කය පුරා ක්‍රිස්තු පූර්ව යුගයේ පටන්ම ජනයා පදිංචිව සිටි බවත් ඔවුන් බොදු බැතිමතුන් වූ බවත් සල්ගල ඇතුළුව මේ අවටින් හමුවන සෙල්ලිපි සාක්ෂි දරයි. පුරාණයේ ආරණ්‍යයක භික්ෂූන්ගේ විහරණයට යටවීමෙන් පසු වනගතව තිබූ සල්ගල ලෙන් යළිත් ආරණ්‍යයක් බවට පත්වූයේ 1930 දීය.කඳු තරණය කරන අපට පහළට බසින කිහිප දෙනකු හමුවෙයි. මේ පරිසරයේ සුන්දරත්වය විඳගැනීමට ඔවුන්ට ඉස්පාසුවක් නැතිසේය.අවුරුදු සිය ගණනක් පැරණි වෘක්ෂ දැවැන්ත මුල්වලින් පොළොව බදාගෙන නැඟී සිටී. ආහාරයට පලතුරු සොයනා ගිරා රෑනක් කීස් කීස් හඬ නඟමින් පියාඹා යති. සමනල්ලු කිහිප දෙනෙක් ඒ මේ අත සරති.හිරු ක්‍රමයෙන් අස්තංගත වුවද වනගැබ තුළ සිටින අපට උණුසුමක් නොදැනේ. අවට හමා යන්නේ සිසිල් වා රැළිය.ගල් බෙනයක් අසල සිට පැනදිව්වේ හාවෙකි. අවට නරඹමින් කඳු මුදුනට පැමිණි අපට එහි පර්වත කූඨය සුව යහනක් විය. එහි ඇනතියාගත් අපි මඳක් විවේක ගතිමු. කඳු මස්තකයෙහි ආරණ්‍යයේ ඝණ්ඨා කුළුණ පිහිටා ඇත. කඳු පාමුලින් ඇදී යන හරිත පැහැති වන ගොමුව කඳු ගැටයක් වසාගෙන පැතිරී ඇත. වන රේඛාව නිමා වන්නේ ඈතින් දිස්වන රබර් වතුවලිනි. වලාකුළින් තොරව නීල වර්ණයෙන් බැබළෙන අහස අප සිත් බොහෝදුරට රැගෙන යයි. අතීතයේ මෙන්ම අදත් මේ නිරාමිස දසුනින් භාවනානුයකේ.එස්.විජයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121111</link>
    <topic>අපේ ගෙදරට ඔප්පුවක් නැහැ ඒ නිසා ගේ නැතිවෙයි කියලා බයයි</topic>
    <author>ඉනෝකා සමරවික්‍රම</author>
    <content>අපේ ගෙදරට ඔප්පුවක් නැහැ ඒ නිසා ගේ නැතිවෙයි කියලා බයයිහරූන් ලන්ත්‍රාගේ බිරිය අතාරිත් ලන්ත්‍රා කියයි“සුළං කුරුල්ලෝ සෙමින් ඉගිල්ලි මල් සුවඳකි අරගෙන එන්නේ ආදර උයනේ දොරටුව හැරගෙන ඔච්චම් කරමින් පියඹන්නේ...”මතකයේ රැඳි මේ ගීතය කුඩා කල අසද්දි එහි තේරුමත්, පද රචනය, ගායනය, සංගීතය කාගෙදැයි කියන්නට නොදත්තෙමි. එහෙත් ඒ ළයාන්විත හඬින් ගැයෙන “සුළං කුරුල්ලෝ...” අසන්නට බෙහෙවින් පි‍්‍රය කළෙමි. දැනුම් තේරුම් ඇති වයසේදි මෙන් නොව අද ඒ ගීතයට වඩාත් පි‍්‍රය කරන්නෙමි. පාළු හුදකලා රාත්‍රියක ඈතින් මේ ගීතය ඇසෙන්නේ නම් හොඳයැයි නොයෙක් විට සිතුවෙමි. එතරමටම ගී හඬ මියුරුය. එහෙත් එදා මෙදාතුර ඒ ගී හඬ මතුකළ මිනිසා අද බෙහෙවින් නිහඬය. ඉකුත් සෙනසුරාදා සන්ධ්‍යාවේ මේ සොඳුරු ගී හඬ සොයා අපි කැලණිය පොල්හේන්වත්ත නිවාස සංකීර්ණයේ අංක F42 නිවෙසට ගොඩවැදුණෙමු.පර්චස් දහයක බිම් කැබැල්ලක ඉදිවී ඇති ඒ නිවෙස අවට භූමිය වල් බිහි වී ඇත්තේය. බැලූ බැල්මට එහි මිනිසුන් වාසය කරන්නේ ද යන ප්‍රශ්නය සිතට මතුවේ. අපි අඩවන් කර තිබූ දොරට තට්ටු කළෙමු.”ආ... එන්න එන්න ‘සිළුමිණෙන්’ නේද?’ඇය අප බොහෝ ආදරයෙන් ඇතුළට කැඳවුවාය.”වාඩිවෙන්න.”අපි මොහොතකට නිවෙස සිසාරා බැලුවෙමු. සාලයේ මේසයක් මත ඔහු තම ගායනය වෙනුවෙන් ලැබූ සම්මාන සහතික ආදිය ඇත්තේය. සාලයේ පුටුවක වාඩි වී ඔහු කාඩ් අතක් සෙල්ලම් කරන්නේය. ඒ අසලම බාගෙට බී අවසන් කළ තේ කෝප්පයකි. ගෙබිම දින කිහිපයකින් අතුනොගා ඇති සෙයකි.හරුන් ලන්ත්‍රා නම් වු සොඳුරු හඬක් හිමි අපේ කතානායකයාට මතකය අඩුය. ඔහුගේ පි‍්‍රය බිරිඳ අතාරිත් ලන්ත්‍රාගේ දෑස් පෙනෙන්නේ යන්තමිනි. ඔවුන් දෙදෙනා පමණක් සිටින නිවෙසේ ඉතින් කෙසේ නම් පිළිවෙළකට තබා ගන්න ද? ඇය ගාට ගාටා යමින් හරුන්ගේ කටයුතු ද කරන්නීය. ඔහුව නාවන්නේ ද ඇයය. ඉඳහිටක ඥාතියෙක් පැමිණ ඔවුන්ට උදව් කරයි. එහෙත් ඔවුන් දෙදෙනාම අසරණය. ගෙට නැඟීමට උස් පඩි දෙකක් ඇත්තේය. අතාරිත්ටත් හරුන්ටත් නිවෙසින් එළියට බැසීමට ඉතා අපහසුය.අපිට එදා ‘රසඳුන’ පුවත්පතින් ලබාදුන්න මුදලින් ටිකක් බැංකුවේ තැන්පත් කළා. ඉතිරි මුදල කෑමට, බෙහෙත්වලට වියදම් වුණා. පහුගිය මාසෙ අපට හරි වැඩක් වුණා. මම මාස දෙකක් විතර අසනීප වෙලා රෝහලේ හිටියා. මම මොන ප්‍රශ්න තිබුණත් කොහොම හරි වතුර බිල ගෙවනවා. ඒත් මම රෝහලේ ඉඳලා ගෙදර එද්දි වතුර බිලක් ඇවිත් තිබුණා රුපියල් තිස් දහස් හත්සිය ගණනක. මට හිතාගන්න බැරි වුණා මොනවද වෙලා තියෙන්නේ කියලා. මම ලියුමකුත් ලියාගෙන ගියා. ඊට පස්සේ එයාලා ඒක හදලා තිබුණා.අතාරිත් මහත්මිය අපට කියන විස්තර හරුන් ලන්ත්‍රා හිසවනා අනුමත කරයි.”තරුණ කාලේ මතක් වෙනකොට දුක හිතෙනවා. තරුණ කාලේ හරුන් අපේ ගෙදර එනවා. එයා අපේ අයියගෙ යාළුවෙක්. ඒකාලේ හරුන් බැඳලා හිටියේ. ඒත් යම් යම් ප්‍රශ්න නිසා හරුන් එයාගෙන් දික්කසාද වුණා. ඒක මම දැන ගත්තේ පත්තරෙන්. පස්සේ හරුන් මගෙන් යාළුවෙන්න ඇහුවා. අපේ අයියා කැමැති වුණේ නෑ. මමත් හිතුවා මෙයත් එක්ක ගිහින් දුක් විඳින්න වේවිද කියලා. ඒත් මම අන්තිමට තීරණයක් ගත්තා හරුන් එක්ක යන්න. මම ජීවිතේ හුඟක් දුක් වින්ඳා. ඒත් එදා ඉඳලම අපි දෙන්නා ආදරයෙන් හිටියා.හරුන්ට ඉස්සර ගෙයක් තිබුණා. ඒත් යම් යම් අය ඒක වංචාවෙන් අරගත්තා. අපි හිටියේ කුලී ගෙවල්වල. අපි කුලිය ගෙවා ගත්තෙත් අමාරුවෙන්. ඒකාලේ තමයි මම ප්‍රවීණ සිනමා නළු සනත් ගුණතිලකට කිව්වේ අපට ඉන්න තැනක් ලබාදෙන්න කියලා. දරුවෙක් නැති අපට සනත් පුතෙක් වගෙයි. සනත් මගෙම පුතෙක් වගෙයි. එයා අපිට මේ ගේ ලබා දුන්නා. දැනටත් එයා අපි ගැන හොයලා බලනවා. ගෙදරට බඩු එහෙමත් ගෙනත් දෙනවා, මුදල් දෙනවා. සනත් පුතාට දෙවියන්ගෙම පිහිටයි. මේ ගෙදරට අපි අවුරුදු ගාණක් නිවාස අධිකාරියට රුපියල් 500 ගාණේ ගෙව්වා. කාලයක් ගෙවාගෙන යනකොට එහෙන් කිව්වා ගෙවන්න එපා කියලා. ඒත් මේ ගෙදරට ඔප්පුවක් අපිට ලැබිලා නැහැ. මට හරි බයයි අපිට වැටිලා ඉන්න තියෙන මේ ගේත් නැතිවෙලා යාවිද කියලා.දෑසේ රැඳි කඳුළු පිස දමන අතරේ ම අතාරිත් මහත්මිය පවසයි.”ජනාධිපති අරමුදලෙන් අපට මාසිකව රුපියල් දෙදහසක මුදලක් ලැබෙනවා.” අතාරිත් කියන විට හරුන් එය අනුමත කරයි.”ඒක මදි” ඔහු යාන්තම් හඬ අවදි කරයි. ඉකුත් දිනෙක ප්‍රවීණ ගායන ශිල්පි සුනිල් එදිරිසිංහ ද මේ යුවළ බැලීමට ගියේය. ඔහු නවසීලන්තයේ සිටින මිත්‍රයකු එවන ලද මුදලක් හා තමන් ද ඊට මුදලක් එක්කර ලන්ත්‍රා යුවළට පරිත්‍යාග කළේය.’සුනිල් හොඳයි’ හරුන් දෑත් එක්කර සුනිල් එදිරිසිංහයන්ට පින්දෙයි.”ආයෙත් එනවා කිව්වා”එක්දහස් නවසිය පනස් හතේ සිට මෑතක් වනතුරුම ඔහු ගැයුවේය. වරින් වර සම්මාන ද ලැබුයේය. එහෙත් තම මියුරු ගී හඬ ඇරෙන්නට ඔහු ඉතිරි කළ දෙයක් නැත. අද ඒ ගී හඬ ද හඬපටවලට පමණක් සීමා වී ඇත. එදා මෙදාතුර ජීවිතයේ තමන් හා දුක සැප බෙදාගත් පි‍්‍රය බිරිඳ අතාරිත් පමණක් ඔහු ළඟ රැඳී සිටී. ඇය තමන්ට හැකි පමණින් ඔහු රැකබලා ගනී.”අනේ පුතේ අපිට මේ ගේ නැති වෙයිද දන්නෑ.”ඈ සිත තුළ ඇත්තේ සැකයකි. කලාව වෙනුවෙන් කලාකරුවන්ගේ සුබ සාධනය වෙනුවෙන් කැපවී කටයුතු කරන බලධරයනි! අපේ ආරාධනා ඔබටයි. හරුන් ලන්ත්‍රා යුවළගේ නිවෙසේ අයිතිය ඔවුන්ටම ලබාදීමට ඔබට කළ හැකි දේ කුමක් ද?”සුළං කුරුල්ලෝ...” ඡායාරූප ශිල්පි විමල් හරුන් අසලින්ම හිඳ පද මුමුණයි.”වැරදියි... වැරදියි... හයියෝ...” කියූ හරුන් ගයන්නට තතනයි. එහෙත් ඒ හඬ පිටවෙන්නේ නැත. ඔහුට සුසුමක් හෙළිණි. අප දෑසට කඳුළක් නැගිණි.ඉනෝකා සමරවික්‍රමඡායාරූප – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121112</link>
    <topic>මුං බීජ මුරුක්කු</topic>
    <author>ඡායාරූපය - ඉඳුනිල්</author>
    <content>මුං බීජ මුරුක්කුසති අන්තය රසවත් කරන කෑම බීම - උපදෙස් ප්‍රවීණ සූපවේදී ඩොන් ෂර්මන්විවේකී සති අන්තය රසවත් කරන කෑම බීමවසර අවසාන පාසල් වාර විභාග ළං වෙලා. සති අන්තය කියා වෙනසක් නැතුව පාසල් යන දුව පුතා මේ දිනවල පාඩම් කරනවා ඇති. සූපවේදී ඩොන් ෂර්මන් මෙවර ඔබට තිළිණ කරන්නේ පුංචි දරුවනට පාඩම් කරන අතරතුර රස විඳින්නට හැකි අපූරු කෑමක් සාදා ගන්නා අන්දමයි.ඒ තමයි මුං බීජ මුරුක්කු. පැළ මුං බීජ ශක්ති ජනක, පෝෂ්‍ය ගුණයෙන් ඉහළ ආහාරයක්. මේවා ඔබට සුපිරි වෙළෙඳ සලකින් ඉතාමත් පහසුවෙන් මිලදී ගන්නට හැකියි. ඉක්මනින් පහසුවෙන් සාදාගත හැකි නිසා උණු උණුවේම ආහාරයට ගන්නටත් හැකියි. ඩොන් ෂර්මන් අත්හදා බැලූ අලුත්ම ආහාර වට්ටෝරුවට අනුව ඔබත් පිළියෙල කර බලන්න.මේ ද්‍රව්‍ය අවශ්‍යයයිපැළ මුං බීජ ග්‍රෑම් 500කඩල පිටි ග්‍රෑම් 250බැද ගැනීමට පිරිසුදු තෙල්(පොල්තෙල් හෝ වෙනත් වර්ගයක්)ජලයබිත්තරයක්ලුණු කුඩුමිරිස් කුඩුසාදාගන්නේ මෙහෙමයිකඩල පිටි භාජනයකටගෙන බිත්තරය කඩාදමා ජලය එක්කර උකු ගතියට අනාගන්න.ඉන්පසු තාච්චියක් ළිප තබා ඊට තෙල් දමා හොඳින් රත් කරගන්න.දැන් මුං බීජ අහුරක් අතට ගෙන එය කඩල පිටිවල ගිල්වා රවුම් ගුලියක් ලෙස අත්ලෙන් තදකර තෙල් තාච්චියට දමන්න. දැන් තෙල් හැන්ද ගෙන පරෙස්සමින් පෙරළමින් රන්වන් පැහැය එන තෙක් බැදගන්න. එකවර ගුලි කිහිපයක් ම බැදගත හැකියි.ළිපෙන් බා තෙල් ගතිය හොඳින් බේරෙන්නට තබා ගෙන ලුණු කුඩු සහ මිරිස් කුඩු ටිකක් දමා උණු උණුවේම පිළිගන්වන්න.ඡායාරූපය - ඉඳුනිල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121113</link>
    <topic>ටවර් හෝල් රඟහල ජාතික, ආගමික පුනර්ජීවනයේ කේන්ද්‍රස්ථානයක් වුණේ නැහැ</topic>
    <author>සුනිල් මිහිඳුකුල</author>
    <content>ටවර් හෝල් රඟහල ජාතික, ආගමික පුනර්ජීවනයේ කේන්ද්‍රස්ථානයක් වුණේ නැහැමහාචාර්ය තිස්ස කාරියවසම්සියවසක් සපිරෙන ටවර්හෝල් රඟහලට මෙරට ප්‍රසාංගික කලා ඉතිහාසය තුළ හිමිවන්නේ කෙබඳු ස්ථානයක් ද?කරුණු තුනක් නිසා ටවර්හෝල් රඟහල වැදගත්.1. එය මේ රටේ ස්ථාවරවූත් අංගසම්පූර්ණවූත් ප්‍රථම රංග ශාලාව. 1877 න් පස්සේ, නූර්ති නාට්‍ය බිහිවුණයින් පස්සේ කොළඹ නගරයේ නාට්‍ය ශාලා 30 කට කිට්ටු ගණනක් ඉදිවුණා. ඒවා තාවකාලික මඩු. සමහරක්වා පොල් අතුවලින් වහපුවා. තවත් ඒවා බෙලෙක් තහඩු හෙවත් ගැල්වනයිස්වලින් ආවරණය කරපුවා. ප්‍රේක්ෂකයන් 1500 කට වාඩිවෙලා නාට්‍ය බලන්න පුළුවන් නවීන අංග සහිත ස්ථාවර නාට්‍ය ශාලාවක් වුණේ ටවර්හෝල් රඟහල. මෙහි බැල්කනියක් තිබුණා. අලුත් තිර ගෙනාවේ බොම්බායෙන්. පාවිච්චි කළේ ණයට හරි, කුලියට හරි ගත්තෙ නැති අලුත් ඇඳුම් පැළඳුම්.2. මෙරට දේශීය ධනවතුන් අතරින් ප්‍රථම වරට ලාබ ලැබීමේ වාණිජ ව්‍යාපාරයක් ලෙස නාට්‍ය ගණන් අරන් මුදල් ආයෝජනය කළ පළමු අවස්ථාව මේක. ගණේගොඩ අප්පුහාමිලාගේ හෙන්ද්‍රික් සෙනෙවිරත්න තමයි ටවර්හෝල් රඟහල ඉදිකළේ. ටවර්හෝල් රඟහලේ භූමිය පර්චස් 68 යි. ඒක රුපියල් 50 කට ගත්තයි කියන එක බොරු. ඒකේ ඔප්පුවේ තියෙන මිල විසිදාහයි දියුණු වෙන වාණිජ මධ්‍යස්ථානයක, අලුතින් ට්‍රෑම් කාර් දුවන පාරක් අයිනේ තියෙන ඉඩමක් පර්ච් එක රුපියලකට විකුණනවා කියන එක සුරංගනා කතාවක් විතරයි.3. ලංකාවේ පළමු වැනි වෘත්තිය නළු කණ්ඩායම හිටියේ ටවර්හෝල් එකේ.ටවර්හෝල් රඟහල පිහිටෙව්වේ කිසියම් ගැටුමක ප්‍රතිඵලයක් වශයෙන් ය වගෙ අදහසක් ඉදිරිපත් කරන්න ‘සිංහල නාට්‍ය ඉතිහාසය’ (1860 - 1911) ලියපු මහාචාර්ය ඩී.වී. හපුආරච්චි කිසියම් උත්සාහයක් දරා තිබෙනවා. ඒ කියන්නේ නීතිඥ ජෝන් ද සිල්වා හා තවත් සමකාලින නාට්‍යකරුවකු වූ බී.ජේ. පෙරේරා අතර ඇතිවූ තරගකාරී ස්වරූපයක් නිසා. (ටවර්හෝල් රඟහල ඉදිකළේ බී.ජේ. පෙරේරාගේ යෝජනාවක් පරිදි බව බොහෝ ලියකියවිලිවල සඳහන් වෙනවා) මහාචාර්ය සුනිල් ආරියරත්න තමාගේ ජෝන් ද සිල්වා නූර්ති නාට්‍ය එකතුවේත් මේ අදහස් ම පුනරුච්චාරණය කරනවා.ජෝන් ද සිල්වා එකල හිටපු ජනප්‍රියම නූර්ති නාට්‍යකරුවා. ඇත්ත තමයි, ඔහුගේ නාට්‍ය පෙන්වන්න නිශ්චිත රංග ශාලාවක් තිබුණේ නැහැ. ක්‍රයිටීරියන්, ඔලිම්පියා, පයනියර් වැනි ශාලාවල තමයි ඔහුගේ නාට්‍ය පෙන්නුවේ. ජෝන් ද සිල්වාගේ නාට්‍ය ටවර් එකේ පෙන්නුවේ පස්සෙ කාලෙක. ඒත් මං පිළිගන්නේ නැහැ ඔය ගැටුමක කතාව. ටවර් එක හදන කාලේ ජෝන් ද සිල්වා රණ්ඩුවට යන වයසක නෙමෙයි හිටියේ. එතකොට ඔහුගේ වයස පනහ පැනලා. විවිධ නාට්‍ය සභාවල කළමනාකරුවන් අතර වාණිජ ආධිත්‍යය සඳහා ගැටුම් තිබෙන්න ඇති. ඇත්තටම තිබුණා. නමුත් ඒවා ටවර්හෝල් එක හදන්න තරම් හේතුවක් වුණේ නැහැ.ටවර්හෝල් රඟහල විවෘත කරපු දිනය පිළිබඳවත් අවිනිශ්චිතතා තිබුණා. ‘ටවර්හෝල් නාටක ඉතිහාසය’ ලියපු ඇල්.ඩී.ඒ. රත්නායක කියන්නේ 1911 දෙසැම්බර් 07 වැනිදා එය විවෘත වූබවයි.ඒ කාලේ පළවෙච්ච පත්තර බලන්නකෝ. ඒවායේ නිවැරදි දිනය තියෙනවා. ‘දිනමිණ’ ‘සිහල සමය’ පත්තරවල ඒක තියෙනවා. තව ඉංග්‍රීසි පත්තර දෙකකත් තියෙනවා. 1911 දෙසැම්බර් 16 වැනිදා සෙනසුරාදා රෑ 8 ට ටවර් හෝල් රඟහල විවෘත කළේ. එතකොට චාල්ස් ඩයස් ‘පණ්ඩුකාභය’ නාට්‍යය රංග ගත කළේ රෑ 9 ට. තවත් තැනක තියෙනවා දෙසැම්බර් 6 වැනිදා මේක විවෘත කළායි කියලා. බොරුනේ. ඒ ‘පණ්ඩුකාභය’ නාට්‍ය පිටපතට චාල්ස් ඩයස් දාපු දිනය. අච්චු ගහපු පොතට දාපු දිනය. පත්තරවල පැහැදිලිව වාර්තා තිබියදී ඇයි මේ බොරු දින දාන්නේ?ටවර්හෝල් රඟහල මෙරට ජාතික, ආගමික පුනර්ජීවනයේ කේන්ද්‍රස්ථානයක් විදියටයි කවුරුත් හඳුන්වන්නේ?ටවර් එක තරම් ඕපාදූප, අසත්‍ය ජනප්‍රවාද පිරුණු තැනක් තවත් නැති තරම්. අමද්‍යප සටන මෙතැනින් පටන් ගත්තයි කියලා සමහරු කියනවා. කොළඹ මහා අමද්‍යප සභාවේ රැස්වීම සේරම කියලා තිබෙන්නේ මාළිගාකන්දෙදි, පබ්ලික් හෝල් එකේ හා ආනන්ද කොලිජියේදි. එහි එක රැස්වීමක් ටවර් ශාලාවේ පවත්වල නැහැ.එහෙම රැස්වීමක් තිබ්බයි කියලා වාර්තාවක් කා ළඟ හරි තියෙනවා නම් ඒක ජාතියට දෙන්න. අනික කවුරු හරි නායකයෙක් නාට්‍ය දර්ශනයකට ප්‍රධාන අමුත්තා වශයෙන් එනවයි කියන එක ජාතික ව්‍යාපාරයක් නෙමෙයිනේ.ටවර්හෝල් රඟහල අනගාරික ධර්මපාල තුමා අතින් විවෘත වුණ කියලා පොත්වල තියෙනවා. (ටවර්හෝල් නාටක ඉතිහාසය - ඇල්.ඩී.ඒ. රත්නායක)මොන බොරුද? ටවර්හෝල් රඟහල විවෘත කළේ සුද්දෙක්. ඔහු එවක හිටපු නගරාධිපති කේ.වී.බී. මැක්ලියොඩ්.ටවර් හෝල් නාටක සාම්ප්‍රදායික නූර්ති නාට්‍යවලට වඩා වෙනස් මුහුණුවරකින් යුක්ත වුණා නේද?ඔව්. ඒක වෙනත් නාට්‍ය සම්ප්‍රදායයක්. ඊටම ආවේණික වූ ලක්ෂණ එහි දක්නට පුළුවන්. මේ නාට්‍ය සම්ප්‍රදායය බොහෝදුරට පෝෂණය වුණේ විදේශීය චිත්‍රපටවලින්. උදාහරණයක් විදියට සිරිසේන විමලවීරගේ ‘රොඩී කෙල්ල’ නාටකය ‘චින්තාමණි’ නමැති ලංකාවේ අතිශය ජනප්‍රිය වූ දෙමළ චිත්‍රපටයේ අනුකරණයක්. ටවර්හෝල් නාටක එක අතකට සමාජ නාටක කලාවක් ලෙස හඳුන්වාදෙන්ට පුළුවන්. සමකාලීන සමාජයේ පවත්නා විසමතා ඊට විෂය ක්ෂේත්‍ර වුණා. එසේම එහි භාෂාවත් නූර්තිවලට වඩා වෙනස්. එදිනෙදා ව්‍යවහාර භාෂාව ඊට උපයුක්ත වූ බව පෙනෙනවා.එක අතකට බලනකොට මේ ටවර්හෝල් නාටක සිනමාවත් එක්ක ප්‍රබල සටනක් දුන් බව පෙනීයනවා.ඇත්තම කිව්වොත් සිංහල නාට්‍ය කලාව මුළුමනින්ම මිය යා නොදී රැකගැනීමේ ගෞරවය හිමිවිය යුත්තේ ටවර්හෝල් නාටකවලටයි. ඔවුන් සිනමාවත් එක්ක ප්‍රබල සටනක් දුන්නා.1932 දී විතර වෙනකොට ටවර්හෝල් රඟහල සිනමා ශාලාවක් බවට පත් වෙනවා. ඊට පස්සේ සිද්ධ වුණේ මොකක්ද?1932 දී ටවර් හෝල් රඟහල සීමාසහිත මදාන් තියටර්ස් සමාගම යටතේ සිනමා ශාලාවක් බවට පත් වෙනවා. ජේ.එෆ්. මදාන් ඉන්දියාවේ සිටි දැවැන්ත චිත්‍රපට ප්‍රදර්ශකයෙක්. ඔහුගේ චිත්‍රපට ප්‍රදර්ශන අධිරාජ්‍යයට ලංකාවත් ගොදුරු වුණා. ලංකාවේ එල්පින්ස්ටන්, පැලස් මෙන්ම ටවර් යන සිනමාශාලා ඔහුගේ මූලිකත්වයෙන් පවත්වාගෙන ගියා. 1922 දී දිනපතා නාට්‍ය පෙන්නූ ටවර් ශාලාවේ 1937 දී අවුරුද්දටම නාට්‍ය පෙන්වලා තියෙන්නේ දින පහයි. එයින් ම පේනවා නාට්‍ය අභිබවා චිත්‍රපටය ඉස්මතු වුණු හැටි.මෙහි ප්‍රතිඵලයක් වශයෙන් ටවර්හෝල් නළුනිළියන් අන්ත අසරණ පත්ත්වයට පත්වෙනවා.අමතක කරන්න එපා, ටවර් ශාලාවට සම්බන්ධවෙලා හිටියේ නළුනිළියන් විතරක් නෙමෙයි තවත් හාරසීයකට වඩා සේවක පිරිසක් හිටියා. පිටපත් රචකයන්, සංගීතඥයන්, ඇඳුම් භාර අය, පින්තාරුකරුවන්, වඩුවන්, තිර ක්‍රියාකරවන්නන්, මේ අය සේරම මහමඟට වැටුණා. ඉන්න තැනක් නැතුව ගියා. කෑමක් බීමක් නැතුව ගියා. හැට ගණන්වල එක්තරා ටවර් නිළියක් මරදානේ සෝමා කැෆේ එක ළඟ තරප්පු පේළිය අයිනේ තම අසරණ නළු පියාට බත් පාර්සලයක් කවනවා මම දැකලා තියෙනවා. හිටියේ පොලිතින් රෙද්දක් යට. තවත් අය දන්න හිතවතුන් ළඟට ගිහින් කීයක් හරි ඉල්ලන් ජීවත්වන තත්ත්වයට වැටුණා.මෙබඳු පසුබිමක 1978 දී ටවර්හෝල් රඟහල රජයට පවරා ගැනීමේ සංසිද්ධිය ඔබ විග්‍රහ කරන්නේ කොයි විදියට ද?1956 න් පස්සේ බලයට පත්වෙච්ච හැම දේශපාලන පක්ෂයකම නායකයන් ටික අල්ල ගන්න ටවර්හෝල් නළු නිළියන්ට පුළුවන්කම ලැබුණා. පනස් හයේදී අගමැති බණ්ඩාරනායක නෘත්‍යවලට උදව් කරන්නම් කියනවා. 1960 බලයට පත් වුණු ආණ්ඩුවේ ටවර් ශාලාව ගැන කතාවක් නැහැ. 1965 ආණ්ඩුවේ අය අතර හිටිය පළාත් පාලන උප ඇමැති ආර්. ප්‍රේමදාස මැතිතුමා ළඟට ගිය ටවර් හෝල් ශිල්පීන් ටවර් එක රජයට ගන්න කිව්වා. රැස්වීම් තිබ්බා. පත්තරවලට ලිව්වා. ඒත් කෙරුණේ නැහැ. 1970 ආණ්ඩුවෙන් ලක්ෂ්මන් ජයකොඩි ඇමැතිතුමා මේ ගැන කතා කළා. 1977 ආණ්ඩුවේදී අගමැති වුණු ආර්. ප්‍රේමදාස මැතිතුමා ඒ අවස්ථාවේදී තමයි ටවර්හෝල් රඟහල රජයට පවරගත්තේ.ටවර්හෝල් රඟහලයි - ජාතික රංග ශාලාව කියන දේයි අතර සම්බන්ධයක් තිබෙනවද?1948 නිදහස් ශ්‍රී ලංකාවේ රජය අලුත් ජාතික රංග ශාලාවක් හදන්න කමිටුවක් පත් කළා. ඒත් රැස්වීම් දෙකකින් පස්සේ ඒක කඩාකප්පල් වුණා. ඒ එක්කම ජාතික රංග ශාලාවේ කතාව යට ගියා. ඔය අතරේ කලා ලෝලී ධනවතුන් එකතු වෙලා ලයනල් වෙන්ඩ්ට් රඟහල හැදුවා. 1959 න් පස්සේ රජය හැව්ලොක් ටවුමේ ජ්‍යෙෂ්ඨ විද්‍යාලය (ලුම්බිණි) සකස් කරලා අරන් නාට්‍ය උත්සව තිබ්බා. ඒක දියුණු කරගෙන යනවත් එක්කම ජාතික රංග ශාලා කතාවයි, ටවර්හෝල් කතාවයි දෙකම යටපත් වුණා. 1970 දී ‘නව රඟහල’ හැදුවා රාජකීය විදුහලේ. ඒකත් ජාතික රංග ශාලාව වුණේ නැහැ. කොටින් ම නාට්‍ය ශාලාවක් වුණෙත් නැහැ. මතක තියාගන්න, 1978 ආණ්ඩුවත් කළේ ටවර්හෝල් රඟහල ජාතිය සතුකිරීම මිසක් ජාතික රංග ශාලාව එතැන බිහිකිරීම නෙමෙයි.එකල පැරණි ටවර්හෝල් නාටක නැවත පණ ගැන්වීමක් සිද්ධවුණා නේද?දයානන්ද ගුණවර්ධන චාල්ස් ඩයස්ගේ ‘පද්මාවතී’ නාටකය කළේ ටවර්හෝල් රඟහල් පදනම පිහිටුවන්න කලින්. ඇල්.ඩී.ඒ. රත්නායක ‘අම්බපාලි’ නාටකය කළේ ටවර්හෝල් රඟහල් පදනම පිහිටුවන්න කලින්. ඩී.වී. සෙනෙවිරත්න ගේ ‘සමුද්‍රදේවි’ නාටකයත් වරින් වර රඟ දැක්වුණා. ඔවුන් ටවර්හෝල් නාට්‍ය සම්ප්‍රදායට හිතවත් අය. ඔවුන්ට දේශපාලන බලය තිබුණේ නැහැ.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121114</link>
    <topic>ටවර්හෝල් නාට්‍ය උළෙලට ‘සිංහබාහු’ නැහැ</topic>
    <author>සු.මි.</author>
    <content>ටවර්හෝල් නාට්‍ය උළෙලට ‘සිංහබාහු’ නැහැටවර්හෝල් රඟහල් පදනමේ අධ්‍යක්ෂ ජනරාල්ඩග්ලස් සිරිවර්ධනටවර්හෝල් රඟහලට සියවසක් සපිරීම එම පදනමේ අධ්‍යක්ෂ ජනරාල් විදියට ඔබ දකින්නේ කොහොමද?”අපි ටවර්හෝල් රඟහලේ සියවස් සමරුම පවත්වන්නේ යුද්ධයෙන් තොර, රට නිදහස්ව පවතින ඓතිහාසික සමාජ අවස්ථාවක. ඒ වගේම වේදිකා නාට්‍ය කලාවේ කිසියම් ප්‍රබෝධයක් පවතින සුවිශේෂ මොහොතක. ඒ නිසා මේක අපිට සතුටුදායක කාල පරිච්ඡේදයක් කියලා කියන්න පුළුවන්.ටවර්හෝල් රඟහල ආසියාවේ දැනට පවතින පැරණිම රංග ශාලාවලින් එකක්. සිංහල නාට්‍යකලාවේ ජාතික සලකුණ විදියට අපිට ටවර් හෝල් රඟහල හඳුන්වන්න පුළුවන්.ටවර්හෝල් රඟහල් සියවස් සමරුවට ඔබ පදනමෙන් මොනවද සාමාන්‍යයෙන් කෙරෙන්නේ?අපි නාට්‍ය උළෙලක් පවත්වනවා. ඒ නාට්‍ය උළෙලට ‘හුණුවටයේ කතාව‘, ‘සුභ සහ යස’, ‘ගුරු තරුව‘, ‘සක්කාය දිට්ඨි’, ‘කළම්බෝ කළම්බෝ’ යන නාට්‍ය ඇතුළත් වෙනවා.ඇයි මේ දිනවල ස්වර්ණ ජයන්තිය සමරන ‘සිංහබාහු’ නාට්‍යය ඊට ඇතුළත් නැද්ද?’එහි නිෂ්පාදකවරිය අපිට ‘සිංහබාහු’ දෙන්න කැමැති වුණේ නැහැ.නාට්‍ය උළෙලට අමතරව තව මොනවද කෙරෙන්නේ?අපි නුර්ති ගී ප්‍රසංගයක් පවත්වනවා. එසේම ‘පෙරදින තරු පෙළ’ නමින් තවත් ප්‍රසංගයක් පවත්වනවා. ඊට අමතරව නාට්‍ය ඡායාරූප හා පෝස්ටර් ප්‍රදර්ශනයක් පවත්වනවා. ටවර්හෝල් නාට්‍ය ඉතිහාසය අළලා මහාචාර්ය තිස්ස කාරියවසම් ලියූ පොතක් එළිදක්වනවා. පැරණි නුර්ති නාට්‍යකරුවන්ගේ නාටකවල පිටපත් මුද්‍රණය කරනවා. ටවර්හෝල් රඟහල විවෘත කරමින් වේදිකාගත කළ චාල්ස් ඩයස්ගේ ‘පණ්ඩුකාභය’ නාට්‍යයේ පිටපතත් ඊට ඇතුළත්. එසේම පැරණි නුර්ති නාටක ගී සංගත තැටි වශයෙන් එළිදක්වන්ටත් අපි කටයුතු කරලා තියෙනවා.ටවර්හෝල් රඟහලේ වර්තමාන තත්ත්වය සතුටුදායකද?ඔව්. අපි එය අංග සම්පූර්ණ නාට්‍ය ශාලාවක් ලෙස නවීකරණය කර තිබෙනවා. පැරණි ගෘහ නිර්මාණය, එහි ශ්‍රී විභූතිය ආරක්ෂාකරගෙනයි අපි මේ නවීකරණය සිදු කරලා තියෙන්නේ. රංගශාලාව ඇතුළේ උඩු මහලක් ඉදිකර තිබෙනවා. එය ප්‍රදර්ශනාගාරයක් ලෙස පවත්වගෙන යනවා.ජනාධිපති තුමා අතින් ටවර් හෝල් රඟහල් පදනමේ වෙබ් අඩවිය විවෘත කළ දාපැරණි නාට්‍ය ශිල්පීන් රැක ගැනීම සඳහා දැනට මොකක්ද තිබෙන වැඩපිළිවෙළ?”අරමුදල් දෙකක් දැනට ක්‍රියාත්මක වෙනවා. එකක් පදනමේ අරමුදල. අනික ප්‍රාසාංගික කලාකරුවන් උදෙසා වූ ජනාධිපති සුබසාධක අරමුදල. නාට්‍යකරුවන්ට පළමුව සඳහන් අරමුදලෙනුත් ප්‍රාසාංගික කලාකරුවන්ට දෙවැනුව සඳහන් අරමුදලෙනුත් ආධාර ලැබෙනවා. අපි සාමාන්‍යයෙන් එක් ශිල්පියකුට රුපියල් දෙදහක මාසික දීමනාවක් ලබා දෙනවා. ඊට අමතරව වෛද්‍ය පහසුකම් ලබාදෙනවා.ටවර්හෝල් රඟහලේ සියවස සමරු ඓතිහාසික අවස්ථාවේ මෙම පදනමේ අධ්‍යක්ෂ ජනරාල්වීමේ වාසනාව ලැබුණේ ඔබට. මෙය ඔබේ කලා ජීවිතයේ සුවිශේෂ අවස්ථාවක් යැයි මා සිතනවා.ඇත්ත වශයෙන්ම. මම අධ්‍යක්ෂ ජනරාල් ධුරය භාරගෙන දැන් අවුරුදු 6 ක් වෙනවා. ඒ කාලය තුළ මම කළේ මෙතෙක් කල් නොකර තිබූ, කඩා වැටිලා තිබුණු දේවල් ප්‍රතිසංස්කරණය කිරීම. මම නාට්‍යකරුවෙක්. ඒ නිසා ඉදිරි කාලයේදී නාට්‍යකලාවට, නාට්‍යකරුවන්ට කිසියම් මෙහෙවරක් කිරීමට මා බලාපොරොත්තු වෙනවා. අපි දැන් ජාත්‍යන්තර මට්ටමට යන්න ඕනැ.අපි ජාත්‍යන්තර නාට්‍ය ආයතනයත් ITI (ඉන්ටර්නැෂනල් තියටර් ඉන්ස්ටිටියුට්) එක්ක අනුබද්ධ වෙන්න ඕනැ. මම බලාපොරොත්තු වෙනවා ලබන වසරේදි අපේ රටේ සාක් කලාපීය රටවල් නියෝජනය කරමින් ජාත්‍යන්තර නාට්‍ය උළෙලක් පවත්වන්න.සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121115</link>
    <topic>පැරැණි ටවර්හෝල් ශිල්පීන් අද තොටළඟ පලා විකුණනවා</topic>
    <author>ගාමිණී සුසන්ත</author>
    <content>පැරැණි ටවර්හෝල් ශිල්පීන් අද තොටළඟ පලා විකුණනවාආර්.එම්.ඒ. රත්නායකමරදාන නගර මධ්‍යයේ අදත් ප්‍රතාපවත්ව නැඟී සිටින ටවර් හෝල් රඟහල වසර සියයක් පුරා ශ්‍රී ලාංකේය සංස්කෘතියට කළ සේවය අතිමහත් ය. එසේම ජාතිය රස ගැන්වූ නාට්‍ය ශිල්පීන්ට තම නිර්මාණ එළිදැක්වීමට උපකාරී වූ රඟහලක් ලෙස ද ටවර් හෝල් රඟහලෙන් සිදුවූයේ අමිල මෙහෙයකි. එදා ටවර් වේදිකාවේ සිට රටම සැනසූ ශිල්පීන් බොහෝ දෙනකු අද ගත කරන්නේ ඉතා අසරණ ජීවිතයකි.ඔවුන් තම ජීවිතය ගැට ගසා ගැනීම සඳහා දරන්නේ ඉමහත් වෙහෙසකි; ආයාසයකි. ටවර් රඟහලට වසර සියයක් පිරෙන මේ මොහොතේ ටවර් රඟහලේ ඉතිහාසය, ටවර් රඟහලින් ශ්‍රී ලාංකේය සංස්කෘතියට සිදුවූ සේවය ටවර් හෝල් ශිල්පීන් එදා සහ අද ජීවිතය පිළිබඳව විමසීමට, අපි ටවර්හෝල් ප්‍රාසාංගික නාට්‍ය ශිල්පී ආර්.එම්.ඒ. රත්නායක මහතා හමුවීමු.රත්නායක මහතා ශ්‍රී ලාංකේය නාට්‍ය කලාව අධ්‍යයනය කළ, ඒ පිළිබඳ පොතපත ලියූ අයෙකි. ඔහු අප සමඟ පැවසූවේ ටවර් රඟහල පිළිබඳ සහ සිංහල නාට්‍ය වංශ කතාවේ ඔහු අත් විඳි ඉතිහාසයි.“මගේ පියා එල්.ඩී.ඒ. රත්නායක ටවර්හෝල් නාට්‍ය වලට සම්බන්ධව සිටි කෙනෙක්. ඔහු නාට්‍ය කලාවට සම්බන්ධ වුණේ ප්‍රවීණ නාට්‍ය ශිල්පීන්ගේ නාට්‍යවල දෙබස් පිටපත් කිරීමෙන්. පසුව වේදිකා නාට්‍ය කීපයක් ම රචනා කර නිෂ්පාදනය කළා. ‘’අම්බපාලි’, ‘සිංහල හරිදාස්, ‘චින්තාමණී’, ‘ධර්මාශෝක’, ‘පුරන් අප්පු’ මගේ පියාණන් රචනා කළ නාට්‍ය කීපයක්. ඉන්පසුව ඔහු නාට්‍ය කලාව සහ වෙනත් විවිධ විෂයන් ගැන පොත් 89 ක් පමණ රචනා කළා.මගේ පියාගේ වැඩකටයුතු දෙස මම පුංචි කාලේ සිට ම බලාගෙන සිටියා. නීතිඥ චාල්ස් ඩයස් මහතාගේ නිවෙස තිබුණේ මරදාන ප්‍රදේශයේ. එතුමාගේ නිවාසයේ එතුමාගේ බාල සොයුරු පි.ඩී. ඩයස් මහතා සිටියා. බොරැල්ල තරුණ බෞද්ධ සමිතිය මගින් පවත්වන බෞද්ධ විභාගවල ප්‍රශ්න පත්‍ර සකස් කළේ ඒ මහතා. මම මුලින් ම රැකියාවට ගියේ ඒ මහතා ළඟට, ප්‍රශ්න පත්‍ර පිටපත් කරන්න. එයින් මට දවසකට රුපියල් 5 ක් ලැබුණා.”ඉන්පසුව මම වේදිකා නාට්‍ය පිටපත් කිරීමට නාට්‍ය රචකයින් සමඟ වැඩ කළා. ඒ වගේ ම ඇතැම් නාට්‍යවල පොතේ ගුරු ලෙසත් මම කටයුතු කළා. පසුව මම පියා මෙන් ම නාට්‍ය රචනයට පිවිසුණා. මා රචනා කර නිෂ්පාදනය කළ පළමු වේදිකා නාට්‍යය වුණේ “කාගෙ පළහිලව්ව ද’ නම් නාට්‍යයයි. එය සමාජ නාට්‍යයක්.ඉන්පසුව 1958 දී ‘මහා කළු සිංහලයා’ 1959 දී ‘සෝමා දේවි’ වැනි නාටය රචනා කර ඉදිරිපත් කරන්න මට හැකි වුණා. නාට්‍ය රචනයට අමතරව “විසි වැනි සියවසේ ජාතික වීරයෝ”, “බෞද්ධ සාහිත්‍යයේ වනිතාවෝ” “ශ්‍රී ලංකාවේ නාටක ගත්කතුවරු”, “බලිවාලා නාට්‍යකරුවා”, “ජාතිය අවධි කළ නාට්‍ය රචකයෝ” වැනි කෘති රචනා කර එළිදක්වන්න මට හැකි වුණා.“ඉස්සර ටවර් හෝල් නාට්‍යවල රඟපෑ ශිල්පීන්ට රටේ තිබුණේ ඉහළ පිළිගැනීමක්. ඒ දිනවල සරලාබායි, ලක්ෂ්මී බායි, රොමානිස් සිල්වා, එඩ්වඩ් පතිරාජ වැනි අය තමයි ජනප්‍රිය ටවර් හෝල් ශිල්පීන්. ප්‍රේක්ෂක ජනතාව ඔවුන්ව පිළිගන්නේ මල්මාලා පලඳවලා ඇතැම් අවස්ථාවල ඒ ශිල්පීන් දෙසට රන් පවුම් පවා වීසි කර තිබෙනවා. එවැනි ජනප්‍රසාදයක් ඒ දිනවල ටවර්හෝල් ශිල්පීන්ට එදා තිබුණා.”1978 දී එවකට අග්‍රාමාත්‍යව සිටි රණසිංහ ප්‍රේමදාස මහතා ටවර් හෝල් රඟහල පදනම පිහිටෙව්වා. ටවර් හෝල් ශිල්පීන්ට විශ්‍රාම වැටුපක් ලබාදීමේ සටනේ ඉදිරියෙන් ම සිටි කෙනෙක් මගේ තාත්තා. සිරිමාවෝ මැතිනියගේ පාලන සමයේදී ටවර් හෝල් ශිල්පියකුට රු. 50 ක් මාසික දීමනාවක් ලෙස ලබාදුන්නා. ඇතැම් ටවර් හෝල් ශිල්පීන්ට නිවාස ලැබුණත් ඇතැමුන්ට ලැබුණේ නෑ.”“1996 වසරේ පටන් ටවර් හෝල් ශිල්පීන්ට රුපියල් දෙදහසක් ගෙවන්න පියවර ගත්තා. වසර ගණනාවක් ගත වුණත්, ඒ මුදල සතයකින්වත් මේ වනතුරු වැඩි වී නෑ. මා ඇතුළු අද ජීවත්වන බොහෝ ටවර්හෝල් ශිල්පීන් අද ගෙවන්නේ ඉතා අසරණ ජීවිත. ඇතැම් ටවර්හෝල් ශිල්පීන් අද සිඟමන් යදිනවා. ඇතැමුන් තොටළඟ පලතුරු, පලාවර්ග විකුණනවා. රටක් සැනසූ මෙවැනි ශිල්පීන්ට මෙසේ විය යුතු නැහැ. මගේ වයස දැන් අවුරුදු 79 ක්. ටවර්හෝල් කලාකරුවකු ලෙස වසර 34 ක් තිස්සේ මම නිවෙසක් ඉල්ලනව. තවම එය ලැබුණේ නෑ. ඒ ගැන මට තියෙන්නෙ කනගාටුවක්. අදත් මම ඉන්නෙ කුලී ගෙයක.”“ටවර් හෝල් රඟහලේ ඉතිහාසය තරම් ටවර්හෝල් ශිල්පීන්ගේ ජීවිත කතාව රසවත් නැත. ටවර් හෝල් රඟහලට වසර සියයක් සපිරෙන මේ මොහොතේ දී ඒ ගැනත් සිතිය යුතු නොවේද?ගාමිණී සුසන්තඡායාරූපය - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121116</link>
    <topic>බංග්ලාදේශ් විමුක්ති අරගලයේ සිනමා ප්‍රතිනිර්මාණය</topic>
    <author>ඈෂ්ලි රත්නවිභූෂණ</author>
    <content>බංග්ලාදේශ් විමුක්ති අරගලයේ සිනමා ප්‍රතිනිර්මාණයපසුගියදා පවත්වන ලද 17 වන කොල්කතා සිනමා උලෙළට බංග්ලාදේශය ඉදිරිපත් කර තිබූ කෘතියක් වූයේ නසිරුද්දීන් යුසුෆ් ගේ ‘ගරිල්ලා’ ය. නසිරුද්දින් යුසුෆ්, ඩකා විශ්ව විද්‍යාලයේ අධ්‍යාපනය හදාරමින් සිටි අවධියේ බංග්ලාදේශ විමුක්ති අරගලයට ක්‍රියාකාරීව සහභාගි වූවෙකි. ඔහුගේ පළමු කෘතිය වූයේ Jeasus 1971 ය. එය 1992 දී තහනමට ලක්වූවෙකි. ‘ගරිල්ලා’ ඔහුගේ දෙවන සිනමා කෘතියයි. නසිරුද්දීන් බංග්ලාදේශ නාට්‍ය ක්ෂේත්‍රයේ ද, බංග්ලාදේශ චිත්‍රපට සංගම් ව්‍යාපාරයේ ද පුරෝගාමියෙකි.ඔහු මෙතෙක් නමක් දිනා සිටියේ විශිෂ්ට නාට්‍යකරුවෙක් වශයෙනි. පකිස්ථානය සමඟ පැවැති ඉතා දරුණු යුද්ධයකින් පසු බංගලාදේශය නිදහස ලබාගත්තේ 1971 දී ය. 2011 වසර එහි 40 වන සංවත්සරය සමරයි. අධ්‍යක්ෂවරයා සඳහන් කරන්නේ ජනතාවගේ මතකයෙන් ගිලිහී යන, නව පරම්පරාවට අත්දැකීම් නොමැති, දේශයේ විමුක්ති අරගලය පිළිබඳ එහි 40 වන සංවත්සරය නිමිති කොට ගෙන දැවැන්ත චිත්‍රපටයක් මඟින් එම අරගලය ප්‍රතිනිර්මාණය කිරීම ඔහුගේ අරමුණ වූ බවයි. 2011 වර්ෂයේ අපේ‍්‍රල් මස නිෂ්පාදන කටයුතු නිම කළ මෙම චිත්‍රපටයේ ධාවන කාලය මිනිත්තු 140 කි. චිත්‍රපටය රූගත කිරීම් හා පසු නිෂ්පාදන කටයුතු සඳහා වසර එක හමාරක් පමණ ගත කර ඇත.පකිස්ථානය විසින් බංග්ලාදේශයට එරෙහිව කරන ලද්දේ කුරිරු යුද්ධයක් පමණක් නොවේ. වාර්ගික සංහාරයකි. අරගලය ජය ගැනීම වෙනුවෙන් බංග්ලාදේශ ජනතාව ගෙවූ වන්දිය මිල කළ නොහැකි ය. එහිදී යුද්ධය වෙනුවෙන් බංග්ලාදේශ වැසියෝ මිලියන 3 ක් පමණ දිවි පිදූහ. දූෂණයට ලක් වූ ස්ත්‍රීන් සංඛ්‍යාව ලක්ෂ 2 ක් පමණ විය.නසිරුද්දීන් සඳහන් කරන්නේ මෙම විමුක්ති අරගලයට දායක වූවකු වශයෙන් හා කලාකරුවකු වශයෙන් එය සිනමාව වැනි ප්‍රබල ශ්‍රව්‍ය දෘශ්‍ය මාධ්‍යයකින් යළි ප්‍රතිනිර්මාණය කිරීම ඔහුගේ වෑයම වූ බවයි. බංග්ලාදේශ විමුක්ති අරගලය වෙනුවෙන් ස්ත්‍රී දායකත්වය ඉතා ඉහළ තලයක පැවතිණ.මෙම චිත්‍රපටයේ කතා නායිකාව වන්නේ පැහැර ගෙන ගොස් මරා දමන ලද පුවත්පත් කලාවේදියෙකුගේ බිරිඳ වන සෙයිදා බිල්කිස් බානු ය. ඇගේ චරිතය පමණක් නොව මෙම චිත්‍රපටයේ සියලුම චරිත හා සිදුවීම් කල්පිත නොව සත්‍ය සිදුවීම් ය. බිල්කිස් නියෝජනය කරන්නේ බංග්ලාදේශ විමුක්ති අරගලයට දායක වූ දහස් සංඛ්‍යාත ස්ත්‍රීන් ය.මෙම සිනමා කෘතියට ප්‍රස්තූතය වී ඇත්තේ සෙයිඩ් සම්සුයි හක් ගේ Nishiddho Loban නමැති නවකතාවයි. එම නවකතාව නසිරුද්දීන් විසින් ඔහුගේ අත්දැකීම් ද සම්මිශ්‍රණය කර තිරකතාව සකස් කර ඇත. චිත්‍රපටය සඳහා ආයෝජනය කළ මුදල ඇමෙරිකානු ඩොලර් ලක්ෂ දහයකි. බංග්ලාදේශ් චිත්‍රපටයකට වැයවෙන සාමාන්‍ය මුදල ඇමෙරිකානු ඩොලර් ලක්ෂ දෙක හමාරක්, තුනක් පමණ වේ. බංග්ලාදේශ් රජය මෙම චිත්‍රපටය සඳහා ඇමෙරිකානු ඩොලර් ලක්ෂ හතරක පමණ මුදලක් ලබා දෙන ලද අතර ඊට අමතරව පොලිසියේ හා යුද හමුදාවේ සහාය ද නසිරුද්දීන් වෙත ලබාදෙන ලදී. හමුදාවේ සොල්දාදුවන් 650 ක් පමණ ද පොලිස් නිලධාරීන් 1200 ක් පමණ ද කිසිදු ගෙවීමකින් තොරව චිත්‍රපටයට දායක වී ඇත.බංග්ලාදේශය තුළ මෙම සිනමාපටය අඛණ්ඩව සති 26 ක් ධාවනය විය. බංග්ලාදේශ් විමුක්ති අරගලයේ දී පකිස්ථාන හමුදාව හා ඉස්ලාමීය අන්තවාදීන් විසින් දියත් කරන ලද්දේ අතිශය කෲර, තිරශ්චීන හා අති අමානුෂික ක්‍රියා මාර්ගයකි. බංග්ලාදේශ වැසියන් එම වාර්ගික සංහාරය ජයගන්නා ලද්දේ ජාති, ආගම්, කුල, උගත්, නූගත්, ධනවත්, දුප්පත් භේද නොසලකා ඒකීය ජාතියක් වශයෙන් පොදු සතුරාට විරුද්ධව දිවි පරදුවට තබා සටන් කිරීමෙනි. මෙම චිත්‍රපටය දකින අපට එල්ටීටී ත්‍රස්තවාදීන්ගේ ම්ලේච්ඡ ක්‍රියා නිරායාසයෙන් ම සිහියට නැඟේ. මෙම චිත්‍රපටය නිර්මාණය කිරීමෙන් නසිරුද්දීන් යූසුෆ් සිනමාකරුවෙකුගේ සමාජ වගකීම හා මෙහෙවර පිළිබඳ කදිම පූර්වාදර්ශයක් සපයයි. එය ඔහුගේ පෞද්ගලික ජීවිතයට ද විශාල තර්ජනයක් බව පැහැදිලි ය.17 වන කොල්කතා සිනමා උලෙළේ දී හොඳම ආසියාතික චිත්‍රපටයට හිමිවන නෙට්පැක් (Network for the promotion of Asian Cinema) සම්මානය ප්‍රදානය කරමින් ජූරියේ හේතු පාඨය වශයෙන් දැක්වූයේ සිනමා මාධ්‍යයෙන් “මෙතෙක් නිරාවරණය නොවූ බංග්ලාදේශ විමුක්ති අරගල සමයේ සිදුවූ වාර්ගික සංහාරය පිළිබඳ යථා සිදුවීම් ප්‍රතිනිර්මාණය කිරීමේ නිර්භීත ප්‍රයත්නය සඳහා” යන්න ය. නෙට්පැක් ජූරියේ ජූරි සභිකයන් වූයේ ඈෂ්ලි රත්නවිභූෂණ (සභාපති), සත්‍යජිත් රායි සිනමා හා රූපවාහිනී ආයතනයේ පීඨාධිපති මහාචාර්ය නිලෝත්පාල් මජුම්ඩාර් හා ඉතාලි ජාතික ආචාර්ය මාරා මත්තා ය.ඈෂ්ලි රත්නවිභූෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121117</link>
    <topic>බොලිවුඩ් News</topic>
    <author>සුජීව තේවහෙට්ටිගේ</author>
    <content>බොලිවුඩ් Newsරවීනා තැන්ඩන්ට පසුගිය සති දෙක තුන අතිශය කාර්යබහුල කාලයක් වුණා. ඇය වෙනත් භාෂාවක් ඉගෙන ගන්නට හිත යොමු කළ නිසයි ඒ කාර්යබහුල තත්ත්වය ඇතිවුණේ.රවීනා ඉගෙන ගත්තේ මරාති භාෂාවයි. කඩිමුඩියේම මරාති භාෂාව ඉගෙන ගන්නට ඇය උත්සුක වුණේ අලුතින්ම රූපගත වන බොලිවුඩ් චිත්‍රපටයක් වෙනුවෙන්. මරාති සහ හින්දි යන භාෂා දෙකෙන්ම දෙබස් ඇතුළත් වන මේ චිත්‍රපටයේ නම තමයි, ‘ගින් ලියා ආස්මාන්’. රවීනා මෙහි රඟන්නේ වයස අවුරුදු හයක් වූ පිරිමි ළමයකුගේ මවගේ චරිතයයි. කතා තේමාවට අනුව රවීනාට මරාති බසින් දෙබස් කින්නටත් සිදුවෙලා. ඒ නිසයි ඇය ඒ භාෂාව ඉගෙන ගන්නට දැඩි උනන්දුවක් දක්වන්නේ.මරාති භාෂාව කතාකෙරෙන්නේ ඉන්දියාවේ මහාරාෂ්ට්‍ර ප්‍රාන්තයේ සිටින ජනතාවයි. නමුත් රවීනා මෙලොව එළිය දුටුවේ මුම්බායි නුවරදීයි. කුඩා කාලයේ දී ඇති දැඩි වුණේත් එහිමයි. ඒ නිසා ඇය මරාති දැනගෙන සිටියේ නැහැ. රවීනා පවසන්නේ මුම්බායිවල ඉපදුණත් මරාති තමන්ට ආගන්තුක භාෂාවක් නොවේය කියලයි.බිපාෂා බාසු, ජෝන් ඒබ්‍රහම්ව මුණගැසෙන්නට කලින් ආදරය කළේ ඩිනෝ මොරොයාටයි. ඔහු ද බොලිවුඩ්පුරයේ නිරූපණ ශිල්පියෙක්. නළුවෙක්. බිපාෂා ඔහු අතර ආදරය පැවතුණේ වසර දෙකක පමණ කාලයක්.මෑතකදී මාධ්‍යවේදියෙකු සමඟ කළ කතාබහකදී ඩිනෝ ඒ සොඳුරු අතීතය සිහිපත් කළා. “මම බිපාෂාත් එක්ක ගතකළ ඒ කාලය මට අමතක වෙන්නෙ නැහැ. ඒ තරම්ම ඒ කාලය මිහිරියි. මගෙන් වෙන්වුණාට එයා තාමත් මගේ මිතුරියක්. ලස්සන මිතුරියක්. එයා පුංචි දැරියක් වගෙයි. ඒ වුණත් හොඳ දක්ෂතා තියෙනවා.” ඩිනෝ එලෙස පැවසුවේ කිසිදු අමනාපයකින් හෝ හිතේ අසතුටකින් නොවෙයි.ඩිනෝ සහ බිපාෂාගේ පෙම් කතාව ඇරඹුණේ 2000දීයි. 2002 වනවිට ඒ සබඳකම අතුරුදන් වුණා. (2002 දී වික්‍රම් භාට් ගේ ‘රාස්’ චිත්‍රපටයේ ඩිනෝ සහ බිපාෂා එකට රඟපෑවා).පසුගිය දිනවල දිල්ලි නගරය ශීත සෘතුවෙන් වෙළාගෙන තිබුණා. ඒ වුණත් අමීර් ඛාන් නම් ඒ ශීතල වටපිටාව ගණන් ගත්තේ නැහැ. ඔහු රූපගත කිරීමකට දිල්ලියට පැමිණ සිටියා. ඒ එක්සත් ජාතීන්ගේ ළමා අරමුදල හෙවත් යුනිසෙෆ් සංවිධානයේ රූපවාහිනී දැන්වීමක් වෙනුවෙන් රඟපාන්නටයි. (අමීර්, යුනිසෙෆ් සංවිධානයේ පෝෂණ සහ ළමා අයිතිවාසිකම් පිළිබඳ කටයුතුවල නියෝජිතයෙක්)අමීර් දිල්ලියට පැමිණියේ නොවැම්බර් 28දායි. දිල්ලියේ සුප්‍රකට රෙඩ් ෆෝට් ගොඩනැඟිල්ලේ සහ ඒ අවට මේ රූපගත කිරීම් සිදුවුණා. උදෑසන 6 සිට දහවල් 12 පමණ වනතුරු මේ රූපගත කිරීම් සිදුකෙරුණේ එදින රෙඩ් ෆෝට් ගොඩනැඟිල්ල වසාදමා තිබුණු නිසයි. සාමාන්‍යයෙන් සඳුදා දිනවලදී මේ ගොඩනැඟිල්ල මහජනයාට විවෘත කෙරෙන්නේ නැහැ. මේ නිසා අමීර් ඇතුළු චිත්‍රපට කණ්ඩායමට කිසිදු අපහසුවකින් තොරව රූපගත කිරීම් කරගන්නට හැකිවුණා.මේ රූපවාහිනී දැන්වීමෙන් අමීර් අමතන්නේ ඉන්දියාවේ දිළිඳු දරු පරපුරයි. ‘1947 දී ඉන්දියාවට නිදහස ලැබුණා. නමුත් 2011 දීත් අපිට මන්දපෝෂණයෙන් නිදහස ලබන්නට නොහැකිවෙලා.’ අමීර් ඉන්දියාවේ දරුවන් ඇමතුවේ එලෙසයි.මේ දැන්වීමට අයත් වන තවත් දර්ශන කිහිපයක්ම නොවැම්බර් 29දා ඉන්ඩියා ගේට් අසලදීත් රූපගත වුණා.අභිෂේක් - ඓශ්වර්යා යුවළගේ කුලුඳුල් දියණියට නමක් තබන්නට නියම කරගෙන ඇත්තේ මේ දෙසැම්බරයේදීයි. පුංචි බිලිඳියට තවමත් නම් සෙවීමේ කටයුත්ත නම් නිමාවට පත්වෙලා නැහැ.ඔය අතරෙදි කවුරු කවුරුත් දෑස් දල්වාගෙන බලා සිටින්නේ ඓශ්වර්යාගේ දියණියගේ හැඩරුව බලාගන්නටයි. තවමත් මේ සිඟිත්තියගේ පින්තූරයක් මාධ්‍යවල පළවී නැහැ. එවැන්නක් මාධ්‍ය වෙත නිකුත් නොකරන්නටයි භච්චන් පවුලේ සියල්ලෝම තීරණය කර ඇත්තේ. කොහොම වෙතත් විදෙස් ජනමාධ්‍ය රැසක්ම දැන් උත්සාහ ගන්නේ ඇයගේ ඡායාරූපයක් කෙසේ හෝ ලබාගෙන තම පුවත්පතින්, රූපවාහිනියෙන් හෝ වෙඩ් අඩවියෙන් එළිදක්වන්නටයි.සමහරු ප්‍රකාශ කර තිබුණේ දියණියගේ ඡායාරූප කිසියම් මාධ්‍යයකට අවශ්‍ය නම් ඒ සඳහා මුදල් ගෙවිය යුතු යැයි අභිෂේක් පවසා ඇති බවයි. නමුත් එවැනි අදහසක් තමන් තුළ හෝ ඓශ්වර්යා තුළ කිසිසේත්ම නැති බවයි අභිෂේක් පවසා තිබුණේ.ජනප්‍රිය චිත්‍රපට අධ්‍යක්ෂ, කරන් ජොහාර් ගේ අලුත්ම චිත්‍රපටය තමයි, ‘අග්නිපාත්’. මෙය ලබන වසරේ ජනවාරි 26දා සිට තිරගත කිරීම ආරම්භ වේවි.චිත්‍රපටයේ ඇතුළත් වන එක්තරා ගීතමය නර්තන ජවනිකාවක් බොලිවුඩ්පුරයේ බොහෝ දෙනකුගේ කතාබහට ලක්වෙලා. මෙය රඟන්නේ කට්රිනා කායිෆ්. ඇය නිරූපණය කර ඇති මේ නර්තන රංගනය නිසා ඇයගේ හැකියාව හොඳින් මතුවූ බවයි රිතික් රෝෂන් පවසා තිබුණේ. රිතික් ගේ මේ අදහස බොහෝදෙනකු අනුමත කළා. (රිතික් රෝෂන් මෙහි ප්‍රධාන නළුවෙක්).කට්රිනා නම් පවසන්නේ මේ නර්තන රංගනය පුහුණු වූ කාලයේදී තමන්ගේ සිරුරෙහි බර කිලෝ ග්‍රෑම් 3කින් අඩුවුණාය කියලයි. “මට ඕනැවුණේ කරන් ජොහාර් වගේ ප්‍රවීණ අධ්‍යක්ෂවරයකු යටතේ රඟපාන්නයි. කරන් හරිම හොඳ ගතිගුණ තියෙන පුද්ගලයෙක්.” කට්රිනා චිත්‍රපටයේ අධ්‍යක්ෂවරයාව වර්ණනා කළා. රිතික් පැවසුවේ කට්රිනාගේ මේ රංගනයෙන් ප්‍රේක්ෂකයා වසඟ වනු ඇති බවයි.සුජීව තේවහෙට්ටිගේසන්ජේ දත්1. සම්පූර්ණ නම - සන්ජේ බාල්රාජ් දත්2. සමීපතමයන් අමතන නම - සන්ජු බාබා3. උපන් දිනය - 1959 ජූලි 294. උස - අඩි 65. මව - නාගීස් දත් (ප්‍රවීණ නිළි)6. පියා - සුනිල් දත් (ප්‍රවීණ නළු සහ දේශපාලනඥ)7. සහෝදරියන් - ප්‍රියා සහ අන්ජු8. පළමු විවාහයේ බිරිඳ - රිචා ශර්මා (පිළිකා රෝගය වැලඳී මියගියාය)9. පළමු විවාහයෙන් ලද දියණිය - ත්‍රිෂාලා (දැනට ඇමෙරිකාවේ අධ්‍යාපනය ලබමින් සිටියි.)10. දෙවැනි විවාහයේ බිරිඳ - රියා පිල්ලායි (2008 දී වෙන් වූවාය.)11. තුන්වැනි බිරිඳ - මන්යාටා දිල්නවාස් ශායික් (2008 පෙබරවාරි මාසයේ දී විවාහ විය.)12. තුන්වැනි විවාහයේ දරුවන් - ශාහ්රාන් (පුතා) සහ ඉක්රා (දුව) නිවුන් දරුවන්ය.13. මුලින්ම රඟපෑ චිත්‍රපටය - ‘රෙශ්මා ඕර් ශේරා’ (1972) චිත්‍රපටයේ ළමා නළුවකු ලෙස14. මෙතෙක් රඟපා ඇති චිත්‍රපට සංඛ්‍යාව - 14715. මුලින්ම ලැබූ සිනමා සම්මානය - 2000 දී තිරගත වූ ‘වාස්තව් : ද රියැලිටි’ චිත්‍රපටයේරංගනය වෙනුවෙන් එම වසරේ හොඳම නළුවාට හිමිවන ‘ෆිල්ම් ෆෙයාර්’ සම්මානය.16. මෙතෙක් ලබා ඇති සම්මාන සංඛ්‍යාව - 1517. නිෂ්පාදනය කළ චිත්‍රපට - 418. මෙතෙක් සිදුකළ සමාජ සේවා කටයුතු -(i) දුගී දරුවන් වෙනුවෙන් ක්‍රියාත්මක වනIIMSAM නම් වූ රාජ්‍ය නොවන සංවිධානයේ සම්මානිත නියෝජිතයකු ලෙස කටයුතු කිරීම.(ii) වෙනත් එවැනි සංවිධානවලට ක්‍රියාකාරීව දායකවීම19. ලිපිනය - 58, Pali Hill, Nargis Dutt Road, Bandra, Mumbai - 50කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121118</link>
    <topic>ආයෙත් සංගීත ක්ෂේත්‍රයට ආවේ  පැරැණි මිතුරන්ගේ ඉල්ලීමකටයි</topic>
    <author>ඉඳුනිල් වීරරත්න</author>
    <content>ආයෙත් සංගීත ක්ෂේත්‍රයට ආවේ  පැරැණි මිතුරන්ගේ ඉල්ලීමකටයිවිජයසිරිවර්ධන පොලොන්ඕවිටවිශාඛාව ඔබ මා දුටු බුදු සිරිතේ යශෝධරා ඔබ මා දුටු බුදු සිරිතේ මහමායා ඔබ මා දුටු බුදු සිරිතේ මා දුටු බුදු සිරිතේ...මේ ගීතය ගායනා කරන ඔහු ශ්‍රී ලංකා ගුවන් විදුලියේ ඒ ශ්‍රේණියේ ගායන ශිල්පියෙකි. ගී පද රචකයෙකි. කිසිදු භාණ්ඩයක් උපයෝගී කර නොගෙන ගී තනු නිර්මාණය කිරීමේ විරල වූ සහජ හැකියාවක් ඇති සංගීතඥයෙකි. තවත් විටෙක නළුවෙකි. සුභාවිත සංගීත රසාස්වාදයේ උපරීම තලයකට පත් 60 - 70 දශකයේ මේ සියලු හැකියාවන්ගෙන් ශ්‍රාවක සිත් සතන් සැනසු ඔහු නමින් විජයසිරිවර්ධන පොලොන්ඕවිට නම් වෙයි.පද රචකයාත්, තනු නිර්මාපකයාත් ගායන ශිල්පියාත් ඒකාත්මික කරමින් නිර්මාණය කෙරුණු ‘විශාඛාව ඔබ මා දුටු බුදු සිරිතේ’, ‘උණ පඳුරක මල් පිපිලා’ සහ ‘සෙනෙහේ පියුම් විලේ’ යන ගී ත්‍රිත්වය ඇතුළු සරල සුගම සුභාවිත ගී පෙළක් මෙරට සංගීත ලෝලී හදවත් හි සදා නිදන්කොට පොලොන්ඕවිට නිර්මාණකරණයෙන් ඈත් විය.එහෙත් කාලයේ වැලි තලවෙන් එම සංගීත නිර්මාණත්, නිර්මාණ ශිල්පියාත් වැසී ගිය දශක තුනක පමණ යුගය අවසන් කොට ලබන 17 වැනිදා ප. ව. 3.00 ට පැපිලියාන සුනේත්‍රාදේවි පිරිවෙන් ශ්‍රවණාගාරයේදී විජයසිරිවර්ධනයන්ගේ ප්‍රථම සංයුක්ත තැටිය ‘උණ පඳුරක මල් පිපිලා’ නමින් පැරැණි හා නව පදමාලා රැසක් සමඟ එළි දකී.විජයසිරිවර්ධන පොලොන්ඕවිට ඒ පිළිබඳ ‘රසඳුන’ සමඟ කළ හෙළිදරව්වයි මේ.ඔබ ගායන ක්ෂේත්‍රයට සම්බන්ධ වූ අතීතයෙන්ම කතාව ආරම්භ කරමු.මම ඉපදුණේ මරදානේ. මහා බෝධි විද්‍යාලයෙන් මූලික අධ්‍යාපනය ලැබුවා. පාසල් කාලයේ සිටම නාට්‍යවලට සහ සංගීතයට මගේ කැමැත්තක් තිබුණා. ඒ නිසා පාසලේ නාට්‍ය හා සංගීත වැඩසටහන් වලට සහභාගි වුණා. ඉරිදා දහම් පාසලේදී කවි ගායනා කිරීමේදීත් දස්කම් දැක්වූවා.එහිදී මගේ ගායනා දස්කම් දුටු බද්දේගම විමලවංශ නායක හාමුදුරුවෝ මාව ගුවන් විදුලියේ යූ. ඒ. එස්. පෙරේරා (සිරි අයියා) වෙත යොමු කළා.එච්. එම්. ගුණසේකර හා කරුණාරත්න අබේසේකර යන ප්‍රවීණයන් ළමා පිටියෙන් මගේ හැකියාවන් පෙන්වන්නට උදව් කළා. ‘ආධුනික පැය’ තුළින් හොඳම ගායකයා ලෙස කිරුළ දිනාගන්නට සමත් වුණු මා මගේ සොහොයුරියක් වන විමලා පොලොන්ඕවිට සමඟ විවිධ වැඩසටහන් ඉදිරිපත් කළා. ‘පවුල් හවුල්’ වැඩ සටහනට අප දෙදෙනා ගැයූ ගීය ප්‍රථම ස්ථානය දිනාගත්තා.ඔබ ගුවන් විදුලියේ සරල ගී ගායකයෙක්.ගුවන් විදුලියේ පරීක්ෂණයෙන් සමත්ව ‘ඒ’ ශ්‍රේණියේ ගායකයකු ලෙස තේරුණු මට ප්‍රවීණ ගායිකා ජී. එස්. බී. රාණි පෙරේරා මහත්මිය ඇය නිෂ්පාදනය කළ ‘ගීත තරංගනී’ වැඩ සටහනේ ගීත ගැයීමට අවස්ථාව ලබා දුන්නා. එහිදී මම ජනපි‍්‍රය වුණු සරල ගී රාශියක් ගායනා කළ අතර, පේ‍්‍රමකීර්ති ද අල්විස් අතින් ලියැවුණු ‘විශාඛාව ඔබ’ සරත් ධර්මසිරි අතින් ලියැවුණු ‘උණ පඳුරක මල් පිපිලා’ වැනි ජනපි‍්‍රය භාවාත්මක ගීත 60 ක් පමණ තැටිගත කෙරුණා.ගායකයකු මෙන්ම සංගීතඥයකු ලෙසත් ඔබ හැකියාව පෙන්වා තිබෙනවා.මේ තැටිගත කළ ගීත බොහොමයක පද රචනය මෙන්ම ස්වර රචනය ද මා සතුයි. මේවායේ තනු නිර්මාණය කිරීමේදී මා කිසිදු සංගීත භාණ්ඩයක් උපයෝගී කරගත්තේ නැහැ. ඒ විරල හැකියාව මා තුළ තිබෙනවා.මේ සියලු දක්ෂතා සමඟ ඔබ රඟපෑමටත් යොමු වුණා.මා හට ගී ගැයීමට අමතරව රංගනයට ද හැකියාවක් ඇති බව වැටහුණේ සුගතපාල ද සිල්වාගේ ‘අපේ කට්ටිය’ට එකතු වූ විටයි. මේ කාලයේම හෙන්රි ජයසේනයන්ගේ ‘ජනේලය’ ඇතුළු නාට්‍ය රැසකට රඟපෑමෙන් හා ගායනයෙන් මාත් සහෝදරියනුත් එක් වුණා. මගේ කුසලතා හඳුනා ගත් සුගතපාල ද සිල්වා ඔහු අධ්‍යක්ෂණය කළ ‘සමනළයෝ’ චිත්‍රපටයේ සංගීත අධ්‍යක්ෂණය සඳහා නවකයකු වුණු මාව තෝරා ගත්තා. මා මෙහි ගීත 12 ක් සඳහා සංගීත අධ්‍යක්ෂණය කළා. මෙහි මගේ තනු නිර්මාණවල ජෝති, සුජාතා, ලතා, ධර්මදාස, මිල්ටන් පෙරේරා යන ප්‍රවිණයන් සාර්ථකව ගීත ගායනා කළා.පසුව ඩී. බී. නිහාල්සිංහයන්ට මෙහි අධ්‍යක්ෂණය පැවරුණා. එහෙත් නිෂ්පාදන කණ්ඩායමේ ගැටලුවක් හේතුවෙන් චිත්‍රපටය අතරමඟ නැවතීම මගේ අවාසනාවක්.එහෙත් සුගතපාල ද සිල්වා ‘නිල් කටරොළු මල්’ නමින් සංගීතමය නාට්‍යයක් කළා. මෙහි සංගීත අධ්‍යක්ෂණ කිරීම මට පැවරුණා. මා මෙහි ගීත 40 ක් පමණ නිර්මාණය කළා. මේ දක්වා නාට්‍යයක වැඩිම ගීත ඇතුළත් වූ අවස්ථාව ලෙස එය වාර්තාගතයි. ඊට අමතරව ඔහු ‘දුන්න දුනු ගමුවේ’ ‘හරිම බඩු හයක්’ වැනි නාට්‍ය බොහෝ ප්‍රමාණයක මා සංගීතය සපයමින් රඟපෑවා.ඔබ මේ නිර්මාණකරණයෙන් හිටිවනම නිහඬ වුණේ.‘සමනළයෝ’ නැවතුණාට පස්සෙ මම නිහඬ වුණා. ඒ සමඟම පියාගේ අභාවය සිදුවීම නිසා මවත් සමඟ තනි වෙන්නට සිදුවුණා. මෙයින් වුණේ නිර්මාණකරණයෙන් මා තව තවත් ඈත්වීමයි. මවත් මිය ගියාට පස්සෙ මට යළිත් සුපුරුදු නිර්මාණකරණයට එන්නට හිත හදාගන්නට අපහසු වුණා.දශක තුනක නිහඬතාවකින් පසු යළිත් ඔබේ පැමිණීම සිදුවන්නෙ කොහොම ද?පසුගිය වසරේ ‘කලාභූෂණ රාජ්‍ය සම්මානයෙන්’ පිදුම් ලැබුවා. එම උත්සවය පැවැත්වුණේ කොළඹ ජෝන් ද සිල්වා සමරු රඟහලේ. එහිදී හමුවූ පැරැණි මිතුරන් කළ ඉල්ලීම නිසා යළිත් සංගීත ක්ෂේත්‍රයට එන්නට මා හිතුවා. එහි ප්‍රතිඵලය තමයි මගේ මේ ‘උණ පඳුරක මල් පිපිලා’ සංගත තැටිය.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121119</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමශ්‍රී ලංකාවෙ නාට්ය කලාවෙ, සිනමාවෙ අමතක වුණ සාහිත්‍ය කලාවෙ, සංගීත කලාවෙ වගේ ඒරියාස්වලට මේ දවස්වල වසන්ත කාලෙ ද ගිම්හානෙ ද කියල විජේ මල්ලි දන්නෑ. හැබැයි ඒ වර්ගයේ අමුතුම සීසන්ස් උදාකරනව කියල තමයි ඔය හයිෆයි චෙයාර්ස්වල ඉන්න කැප්ටන්ල නිතරම කියන්නෙ. ප්‍රොෆෙසෝරීස්ල වගේම එක්ස්පර්ට්ල තමයි මෙහෙම කියන්නෙ. විජේ මල්ලිලා වගේ සිම්පල් සයිමන්ලට තියෙන්නෙ ඒ කතාබහ අහගෙන බලාගෙන ඉන්න එක විතරයි.නාට්ය කලාවෙ වසන්ත කාලෙ ගැන මතක් වුණ නිසා මේක කියන්නෙ. හෙට අනිද්දට කොළඹ නොමෑඩ්ස් ග්‍රවුන්ඩ් එකේ හදාපු අලුත් පර්ෆෝමින්ග් ආර්ට්ස් තියටර් එකේ ඕපනින්ග් සෙරමනි එක තියෙනව කියල කනින් කොනින් විජේ මල්ලිටත් නිව්ස් එක ආවෙ. ලංකාවෙ දැනට තියෙන ද බෙස්ට් තියටර් එක කියල ඒක විසිට් කරපු අය නම් කියන්නෙ. ඒක නම් හොඳ නිව්ස් එකක්. ඔය ඕපනින්ග් සීන් එකට නාට්යකාරයො, කලාකාරයො, කොහොම වෙතත් මන්ත්‍රීල, ඇමැතිලගෙ ඉඳල ආණ්ඩුවෙ මිනිස්ට්‍රීස්වල ඩිපාර්ට්මන්ට්ස්වල කල්චරල් එකේ, තදයොයි, ඒගොල්ලන්ගෙ ලේඩීස් ගොල්ලයි ෂුවර් එකටම වීඅයිපී සීට්ස්වල ඉඳියි. එහෙම ඉන්න එපායැ රටේ කලාව රැකගන්න.කලාවට අතහිත දෙන කෂ්ටිය. පොළොන්නරුවෙ තියෙන ලෝටස් පොන්ඩ් එකේ මොඩල් එකට හදල ලස්සනට පේන්න තියෙන මේ තියටර් එකේ ඩ්‍රාමා එකක් ස්ටේජ් කරන්න අය කරන සම්තින්ග් එක ලක්ෂ තුන හතරක් කියල තමයි විජේ මල්ලිට රිපෝට් වෙන්නෙ. හෝල් ෆී එක ත්‍රී ෆෝ ලැක්ස් වුණොත් ටිකට් එකක් කීයක් වෙයිද කියල විජේ මල්ලිට කැල්කියුලේට් කරල බලන්න බයයි. එච්චර ලොකු සම්තින්ග් එකක් දීල ඩ්‍රාමාස් බලන්න තරම් විජේ මල්ලිගෙ පර්ස් එක සරු නෑ.ෆස්ට් ක්ලාස් තියටර් එකක පෙන්නන්න තරම් හොඳ ෆස්ට් ක්ලාස් ඩ්‍රාමාස් හැදෙන්න එපායැ අපේ රටේ. ඒ ක්ලාස් එකේ ඩ්‍රාමාස් හැදෙන්නෙ කොහොමද ස්ටේට් ඩ්‍රාමා ෆෙස්ටිවල්වලදි එවෝඩ්ස් ගහන ප්‍රොඩක්ෂන් කොළඹින් පිට පළාතකවත් පෙන්නන සිස්ටම් එකක් හදන්නෙ නැතුව. කොමන්වෙල්ත් ගේම්ස් බිඩ් එක අපිට ගන්න මිලියන දෙතුන් සීය වියදම් කරන රටක ඇනුවල් ස්ටේට් ඩ්‍රාමා ෆෙස්ටිවල් එක තියන්න සල්ලි නෑ කියල පෝස්ට්පෝන් කරන එක නම් ටිකක් ඩ්ප් නේද ලොක්කා කියල කල්චරල් බොස්ලගෙන්, ආර්ට් කවුන්සිල් ඩ්‍රාම පැනල්, අයිතිකාරයන්ගෙන් අහන්න වෙනවා.සාහිත්ය කට්ටියත් සැප්තැම්බර් වැඩේ ඔක්තෝබර්වල යන්තම් අටවගෙන එවෝඩ්ස් ටික දීල දාලා අලුත්ම රෙකෝඩ් එකක් තිබ්බා. මීට පස්සෙ ඔය සැප්තැම්බර් සාහිත්ය මාසෙ කියන එක අමතක කරලා සාහිත්ය කට්ටියට ඉඩකඩ තියෙන, සම්මාන දෙන්න එන චීෆ්ගෙ කැලැන්ඩරේ නිවාඩු තියෙන දවස විදියට ෆෙස්ටිවල්ස් තියන්න බැරුවයැ. එවෝඩ් එකක වටිනාකම පනස්දාහෙ ඉඳල පනස්පන්දාහ කලාට සාහිත්ය කාරයන්ට පොදුවේ ලැබෙන බෙනිෆිට් එකක් තියෙනවද කියල බලන එකනේ වැදගත්. පබ්ලිෂර්ල තාමත් කොපිරයිට් එක සියයට දහයක් ගෙවන එක ගැන කල්චරල් බෝඩ්ස්වලට මොකක් හරි පොසිටිව් දෙයක් කරන්න බැරිද කියල විජේ මල්ලිට අහන්න වෙනවා.අපේ යූත්ලට ඩ්‍රාමා කරන සෝමලතා ආන්ටි පහුගිය දවසක කියනව විජේ මල්ලිට ඇහුනා මෙහෙම. දහතුන්වැනි රාජ්‍ය ළමා නාට්‍ය උලෙළ? දහතුන කියල ඉලක්කම් ගහ ගත්තට ඔය එවෝඩ්ස් දිනන නාට්‍ය කොළඹින් පිට මොන මොන ඉස්කෝලවලද පෙන්නල තියෙන්නෙ කියල කාටහරි කියන්න පුළුවන්ද කියල.මේව නිකම් ළමයි රවට්ටන වැඩ. රාජ්‍ය ළමා නාට්ය නෙවි ලොකු උත්සවේ ගම්මුකො. හැම අවුරුද්දකම එවෝඩ්ස් ගහන නාට්ය කීයෙන් කීයද ගම් මට්ටමේ ඉන්න ඕඩියන්ස්වලට යන්නෙ! නාට්ය හා රංග කලාව දැන් ඕලෙවල් ඉඳලම තිබුණත්, අනුරාධපුරේ හරි තිස්සමහාරාමෙ හරි ළමයකුට රාජ්‍ය සම්මාන දිනපු ඩ්‍රාමා එකක් බලන්න ක්‍රමයක් නෑනේ. සීන් එක ඒක නම් නාට්ය කලාව ඉදිරියට යන්න පුළුවන්ද ඔය එක එක සීනිබෝල වචන දැම්ම පළියට.සාහිත්ය නාට්ය ගැන කිව්වම විජේ මල්ලිට මතක් වුණේ ප්‍රසිඩෙන්ෂල් ෆිල්ම් එවෝඩ්ස්...? අවුරුදු කීයක බැක්ලොග් එකක් තියෙනවද ක්ලියර් කරන්න. මේව ගැන නිකමට හරි කතාකරන ෆිල්ම් ස්ටාර්ස්ල නැත්තෙ මොකද කියලයි විජේ මල්ලි කල්පනා කරන්නෙ. විජේ මල්ලිලා මෙහෙම කල්පනා කළාට සිනමාව, තියටර් එක, සාහිත්යෙ දවසින් දවස නැඟලම යන්නැද්ද කියල බලාගෙන ඉන්න කෝ කට්ටියම.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121120</link>
    <topic>වෙළෙඳ දැන්වීම් කලාවේ ග්‍රැෆික් විශේෂඥයා</topic>
    <author>ඉනෝකා පෙරේරා බණ්ඩාර</author>
    <content>වෙළෙඳ දැන්වීම් කලාවේ ග්‍රැෆික් විශේෂඥයාජී. වතුවලගෙදරවෙළෙඳ දැන්වීම් ප්‍රචාරණය සඳහා ග්‍රැෆික් නිර්මාණ කලාව මෙරටට හඳුන්වා දුන් 81 හැවිරිදි ජී. වතුවලගෙදර කලා ශිල්පියාගේ ප්‍රථම චිත්‍ර හා සිතුවම් ප්‍රදර්ශනය අද, හෙට සහ අනිද්දා (11, 12, 13) තෙදින තුළ ලයනල් වෙන්ඩ්ට් කලාගාරයේ පැවැත්වේ.’Exhibition of Drawings and Paintings’ලෙස නම් කොට ඇති මෙම ප්‍රදර්ශනය සඳහා චිත්‍ර හා තෙල් සායම් සිතුවම් 46 ක් ඇතුළත්ය.1950 වසරේ මාතලේ උපන් ඔහු කලා ලොව කතාබහට ලක්වූයේ ‘වතූ’ නමිනි.ලලිත කලා සෞන්දර්යය ආයතනයේ උගෙනුම ලබමින් සිටියදී 1959 ශිෂ්‍යත්වයක් ලැබ එංගලන්තයට ගිය ඔහු පුරා වසරක් එංගලන්තයේ චිත්‍ර කලා ආයතනයක අධ්‍යාපනය ලැබීය.ලාංකේය ප්‍රජාවට ප්‍රයෝජනවත් යමක් හදාරා මව් රටට පැමිණෙන්න... යි ලංකා රජයෙන් දුන් දැනුම්දීම අනුව 1962 ඔහු යළි මෙරටට පැමිණියේ ‘ග්‍රැෆික් ඩිසයින්ස්’ නම් අපූරු විස්මිත විෂයෙන් සන්නද්ධවය.චිත්‍ර කලාව කෙරෙහි බැඳුණු සිත ග්‍රැෆික් කලාව වෙත යොමුවත්ම ඔහු තුළ වූ සොඳුරු සිත්තරා සැඟව ගියේය. එංගලන්තයේ ‘සෙන්ට් මාටින් ස්කූල් ඔෆ් ආර්ට්” උසස් විද්‍යායතනයෙන් හදාළ දැනුම එතැන් පටන් ඔහු යෙදවූයේ ලාංකේය වෙළෙඳ චිත්‍ර කලාවටය.”අද වෙළෙඳ දැන්වීම් කලාවට නැතිවම බැරි ‘ග්‍රැෆික් ඩිසයිනින්, අපේ රටට හඳුන්වා දෙන්න ලැබීම මට ආඩම්බරයක්. මේ පිළිබඳ මා වඩාත් පන්නරය ලැබුවෙ, මෙහෙ බාහිර කථිකාචාර්යවරයෙක් විදියට සේවය කරමින් සිටියදී ‘ෆුල් බ්‍රයිට්’ ශිෂ්‍යත්වයක් ලබල ඇමරිකාවෙ චිකාගෝ නුවර චිත්‍ර කලා උසස් පාසලට යාමට ලැබුණු අවස්ථාවෙන්.ඊළඟට නිව්යෝර්ක් හි ’Pratt Institute’නම් විශ්ව විද්‍යාල මට්ටමේ උසස් චිත්‍ර පාසලින්.1966 මං ජේ වෝල්ටර් තොම්සන් ආයතනයට බැඳෙනවා. ‘ආර්ට් ඩිරෙක්ටර්’ කෙනෙක් විදිහට. එදා මෙදා තුර අඩසිය වසකට කිට්ටු කාලයක් මං වෙළෙඳ දැන්වීම් ප්‍රචාරණ කලාවෙ නියැළුණේ ජාත්‍යන්තර දැනුම අපේ රටට ආදේශ කර ගනිමින්...”සැබවින්ම ජී. වතුවලගෙදර යනු අපේ රටේ වෙළෙඳ දැන්වීම් ග්‍රැෆික් කරණයේ විශේෂඥ දැනුමකින් හෙබි ජ්‍යෙෂ්ඨ නිර්මාණකරුවෙකි.එබැවින් අඩසිය වසකට පසු හෝ ඔහු තුළ සිටි සිත්තරා අවදිවී සිටීම සැබවින්ම සතුටට කරුණකි.”ඇත්තටම මේ ප්‍රදර්ශනයට පාදක වන තෙල් සායම් සිතුවම්, ඇමරිකාවෙ, එංගලන්තයෙ සහ ලංකාවෙදි මා විසින් කරන ලද නිර්මාණ. මගේ චිත්‍ර කලාවට නීතිරීති, සීමා මායිම් නැහැ. තෙල් සායමින් කැන්වස් රෙද්ද මත සිතුවම් වෙන්නෙ භාවනාවක් සේ නිදහසේ මා අතින් ඇඳෙන දේ.අහවල් දේ අහවල් වෙලාවට නිම කරනවා කියල මාතෘකා යටතේ මං චිත්‍ර අඳින් නෑ. නරඹන – විඳින කෙනාට ඕනෑ තරම් නිදහස තියෙනවා මේ චිත්‍ර පිළිබඳ ඕනෑම නිගමනයකට එන්න. ඒක මං ඉතිරිකරල තියෙන්නෙත් නරඹන්නාට විඳින්න. මං කැමැති නැහැ මං මාතෘකා දීලා ඔවුන් ඒ තුළ හිර කර තබන්න.අනික මගේ මේ චිත්‍ර ප්‍රදර්ශනය නුවරට ගෙනියන්න මට ලොකු ඕනෑකමක් තියෙනවා. මොකද ඒ අවට ගම්වල දරුවන්ට අවස්ථාව නැහැ ජාත්‍යන්තර තලයේ චිත්‍ර ප්‍රදර්ශනයක් විඳගන්න. ඔවුන් අතර ඉතාම දක්‍ෂ දරුවො ඉන්නවා. මේ අයතුළ හොඳ වින්දනයක් තියෙනවා. චිත්‍ර සහ තෙල් සායම් සිතුවම් පිළිබඳ ඔවුන් තුළ ප්‍රබෝධයක් ඇති කරන්න මෙවැනි දේ හොඳ අවස්ථාවක් වේවි...”අද සවස 5.00 ට ශ්‍රී ලංකාවේ ඇමරිකා එක්සත් ජනපද තානාපතිනි ‘පැට්‍රිෂියා ඒ. බුටේනිස්’ මහත්මිය අතින් ලයනල් වෙන්ඩ්ට් කලාගාරයේදි විවෘත වන මෙම ප්‍රදර්ශනය නැරැඹීමට ඔබ සැමට ජී. වතුවලගෙදර කලා ශිල්පියා ආරාධනා කරන්නේ හද පිරි සෙනෙහසිනි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121121</link>
    <topic>එදා වැව් තාවුල්ලේ සොඳුරු අසිරිය මවන “වාපී”</topic>
    <author>ඉනෝකා පෙරේරා බණ්ඩාර</author>
    <content>එදා වැව් තාවුල්ලේ සොඳුරු අසිරිය මවන “වාපී”අපේ රටේ ජ්‍යෙෂ්ඨ හා ප්‍රවීණ චිත්‍ර ශිල්පීන් අතළොස්ස අතරේ පෙරමුණේ හිඳින කරුණාසිරි විජේසිංහයන්ගේ නවතම චිත්‍ර ප්‍රදර්ශනය මේ මස 15 වැනිදා සිට 18 වැනිදා දක්වා කොළඹ ලයනල් වෙන්ඩ්ට් කලාගාරයේදී පැවැත්වේ.’ලාංකීය පරිසර විඥානයට දෘශ්‍ය උපහාරයක්’ ලෙස ‘වාපී’ නමින් නම්කොට ඇති මෙම චිත්‍ර ප්‍රදර්ශනයට පාදක වන්නේ අපේ රටේ ඉපැරැණි වැව් කර්මාන්තයයි.’වාපී’ පිළිබඳ මේ කතාබහ ඒ නිමිතිකොටගෙනයි.ඇයි මේ ‘වාපී’ වගේ නමක්....”මහා වංශයෙන් අපේ වැව් හැඳින්වෙන්නෙ ‘වාපී’ නමින්. පුරාණ – ඉපැරැණි බව පෙන්වන්නයි මේ නම යෙදුවෙ. මගේ චිත්‍ර කලා ජීවිතයට නිබඳ පාදක වන්නේ ස්වභාවික පරිසරය. ඒ ස්වභාවික පරිසරය හා බද්ධව එහි පාරිසරික උරුමයක් ලෙස, අපේ මුතුන් මිත්තන් ගොඩ නැඟූ ජල තලාවන් තමයි මේ ප්‍රදර්ශනයට විෂය වෙන්නෙ. පුරාණ ලාංකේය ශිෂ්ටාචාරයේ කේන්ද්‍රය හොබවන වැව අසබඩ හිඳගෙන දෘශ්‍ය භාවනාවක් සේ විඳිය හැකි සෞන්දර්ය මා සමඟ ඔවුන්ටත් විඳින්නයි මේ ‘වාපී’ ප්‍රදර්ශනය.කොයි ජලතලාවත් මතුපිට එක සමානයි. කොහොමද ප්‍රදර්ශනයකට තරම් වෙනස් භාවයන් ඒ තුළ ඔබ මතු කරන්නෙ...”ඒක තමයි මා මුහුණ දුන් ලොකුම අභියෝගය. නමුත් ජලය පිළිබඳ පූර්ණ අදහසක් එන සියලු දේ මේ චිත්‍ර තුළ ගැබ්වෙනවා. ජල තලාවන් එක සමාන වුණත්, රෑට දවල්ට පේන විදිය වෙනස්. ඉර එළියට සඳ එළියට ඒ ජල තලාවන් විවිධයි.වැව් අවට කඳු වැටි, ගත් තලා වගේම වැව් තලයේ නැඟී හිඳිනා දිරා ගිය ගහ කොළ අතු ඉති පවා මේ වෙනස ඇති කරන්න මට උදව් කළා. මහකනදරාව වැවට ඈතින් පේන මිහින්තලය, කලා වැවට කඩවර දේවාලය, ඈතින් පේන කළිඟු බැම්ම වගේ සුවිශේෂී මං සලකුණු වැවකින් වැවකට වෙනසක් එක් කළා.”එපමණද...?”නැහැ. අද මේ ඇතැම් වැව් අද්දරින් තාර - කොන්ක්‍රීට් පාරවල් ඉදිවෙලා. නමුත් අතීතයේ දවසක මේ වැව්, ගුරු පාරවල් තිබූ විදිය මං හිතින් මවා ගත්තා. විවිධ කාල පරාසයන්හි වැව දිස්වෙන විදිය දක්වන්න ගතානුගතිත වර්ණ භාවිතාවෙන් ඔබ්බට ගිහින් වර්ණ යෙදුවා. අපේ රටේ ප්‍රධාන පෙළේ සහ පොඩි වැව් ඇතුළුව, වැව් 16 ක් මේ විදිහට තෙල් සායමින් නිර්මාණය වුණා.”මේ ප්‍රදර්ශනය අදියර තුනකින් සමන්විත බව ඔබ කීවා...”එදා මිනිසුන්ගෙ වැව හා බැඳුණු ජන ජීවිතය, ජන විඥානය සහ ජන ශ්‍රැතිය ඇසුරින් කළ නිර්මාණ, විශාල වැව්වල සොබා සෞන්දර්යය සහ වැවක කොටස් වන ගල්, වැව් තාවුල්ල, දිරාගිය ගස් ගල් ඇසුරේ සිතුවම් වූ දේ ලෙස අදියර තුන පෙළ ගැසී තිබෙනවා. ඒ වගේම එදා වැවක් තනන මිනිසුන්ගේ තිබුණාවූ ආකල්ප මං දුටු හැටි තමයි චිත්‍රයට නැඟුණෙ.”ඒ තුළින් ඔබ බලාපොරොත්තු වුණේ...”එදා ජන ජීවිතය ගොඩ නැඟුණෙ වැව ඇසුරේ. මරණෙදි මඟුලෙදි වගේම ජීවිතය හා ඈඳුණු විවිධ සංස්කෘතිකාංග තුළදි වැවට සුවිශේෂී බවක් ලැබුණා. පතපොත කියවලා වැව හා බැඳුණු ජනශ්‍රැති හදාරලා, තොරතුරු රැස්කරල ඒ වැව් දැකලා, රාත්‍රියෙ – දවාලෙ අත් විඳලා අවුරුදු දෙකක් තිස්සේ අධ්‍යයනය කරලා තමයි මේ කටයුත්තට අත ගැහුවෙ. මට ඕනෙ වුණේ අපෙන් මේ ඈත්ව ගිය වාපී සංස්කෘතියේ සොඳුරු ඉසව් නාගරික අයටත් විඳින්න යම් ආරාධනාවක් කරන්න.””කොටින්ම වැව අසබඩ හිඳගෙන පුරාණෝක්තිවල හමුවන දෙවිවරුන් හා වෙනත් අපූර්ව සත්වයින් හුස්ම ගන්නා හඬට සීරුවෙන් සවන් දෙන්න මට වගේම ඔබටත් පුළුවන් වේවි. මේ සුන්දර, ගම්භීර ජලතලාවන් ගුප්ත ස්වරයෙන් කතා කරන අයුරු ඔබට ඇසේවි. රැයයි දවාලයි අතර මිහිර. වැව් තලයට දැනෙන විදිය ඔබ අමන්දානන්දයට පත් කරාවි. මට ඕනෙ ඒ වින්දනය, නරඹන ඔබටත් ලබා දෙන්න.”නමුත් මේ වැව් මීට පෙර අප දැක තිබෙන්නටත් පුළුවන්...”කලාවැව, නාච්චාදූව, මින්නේරිය, සොරබොර වැව, හක්වටුන, තිසා වැව, බළලු වැව මින් පෙර දැක තිබුණත් මෙහිදී ඔබට මේ වැව් සම්මුඛ වන්නේ අනපේක්‍ෂිත රූපයෙන්. කලාකරුවකු වැව සමඟ කරන සියුම් සම්භාෂණයේ ප්‍රතිරූපයක් ඔබ ඉදිරියේ මැවේවි. ඒ සම්භාෂණයට ඔබත් අනිවාර්යෙන් ම සහභාගී වෙන්න ඕන.”ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121122</link>
    <topic>චීන අන්තර්ජාතික ගුවන් විදුලියට 70 යි</topic>
    <author>ටානියා</author>
    <content>චීන අන්තර්ජාතික ගුවන් විදුලියට 70 යිලෝ පුරා වැඩසටහන් විසුරුවා හරින චීනයේ එකම රාජ්‍ය ගුවන් විදුලි සේවය වන චීන අන්තර්ජාතික ගුවන්විදුලිය පිහිටූ වූයේ 1941 දෙසැම්බර් මාසයේ 3 වැනිදා ය. ලෝකයට චීනය පිළිබඳත් චීනයට ලෝකය පිළිබඳත් එමෙන් ම ලෝකය පිළිබඳත් වාර්තා කරමින් චීන ජනතාව සහ ලෝක ජනතාව සමඟ ඇති අවබෝධය සහ මිත්‍රත්වය වැඩි දියුණු කිරීම එම ගුවන් විදුලියේ අරමුණ වෙයි.වර්තමානයේදී චීන අන්තර්ජාතික ගුවන් විදුලිය භාෂා 61 කින් ලොව පුරා සිය වැඩසටහන් විසුරුවා හරී.අර්ථවත් කරුණුවලින් හා බහු භාෂාවලින් සමන්විත චීන ගුවන් විදුලියට ලක්ෂ සංඛ්‍යාත අසන්නෝ සවන් දෙති. වසර 2010 දී පමණක් ලෝකයේ විවිධ රටවල්වල අසන්නන් ලක්ෂ 30 ක් විද්‍යුත් ලිපි හා ලිපි එවා තිබිණි. ලෝකයේ අසන්නන්ගේ සංගම් 3165 කට වැඩි සංඛ්‍යාවක් පිහිටුවා ඇත.ලංකාව තුළ මෙම අන්තර්ජාතික ගුවන් විදුලි සේවය ඇරඹෙන්නේ 1975 සිටයි. එදා සිට අද වනතුරු එරට සිට මෙරට අසන්නන්ට වැඩසටහන් රස විඳින්නට සලස්වන්නේ මෙගාහර්ට්ස් තාක්ෂණය ඔස්සේ ය.වසර 2006 නොවැම්බර් 19 වැනිදා චීන ලෝක ගුවන් විදුලියේ ලාඕස් විඑන්ටියන් එෆ්එම් නාළිකාව නිල වශයෙන් ආරම්භ විය. චීන රාජ්‍ය සභාපති හු චින් තාඕ සහ ලාඕස් රාජ්‍ය සභාපති වූමාලි යන මහත්වරු එම ආරම්භක උත්සවයට සහභාගි වූහ.1998 දී චීන අන්තර්ජාතික ගුවන් විදුලි වෙබ් අඩවිය භාෂා 43 කින් ඡායාරූප සහිත තොරතුරු පළ කරන අතර භාෂා 61 කින් වැඩසටහන් ප්‍රචාරය කරයි. දිනපතාම පළ කරනු ලබන වැඩසටහන්වල කාල ප්‍රමාණය පැය 200 කි.මෙරට දිනපතා පැයක කාලයක් වැඩසටහන විකාශය වන අතර, සිරිමැදුර, තැපැල් මල්ල ශනිදා මණ්ඩපය යන වැඩසටහන් තුළින්, චීනය පිළිබඳ චීන සංස්කෘතිය, එහි තොරතුරු, ආහාර පාන සහ එදිනෙදා සිදුවීම් ගැන ලාංකිකයන් දැනුවත් කෙරෙයි.මෙහි සිංහල සේවයේ අධ්‍යක්ෂවරයා වන්නේ වං සියා ඕ තුං ය. ඔහුද සිංහල භාෂා විශාරදයෙකි.ප්‍රධාන පෙළේ ඉංග්‍රීසි නාළිකාවක් චීන බස නාළිකාවක් සහ ඔලිම්පික් ක්‍රීඩා නාළිකාව යනාදී දේශීය ගුවන් විදුලි නාළිකා ද චීන අන්තර්ජාතික ගුවන් විදුලියට අයත් වෙයි. එම දේශීය ගුවන් විදුලි නාළිකා අසන්නන්ට කාලීන තොරතුරු වාර්තා, ප්‍රවෘත්ති, තොරතුරු සහ සරල සංගීත යනාදී වැඩසටහන් බෙයිජිං, ශැංහයි, ගුවන්චොව්, තාලියන්, සියාමන් ඇතුළු විශාල හා මධ්‍ය ප්‍රමාණ නගරවල විසුරුවා හරියි.වසර 1999 ඔක්තෝබර් මාසයේ චීන අන්තර්ජාතික ගුවන් විදුලිය සමස්ත චීනයට ලෝක ප්‍රවෘත්ති පිළිබඳ රූපවාහිනි වැඩසටහන් සැපයීම ඇරඹීය.නොයෙක් භාෂාවලින් වැඩසටහන් විසුරුවා හැරීමේ පහසුකම් හැරෙන්නට රූපවාහිනි වැඩසටහන් සම්පාදන මධ්‍යස්ථානයක්, ලෝක ප්‍රවෘත්ති පුවත්පතක්, පණිවුඩකරුවා පුවත්පත, චීන අන්තර්ජාතික ගුවන් විදුලි ප්‍රකාශනය, චීන ගුවන් විදුලි ශබ්දවාහිනී හා රූපවාහිනී නිෂ්පාදිත ප්‍රකාශනය සංස්කෘතිය හා කලාව ප්‍රචලිත කිරීමේ අන්තර්ජාතික මධ්‍යස්ථානය ඇතුළු ජන සංනිවේදන මාධ්‍යංග ද චීන අන්තර්ජාතික ගුවන් විදුලිය සතුව පවතියි.වසර ගණනාවක වර්ධනය තුළ චීන අන්තර්ජාතික ගුවන් විදුලියට උසස් ගුණාත්මක කුසලතාවන්ගෙන් පිරි කාර්ය මණ්ඩලයක් හිමි ව තිබේ. දැනට විදේශ භාෂා නිපුණත්වය සහිත සේවකයන් 2000 ක් සතුව සිටින චීන අන්තර්ජාතික ගුවන් විදුලියට සංස්කාරකවරුන් වාර්තාකරුවන් සහ වෘත්තිය ශිල්පීන් 600 දෙනකු ද අයත් ය. එමෙන් ම 200 කට වැඩි විදේශීය සේවක පිරිසක් ද එහි සේවය කරති.මෙම අන්තර්ජාතික ගුවන් විදුලි නාලිකාවේ සිංහල අංශයේ වැඩසටහන් මෙහෙයවන්නේ ද ඉතා චතුර ලෙස සිංහල බස හැසිරවිය හැකි චීන ජාතික පිරිසකි.කසුන්, රසිකා, නයනි, උදය, සමීර, සංකල්ප, සංගීතා, සුනිමල සහ විපුල යන ලාංකිකයනට හුරුපුරුදු සිංහල නම් වලින් වැඩසටහන් මෙහෙයවමින් මෙරට ජනතාවගේ හදවත් වලට සමීප වීම ඔවුන්ගේ විශේෂත්වයි.sinhalis. cri.cn යන වෙබ් අඩවිය හරහ ද මෙරට ජනතාවට මෙම අන්තර්ජාතික නාලිකාවේ සිංහල වැඩසටහන්වලට සවන් දිය හැකි ය.වසර 70 ක වර්ධනය මගින් චීන අන්තර්ජාතික ගුවන් විදුලිය සම්ප්‍රදායික මාධ්‍ය ආයතනයකින් නවීකරණ මාධ්‍ය ආයතනයකටත් තනි මාධ්‍ය ආයතනයකින් බහු මාධ්‍ය ආයතනයකටත් එමෙන් ම විදේශ විකාශන ගුවන් විදුලියකින් අන්තර්ජාතික මාධ්‍ය ආයතනයකටත් පරිවර්තනය වීමට උත්සාහය දරමින් සිටී.ගුවන් විදුලියකිනුත් අන්තර්ජාල වෙබ් අඩවි ප්‍රකාශනයකින් සහ නව මාධ්‍ය ආයතනයකිනුත් සමන්විත චීන අන්තර්ජාතික ගුවන් විදුලිය නවීකරණ බහු මාධ්‍ය ආයතනයක් බවට පත් වෙමින් පවතී.ටානියාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121123</link>
    <topic>හින්දි තිරේ කෙළිලොල් පෙම්වතා සමුගනී</topic>
    <author>සුජීව තේවහෙට්ටිගේ</author>
    <content>හින්දි තිරේ කෙළිලොල් පෙම්වතා සමුගනීහින්දි තිරයේ සදාහරිත රංගනයන්ගෙන් රසික රසිකාවියන් මුසපත් කළ පෙම්වතා ඔහුයි වසර 65 කට වැඩි කාලයක් මුළුල්ලේ හින්දි සිනමා ලොව රසාලිප්ත කළ ඔහු, දේව් ආනන්ද්. රංගනයෙන්, අධ්‍යක්ෂණයෙන් රසික පරපුරේ ආදරය දිනු දේව් ආනන්ද් පසුගිය 4 දා ලන්ඩන් නුවරදී සදහටම දෙනෙත් පියා ගත්තා. මෙලොවින් සමුගන්නා විට දේව් ආනන්ද් 88 වැනි වියෙහි පසුවුණා.1923 සැප්තැම්බර් 26 දා ධරම් දේව් දත් පිශෝරි ආනන්ද් නමින් ඉන්දියාවේ ගුර්දස්පූර් හිදී උපත ලද හෙතෙම, සහෝදරයන් සිව් දෙනෙකුගේ සහ බාල සහෝදරියකගෙන් යුතු පවුලක තුන්වැන්නායි. දේව් ගේ පියා ප්‍රකට නීතිවේදියෙක්. වැඩිමහලු සහෝදරයන් වූයේ මන්මෝහන් ආනන්ද් (නීතිවේදී), සහ චේතන් ආනන්ද්. බාල සහෝදරයා විජේ ආනන්ද්. හින්දි තිරයට එක්වූ තිර රචකයකු, අධ්‍යක්ෂවරයකු සහ නිෂ්පාදකවරයකු වූ චේතන් ආනන්ද් 1997 දී මෙලොවින් සමු ගත්තා. විජේ ආනන්ද් ද තිර රචනයෙන් අධ්‍යක්ෂණයෙන් හින්දි තිරයට එක්වූ ප්‍රවීණයෙක්. ඔහු 2004 දී සදහටම දෙනෙත් පියා ගත්තා. දේව්ගේ බාල සහෝදරිය වන ශීලා කාන්තා කපූර්, ප්‍රවිණ චිත්‍රපට අධ්‍යක්ෂ ශේඛර් කපූර් ගේ මවයි.ජීවිතයේ මුල් කාලයේදී ගුර්දස්පූර් හිදී හැදී වැඩුණු දේව්, ඉන් පසුව ලාහෝර් (වත්මනෙහි පකිස්ථානයට අයත්) විශ්ව විද්‍යාලයෙන් ඉංගී‍්‍රසි සාහිත්‍යය පිළිබඳ උපාධියක් ලැබුවා. ඔහු 1940 දශකයේ මුල් භාගයේ දී තම උපන් ගමෙන් බොම්බාය (වත්මන් මුම්බායි නගරය) ට පැමිණ වෘත්තීය ජීවිතයකට මුල පිරුවේ හමුදාවට අයත් කාර්යාලයක රුපියල් 165 ක මාසික වැටුපකට සේවය කරමින්.මේ ප්‍රතිභාපූර්ණ රංගන ශිල්පියා මුල් වරට රඟපෑවේ ‘හම් ඒක් හේන්’ චිත්‍රපටයේයි. මේ චිත්‍රපටයේ රූපගත කිරීම් පූන් නගරයේදී සිදුවෙද්දී ඔහුට ගුරු දත් නම් වූ ප්‍රවීණ රංගන ශිල්පියා මුණ ගැසුණා.එහිදී ඔවුන් දෙදෙනා අතර එකඟතාවක් ඇතිවුණා. ඒ, දෙදෙනාගේ සිනමා ජීවිතයේදී කවරෙකු හෝ සාර්ථකත්වයට පත්වුවහොත් ඒ සාර්ථකත්වය ලද තැනැත්තා අනෙකාට ඉදිරියට එන්නට උදව් කරන බවටයි. එකඟතාව ඒ අයුරින්ම ක්‍රියාත්මක වුණා. ‘40 දශකයේ අගදී සහ ‘50 දශකයේ මුලදී දේව්ට එවක ප්‍රවීණ නිළියක වූ සුරෙයියා සමඟ චිත්‍රපට කිහිපයකම රඟපෑමේ අවස්ථා උදාවුණා. ඔවුන් දෙදෙනා පෙම්වතුන් විලසින් එලෙස රඟපෑවේ ‘විද්‍යා’ (1948), ‘ජීත්’ (1949), ‘ශායර්’ (1949), ‘අෆ්සාර්’ (1950), ‘නිලි’ (1950), ‘දෝ සිතාරේ’ (1951) සහ ‘සනම්’ (1951) යන චිත්‍රපටවලයි.මේ චිත්‍රපට සියල්ලම අතිශය ජනපි‍්‍රයත්වයට පත්වුණා. ‘විද්‍යා’ චිත්‍රපටයේ රූපගත කිරීම් නිම වූයේ දේව් සහ සුරෙයියා පෙම්වතුන් බවට පත් කරමින්. ‘ජීත්’ චිත්‍රපටය රූපගත කරද්දී දේව්, සුරෙයියාට වටිනා දියමන්ති මුද්දක් තෑගි කළ බවත් පැවසෙනවා. දෙදෙනාගේ පේ‍්‍රමය දළුලා වැඩෙද්දී සුරෙයියාගේ පවුලේ අයගෙන් ඊට විරෝධයක් මතු වුණා. හේතුව වුණේ සුරෙයියා මුස්ලිම් තරුණියක වීම සහ දේව් හින්දු තරුණයෙකු වීමයි.දේව්, රංගන ශිල්පියකු ලෙස ඉහළ ජනපි‍්‍රයත්වයක් හිමිකර ගත්තේ 1948 දී තිරගත වූ ‘සිද්දි’ චිත්‍රපටයෙන්. එහි දේව් සමඟ රඟපෑවේ කාමිණි කෞශාල්. මේ සාර්ථකත්වයත් සමඟම 1949 දී ‘නව්කේටන්’ නමින් චිත්‍රපට නිෂ්පාදන සමාගමක් පිහිටුවා චිත්‍රපට නිෂ්පාදනයට එක්වන්නට දේව් තීරණය කළා. දේව් මියයන තුරුම චිත්‍රපට නිෂ්පාදනයට එක්වූ ‘නව්කේටන්’ සමාගම මුලින්ම නිෂ්පාදනය කළේ 1951 දී තිරගත වූ ‘බාසි’ චිත්‍රපටයයි.එය අධ්‍යක්ෂණය කළේ, ගුරු දත්. මෙහි දේව් සමඟ රඟපෑවේ ගීතා බාලි සහ කල්පනා කාර්ටික් හෙවත් මෝනා සිං. දේව් සහ කල්පනා සුසංයෝගය රසික රසිකාවියන් අතර ජනපි‍්‍රය වුණා. මේ සාර්ථකත්වයත් සමඟම දේව් සහ කල්පනා පෙම්වතුන් ලෙස ‘ආන්ධියාන්’, ‘ටැක්සි ඩ්‍රයිවර්’, ‘හවුස් නම්බර් ෆෝටි ෆෝ’, සහ ‘නාවු දෝ ගියාරා’ වැනි චිත්‍රපටවල රඟපෑවා. ‘ටැක්සි ඩ්‍රයිවර්’ චිත්‍රපටය රූපගත වෙද්දී දේව් සහ කල්පනා සැබෑ පෙම්වතුන් බවට පත්වුණා. 1954 දී දේව් සහ කල්පනා විවාහ වුණේ වැඩි ප්‍රසිද්ධියක් නැතිවයි.‘60 දශකයේදී දේව් ආනන්ද් හින්දි තිරයේ ජනපි‍්‍රයම පෙම්වතා බවට පත්වූයේ එවකට ජනපි‍්‍රය නිළියන් වූ මීනා කුමාරි, මාලා සිංහ, සධානා ශිව්දාසනී, ආශා පරේක් සහ නන්දා සමග චිත්‍රපට රැසක පෙම්වතා ලෙස රඟපෑම නිසයි.දේව් මුලින්ම අධ්‍යක්ෂණය කළ චිත්‍රපටය, ‘පේ‍්‍රම් පූජාරි’ (1970) යි. එය ආදායම් අතින් සාර්ථක වූයේ නැහැ. 1971 දී ඔහු අධ්‍යක්ෂණය කළ ‘හරේ රාමා, හරේ ක්‍රිෂ්ණා’ චිත්‍රපටය ජනපි‍්‍රය වූවා. දේව් ගේ සොයා ගැනීමක් වූ සීනත් අමාන් කලින් රඟපා තිබුණත් මේ චිත්‍රපටයේ රඟපෑමෙන් ජනපි‍්‍රය නිළියක් බවට පත්වුණා.දේව් අධ්‍යක්ෂණය කළ චිත්‍රපට සංඛ්‍යාව 19 ක්. චිත්‍රපට 31 ක් ඔහු නිෂ්පාදනය කර තිබෙනවා. ඔහුගේ චිත්‍රපටවල ඇතුළත් වූ ගීත බොහොමයක්ම රසික රසිකාවියන් අතර අතිශය ජනපි‍්‍රයත්වයට පත්වුණ බව රහසක් නොවෙයි. ‘50 දශකයේ සිට 2011 දක්වාම විවිධාකාර සම්මාන රැසක්ම හිමිකර ගන්නට වාසනාව ලද දේව් එදා හින්දි සිනමා යුගයත් මෙදා බොලිවුඩ් සිනමා යුගයත් යා කළ යුග පුරුෂයකු ලෙස හඳුන්වන්නට පුළුවනි.හින්දි සිනමාවට එක්වූ මුල්ම විනෝදකාමී පෙම්වතා දේව් ආනන්ද් බවයි සිනමා විචාරකයන් පවසන්නේ. ඉන්දියාව, බ්‍රිතාන්‍යයන් වෙතින් නිදහස ලද පසුව බිහිවූ චිත්‍රපටවල බොහෝ විට දක්නට ලැබුණේ පරාජිත, දුක්බර පෙම්වතුන්ගේ චරිත බවත් එම චරිත නිරූපණය කළ දිලිප් කුමාර් සහ රාජ් කපූර් වැනි රංගන ශිල්පීන්ට වඩා වෙනස් ශෛලියකින් කෙළිලොල් පෙම්වතාගේ චරිතය අපූරුවට නිරූපණය කළේ දේව් ආනන්ද් බවත් ඔවුන් පවසනවා.දේව්, තමන්ගේ පෞද්ගලික ජීවිතය හෙළි කරන්නට මැලි වුණේ නැහැ. එක් අවස්ථාවකදී සිනමා සඟරාවකට තමන්ගේ ජීවිතයේ සැඟවුණු තැන් ඔහු නොපැකිලව කියා සිටියේ මේ අයුරින්...“ජීවිතයේ හැම කාලයකදීම මගේ ජීවිතයට කවුරුන් හෝ කාන්තාවක් සම්බන්ධ වෙලා හිටියා. ඒ අයත් එක්ක කාලෙකට පෙර තිබුණු සම්බන්ධකම්වල සුන්දර මතක තාමත් ඉතිරි වෙලා තියෙනවා. දැන් ඒ ගැන දුක් වෙන්නෙ නැහැ.මේ සම්බන්ධකම් වරින් වර නැතිවෙලා ගියේ දෙන්නාගෙන් කාගේ හෝ වරදක් නිසයි. මාත් එක්ක පෙම් සබඳකම්වලට පැටළුණු කිහිප දෙනෙක්ම ඉන්නවා. ඒ අය නම් වශයෙන් හඳුන්වන්න මම කැමැති නැහැ. මොකද, අද ඒ අය හොඳ ජීවිත ගත කරන නිසා. විවාහයෙන් පස්සෙ නළුවෙකු විදිහට ඉදිරියට යද්දිත් මේ වගේ සම්බන්ධකම් තිබුණා. මේවා මගේ බිරිඳ මෝනා (කල්පනා කාර්ටික්) ඉවසුවේ නැහැ. ටික කාලෙකට පස්සෙ එයා මාව තේරුම් ගත්තා. නළුවෙක් හැටියට, චිත්‍රපට අධ්‍යක්ෂවරයෙක් හැටියට මට විවිධාකාර පුද්ගලයන් ආශ්‍රය කරන්න, උත්සව, සාද වලට සහභාගි වෙන්න සිද්ධ වෙන බව එයා තේරුම් ගත්තා. ඒ කොහොම වෙතත් අද අපි දෙන්නා එක වහලක් යට සතුටෙන් ගත කරනවා.” දේව්, මේ අදහස් පැවසුවේ මීට වසර කිහිපයකට කලින්.සුජීව තේවහෙට්ටිගේඇල්පිටිය ආනන්ද විද්‍යාලයීය සාහිත්‍ය උලෙළේ ප්‍රධාන අමුත්තා ලෙස ප්‍රවීණ සිනමා නිළි චිත්‍රපට නිෂ්පාදිකා, බෙන්තර – ඇල්පිටිය ශ්‍රී ලංකා නිදහස් පක්ෂයේ ප්‍රධාන සංවිධායිකා ගීතා කුමාරසිංහ මහත්මිය සහභාගිවූ අයුරු. දේශනය සඳහා එක්වූ ප්‍රවීණ සංගීතවේදී රෝහණ බැද්දගේ ද මෙහි සිටී.ප්‍රවීණතම වේදිකා නාට්‍ය අධ්‍යක්ෂවරුන් තිදෙනකු වන පරාක්‍රම නිරිඇල්ල, සෝමලතා සුබසිංහ, යශෝධරා සරච්චන්ද්‍ර සහ කුසුම්සිරි ලියනාරච්චි විසින් නිර්මාණය කරන ලද විශිෂ්ටතම ළමා හා යොවුන් නාට්‍ය කීපයක් මේ මස 13, 14, 15 යන තෙදින තුළ හැව්ලොක් ටවුන් ලුම්බිණි රඟහලේ දී වේදිකාගත වෙයි.යශෝධරා සරච්චන්ද්‍ර සහ කුසුම්සිරි ලියනාරච්චි විසින් නිර්මාණය කරන ලද “දඟයා සහ පුංචි අන්දරේ” 13 වැනිදා අඟහරුවාදා දින ද පරාක්‍රම නිරිඇල්ලයන්ගේ “හොරු ඇවිල්ලා” සහ “දෙව්ලොව ගමන” 14 වැනිදා බදාදා දින ද සෝමලතා සුබසිංහගේ ‘හිම කුමරිය’ 15 වැනිදා බ්‍රහස්පතින්දා දින ද පිළිවෙළින් සවස 3.30ට සහ 6.45ට වේදිකාගත කිරීමට කටයුතු යොදා ඇත. නිර්මල ප්‍රකාශන වෙනුවෙන් ජූඩ් ශ්‍රීමාල් මෙම නාට්‍ය උලෙළ සංවිධානය කරයි.කුමාරසිරි අල්විස් ලියූ ’ගඟ ගලා ගියා’ කාව්‍ය සංග්‍රහය දොරට වැඩීමේ උළෙල පසුගියදා ගොඩකවෙල ෆාම් ලෑන්ඩ් හෝටලයේදී පැවැත්විණි. එහිදි කතුවරයා විසින් තම ග්‍රන්ථය කපිතාන් සිසිර පෙරේරා මහතාට පිළිගැන්වූ අයුරුයි මේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=av11121124</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාජැකලින් ෆර්නැන්ඩස් පසුගිය සතියේ රැඳී සිටියේ ශ්‍රී ලංකාවේ. අපේ රටට ඇය පැමිණියේ එක්තරා වෙළඳ දැන්වීමක රූපගත කිරීම් කිහිපයකට එක්වන්නටයි. මේ වෙළෙඳ දැන්වීමට පාදක වී තිබුණේ ජාත්‍යන්තරව ප්‍රකට වී තිබෙන එක්තරා ආහාර වර්ගයක්. මෙය රූපගත කිරීම් සිදු කෙරෙමින් පවතින අතරතුරේදී ජැකලින්ට තවත් කටයුත්තකට සහභාගිවන්නට අවස්ථාව ලැබිලා . ඒ මොකක්ද කවුරු කවුරුත් විමසන්නට පටන්ගත්තේ ලොකු උනන්දුවකින්.ජැකලින්ට සිංහල චිත්‍රපටයක චරිතයක් නිරූපණය කරන්නට අවස්ථාවක් උදාවෙලා. මේ චිත්‍රපටය කුමක්ද? එහි අධ්‍යක්ෂවරයා කවුරුන්ද? යනාදිය දැනගන්න ඒ අයට ඕනැ වුණා. නමුත් ඒ ගැන සියලු විස්තර මේ මොහොත වනතුරු හෙළිදරව් වී නැහැ. ජැකලින් සිංහල චිත්‍රපටයක රඟපාන්නට නියමිතව සිටින බව දැනගත්ත ඉන්දියාවේ ඇතැම් විද්යුත් මාධ්‍ය ඒ ගැන විවිධාකාර අදහස් පළකර තිබුණා. එක් මාධ්‍යයක් සඳහන් කළේ බොලිවුඩ් සිනමාව සමඟ සසඳන විට ශ්‍රී ලාංකේය සිනමාව කුඩා පරිමාණයේ එකක් බවයි. බොලිවුඩ් සිනමා නළු නිළියන්ට වඩා ශ්‍රී ලංකේය නළු නිළියන්ට ගෙවන ගාස්තුව ඉතාමත් අඩු බවත් එහි සඳහන්ව තිබුණා.”මේ කාරණය නිසා ජැකලින් රඟපාන චිත්‍රපටයේ අධ්‍යක්ෂවරයා තීරණය කළා ජැකලින්ට හොඳ ගෙවීමක් කරන්න. නිෂ්පාදකවරයාත් ඒකට එකඟ වෙලා තිබුණා. දැනගන්න ලැබුණ හැටියට නම් ජැකලින්ට ඩොලර් 10,000ක මුදලක් ගෙවන්න තීරණය වෙලා. ඒත් ඒ මුදල පවා බොලිවුඩ් සිනමා නළුවෙක් හෝ නිළියක් අය කරන ගාස්තුවට වඩා ගොඩක් අඩුයි.ජැකලින්ට ඒ චිත්‍රපටයේ තියෙන්නේ ලොකු චරිතයක් නිරූපණය කරන්නත් නෙමෙයි. දර්ශන දෙකතුනක විතරක් රඟපාන්නයි. ඒක හරියට ආරාධිත රංගනයක් වගෙයි. ඒ නිසා ජැකී තීරණය කළා, තමන්ට ලැබෙන මුදල ආපහු නිෂ්පාදකවරයාට භාර දෙන්න.” මේ කතාව කීවේ ජැකලින්ගේ සමීප මිතුරියක්.”ජැකලින් සිංහල චිත්‍රපටයක රඟපාන්න තීරණය කරලා තියෙනවා. මං හිතන්නෙ මේක මෙතෙක් ශ්‍රී ලංකාවේ නිෂ්පාදනය කරන වැඩිම මුදලක් යොදවන චිත්‍රපටය වේවි. ජැකලින් මේ චිත්‍රපටයේ රඟපාන්නෙ මුදලට නෙමෙයි. ශ්‍රී ලංකාව වෙනුවෙන් යමක් කරන්න ඕනෙ නිසයි. මේ චිත්‍රපටයේ ගීත තනුවක් නිර්මාණය කරන්න භාතිය සහ සන්තුෂ් එකතුවෙලා. මේ ගීතය ගායනා කරන්න ජැකලින්ටත් එකතු වෙන්නය කියල ඉල්ලීමකුත් තියෙනවා.”මේ තොරතුරු හෙළි කළේ ජැකලින්ගේ ව්‍යාපාර කළමනාකරුයි.ට්විටර් වෙබ් පිටුවෙහි තමන්ගේ හිතට නැෙඟන අදහස් සටහන් කිරීම සල්මන්ගේ විනෝදාංශයක්. ඔහු ගේ මේ අදහස් රසික රසිකාවියන් කියවන්නේත් ඒවාට පිළිතුරු දක්වන්නේත් හරිම කැමැත්තෙන්. මේ විනෝදාංශය සල්මන්ටත් රසික පිරිසටත් රසවත් අත්දැකීමක් බවට පත්වෙලා තිබුණා. ඒ වුණත් පසුගිය මාස තුන තුළදී සල්මන් ‘ට්විට්’ කරන්නට ට්විටර් පිටුවට පැමිණ සිටියේ නැහැ.ඒ, ඔහු අසනීපව සිටිය නිසයි. ස්නායුවලට සම්බන්ධ ශල්‍යකර්මයකට ඔහුට මුහුණ දෙන්නට සිදුවීම නිසා මාස තුනක් තිස්සේ වෛද්‍ය ප්‍රතිකාර ලබමින් විවේකීව සිටින්නට සල්මන්ට සිදුවුණා. ඔහුට ශල්‍යකර්මය සිදුකළේ ඇමෙරිකා එක්සත් ජනපදයේ රෝහලකදීයි. ශල්‍යකර්මය සඳහා ඇමෙරිකාවට යන්න කලින් ඒ බව තම ට්විට්ර් පිටුවෙහි සටහන් කරන්නටත් ඔහු අමතක කළේ නැහැ. ඔහු ඒ සටහන තැබුවේ අගෝස්තු 30දායි.ඉන්පසුව ලොව පුරා වෙසෙන සල්මන් ගේ රසික රසිකාවියන් ඔහුගේ ට්විටර් පිටුවට පණිවුඩ එවමින් ඔහුට නිරෝගී සුවය ප්‍රාර්ථනා කර තිබුණා. මේ පණිවුඩ කියවූ සල්මන් ඒ වෙනුවෙන් ප්‍රතිචාර දක්වමින්, තමන්ට නිරෝගී සුවය පැතූ සියලු දෙනාටම ස්තුති කර තිබුණා. ඇමෙරිකා එක්සත් ජනපදයේ ගතකළ කාලයේදී සල්මන්ට ගනපති උත්සවයට සහ ඊද් උත්සවයට සහභාගි වන්නට හැකිවුණේ නැහැ.මේ උත්සව දෙකටම ඔහුට සහභාගි වන්නට නොහැකි වුණේ ජීවිතයේ පළමු වතාවටයි. ඒ වුණත් රසික රසිකාවියන් රැසක්ම බන්ද්‍රා ප්‍රදේශයේ පිහිටි ‘ගැලක්සි’ නම් වූ ඔහුගේ නිවෙස වෙත පැමිණ ඒ උත්සව පැවැත්වූ බවයි දැන ගන්නට ලැබුණේ.මේ අතරේදී සල්මන් රඟපෑ ‘බොඩිගාඩ්’ චිත්‍රපටය සාර්ථක ලෙස ප්‍රදර්ශනය වුණේ විශාල ආදායමක් උපයමින්. මේ කාරණා කටයුතු ඉන්දියාවේ සිදුවෙද්දී සල්මන් සැතපුම් දහස් ගණනක් ඈත ඇමෙරිකා එක්සත් ජනපදයේ රෝහලක සුවය ලබමින් පසුවුණා.සුවය ලබා තම රට වෙත පැමිණි සල්මන්, විවේක ගන්නට උනන්දු වුණේ නැහැ. තමන්ට නියමිතව තිබෙන චිත්‍රපට රූපගත කිරිම්වලට සහ රූපවාහිනී වැඩසටහන්වලට සහභාගි වන්නට ඔහු උනන්දු වුණා. ශල්‍යකර්මයෙන් පසුව ඔහු රඟපෑවේ යාෂ් රාජ් චිත්‍රපට සමාගමේ නිෂ්පාදනයක් වන ‘ඒක්ථා ටෛගර්’ චිත්‍රපටයේයි. ඉන්පසුව ඔහු, ‘බිග් බොස්’ නම් වූ රියැලිටි වැඩසටහනටත් එක්වුණා.මේ වනවිට සල්මන් ගේ අසනීප තත්ත්වය මුළුමනින්ම පහවී ගිහින්. ශල්‍යකර්මයෙන් පසුව වෛද්‍ය උපදෙස් අනුව ආහාර ගත් නිසා තමන්ට ඉක්මන් සුවය ලද බවයි සල්මන් පැවසුවේ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=am1112111</link>
    <topic>වේදනාවට බොන සමහර පෙති නිසා ගැස්ට්‍රයිටිස් හැදෙන්න පුළුවන්</topic>
    <author>ගාමිණී සුසන්ත</author>
    <content>වේදනාවට බොන සමහර පෙති නිසා ගැස්ට්‍රයිටිස් හැදෙන්න පුළුවන්දවස් ගණනාවක ඉඳල මගෙ බඩේ දැවැල්ලක් තියෙනවා. ගැස්ට්‍රයිටිස් වාගේ. මොනවා කරන්නද කියල මට තේරෙන්නේ නෑ. හරිම වේදනයි.” මේ අද බොහෝ අවස්ථාවල බොහෝ ස්ථානවල අසන්නට ලැබෙන කතාවකි.ගැස්ට්‍රයිටිස් රෝගය අද සමාජයේ ඒ තරමට ම බහුලය. බොහෝ දෙනෙක් මෙම රෝගය පිළිබඳව වැඩි සැලකිල්ලක් නොදැක්වූව ද එය බොහෝ දරුණු සංකූලතා ඇති කිරීමට සමත් රෝගයකි. එබැවින් ගැස්ට්‍රයිටිස් රෝගය පිළිබඳව නිවැරදි දැනුමක් ලබා තිබීම වැදගත් ය.ආමාශයේ ඇතිවන ප්‍රදාහ තත්ත්වයක් ගැස්ට්‍රයිටිස් ලෙස හඳුන්වන බව පැහැදිලි ය. ආමාශයට අමතරව ගලනාලයේ ද ග්‍රහනියේ ද එම ප්‍රදාහ තත්ත්වය ඇතිවීමේ හැකියාව ඇත. ආමාශයේ ගලනාලය සහ ග්‍රහනියේ ඇතිවන ප්‍රදාහ තත්ත්වයන් එකිනෙකට යම් දුරකට වෙනස් වුවද සාමාන්‍ය මහජනතාව එම අවස්ථා තුනේදීම ඇතිවන රෝගී තත්ත්වය හඳුන්වනු ලබන්නේ ‘ගැස්ට්‍රයිටිස්’ ලෙස ය.මෙම ප්‍රදාහ තත්ත්වය ආමාශයේ පමණක් පවතී නම් එය gastritis ලෙස ද ගලනාලය පමණක් පවතී නම් එය gastro oesophagatis ලෙස ද ග්‍රහනිය පමණක් පවතී නම් gastro duodeuitis ලෙස ද, එම ස්ථාන තුනේ ම පවතී නම් Oesophago gastro duodeuitis ලෙස ද හඳුන්වනු ලැබේ. සාමාන්‍ය ජනතාව ඉහත අවස්ථා හතර හඳුන්වන්නේ ගැස්ට්‍රයිටිස් රෝගය ලෙස ය.ගැස්ට්‍රයිටිස් රෝගයේ රෝග ලක්ෂණ ලෙස උදර කොටසේ දැවිල්ලක් ඇතිවීම, අධික ලෙස කුසගින්න ඇතිවීම, උදරය මිරිකනවා සේ දැනීම, පපුව ආශ්‍රිතව දැවිල්ලක් ඇතිවීම, පපුව සිරකරන්නා සේ දැනීම වැනි රෝග ලක්ෂණ පෙන්නුම් කෙරේ. බොහෝ විට පපුව සිරකරන්නා සේ දැනීම සමඟ පපුවේ දැවිල්ලක් ඇතිවන්නේ oesophagatis  නම් රෝග තත්ත්වයේදී ය.එහිදී ආමාශයික යුෂ සහ පිත ඉහළට ගමන් කර ගලනාලය කෙළවර සිරවිය හැකි ය. එවිට ගලනාලයේ කෙළවර පේෂි අධික ලෙස සංකෝචනය වේ. බොහෝ විට පපුව සිරකරනවාසේ දැනෙන්නේ මෙම අවස්ථාවේදීය. මෙවැනි රෝග ලක්ෂණයක් පහළ වූ විට ඇතැමුන් හෘදයාබාධයක් දැයි බියට පත් වේ. එසේ ම හෘදයාබාධයකදී ඉහත රෝග ලක්ෂණ මතු වූ විට ගැස්ට්‍රයිටිස් රෝගය යැයි කියා වැඩි සැලකිල්ලක් නොදැක්වීමටද ඉඩ ඇත.ආමාශය ආශ්‍රිතව ඇතිවන ගැස්ට්‍රයිටිස් රෝග තත්ත්වයේදී ආහාර ගැනීමෙන් අනතුරුව රෝගය වැඩි විය හැකි ය. මේ හේතුව නිසා මෙවැනි රෝගීන් ආහාර ගැනීමට බියක් දැක්විය හැකි ය. එම හේතුව නිසා ශරීරය කෘෂ විය හැකි ය.ග්‍රහනිය ආශ්‍රිතව ඇතිවන ගැස්ට්‍රයිටිස් රෝග තත්ත්වයේදී බොහෝ විට ආහාර ගත්විට වේදනාව අඩුවේ. එබැවින් ග්‍රහනියේ තුවාල ඇති පුද්ගලයන් අනවශ්‍ය ලෙස ආහාර ගැනීම නිසා ඔවුන් ගේ ශරීරය ස්ථුල වේ. එවැනි ලක්ෂණවලින් ද ගැස්ට්‍රයිටිස් රෝගයේ ස්වභාවය දළ වශයෙන් හඳුනා ගැනීමේ හැකියාව ඇත. ගැස්ට්‍රයිටිස් රෝගයේ නියම ස්වභාවය පැහැදිලි ලෙස ම හඳුනාගත හැකි වන්නේ ‘එන්ඩස් කොපි’ Endoscopy පරීක්ෂාවකට රෝගියා භාජනය කිරීමෙනි.ගලනාලය ආශ්‍රිතව ගැස්ට්‍රයිටිස් රෝගය ඇති වූ විට පෙන්නුම් කරන ප්‍රධාන ම රෝග ලක්ෂණය වන්නේ ආහාර උගුරට ඒම ය. එය සිදුවන්නේ ආමාශයත් ගලනාලයත් අතර පවතින කපාටය (පිණ්ඩකය) ඉහිල් වූ විට ය. එම කපාටය තිබෙන්නේ ආමාශය ඇති ආහාර ඉහළට ඒම වැළැක්වීම සඳහා ය. ආමාශය තුළ වැඩිපුර ඇසිඩ් ශ්‍රාවයවීම, චොක්ලට් වර්ග ‘මයිට්’ වර්ග මේදය අධික ආහාර වැඩිපුර ආහාරයට ගැනීම මෙන් ම තවත් හේතූන් ගණනාවක් නිසාම ගලනාලය සහ ආමාශය අතර තිබෙන කපාටය ඉහිල් වේ.ශරීරය ස්ථුලවීම ද මෙම කපාටය ඉහිල් වීමට තවත් එක් හේතුවකි. ඒ; ඔවුන්ගේ ශරීරය තුළ පවතින පීඩනය සාමාන්‍ය ප්‍රමාණයට වඩා වැඩි නිසා ය. මෙම කපාටය ඉහිල් වූ විට ආමාශයේ ඇති පිත, ගලනාලයට ගලන නාලයේ දැවිල්ල ඇති කරයි. මෙම රෝගී තත්ත්වය හඳුන්වන්නේ reflux oesophagatis ලෙස.අපගේ ගලනාලය ඉහළට එන්නේ මහාප්‍රාචීරය තුළිනි. ඇතැම් විට එම ස්ථානයේ මහාප්‍රාචීරයේ කුඩා සිදුරක් ඇතිවිය හැකි ය. එවිට මහාප්‍රාචීරයේ එම සිදුර හරහා ආමාශය ඉහළට ගමන් කිරීමට ඉඩ ඇත.මෙම රෝගී තත්ත්වය Hiatus heruia ලෙස හඳුන්වනු ලැබේ. මෙවැනි රෝගීන් නිදාගෙන සිටින විට කපාටයෙන් ඉහළට ආහාර ගමන් කරයි. උගුරට ඒමත් සිදුවේ.එවැනි රෝගීන්ට නිදාගන්නා විට හිස එසවන සේ කොට්ටා තැබීමට අතීතයේදී උපදෙස් ලැබිණි. එය නොගැලපෙන බව දැන් හෙළි වී ඇත. එහිදී වඩාත් සුදුසු වන්නේ ඇෙඳ් හිස තබන පැත්ත ඉහළට එසවෙන සේ ඇදේ එම පැත්ත ඉහළට එසවීම ය. ඒ සඳහා ඇඳේ එම කකුල් දෙකට කොට කැබලි දෙකක් තැබිය හැකි ය. මෙහිදී වෛද්‍යවරු රෝගියාට ලබාදෙන තවත් උපදෙසක් වන්නේ දකුණු ඇලයට හැරී නිදාගන්නා ලෙස ය. එයට හේතුව ආමාශය වම් පැත්තේ පිහිටා තිබීම ය. දකුණු ඇලයට හැරී නිදාගත් විට ආමාශය ඉක්මනින් හිස් වේ. එවිට උගුරට ඒමත් සිදුවිය නොහැකි ය.ගැස්ට්‍රයිටිස් රෝගය බැක්ටීරියා ආසාදනයක් නිසා ද ඇතිවේ. ඒ Helicobacter pylori  නම් බැක්ටීරියා මගිනි. එම බැක්ටීරියාව ශරීර ගත වන්නේ අපි පිරිසුදු ආහාර ගැනීම මගිනි. අපගේ ආමාශයෙන් ශ්‍රාවය වන හයිඩ්‍රෝ ක්ලෝන් අම්ලයට ක්ෂය රෝග විෂ බීජය පවා විනාශ කළ හැකි වුවද ගැස්ට්‍රයිටිස් රෝගය ඇති කරන විෂබීජය විනාශ කළ නොහැකි ය. එන්ඩස්කොපි පරීක්ෂාවක් මගින් මෙම බැක්ටීරියාව පැතිරී ඇති ප්‍රදේශය පැහැදිලි ලෙස ම හඳුනා ගත හැකි ය. ප්‍රතිජීවක ඖෂධ මගින් එම බැක්ටීරියාව විනාශ කළ හැකි වන අතර එසේ ප්‍රතිකාර නොකළහොත් ජීවිත කාලය පුරාම එම බැක්ටීරියාව අපගේ ශරීරයේ ජීවත් වනු ඇත. ගැස්ට්‍රයිටිස් රෝගය නිසා ආමාශයේ ඇතිවන තුවාල පිළිකා බවට පත්වන බවට ඇතැමුන් අතර මතයක් ඇත. එය සාවද්‍ය මතයකි.කැක්කුම් සඳහා නියම කරන NSAID කාණ්ඩයට අයත් අයිබුප්‍රොපේන්, ඩික්ලොපැනක් වැනි ඖෂධ ගැනීම නිසාද ආමාශය සීරී ගැස්ට්‍රයිටිස් රෝගය ඇතිවීමට ඉඩ ඇත. මානසික ආතතිය ද ගැස්ට්‍රයිටිස් රෝගයට හේතුවන තවත් සාධකයක් බව පෙනී ගොස් ඇත. මානසික ආතතියෙන් පෙළෙන විට ආමාශය තුළට අසාමාන්‍ය ආකාරයට හයිඩ්‍රො ක්ලෝරික් අම්ලය ශ්‍රාවය වේ. එයද ගැස්ට්‍රයිටිස් රෝගයට ඇතිවීමට හේතුවකි. මේදය අධික ආහාර නිතර ගැනීම ගැස්ට්‍රයිටිස් රෝගයට අතවැනීමකි.ගැස්ට්‍රයිටිස් රෝගයේ අවස්ථාවන් කීපයක් ම ඇති බව පෙනේ. පළමුවැනි අවස්ථාව සියුම් ලෙස වේදනාවක් දැනෙන අවස්ථාවය. මෙම අවස්ථාවේදී එන්ඩස්කොපි පරීක්‍ෂාවක් කළ විට කිසිදු ගැටලුවක් නැති බව පෙනීමට ඉඩ ඇත. එහෙත් මයික්‍රොස්කෝප් උපකරණයක් මගින් රෝගය හඳුනාගත හැකිවනු ඇත. මෙම රෝගයේදී ආමාශය සීරී ඇති අවස්ථාව වැනි තත්ත්වයක් ද ඇත. මෙම සීරීම්වලට නිසි ප්‍රතිකාර නොලැබුණහොත් ඒවා ආමාශයික තුවාල බවට පත්වේ. කලක් ගතවූ විට එම තුවාල පුපුරා අධික ලෙස රුධිරය වහනය විය හැකිය.මෙම තුවාල සුව වන විට ආමාශයේ ග්‍රහනියට යන මාර්ගය හැකිළී එහි අවහිරතා ඇතිවේ. ග්‍රස්ට්‍රයිටිස් රෝගයේදී ආමාශයේ සුළු වශයෙන් රුධිරය වහනය වී මළපහ කළු පැහැ ගැන්වීමට හැකියාව ඇත. එසේම වමනයට ඒම, කෑම අරුචි, කෘෂ වීම සිදුවේ.කොළඹ ජාතික රෝහලේ ආමාශයික සහ ආන්ත්‍රික රෝග පිළිබඳ විශේෂඥ ශල්‍ය වෛද්‍ය රනිල් ජයසේනගැස්ට්‍රයිටිස් රෝගය සඳහා ඉතාම සාර්ථක ලෙස අද ප්‍රතිකාර කළ හැකිය. ඉහතින් දැක්වූවාක් මෙන් එන්ඩස්කොපි පරීක්‍ෂාවකින් රෝගයේ ස්වභාවය වෛද්‍යවරයාට හඳුනාගත හැකිය. එබැවින් ඉතා සාර්ථක ලෙස ප්‍රතිකාර කිරීමේ හැකියාව අද ඇත. ප්‍රතිකාර ලෙස ප්‍රධාන වශයෙන්ම Helicobacter pylori බැක්ටීරියාව විනාශ කිරීමට ප්‍රතිජීවක ඖෂධ ලබාදෙයි. එසේම ආමාශයේ ආම්ලිකතාවය උදාසීන කිරීමට ඩයිජින්, මැග්නීසියම්, හයිඩ්‍රොක්සයිඩ්, ඇලුමිනියම් හයිඩ්‍රොක්සයිඩ් වැනි භාෂ්මික ද්‍රව්‍ය භාවිතා කරන අතර ඇසිඩ් නිපදවන සෛල අවහිර කරන Omeprazole වැනි ඖෂධයන් ද යොදා ගැනේ.ආමාශයික වන වර්ධනය වී ඇත්නම්, ඒ සඳහා ශල්‍යකර්ම කිරීමටද ඇතැම්විට සිදුවිය හැකිය. එසේම Hitus hernia තත්ත්වය තදබල ලෙස ඇත්නම්, ආමාශය පහළට ඇද එය නැවත උරස් කුහරය තුළට ගමන් කිරීමට නොහැකිවන අයුරින් ශල්‍යකර්මයක් කිරීමට සිදුවේ. මෙවැනි ප්‍රතිකාර මඟින් ද රෝගය සුව කිරීමට නොහැකි නම්, ඇසිඩ් ශ්‍රාවය වීමට උපකාරි වන ස්නායුව කපා දැමීමට සිදුවේ.බොහෝ දෙනෙක් ඩයිජින් පෙති නිතර ගැනීමට පුරුදු වී සිටිති. එහි අහිතකර ප්‍රතිඵලයක් වන්නේ මලබද්ධය ඇතිවීමය. ගැස්ට්‍රයිටිස් රෝගය සඳහා නියම කරනු ලබන Omeprazole වැනි ඖෂධ ගැනීමට වඩාත් සුදුසුම වේලාව වන්නේ උදෑසන අවදි වූ විගසය; ආමාශය හිස්ව තිබෙන වේලාවය. ඖෂධ සමඟ ජලය පානය කර පැයකට පමණ පසුව ආහාර ගැනීම සුදුසුය.ගැස්ට්‍රයිටිස් රෝගයෙන් පෙළෙන පුද්ගලයින් යෝගට් සහ මීකිරි ආහාරයට ගැනීම පිළිබඳව සමාජයේ විවිධ මතයන් ඇත. මෙහිදී යෝගට් කෑම ගැටලුවක් නැති වුණද මීකිරි කෑමෙන් වැළකී සිටීම වඩාත් සුදුසුය. ඒ පමණට වඩා මීකිරි කෑමට බොහෝ දෙනෙක් ඇති කැමැත්තය. යෝගට් ආහාරය ගන්නා විට ශ්‍රී ලංකාවේ නිපදවන යෝගට් ආහාරයට ගැනීම වඩාත් සුදුසුය.ගැස්ට්‍රයිටිස් රෝගයෙන් පෙළෙන උදවිය ආම්ලික ස්වභාවය අධික අන්නාසි වැනි ආහාර වලින් කලක් වැළකී සිටීම ඉතා සුදුසුය. ඇතැමෙකුට ගැස්ට්‍රයිටිස් රෝගය ඇති වන්නේ ඉස්සන් කකුළුවන් දැල්ලන් වැනි ආහාර ද්‍රව්‍ය අසාත්මික වීම නිසාය. එම ආහාර හඳුනා ගැනීම ඉතා වැදගත්ය. එම ආහාර වලින් වැළකී සිටීමෙන් මෙම රෝගයෙන් වැළකී සිටිය හැකිය. එසේම අප ගන්නා ආහාර මුඛයේදී හොඳින් විකා ගිලීම ද ඉතා වැදගත්ය. ආහාර හොඳින් නොවිකා ගිල්ලවිට එම ආහාර ජීර්ණය කිරීම සඳහා වැඩි වැඩ කොටසක් කිරීමට ආමාශයට සිදුවේ. එවිට වැඩි ඇසිඩ් ප්‍රමාණයක් ආමාශයේ එක් රැස්වේ. එය ගැස්ට්‍රයිටිස් රෝගයට මූලිකම හේතුවකි. පලතුරු කෑම නිතර ජලය පානය ගැස්ට්‍රයිටිස් රෝගයෙන් මිදී සිටීමට ඉතා වැදගත්ය.ආමාශයට නිතරම ඇසිඩ් ශ්‍රාවය වේ. එම ඇසිඩ් තනුක කිරීමට නිතර නිතර ජලය පානය ඉතාම වැදගත්ය. එසේ නැතිව එකවර වැඩි ජල ප්‍රමාණයක් පානය කර අද දවසට ම ඇතිවෙන්න වතුර බිව්වා යැයි සිතීම අනුවණ කමකි. කෑම ගත් විගස ජලය පානය කිරීම නුසුදුසු අතර වඩාත් සුදුසු වන්නේ ආහාර ගෙන පැයකට පමණ පසුව ජලය පානය කිරීමය.පිරිසුදු ආහාර ගැනීම, ආහාර ගැනීමට වේලාවක් වෙන් කර තබා ගැනීම, ඉතා හොඳින් සහ විකා කෑම ගැනීම, දිනකට ජලය ලීටර් 2 1/2 – 3 ප්‍රමාණයක් දවස පුරාම පානය කිරීම, චොකලට් කොකෝවා වැනි ආහාර සහ මිරිස් දැමූ තෙම්පරාදු කළ ආහාර අඩුවෙන් ගැනීම, රාත්‍රියේදී ආහාර ගෙන පැය 3 කට පමණ පසුව නින්දට යාම, හිර ඇඳුම් ඇඳීමෙන් වැළකී සැහැල්ලු ඇඳුම් ඇඳීම වැනි ක්‍රම අනුගමනය කිරීමෙන් ගැස්ට්‍රයිටිස් රෝගයෙන් වැළකී සිටිය හැකි අතර රෝගය හටගෙන ඇත්නම් එය සුවපත් කර ගැනීමට ද හැකියාව ඇත.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=am1112112</link>
    <topic>ඇයි පියාඹන්නද හදන්නේ</topic>
    <author/>
    <content>ඇයි පියාඹන්නද හදන්නේමහනුවර මහ රෝහලේ හදිසි ප්‍රතිකාර ඒකකයේ ප්‍රධානීසායනික මෝහන වෛද්‍ය එච්. දමිත් හෙට්ටිආරච්චිරෝහලේ හදිසි ප්‍රතිකාර ඒකකය එදින රෝගීන්ගෙන් පිරීගොස් තිබිණි. මේ අතර හදිසියේම සිහිසුන්ව, අසාධ්‍ය තත්ත්වයේ පසුවූ මැදිවියේ කාන්තාවක් හදිසි ප්‍රතිකාර ඒකකයට ඇතුළත් කරනු ලැබුවාය. ඇය සමඟ නෑ හිතවත්හු පිරිසක් ද පැමිණ සිටියහ. ඔවුන් පැවසුවේ එම කාන්තාව සියදිවි නසාගැනීම සඳහා එල්ලී සිටියදී බේරාගත් බවයි. නමුත් රෝහලට ගෙන එන විට ඇයගේ තත්ත්වය බරපතළ වී තිබිණි.ඇය පිළිබඳව වැඩිදුර කරුණු සොයා බලද්දි අනාවරණය වූයේ සිත කම්පා කරවන කතාවකි. ඇයට ඉතා කුඩා දරුවන් තිදෙනෙක් සිටිති. ඇගේ ස්වාමියා ඇය සහ දරුවන් අතහැර දමා වෙනත් කාන්තාවක සමඟ වෙසෙයි. ඇය තම දරුවන්ට පණ මෙන් ආදරය කළත්, ඔවුන් හදා වඩා ගැනීමේ වත්කමක් ඇයට නැත. එබැවින් ඇය සිතුවේ තම දරුවන් විඳින දුක් බලමින් සිටිනවාට වඩා මියයාම සුදුසු බවය.ඇයගේ සිඟිති දරුවන් ද මේ වන විට රෝහලට රැගෙන විත් තිබිණි. සිදුවී ඇති කිසිවක් පිළිබඳව අවබෝධයක් ඔවුන්ට තිබුණේ නැත. මේ ලෝකයෙහි තමන්ට පණ මෙන් ආදරය කළ එකම පුද්ගලයා වූ තම මව මේ වන විට ජීවිතය හා මරණය අතර සටනක බව නොදත් ඔවුහු සුරතල් වෙමින් සිනාසෙමින් රෝහල් බිමේ දුව පැන ඇවිද්දාය. සැබවින්ම එය නෙතට කඳුළු උනන දර්ශනයක් විය.ඇයට කිසි ලෙසකින් වත් මිය යාමට ඉඩ දිය යුතු නැත. අනෙක් සියලු කටයුතු පසෙක තබා වෛද්‍ය කණ්ඩායම මහත් පරිශ්‍රමයක් දරමින් ඇයට ප්‍රතිකාර කළහ. අවසානයේදී ඇය සිහිය ලැබුවාය. තමාගේ ඉක්මන් වීම ගැන දැඩි සේ කනගාටු වූ ඇය තම දරුවන් වෙනුවෙන් ජීවිතය ලබා දෙන ලෙස අයැද සිටියාය.සියදිවි නසා ගැනීම් පිළිබඳව ඔබ කොතෙකුත් අසා ඇතිවාට සැකයක් නැත. ලෝකයේ සෑම වසරකම පාහේ ලක්ෂ ගණනක් මිනිසුන් සිය දිවි නසාගන්නා බවට වාර්තා වෙයි. සියදිවි නසා ගැනීම සඳහා දරන උත්සාහයන් ගණන ඊට වඩා දස ගුණයකටත් වැඩිය.පුද්ගලයන් මිය යාමට හේතු වන කරුණු අතරින් සියදිවි නසා ගැනීමට ද වැදගත් ස්ථානයක් හිමි වෙයි. සියදිවි නසාගන්නා අය අතරින් වැඩි පිරිසක් තරුණ සහ මැදිවියේ පසුවන්නන් වීම විශේෂ කරුණකි. එමඟින් අහිමි වන්නේ වටිනා ජීවිත රැසකි. එබැවින් මෙය විශාල සමාජ ගැටලුවකි.කවර ක්‍රමයකින් හෝ තම ජීවිතය නැති කරගැනීමට ඔවුන් උත්සාහ කරන්නෙ ඇයි? ඔවුනට තම ජීවිතය එපා වී තිබෙන්නෙ ඇයි?මිනිසුන් තමාගේ පණටත් වඩා ආදරය කරන දේවල් ලෝකයේ දුර්ලභය. තම ජීවිතය ඒ හැම දෙයටම වඩා වටී. එතරම් වටිනා ජීවිතය ඇතැම් අයට නොවටිනා දෙයක් වීම එක් අතකින් පුදුම සහගතය. අනෙක් අතට ඉතාම අවාසනාවන්ත තත්ත්වයකි.බොහෝ අය සියදිවි නසා ගන්නේ තම සිතට දැරිය නොහැකි දුකක්, කම්පනයක් ඇතිවූ විටය. නමුත් ඒ තත්ත්වයට පත්වන හැම කෙනෙක්ම සියදිවි නසා ගන්නේ නැත. එබැවින් සියදිවි නසා ගැනීමට පෙලඹෙන අය මානසික වශයෙන් දුර්වල පුද්ගලයන් බවට වාදයක් නැත. ඔවුනට ලෝකය පිළිබඳව හොඳ අවබෝධයක් තිබේ යැයි සිතිය නොහැකිය.තමාගේ මව තරවටු කිරීම නිසා බෙහෙත් පෙති රාශියක් එකවර පානය කළ ශිෂ්‍යාවක් වූවාය. ඇයට අවශ්‍ය වූයේ තම මවට පාඩමක් ඉගැන්වීමටයි. නමුත් අවසානයේ පාඩමක් ඉගෙන ගැනීමට සිදුවූයේ ඇයටමය. ඇයට බොහෝ දුක් විඳිමින් රෝහලේ සිටීමට සිදුවිය. ඇයට මානසික අසමාන්‍යතාවක් ඇතැයි සිතු අනෙක් අය තම දරුවන් ඇයගෙන් ඉවත්කර ගත්හ. ඇයට කොන්වී සිටීමට සිදුවිය.ඉහත කතාවේ මිනිසුන් සිතු කාරණයේ සත්‍යතාවක් තිබේ. එනම් මානසික අසාමාන්‍යතා ඇති අය සියදිවි නසා ගැනීමට පෙලඹෙන බවය. විශේෂයෙන්ම විශාදය වැනි මානසික රෝග ඇති අය එසේ කරති.මත්පැන් සහ මත්ද්‍රව්‍ය භාවිතය ද දිවි නසා ගැනීමට සෘජු හේතුවකි. මත්කුඩු භාවිත කර සිහි විකල් වූ තරුණයකු උස ගොඩනැගිල්ලක් මත සිට පියෑඹීමට යැයි කියා අහසට පැන්නේය. එහෙත් ඔහු පියෑඹුවේ නැත.මත්පැන් පානය කිරීමෙන් අනතුරුව වස පානය කරන පුද්ගලයෝ ද බහුලව රෝහල්ගත කෙරෙති.ඇතැම් අයට දිවි නසා ගැනීමේ සැබෑ උවමනාවක් නැත. ඔවුනට අවශ්‍ය වන්නේ අන් අයව බිය කිරීමට හෝ රැවටීමටය. එසේත් නැතිනම් අන් අයගේ අවධානය දිනා ගැනීමය.කිසි දිනක සුව නොවන පිළිකාවක් නිසා අසාධ්‍ය තත්ත්වයේ පසුවෙමින් දැඩි ලෙස වේදනා විඳිමින් සිටින රෝගියෙක් ද මා සොයා පැමිණියේය. ඕනෑම රෝගියකු වෛද්‍යවරයකු වෙතින් ඉල්ලා සිටින්නේ තම රෝගය හෝ වේදනාව සුවපත් කර දෙන ලෙසයි. නමුත් ඔහු මගෙන් ඉල්ලා සිටියේ ඊට හාත්පසින්ම වෙනස් දෙයකි. ඔහුට අවශ්‍ය වූයේ වේදනා නොවිඳ ඉක්මනින්ම මිය යාමට හැකි ඖෂධයකි.යම් පුද්ගලයකුට ජීවත්වීමට මෙන්ම මිය යාමට ද අයිතියක් ඇති බවට ඇතැම් අය තර්ක කරති. මෙය ලෝකය පුරාම මතභේදයට තුඩු දුන් කරුණකි. කෙසේ වුවත් රෝගියකුට මිය යාමට අවශ්‍ය බෙහෙත් ලබාදීමට වෛද්‍යවරයකුට නීතිමය හෝ සදාචාරාත්මක අයිතියක් නැත.සියදිවි නසා ගැනීම සැබවින්ම ඉතා අවාසනාවන්ත තත්ත්වයකි. එය සමාජයට හොඳ ආදර්ශයක් ද නොවේ.එබැවින් එය හැකිතරම් දුරට වළක්වාගත යුත්තකි. ඒ සඳහා පුළුල් සමාජ කතිකාවක් සහ උපදේශන සේවයක් අවශ්‍ය වෙයි.අතීතයේදී සියදිවි නසා ගැනීම සම්බන්ධ අයට යම් යම් නීති රීති සහ දඩ ක්‍රම ක්‍රියාත්මක විය. ඒ ක්‍රමවල හොඳ සහ නරක යන දෙකම තිබේ. නීති රීති යෙදීමෙන් පමණක්ම මේවා පාලනය කළ නොහැකිය. අප රටේ ඇති ප්‍රධාන ආගමික දර්ශන කිසිවක් සියදිවි නසා ගැනීම හොඳ දෙයක් ලෙස පිළිගන්නේ නැත.සියදිවි නසා ගැනීමෙන් එම පුද්ගලයා එම ප්‍රශ්නයෙන් නිදහස් වුවත් ඔහු වටේ සිටින අය ඇතැම් විට කබලෙන් ළිපට වැටෙති. අනෙක් අතට සියදිවි නසා ගත් පුද්ගලයාට මරණයෙන් පසුව සිදුවන දෙය හරියටම කියන්නට හැකි කෙනෙකු නැත. එබැවින් සියදිවි නසා ගැනීම අන්තරාදායක දෙයක් ලෙස පැවසිය හැකිය. දැනට විඳීමට ඇති දුක ඉවසිය නොහැකි පුද්ගලයා ඊටත් වඩා දුකක් ඉවසන්නේ කෙසේ ද?අමාරුවෙන් හෝ ජීවිතය ගැටගසාගන්නා පුද්ගලයා සැබෑ දක්ෂයෙකි. අත්, පා අහිමිව, විවිධ ලෙස ආබාධිත ව, රෝග වලින් පීඩා විඳිමින් තම ජීවිත ජය ගන්නා මිනිස්සු කොතෙකුත් සිටිති. මිය යාමට උත්සාහ කරන අය එවැනි පුද්ගලයන් පිළිබඳව සිතිය යුතුය. ඔවුන් තම ජීවිතයට ආදර්ශයක් කරගත යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=ay1112111</link>
    <topic>ඩෙල්ෆ්ට් මැද වාට්ටුව දිගේ ආදම්ගේ පාදයට</topic>
    <author>උපාලි සමරසිංහ</author>
    <content>හිරු අහසේ ගිනි ගනිමින් තිබේ. ආදරණිය ඩෙල්ෆ්ට් දූපතේ කිලෝමීටර තුන් කාලක් පමණ දුරින් වියළි තණ බිම් අතර වූ වන වදුලේ “බයෝබැබ්” ගස අපගේ සෙවණය. ඡායාරූප ශිල්පී විමලුත්, අනුරංගත්, මමත් දෑත් දෙපසට විහිදුවා එකිනෙකාගේ අත් බැඳ ගස පොර බදන්නට වෑයම් කෙළෙමු. එහෙත් මේ ගසේ වට ප්‍රමාණය අප තිදෙනාගේ දිගු කළ දෑත්වලටත් හසුකැර ගැනීමට බැරි විය.එතරම් උස නැතත්, මහත් වපසරියක අතු ඉති විහිදා පැතිරුණු යෝධ කඳක් සහිත මේ ගස ලංකාවේ ගසක් නම් නොවේ. මන්නාරමේ පල්ලිමුණෙත් තලේ මන්නාරමේත් තිබෙන ‘බයෝබැබ්’ ගස් අතරින් ඩෙල්ෆ්ට් දූපතේ ඇති මේ පෞරාණික වෘක්ෂය, පළලින් වැඩිම බයෝබැබ් ගස බව පොලිස් වාර්තාවක දැක්වේ.අපි‍්‍රකාවේ සවානා වනාන්තරවලට අයත් මේ ගසේ පත්‍ර ශාක භක්ෂක සතුන්ගේ පි‍්‍රයතම ආහාරයකි. එහි විටමින් ‘සී’ බහුල යැයි කියති. මේ අපූරු ගස් මහ වැස්සකට පසු වතුර රැස්කරගෙන ඉන්නා අපූරු ජීවියෙකි. සාමාන්‍යයෙන් මෙහි ඇති බයෝබැබ් ගසට වයස අවුරුදු 500 ක් පමණ විය හැකිය. එහෙත් එය තවමත් භද්‍ර යෞවනයේ පසුවෙයි.බයෝබැබ් ගසේ කඳ පාමුල විශාල බෙනයකි. ගසේ කඳ සෑදෙන්නේ පිටින් බිත්තියක් ලෙසින් නිසා එය වඩාත් සුරක්ෂිත තැනෙකි. මිනිසුන් විසි තිස් දෙනකුට වුවත් මේ බෙනයේ කරදරයක් නැතිව සැඟැවී සිටිය හැකි තරම්ය.අවුරුද්දේ තුන් මසක් පමණක් වැහි ලැබෙන ඩෙල්ෆ්ට් දූපතට මේ ගස ගෙන එනු ලැබූයේ එක්කෝ ලන්දේසීන්ය. නැත්නම් අශ්වයන්ට කොළ කනු පිණිස අරාබි වෙළෙදුන් විසින් විය යුතුය.ආරක්ෂක අමාත්‍යාංශයේ ආශිර්වාදයෙන් යාපනයේ සිට කුරිකට්ටුවාන් ජැටියට පැමිණි අපට “වෝටර් ජෙට්” නම් අපූරු මුහුදු යාත්‍රා ලැබිණි. වියරු දළ රළ පෙළ කපාගෙන ඉදිරියට ඇදෙන මේ යාත්‍රාවෙන් අප ඩෙල්ෆ්ට් දූපතේ සංචාරයට පැමිණෙන විට ඩෙල්ෆ්ට් පොලිස් ස්ථානාධිපති රණසිංහ ඒකනායක මහතාගේ නොමඳ සහාය ද අපට ලැබිණ. ඔහු මගේ එකම දෙමළ පරිවර්තකයාය. දූපතේ ජීවත්වන ද්‍රවිඩ ජනතාව අතර දැන් මට වීරයෙක් ලෙස කරුණු සොයා යා හැකිය. ඔහුගේ ජීප් රථය අපගේ දූපත් සංචාරක යානයයි.“මේකට තවත් නම් ගණනාවක් තියෙනවා. මන්කි බ්‍රෙඩ් ට්‍රී, කී‍්‍රම් ඔෆ් - ටාටර් ට්‍රී එවැනි නම් කීපයක්. අද ආසියාවේ තියෙන පළලම ‘බයෝබැබ්’ ගස තියෙන්නෙ මෙහෙ.” ඒකනායක මහතා කියයි.“මේකෙ වට ප්‍රමාණය අඩි කීයක් විතර වෙයි ද?” විමල් තොරතෝංචියක් නැතිව ප්‍රශ්න පිට ප්‍රශ්න අසයි. ඔහුගේ කැමරාවට ද කිසිම ඉස්පාසුවක් නැත.තිදෙනෙකුගේ දිගු කළ දෑත්වලටවත් හසුකර ගැනීමට නොහැකි යෝධ බයෝ බැබ් වෘක්ෂයමේක ආසියාවේම පළලම ගස ලෙස විරුදාවලි ලබනවා. වට ප්‍රමාණය අඩි 52 යි. මීටර්වලින් නම් 15.6 ක්. උස අඩි 43 ක්. මීටරවලින් 12.9 ක්. අතුපතර අඩි 86 ක් දක්වා විහිදා පැතිර තියෙනවා. ඔහුගේ කතාව අනුව ඩෙල්ෆ්ට් හි අලගිය මුලගිය තැන් පිළිබඳ ඔහුගේ දැනුම පුළුල්ය. ගස පිළිබඳ තොරතුරු රැගත් පුරා විද්‍යාත්මක සටහනක් ද ඔහු අතේ තිබේ. මම ඔහුට තවත් කිට්ටු වෙමි.මින් පෙර චාරිකාවලදී මා දුටු මහා නාග වනයේ නටන මොනරුන්ගේ හා දිව පනින මුවපොව්වන්ගේ සුන්දර දසුන් මෙහි නැත. ඒ වෙනුවට අපට පෙනෙන්නේ ලංකාවේ වෙනත් කොතැනදීවත් දකින්නට නොලැබෙන චමත්කාර දසුනකි. රංචු පිටින් දිවෙන පෝනියන්ගෙන් සහ කැලෑ අශ්වයන්ගෙන් මේ දූපත අලංකාර වී තිබේ. අනුරංගගේ අතේ ලංකාවේ උතුරු කොනේ ඇති දූපත් සටහන පෙන්වන අගනා සිතියමකි.මම ඒ දැවැන්ත ගස පාමුල සිට කැලෑ අශ්වයන් දෙස බලමි. මගේ සිතේ අතීත සිතුවම් පෙළක් ඇදී යයි. අනුරංගගේ අත තිබු සිතියම ද දැන් මා ළඟය.පුංචි සන්දියේ ලංකා සිතියමේ ඇති මේ තිත් සමූහය මොනවාදැයි මම අම්මාගෙන් ඇසුවෙමි. අම්මා ඊට නිසි පිළිතුරක් දුන්නා යැයි මට මතක නැත. ඒත් ඇඳි පුටුවේ දිගාවී සිටි තාත්තා නම් ඒ ශ්‍රී ලංකාවට අයත් දූපත් සමූහයක් යැයි කීවා මතකය.ඒ දූපත්වලත් මිනිස්සු ඉන්නවා ද? ඔවුනගේ අවශ්‍යතා එහිම පිරිමසා ගන්නට පුළුවන් ද? සාගරයෙන් වට වූ දූපතේ තවත් සාගර වළල්ලකින් වටවූ මේ මිනිසුන්ගේ ජීවනෝපායන් මොනවා ද? ඔවුනගේ ආගම, විවාහය, සංස්කෘතිය කෙබඳු ද? සියලු දේ දූපතෙන්ම සපයා ගන්නට හැකි ද? නැත්නම් කුළුබඩු ටික ගන්නට වුව ඔවුන් බෝට්ටුවලින් යාපනයේ මහා සමාජයට ආ යුතු ද?මෙවැනි ප්‍රශ්න වැලක් මගේ හිතේ පොර බදන්නට විය. පැන යන්නට අත් පා නොලද ඉස්ගෙඩියන් මෙන් ඒවා මගේ සිත තුළ නළියයි. ඒවාට උත්තර දෙන්නට නම් අපේ තාත්තාටත් අම්මාටත් බැරි විය. මා දැන් සපුරා ගන්නට යන්නේ එදා මා සිතු පැතු දේ යථාර්ථයක් කරන සිහිනය නොවේ ද?නාවික හමුදාවේ වෝටර් ජෙට් යාත්‍රාවෙන් දූපත බලාඩෙල්ෆ්ට් දූපතේ ග්‍රාමසේවා වසම් 6 කි. පදිංචි ජනගහණය 4546 කි. ස්ත්‍රීන් 2311 ක්ද පිරිමින් 2235 ක් ලෙස මේ ජනතාව සංගණනය කරන ලද වාර්තාවක් මම දකිමි. දූපතේ දිග කිලෝ මීටර් 8 ක් පමණ වන අතර පළල කිලෝමීටර් 5 1/2 කි. දූපතේ සම්පූර්ණ බිම් ප්‍රමාණය වර්ග සැතපුම් 48.5 ක් ලෙස හඳුනාගෙන තිබේ.ධීවර කර්මාන්තය ඔවුනගේ ප්‍රධාන ජීවනෝපායයි. මහා රළ පහර නැඟෙන වාරකන් කාලයට දූපත් වැසියනට සමහර විටෙක සා දුකින් සිටීමට ද සිදු වනු ඇත. ඩෙල්ෆ්ට් පොළොවේ සරුවට වැඩෙන්නේ තල් ගස් පමණකි. තල් රා නිෂ්පාදනය ද ඔවුනගේ අතමිට සරු කරන්නකි. ඒත් එයත් වැසි කාලයට කළ නොහැකිය. කරවල වේලීම ද කරන්නේ කීයක් හරි හොයාගන්නටය.මෙහි තල් ‘රා’ වෙළෙඳාමට ‘පර්මිට්’ අවශ්‍ය නොවේ. පොලිස් ස්ථානාධිපතිවරයා පදවන මේ රථයේ නැඟී අප හුදෙකලා ප්‍රදේශ මැදින් ගමන් කරමු. මෙහි ඇති ඉඳි ගස් පෙළක් මැදින් ගමන් කළ රථයේ වේගය තරමක් බාල විය.ගිනි ගනිමින් තිබුණු හිරු, රත් පැහැ ගැන් වී සැඳෑ සමය එළැඹෙන බව අපට ඉඟි කරයි. “ආදම්ගේ පාදය” නමින් දූපත් වැසියන් හඳුන්වන පෙදෙසට අපි ළඟා වීමු. හුණු වැරැටිවලින් සමන්විත පොළොවේ මීටර් දෙතුන් සියයක් මේ ප්‍රදේශයට අයත්ය.“මේක පැරැණි අශ්ව ඉස්තාලයක්. ඕලන්දකාරයො මෙහි අශ්වයන් රඳවා තිබුණා. 32 බැගින් දෙපැත්තට තිබෙන කණු හැට හතරක් මෙතැන තියෙනවා. ඒ කාලයේ මෙහි ඕලන්දකාරයන් අශ්වයන් පුරුදු පුහුණු කරලා තියෙනවා. කැලෑ අශ්වයන් හා පෝනියන් දූපතේ ඉතිරි වුණේ එදා පැන ගිය ඒ සතුන්ගෙන් වෙන්ඩත් පුළුවන්.එහිදී අපට හමු වූ ඩෙල්ෆ්ට් දූපතේ මධ්‍යම වාට්ටුවේ පදිංචිකාරයකු වන ජී. ඩබ්ලිව්. ඩැනියෙල් මට කීවේය. ඔහු හිටපු විශ්‍රාමික නාවික හමුදා නිලධාරියෙකි. අපට මෙන් ඔවුන්ගේ රටට ‘ලේන්’ හෝ මාවත් නැත. ඇත්තේ වාට්ටු ය.පවුලේ වාහනය බයිසිකලයයි. දරුවන් දෙතුන් දෙනා තිරිංග නැති බයිසිකල් පැද යති. පොලීසියෙන් වුවත් බයිසිකලය නැවතුවහොත් මීටර් පනහක්වත් ගොස් පාදයේ හයියෙන් තිරිංග ගැසීමට මොව්හු දක්ෂයෝ වෙති.මෙහි සිටින අහිංසක ද්‍රවිඩ ජනතාවගේ ජීවිත සරලය. එකිනෙකා පරයා නැඟෙන තරගකාරිත්වයක් ද මෙහි නැත. හැම ගෙදරකම තමන්ට හිමි ඉඩම වෙන් වූයේ තද හුණු ගලින් බැඳුණු තාප්පයකිනි. කවුරුත් සාදාගෙන ඇත්තේ එකම මාදිලියේ නිවෙස්ය.මේ තාප්පෙකට පයින් ගැහුවොත් වීසිවෙලා යයි නේද?’ විමල්ගේ ප්‍රශ්නයකට ඒකනායක මහතාට හිනා නොවී බැරි විය.“ඔය හුණු ගලින් බැඳි තාප්ප ශක්තිමත් හරකෙකුටවත් පෙරළන්න බෑ.” එසේ කී හෙතෙම වාහනය නවතා බැස ගොස් තාප්පයකට පයින් ඇන පෙන්වීය. ඇත්තටම ඒවා සිමෙන්ති බදාමයෙන් තැනුවාට වඩා ඉතා ශක්තිමත් පවුරුය. නැවත අපේ ගමන ඇරැඹීමු. තල් ගස් එකින් එක පසුවෙයි. තවත් හිරිගල් තාප්ප රැසක් පසුකැර යන්නෙමු. ගංසූරිය, තල් හා පොල්, නුග වැනි සීමිත ගස් වර්ග ගණනාවක් අතර හිරිගල් තාප්පයකට නැඟී හිස ඔසවා සිටින නවහන්දි වැලක්, රණවරා පැළයක්, කෝමාරිකා, පතොක් වැනි ශාක ද අප දෑසට පෙනී නොපෙනී යයි.“මේ ඉඩම්වල බොහෝ විට මිනිසුන් පෙනෙන්නට නැත.” මම ඒකනායක මහතා විමසීමි.“මේවා පාරම්පරික ඩෙල්ෆ්ට් වැසියන්ගේ. ඒත් අද බොහෝ දෙනෙක් මෙහෙන් ගිහින්. එක්කො වන්නියෙ. නැත්නම් බටහිර රටවල. ඔස්ට්‍රේලියා, කැනඩා, එංගලන්ත වැනි රටවලට මෙහෙන් ගිය පිරිස වැඩියි.” ඔහු කීවේය.ඩෙල්ෆ්ට් පොලිස් ස්ථානාධිපති රණසිංහ ඒකනායකඅතරමැදි හන්දියක මාරු වන ගව රැළක්, එළු රංචුවක් පාපැදිවල නැඟී යන ගැහැනු මිනිස්සු අපට පෙනෙයි. දූපත මුහුදින් කෙළවර වන තැනකට දැන් අපි පිවිස සිටිමු. එක යායට විහිද පැතිරී ගිය බෝට්ටු සමූහයකි. මුහුද අතිශය සුන්දරය. එහි වියරු ගතියක් නැත. මහ විශාල කොරල් පරයක් නිසා දූපත මහ රළ ගෙඩිවලින් ආරක්ෂා වන බැවින් මුහුද ද ශාන්ත වී ඇතැයි සිතේ.“මේ තැන් තැන්වල තිබෙන පොකුණු - වැව් වගේ දේවල් මොනවා ද?” මම අසමි.“මේවාට කියන්නේ ‘කර්නි’ කියලා. වහින කාලෙට මේවාට වතුර පිරෙන්න කපලා තියෙන්නෙ. අහිංසක එළු, ගව, පෝනි සතුන්ට දිය බොන්න.”ජීප් රථයට නංවා ගත් ගමේ පැරැණි වැඩිහිටියෙක් අපට දැන් කරුණු කියයි. අප ‘කර්නි’ පරීක්ෂා කරන විට ඒ අවට හා දියේ ගිලී ගිය එළු ඔළුවක් හා උන්ගේ ඇටකටු කීපයක් පෙනෙයි.“මේ වැහි කාලේ! සුන්දරට පෙනුණට ගී‍්‍රෂ්ම කාලෙ අපේ මිනිස්සු බේරගන්නේ නාවික හමුදාව. ඒ අය බවුසර්වලින් අපට වතුර දෙනවා. ඒ කාලෙට කැලෑ අශ්වයන් ගවයන් රංචු පිටින් මිය යනවා. සමහර සත්තු දිය පිපාසාවෙ තල්ගෙඩි හොම්බෙන් බරු ගහලා ඇතුළෙ මදය කාලා ජීවත් වෙනවා. ඒත් උන් බුරුතු පිටින් වැනසෙනවා. කාලෙකට...මා දන්නා සිංහලෙන් ලීවත් මට ඇහෙන්නේ දෙමළ භාෂාවෙනි. අපේ පරිවර්තන වීරයා සිටින තුරු මට බියක් නැත.බෝට්ටු ඇම්බියුලන්ස් එකෙන් දරු ප්‍රසූතියට යාපනයට ලබන සතියේඋපාලි සමරසිංහඡායාරූප - විමල් කරුණාතිලකශක්තිමත් හරකෙකුටවත් බිඳිය නොහැකි හුණුගල් තාප්පලන්දේසීන් ඉදිකළ අශ්ව ස්තාලයක නටබුන්ඉඩෝරයට සතුන්ට දිය බීමට සැදූ ‘කර්නි’දූපත් වැසියන් ආදම්ගේ පාදය නමින් හඳුන්වන්නේ මෙතැනයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=ay1112112</link>
    <topic> තාත්තා නිදාගන්න කල් ඉඳලා අයියයි මමයි 9.30 බලන්න යනවා</topic>
    <author>සාගරිකා දිසානායක ජයසිංහ</author>
    <content>මෙවර අපේ කතා නායකයා මෙරට සිටින ප්‍රවීණ ගීත රචකයකු, විශිෂ්ටතම චිත්‍රපට අධ්‍යක්‍ෂවරයකු සහ ශාස්ත්‍රීය පර්යේෂකයකු වන ජ්‍යෙෂ්ඨ මහාචර්ය සුනිල් ආරියරත්න මහතා. ශ්‍රී ජයවර්ධනපුර විශ්ව විද්‍යාලයෙන් සිංහල විශේෂවේදී ප්‍රථම පන්ති සාමාර්ථ්‍යයක් ලබමින් සිය ප්‍රථම උපාධිය ලබාගත් හෙතෙම කැලණිය විශ්ව විද්‍යාලයේ සිංහල අංශයේ කථිකාචාර්යවරයකු ලෙස වෘත්තීය දිවියට අවතීර්ණ විය.ජයවර්ධනපුර සරසවියෙහි ජ්‍යෙෂ්ඨතම මහාචාර්යවරයා ලෙස කටයුතු කරන ආරියරත්න මහතා විසින් ඉටුකරන ලද ශාස්ත්‍රීය මෙහෙවර අගයමින් ජාතික මට්ටමේ සම්මාන රාශියක් ඔහු වෙත පිරිනමා තිබේ. ඒ අතර 1996 දි පිරිනමන ලද සිරිමාවෝ බණ්ඩාරනායක විශ්ව ප්‍රසාදිනී සම්මානය, සංස්කෘතික දෙපාර්තමේන්තුවෙන් 1999 දී පිරිනමන ලද රාජ්‍ය සංගීත සම්මානය විශිෂ්ටතම ගීත රචකයාට සහ සිනමා අධ්‍යක්‍ෂවරයාට පිරිනැමුණු ජනාධිපති සම්මාන, සරසවි, ස්වර්ණ සංඛ, සුමති ටෙලි සම්මාන ඇතුළු සම්මානද, 1994 හොඳම පරිවර්තනය සඳහා පිරිනැමූ රාජ්‍ය සාහිත්‍ය සම්මානය, ජාතික සමගිය උදෙසා කරන ලද මෙහෙවර අගයා 1996 දී පිරිනමන ලද ජනතා සාම ත්‍යාගය, ආදී විදුදයන්ගේ සංසදය විසින් පිරිනමන ලද විද්‍යෝදය විභූෂණ සම්මානය ද වෙසෙසින් සඳහන් කළ යුතුය.ස්වකීය නවතම සිනමා නිර්මාණය වන ‘කුස පබා’ චිත්‍රපටයේ වැඩකටයුතුවල යෙදී සිටින බොහෝම කාර්ය බහුල කාලවකවානුවක වුණත් ඔහුගේ ළමා කාලය ගැන සිළුමිණ පාඨකයන්ට තොරතුරු පවසන්නට මහාචාර්ය සුනිල් ආරියරත්න සිය වටිනා කාලයෙන් හෝරා කීපයක් මිඩංගු කරන්නට එකඟ වුණේ සතුටින්.නවසිය හතළිස් නවයේ ජූලි මාසේ විසි අට වැනිදා ඔහු මෙලොව එළිය දුටුවේ කොළඹ කොඩිගහයට පිහිටි ද සොයිසා මාතෘ නිවාසයේදි. නුගේගොඩ ප්‍රදේශයේ ව්‍යාපාරිකයකු ලෙස කටයුතු කළ විලියම් කුරුවිට බණ්ඩාර ඔහුගේ පියා. අම්මා සෝමලතා වැලිවත්ත. ඇගේ ගම මහරගම ඇරැව්වල. පියාගේ ගම කෝට්ටේ. අම්මා රැකියාවක් කළේ නෑ.ඔවුන්ගේ පවුලේ දරුවෝ හය දෙනයි. සුනිල් පවුලේ හතරවැනියා. පවුලේ වැඩිමලා අයියා. ඔහු අද මෙරට ප්‍රවීණ මාධ්‍යවේදියකු වන තිලකරත්න කුරුවිට බණ්ඩාර. හිටපු සිළුමිණ කර්තෘ. සුනිල්ට වැඩිමල් අයියලා දෙන්නයි. අක්කයි. බාල නංගියි මල්ලියි. තාත්තා බොහොම දූරදර්ශී උත්සාහවත් ව්‍යාපාරිකයෙක්. කෝට්ටේ සිට නුගේගොඩට ඇවිත් ඒ කාලේ ඒ තරම් දියුණු නැති නුගේගොඩ නගර මධ්‍යයේ ඉඩම් කැබලි කිහිපයක්ම මිලදී අරන් කඩ පේළියක් හදන්න හිතුවා. අද නුගේගොඩ සුපිරි වෙළෙඳසැල ඉදිරිපිට පිහිටි ඒ භූමිය එදා එකම මඩ වගුරක්. ඒ හරහා කොළඹට මහ පාරක් වැටෙනවා කියු ආරංචියට කඩපෙළක් හදන්න හිතාගෙන අද ‘තිලක උයන’ පිහිටි තැන පිහිටි ඉඩම් කෑල්ල ඔහු මිලදී ගත්තේ.ඒත් නොහිතූ විදිහට පාර වැටුණේ ඉන් එක ඉඩමක් එහායින්. ඒ නිසා විලියම් මුදලාලි කඩ පෙළක් වෙනුවට ඒ ඉඩමේ නිවාස කීපයක් හදලා ඒවා කුලියට දුන්නා. පුංචි කාලේ පටන් මෑතක් වනතුරුම සුනිල් ගේ වාස භූමිය වුණේ තිලක උයනේ පිහිටි නිවෙස. මේ නිසා සුනිල්ට පුංචි කාලේ ආශ්‍රය කරන්න ලැබුණේ තාත්තාගේ කුලී නිවාසවල පදිංචි වෙලා හිටි පවුල්වල ළමයි.පුංචි කාලේ සුනිල්ගේ ගෙදරට පිටුපසින් තිබුණේ වෙල් යායක්. මේ වෙලේ ගලා ගිය ඇළපාරවලින් ගප්පින් වැනි කුඩාමසුන් අල්ලා බෝතල්වලට දාගත්තු හැටිත්, වෙලේ නියර දිගේ සරුංගල් යවපු හැටිත් සුනිල්ට තවම මතකයි.සුනිල් මුලින්ම පාසල් ගියේ නුගේගොඩ පල්ලිය අසල තිබුණු සිංහල ඉස්කෝලෙට. ඒ වන විිට අයියලා නුගේගොඩ ශාන්ත ජෝන් පිරිමි විද්‍යාලෙටත්, අක්කලා ශාන්ත ජෝන් ගැහැනු පාසලටත් ගියා. සුනිල්ගේ පියා පාසල් අධ්‍යාපනය ලබා තිබුණේ දෙකේ පන්තියට විතරයි. ඒත් ඔහුට දරුවන්ට හොඳට උගන්වන්නට ලොකු වුවමනාවක් තිබුණා. ඒ සඳහා අවශ්‍ය පහසුකම් සලසා දුන්නා.ඒත් කොයි තරම් තිබුණත් අනවශ්‍ය දේට වියදම් නොකර අරපිරිමැස්මෙන් ජීවත් වෙන්නට දරුවන්ට කියා දුන්නා. තාත්තාට ඒ කාලේ කුලී මෝටර් රථ කිහිපයක්ම තිබුණා. ඒත් කිසි දිනෙක ඒවායින් පාසලට යන්නට එන්නට ඔහු දරුවන්ට ඉඩ දුන්නේ නෑ. නිවසේ සිට පාසලට ඇති දුර ඔවුන් හැමදාම ආවේ ගියේ පයින්. සුනිල් පුංචි කාලේ පටන්ම සිංහල භාෂාවට, කථනයට, රචනයට හපනා. ඔහු අකමැතිම විෂය ගණිතය. සුනිල් පහේ පන්තියේදි අයියලා උගත් ශාන්ත ජෝන් විද්‍යාලයට ඇතුළු වුණා.තාත්තා දරුවන්ට ආදරේ වුණත් බොහොම සැරයි. ඔහු සමඟ සුනිල් මුළු ජීවිතේටම වචන දාහක් වත් කතා කරලා නැතැයි අද ඔහු පවසනවා. දරුවන් සියලු ගනුදෙනු කළේ අම්මත් එක්ක. ඈ දරුවන් හා තාත්තා අතර සම්බන්ධීකාරකයා ලෙස කටයුතු කළා. තාත්තා ඉන්න වෙලාවට ගෙදර නිශ්ශබ්දයි. කෑම කන වෙලාවට බත් ඇටයක්වත් බිම දාන්න තහනම්. “කෑම කන වෙලාවට මහ රජ්ජුරුවෝ ආවත් හිඳ සිටින අසුනෙන් නැගිටින්න එපා! එය බත් පතට කරන අගෞරවයක්” කියලයි තාත්තා කිව්වේ.උදේ පටන් ගත් පාසල ඇරුණේ හවස 2.30 ට. දහයට තේ සමඟ කන්නට යමක් අරගෙන හැමදාමත් අම්මා පාසල ළඟට ආවා. නුගේගොඩ ශාන්ත ජෝන් බාලක හා බාලිකා පාසල් දෙක පිහිටියේ පාර දෙපැත්තේ. සුනිල්ගේත් අයියලාගෙත් පංගුව දීලා අම්මා අක්කලාගේ තේ පංගුව දෙන්න බාලිකාව ළඟටත් යනවා.”උපන්දා සිටම නුගේගොඩ පදිංචිව සිටි අපට ගමක් කියා දෙයක් තිබුණේ නෑ. අම්මා ගේ ගම වූ ඇරැව්වල අපි අපේ ගම හැටියටයි සැලකුවේ. සිංහල අවුරුද්දටත් පාසල් නිවාඩුවටත් අපි ඇරැව්වල අම්මාගේ මහ ගෙදරට ගියේ හරිම කැමැත්තෙන්. අපේ අම්මා කපු පරම්පරාවකට අයත් කෙනෙක්. ඒ කාලේ නවගමු දේවාලයේ හිටපු ප්‍රධාන කපු මහත්තයා වූ ලයිමන් කපු මහත්තයා අපේ අම්මාගේ සහෝදරයෙක්. ඔහු අපේ මාමා. නිවාඩුවට අපි එහේ ගිහින් සතියක් විතර ඉන්නවා.ඒ කාලේ ඇතුළත අපිටත් මාමා එක්ක අඩුම ගානේ තොවිල් දෙක තුනකටවත් සහභාගි වෙන්න අවස්ථාව ලැබෙනවා. මාමාගේ පුතාලත් එක්ක තොවිල් ගෙදරට යන අපටත් කපු මහත්තයා ගේ ඥාති දරුවන් විදිහට ඒ ගෙවල්වලින් උසස්ම සත්කාර සංග්‍රහ ලැබෙනවා. එළිවෙනකල් කැවිලි කකා, තේ බිබී තොවිල් බලලා එන අපි ගෙදර ආ හැටියෙම අම්මාගෙන් පරණ සාරියක් දෙකක් ඉල්ලා ඇඳගෙන පුවක් මලක් කොතලකුත් අතින් අරගෙන ඒ ඒ විදිහටම බෙර ගගහා කවි කියමින් තොවිලයක් නටනවා.මගේ මේ ආසාව හැඳිනගත් පොඩි මාමා මට පුංචි පහතරට බෙරයක් හදවලා දුන්නා. මේ තොවිල්වලින් දෙවොල් මඩුවේ වාහල නැටුමට මම බොහොම කැමතියි. සංගීතයට නැටුමට ගීතයට මා තුළ වන ඇල්මට මුල් බිජුවට සැපැයෙන්නට ඇත්තේ මාමලාගේ මේ තොවිල් පවිල් ආශ්‍රයෙන් වෙන්නට ඇතැයි මා සිතනවා.” මහාචාර්යතුමා කියනවා. ”ලොකු අයියා උසස් පෙළ පන්තියේදි “අමල් බිසෝ” කියලා නාට්‍යයක් නිර්මාණය කළා. මේ නාට්‍යයේ රඟපෑවේ අපේ පවුලේ ළමයි. ඒ වගේම අපේ අසල්වැසි දරු දැරියෝ. මමත් ඒකේ රකුසකුගේ චරිතයක් රඟපෑවා. අපි ශත පහ ගාණේ ටිකට් නිකුත් කරලා අහල පහල නිවැසියන්ට අලෙවි කළා.නාට්‍යය රඟ දැක්වූයේ තාත්තා අලුතින් හදාපු ගෙදර අත්තිවාරම මත. අම්මාගේ දොර රෙදි ගලවාගෙන ඇවිත් එල්ලා තිරරෙද්ද සකස් කර ගත්තා. අම්මා කැවිලි සමඟ තේ හදා දුන්නා. එදා අපේ නාට්‍යය බලන්න අහල පහල ගෙවල්වල හැමෝම ආවා. අපි ඒ ප්‍රේක්‍ෂකයන්ට පුංචි තේ පැන් සංග්‍රහයකුත් කළා. අපිට පාසලට යන්න දෙන මාරු කාසි එකතු කරලා ලොකු අයියායි මමයි කළේ පොත් පත් ගැනීමයි.අයියාටත් මටත් වෙන වෙනම පොත් එකතුව බැගින් තිබුණා. අයියාට චිත්‍රපටි සහ නාට්‍ය බැලීමේ තද ආශාවක් තිබුණා. අගනුවර සිනමා සහ නාට්‍ය ශාලාවල පැවති චිත්‍රපට හා නාට්‍ය දර්ශන බලන්නට බොහෝවිට අයියා ගියේ මා සමඟ.චිත්‍රපට හෝ නාට්‍ය බලන්නට අපිට තාත්තා අවසර දුන්නේ නෑ. අපි අම්මාට කියා තාත්තාට හොරෙන් මේවා බලන්නට යනවා. අපිට දෙන පොකට් මනි ඉතිරි කරගෙන අපි චිත්‍රපට නාට්‍ය බලන්න ගියා. බස් ගාස්තු නැත්නම් පයින් හරි ගියා. අයියා ඒ වන විටත් පත්තර වලට කවි කතා රචනා ලියා යම් යම් ලේඛකයන් හඳුනාගෙන සිටියා. මටත් ළමා මණ්ඩපයට ලියන්නට උදව් කළේ අයියා. අපි කට්ටිය එකතුවෙලා ලියූ ලිපි එකතු කරලා අයියාත් මාත් පුංචි පොතක් මුද්‍රණය කළා. “අපි ඔක්කොම”. මේ පොතට විචාර කිහිපයක් ම ඒ කාලේ සිළුමිණ දිනමිණ ලංකාදීප වැනි පුවත්පත්වල පළ වුණා. අපි ලියූ කතා පොත් මුද්‍රණය කරවා ගන්නට අයියත් මමත් පිටකොටුවේ පොත් සාප්පු ගානේ ගියා. එසේ ගිය වරෙක ආපහු එන්නට බස් එකට මුදල් නැතිව ගෙදරටම පයින් ආ හැටි මට මතකයි.””අපේ අම්මා නුගේගොඩ ශාන්ත ජෝන් බාලිකාවේ සාමාන්‍ය පෙළ දක්වා ඉගෙන ගෙන තිබුණා. ඒ වගේම ඈ කිසියම් කලා පරපුරකින් පැවැත ආ කාන්තාවක්. අම්මාට අපේ සහජ හැකියාවන් පිළිබඳ හොඳ වැටහීමක් තිබුණා.කවි සින්දු නාට්‍ය හා චිත්‍රපටවලට ආසක්ත වීමෙන් අපේ ඉගෙනීම කඩාකප්පල් වේ යැයි තාත්තා බය වුණා. ඒත් අම්මා අපේ හැකියාවන් හඳුනා ගෙන ඒවා වර්ධනය කර ගන්නට රුකුල් දුන්නා.සහෝදර සමගිය ගැන උපදෙස් දෙමින් තාත්තා හැම විටම කීවේ කුඩා කල ඔහු කියැවූ “හාල්මැස්සන් සහෝදරයන්ගේ කතාව“ පිළිබඳවයි. එදා පටන් අද වන තුරුම මමත් ලොකු අයියාත් මේ හාල්මැස්සන් සහෝදරයන් ගේ කතාව කුමන පොතේ තිබේදැයි හොයනවා. ඒත් අද වෙනතුරුම අපට එය හොයා ගන්නට බැරි වුණා.” මහාචාර්යතුමා කියනවා.”පාසලේදි මගේ හැකියාවන් හඳුනාගත්තු ගුරුවරු අතරින් සිංහල උගන්වාපු ගුණදාස පෙරේරා ගුරුතුමාත් ඔස්ටින් ද සිල්වා ගුරුතුමාත් මට විශේෂයෙන් මතක් වෙනවා. ඔස්ටින් ද සිල්වා මහත්තයා දැරුවේ වාමාංශික අදහස්. යොවුන් වියේ පසු වූ අපගේ සිත් සතන් තුළත් ඔහු දැරූ අදහස් පිළිබඳ විශේෂයෙන් උනන්දුවක් ඇති වුණා. හතේ පන්තිය මගේ සාහිත්‍ය ජීවිතයේ විශේෂ කඩඉමක්. මගේ පළමු කෙටිකතාව “අහිංසකයෝ” ලියා පළ කළේ මා හතේ පන්තියේ ඉගෙන ගත් කාලෙදි.මට දෙකේ පන්තියේ උගන්වාපු අමරා ගුරුතුමීත් මගේ දස්කම් හඳුනාගත් ගුරුතුමියක්. පහේ පන්තියෙදි සංගීතය උගන්වාපු බී. වික්ටර් පෙරේරා ගුරුතුමාත් මට මතක් වෙනවා. මුල්වරට මා ගුවන්විදුලි සංස්ථාවට පා තැබුවේ වික්ටර් පෙරේරා ගුරුතුමා පුහුණු කළ බණ්ඩාරනායක අනුමරණ ගීතයක් ගායනා කිරීම සඳහායි. ඒ ගීතය ලිව්වේ ඔස්ටින් ද සිල්වා ගුරුතුමා. සංගීතවත් කළේ වික්ටර් පෙරේරා ගුරුතුමා.රත්න දේශපි‍්‍රය සේනානායක සභාපතිත්වය දැරූ ලංකා ජාතික ශිෂ්‍ය සංගමය මගින් පවත්වන ලද කොළඹ දිස්ත්‍රික් අන්තර් පාඨශාලයීය පද්‍ය රචනා තරගයේ කොළඹ දිස්ත්‍රික්කයේ පළමු ස්ථානය මට ලැබුණා මතකයි. ඒ “පෑන” යන මාතෘකාව යටතේ ලියැවුණු පැදිපෙළකට. ඒ වගේම කොළඹ දිස්ත්‍රික් පාසල් අතර පැවැත්වුණු මේරි රත්නම් අනුස්මරණ කථික තරගයේ ප්‍රථම ස්ථානය ලැබුණේත් මටයි.” මහාචාර්යතුමා සිහි කරනවා.පුංචි කාලේ සුනිල් හරි ලජ්ජාශීලීයි. කථික තරගවලින් දිනුවාට ඔහු පන්තියේ බොහොම නිශ්ශබ්ද චරිතයක්. ඔහුගේ මේ කුලෑටි ගතිය නිසා බොහෝ විට එදා ඔහු ලොකු අයියාගෙන් දොස් ඇහුවා ඔහුට මතකයි. සුනිල් ගේ අක්කා විවාහ ගිවිසගෙන සිටි ඩී.සී. මුණසිංහ මහත්තයාට නුගේගොඩ “විජය” පොත්හල අයත්ව තිබුණා.ලොකු අයියාටත් සුනිල්ටත් තමන් ලියන කෙටිකතා කවි රචනා පොත් පළකරවා දෙන්නට මේ අලුත් මස්සිනාගේ සහයෝගයත් ලැබුණා. “අපි ඔක්කොම” පළකළාට පස්සේ “අලකේශ්වර” නම් වූ ඓතිහාසික නවකතාව, වගේම “ සියොතුන්ට රැකවල්” යන පොත් ලියා පළ කරවන්නට සුනිල්ට අවස්ථාව ලැබුණා. හතේ පන්තියේ සිට සාමාන්‍ය පෙළ පන්තිය දක්වා ගත වූ කාලය තුළ ඔහු පොත් හතරක් ලියා පළ කළා. මේ පොත් පිළිබඳ මැදිහත් විචාර ඒ කාලේ සිළුමිණ, දිනමිණ, ලංකාදීප, රිවිදින දවස, සිසු පෙරමුණ, රසවාහිනී, දිවයින වගේ පත්තරවල වගේම ගුවන් විදුලියේ ළමා මණ්ඩපයෙන් ප්‍රචාරය වුණා. පාසල් වියේදී මෙරට ළමා සාහිත්‍ය ලෝකයේ බබළන තාරකාවක් වන්නට සුනිල්ට වරම් ලැබුණේ එහෙමයි.ගීතයට ඔහු තුළ වූ ඇල්මට පාදක වුණේ මාමලා ගැයූ වැයූ බලි තොවිල් ගී වගේම තාත්තා සතුව තිබූ ග්‍රැමෆෝන් යන්ත්‍රයෙන් නිකුත් වූ ග්‍රැමෆෝන් ගී. රෙඩ්පියුෂන් සමාගමට මුදල් ගෙවලා දවසේ පැය විසි හතර පුරාම ගීත අහන්න පුළුවන් ගුවන් විදුලි සේවයකුත් ඒ කාලෙ තිබුණා.සුනිල් තදින්ම ආශා කළ අනෙක් මාධ්‍යය වුණේ සිනමාව. නුගේගොඩ නගර මධ්‍යයේ ජීවත් වූ ඔවුන්ගේ නිවසට වම් පසින් ක්වීන්ලන්ඩ් සිනමා හලත් දකුණු පසින් මෙට්‍රෝ සිනමා ශාලාවත් පිහිටා තිබුණා. හැන්දෑවේ හත අට වෙනකොට තාත්තා කාලා බීලා නින්දට ගියාම හොරෙන්ම අම්මාට කියලා රාත්‍රී 9.30 චිත්‍රපට දර්ශනය බලන්න අයියලාත් එක්ක සුනිල් මේ සිනමා ශාලාවලට ගියා. සිනමාව නරඹලා මැදියමත් පහුවෙලා තාත්තාට නෑහෙන්න අම්මාට කියලා නිසොල්මනේම දොර ඇරගෙන ඔවුන් ගෙට රිංගන්නේ හරියට හොර බළල්ලුන් වගේ.පාසලේ සිංහල ගුරුතුමා ගුණදාස පෙරේරා මහත්තයා නිර්මාණය කළ “සෙනෙවි පදවිය” නාට්‍යයේ රඟපෑ සුනිල්ට වගේම ලොක අයියටත් ජීවිතේ ප්‍රථම වතාවකට චිත්‍රාගාරෙකට යන්න අවස්ථාව උදා වුණා. ගුණදාස පෙරේරා මහත්තයා සමඟ විවිධ වැඩවලට වරක් එහි යනවිට ‘සුදෝසුදු’ චිත්‍රපටයේ රූගත කිරීම් සඳහා චිත්‍රාගාරය මැද්දෙ කොටසක ගොයම් හිටවලා කුඹුරක් හදලා තිබුණු හැටි ඔහුට මතකයි. චිත්‍රපට පිළිබඳ විශේෂ උනන්දුවකින් පෙළුණු සුනිල්ට හැබැවින්ම චිත්‍රපටයකට දායක වන්නට අවස්ථාව සැලසුණේ නවසිය හැටේ දශකයේ මුල්භාගයේදි. ඒ කොළඹ ආනන්ද විදුහලේ උගත් ඒ.ඩී. රන්ජිත් කුමාර, රන්ජිත් ලාල්, බන්දුල පද්මකුමාර වැනි සිසුන් විසින් නිර්මාණය කරන ලද නිම්වළල්ල චිත්‍රපයට තේමා ගීතය ලිවීමෙන්. “හඳට අඬන කිරි දරුවෝ” යන ගීතය ලියමින් එදා සුනිල් චිත්‍රපට ගීත රචනා ක්‍ෂෙත්‍රයට එක්වුණා.ගුවන් විදුලියේ ළමා මණ්ඩපයට ගීත කිහිපයක් රචනා කළ සුනිල් ඒ වන විට ලංකාවේ පළවූ විවිධ පුවත්පත්වලට ලිපි කෙටිකතා සහ කවි රචනා කොට තරමක් ජනපි‍්‍රය නමක් දිනා සිටියා. ඔහුගේ ලිපි හෝ කවි පන්ති වැඩියම පළ වුණේජනතා පත්තරේ කුමාර මණ්ඩපයේ ටිකිරි ළමා අතිරේකයේ. ඒ කාලෙ සුනන්ද මහේන්ද්‍ර මහත්තයා වැඩ කළේ ශ්‍රී ලංකා ගුවන් විදුලි සංස්ථාවේ. ඔහු නිෂ්පාදනය කළ ගුවන් විදුලි ගීත නාටකය නම් වූ පැයක වැඩසටහට “කඩුපුල් උයන” නම් වූ ගීත නාටකයට සුනිල් ගීත දහයක්ම ලිව්වා.පිටකෝට්ටේ දේවානන්ද නමින් එකල ප්‍රකට වූ ස්වාමින් වහන්සේ විසින් නුගේගොඩ හා ඒ ආශි‍්‍රත පාසල් සිසුන් හා යෞවනයන් එක්ව සංවිධානය කළ සුසිලෝදය වීර පෙරමුණට අයියලාත් සමඟ සුනිලුත් සහභාගි වුණා. බෞද්ධ සිරිත් විරිත්වලට අනුකූලව දැහැමිව පවත්වාගෙන ගිය මෙම සංගමයට බැඳී කටයුතු කිරීමෙන් සුනිල් මනා දහම් අවබෝධයක් ලබා ගත්තා. ප්‍රසිද්ධ විරිඳු ගායක ගායිකා යුවලක් වූ සේන පොන්සේකාට සහ දයා නෙල්ලම්පිටියට විරිඳු රචනා කරදුන් සුනිල් ඒ අවධියේදීම ගීත රචනයටත් ප්‍රවේශ වුණා.උසස් පෙළ සමත්වෙලා ශ්‍රී ජයවර්ධනපුර විශ්ව විද්‍යාලෙට ඇතුළත් වූ සුනිල් එහි අවසන් වසරේ සිංහල විශේෂවේදී උපාධිය සමත් වුණේ ප්‍රථම පන්ති සාමාර්ථ්‍යයක් ලබමින්. ඒ පිළිබඳව එකල පුවත්පත්වලින් ඔහුට හොඳ ප්‍රසිද්ධියක් ලබා දී තිබුණා.1972 දි විශ්ව විද්‍යාලෙන් පිට වූ සුනිල් ඒ වසරේ පටන් කැලණිය විශ්ව විද්‍යාලයේ සහකාර කථිකාචාර්යවරයකු වශයෙන් වෘත්තීය ජීවිතය ඇරැඹුවා. 1976 දි යාපනය විශ්ව විද්‍යාලයේ සිංහල අංශයේ කථිකාචාර්යවරයකු වශයෙන් සේවයේ නියැළුණු ඔහු යාපනයෙන් පිට වී ආවේ ජාතිවාදී කෝලහාලවල ඇරැඹුමත් සමඟ. යාපන විශ්වවිද්‍යාලයේ උගත් සියලුම සිසුන්ට හා ආචාර්යවරුන්ට එක් රැයක් තුළ යාපනයෙන් පිටවීමට අණ ලැබුණට පසුවයි.1985 දි ශ්‍රී ජයවර්ධනපුර විශ්ව විද්‍යාලයේ සේවයට එක්වූ ඔහුට 1989 දි කුසලතා මත සහාය මහාචාර්යධුරය පිරිනැමුවා. 1994 දි ඔහු වෙත කුසලතා මත මහාචාර්ය ධුරය පිරිනමනු ලැබුවා.වසර 2000 දි ජ්‍යෙෂ්ඨ මහාචාර්ය ධුරයට පත්වූ ඔහු ඒ වන විට විශ්ව විද්‍යාල පද්ධතිය තුළ සිිටි ළාබාලතම මහාචාර්යවරයා ද වනවා. ශ්‍රී ජයවර්ධනපුර සරසවියට වසර පනහක් සපිරෙන විට මහාචාර්යතුමා එහි වූ 400 ක් පමණ වූ ආචාර්යවරුන් අතරින් ජ්‍යෙෂ්ඨතමයා බවට පත්ව සිටියා. තවමත් ශ්‍රී ජයවර්ධනපුර විශ්ව විද්‍යාලයේ ජ්‍යෙෂ්ඨතම මහාචාර්යවරයා වන සුනිල් ආරියරත්නයන් දේශීය සුභාවිත ගීත ක්‍ෂෙත්‍රයට දායාද කොට ඇති ගීත සංඛ්‍යාව දහසකට ආසන්නයි.ස්වතන්ත්‍ර නිර්මාණ, පරිවර්තන, විචාර සහ ශාස්ත්‍රීය පර්යේෂණ ආශි‍්‍රත ග්‍රන්ථ ආදී වශයෙන් ඔහු විසින් ලියන ලද පොත් සංඛ්‍යාව පනහකට අධිකයි. එදා මෙදා තුර ලාංකේය ගීත ක්‍ෂෙත්‍රයෙහි වඩාත්ම සම්මානයට පාත්‍රවූත් අතිශය ජනපි‍්‍රය වූත් ගීත රචකයා මහාචාර්ය ආරියරත්නයි. ජනාධිපති සම්මාන, සරසවි සම්මාන, ස්වර්ණ සංඛ ඈ මෙරට පිළිගත් විශිෂ්ඨතම සම්මාන සියල්ලෙන්ම පිදුම් ලද ගීත රචකයා මෙන්ම සිනමා අධ්‍යක්‍ෂවරයාත් එතුමායි.පුංචි කාලේ පටන්ම තමන් කරන කාරිය ඉතාම පිරිසුදුව පිළිවෙළට ඉටු කරන්නට රිසි වූ මහාචාර්යතුමා කවදාත් වෙලාවට වැඩ කරනවා. අදටත් පාන්දර හතරට අවදිවෙලා එදා දවසේ කළ යුතු රාජකාරි සියල්ල සිය දින පොතෙහි සටහන් කර ගන්න එතුමා කෙසේ හෝ ඒ සියල්ල ඉටු කර රාත්‍රී දහය වන විට නින්දට යනවා. උත්සාහයත්, කැපවීමත්, කැමැත්තත් ඇත්නම් ජයගත නොහැකි අභියෝගයක් මිනිසාට නැතැයි අදහන මහාචාර්යතුමා ගතවූ සිය ජීවිත කාලය තුළ තමාටත් තම රටටත් ඵලදායී මෙහෙවරක් ඉටුකළාය යන තෘප්තිමත් හැඟීමෙන් ප්‍රමුදිතව කටයුතු කරනවා.සාගරිකා දිසානායක ජයසිංහඡායාරූපය – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=ay1112113</link>
    <topic>ප්‍රාථමික කොටස් මිල තවම ඉහළ ගිහින් නෑ</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ පසුගිය දිනවල තරමටම මිල පහළ යාම් දක්නට නොලැබුණ ද වරින්වර ඉහළ යමින් තවත් විටක පහළ යමින් වෙළෙඳ පොළ දෝලනය විය.පසුගිය 5 වැනිදා සඳුදා මිල ඉහළ යාම් අතුරින් සමාගම් කැපී පෙනීම තරමක් අඩු වූ අතර මිල පහළ යාම් අතුරින් මොරිසන්ස් සමාගම කැපී පෙනුණි. පෙර දින රුපියල් 3010.00 ක් වූ සමාගමේ කොටසක මිල එදින රුපියල් 400 කින් පහළ ගිය අතර දිනය නිමා වන විට එහි අගය රුපියල් 2610.00 ක්ව පැවතුණි.එසේම කළම්ඹු ෆාමසි කොටසක මිල ද රුපියල් 81 කින් පහළ ගියේය. පෙර දින රුපියල් 1244 ක් වූ සමාගමේ කොටසක මිල රුපියල් 1163.00 ක් දක්වා දිනය නිමා වන විට පහළ ගොස් තිබුණි. හේලීස් සමාගමේ කොටසක මිල ද පෙර දිනට සාපේක්ෂව රුපියල් 23.90 කින් පහළ ගියේය. පෙර දින රුපියල් 388.80 කට අලෙවි වූ කොටසක මිල එදින රුපියල් 364.90 ක් දක්වා පහළ ගොස් තිබුණි.දිනයේ මිලියනය ඉක්මවා කොටස් අලෙවි වූ සමාගම් අතර බ්ලූ ඩයමන්ඩ් (ඡන්ද බලය රහිත) එක්ස්පෝ ලංකා, පෑන් ඒෂියන් පවර්, එස් එම් බී ලීසිං, අමානා සමාගම් විය.සතියේ ආරම්භක සඳුදා සිදුවූ විශේෂිතම සිදුවීම වූයේ පෙර සතියේ සිකුරාදා 19643 ක් වූ ගනුදෙනු සංඛ්‍යාව එදින 8669 ක් දක්වා පහළ බැසීමයි.6 වැනිදා අඟහරුවාදා සමාගම් කීපයක මිල කැපී පෙනෙන ලෙසින් ඉහළ ගියේය. ඒ අතර මුල් තැනක් ගත්තේ සෙලින්කෝ ඉන්ෂුවරන්ස් සමාගමයි. පෙර දින රුපියල් 628.20 කට අලෙවි වූ සමාගමේ කොටසක මිල එදින රුපියල් 749.30 ක් බවට පත්ව තිබුණි.එසේම සිලෝන් බෙවරේජස්, කළම්ඹු ෆාමසි, මර්චන්ට් ෂිපින්ග් සමාගම්හි කොටස් මිල ද ඉහළ ගියේය.මිල පහළ ගිය සමාගම් අතර කැපී පෙනුණේ ඩිමෝ සමාගමයි. පෙර දින රුපියල් 1347.50 ක් වූ සමාගමේ කොටසක මිල එදින රුපියල් 1269.20 ක් දක්වා රුපියල් 78.30 කින් පහළ ගියේය.දිනයේ මිලියනය ඉක්මවා කොටස් අලෙවි වූයේ බ්ලු ඩයමන්ඩ් (ඡන්ද බලය රහිත), ඩයලොග්, ඔරියන්ට් ගාමන්ට් සමාගම්හි පමණි. ගනුදෙනු සංඛ්‍යාව පෙර දිනට වඩා වැඩි වුණි.ඒ අනුව සිදුවූ ගනුදෙනු සංඛ්‍යාව 8902 ක් බවට දැක්වුණි.සමස්ත කොටස් මිල දර්ශකය පෙර සතියේ සිකුරාදා ඒකක 6087.86 ක් ලෙස දැක්වුණ අතර සතිය ආරම්භක සඳුදා එය ඒකක 5995.92 ක් ලෙස දැක්වුණි. අඟහරුවාදා එය ඒකක 5988.65 දක්වා පහළ ගියේය.මිලංකා මිල දර්ශකය පෙර සතියේ සිකුරාදා දැක්වුණේ ඒකක 5246.58 ක් ලෙසින් වන අතර සතිය ආරම්භක සඳුදා එය ඒකක 5155.95 ක් ලෙසින් දැක්වුණි. අඟහරුවාදා එය ඒකක 5156.39 ක් ලෙස දැක්වුණි.ආයෝජකයන් මේ දිනවල වෙළෙඳ පොළ ගනුදෙනු නිරීක්ෂණය කරමින් මන්දගාමීව වෙළෙඳ පොළට අවතීර්ණ වන බව පෙනේ. පසුබෑමකට ලක්ව ඇති වෙළෙඳ පොළ ඉක්මනින් යථා තත්ත්වයට පත් කිරීමත් දේශීය මෙන්ම විදේශීය ව්‍යාපාරිකයන් ද වෙළෙඳ පොළට ගෙන්වා ගැනීමට කටයුතු කිරීම ද කොළඹ කොටස් වෙළෙඳ පොළේ මෙන්ම ශ්‍රී ලංකා සුරැකුම්පත් හා විනිමය කොමිසමේ ප්‍රධාන අවශ්‍යතාවක් වී ඇත.තැරැව්කාර සමාගම් මෙන්ම ආයෝජකයන් ද මේ දිනවල දැඩි සේ බලා සිටින්නේ වෙළෙඳ පොළේ ඉහළ පහළ යාම් ගැන වන අතර ප්‍රාථමික කොටස් නිකුත් කරන සමාගම්වලට ද වෙළෙඳ පොළේ මන්දගාමී බව ප්‍රශ්නයක් වී ඇත.පීපල්ස් ලීසිං සමාගමේ ද ආරම්භක දිනයේ සිටම කොටස් මිල පහළ ගියේය. මේ වසරේ ප්‍රාථමික කොටස් නිකුත් කළ සමාගම් රැසකම මූලික මිලට වඩා පහළින් කොටස් මිල දක්නට ලැබේ.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj1112111</link>
    <topic>කොමර්ෂල් බැංකුවෙන් කිරි වෙහෙරට කෞතුකාගාරයක්</topic>
    <author/>
    <content>කොමර්ෂල් බැංකුවෙන් කිරි වෙහෙරට කෞතුකාගාරයක් මහින්ද රාජපක්ෂ ජනාධිපතිතුමා සිහිවටන ඵලකය නිරාවරණය කරමින්. කොමර්ෂල් බැංකුවේ සභාපති මහේන්ද්‍ර අමරසූරිය, කළමනාකාර අධ්‍යක්ෂ අමිත ගුණරත්න මහත්වරු ද කතරගම කිරි වෙහෙර විහාරාධිපති අලුත්වැව සෝරත හිමියෝද මෙහි වෙති.කතරගම කිරි වෙහෙර පුද බිමට පැමිණෙන බැතිමතුන් උදෙසා එහි කෞතුකාගාරයක් ඉදිකිරීමට රුපියල් මිලියන පහක මුදල් ආධාර ලබා දීමට කොමර්ෂල් බැංකුවේ සමාජ සත්කාරක භාරය ඉදිරිපත්ව සිටී.වර්ග අඩි 2160 ක වපසරියකින් යුතු එම යෝජිත ගොඩනැගිල්ල තුළ කෞතුකාගාරය සහ ඊට යාබදව ග්‍රන්ථ අලෙවි සලක් ස්ථාපනය කෙරෙන අතර මෙය මහල් රහිත විසිරුණු ගොඩනැගිල්ලක් ලෙස ඉදි කෙරේ. කතරගම කිරි වෙහෙර පුද බිම ආශි‍්‍රතව කාලාන්තරයක් තිස්සේ සිදු කරනු ලැබු කැණීම් වලදි සොයා ගත් පුරාවස්තුන් මෙම අභිනව කෞතුකාගාරයේ ප්‍රදර්ශනය කර තැබීමට නියමිතය.කතරගම පුද බිම කොමර්ෂල් බැංකුවට ද සුවිශේෂී වන්නේ තම 200 වැනි සේවා මධ්‍යස්ථානය පසුගිය ජූලි මාසයේදී එහි විවෘත කිරිමට ද හැකි වූ බැවිනි. කොමර්ෂල් බැංකුව තම සමාජ සත්කාරක භාරය සඳහා බැංකුවේ බදු පසු ලාභයෙන් සියයට එකක් දක්වා අරමුදල් බැර කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj1112112</link>
    <topic>LOLC ලාබය බිලියන 6.7යි</topic>
    <author/>
    <content>LOLC ලාබය බිලියන 6.7යිLOLC ලාබදායීත්වයේ අඛණ්ඩ ශක්තිමත් වර්ධනය සලකුණු කරමින් 2011 සැප්තැම්බරය අවසානයේදී රුපියල් බිලියන 7.58 ක බදු ගෙවීමට පෙර ලාබයක් සහ රුපියල් බිලියන 6.7 ක බදු ගෙවීමට පසු ලාබයක් වාර්තා කර තිබේ. ඒ අනුව බදු ගෙවීමට පෙර ලාබයේ වර්ධනය 66% ක් වන අතර, පෙර වසරට සාපේක්ෂව බදු ගෙවීමට පසු වර්ධනය 75% කි.2009 වසරේදී LOLC සමූහය සිය ව්‍යාපාරික ක්‍රමෝපාය යළි සකසනු ලැබූයේ උදා වූ නව සාමයෙන් මතු වූ ආර්ථිකයේ නව වර්ධන ක්ෂේත්‍රයන් සැලකිල්ලට ගනිමිනි. ඒ අතරම LOLC සිය මූලික ව්‍යාපාර ක්ෂේත්‍රයේ වූ මූල්‍ය සේවාවන් අඛණ්ඩව ව්‍යාප්ත කිරීමට කටයුතු කරන ලදි. ලීසිං, කුලී පිට ගැනුම්, ණය, ෆැක්ටරින් සහ ප්‍රාග්ධන මූල්‍ය, ක්ෂුද්‍ර මූල්‍ය, ඉස්ලාමීය මූල්‍ය සේවා, දේශීය සහ විදේශීය මුදල් ඉතුරුම් සහ තැන්පතු, සාමාන්‍ය සහ ජීවිත රක්ෂණ සේවා, කොටස් තැරැව්කරණය මෙන්ම සෙලාන් සහ එච්. ඩී. එෆ්. සී. ඇතුළු බැංකු ක්ෂේත්‍රයේ සිදුකරන ලද උපක්‍රමීය ආයෝජන ද ඊට ඇතුළත්ය.සිය රක්ෂණ සහ වාහන පෙළ කළමනාකරණයේ අගය එකතු කිරීමක් ලෙස පරිපූර්ණ වාහන ප්‍රතිස්ථාපන මධ්‍යස්ථානයක් - LOLC මෝටර්ස් සමූහය විසින් සාර්ථකව පිහිටවනු ලැබීය. LOLC මෝටර්ස් විසින් ශ්‍රී ලංකාවේ FIAT මෝටර් රථ අලෙවි නියෝජිතත්වය පසුගියදා හිමිකර ගන්නා ලදී. සමූහයේ විවිධාංගීකරණ ප්‍රතිපත්තිය යටතේ LOLC සංචාරක - හෝටල් ක්ෂේත්‍රයට පිවිසුණේ හෝටල් 4 ක් අත්පත් කර ගනිමිනි.සියෙරා සමූහය හරහා ඉදි කිරීම් ක්ෂේත්‍රයේ, බ්‍රවුන්ස් සමූහය සහ ඒෂියා සියාකා හරහා වෙළෙඳ සහ නිෂ්පාදන ක්ෂේත්‍රයේ, මතුරට, පුස්සැල්ලාව හා ගල්ඔය වැවිලි සමාගම් සහ ඇග්ස්ටාර් පොහොර හරහා කෘෂි සහ වැවිලි ක්ෂේත්‍රයේ සිදු කරන ලද ආයෝජන මෙන්ම, යුනයිටඩ් ඩෙන්ඩ්‍රෝ සහ හයිඩ්‍රො පවර් ශ්‍රී ලංකා හරහා ප්‍රතිචක්‍රීකරණ බලශක්ති ක්ෂේත්‍රයේ සිදු කරන ලද සමස්ත උපක්‍රමික ආයෝජන තුළින් LOLC සුබවාදී ආර්ථික වාතාවරණයේ අවස්ථා තුළින් ඵල ලබන දැවැන්ත ව්‍යාපාර පවුරක් බවට පත්ව තිබෙන බව සමූහයේ කළමනාකාර අධ්‍යක්ෂ / ප්‍රධාන විධායක නිලධාරී කපිල ජයවර්ධන මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj1112113</link>
    <topic>ස්පයිඩර් මෑන් හා බෙන් 10 අයිතිය ඇට්ලස් සමාගමට</topic>
    <author/>
    <content>ස්පයිඩර් මෑන් හා බෙන් 10 අයිතිය ඇට්ලස් සමාගමටඇට්ලස් සමාගම විසින් තම ලිපිද්‍රව්‍ය නිෂ්පාදන පරාසයේ මෙරට ළමයින් අතර වඩාත් ජනපි‍්‍රය කාටූන් හා සුපිරි වීරයන් කිහිපයක රූප භාවිතා කිරීමේ තනි හා අනන්‍ය බලපත්‍ර අයිතිවාසිකම පසුගියදා හිමි කරගත්තේය.ඇට්ලස් සමාගම විසින් තම නිෂ්පාදනයන් හී ඇතුළත් කිරීමට බලපත්‍ර හිමිකරගත් කාටූන් හා සුපිරි වීරයන් අතර, ‘වොල්වරීන්’, ‘තෝර්’, ‘අයන් මෑන්’ හා ‘ද ෆර්ස් ඇවෙන්ජර්’ වැනි මාවල් සුපිරි වීරයන් මෙන්ම, දරුවන් අතර සදාකාලිකවම ජනප්‍රිය ‘ස්පයිඩර් මෑන්’ ආදිය වෙති.එයට අමතරව ඇට්ලස් සමාගම විසින් ළමුන් අතර වඩාත් ජනප්‍රිය ලෝක ප්‍රකට ‘බෙන්’ රූප සමූහයට අයත් ‘බෙන් 10’, ‘බෙන් 10 ඒලියන් ෆෝර්ස්’ හා ‘බෙන් 10 අල්ටිමේට්’ සේම, ජනප්‍රිය ළමා කාටුන් චරිතයක් වන ‘ද පවර් පෆ් ගර්ල්’ සඳහා ද භාවිතා කිරීමේ අයිතිවාසිකම් හිමි කරගෙන ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj1112114</link>
    <topic>මාස් හෝල්ඩින්ග්ස් කාන්තා ශ්‍රම බළකාය ඇගැයේ</topic>
    <author>රූපාන්ති බුලත්සිංහල</author>
    <content>මාස් හෝල්ඩින්ග්ස් කාන්තා ශ්‍රම බළකාය ඇගැයේරූපාන්ති බුලත්සිංහලකාන්තාවන්ගේ ශ්‍රමය මුළු රටටම ශක්තියක් බව මාස් හෝල්ඩින්ග්ස් ආයතනයේ අධ්‍යක්‍ෂක ඩයත් ගෝමස් මහතා පවසයි. තම ආයතනය හැම විටම කාන්තා ශ්‍රමය අගය කරන බවත්, ශ්‍රී ලංකාවේ දළ දේශීය ආදායමට කාන්තා ශ්‍රමය පිටිවහලක් වන බව පැවැසූ ඒ මහතා කාන්තාවන් දිරිමත් කිරීමත් ඔවුන් ගේ අනෙකුත් දක්‍ෂතා රටට වැදගත් වෙන ආකාරයට මෙහේවීමත් තම ආයතනයේ බලාපොරොත්තුව බව ද ඒ මහතා පැවැසීය.අපේ රටේ ජාත්‍යන්තරයට හඳුන්වා දිය හැකි දක්‍ෂ කාන්තාවන් සිටින බව පැවැසූ ඩයන් ගෝමස් මහතා ඒ කාන්තාවන් දිරිමත් කරමින් ලෝකයට ඛ්ඳුන්වාදීමට වැය කළේ තම ආයතනයේ සේවක සේවිකාවන්ගේ ශ්‍රමයේ අභිමානීÀවය බවද පැවැසීය.ඒ මහතා ඒ බව පැවැසුවේ මාස් හෝල්ඩින්ග්ස් ආයතනයේ ශ්‍රම අභිමානීÀවය අගේ කිරීමට ලක් කරමිනි. පසුගිය දා මාස් හෝල්ඩින්ග්ස් ආයතනයේ කාන්තාවන් ශ්‍රමය අගේ කිරීමේ උලෙළ පදනම් ආයතනයේදී පැවැත්විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj1112115</link>
    <topic>අස්ථි ශක්ති – කාන්තා ශක්ති කඳවුරට කුමාර් -යෙහාලි එක්වෙති</topic>
    <author/>
    <content>අස්ථි ශක්ති – කාන්තා ශක්ති කඳවුරට කුමාර් -යෙහාලි එක්වෙතිනිරෝගී අස්ථි පද්ධතියක් පවත්වාගැනීමේ වැදගත්කම අවධාරණය කිරීමේ සහ ඒ පිළිබඳව ශ්‍රී ලාංකික කාන්තාවන් දැනුවත් කිරීමේ අරමුණින් ‘ඇන්ලීන්’ ආරම්භ කළ අස්ථි ශක්ති කාන්තා ශක්ති ක්‍රියාශීලී කඳවුරු මාලාවේ පළමුවැන්න පසුගියදා කොළඹ දී පැවැත්විණි. ප්‍රවීණ ක්‍රිකට් ක්‍රීඩක කුමාර් සංගක්කාර සහ ඔහුගේ බිරිය යෙහාලි සංගක්කාර ද මෙම කඳවුරට එක්වෙමින් අස්ථි සෞඛ්‍ය වර්ධනය සඳහා වන ක්‍රියාකාරකම්වල වැදගත්කම පිළිබඳව අවධාරණය කළහ. ඇන්ලීන් අස්ථි ශක්ති කාන්තා ශක්ති ක්‍රියාශීලී කඳවුරු ඉදිරියේදී ලංකාව පුරාම පැවැත්වීමට නියමිතය.කොළඹ ගෝල්ෆේස්හිදී පැවැති පළමු ක්‍රියාශීලී කඳවුරට තම අස්ථි සෞඛ්‍යය වර්ධනය කරගැනීමේ සහ නිවැරැදි සෞඛ්‍ය පුරුදු පවත්වාගැනීමේ අරමුණ සහිත 11,500කට අධික පිරිසක් එක්ව සිටියහ. ක්‍රියාශීලී ජීවන රටාවක සහ නිරෝගී අස්ථි පද්ධතියක ඇති නොබිඳෙන සම්බන්ධතාවය විදහා දැක්වෙන අධ්‍යාපනික සාකච්ඡා සහ ක්‍රියාකාරකම්වලට සහභාගිවීමට මෙම පිරිසට අවස්ථාව උදාවිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj1112116</link>
    <topic>මැණික් රසායනාගාරය ඇරේ</topic>
    <author/>
    <content>මැණික් රසායනාගාරය ඇරේසංචාරකයන් සඳහා මැණික් ගල් නොමිලේ පරීක්ෂා කිරීමේ රසායනාගාරයක් ලෝක වෙළෙඳ මධ්‍යස්ථානයේ 4 වැනි මහලේ මැණික් සහ ස්වර්ණභරණ අධිකාරියේ සභාපති ජනරාල් රොහාන් එස්. දළුවත්ත මහතා අතින් විවෘත විය.අධ්‍යක්ෂ ජනරාල් නිමල් බණ්ඩාර නියෝජ්‍ය අධ්‍යක්ෂ ජනරාල් අජිත් පෙරේරා, මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj1112117</link>
    <topic>ඩීමෝ සමාගමෙන් සියලු නාවික කටයුතු සඳහා විසඳුම්</topic>
    <author/>
    <content>ඩීමෝ සමාගමෙන් සියලු නාවික කටයුතු සඳහා විසඳුම්ඩීමෝ විසින් සියලු නාවික කටයුතු සඳහා අවශ්‍ය වන විසඳුම් හඳුන්වා දෙයි. ඩීමෝ අධ්‍යක්ෂ රොෂාන් ප්‍රනාන්දු මහතා සහ ඩීමෝ සභාපති රංජිත් පණ්ඩිතගේ මහතා නව ලාංඡනය එළිදක්වමින්.නාවික කර්මාන්තය සම්බන්ධ සියලුම අවශ්‍යතා එමගින් සපුරාලනු ඇත. ඇනෝඩයේ සිට නෞකාවේ තුඹගසෙහි විදුලි බල්බය දක්වා සියලු ආම්පන්න එයට ඇතුළත්ය. නාවික කණ්ඩායම් හා පුද්ගලයින්ගේ අවශ්‍යතාව සපුරාලීමට අවශ්‍ය වන භාණ්ඩ හා සේවා ඇතුළු නෞකා අලුත්වැඩියාව, නෞකා තැනීම සහ අනෙකුත් ඉංජිනේරු කටයුතු එමගින් සපයනු ලබයි.ඩීමෝ හි සභාපති රංජිත් පණ්ඩිතගේ මහතා අතින් එම විසැඳුම් හඳුන්වාදීම උත්සවාකාරයෙන් සිදු කරන ලදී. එහි ප්‍රධාන ආරාධිතයා ලෙස සහභාගී වූයේ වරාය අධිකාරියේ සභාපති ආචාර්ය පි‍්‍රයත් බන්දු වික්‍රම මහතා වන අතර මෙම උත්සවයට ප්‍රමුඛ පෙළේ විදේශීය නියෝජිතයෝ 15 කට වැඩි පිරිසක් ද සහභාගී වූහ. ඩීමෝ වෙනුවෙන් නාවික විසඳුම් සඳහා ඉදිරිපත් කිරීම් සිදු කරනු ලැබුවේ ඩීමෝ සමාගමේ අධ්‍යක්ෂ රොෂාන් ප්‍රනාන්දු මහතා සහ ඩීමෝ හි නිෂ්පාදිත කළමනාකරු ශසාඩ් ගානි විසිනි.ඩීසල් එන්ජින් සහ සියලුම පැදවීම් පද්ධති සඳහා ප්‍රමුඛස්ථානයේ වැජඹෙන ර්ඊඋ සමඟ ඩීමෝ දීර්ඝ කාලීන සබඳතාවයක් ගොඩනගා ගැනීමෙන් විශ්වාසය තහවුරු කර ඇත. එසේම නැව් අලුත්වැඩියාව සඳහා නම් දරා සිටින ට්ධතබඥදඵ සමඟද ඩීමෝ එක්ව කටයුතු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj1112118</link>
    <topic>ගොඩනැගිලි ද්‍රව්‍ය සංස්ථාව රොබියලැක් අලෙවියට</topic>
    <author/>
    <content>ගොඩනැගිලි ද්‍රව්‍ය සංස්ථාව රොබියලැක් අලෙවියටගොඩනැගිලි ද්‍රව්‍ය සංස්ථාව එහි දිවයින පුරා පිහිටි සියලුම අලෙවිසල් මගින් ලංකෙම් තීන්ත පමණක් අලෙවි කිරීමේ වෙළෙඳ හවුල්කාරිත්වයකට පසුගියදා එළැඹිණි.”රොබියලැක්” නිපදවීම සහ අලෙවි කිරීම පිළිබඳව නම් දරා සිින ලංකෙම් පේන්ට්ස් ආයතනය තීන්ත කර්මාන්තයේ පුරෝගාමියා ලෙස වසර 25 ක් පුරා විහිදුණු පුළුල් පරාසයක අත්දැකීම් සතුය.”එමඟින් ශ්‍රී ලංකාව පුරා විසිරී සිටින තවත් විශාල පාරිභෝගිකයන් සමූහයක් වෙත ළඟාවීමට අවකාශ සැලසෙනවා. මේ හවුල්කාරිත්වය දෙපාර්ශ්වයටම මහත් සේ ප්‍රතිලාභ අත්වන අතර එය අනාගතය සඳහා සුබ නිමිත්තක් ලෙස දැක්විය හැකි” බව ලංකෙම් අධ්‍යක්‍ෂ රුවන් ටී වීරසිංහ මහතා කියයි.අභ්‍යන්තර කටයුතු වෙළෙඳ සහ සමූපකාර අමාත්‍යාංශයේ ස්ථිර ලේකම් සුනිල් එම්. සිරිසේන ලංකෙම් අධ්‍යක්‍ෂ රුවන් ටී වීරසිංහ මහත්වරු ලංකෙම් අලෙවි කවුන්ටරය අසල.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj1112119</link>
    <topic>ආපිකෝ ප්‍රිවිලේජ් පත් ජයග්‍රාහකයන්ට</topic>
    <author/>
    <content>ආපිකෝ ප්‍රිවිලේජ් පත් ජයග්‍රාහකයන්ටආපිකෝ සුපර්සෙන්ටර්ස් තම ප්‍රිවිලේජ්පත් හිමියන් වෙනුවෙන් පැවැත්වූ Arpico Privilege Family Beach Holiday- 2  ප්‍රවර්ධන වැඩසටහනෙන් ජයග්‍රහණය කළ 50 දෙනකුට තම පවුලේ සාමාජිකයන් සමඟ සියලු සැපපහසුකම් සහිතව අලුත්ගම, ක්ලබ් බෙන්තොට හෝටලයේ දී වින්දනයෙන් පිරි දෙදිනක් ගතකිරීමේ අවස්ථාව පසුගියදා හිමිවූහ. රිචඩ් පීරිස් ඩිස්ට්‍රිබියුටර්ස් සමාගමේ ප්‍රධාන විධායක නිලධාරි, ඇන්ඩෘ ඩැල්බි මහතා පැවසුවේ, “ආපිකෝ සුපර්සෙන්ටර්ස් යනු තමාගේ එදිනෙදා අවශ්‍යතා මිලදී ගන්නා තැනක් පමණක් ම නොව, බොහෝ බැඳීම් හා ළෙන්ගතුකම් ඇති වූ තැනක් බවයි.තවද අපගේ බොහෝ හිතෛෂී පාරිභෝගිකයන්ට අප සලකන්නේ අපගේ ජයග්‍රාහී මාවතේ හවුල්කරුවන් ලෙසිනුයි. ඒ නිසා අප සැමවිටම උත්සාහ කරන්නේ, ඔවුන්ගේ වින්දනය හා සුවපහසුව වර්ධනය කළ හැකි බොහෝ දේ කිරීමටයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj11121110</link>
    <topic>ෆැඩ්නා කුරුඳු තේ වෙළෙඳපළට</topic>
    <author/>
    <content>ෆැඩ්නා කුරුඳු තේ වෙළෙඳපළටඩයබ් ටී හා ග්‍රීන් ටී සඳහා වෙළෙඳපොළ ප්‍රධාන නිෂ්පාදකයා වන ෆුඩ් ඇන්ඩ් නේචර් සමාගම ඔවුන්ගේ නවතම නිෂ්පාදනය වන ෆැඩ්නා කුරුඳු තේ ජර්මනියේ පැවති Anuga ජාත්‍යන්තර ආහාර ප්‍රදර්ශනයේ දී හඳුන්වා දුන්නේ ය. ෆැඩ්නා කුරුඳු තේ හඳුන්වාදීමේ අවස්ථාවට සහභාගි වූ වෙළෙඳ හා වාණිජ්‍ය අමාත්‍ය රිසාඩ් බදුර්දීන් ජර්මනියේ ශ්‍රී ලංකා තානාපති සරත් කොන්ගහගේ ෆුඩ් ඇන්ඩ් නේචර් සමාගමේ කළමනාකාර අධ්‍යක්ෂ චමින්ද සෝමතුංග මහත්වරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj11121111</link>
    <topic>ෆෝබ්ස් ලැයිස්තුවට වර්ටූසා එක්වෙයි</topic>
    <author/>
    <content>ෆෝබ්ස් ලැයිස්තුවට වර්ටූසා එක්වෙයිතොරතුරු තාක්ෂණය පිළිබඳව උපදෙස් සැපයීම, තාක්ෂණවේදය ක්‍රියාවට නැංවීම, යෙදවුම් සඳහා බාහිර සේවා සැපයීම ආදි පුළුල් පරාසයක පැතිරුණු තොරතුරු තාක්ෂණයට අදාළ සේවා සපයන ගෝලීය තොරතුරු තාක්ෂණ සමාගමක් වන වර්ටූසා ආයතනය, ඇමරිකාවේ විශිෂ්ටතම කුඩා පරිමාණ පොදු සමාගම් 100 නම් කර ඇති ෆෝබ්ස් ලැයිස්තුවට එක්වෙයි. ආර්ථික අභියෝග ජය ගනිමින් අලෙවිය සහ ඉපැයීම් යන අංශයන් දෙකෙන්ම වාර්තාගත වර්ධනයක් පෙන්වූ, ඇමරිකාව පුරා පැතිරී ඇති සමාගම් 100 ක් මෙම ලැයිස්තුව හරහා ඇගැයීමට ලක් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj11121112</link>
    <topic>සීඅයිසී කෘෂි ව්‍යාපාර සුලයිටීන් එකමුතුවක්</topic>
    <author/>
    <content>සීඅයිසී කෘෂි ව්‍යාපාර සුලයිටීන් එකමුතුවක්කටාර් රාජ්‍යයේ කෘෂිකාර්මික සමාගමක් වන සුලයිටීන් සහ සීඅයිසී කෘෂි ව්‍යාපාරය සිය වෙළෙඳ කටයුතුª සඳහා වන අවබෝධතා ගිවිසුමකට පසුගියදා අස්සන් කළේය.සීඅයිසී කෘෂි ව්‍යාපාර අපනයන අධ්‍යක්ෂ සුනිත් අභයවික්‍රම, කළමනාකාර අධ්‍යක්ෂ ප්‍රධාන විධායක නිලධාරි ආචාර්ය කීර්ති බී.කොටගම, සුලයිටීන් සමාගමේ සභාපති අබ්තිල්ලා සලීම් මහත්වරුන් ගිවිසුම අස්සන් කිරීමෙන් පසු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj11121113</link>
    <topic>ඇස්පිරේශන්ස් එඩියුකේෂන් ඇගැයුමට</topic>
    <author/>
    <content>ඇස්පිරේශන්ස් එඩියුකේෂන් ඇගැයුමටමැලේසියාවෙහි මොනෑෂ් විශ්ව විද්‍යාලය විසින් පවත්වන ලද උළෙලකදී “ඉහල ක්‍රියාකාරිත්වය ඇගයීමේ” සම්මානයෙන් ශ්‍රී ලංකාවෙහි ජාත්‍යන්තර වෘත්තීය මාර්ගෝපදේශක සේවා මධ්‍යස්ථානයක් වන ඇස්පිරේෂන්ස් එඩියුකේෂන් ආයතනය පිදුම් ලැබීය. මෙම අවස්ථාවට සහභාගී වෙමින් එම සම්මානය පිළිගන්නා ලද්දේ ඇස්පිරේශන්ස් එඩියුකේෂන් හි සභාපති අජිත් අබේසේකර මහතා විසිනි. පසුගිය වසර හතක කාලයක් පුරාවට ඇස්පිරේශන්ස් එඩියුකේෂන් විසින් ඕස්ටේ‍්‍රලියාවෙහි සහ මැලේසියාවෙහි මොනෑෂ් විශ්ව විද්‍යාල සමඟ සමීපව කටයුතු කරමින් සුවිශේෂී සම්බන්ධතාවයක් ගොඩනන්වා ගෙන ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>11</day>
    </date>
    <link>http://www.silumina.lk/2011/12/11/_art.asp?fn=aj11121114</link>
    <topic>එටිසලාට් - මයික්‍රෝමැක්ස් ව්‍යාපාර සහකරුවෝ</topic>
    <author/>
    <content>එටිසලාට් - මයික්‍රෝමැක්ස් ව්‍යාපාර සහකරුවෝඑටිසලාට් සමාගම පසුගියදා මයික්‍රෝමැක්ස් සමාගම සමඟ සුවිශේෂී ගිවිසුමකට එළඹිණි. මේ යටතේ එටිසලාට් සමාගම ශ්‍රී ලංකාවේ මයික්‍රෝමැක්ස් දුරකථන අලෙවි කිරීමට බලය ඇති එකම ජංගම දුරකථන සමාගම බවට පත්වෙයි.මයික්‍රෝමැක්ස් මොබයිල් අධ්‍යක්ෂක රොනල්ඩ් මලර්, මයික්‍රෝමැක්ස් මොබයිල් ඉන්දියා සම ආරම්භක / ව්‍යාපාර අධ්‍යක්ෂ විකාස් ජෙයින් එටිසලාට් සමාගමේ ප්‍රධාන විධායක නිලධාරී දුමින්ද්‍ර රත්නායක හා ප්‍රධාන විකිණුම් නිලධාරී සංජීව සමරසිංහ මහත්වරුන් ගිවිසුම හුවමාරු කරගනිමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa1112181</link>
    <topic>කරුගේ සහ සජිත්ගේ නි.නායක තනතුරු අවදානමේ</topic>
    <author>අසේල කුරුළුවංශ</author>
    <content>නායකත්ව තරගයෙන් පැරදුණොත්අසේල කුරුළුවංශඑ.ජා.ප. නායකත්වයෙන් රනිල් වික්‍රමසිංහ මහතා ඉවත් කිරීමට දිගින් දිගටම කැරෙන බලපෑම් හමුවේ කරු ජයසූරිය සහ සජිත් ප්‍රේමදාස යන මහත්වරුන්ගේ නියෝජ්‍ය නායක ධූරයන් අහිමි වී යෑමේ අවදානමක් මතුවී ඇතැයි ඉතා විශ්වාස කටයුතු ආරංචි මාර්ගවලින් අනාවරණය වෙයි.එ.ජා.ප. නායකත්වයට තරග කොට පරාජය බාර ගැනීම වෙනුවට රනිල් වික්‍රමසිංහ මහතාගේ නායකත්වය පිළිගෙන එකඟතාවකින් කටයුතු කිරීමට සූදානම් වන්නේ නම් කරු ජයසූරිය හා සජිත් ප්‍රේමදාස යන මහත්වරුන්ට දිගටම නියෝජ්‍ය නායක ධූර දැරීමට ඉඩදිය හැකි බව පවසන රනිල් පාර්ශ්වය, යම් හෙයකින් කරු ජයසූරිය මහතා නායකත්ව තරගයකට ඉදිරිපත් වෙන්නේ නම් නියෝජ්‍ය නායක ධූර සඳහා පක්ෂයේ ජ්‍යෙෂ්ඨයින් දෙදෙනකු ඉදිරිපත් කරන බවද පවසා ඇත. මේ සඳහා ගම්පහ සහ කුරුණෑගල දිස්ත්‍රික්කය නියෝජනය කරන එ.ජා.ප. මන්ත්‍රීවරුන් දෙදෙනකු පිළිබඳව අවධානය යොමුවී තිබේ.එ.ජා.ප. කෘත්‍යාධිකාරි මණ්ඩලයේ බහුතර සහයෝගය මත රනිල් වික්‍රමසිංහ මහතා නායක ධූරය තහවුරු කැර ගැනීමෙන් පසුව ඉහත තීරණය ගැනීමට සූදානමින් සිටින බවත් දැනගන්නට ඇත. එ.ජා.ප. අභ්‍යන්තර ආරංචි මාර්ග සඳහන් කරන පරිදි එකඟතාවකින් කටයුතු කිරීමට කරු ජයසූරිය හා සජිත් ප්‍රේමදාස යන මහත්වරුන් සූදානම් නොවන්නේ නම් ඒ දෙදෙනා වෙනුවට නියෝජ්‍ය නායකයන් ලෙස එ.ජා.ප.යේ ජ්‍යෙෂ්ඨ මන්ත්‍රීවරුන් දෙදෙනකු පත්කරනු ලැබීම ස්ථිර බවත් පැවසෙයි.එ.ජා.ප. මහලේකම් සහ එ.ජා.ප. ජාතික සංවිධායක ඇතුළු රනිල් පාර්ශ්වයේ ප්‍රබලයන් විශේෂ රැස්වීමක් පවත්වා ඇති අතර කරු - සජිත් පාර්ශ්වයෙන් එල්ලවන අභියෝගවලට මින් ඉදිරියට තදින් මුහුණ දිය යුතු ආකාරය පිළිබඳව දීර්ඝ වශයෙන් සාකච්ඡා වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa1112182</link>
    <topic>‘ශ්‍රී ලංකාවේ ශීඝ්‍ර සංවර්ධනයේ රහස ජනපතිගේ දූරදර්ශි නායකත්වයයි’</topic>
    <author>සුනිල් දයා අල්විස්</author>
    <content>සුනිල් දයා අල්විස්මහින්ද රාජපක්ෂ ජනාධිපතිතුමාගේ දූරදර්ශී නායකත්වය ශ්‍රී ලංකාව ශීඝ්‍ර සංවර්ධනයක් කරා ගෙන යනු ඇති බවට චීන උපදේශක සම්මේලනයේ ජාතික කමිටුවේ උප සභාපතිනී ෂැන්ග් මෙයින්ග් මහත්මිය විශ්වාසය පළ කරයි.නෙළුම් පොකුණ මහින්ද රාජපක්ෂ රඟහල විවෘත කිරීමේ ඓතිහාසික අවස්ථාවේ විශේෂ ආරාධිත අමුත්තිය ලෙස සහභාගි වෙමින් චීන ජනාධිපති හූ ජින් තාවෝ මහතාගේ සුබ පැතුම් ද එක් කළ ඇය මේ බව පැවසුවේ අරලිය ගහ මැදුරේදීය.ශ්‍රී ලංකා රජයේ ස්වෛරීභාවය අගය කරන අතරම රටේ සංවර්ධනය සඳහා චීන රජයෙන් අඛණ්ඩව ආධාර ලබා දීමට ද බලාපොරොත්තු වන බැව් ඇය පැවසුවාය.මහින්ද රාජපක්ෂ ජනාධිපතිතුමා චීනයේ සිදු කළ සංචාරයත් සමඟ දෙරටේ මිත්‍ර සබඳතා වැඩි දියුණු වී ඇති බව ද පැවසු ඇය දෙරට අතර වාර්ෂික ප්‍රදාන සඳහා වූ ගිවිසුමකට ද අස්සන් තැබුවාය.මේ අතර ශ්‍රී ලංකාවේ චීන තානාපතිනී යාන් ෂියුපින්ග් මහත්මිය සහ මුදල් අමාත්‍යාංශයේ ලේකම් ආචාර්ය පී. බී. ජයසුන්දර මහතා විසින් වාර්ෂිකව චීන රජයෙන් ශ්‍රී ලංකාවට ලබා දෙන ප්‍රදාන යටතේ දෙවැන්න වූ ඇමෙරිකානු ඩොලර් 16 ක් වෙනුවෙන් ද අස්සන් තැබීය.මෙරට සංවර්ධනය සඳහා චීන රජයෙන් ලබා දුන් හම්බන්තොට වරාය නොරොච්චෝලේ විදුලි බලාගාරය ආදි දායකත්වයන් වෙනුවෙන් කෘතඥතාව පළ කළ ජනාධිපතිතුමා ත්‍යාගයක් ලෙස ශ්‍රී ලංකාවට නවීන අංග සම්පූර්ණ නෙළුම් පොකුණ රඟහල ලබාදීම වෙනුවෙන් ශ්‍රී ලංකා රජයේ ජනතාවගේ ප්‍රසාදය හා ස්තුතිය මෙහිදී චීන රජයට පිරි නැමුවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa1112183</link>
    <topic>ඉහළ කොත්මලේ ජලාශය පැය 12 න් වාන් දමයි</topic>
    <author>නිහාල් පී. අබේසිංහ ඉහළ කොත්මලේ සිට</author>
    <content>නිහාල් පී. අබේසිංහ ඉහළ කොත්මලේ සිටමහින්ද චින්තනය යටතේ මෙරට ඉදිකරන විශාලතම ජල විදුලි බල ව්‍යාපෘතිය වන ඉහළ කොත්මලේ ව්‍යාපෘතියට සම්බන්ධ ජලාශයට ජලය පිරවීම පසුගිය බ්‍රහස්පතින්දා උදේ ඇරැඹිණි. එහිදී සිදුවූ වැදගත්ම සිදුවීම වන්නේ ජලාශය පිරවීම ආරම්භ වී පැය 12 ක් ඇතුළත ඉහළ කොත්මලේ ජලාශය වාන් දමන තත්ත්වයට පිරී යාම බව විදුලි බල මණ්ඩලයේ අතිරේක සාමාන්‍යාධිකාරී ඉංජිනේරු ශවින්ද්‍රනාත් ප්‍රනාන්දු මහතා පවසයි.ඒ අනුව ඝන මීටර් ලක්ෂ 8 ක ධාරිතාවක් සහිත අක්කර 65 ක් පුරා විසුරුණු තලවකැලේ ඉදිවුණු ඉහළ කොත්මලේ ව්‍යාපෘතියේ ජලාශය ජලයෙන් පිරීයාම බ්‍රහස්පතින්දා රාත්‍රී 9.59 ට සිදුවිය.ඉන් පසුව තලවකැලේ සිට නියම්ගම්දොර දක්වා ජලය ගෙන යන කිලෝමීටර් 13 ක් දිග මෙරට විශාලතම හා දිගම උමගටත් දැන් ජලය පුරවන බවත් පැය 12 ට යාමටත් පෙර ඉහළ කොත්මලේ ජලාශය වාන් දැමීමට හැකිවීම ව්‍යාපෘති සැලසුම්වල දක්ෂතාව බවත් ශවින්ද්‍රනාත් ප්‍රනාන්දු මහතා කියයි.ඉහළ කොත්මලේ ජල විදුලි බලාගාරයෙන් මෙගා වොට් 150 ක විදුලියක් ලබන ජනවාරි මාසයේ සිට නිපදවීමට යෝජිතය.ජපන් ආධාර ඇතිව මහින්ද චින්තනය යටතේ රුපියල් කෝටි 5300 ක වියදමින් ඉදිවූ ඉහළ කොත්මලේ ජල විදුලි ව්‍යාපෘතියේ වැඩ කටයුතුවලින් සියයට 97 ක් පමණ දැනට අවසන් කර තිබෙනු එහි සංචාරයේ යෙදුණු අපට දැකගත හැකි විය.වේල්ලේ, සියලු උමං මාර්ගවල, භූගත විදුලි බලාගාරයේ හා ජලාශ ප්‍රදේශයේ සියලු වැඩ කටයුතු අවසන් කර තිබේ. නියම්ගම්දොර ඉදිවන ජල විදුලි බලාගාරයෙන් නිපදවන විදුලි බලය ජාතික විදුලිබල පද්ධතියට එක්කරන විදුලි බල සම්පේ‍්‍රෂණ මධ්‍යස්ථානයේ කටයුතුත්, විදුලි බලය සම්පේ‍්‍රෂණය කරන විදුලි බල මාර්ගයේ කටයුතුත් දැන් අවසන් වෙමින් පවතී.ඉහළ කොත්මලේ උමගට හා ජලාශයට ජලය පිරවීමට පෙර එහි සංචාරයක යෙදුණු අවසන් මාධ්‍ය කණ්ඩායම ලෙස අපට ප්‍රධාන උමගේ අවසන් පිරිසුදු කිරීම් හා ජලාශයේ ඉදිකර ඇති උමගට ජලය ගෙනයන ගේට්ටු හා ජලාශය පතුලේ ඇති ඉදිකිරීම් ද මනාව දැකගන්නට ලැබුණි.සේයාරුව - උත්පල සුමිත්‍රආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa1112184</link>
    <topic>මානුෂීය මෙහෙයුමේදී මානව හිමිකම් කඩ වී නෑ</topic>
    <author>දයා ඩී. ෆොන්සේකා</author>
    <content>- උගත් පාඩම් කොමිසමදයා ඩී. ෆොන්සේකාපසුගිය මානුෂිය මෙහෙයුම් සමයේ ආරක්ෂක හමුදා කිසි විටෙක යුද මුක්ත කලාපයේ සිවිල් ජනතාව එල්ල කොට ප්‍රහාර නොකළ බවත් කිසි විටෙක අන්තර්ජාතික මානව හිමිකම් නීති උල්ලංඝණය කර නැති බවත් සිකුරාදා පාර්ලිමේන්තුව හමුවේ සභා නායක ඇමැති නිමල් සිරිපාල ද සිල්වා මහතා විසින් එළිදැක්වූ උගත් පාඩම් හා ප්‍රතිසංධාන කොමිසමේ සඳහන් වෙයි.ආරක්ෂක හමුදා ප්‍රහාර එල්ල කිරීමේදී සිවිල් ජනතාවගේ ආරක්ෂාව පිළිබඳ පළමුකොට ඉතා ඉහළින් සැලකු බව කොමිසම හමුවේ කියැවුණු සාක්ෂිවලින් සනාථ වූ බව ද කොමිසම් වාර්තාව තවදුරටත් සඳහන් කරයි.සිවිල් ජනතාවට හානියක් සිදුවූවානම් එසේ වූයේ මුහුණට මුහුණ වෙඩි තබා ගැනීම්වලදී මිස ප්‍රහාර එල්ල කිරීම්වලදී නොවේ. එහෙත් එල්ටීටීඊය පැන යන සිවිල් වැසියන්ට එක එල්ලේ වෙඩි තැබීමෙන් සිවිල් ඝාතන විශාල ගණනක් සිදුවූ බවත් නන්දිකඩාල් කලපුව හරහා පීනා ආ අහිංසක ජනතාවට ඔවුන් වෙඩි තැබු බව සනාථ වන බවත් උගත් පාඩම් හා ප්‍රතිසන්ධාන කොමිසම් වාර්තාවේ තවදුරටත් ඇතුළත් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa1112185</link>
    <topic>නාය අනතුරු කලින් දැනගන්න ප්‍රතිරෝධක යන්ත්‍රයක්</topic>
    <author>බණ්ඩාර පිලවල</author>
    <content>බණ්ඩාර පිලවලදිවයිනේ වරින් වර නාය යෑමට හසුවන දිස්ත්‍රික්ක දහයක පර්යේෂණ කටයුතු සාර්ථකව සිදුකැරලීම සඳහා රජය මඟින් මිලියන දාසයක මුදලක් වැය කැර ප්‍රතිරෝධ යන්ත්‍රයක් මිලදීගෙන ඇත.දැනට නාය යාමට හසුවී ඇති දිස්ත්‍රික්ක දහයට මහනුවර, නුවරඑළිය, මාතලේ, බදුල්ල, රත්නපුර, කෑගල්ල, මාතර, ගාල්ල, කළුතර හා හම්බන්තොට අයත්වේ.මෙම යන්ත්‍රය මඟින් නාය යෑමට හසුවන ප්‍රදේශ හඳුනාගැනීමෙන් අනතුරුව එම දිස්ත්‍රික්කයන්හි පදිංචිකරුවන් ආරක්ෂක ස්ථාන සොයා පදිංචි කැරවීමේ විධිමත් වැඩපිළිවෙළක් ක්‍රියාත්මක කිරීමට කටයුතු යොදා ඇතැයි ජාතික ගොඩනැඟිලි පර්යේෂණ ආයතනයේ නායයෑම් අංශයේ ප්‍රධානී ආර්.එම්.එන්.බණ්ඩාර මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa1112186</link>
    <topic>මහනුවර ගුවන් තොටුපොළ ලබන වසරේ වැඩ ඇරැඹේ</topic>
    <author>ඉන්දික පොල්කොටුව</author>
    <content>ඉන්දික පොල්කොටුවමෙරට අභ්‍යන්තර ගුවන් සේවාව පුළුල් කිරීමේ වැඩපිළිවෙළ යටතේ මහනුවර ඉදි කෙරෙන පළමු අභ්‍යන්තර ගුවන් තොටුපළේ ඉදිකිරීම් ලබන වසරේ මුලදී ආරම්භ කෙරේ.කුණ්ඩසාල ප්‍රදේශයේ රජයට අයත් ස්ථාන තුනක් මේ සඳහා පරීක්ෂාවට ලක්වූ අතර ඉන් වඩාත් සුදුසු ස්ථාන දෙකක් පිළිබඳ එහිදී අවධානයට ලක්විය. කෘෂිකර්ම දෙපාර්තමේන්තුවට අයත් හෙක්ටයාර් 42 ක ඉඩමක් හා පේරාදෙණිය විශ්වවිද්‍යාලයට අයත් අක්කර 205 ඉඩමක් පිළිබඳව මේ අනුව අවධානය යොමුව ඇති අතර ඒ සඳහා සති දෙකක කාලයේදී කඩිනමින් වාර්තාවක් ලබා දෙන ලෙස සිවිල් ගුවන් සේවා ඇමැති පි‍්‍රයංකර ජයරත්න මහතා අමාත්‍යාංශ ලේකම්වරයා ඇතුළු නිලධාරීන්ට උපදෙස් ලබා දෙනු ලැබීය.එම වාර්තාව ලැබීමෙන් පසු ඉදිකිරීම් සඳහා වන සැලැසුම් සකස් කෙරෙන බවත් ඒ අනුව ලබන මාර්තු මාසය වන විට මහනුවර අභ්‍යන්තර ගුවන් තොටුපළෙහි ඉදිකිරීම් ඇරැඹීමට හැකි වනු ඇති බවත් සිවිල් ගුවන් සේවා අමාත්‍ය පි‍්‍රයංකර ජයරත්න මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa1112187</link>
    <topic>සහල්-එළවුළු-පලතුරු හිඟයක් නෑ</topic>
    <author>අරුණි මුතුමලී</author>
    <content>අරුණි මුතුමලීඋත්සව සමයේ එළවුළු හිඟයක් හෝ මිල වැඩි වීමක් කිසිසේත් සිදු නොවන බව සමූපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතා පවසයි.එළවුළු ප්‍රවාහනය සඳහා ප්ලාස්ටික් කූඩ භාවිත කිරීම පිළිබඳ ඇතිවූ ගැටලුව නිසා පසුගිය දින කීපයේ වෙළෙඳපොළේ එළවුළු හිඟයක් ඇති වුවද ජනාධිපතිතුමා සමඟ වෙළෙදුන් හා ගොවීන් පැවැත්වූ සාකච්ඡාවෙන් පසු එළවුළු, පලතුරු ප්‍රවාහනය සඳහා කූඩ යොදා ගැනීම මසකින් අත්හිටුවන ලද බැවින් එළවුළු සාමාන්‍ය පරිදි ප්‍රවාහනය කිරීම 15 දා සිට ඇරැඹුණු බව ද අමාත්‍යවරයා පැවසීය.පාරිභෝගිකයන් අපහසුවට පත්වන ආකාරයෙන් එළවුළු මිල ඉහළ දැමීම, සැඟවීම ආදි කටයුතු පාරිභෝගික අධිකාරිය විසින් සොයා බලනු ලැබේ.උදාවන නත්තල් සහ ජනේරු සමයේ කිසිදු හිඟයකින් තොරව එළවුළු හා අත්‍යාවශ්‍ය භාණ්ඩ මිල දී ගැනීමට අවශ්‍ය තරම් තොග මේ වන විට වෙළෙඳපොළේ පවතින බව ද ජොන්ස්ටන් ප්‍රනාන්දු ඇමැතිවරයා ප්‍රකාශ කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa1112188</link>
    <topic>දිගම සුබපැතුම් පත වැලිකඩින්</topic>
    <author/>
    <content>2012 අලුත් අවුරුද්ද වෙනුවෙන් දිගම අලුත් අවුරුදු සුබපැතුම් පතක් වැලිකඩ සිරගෙදර රැඳවියන් විසින් නිර්මාණය කරමින් සිටී.අඩි 195 ක් දිග අඩි 5 ක් පළල මේ දිගම අලුත් අවුරුදු සුබපැතුම්පත ඔවුන් යවනු ඇත්තේ මහින්ද රාජපක්ෂ ජනාධිපතිතුමා වෙත ය.මේ අපූරු සුබ පැතුම් පත ගිනස් වාර්තා පොතට ද ඇතුළත් කිරීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa1112189</link>
    <topic>ල.ස.ස.ප. 76 වැනි සංවත්සරය අද</topic>
    <author/>
    <content>මෙරට පැරණිතම දේශපාලන පක්ෂය වන ලංකා සමසමාජ පක්ෂය සිය 76 වැනි සංවත්සරය අද (18) සමරනු ලබයි.මේ නිමිත්තෙන් ඇඹිලිපිටිය ඩී.ඒ. රාජපක්ෂ ශ්‍රවණාගාරයේදී කතානායක චමල් රාජපක්ෂ මහතා ඇතුළු මැති ඇමැතිවරුන්, තානාපතිවරුන්, දේශපාලන පක්ෂ නියෝජිතයින් ගේ සහභාගිත්වයෙන් සංවත්සර උත්සවය පැවැත්වෙයි.ල.ස.ස.ප සංවත්සර උලෙළ ඇඹිලිපිටිය ඩී.ඒ. රාජපක්ෂ, ශ්‍රවණාගාරයේදී පස්වරු 2.30 ඇරඹෙන බව ද සංවිධායකවරු පවසති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa11121810</link>
    <topic>මාර්ග අනතුරුවලින් 41% ක් මත්පැන් පානය නිසයි</topic>
    <author>සාගරිකා දිසානායක</author>
    <content>සාගරිකා දිසානායකඑළැඹෙන උත්සව සමයේ සිදුවිය හැකි මාර්ග අනතුරුවලින් වැළකීමට නම් බීමත්ව රිය පැදවීමෙන් වළකින්නැයි රථවාහන පොලීසිය ජනතාවට අවවාද කරයි. අද වන විට මෙරට දිනකට මාර්ග අනතුරුවලින් හය දෙනකු ජීවිතක්ෂයට පත් වෙයි. මාර්ග අනතුරුවලට ලක්වන අය අතරින් 41% ක්ම බීමත්ව රිය පැදවීමෙන් අනතුරුවලට ලක් වෙති.එළැඹෙන නත්තල් සමයේ සිට නව වසරේ උදාව දක්වා උත්සව සාද පවත්වන ජනතාව බීමතින් රිය පැදවීමෙන් සිදුවන අනතුරු පිළිබඳ සැලකිලිමත් විය යුතු බව ද අවධාරණය කෙරේ. මෙරට දිනකට සෑම පැය 4 කට වරක්ම රිය අනතුරක් සිදුවේ. මේ රිය අනතුරුවලින් 20% ක්ම සිදු වන්නේ බීමත්ව රිය පැදවීමෙනි.2012 අයවැයෙන් ජනතා සෞඛ්‍ය ප්‍රවර්ධනය සඳහා රුපියල් මිලියන සියයක් වෙන් කොට තිබේ. එම මුදලින් රුපියල් මිලියන 750 ක් වෙන් කොට ඇත්තේ අත්‍යාවශ්‍ය රෝහල් උපකරණ හා පහසුකම් සැපැයීම සඳහා බැව් සෞඛ්‍ය අමාත්‍යාංශයේ අතිරේක ලේකම් වෛද්‍ය පාලිත මහීපාල මහතා පවසයි.මාර්ග අනතුරු ඇතුළු හදිසි අනතුරුවලට ගොදුරු වන රෝගීන්ට ප්‍රතිකාර දීම සඳහා හදිසි ප්‍රතිකාර ඒකක දිවයිනේ සෑම ශික්ෂණ රෝහලකම ඇතිකොට තිබෙන අතර ඉදිරියේදී දිවයිනේ සෑම රෝහලකම හදිසි ප්‍රතිකාර ඒකක ඇති කිරීමට කටයුතු යොදන බව ද ලේකම්වරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa11121811</link>
    <topic>උත්සව සමයේ පොලිසිය සීරුවෙන්</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහඑළැඹෙන උත්සව සමයේදී කොළඹ සහ තදාසන්න ප්‍රදේශවල නිල ඇඳුමින් සහ සිවිල් ඇඳුමින් සැරසුණ නිලධාරීන් ද විශේෂ ජංගම රථ කණ්ඩායම් ද යෙදවීමට පොලිසිය පියවර ගෙන ඇත.පාරිභෝගික ජනතාවගේ ආරක්ෂාව උදෙසා මෙම විශේෂ වැඩපිළිවෙළ ක්‍රියාත්මක කැරෙන බව පොලිසිය පැවැසීය.ජනතාව බහුලව ගැවසෙන ස්ථානවල සැරිසරණ ගැට කපන්නන්ගෙන් හා කූඨ වෙළෙඳුන්ගෙන් ප්‍රවේශම් වන ලෙසට ද පොලිසිය මහජනතාවගෙන් ඉල්ලීමක් කරයි.මෙම විශේෂ වැඩපිළිවෙළට සමගාමීව අධික වේගයෙන් වාහන පදවන්නන් හා මත්පැන් පානය කොට රිය ධාවනය කරන්න වුන් අත්අඩංගුවට ගැනීමේ වැඩපිළිවෙළ දිගින් දිගට ම තදින් ක්‍රියාත්මක කැරෙන බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා ‘සිළුමිණ’ ට පැවැසීය.පාසල් නිවාඩුවේ දූ දරුවන් සමඟ වන්දනා සහ විනෝද ගමන් බිමන් යාමේදී නුහුරු නුපුරුදු ස්ථානවලින් ආහාරපාන ගැනීමෙන් හා අනාරක්ෂිත ස්ථානවල දියනෑමට යෑමෙන් වළකින්නැයි පොලිසිය ඉල්ලීමක් කරයි. වාහන රියදුරන් තම වාහන රථගාල්වල පමණක් නවතා තබන ලෙසට ද පොලිසිය දන්වා සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa11121812</link>
    <topic>මහ පාරට අලි වැටට රු. මිලියන 5000 ක්</topic>
    <author>නිහාල් පී. අබේසිංහ</author>
    <content>දැයට කිරුළ - අනුරපුරයනිහාල් පී. අබේසිංහඅනුරාධපුරය ඔයාමඩුව ප්‍රදේශයේ පවත්වන 2012 දැයට කිරුළ වැඩසටහන වෙනුවෙන් නව කාපට් මාර්ග කිලෝ මීටර් 100 ක් හා නව අලිවිදුලි වැට කිලෝ මීටර් 100 ක් අලුතින් ඉදිකරන බවත් ඒ සඳහා රුපියල් දස ලක්ෂ 5000 ක් පමණ වැයවන බවත් ආර්ථික සංවර්ධන අමාත්‍යාංශය හා වන ජීවී හා ගොවිජන සේවා අමාත්‍යාංශය පවසයි.මේ යටතේ අනුරාධපුරය – ඔයාමඩුව මාර්ගයත්, ඔයාමඩුව - තන්තිරිමලේ සෙට්ටිකුලම මාර්ගයට ඔයාමඩුව රණේරුව පුත්තලම මාර්ගයත් කාපට් අතුරා සංවර්ධනය කෙරෙන බව මහවිලච්චිය ප්‍රාදේශීය ලේකම් එන්.එම්.එන්.ආර්.පී. නවරත්න මහතා පවසයි.මීට අමතරව දැයට කිරුළ යටතේ අනුරාධපුරය හා මිහින්තලේ මාර්ග පද්ධතියද නවීකරණය කෙරේ.සැතපුම් 100 ක් දුරට විදුලිවැට ගසනු ලබන්නේ හුණුවිලගම සිට මල්වතු ඔය දක්වා වූ කිලෝමීටර් 100 ක ප්‍රදේශයේ බව වනජීවී හා ගොවිජන සේවා අමාත්‍යාංශය කියයි.මෙවර දැයට කිරුළ ප්‍රදර්ශනය අනුරාධපුරය දිස්ත්‍රික්කයේ මහවිලච්චිය ප්‍රාදේශීය ලේකම් බල ප්‍රදේශයේ ඔයාමඩුව ප්‍රදේශයේ පිහිටි ජාතික පශු සම්පත් මණ්ඩලයට අයත් අක්කර 2600 ක විශාල භූමි භාගයක පැවැත්වේ. මෙහි අක්කර 200 ක ප්‍රදේශයට ගොවිපළක් ද අක්කර 100 ක වගාවක් ද අක්කර 100 ක පොල් වගාවක් ද වේ.දැනටමත් දැයට කිරුළ වැඩසටහනේ ආරම්භ කර ඇති ප්‍රදර්ශන භූමියේ ඇති වැව් 5 ක් ද ප්‍රතිසංස්කරණය කෙරේ.මීට අමතරව විල්පත්තුව ජාතික වන උයනේ අලුත් වැව් 15 ක් ඉදිකරන බවත් කිලෝමීටර් 35 ක් දුරට තන්තිරිමලේ විලච්චිය මාර්ගය සංවර්ධනය කෙරෙන බවත් විල්පත්තුව වන උයනේ සියලු මාර්ග නවීකරණය කෙරෙන බවත් වනජීවී හා ගොවිජන සේවා ඇමැති එස්.එම්. චන්ද්‍රසේන මහතා පවසයි.ඊට අමතරව විල්පත්තුව වන උයනට නව පිවිසුම් දොරටු දෙකක් තන්තිරිමලේ හා විලච්චිය ප්‍රදේශවල ඉදිකරන බවත් විල්පත්තුව වන උයන ඇතුළත නව සංචාරක බංගලා 11 ක් අලුතින් ඉදිකරන බවත් ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa11121813</link>
    <topic>අතාවුද සෙනෙවිරත්න 60 වසරක දේශපාලන සැමරුම 23 වැනිදා</topic>
    <author/>
    <content>කෑගල්ල දිස්ත්‍රික් ශ්‍රී.ල.නි.ප නායක ග්‍රාමීය කටයුතු පිළිබඳ ජ්‍යෙෂ්ඨ අමාත්‍ය අතාවුද සෙනෙවිරත්න මහතාගේ දේශපාලන දිවියට 60 වසරක් සපිරීම නිමිත්තෙන් විශේෂ සැමරුම් උත්සවයක් දෙහිඕවිට සුසිලොදය පරිවේනාස්ථානයේදී අග්‍රාමාත්‍ය දි.මු. ජයරත්න මහතාගේ සහභාගිත්වයෙන් මෙම දෙසැම්බර් 23 සහ 24 යන දිනයන්හිදී පැවැත්වේ.ප්‍රදේශයේ සියලු ආගමික බැතිමතුන් කෑගලු දිස්ත්‍රික් දේශපාලන නියෝජිතයන්, අමාත්‍යවරු පළාත් සභා අමාත්‍යවරු සහ මන්ත්‍රීවරු ඇතුළු අතිවිශාල පිරිසකගේ සහභාගිත්වයෙන් පැවැත්වෙන අතාවුද සෙනෙවිරත්න මහතාගේ මෙම 60 වසර දේශපාලන සැමරුම නිමිත්තෙන් දෙහිඕවිට සුසිලොදය පිරිවෙන් විහාරස්ථානයේදී දෙසැම්බර් 23 දින සර්ව රාත්‍රික පරිත්‍රාන ධර්ම දේශනයක් සහ පසුදින එනම් දෙසැම්බර් 24 දින සියක් නමකට අධික මහා සංඝා වහන්සේලා වෙනුවෙන් මහා දානමය පුණ්‍යකර්මයක් පැවැත්වීමට ද කටයුතු යොදා තිබේ.අතාවුද සෙනෙවිරත්න අමාත්‍යතුමාගේ 60 වසරක ජනතා සේවය අගයමින් පැවැත්වෙන ඇගයීම් උත්සවය සහ පුණ්‍ය මහෝත්සවය සංවිධානය කරනු ලබන්නේ ශ්‍රී ලංකා නිදහස් පක්ෂ කෑගල්ල දිස්ත්‍රික් සංවිධානය ඇතුළු තුන්කෝරළ ජනතාව සහ අමාත්‍යතුමන් සමඟ 60 වසර පුරාවට දේශපාලන සහ සමාජීය කටයුතුවල නියැලී හිතවතුන් විසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aa11121814</link>
    <topic>ජයලත් මනෝරත්න උපහාර උලෙළක්</topic>
    <author>නිහාල් ජයවර්ධන</author>
    <content>නිහාල් ජයවර්ධනප්‍රවීණ රංගධර ජයලත් මනෝරත්නයන්ගේ කලා දිවියට වසර 45 ක් පිරීම නිමිතිකොට පේරාදෙණිය විශ්වවිද්‍යාලයේ විද්‍යාර්ථීන්ගේ සංගමය විසින් මෙම 18 දින පෙරවරු 11.30 ඓතිහාසික ගල් බංගලාවේදී උපහාර උලෙළක් පවත්වයි.පියසේන ගමගේ, රාජිත සේනාරත්න යන ආදි ශිෂ්‍ය ඇමැතිවරුන් ප්‍රමුඛ විද්‍යාර්ථීන් විශාල පිරිසක් මෙම අවස්ථාවට එක්වීමට නියමිත අතර, ප්‍රධාන දේශනය පවත්වනු ලබන්නේ නාට්‍ය හා ගායන ශිල්පී නිශ්ශංක දිද්දෙණිය මහතා විසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=ab1112181</link>
    <topic>තරග බිම ඇද නොවැටෙන රාජ්‍ය මාධ්‍ය</topic>
    <author>සටහන කේ.සී.ජේ.</author>
    <content>මහා බ්‍රිතාන්‍යය, කලෙක හිරු නො බසින අධිරාජ්‍යය ලෙස විරුදාවලී ලැබුවා ය. ඒ හිරු නො බසින අධිරාජ්‍යය පසු කලෙක වෙස්ට් මිනිස්ටර් පාර්ලිමේන්තු ප්‍රජාතන්ත්‍රවාදයේ පූජාසනය ලෙස ද බුහුමන් ලැබුවා ය. නිදහස් ජනමාධ්‍ය අතින් ගත් කළ; එංගලන්තය ලෝකයටම පරමාදර්ශයක් විය. මෙසේ ම ජනමාධ්‍ය නිදහස අගයන කොයි කවුරුත් බී.බී.සී. සම්ප්‍රදාය පුරෝහිතයෙක් කොට ගත්තේ ය. මේ සියල්ලට යටින් රූපට් මර්ඩොක් නම් පුද්ගලගයා එංගලන්තයේ අදිසි අධිරාජ්‍යයක් ගොඩනඟා ගත්තේ ය. අර මහේශාක්‍ය එංගලන්තයේ ආණ්ඩු පෙරළන, ආණ්ඩු හදන, රජුන් තනන්නා බවට පත් වූයේ ද රූපට් මර්ඩොක් ය. ඔහු ඒ බලයක් අත්පත් කැර ගත්තේ පත්තර පිටුවලිනි. එංගලන්තයේ අගමැති නිල නිවස වන ඩවුනිං වීදියේ අංක 10 දරණ ස්ථානයට අලුත් පදිංචිකරුවෙක් පැමිණෙන්නේ ද? නැතිනම් මෙතෙක් කල් සිටි පුද්ගලයාම එහි තවදුරටත් පදිංචි වීමට වරම් ලබන්නේ ද යන නො වරදින අනාවැකිය කියවුණේ; මර්ඩොක් ගේ පත්තර පිටුවලිනි. කෙටියෙන් ම කිවහොත්; මර්ඩොක් කොතැනද? එතැන නිසැකයෙන් ම ආණ්ඩු බලය ද රැඳී තිබිණි.මේ අසහාය රූපට් මර්ඩොක් ගේ අදිසි අධිරාජ්‍යය පසුගියදා පොළවටම සමතලා වූයේ කිසිවකුත් නොසිතූ පරිදි ය. News of The World පුවත්පත මර්ඩොක් ගේ පුවත්පත් අධිරාජ්‍යයේ මුල් පෙළේ සෙන්පතියකු විය. ඒ පුවත්පත අභාවප්‍රාප්ත වූයේ කිසිදා මැකිය නොහැකි කළු පැල්ලමක් ද සමඟිනි. පොදුවේ පිළිගත් ජනමාධ්‍ය ආචාර ධර්ම පමණක් නොව එංගලන්තයේ නීතිය ද, පුද්ගල නිදහස ද ඔවුන් අතින් කෙලෙසිණ. ප්‍රකට පුද්ගලයන්ගේ පෞද්ගලික දුරකථන සංවාදවලට හොරෙන් සවන් දී පසුව ඒවා ප්‍රවෘත්ති බවට පත් කර ගන්නා දුර්භාවිතයක යෙදී සිටි බව සාක්ෂි සහිතව අනාවරණය විය. News of The World පුවත්පතේ මාධ්‍යවේදීන් මේ සඳහා එංගලන්තයේ පොලිසියට හා සුප්‍රකට ස්කොට්ලන්ඩ් යාඩ් නිලධාරීන්ට පවා අල්ලස් දී තිබූ බවත් අනාවරණය විය. ඔවුන් එංගලන්ත මහ රැජණ ගේ දුරකථන සංවාදවලට පවා හොරෙන් සවන් දුන් බැව් සඳහන් ය. ඒ ‘මාධ්‍යවේදීන්’ අද බන්ධනාගාරයේ ය. වහාම ක්‍රියාත්මක වන පරිදි News of The World පුවත්පත වසා දමා සේවකයින් ගෙදර යවා අත පිස දැමීමට රූපට් මර්ඩොක් තැත් කෙළේ ය. එහෙත් මෙය මාධ්‍ය මර්දනයක් බව හෝ මාධ්‍යවේදීන් ගේ අයිතීන් උල්ලංඝණය කිරීමක් හෝ බව කීමට කිසිවකුත් ඉදිරිපත් වූයේ නැත. මානව හිමිකම් සංවිධාන ද, අන්තර්ජාතික ජනමාධ්‍ය සංවිධාන ද නෑසූ කන් ඇතිව තම තමන්ගේ වැඩක් බලා කියා ගත්තේ ය.ලෝකයටම නිදහස් ජනමාධ්‍ය සම්ප්‍රදායේ අනුහස් පෙන්වූ බී.බී.සිය කෙමෙන් කෙමෙන් පිරිහෙන්නට ගත්තේ ය. අද එංගලන්ත ආණ්ඩුව බී.බී.සි යට පලා නොකියා පලා බෙදන්නේ සිය ගණනක ගේ රැකියාවන් ද අහිමි කරමිනි.අමෙරිකා එක්සත් ජනපදයේ පවතින්නේ තරු පහේ සුපිරි ප්‍රජාතන්ත්‍රවාදයකි. රජයේ රහස් අනාවරණය කළ බව කියමින් අමෙරිකාව; මාධ්‍යවේදීන් දෙතුන් දෙනෙකුට එරෙහිව නීතිය ක්‍රියාත්මක කෙළේ ය. එය ජනමාධ්‍ය නිදහසට අකුල් හෙළීමක් බව කිසිවකුත් කීවේ නැත. විකිලීක්ස් වෙබ් අඩවිය විසින් ඇමෙරිකාව ලෝකයේ අනෙක් රට රාජ්‍ය සම්බන්ධයෙන් අනුගමනය කළ චරපුරුෂ සේවාවන්, බුද්ධි තොරතුරු සහ එකී රටවල් සම්බන්ධ අතිශය සංවේදී තොරතුරු තානාපති වරප්‍රසාද යටතේ අමෙරිකාවට සම්ප්‍රේෂණය කළ ආකාරය මොනවට හෙළිදරවු කරනු ලැබීය. විකිලීක්ස් නිර්මාතෘ ජූලියත් අසාන්ජ් දඩයම් කළ යුතු පුද්ගලයෙක් බවත් ඇමෙරිකාව ප්‍රසිද්ධියේ කියා සිටියේ ය. twitter නම් සුප්‍රකට සමාජ සන්නිවේදන වෙබ් අඩවියෙන් අදාළ පුද්ගලයන් ගේ තොරතුරු ලබා ගැනීමට ද අමෙරිකන් නිලධාරීන් විවිධ බලපෑම් කළ බවත් අනාවරණය කෙරිණ. පුදුමයකට මෙන් මේ කිසිවක් අන්තර්ජාතික ජනමාධ්‍ය සංවිධානවල ඇසට වැටුණේ නැත.ජනමාධ්‍ය නිදහස සම්බන්ධයෙන් එංගලන්තය හා අමෙරිකාව ඉර හඳ ලෙස ඇදහූ බොහෝ දෙනා වටහා ගත්තේ ඔය ලෝකෙට බණ දෙසන අය ලෝකෙට පරකාසේ වුවත් ගෙදරට මරගාතයක් ම වන බව පමණි. සීමාන්තික ජනමාධ්‍ය නිදහසක් මේ මහ පොළවේ කිසිදු තැනෙක ප්‍රායෝගිකව නොපවතින බව පිළිගැනීමට සිදු විය. වෝල්ටෙයාර් කී පරිදි; බස්තම කරකැවීමට ඕනෑම කෙනෙකුට නිදහසක් ඇත. එහෙත් එය අනෙකා ගේ නාසයේ කෙළවරින් අවසාන විය යුතු ය. කුමරා සහ කුමරිය අති’නත ගත් බව පෙන්වන ප්‍රවෘත්ති ඡායාරූප පළ කිරීම එකකි. එහෙත් ඒ දෙදෙනාගේ නිදන කාමරයේ යතුරු සිදුරට ඇස තැබීම වෙනත් කාරියකි. තවදුරටත් මුල් සිද්ධිය ජනමාධ්‍ය ලෙසත් දෙවැනි සිද්ධිය ජඩමාධ්‍ය ලෙසත් හැඳින්විය හැකි ය. අද බොහෝ දුරට ජනමාධ්‍ය හා ජඩමාධ්‍ය යන දෙක තෝරා බේරා ගත නොහැකි වීම නිසා ජනමාධ්‍ය නිදහස කුණු හරුපයක් බවට පත්ව තිබෙනු දැකිය හැකි ය.ඉකුත්දා ශ්‍රී ලංකාවේ පාර්ලිමේන්තුවේ පැවති විවාදයකදීත් මේ පටලැවීම මොනවට දක්නට ලැබිණ. 2012 අයවැය විවාදයේ දී තොරතුරු හා ජනමාධ්‍ය අමාත්‍යාංශයේ වැය ශීර්ෂය විවාදයට ගත් අවස්ථාවේ ආණ්ඩු හා විපක්ෂය යන දෙපාර්ශ්වයෙන් ම තර්ක විතර්ක ඉදිරිපත් විය.“... ශ්‍රී ලංකාවේ මාධ්‍ය මර්දනයක් තියෙනවා. වෙබ් අඩවි මර්දනය කරනවා. එහෙනං මාධ්‍ය නිදහසක් තියෙන බව කියන්නේ කොහොමද?...”යැයි ප්‍රශ්න කෙළේ විපක්ෂ නායක රනිල් වික්‍රමසිංහ මහතා ය.“... අද මාධ්‍ය නිදහස ගැන කතා කරන අය ගේ අතීත කෙරුවාවන් ගැන ටිකක් මතක් කරන්න ඕනේ. 2001 දී බලයට පත් වුණ එක්සත් ජාතික පෙරමුණු ආණ්ඩුවේ ජනමාධ්‍ය ඇමැති කළකිරුණු ප්‍රමාණය කොච්චර ද කියනවා නං, ඒ ආණ්ඩුවේ නායකයන් ගේ අත පෙවීම් නිසා අවසානයේදී ඉමිතියාස් බකීර් මාකර් මහතා දේශපාලනයෙනුත් සමු අරගෙන යන්න ගියා...”ඒ පිළිතුර ඇමැති අනුර ප්‍රියදර්ශන යාපා මහතා ගෙනි. 2001 - 2003 එජාපෙ පාලන සමයේදී රාජ්‍ය මාධ්‍ය ආයතනවල සේවය කළ ශ්‍රීලනිප හා වෙනත් විරුද්ධ පක්ෂවලට සම්බන්ධව සිටි සේවකයින් සිය ගණනින් ගෙදර යැවූ ආකාරයත් ඔවුන් ගෙන් පළි ගත් ආකාරයත් ඇමැතිවරයා තවදුරටත් පෙන්වා දුන්නේ ය.“... ආණ්ඩු පක්ෂයේ මැති ඇමැතිවරුන්ට තර්ක කරන්න පුළුවන් එ.ජා.ප ආණ්ඩු කාලෙත් මාධ්‍ය මර්දනය වුණා කියලා. ඒක ඇත්ත. අපේ ආණ්ඩු කාලයේදී වැරදි වුණා. අපි ඒක පිළිගන්නවා. එදා විරුද්ධ පක්ෂයේ හිටිය වත්මන් ඇමැතිවරු අදත් ඒ වැරදි අනුමත කරනවා නම් මේ ආණ්ඩුවෙන් පලක් නැති බවයි මගේ තර්කය.”එ.ජා.ප ගම්පහ දිස්ත්‍රික් පාර්ලිමේන්තු මන්ත්‍රී රුවන් විජේවර්ධන මහතා එසේ තර්ක කෙළේ ය. මුද්‍රිත හා විද්යුත් මාධ්‍ය පමණක් නොව අන්තර්ජාලයේ වෙබ් අඩවි මර්දනය කිරීමට ආණ්ඩුව උත්සාහ දරණ බවටත් ඔහු චෝදනා කෙළේ ය.“... අපි දන්නවා ගම්වල කැලෑ පත්තර ගහනවා. මොකක් හරි වුණාම බොරුවක් අල්ල ගෙන කැලෑ පත්තර ගහනවා. දැන් අලුත් කැලෑ පත්තර කලාවක් බිහිවෙලා. ඉලෙක්ටෙ‍්‍රානික කැලෑ පත්තර. මම නිකමට මේවායේ නම් බැලුවා. පච.කොම්, මකරාක්ෂිකයා. කොම්, එළුකිරි. කොම්, කුණු හරුප නම්. මේවායේ අසභ්‍ය පින්තූරත් යනවා. මේවා කරන්නේ කවුද?කොහේද කියලා කවුරුවත් දන්නෙ නෑ. එහෙනං මේවා ලියාපදිංචි කිරීම වරදක් වෙන්නේ කොහොමද? ද්වේෂසහගත ප්‍රචාර පළ කරන්නේ, පහත් කුණු රසය අවුස්සලා. වෙළෙඳ දැන්වීම් හරහා ලාබ ගන්න බලනවා. මේවායේ අම්මෙක් අප්පෙක් දන්නේ නෑ.”පාර්ලිමේන්තු මන්ත්‍රී මනූෂ නානායක්කාර මහතා එසේ පවසමින් මෙරට ජනමාධ්‍ය ක්‍ෂේත්‍රය පිළිබඳව තවත් රසබර සිද්ධි ගණනාවක් සිහිපත් කෙළේය. ඔහු නොකියා කීවේ චර්යාවක් නැති වෙබ් අඩවි අවජාතක ජනමාධ්‍ය බවයි.මෙරට ජනමාධ්‍ය ගැන කතා කැරෙන බොහෝ අවස්ථාවල විපක්ෂයේ කටගැස්මට එන්නේ රාජ්‍ය මාධ්‍යයන්ට බැට ඳීමයි. එ.ජා.ප. මාධ්‍ය ප්‍රකාශක ගයන්ත කරුණාතිලක මන්ත්‍රීවරයාගේ කතාවේදී ඒ පිළිබඳව පළ වුණේ දැඩි විවේචනයකි.”... ලේක්හවුස් ආයතනය රජයේ හොරණෑවක් වෙලා. ඔබ්සර්වර්, සිළුමිණ, පුවත්පත්වල අලෙවිය බොහෝ අඩුවෙලා. ලේක්හවුස් පත්තර බලන ප්‍රමාණය අඩුවෙලා. කිසිම ප්‍රමිතියක් නැහැ. ලේක්හවුස් පත්තර පිළිබඳව අතීතයේදී ලොකු විශ්වාසයක් මිනිසුන්ට තිබුණා. රජයේ පත්තරවල දැන් ජනතාව වෙළෙඳ දැන්වීම් දාන්නේ නෑ.”යනාදී වශයෙන් ගයන්ත කරුණාතිලක මන්ත්‍රීවරයා ලේක්හවුස් පුවත්පත් හා රජයේ මාධ්‍ය ආයතන අසාර්ථක බව හුවා දැක්වීය. එහෙත් ඒ ප්‍රකාශය සම්බන්ධයෙන් ආණ්ඩු පක්ෂයෙන් සාධක සාක්ෂි සහිතව පිළිතුරු ලැබිණ.පාර්ලිමේන්තු මන්ත්‍රී මනූෂ නානායක්කාර මහතා සංඛ්‍යා ලේඛන කිහිපයක් සභාගත කරමින් පෙන්වා දුන්නේ ලේක්හවුස් ඇතුළු රජයේ මාධ්‍ය ලාබ ලබමින් පවතින බවයි. ඔහු සභාගත කළ ලේඛනයක් අනුව සීමාසහිත එක්සත් ප්‍රවෘත්ති පත්‍ර සමාගම (ලේක්හවුස්) ඉකුත් මාස තුනක කාලයේදී පමණක් ලබා ඇති ආදායම රුපියල් මිලියන 656,993කි. ඒ අනුව සැප්තැම්බර් මාසයේ දී රුපියල් මිලියන 207,291ක් ද, ඔක්තෝබරයේ දී රුපියල් මිලියන 218,239ක් ද නොවැම්බර් මාසයේදී රුපියල් මිලියන 231,463ක් ද වෙළෙඳ දැන්වීම් ආශ්‍රිතව ලේක්හවුස් ආයතනය ලාබ ලබා ඇති බව පාර්ලිමේන්තුවේදී සඳහන් කෙරිණ.මනූෂ නානායක්කාර මහතා තවදුරටත් පෙන්වා දුන්නේ, මෙරට රූපවාහිනී නාළිකා 32ක් ද, ගුවන්විදුලි නාළිකා 49ක් ද ක්‍රියාත්මක වන අතර ලියාපදිංචි කැර තිබෙන පුවත්පත් හා වාර ප්‍රකාශන සංඛ්‍යාව 140ක් පමණ වන බවයි. මෙයින් රජයට අයත්වන්නේ රූපවාහිනී නාළිකා හතරකි. රජයට අයත් පුවත්පත් සංඛ්‍යාව ප්‍රතිශතයක් වශයෙන් ගත් විට 5.7කි. රජය සතුව ඉතා සුළු මාධ්‍ය හිමිකාරත්වයක් තිබියදී මාධ්‍ය මර්දනයක් හෝ මාධ්‍ය අවභාවිත කරන බවට විපක්ෂය චෝදනා කරන්නේ කෙසේදැයි නානායක්කාර මන්ත්‍රීවරයා ප්‍රශ්න කෙළේය. වෙළෙඳ දැන්වීම් සම්බන්ධයෙන් කතා කළ හෙතෙම තවත් අපූරු තොරතුරක් අනාවරණය කෙළේය. රජයේ ආයතන, අමාත්‍යාංශ යනාදියෙන් පෞද්ගලික මාධ්‍ය ආයතනවලට ලැබෙන දැන්වීම් ප්‍රමාණය ප්‍රතිශතයක් වශයෙන් ගත් විට 63%කි. මෙහිදී රජයෙන් රජයේ මාධ්‍ය ආයතනවලට ලැබෙන දැන්වීම් ප්‍රමාණය සියයට 37කි. මන්ත්‍රීවරයා මේ සංඛ්‍යාලේඛන ඉදිරිපත් කරමින් විපක්ෂයෙන් සෘජුව ප්‍රශ්න කෙළේ මාධ්‍ය මර්ධනය කරන්නේ නම් රජයෙන් ඔවුන්ට දැන්වීම් ලබා දෙන්නේ ද යනුයි. ඕනෑම මාධ්‍ය ආයතනයක් පවතින්නේ වෙළෙඳ දැන්වීම් මතය. මාධ්‍ය ආයතනයකට ගැසිය හැකි මරු පහර වන්නේ ඊට ලැබෙන වෙළෙඳ දැන්වීම්, ආදායම් යනාදිය හීන කිරීමය. එහෙත් වත්මන් ආණ්ඩුව ඒ වෙනුවට සිදුකැර ඇත්තේ රජයේ මුදල් පවා පෞද්ගලික මාධ්‍ය ආයතන වෙත ලබාදීම බව මේ ප්‍රකාශයෙන් අනාවරණය විය. මර්දනය කළ යුතු නම් වෙළෙඳ දැන්වීම් පවා රජයෙන් ලබා දී එකී ආයතන පෝෂණය කළ යුතුද? යන ප්‍රශ්නය විපක්ෂය වෙත ඉදිරිපත් කෙරිණ. එහෙත් විපක්ෂයේ එකම කථිකයෙකුගෙන් වත් මේ ප්‍රකාශය සම්බන්ධයෙන් ප්‍රති උත්තර නොලැබිණ. රජයේ මාධ්‍ය ආයතන පාඩු ලබන බවට විපක්ෂය කළ චෝදනාව ද ඔවුන්ටම පාරාවළල්ලක් බවට පත් වුණේ විපක්ෂය කට උත්තර නැති තත්ත්වයකට පත් කරවමිනි.කෙසේ වෙතත් විපක්ෂයෙන් රාජ්‍ය මාධ්‍ය ආයතන සහ මාධ්‍ය මර්දනය සම්බන්ධයෙන් මතුකළ චෝදනා සියල්ලටම ජනමාධ්‍ය හා තොරතුරු ඇමැති කෙහෙළිය රඹුක්වැල්ල මහතා ගෙන් කදිම පිළිතුරක් ලැබිණි.ගුවන් විදුලිය, රූපවාහිනිය, ස්වාධීන රූපවාහිනිය, ලේක්හවුස් ආයතන පෙර වසරවලට වඩා ලාභ ලබනවා. ජනතාවට 95% සාක්ෂරතාවක් තිබෙනවා. ආයතනයක් ලාභ ලැබීම වෙළෙඳ දැන්වීම් මත තීරණය වෙනවා. ජනතාව තීරණය කරාවි නැරඹිය යුත්තේ කවර නාලිකාව ද යන්න.මාධ්‍ය නිදහසේ මූලික අයිතියක් තමයි පිළිතුරු දීමේ අයිතිය. නමුත් රටපුරා කුණුහරුප වෙබ් අඩවි තිබෙනවා. මේවා කරන්නෙ කොහෙද කවුද කිසිම දෙයක් දන්නෙ නෑ. ශ්‍රේෂ්ඨාධිකරණය නියෝගයක් ලබාදී තිබෙනව මෙම වෙබ් අඩවි ලියාපදිංචි කරන ලෙසට. ඒ අනුව අපි කටයුතු කරනවා. සමහර වෙබ් අඩවිවලට ලිපිනයක් නෑ. ලියාපදිංචි කරලත් නැහැ.මේ අවිචාරවත් වෙබ් අඩවි නිසා බොහෝ පිරිසක් පීඩාවට පත්වෙනවා. ඒ නිසා වගකීමක් ඇති ආයතනයක් ලෙස අපි කටයුතු කළ යුතුයි. ඒ නිසා ;මවැනි වෙඩ් අඩවි අනිවාර්යයෙන්ම ලියාපදිංචි විය යුතුයි. මෙවැනි තක්කඩි වෙබ් අඩවි නිසා පවුල් කැඩෙනවා. ආරවුල් ඇතිවෙනවා. අද මට වෙන්නට පුළුවන්. නමුත් හෙට දිනයේදී මෙවැනි වෙබ් අඩවිවලින් ඔබට පහර වදින්නට පුළුවන්.එක් එක් පුද්ගලයාට පහර ගසන, වැඩපිළිවෙළට අද සහය දුන්නෙ රනිල් වික්‍රමසිංහ මහතායි.දේශපාලන වශයෙන් යම් යම් කාරණාවලින් වාසි ලබා ගැනීමට උත්සාහ කිරීමේ වරදක් නැහැ. නමුත් නිදහස් මාධ්‍යයක්, නිදහස් ගමනක් සඳහා අවශ්‍ය වැඩපිළිවෙළ අපි සකසා තිබෙනවා.පාර්ලිමේන්තුවේ ඒ විවාදය ඒ ආකාරයට අවසන් විය. රජයේ මාධ්‍යයන්ට හා ලේක්හවුස් පුවත්පත් සම්බන්ධයෙන් එ.ජා.ප.ය හා විපක්ෂයෙන් චෝදනා නැඟුණේ අද ඊයේ නොවේ. එය පුරුද්දක් ලෙසම කෙරෙන කටයුත්තක් වී තිබේ. පුරුද්දට කරන බැණීම හුදු පුරුද්දක් මිස සාක්ෂි, සාධක මත පදනම්ව ඉදිරිපත් කැරෙන සාධාරණ විවේචනයක් ලෙස සැලකිය නොහැකිය. මීට වසර කිහිපයකට පෙර ලේක්හවුස් පුවත්පත් අලෙවිය සම්බන්ධයෙන් එ.ජා.ප. මන්ත්‍රීවරුන් දෙදෙනකු පාර්ලිමේන්තුවේ කළ ප්‍රකාශයන් දෙකක් එකිනෙකට පරස්පර විය.එක් මන්ත්‍රීවරයකු සිළුමිණ පුවත්පතේ පිටු කිහිපයක් සභාවට පෙන්වමින් කියා සිටියේ අසත්‍ය ඡායාරූපයක් පළකැර තිබීම නිසා පුවත්පත් පිටපත් ලක්ෂ 1 1/2ක් පමණ ගිනි තබා විනාශ කොට අලුත් පිටු යොදා පුවත්පත නැවත මුද්‍රණය කළ බවයි.මෙය අතිශයින්ම සාවද්‍ය ප්‍රකාශයක් වූ අතර ඒ සම්බන්ධයෙන් එවකට ලේක්හවුස් ආයතනයේ සිටි ජාතික සේවක සංගමයේ ලේකම්වරයා පවා විමතිය පළ කෙළේය. ඉන්පසුව නැඟී සිටි තවත් එ.ජා.ප. මන්ත්‍රීවරයකු කියා සිටියේ සිළුමිණ පුවත්පතේ අලෙවිය 20,000 – 30,000ට පහත වැටී ඇති බවයි. එහෙත් ඔහුට පෙර කතාකළ එම පක්ෂයේම මන්ත්‍රීවරයකු කියා සිටියේ සිළුමිණ පත්‍රයේ පිටපත් 1,50,000ක් ගිනිතබා විනාශ කළ බවයි. පදනමක් - සාක්ෂියක් නැති ප්‍රකාශයන්ට අත්වන්නේ එවැනි හාස්‍යජනක ඉරණමකි. කෙසේ වෙතත් රජයේ මාධ්‍යයන් පාඩු ලබන බව මහජනතාවගෙන් ප්‍රතික්ෂේප වන බව කීමට ගොස් මෙවරත් එ.ජා.ප.ය සිදුකැරගෙන ඇත්තේ ඇදගෙන නෑමක් බවපෙනේ. ලේක්හවුස් ඇතුළු රජයේ මාධ්‍යයන් ලාබ පිට ලාබ ලබන බව සංඛ්‍යාලේඛන සහිතව පෙන්වාදීමට ආණ්ඩු පක්ෂය සමත්විය. ලාබ ලබන්නේ ජනතාව අතර පවතින නිසාය. වෙළෙඳ දැන්වීම් ගලා එන්නේ මහජනතාව රජයේ මාධ්‍ය ප්‍රයෝජනයට ගන්නා හෙයිනි. විද්යුත් නාළිකා 32ක් පුවත්පත් 140ක් සමඟ රජයේ අංශයන් තරග වදින්නේ අතළොස්සකි. එසේ තිබියදීත් තරගකාරීව වෙළෙඳපොළේ පවතිමින්, ලාබ ලැබීමට පවා රජයේ පුවත්පත් සහ විද්යුත් මාධ්‍ය සමත්ව තිබීම සුවිශේෂ ජයග්‍රහණයකි. ශ්‍රී ලංකාවේ රාජ්‍ය මාධ්‍ය මේ ප්‍රගතිය ලබන්නේ එංගලන්තයේ බී.බී.සී. වැනි සුප්‍රකට මාධ්‍ය ආයතන කප්පාදුවට ලක්වෙමින් තිබියදීය. එංගලන්ත රජය බී.බී.සී.යට ලබා දෙන මූල්‍ය ප්‍රතිපාදන කපාදැමීමට පටන්ගෙන තිබුණේ මීට වසර කිහිපයකට පෙර පටන්ය.මෙරට ඇතැම් පෞද්ගලික අංශයේ මාධ්‍ය ආයතනයක හිමිකරුවෙක් වරක් රූපට් මර්ඩොක් ගේ චරිතයට පණපෙවීමට උත්සාහ කෙළේය. එහෙත් මහජන මතය ඊට වඩා බලවත් විය. ඒ සඳහා වූ හොඳම නිදසුන 2005 ජනාධිපතිවරණයයි. මෙහිදී මහින්ද රාජපක්ෂ පාර්ශ්වයට වඩා රනිල් වික්‍රමසිංහ පාර්ශ්වයට ලැබුණු ජනමාධ්‍ය සහයෝගය අතර වෙනස කැපී පෙනිණ. ඇතැම් පෞද්ගලික මාධ්‍ය ආයතන රනිල් වික්‍රමසිංහ මහතා ගේ ජයග්‍රහණය සඳහා මාධ්‍ය ආචාර ධර්ම පවා උල්ලංඝනය කරමින් ක්‍රියාකරත්දී මහින්ද රාජපක්ෂ පාර්ශ්වයට රාජ්‍ය මාධ්‍යයන්ගෙන් වත් නිසි අනුග්‍රහයක් ලැබුණේ නැත. එහෙත් මහජන මතය – මහජන කැමැත්ත තිබුණේ මහින්ද රාජපක්ෂ පාර්ශ්වයටය. රජයේ හෝ පෞද්ගලික හෝ වේවා මෙරට කිසිම මාධ්‍ය ආයතනයකට රජුන් තනන්නාගේ භූමිකාව හිමිවී නැත. විය යුතු ලෙසින්ම එය හිමිවී තිබෙන්නේ මහජනතාව අතටය. රූපට් මර්ඩොක් කෙනෙකුට ශ්‍රීී ලංකාවේ ඉඩක් නැත්තේ ඒ නිසාය. රජුන් තනන්නේ මහජනතාව මිස ජනමාධ්‍ය නොවේ. ජනමාධ්‍යයට ආණ්ඩුවක් පෙරළීමට හෝ පත්කිරීමට හෝ අසහාය බලයක් හිමිවී නැත. එසේ නම් බලය සඳහා මාධ්‍ය මර්දනය කිරීමට ද අවශ්‍යතාවක් නැති බව තර්කාන්විත අදහසකි. කුමන ආකාරයේ හෝ ජනමාධ්‍ය මර්දනයකට අපිත් එරෙහි වෙමු. එහෙත් ජනමාධ්‍ය වෙසින් පවතින ජඩ මාධ්‍ය නම් කිසියම් සීමාවකට යටත් විය යුතු බවද සත්‍යයකි. මෙවර අයවැය විවාදයේදී අවධාරණය කෙරුණේ එයයි. මනූෂ නානායක්කාර මන්ත්‍රීවරයා එය නම් කෙළේ ඉලෙක්ට්‍රොනික කැලෑ පත්තර යනුවෙනි. අපි ඒවා හඳුන්වන්නට කැමැති වන්නේ ජඩ මාධ්‍ය යනුවෙනි. සැබෑ ජනමාධ්‍යයේ ගෞරවය වෙනුවෙන් ජඩ මාධ්‍ය අව සංස්කෘතිය පාලනයකට ලක්විය යුතුව තිබෙන්නේය.එහෙත් මෙරට සහ පිටරට සිටින ඇතැමුන් අහසේ පාවෙමින් මේ ලෝකේ කොතැනකවත් නැති ජනමාධ්‍ය නිදහසක් ගැන කතා කරනු පෙනේ. එංගලන්තයේවත්, ඇමෙරිකාවේවත් නැති මාධ්‍ය නිදහසක් වෙනුවෙන් ඔවුන් කතා කරන්නේ එංගලන්තයේ හා ඇමෙරිකාවේ ජීවත් වෙමිනි. ගෙදරට මරගාතේ ලෝකෙට පරකාසේ කියමන වඩාත් අරුත්බර වන්නේ මෙවැනි දෙබිඩි කතා ඇසෙනා විටය.සටහන කේ.සී.ජේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=ab1112182</link>
    <topic>මෙරට වරදකරුවකුට සමාව දිය හැක්කේ ජනාධිපතිතුමාටයි</topic>
    <author>සංවාද සටහන සරත් පෙරේරා</author>
    <content>එය බැරැක් ඔබාමාගේ රාජකාරියක් නොවෙයිකොතලාවල ආරක්ෂක විශ්ව විද්‍යාලයේ නීති පීඨාධිපතිආචාර්ය නීතිඥ ප්‍රතිභා මහානාමහේවාමේ රටේ යුක්තිය පසිඳලීමේ ඉහළම අධිකරණය ශ්‍රේෂ්ඨාධිකරණයව තිබියදී ඇතැමුන් අන්තර්ජාතික අධිකරණවලට යන්න පෙත්සම් අස්සන් කරන්නේ යටත් විජිත සමයේ අධිරාජ්‍යවාදීන්ට මේ රටේ නඩු අහන්න තිබු බලය වැනි බලයක් යළිත් බටහිර රටවලට ලබාදීමට දැයි ප්‍රශ්න කළ යුතු යැයි කොතලාවල ආරක්ෂක විශ්ව විද්‍යාලයේ නීති පීඨයේ පීඨාධිපති ආචාර්ය, නීතිඥ ප්‍රතිභා මහනාමහේවා මහතා පවසයි.සිළුමිණ සමඟ සම්මුඛ සාකච්ඡාවකට එක්වෙමින් ආචාර්යවරයා මේ ප්‍රකාශය කළේය. එම සම්මුඛ සාකච්ඡාවේදී ඇසු ප්‍රශ්න කීපයකට මහනාමහේවා මහතා දුන් පිළිතුරු මෙසේ ය.මේ රට ස්වාධින ස්වෛරී ජනරජයක් බවට පත්වුණ 1972 මැයි 22 දිනයේ සිට මේ රටේ ඉහළම අධිකරණය ශ්‍රේෂ්ඨාධිකරණය වුණා. 1978 ව්‍යවස්ථාවෙනුත් ඒ තත්ත්වය ආරක්ෂා වී තිබෙනවා.ඒ අනුව 1972 වෙනකම් මේ රටේ අධිකරණ කටයුතු සම්බන්ධයෙන් එංගලන්තයේ රාජාධිකරණයට ඇපැල් ගැනීමට තිබුණ බලය (අභියාචන බලය) අහෝසි වී ශ්‍රේෂ්ඨාධිකරණය මේ රටේ ඉහළම අධිකරණය බවට පත්වුණා.මෙහෙම තත්ත්වයක් තියෙද්දි දස ලක්ෂයක පෙත්සමක් අස්සන් කර එය ජිනීවා අධිකරණයකට හෝ හේග් නුවර අධිකරණයකට හෝ නැතිනම් ඇමෙරිකානු ජනාධිපතිවරයා ළඟට ගෙනියනව කියනව නම් ඒක බල රහිත ප්‍රකාශයක්, එහි කිසිම වලංගුතාවකුත් නැහැ.ශ්‍රී ලංකාවේ අධිකරණ ව්‍යුහය හෑල්ලුවට ලක්කරන මේ ප්‍රකාශය ශ්‍රී ලංකා පාර්ලිමේන්තුවේ විපක්ෂ නායක රනිල් වික්‍රමසිංහ මහතාම කරන එකයි කනගාටුවට කරුණ.එංගලන්ත රාජාධිකරණයට තිබුණා වගේ බලයක් ශ්‍රී ලංකාව සම්බන්ධයෙන් මේ තියෙන ස්වෛරීභාවය නැතිකර මොන යම්ම හෝ බටහිර අධිකරණයකට ලබා දෙන්න රනිල් වික්‍රමසිංහ මහතාට ඕනැ කරල තියනව ද කියන ප්‍රශ්නයයි නැඟිය යුත්තේ.කොටි ත්‍රස්තවාදීන් සම්බන්ධයෙන් නෝර්වේ සාම ගිවිසුමකට අස්සන් කිරීමෙන් මේ රට පාවා දුන් බවට චෝදනා නැඟුණ පුද්ගලයා තමයි අද මේ උත්සාහයත් දරමින් සිටින්නේ.දැනට සිර දඬුවම් විඳින හිටපු හමුදාපති සරත් ෆොන්සේකා මහතා සම්බන්ධයෙන් සහනයක් ලබා ගැනීමට අවශ්‍ය නම් කළ යුතුව තිබෙන එකම ක්‍රියාමාර්ගය ජනාධිපතිතුමා හමුවී සාකච්ඡා කිරීමයි. සමාව ඉල්ලීමට අකැමැති නම් ඒ ගැනත් සාකච්ඡා කළ හැකියි.මොකද මේ රටේ අධිකරණයෙන් වරදකරුවකු වූ පුද්ගලයකුට සමාව දීමේ බලය තිබෙන්නේ ශ්‍රී ලංකාවේ ජනාධිපතිවරයාට පමණයි. ඒ බලය ඇමෙරිකාවේ ජනාධිපතිවරයාට හෝ එක්සත් ජාතීන්ගේ මහ ලේකම්වරයාට අයත් වන්නේ නැහැ.ඇයි එහෙම කරන්න බැරි. සමාව ඉල්ලීමත් සමාව දීමත් දේව ගතියක් කියලනෙ අපි කියන්නේ.දැන් එළවුළු ප්‍රවාහනය සඳහා කූඩ යොදා ගැනීම ගැන ලොකු ප්‍රශ්නයක් පසුගිය සතියේ රටේ ඇතිවුණා. විපක්ෂ නායකයාත් මේ ප්‍රශ්නය මතු කළා. ප්‍රශ්නය විසඳුණේ කොහොමද. ජනාධිපතිවරයා හමුවෙලා සාකච්ඡා කරල සහන කාලයක් ලබා ගැනීමෙන්.ජනතා ඉල්ලීමට කන් දී මීට කලින් පෞද්ගලික අංශයට විශ්‍රාම වැටුප් ලබාදීමට ගෙනා පනතත් රජය පැත්තකට දැම්මා.ඒක මේ රටේ ප්‍රජාතන්ත්‍රවාදය ක්‍රියාත්මක වන බවට හොඳ ලක්ෂණයක්. අද මේ රටේ අලුතින් පත්තර කීයක් මේ ටිකට ඇවිල්ලා තියෙනවද. ඒක තමයි භාෂණයේ නිදහස. එඩ්‍රස් නැති ප්‍රවෘත්ති ආයතන නෙවෙයි ප්‍රජාතන්ත්‍රවාදීව සාධාරණ අදහස් දැක්වීම් කරන්න පුළුවන් මාධ්‍යයට මේ රටේ ඉඩ තිබෙනවා.බස් සංගම් සභාපතිවරයාත් පසුගියදා ජිනීවා යනවා කියල කියා තිබුණනේ. දැන් 2007 පාර්ලිමේන්තුවෙන් අනුමත කළ සිවිල් හා දේශපාලන අයිතිවාසිකම් සම්මුති පනතට පස්සේ එක පාරට ජිනීවා යන්න බැහැ.ඔවුන්ට ඒ පැමිණිලි දැන් බාරගන්න බැහැ. මේ පනත අනුව 1966 එක්සත් ජාතීන් අනුමත කළ සිවිල් හා දේශපාලන සම්මුතිය ශ්‍රී ලංකාවේ පනතක් බවට පත්කර තිබෙනවා.ඒ පනත අනුව සිවිල් හා දේශපාලන අයිතිවාසිකම් කඩ වුණොත් ඒ පිළිබඳව මහාධිකරණයට යා හැකියි.එම අධිකරණයෙන් දෙන තීරණය ගැන සෑහීමට පත් නොවුණොත් ශ්‍රේෂ්ඨාධිකරණයට අභියාචනා ඉදිරිපත් කළ හැකියි.ළමා අයිතිවාසිකම් කඩවීම් ගැනත් මේ පනත යටතේ නඩු පැවරීමට ඉඩ තිබෙනවා.මේක ඉතාම නරක ප්‍රවණතාවක්. අසාධාරණයක්, අකටයුත්තක් වුණානම් නීතියෙන් තමයි සාධාරණය අපේක්ෂා කළ යුත්තේ. පාරවල්වල ටයර් පුළුස්සා පොලිස් මුරකුටි පෙරළා දමා හොයාගන්න පුළුවන් දිනාගන්න පුළුවන් සාධාරණත්වයක් නැහැ.සත්‍යග්‍රහවලට පා ගමන්වලට සාධාරණ විරෝධය දැක්වීම්වලට මේ රටේ හැමදාමත් ඉඩකඩ තිබිය යුතුයි. ජනාධිපති තුමාත් එවැනි පා ගමන් ගියානේ.සමහරු මේ සම්බන්ධයෙන් පාර්ලිමේන්තු බලයට අභියෝග කරන්න හදනවා. හිටපු අගවිනිසුරුවරයා වුණත් බලය අයුතු ලෙස පාවිච්චි කර තියෙනවනම් ඒ පිළිබඳව සොයන්න පාර්ලිමේන්තු තේරීම් කාරක සභාවක් පත් කිරීමේ වරදක් නැහැ.මේක පුද්ගලයා මත නෙවේ පදනම් වෙන්නේ වරදක් කරලා තියෙනවද කියන එකයි හොයන්න හදන්නේ. සේවයෙන් පහකරපු හිටපු විනිසුරුවරුන් පිරිසකුත් කියනවනේ තමන්ට හිටපු අගවිනිසුරුවරයාගෙන් අසාධාරණයක් වුණා ය කියලා.ව්‍යවස්ථාවේ 107 වගන්තිය අනුව පාර්ලිමේන්තුවට ඕන නීතියක් ගේන්න පුළුවන්.ඒකට කාටවත් කොන්දේසි දමන්න බැහැ. පළිගැනීමක් කරන්න හදනවා කියලා පූර්ව නිගමනයක් ඇයි ඇති කරගන්නේ.තවමත් මේ කොමිටිය පත් කරලාවත් නැතිව. තමන් නිර්දෝෂ නම් එම කරුණු දක්වන්න සරත් සිල්වා මහතාටත් පූර්ණ අයිතිය තියනවනේ.සංවාද සටහන සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=ab1112183</link>
    <topic>චන්ද්‍රිකා නුදුටු පොඩි අප්පුහාමි</topic>
    <author>දයාවංශ කරුණාමුනි</author>
    <content>බංගලාදේශ ග්‍රාමීන් ව්‍යාපාරයේ නායක මොහමඩ් යුනුස් මහතා ඉකුත් දිනෙක මෙරටට පැමිණියේය. ඒ කොළඹ බණ්ඩාරනායක සම්මන්ත්‍රණ ශාලාවේ පැවැති විශේෂ දේශනයක ප්‍රධාන ආරාධිතයා ලෙසිනි.මේ දේශනය සඳහා යුනුස් මහතාට ආරාධනා කර තිබුණේ හිටපු ජනාධිපති චන්ද්‍රිකා කුමාරතුංග මහත්මියයි.දේශනයේ මුඛ්‍ය තේමාව වී තිබුණේ මෙරට දුප්පත්කම තුරන් කිරීම සඳහා බැංකු ක්‍රමය යොදා ගැනීම පිළිබඳවය.මෙවන් විෂයන් පිළිබඳව කතා කරන්නට මොහමඩ් යුනුස් සුදුස්සෙක් නොවේ යයි කිසිවකුට තර්ක කළ නොහැකිය. මන්ද ග්‍රාමීන් ව්‍යාපාරය හරහා සූක්ෂම ණය වැඩ පිළිවෙළ තුළින් ඔහු බංගලාදේශ ජනතාවගේ අභිවෘද්ධිය පිණිස කිසියම් සේවයක් කිරීමය. තවත් අතෙකින් ඔහු මහාචාර්ය වරයෙකි.එහෙත් ග්‍රාමීය ජනතාවගේ දුප්පත්කම තුරන් කරලීම සඳහා මෙරට බැංකු ක්‍රමය සාර්ථක ලෙස යොදාගත් පුද්ගලයන් මෙරට සිටියදී චන්ද්‍රිකා කුමාරතුංග මහත්මියට විදේශීය “අමුත්තකු” සිහිපත් වූයේ ඇයි ද යන්න ගැටලුවකි. ජනාධිපති ධුරයෙන් විශ්‍රාම යාමෙන් අනතුරුව විදෙස්ගතව සිටින චන්ද්‍රිකා කුමාරතුංග මහත්මිය විශේෂ හේතුන් මත මෙරට පැමිණිම පුරුද්දක් කරගෙන තිබීම කිසිවකුට රහසක් නොවේ. බොහෝ විට ඇය මෙරටට පැමිණියේ රජය කිසියම් හෝ ගැටලුවකට මුහුණ දී සිටිතැයි ඇය, විශ්වාස කළ අවස්ථාවන්හිදීය. එසේත් නැතහොත් රජය අපහසුතාවකට පත්කළ හැකියැයි විශ්වාස කරන අවස්ථාවකදීය.එවැනි අවස්ථාවලදී මෙරටේ දින කිහිපයක් ගත කරන ඇය මාධ්‍ය හරහා ආන්දෝලනාත්මක කතාවකට මුල පුරා යාම සිරිතක් කරගෙන ඇත.එවැනි සිද්ධීන් එකින් එක දැක්වීම අත්‍යවශ්‍ය නොවන්නේ බොහෝ දෙනකුට ඒ පිළිබඳ අවබෝධයක් ඇති බැවිනි.මේ ලිපියේ අරමුණු එවැනි අතීත ක්‍රියාකාරකම් යළිත් සිහිපත් කොට ඇය අපහසුතාවට පත් කිරීම නොවන බව ප්‍රථමයෙන්ම කිව යුතුව ඇත. එවැන්නන් දැන් අවශ්‍යව නැත.කෙසේ නමුත් තවමත් ඇගේ විදෙස් ගැති භාවය තුරන් වී නොමැති බව නම් කිව යුතුමය. ඊට ආසන්නම උදාහරණය වන්නේ ද මොහමඩ් යුනුස් මහතා මෙරටට ගෙන්වා මෙරටේ දුප්පත්කම නැති කිරීම සඳහා බැංකු යොදා ගත හැකි ආකාරය පිළිබඳව රට තුළ අදහසක් ඇති කිරීමට උත්සාහ ගැනීමය.මා මුලින් සඳහන් කළ ආකාරයටම මොහමඩ් යුනුස් මහතා ග්‍රාමීන් ව්‍යාපාරය හරහා බැංකු ක්‍රමය බංගලාදේශය තුළ ව්‍යාප්ත කිරීමට මුල් වූ පුද්ගලයා බව සත්‍යයකි. එසේම ග්‍රාමීය දුප්පත්කම තුරන් කිරීම සඳහා සූක්ෂම බැංකු ක්‍රමය තුළින් ලබාදිය හැකි සේවය ද අති මහත්ය.වර්ගීකරණයමෙහිලා මතුවන ගැටලුව දුප්පත්කම තුරන් කරලීම පිණිස සූක්ෂම බැංකු ක්‍රමය සාර්ථක ලෙස යොදාගත් ලෝකයේ විශිෂ්ටතම පුද්ගලයින් අතර දෙවැනියා ශ්‍රී ලංකාව තුළ තවමත් එම කාර්යයෙහි නිරතව සිටීමය. මේ සඳහා ලෝක වර්ගීකරණය වන්නේ “මික්ස්” වර්ගීකරණයයි. එය ක්‍රියාත්මක වන්නේ ඇමෙරිකාව මුල් කරගත් සංවිධානයක් තුළිනි.‘මික්ස්’ වර්ගීකරණය අනුව 2010 වසරේ ලොව සූක්ෂම බැංක්‍ර ක්‍රමයන් අතර දෙවැනි ස්ථානය දිනා ගනු ලැබුවේ “සණස සංවර්ධන බැංකුවයි” එම වර්ගීකරණය අනුව මොහමඩ් යුනුස් මහතාගේ නායකත්වයෙන් යුත් බංගලාදේශයේ ‘ග්‍රාමීන්’ සූක්ෂම බැංකු ක්‍රමයට හිමි වූයේ දහසය වන ස්ථානය බව මෙහිලා සඳහන් කළ යුතුමය.දෙවැනි තැනඑහෙත් චන්ද්‍රිකා කුමාරතුංග මහත්මියට ලෝකයේ දෙවැනි තැන ගත් බැංකු නිර්මාතෘවරයා අමතක වී දහසය වන තැන ගත් බැංකු නිර්මාතෘවරයා වැදගත් විය. ඊට එකම හේතුව වූයේ ලෝකයේම දෙවන තැන ගත්ත ද එය ශ්‍රී ලංකාවේ බැංකු ක්‍රමයක් වීමය. අනෙකු එහි නායකයා ‘අප්පුහාමි’ කෙනෙක් වීමය.ලෝකයේ විශිෂ්ටතම සූක්ෂම බැංකු ක්‍රම අතර දෙවැනි තැනට “සණස සංවර්ධන බැංකුව“ තේරී පත් වූයේ පී. ඒ. කිරිවන්දෙණිය හෙවත් “පොඩි අප්පුහාමි කිරිවන්දෙණිය” මහතාගේ නායකත්වය මත දුප්පත්කම තුරන් කරලීම සඳහා ගෙන ගිය වැඩ පිළිවෙළ හේතුවෙනි. එහෙත් චන්ද්‍රිකා කුමාරතුංග මහත්මිය වැනි අයට පොඩි අප්පුහාමිලා ගණන් ගත යුතු තරමේ නැත. මන්ද ඔවුන් ගමේ පාසලෙන් අධ්‍යාපනය ලබා මෙරට විශ්ව විද්‍යාලවලින් උපාධි ලබා ගැනීමය.කිරිවන්දෙණියලා ‘පොඩි අප්පුහාමි’ වාසගම අමතක කර විදෙස් විශ්ව විද්‍යාලයකින් උපාධි ලබාගත්තේ නම් චන්ද්‍රිකා කුමාරතුංග මහත්මියට ඔහු අමතක නොවන්නට තිබුණි.සැබැවින්ම මේ රටේ දුප්පත්කම තුරන් කරලීම සඳහා පී. ඒ. කිරිවන්දෙණිය මහතා සණස ව්‍යාපාරය මෙහෙයවූ ආකාරය ඉතිහාසයේ අමතක නොවන සිද්ධි මාලාවකි.මුල් යුගයමුල් යුගයේ සිට ප්‍රගතිශීලි ව්‍යාපාරය හා සමීපව කටයුතු කිරීම හේතුවෙන් පේ‍්‍රමදාස පාලන සමයේ පොලිස් අත්අඩංගුවට පවා පත්වුණ කිරිවන්දෙණිය මහතාගේ සේවය පසුකාලීනව ආර්. පේ‍්‍රමදාස ජනාධිපතිවරයාට පවා අමතක කර දැමීමට නොහැකි තරම් විය.සිය ප්‍රතිරූපය වෙනුවෙන් ක්‍රියාත්මක කළ උදාගම් වැඩ පිළිවෙළ මෙහෙයවීම සඳහා කිරිවන්දෙණිය මහතාගේ නායකත්වයෙන් යුත් “සණස” ව්‍යාපාරය යොදවා ගැනීමට ආර්. පේ‍්‍රමදාස මහතාට සිදුවූයේ එහි සංවිධානාත්මක සාර්ථකත්වය හේතුවෙනි.එපමණක් ද නොව ගම්වල පිහිටි මරණාධාර සමිති මුල් කර ගනිමින් “සණස රක්ෂණ සමාගම” නමින් රක්ෂණ ව්‍යාපාරයක් කිරිවන්දෙණිය මහතා ආරම්භ කළේ ගම්බද ජනතාවගේ සංවිධාන ශක්තිය රටටම පෙන්වා දෙමිනි.මහා ධන කුවේරයින් රුපියල් කෝටි ප්‍රකෝටි ගණනින් ආයෝජනය කර “බැංකු” ආරම්භ කරද්දී ගම්වැසියන්ගේ රුපියල දෙක එකතු කර “සණස” සංවර්ධන බැංකුව නිර්මාණ කෙළේ ද කිරිවන්දෙණිය මහතාය.සණස සංවර්ධන බැංකුවේ පමණක් වර්තමාන වත්කම රුපියල් කෝටි හතළිස් දහස ඉක්මවා තිබේ. එපමණක් නොව, ජාතික මට්ටමේ හදිසි ආපදාවකදී ශ්‍රී ලංකාව ගත යුතු ක්‍රියාමාර්ග ඇතුළත් සැලැස්මක් ලෝකයට ප්‍රථම වරට ඉදිරිපත් කළේ ද කිරිවන්දෙණිය මහතාය.පුදුමය සුනාමි ව්‍යසනය සිදුවන විට එම සැලසුම් වාර්තාව ලෝකයේ බොහෝ රටවල්වලට හා සංවිධානවලට ලැබි තිබිණි. එහි ප්‍රතිඵලය වූයේ “සණස” ව්‍යාපාරය තුළින් මෙන්ම විවිධ ආයතන හරහා ආධාර ලබාදීම රටවල් හා සංවිධාන ක්ෂණිකව ඉදිරිපත් වීමයි.චන්ද්‍රිකා කුමාරතුංග මහත්මිය කිසි දිනෙක යථාර්ථය හඳුනා ගත් රාජ්‍ය පාලිකාවක් ලෙස කටයුතු නොකළාය. වසර දොළහකට ආසන්න වූ ඇගේ පාලන කාලය දැන් දිස්වන්නේ “හිස් හෙවත් ගන්ධබ්බ” පාලන කාලයක් ලෙසිනි.ඉතිහාසයමෙරට පාලනය කළ ඩී. එස්. සේනානායක මහතාගේ සිට මහින්ද රාජපක්ෂ ජනාධිපතිතුමා දක්වාම ඉතිහාසයේ ඔවුනොවුන් හා සම්බන්ධ ඓතිහාසික සංවර්ධන ක්‍රියාදාමයන් සිහියට නැඟේ.ඩී. එස්. සේනානායක මහතා පිළිබඳ සිහිපත් වන විට නිදහස ලබාගැනීම මෙන්ම ගොවි ජනපද ව්‍යාපාර ආරම්භ කිරීම සිහියට නැඟෙන්නේ නිතැතිනි.ඩඩ්ලි සේනානායක මහතා සිහියට නැඟෙන්නේ නොමිලේ බත් දුන් පියා ලෙසිනි.සිරිමා බණ්ඩාරනායක මහත්මිය ලෝකයේ ප්‍රථම අගමැතිනිය ලෙස මෙන්ම බොහෝ ව්‍යාපාර ජනසතු කළ නායිකාවක ලෙස ප්‍රකටය.ජේ. ආර්. ජයවර්ධන මහතා විවෘත ආර්ථිකය, මහවැලි ව්‍යාපාර ආරම්භ කළ අතර ආර්. පේ‍්‍රමදාස මහතා උදාගම් වැඩ පිළිවෙළ සමඟ මෙරට ජනතාව අතර කීර්තියක් දිනා ගත්තේය. එහෙත් ගැටලුව වන්නේ චන්ද්‍රිකා කුමාරතුංග මහත්මියගේ දොළොස් වසරක පාලන කාලයය. සැබැවින්ම එම යුගය තුළින් කිසියම් නව වැඩ පිළිවෙළක් ක්‍රියාත්මක වූයේ නම් ඒ එම අමාත්‍යවරුන් සේ සිටි අමාත්‍යවරුන් අතිනි.සංවර්ධනයමහින්ද රාජපක්ෂ ජනාධිපතිතුමාගේ නාමය මෙරට ඉතිහාසය හා බැඳෙන හේතු මෙවන් ලිපියකින් ලියා නිම කළ නොහැකිය. යුද්ධය ජය ගැනීමෙන් පටන් ගත්ත ද එහි අවසානය දැකිය හැක්කේ තවත් වසර ගණනාවකිනි. එසේම ඒ එතුමාගේ ගතවූ පාලන කාලයේ සිදුවූ සංවර්ධන ක්‍රියාකාරකම් කෙසේ සටහන් කර නිමා කරන්න ද?මේ සියල්ලට මුල චන්ද්‍රිකා කුමාරතුංග මහත්මිය පාලන යුගයේ ජාත්‍යාලයක් නොමැති වීම යයි මට සිතේ. සිය රට දේ, මෙරට මිනිසුන් පිළිබඳව ඇයට අවබෝධයක් හෝ වටිනාකමක් තිබුණේ නැතැයි සිතේ.ඈ සියල්ල තක්සේරු කළේ පටු විදේශ ආකල්ප තුළිනි.විශ්‍රාම යාමෙන් පසුව හෝ මේ තත්ත්වය වෙනස් වනු ඇතැයි සිතුව ද දැනට සිදුවන ක්‍රියාකාරකම් අනුව එවැනි තත්ත්වයක් අපේක්ෂා කළ නොහැකිය.දයාවංශ කරුණාමුනිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=ab1112184</link>
    <topic>එළවුළු ප්‍රවාහනයට ප්ලාස්ටික් කූඩ භාවිතය</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>ප්ලාස්ටික් කූඩ භාවිතය පිළිබඳ ඇති වූ විරෝධය ගොවීන්ටත්, වෙළෙදුන්ටත්, පාරිභෝගිකයන්ටත් මහත් අපහසුතාවක් මෙන්ම පාඩුවක් ද විය.කූඩ භාවිතයේ වාසි අවාසි ගැන දෙපිළ බෙදී කළ කඹ ඇදිල්ල නිමා වුණේ ජනාධිපතිතුමා තවත් මසකින් නීතිය ක්‍රියාත්මක කිරීම දීර්ඝ කිරීමෙන් පසුවයි. එයින් අදහස් වන්නේ එම නීතිය තව දින තිහකට අඩු කාලයකදී යළි ක්‍රියාත්මක වන බවයි. මෙවන් අර්බුදයක් එවිටඇති නොවීමට නම් කූඩ භාවිතයේ අවශ්‍යතාව සියලු දෙනා අවබෝධ කරගත යුතුය.ඒ පිළිබඳ මත කීපයක් මෙසේ කඩුල්ලෙන් අද විමසමු.සමූපකාර හා අභ්‍යන්තර වෙළෙඳ අමාත්‍යාංශයේ ලේකම්සුනිල් එස්. සිරිසේනකූඩ භාවිතය පිළිබඳ ජනාධිපතිතුමාගේ මූලිකත්වයෙන් පැවැති රැස්වීමේදී තීරණ කිහිපයකට එළඹුණා. මැනිං, දඹුල්ල වෙළෙඳ පොළේ එසේම ලංකාවේ බොහෝ ප්‍රදේශවලින් පැමිණ සිටි වෙළෙදුන්, ප්‍රවාහනකරුවන් ඔවුන්ගේ ප්‍රශ්න මෙතැනදි ඉදිරිපත් කළා. මෙතැනදි පැන නැඟුණු ප්‍රධාන තර්කය ගොවියන් දැනුවත් වීම මදි බව.අපි කිසිම අවස්ථාවක ගොවි බිමේ සිට ප්‍රවාහනය කරන එළවුළු, පලතුරුවලට මේ නීතිය ක්‍රියාත්මක කරන්නට උපදේශයක් දී තිබුණේ නැහැ. අවාසනාවකට මෙය වැරැදි ලෙස හෝ තේරුම් ගෙන තියෙන නිසායි ගොවීන් මෙයට යොමු වුණේ.මෙහි ප්‍රතිඵලයක් ලෙස ගොවීන් සම්බන්ධ වීම ගැනයි ජනාධිපතිතුමාගේ විශේෂ අවධානයට නතු වුණේ. ජනාධිපතිතුමා ගොවීන් සමඟ ඉතාම සමීපව කටයුතු කරන නායකයෙක්. ගොවීන්ට මෙමඟින් අසාධාරණයක් වීමට ඉඩ දෙන්නෙ නැහැ. ගොවීන් දැනුවත් කිරීමට ඉඩක් අපි ලබා දිය යුතුයි. සමහර එළවුළු වර්ග කූඩවල ප්‍රවාහනය කිරීම ගැන වෙළෙදුන්ගේ එතරම් කැමැත්තක් තිබුණේ නැහැ. අපි ඒ වගේ එළවුළු වර්ග කිහිපයක් ගැසට් පත්‍රයෙන් ඉවත් කළා. නැවත වතාවක් ගැසට් පත්‍රය සංශෝධනය කර 2012 ජනවාරි මස 15 දා සිට ක්‍රියාත්මක කිරීමටත් තීරණය කළා.කෘෂිකර්ම අමාත්‍යාංශයේ පර්යේෂණ අංශය අපිට උපදෙස් කිහිපයක් ලබා දුන්නා. බෝංචි, මෑකරල්, බණ්ඩක්කා වගේ එළවුළු ප්‍රවාහනය කරන කොට සිදුවන දේ ගැන වෙළෙදුන් අදහස් කිහිපයක් ප්‍රකාශ කර තිබුණා. එනම් එළවුළු නරක් වීම ආදි තර්ක. පර්යේෂණ අංශයේ නිලධාරීන් ඒ පිළිබඳව පර්යේෂණයක් කර එහි වාර්තාව ලබා දීමට නියමිතය.ජනාධිපතිතුමා මේ සාකච්ඡාවේදී අදාළ පිරිස්වල අදහස් උදහස් සියල්ල සැලකිල්ලට භාජන කළා. පැමිණ සිටි ගොවීන්, වෙළෙඳ කණ්ඩායම්වල මූලික අදහස වුණේ කූඩ භාවිතය හොඳ බව. ඔවුන්ගේ මත ප්‍රකාශ වුණේ ප්‍රායෝගික ගැටලු ගැනයි. මේ නිසා මාසයකින් පසු නැවත වතාවක් මේ කාර්යය ආරම්භ කරනවා, සංශෝධන සහිතව.යම් යම් එළවුළු වර්ග ගැසට් පත්‍රයෙන් ඉවත් කිරීමට තීන්දු කළේ වෙළෙදුන්ගේ හඬට ඇහුම් කන් දීමක් ලෙසයි. එසේම මේ මාසය තුළ දැනුම්වත් කිරීමට පුළුල් ප්‍රචාරයක් ලබා දෙනවා.මේ නිසා කෘෂිකර්ම අමාත්‍යාංශයත්, ගොවිජන සේවා දෙපාර්තමේන්තුවත්, අපේ අමාත්‍යාංශයත් ඒකරාශි වී ඉදිරියේදී පුළුල් ප්‍රචාරයක් ලබා දී පැහැදිලි කිරීමක් කර, ගොවීන්ගේ, නාට්ටාමිවරුන්ගේ ප්‍රශ්න විසඳලා ඉදිරියේදී මෙය ක්‍රියාත්මක කරනවා.කොළඹ ජාතික රෝහලේ පෝෂණවේදිනීපි‍්‍රයංවදා අමරසේකරඑළවුළු පලතුරු පළා වර්ග කියන්නේ නැවුම්ව ආහාරයට ගත යුතු දේ. ගහෙන් වෙන් කළ මොහොතේ සිට ඒවායේ පෝෂණ ගුණය අඩු වෙන්න පටන් ගන්නවා. විශේෂයෙන් තද ගතියෙන් අඩු ආහාර වර්ගවලට තැලීම් නිසා මෙන්ම තද හිරු එළියට නිරාවරණය වීම නිසා එහි පෝෂ්‍ය ගුණය ඉක්මනින් විනාශ වෙනවා. ඒ එළවුළු පලතුරුවලට ඉක්මනින් විෂබීජ ආසාදන ඇති වෙන්නත් පුළුවන්.විශේෂයෙන් කෘෂි නිෂ්පාදනවල නැවුම් ගතිය අඩු වීමෙන් ඒවායේ ගුණාත්මක වගේම ගෙවන මුදලට ලැබෙන ප්‍රමාණාත්මක ගුණයත් අඩු වෙනවා. ඒ නිසයි නෙළා ගත් ගමන් එළවුළු සහ පලතුරු ආදිය ආරක්ෂිතව පාරිභෝගිකයා වෙත ලබා දිය යුතු බව කියන්නේ.කැරට්, ලීක්ස්, ලූනු කොළ වගේ එළවුළු වර්ග විශේෂයෙන්ම දිලීර ආසාදනවලට ලක් වෙනවා. සාමාන්‍යයෙන් ගසේ තෙතමනය හැරුණු විට අමතර තෙතමනය ලැබුණු විටත් එළවුළු පලතුරු ඉක්මනින් නරක් වෙනවා.මෙය පාරිභෝගිකයාට බලපාන්නේ විශාල පිරිවැයක් කර ලබාගත හැකි පෝෂණය අඩුවීම නිසයි. එළවුළු ග්‍රෑම් සියයක් මිලදී ගෙන එය ආහාරයට ගැනිමෙන් ලැබෙන පෝෂණයට වඩා අඩු ප්‍රතිශතයක් නරක් වූ කොටස ඉවත් වීමෙන් ලැබෙන්නේ. බොහෝ විට අප රටේ දක්නට ලැබෙන දියවැඩියාව, අධි රුධිර පීඩනය ආදියට ආහාර වේල බලපානවා. නියමිත ප්‍රමාණයෙන් තොරව ආහාර ගැනීමෙන් ශරීරයට අවශ්‍ය විටමින් ඛනිජ ආදිය අඩු වෙනවා. එය රෝගාබාධවලට හේතු වනවා.ඒ වගේම එළවුළු තැලී පොඩි වී තිබීමේදී ඒවාට කෘෂි රසායන ද්‍රව්‍ය කාබයිඩ් ආදිය එළවුළු තුළටම යා හැකි නිසාත්, ගෝනිවලට යොදන රසායන ද්‍රව්‍ය එළවුළුවලට ඇතුළත් විය හැකි නිසාත් ඒවා පරිභෝජනය කරන්නන්ගේ ශරීරයට අනවශ්‍ය රසායන ද්‍රව්‍ය ඇතුළුවීමට ඉඩ තිබෙනවා. එමඟින් පිළිකා, බඩවැල් ආශි‍්‍රත ගැටලු අක්මා හා වකුගඩු ආශි‍්‍රත රෝග පවා ඇතිවීමේ අවදානමක් තිබෙනවා. ඒ නිසා සැම විටම අලුත් එළවුළු පළා පලතුරු ආහාරයට ගැනීමට පාරිභෝගිකයන් උනන්දු විය යුතුයි.පාරිභෝගික සේවා අධිකාරියේසභාපති රූමි මර්සුක්පාරිභෝගික සේවා අධිකාරිය මඟින් කෙරෙන්නේ මිල වැඩියෙන් විකිණීම, කල් ඉකුත් වූ භාණ්ඩ විකිණීම, භාණ්ඩ සැඟවීම ආදි ක්‍රියා වැළැක්වීමයි. ඒ යටතට තැලී පොඩි වුණු එළවුළු, පලතුරුත් අයත් වෙනවා. ඒ නිසා නීතිය ක්‍රියාත්මක කිරීමට නියෝග ලැබුණු මොහොතේ සිට කූඩ භාවිත නොකරමින් එළවුළු පලතුරු ප්‍රවාහනය කළ ලොරි 60 ක් පමණ වටලන්නට අපට හැකි වුණා. 12, 13, 14 දිනවල විවිධ ප්‍රදේශවලින් එසේ භාවිතයට නුසුදුසු අයුරින් ඇසුරුම් කළ එළවුළු රැගත් ලොරි අප වැටලූයේ. ඒ වගේම මේ කූඩ භාවිතය පිළිබඳ නීතිය ක්‍රියාත්මක කිරීමට පෙර අප මේ ගොවීන් සහ වෙළෙදුන් දැනුම්වත් කිරීම සඳහා වැඩමුළු රැසක් පැවැත්වූවා.ජනාධිපතිතුමා විසින් මේ නීතිය ක්‍රියාත්මක කිරීම සඳහා මාසයක සහන කාලයක් ලබා දී තිබෙනවා. එසේ කළේ අදාළ පාර්ශ්ව සමඟ සාකච්ඡා කිරීමෙන් පසුවයි.මේ සහන කාලයේදීත් අප තවදුරටත් ප්ලාස්ටික් කූඩ භාවිතයෙන් ලැබෙන වාසි පිළිබඳ ගොවි ජනතාව හා වෙළෙදුන් දැනුම්වත් කිරීමට වහාම පියවර ගෙන තිබෙනවා. එය දීප ව්‍යාප්ත වූ වැඩපිළිවෙළක් ලෙස කෙරෙන්නේ.මේ අතරතුර ගැසට් කරන ලද නීතිය සංශෝධනය කර ඉදිරිපත් කිරීම සඳහා අප අමාත්‍යාංශයේ ලේකම්තුමාටත්, කෘෂිකර්ම අමාත්‍යාංශයටත් යොමු කිරීමට කටයුතු යොදා තිබෙනවා. ඒ අනුව ඉදිරියේදී අදාළ සංශෝධිත නීතිය ක්‍රියාත්මක වේවි.පාරිභෝගිකයන්ට උසස් මට්ටමින් පාරිභෝජනය සඳහා භාණ්ඩ ලබාදීමේ අරමුණින් අපේ ආයතනයට සේවකයන් බඳවා ගැනීමත්, ඔවුන්ට අවශ්‍ය පහසුකම් සැලසීමටත් කටයුතු කර ඇති බැවින් ඉදිරියේදී පාරිභෝගිකයන්ට වෙළෙඳ පොළේ අව්‍යාජ පරිසරයක් ගොඩ නැඟිය හැකි බව මා විශ්වාස කරනවා.නුවරඑළිය ආර්ථික මධ්‍යස්ථානයේ කළමනාකරුආර්. එම්. බණ්ඩාරනුවරඑළිය ගොවි ජනතාව සහ වෙළෙන්දෝ ප්ලාස්ටික් කූඩ භාවිතයට විරුද්ධ නොවූයේ කලින් සිටම ප්ලාස්ටික් කූඩ භාවිතයට පුරුදු වී සිටි නිසයි. ඒ සඳහා දැනුවත් කිරීමේ වැඩසටහන් ආදියත් සිදුවූ නිසා වෙළෙඳ සංගමයත් මේ වැඩ පිළිවෙළ ගැන අවබෝධයෙන් සිටියේ. ඒ වගේම මෙය ක්‍රියාත්මක කළ යුතුයැයි අප ප්‍රදේශයේ කෘෂි කර්මයේ යෙදෙන පිරිස් තදින් විශ්වාස කරනවා.කූඩාවලට විශාල මුදලක් වැය කරන්න වෙනවා කියලයි සමහරු මෙයට විරුද්ධ වුණේ. නමුත් අමාත්‍යාංශය මඟින් අපි රුපියල් ලක්ෂ 14 ක පමණ කූඩ ලබාගෙන තිබෙනවා. අප ලබා ගැනීමට ඉල්ලා තිබෙන මුළු කූඩ සංඛ්‍යාව 2500 ක් ඒ සඳහා ලක්ෂ 28 ක් වැය වනවා.පෙබරවාරි 01 දා සිට නීතිය ක්‍රියාත්මක වන බව ගැසට් පත්‍රයෙන් අනිවාර්ය කළ පසු දිගටම දැනුම්වත් කිරීමේ කටයුතු සිදු කෙරුණා. ඒවාට අපි සහභාගි වුණා.ඒ නිසා නීතිය එන්නත් කලින් අමාත්‍යාංශය මඟින් ණයට කූඩා ගන්න ක්‍රමයක් අප විසින්ම සාදාගත්තා. ප්ලාස්ටික් කූඩා ගන්න සතොස අලෙවිසලක් මේ ආර්ථික මධ්‍යස්ථානයේ තිබෙනවා. තවත් පෞද්ගලික ආයතනවලිනුත් කූඩ මිලදී ගන්න පුළුවන්.උද්ඝෝෂණ පැවැති කාලසීමාවේදීත් අපේ ප්‍රදේශයේ කෘෂි නිෂ්පාදන ගෙන ඒමට අපි කටයුතු කළා. නමුත් බාහිර බලවේග අපට බලපෑම් කර ඒවා අතරමඟ නතර කළා.කූඩාවල තිබෙන ප්‍රශ්නය වන්නේ ඒවායේ දාර ඒවා උසුළන අයගේ කරේ වැදීමයි. අනෙක ලොරිවල කිලෝ 6000 ක් වෙනුවට කූඩ නිසා එය 2000 ක් පමණට අඩු වුණා. ඒ නිසාම මිල රුපියල් 2, 3 ක් වැඩිකර අලෙවි කරන්නට ඇතැමුන් උත්සාහ කළා. නමුත් ගෙනියන එළවුළු සියල්ල විකුණන්න පුළුවන් වන නිසා ඔවුන්ට මේ තත්ත්වය දිගට ගෙන යන්න අවශ්‍ය වන්නේ නැහැ.සාමාන්‍යයෙන් ගෝනිවල පටවාගෙන යන විට ඒ එළවුළු පලතුරු වර්ග කර වෙන් කරනවා. ඒ නිසා පසු අස්වනු තාක්ෂණික ආයතනය කියන ආකාරයට නම් සියයට 30 ක් පමණ ඉවත දමන්නට සිදුවන බව ගණන් බලා තිබෙනවා. ව්‍යාපාරිකයන් කියන්නේ ඊට වඩා ටිකක් අඩු ප්‍රතිශතයක් අහක යන බවයි. කෙසේ හෝ මා පෞද්ගලිකවම දන්නා දේ නම් ගෝනිවල පටවාගෙන යෑමෙන් එළවුළු පලතුරුවල නිෂ්පාදිත ප්‍රමාණයෙන් අලෙවි කරන්නට ලැබෙන්නේ කොටසක් ඉවත් කිරීමෙන් පසුව බවයි. එය අපතේ යෑමක්.අනෙක පොලිසැක් උරවල කැරට් ආදිය බහාලු විට ඒවා කැපෙනවා. ඒ කැරට් පොඩි පින්නකටත් නරක් වෙනවා. මේ වගේ කරුණු සියල්ල සලකා බැලුවාම ප්ලාස්ටික් කූඩා දිගු කාලීනව වාසි දායකයි. ඒ නිසා කවුරු කොහොම විරුද්ධව දැන් කතා කළත් කල් යද්දී මේ ප්‍රශ්න සමනය වෙලා කූඩා භාවිතයට ගොවීන් වගේම වෙළෙදුන් ද හුරු වේවි.මැනිං වෙළෙඳ පොළේ වෙළෙඳ සංගමයේ සභාපතිලාල් හෙට්ටිගේප්ලාස්ටික් කූඩ සඳහා ඇති වූ විරෝධය තනිකර අපේ විරෝධයක් පමණක් නොවේ. එය මුළු රටේම ගොවීන්, නිෂ්පාදකයන්, ඇතුළු කෘෂි ක්ෂේත්‍රයට සම්බන්ධ සියලු දෙනාගෙන් ආ විරෝධයක්. මොකද අනාගතයේ එළවුළු ගෝනියක් කොළඹට එන්නේ එක් අයකු හරහා නොවේ. එය දහ පහළොස් දෙනකුගේ දායකත්වයෙන් කෙරෙන්නක්. එසේ වන විට අධික මිල, කාලය, ඉන්ධන, ශ්‍රමික ගාස්තු ආදිය වැඩි වීම ඒ සියලු දෙනා අතර ඉහළ යද්දී එය දරාගන්න බැහැ.සාමාන්‍යයෙන් එළවුළු ගෝනියක දාන ප්‍රමාණය කූඩ දෙකහමාරකට පමණ දාන්න සිදු වෙනවා.අපේ ගොවිතැන අද ඊයේ ඇරැඹු දෙයක් නොවෙයි. අපේ මුතුන් මිත්තන්ගේ කාලයේ සිට දන්නවා කූඩ හෝ ලී පෙට්ටි අවශ්‍ය එළවුළු පලතුරු මොනවාද එසේ අවශ්‍ය නැති වර්ග මොනවාද කියලා. නිදසුනක් හැටියට එදා ඉඳන්ම තක්කාලි වගේ දේ ගෝනිවල එවන්නේ නැහැ. ඒවා ලී පෙට්ටිවල එවන්නේ කූඩා හඳුන්වා දෙන්නට බොහොම කලින්.අනෙක මේ කූඩා භාවිත කරන්නේ ආර්ථික මධ්‍යස්ථානවල සිට කොළඹ දක්වා ප්‍රවාහනයට පමණයි. ඒ නිසා ගොවිපොළේ සිට ආර්ථික මධ්‍යස්ථානයටත්, කොළඹ ප්‍රධාන තොග වෙළෙඳ පොළේ සිට අනෙක් ව්‍යාපාරික ස්ථානවලටත් ගෙන යාමට කූඩා අනිවාර්ය කර නැහැ. මෙහිදී සිදුවන හානි පිළිබඳ කිසිදු ගැටලුවක් මතුකර නැහැ. ඒ නිසා එළවුළු පලතුරුවලට වන හානිය එයින් වැළකෙන්නේ නැහැ.ඒ වගේම මුල සිටම ගොවීන් දැනුම්වත් කිරීමට කටයුතු කළානම් මේ වන විටත් ප්‍රශ්නය විසඳෙන්න තිබුණා. නමුත් එය හරියාකාරව සිදු වුණේ නැහැ. කූඩා අවශ්‍ය වන්නේ කුමන වර්ගයේ එළවුළු පලතුරුවලට ද යන්න පිළිබඳව මේ වන විට හඳුන්වා දී තිබෙනවා. ඒ ගැන හෝ කිසිම පුද්ගලයකු ගැන හෝ අපේ වෛරයක් ක්‍රෝධයක් නෑ.මේ උත්සව සමයේ එළවුළුවල හිඟයක් ඇති නොවන ආකාරයට දැන් කටයුතු සිදු වී තිබෙනවා. පෙනෙන හැටියට දැන් ප්‍රශ්නයෙන් සියයට 80 ක් පමණ විසඳී හමාරයි. අප ස්තුතිවන්ත වනවා ජනාධිපතිතුමාටත්, බැසිල් රාජපක්ෂ ඇමැතිතුමාටත්. ජොන්ස්ටන් ප්‍රනාන්දු ඇමැතිතුමාටත් මේ ප්‍රශ්නයේදී සාධාරණ විසඳුමක් දෙන්න කටයුතු කළාට.වෙනත් රටවල කූඩා භාවිත කරන්නේ නාට්ටාමිලා යොදවමින් නොවෙයි ෆෝක්ලිෆ්ට් භාවිත කරලා. අපට එක ගෝනියක් සඳහා නාටාමි කෙනකුට රුපියල් 15 - 20 දෙන විට කූඩා 3 ක් වෙනුවෙන් රුපියල් 60 ක් පමණ ගෙවන්න සිදු වෙනවා. කූඩවල දාරවලට ඔවුන්ගේ කර කැපෙන නිසා එය ද අපහසුවක්. ඒ සියල්ල සලකා ආශ්චර්යයට යන ගමනේදී මේ රට ඉදිරියට යන්න මේ සියලු දේට විසඳුම් ලබා දී සියලු දෙනාගේ ගෞරවය හා සෞඛ්‍යය රැකෙන ආකාරයෙන් කටයුතු කළ යුතු යැයි අප සිතනවා.සාකච්ඡාකෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=ab1112185</link>
    <topic>ලක්ෂ අටහමාරක ගෙදර බුදුවරු</topic>
    <author>රංජිත් සියඹලාපිටිය</author>
    <content>සේවා නියුක්ති ප්‍රමාණය රටක ආර්ථිකය පැහැදිලිව පෙන්වන කැඩපතක් යයි කියැවේ. මෙහි අනෙක් පැත්ත සේවා වියුක්තියයි. රටක රැකියාවක් බලාපොරොත්තු වන, රැකියාවක් කළ හැකි අය ගෙන් කී දෙනකුට රැකියා තිබේද යන්න සේවා නියුක්ති ප්‍රමාණයයි. එසේ ඉල්ලන අයගෙන් රැකියා නොමැති සංඛ්‍යාව සේවා වියුක්ති ප්‍රමාණයයි. නියුක්තිය වැඩිවන විට වියුක්තිය අඩුවේ.මේ සාමාන්‍යයෙන් රැකියා ඉල්ලන මුලු ප්‍රමාණය 100ක් ලෙස සලකා කරන හෝ නොකරන ප්‍රමාණය සියයට ගණනක් ලෙස දක්වයි. වර්තමානයේ අපේ රටේ එනම් 2010 වර්ෂය අවසන් වන විට අපේ රටේ රැකියා කළ හැකි මුලු ස්ත්‍රී පුරුෂ ප්‍රමාණය අසූ එක් ලක්ෂ දසදහසක් සේ වාර්තා වේ. එය මෙතෙක් රටේ ශ්‍රම බළකායයි. සංඛ්‍යාලේඛනවල සටහන්ව ඇති වඩාත්ම ඈතට ගිය දත්ත ගතහොත් 1953 දී රැකියාවක් කළ හැකි මුලු ප්‍රමාණය 29,96,260 විය.රැකියා කළ හැකි අය අතරින් රැකියා නැති ප්‍රමාණය වැඩිම ප්‍රමාණය වාර්තා වන්නේ 1975 දීය. ඒ 19.7%කි. එනම් රැකියා කළ හැකි 49,39,536 අතරින් 973088 කට රැකියා තිබුණේ නැත. එය රටේ වාර්තා වූ වැඩිම සේවා වියුක්තියයි. මෑත භාගයේ වැඩිම සේවා වියුක්තිය 1990 දී 15.9%ක් විය. 1994 17 වසරක එ.ජා.ප. පාලන සමය නැත්නම් ඔවුන් හඳුන්වාදුන් විවෘත ආර්ථිකය 17 වසරක් පැවතීමෙන් පසුව ද ඉතා ඉහළ රැකියා හිඟයක් පැවතුනි. එය 13.1%කි.නිදහස ලැබීමෙන් පසු අඩුම රැකියා හිඟය 2010 වසර අවසානයේය. එය 4.9%ක් විය. මේ තත්ත්වය ඒ ඒ රැකියා ක්‍ෂේත්‍රය අනුව සොයා බැලීම ඉතා වැදගත්ය. රැකියා කළ අය අතරින් 32.7%ක් කෘෂිකාර්මික ක්‍ෂේත්‍රයේ ද, 24.2%ක් කර්මාන්ත ක්‍ෂේත්‍රයේ ද, 43.1%ක් සේවා සැපයීමේ ද යෙදින. රටේ මිනිසුන්ගෙන් වැඩිම ප්‍රමාණයක් ඒ අනුව ජීවන උපාය කරගත්තේ වෙළෙඳාම, හෝටල්, ප්‍රවාහනය, ගබඩා කිරීම, සන්නිවේදනය, මූල්‍ය හා රක්ෂණ පහසුකම් හා වෙනත් සේවා සැපයීම් ලෙසයි.තවත් කෝණයකින් ද එම රැකියා කරන අය දෙස බැලිය හැක. 2010 වසර අවසාන වන විට, හැත්තෑ හත් ලක්ෂ දස දහසක් වූ ශ්‍රම බළකායෙන් 14.9%ක් රාජ්‍ය සේවයේ යෙදිණි. 41.1%ක් පෞද්ගලිත අංශයේ සේවකයින් ලෙස ද, 3%ක් හාම්පුතුන් ලෙස ද, 30.2ක් ස්වයං රැකියා ලාභීන් ලෙස ද, රැකියා කළහ. තවත් වැදගත් කණ්ඩායමක් සිටියේය. ඒ ඛ්සිදු ගෙවීමක් නොලබා තමන්ගේ පවුලේ වැඩපළ ටික කරන 10.7%ක පිරිසයි. මින් වැඩි පිරිසක් ගෙදර බුදුන් වූ ආදරණීය මවුවරුන්ගෙන් සැදුම් ලත් විය.2011 පළමුවන මාස තුන ගෙවන විට මෙම තත්ත්වය තවත් යහපත් විය. එනම් රැකියා කළ හැකි අයගෙන් රැකියා නොමැති ප්‍රමාණය 4.3%ක් දක්වා අඩු වී තිබුණි. රැකියා කළ හැකි පිරිමින්ගෙන් රැකියා නොමැති අය වූයේ 3%ක් පමණි. ස්ත්‍රීන් 6.7%ක් විය. රැකියා කළ හැකි අය අතරින් රැකියා හිඟය වැඩිම වයස් කාණ්ඩය වූයේ වයස 24ට අඩු අයයි. එය 15.7%ක් විය. එය වයස 30ට වැඩිවන විට 1.4% ක් දක්වා අඩු වී තිබුණි. ඉන් පෙනීයන්නේ රැකියා නොමැති අයට ද ඔවුන්ගේ උනන්දුව අනුව වසරින් වසර රැකියා ලැබෙන හොඳ තත්ත්වයකි.රැකියා කළ හැකි ප්‍රමාණය 100ක් නම් ඉන් රැකියා නොමැත්තේ හතරදෙනකුට ආසන්න ප්‍රමාණයකට යැයි කියූ විට මොන බොරුවක් ද ඔය රැකියා පෝළිම ඕනෑතරම් යයි කෙනෙක් සිනාවිය හැක. මෙහිදී අප කල්පනා කළ යුත්තේ අප රටේ රැකියා සොයන අය අතරින් 75%කට වඩා වැඩි ප්‍රමාණයක් සිටින්නේ දැනට කිසියම් කාර්යයක යෙදී සිටිමින් වඩා හොඳ දේ සොයන අයයි. ඇතැම් පෞද්ගලිත අංශයේ සේවය කරන්නෝ රාජ්‍ය අංශයට යාමට වලිකයි.රාජ්‍ය අංශයේ සේවය කරන්නන් වඩාත් හොඳ රැකියාවකට යාමට පෝළිමට එක්වෙයි. එය නිදහස් ආර්ථිකයක් පවතින පෘථග්ජන මිනිසුන්ගෙන් පිරුණු සමාජයක සාමාන්‍ය තත්ත්වයයි. ඒ හැරුණු විට 2005 දී 7.2%ක් වූ රැකියා හිඟය අද 4.3%ක් දක්වා පහළට ගෙන ඒමෙන් මහින්ද චින්තන වැඩපිළිවෙළ අසීරුම ආර්ථික අභියෝගයන් ජයගනිමින් සිටී.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=ab1112186</link>
    <topic>බැරිම වුණොත් අපටත් නීතිය අකුරටම ක්‍රියාත්මක කරන්න වෙයි</topic>
    <author>චන්දන බණ්ඩාර</author>
    <content>ජනපති එළවුළු ව්‍යාපාරිකයන්ට කියයිඑළවුළු ප්‍රවාහනයේදී ප්ලාස්ටික් ඇසුරුම් යොදා ගත යුතු බවට වෙළෙඳ හා පාරිභෝගික කටයුතු ඇමැතිවරයා පනවා තිබු නියෝගය නිසා ගිය සතියේ ගැටලු කීපයක්ම ඇතිවිය. එළවුළු ප්‍රවාහනය කරන්නන් සහ තවත් පිරිසක් උද්ඝෝෂණ ව්‍යාපාරවල ද නිරත වූහ.ඇතිවී තිබෙන තත්ත්වයට විසඳුම් ලබා දීම සඳහා ගිය සතියේදී ජනාධිපතිතුමා විසින් විශේෂ සාකච්ඡාවක් කැඳවා තිබිණි. ඊට ආර්ථික සංවර්ධන ඇමැති බැසිල් රාජපක්ෂ, වෙළෙඳ හා අභ්‍යන්තර කටයුතු ඇමැති ජොන්ස්ටන් ප්‍රනාන්දු, එළවුළු වගාවේ නිරත ගොවීහු, ආර්ථික මධ්‍යස්ථානවල ව්‍යාපාරිකයෝ, මැනිං මාර්කට්හි වෙළෙන්දෝ සහ එළවුළු බෙදා හැරීමේ නිරත වෙළෙඳ සංගම් නියෝජිතයෝ සහභාගි වූහ.එළවුළු බෙදා හැරීමේ නිරත වෙළෙඳ සංගම් නියෝජිතයන් සහ ජනාධිපතිතුමා සාකච්ඡා ආරම්භ කළේ ප්ලාස්ටික් කූඩ එළවුළු ප්‍රවාහනයේදී යොදවා ගැනීම අනිවාර්යයෙන් කළ යුතු බව කියමිනි. “දැන් රට ශීඝ්‍රයෙන් දියුණු වෙනවා. ඒ නිසා අපි තාක්ෂණය සමඟ යා යුතුයි. එළවුළු අතිවිශාල වශයෙන් විනාශ වෙන්නේ නිසි ඇසුරුම් ක්‍රම නැති නිසායි. හොඳයි දැන් ඔයාලාට තිබෙන ප්‍රශ්න මොනවා ද?” ජනාධිපතිතුමා විමසා සිටියේය.“ජනාධිපතිතුමනි අපි ගොවි බිමේ සිට එළවුළු වෙළෙඳ පළට ගෙන යන විට ඒවා වැටලීමට ලක් කරනවා ද?” ගොවි නියෝජිතයෝ විමසා සිටියහ.“එහෙම කිසිසේත්ම කරන්නේ නැහැ. ගොවි බිමේ සිට එළවුළු ආර්ථික මධ්‍යස්ථානවලට ප්‍රවාහනය කරන විට වැටලීම් කරන්නේ නැහැ කියලා පැහැදිලිවම කියලා තියෙනවා. ඒ නිසා ඔබතුමාලාට ගැටලුවක් ඇති වෙන්නෙ නැහැ. අපි එහෙම වැටලීම් කරන්නේ නැහැ.” ජනාධිපතිතුමා කියා සිටියේය.ඒ සමඟම එළවුළු වෙළෙඳ සංගම් නියෝජිතයෝ ජනාධිපතිතුමාගෙන් ඉල්ලා සිටියේ ප්ලාස්ටික් කූඩ භාවිත කිරීම සඳහා තවත් ටික කාලයක් ලබා දෙන ලෙසටය. “කොච්චර කාලයක් ඕන ද” ජනාධිපතිතුමා විමසා සිටියේය.“ජනාධිපතිතුමනි මාස තුනක්වත් දෙන්න” නියෝජිතයෝ ඉල්ලා සිටියහ.“මේ අදහස ගෙනාවේ අද ඊයේ නෙමෙයි. මීට වසරකට විතර පෙරයි. ඔයාලා එදාත් කල් ඉල්ලුවා. අවුරුද්දක් විතර කාලය දුන්නා. තවත් කොහොමද කාලය දෙන්නේ. ඕනනම් ගොවින් ගැන හිතලා තව දින 30 ක් දෙන්නම්. ඒ නිසා හැකි ඉක්මනට ප්ලාස්ටික් කූඩ භාවිතයට හුරු වෙන්න. ඒ නිසා සහන කාලයට පස්සේ ආර්ථික මධ්‍යස්ථානවල ඉඳලා කොළඹට ගෙනෙන එළවුළු ප්ලාස්ටික් භාජනවල අසුරා නොතිබුණොත් මින් පස්සේ වැටලීමට ලක් කරනවා. ඒක වළක්වන්න බැහැ” ජනාධිපතිතුමා අවධාරණය කළේය.ඒ සමඟම අදහස් දැක්වූයේ වෙළෙඳපළවල ව්‍යාපාරිකයෝය. “ගොවින්ගෙන් එළවුළු මිලට ගන්නේ අපි. ඒ නිසා අපි ගොවීන්ට උදව් කරනවා.” ව්‍යාපාරිකයෝ කියා සිටියහ.ඒ සමඟම ගොවීහු ජනාධිපතිතුමාට තවත් අවනඩුවක් කියා සිටියහ. “මේ ව්‍යාපාරිකයෝ අපෙන් එළවුළු ගෝනියක තිබෙන ප්‍රමාණයෙන් සියයට දහයක කොමිස් අයකර ගන්නවා. ඒක අපට ලොකු හානියක්. කිලෝ සියයක් පැටෙව්වොත් කිලෝ දහයක් මේ ව්‍යාපාරිකයන්ට කොමිස් විදියට දෙන්ඩ වෙනවා.” එළවුළු ගොවීහු කියා සිටියහ.කරුණාකරලා එහෙම කරන්ඩ එපා. ඉදිරියටත් එහෙම කළොත් මට එළවුළු සංස්ථාවක් පිහිටුවන්ඩ වෙයි. ගොවීන්ට අසාධාරණයක් වුණොත් මට එහෙම කරන්ඩ වෙනවා. එතකොට ගොවීන්ගේ එළවුළු මිලදීගෙන ඒ මඟින් ආර්ථික මධ්‍යස්ථානවලට බෙදා හරින්න පුළුවන්” ජනාධිපතිතුමා එළවුළු බෙදාහැරීමේ නිරත වෙළෙඳ සංගම් නියෝජිතයින්ට පැවසූහ.”ඒ වගේම තමයි ඊයේ පෙරේදා එළවුළු ව්‍යාපාරික ඔබතුමාලා රටේ නීතිය අතට අරගෙන වැඩ කරනවා මා දැක්කා. ඒ නිසා කරුණාකරලා එහෙම කරන්ඩ එපා. මොකද බැරිම තැනක් වුණොත් අපටත් නීතිය අකුරටම ක්‍රියාත්මක කරන්ඩ වෙනවා.” ජනාධිපතිතුමා අවධාරණය කළේය.ඒ සමඟම එළවුළු බෙදාහැරීමේ නිරත ව්‍යාපාරිකයන්ගේ සංගම්හි නියෝජිතයෝ කියා සිටියේ දින තිහක් ඇතුළත ප්ලාස්ටික් කූඩ මඟින් එළවුළු බෙදිහැරීමට තමන් එකඟ බවය.”ජනාධිපතිතුමනි ගැසට් එකේ තියෙන සමහර එළවුළු ප්‍රවාහනය කිරීමේ ගැටලුවක් තියෙනවා.” එළවුළු ප්‍රවාහනයේ නිරත ව්‍යාපාරිකයෝ කියා සිටියහ.”ඒ මොනවාද?” ජනාධිපතිතුමා විමසා සිටියේය. “වම්බටු, රාබු, බීට්රූට්, දඹල, තලන බටු, ගෝවා වගේ එළවුළු වර්ග ප්ලාස්ටික් කූඩවල ප්‍රවාහනය කිරීම අත්‍යාවශ්‍යම නැහැ. ඒ නිසා ඒ එළවුළු වර්ග පිළිබඳ ගැසට් නිවේදනයේ තිබෙන නියෝගය සංශෝධනය කරලා දෙන්න” එළවුළු බෙදාහැරීමේ නිරත ව්‍යාපාරිකයෝ ඉල්ලා සිටියහ.”ඒ වගේම තමයි ජනාධිපතිතුමනි බෝංචි, මෑකරල් ප්ලාස්ටික් කූඩවල ප්‍රවාහනය කිරීමත් අත්‍යවශ්‍ය නැහැ. ඒ ගැනත් සලකා බලන්ඩ” ව්‍යාපාරිකයෝ ජනාධිපතිතුමාගෙන් ඉල්ලා සිටියහ.ඒ සමඟම ජනාධිපතිතුමා පසු අස්වනු තාක්ෂණ ආයතනයේ නිලධාරීන්ට නියෝග කළේ බෝංචි සහ මෑකරල් ගෝනිවල අසුරා ගෙනයාම සුදුසුද නැතිද යන්න පරීක්ෂා කොට බලා වාර්තාවක් ලබාදෙන ලෙසටය.”එළවුළු ප්‍රවාහනය කරනවිට අමුතුවෙන් කියන්ඩ ඕනේ නැහැනේ සිදුවෙන හානිය ගැන. මාත් ගොවියෝ සිටින ප්‍රදේශයක ජීවත්වුණු ගොවිතැන් කරපු එකේ අගය දන්න කෙනෙක්. ඒ නිසා මාත් හොඳට දන්නවා එළවුළු ගෝනි උඩ සමහරු සැපට නිදාගෙන එන විදිය. ඒ නිසා මේ ලබා දුන්න සහන කාලය ඇතුළත ප්ලාස්ටික් කූඩ භාවිතයට හුරු වෙන්ඩ” ජනාධිපතිතුමා එසේ කියමින් ඉතා සුහදව පැවැති සාකච්ඡාව නිමාවට පත් කළේය.අවසානයේදී එළවුළු බෙදා හැරීමේ නිරත වෙළෙඳ සංගම්, එළවුළු ව්‍යාපාරිකයෝ සහ ආර්ථික මධ්‍යස්ථාන වෙළෙඳ සංගම් ජනාධිපතිතුමා හමුවේ එකඟ වූයේ ඉදිරි මාසයක සහන කාලයට පසුව එළවුළු ප්‍රවාහනයට ප්ලාස්ටික් කූඩ යොදාගැනීමටය.ගිය බදාදා දිනයේ එ.ජා.ප.යේ ජ්‍යෙෂ්ඨ මන්ත්‍රීවරුන් විසිදෙනෙක් පමණ කොළඹදී රැස්වූහ. ඒ එ.ජා.ප. නායකයාට බාරදීමට අස්සන් සහිත ලිපියක් බාරදීමටය. එනම් එ.ජා.ප. නායක ධූරය සහ විපක්ෂ නායක ධූරය රනිල් වික්‍රමසිංහ සහ කරු ජයසූරිය අතර බෙදා ගන්නා ලෙසටය. එසේ නොමැතිව එ.ජා.ප. නායකත්වය සඳහා කෘත්‍යාධිකාරි මණ්ඩලයේදී තරගයක් ඇති නොකර ගන්නා ලෙස ද එම මන්ත්‍රී පිරිස එ.ජා.ප. නායකයාගෙන් ඉල්ලා තිබේ.එම මන්ත්‍රී පිරිසට මන්ත්‍රීවරුන් වන ලක්ෂ්මන් කිරිඇල්ල, පාලිත රංගෙ බණ්ඩාර, චන්ද්‍රාණි බණ්ඩාර, ජෝෂප් මයිකල් පෙරේරා, ගාමිණී ජයවික්‍රම පෙරේරා, කබීර් හෂීම් සහ අනෝමා ගමගේ ඇතුළුව එ.ජා.ප.යේ මධ්‍යස්ථ මන්ත්‍රීවරු විසිදෙනෙක් ඇතුළත් වූහ.මේ අතරතුර ගිය සතියේ දී එ.ජා.ප. පක්ෂ තහනමට ලක්ව සිටින මන්ත්‍රී බුද්ධික පතිරණගේ පක්ෂ තහනම ඉවත් කිරීම සඳහා වන මූලික කටයුතු අවසන් කෙරිණ. ඒ එ.ජා.ප. මහ ලේකම් තිස්ස අත්තනායක සහ මන්ත්‍රී බුද්ධික පතිරණගේ නීතිඥවරු හමුවේ බුද්ධික සහ තිස්ස අතර ලිපි ගොනු හුවමාරු කර ගැනීමෙන් අනතුරුවය. ඒ අනුව එ.ජා.ප. මහ ලේකම්වරයාට පැවරී ඇති බලතල සහ ඔහුට කෘත්‍යාධිකාරී මණ්ඩලයෙන් ලබා දී තිබූ අවසරය මත එ.ජා.ප. මහ ලේකම්වරයා මන්ත්‍රී බුද්ධික සම්බන්ධ ගැටලුව සමථයට පත් කළේය. ඒ අනුව අද පැවැත්වෙන එ.ජා.ප. කෘත්‍යාධිකාරී මණ්ඩලයේදී මන්ත්‍රී බුද්ධිකගේ තාවකාලික පක්ෂ තහනම ඉවත් කෙරෙනු ඇත. එමෙන්ම මන්ත්‍රී බුද්ධික එ.ජා.ප. කෘත්‍යාධිකාරී මණ්ඩලයට ද පත් කෙරෙනු ඇති බව වාර්තා වෙයි.මන්ත්‍රී බුද්ධික සහ මහලේකම් තිස්ස අත්තනායක බ්‍රහස්පතින්දා උදෑසන ගැටලුව නිරාකරණය කර ගනිද්දී පාර්ලිමේන්තුවේදී එ.ජා.ප. නායකයාට එ.ජා.ප.යේම තවත් මන්ත්‍රීවරයකු ලණුවක් දී තිබිණ. එනම් මන්ත්‍රී බුද්ධික එ.ජා.ප.යට එරෙහිව නඩු පැවැරීමට උසාවි ගොස් ඇති බවටය. ඒ වෙනවිට මන්ත්‍රී බුද්ධික සිටියේ පාර්ලිමේන්තු පුස්තකාලයේ අයවැය කථාව සඳහා තොරතුරු එක්රැස් කරමිනි. ඒ බව එ.ජා.ප. නායකයා දැන සිටියේ නැත.ඒ නිසා එ.ජා.ප. නායකයා එ.ජා.ප. නීති උපදේශක දයා පැල්පොළ අලුත්කඩේ උසාවි සංකීර්ණයට පිටත්කර හැරියේය.”බුද්ධික උසාවි ගිහින්. වහාම ඔයත් උසාවියට යන්ඩ” එ.ජා.ප. නායකයා එ.ජා.ප. භාණ්ඩාගාරික ඩී.එම්.ස්වාමිනාදන්ට කීවේය. ඩී.එම්.ස්වාමිනාදන් උසාවියට යාමට පාර්ලිමේන්තු සභා ගැබෙන් පිටතට පැමිණෙද්දී මන්ත්‍රී බුද්ධික පාර්ලිමේන්තු පුස්තකාලයෙන් පිටතට එමින් සිටියේය.”ආ ඔයා අද උසාවි ගියා කියලා නායකතුමා කීවා. ඇත්තද ඒක” මන්ත්‍රී ස්වාමිනාදන් මන්ත්‍රී බුද්ධිකගෙන් විමසා සිටියේය.”මොන උසාවිද? මං දන්න උසාවියක් නැහැ. මොකද අද ෆොන්සේකා උසාවියට ගේනවාද?” මන්ත්‍රී බුද්ධික විමසා සිටියේය.”නෑ නෑ ඔයා නායකතුමාට එරෙහිව උසාවි ගියා කියලා නායකතුමා මට මේ දැන් කීවා. මන්ත්‍රී ස්වාමිනාදන් කීවේය. ඒ සමඟම මන්ත්‍රී බුද්ධික ගියේ පාර්ලිමේන්තු සභා ගැබටයි. “නායකතුමා මොකක්ද මේ මං අද උසාවි ගිහින් කියලා තිබුණේ” මන්ත්‍රී බුද්ධික විමසා සිටියේය.”එහෙමද මට ආරංචි වුණා බුද්ධික උසාවි ගියා කියලා. මං දයා පැල්පොළ උසාවියට යැව්වා.” එ.ජා.ප. නායකයා විමතියෙන් යුතුව කීවේය. “මං යන උසාවියක් නෑ නායකතුමාට කවුරුහරි ලණුවක් දීලා” මන්ත්‍රී බුද්ධික කියා සිටියේය. ඒ වෙනවිට තවත් එ.ජා.ප. මන්ත්‍රීවරු පිරිසක් ද ඒ අසල සිටියහ.ඉන් අනතුරුව මන්ත්‍රී බුද්ධික පාර්ලිමේන්තුවෙන් පිටතට පැමිණ එ.ජා.ප. නීති උපදේශක දයා පැල්පොළට දුරකථන ඇමැතුමක් ගත්තේය. “මොකක්ද මිස්ටර් පැල්පොළ මං උසාවි ගියා කියපු කතාව“ මන්ත්‍රී බුද්ධික විමසා සිටියේය. “මං දන්නේ නෑ. මට ලොක්කා කිව්වා උසාවියට යන්ඩ. බුද්ධික නඩුවක් දාලා කියලා. මං උසාවියේ දැන් පැය තුනක ඉඳලා ඉන්නවා. එහෙනම් ලොක්කට කවුරුහරි ලණුවක් දීලා ඇති” එ.ජා.ප. නීති ලේකම් දයා පැල්පොළ කීවේය.මේ අතරතුර මන්ත්‍රී බුද්ධිකගේ පක්ෂ තහනම ඉවත් කිරීම සඳහා මහ ලේකම් තිස්ස අත්තනායක තම තනතුරේ බලය පක්ෂග්‍රාහී නොවී ලබාදීම ගැන එ.ජා.ප. මහලේකම්වරයාට එ.ජා.ප. මන්ත්‍රීවරු ප්‍රසාදය පළ කළහ.ඇමැතිවරුන් ගේ හා මන්ත්‍රීවරුන්ගේ ක්‍රිකට් තරගය පක්ෂ – විපක්ෂ බොහෝදෙනා අතර කතාබහට ලක්වන්නට විය.“මේ තරගාවලිය ගැන යෝජනාව ගෙන ආ නාමල් රාජපක්ෂ මන්ත්‍රීතුමාට අපේ සතුට පළකරන්න ඕනෑ.” ඇමැති ඩිලාන් පෙරේරා යෝජනා කළේ ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ සමඟ කතාබහක යෙදී සිටි මහින්දානන්ද අලුත්ගමගේ, ජගත් පුෂ්පකුමාර, අනුර පි‍්‍රයදර්ශන යාපා, ලක්ෂ්මන් සෙනෙවිරත්න, නෙරංජන් වික්‍රමසිංහ, තිලංග සුමතිපාල යන මැති ඇමැතිවරුන් කතාබහක යෙදී සිටි ස්ථානයට පැමිණය.”ඒ වෙනුවෙන් අපි සතුට භුක්ති විඳලත් ඉවරයි” ඇමැති මහින්දානන්ද කීවේ සිය නිවෙසේ පැවැති සාදය සිහිපත් කරමිනි.”අපි හිතුවෙ සජිත්, කරු පිලත් ඒවි කියල. ඒ අය ආවෙ නැති එක අවාසි වුණෙත් ඒ අයටමයි. විපක්ෂ නායකවරයා ආයෙත් ඔළුව ඉස්සුවා” අනුර ප්‍රියදර්ශන, ජගත් පුෂ්පකුමාර යන ඇමැතිවරු කීහ.”ජනාධිපතිතුමා බැට් කළා නං ඇමැති පිල දිනනවා.” හෙට්ටිගේ කියද්දී හැමදෙනාම කීවේ “ඒක ඇත්ත ඒක අපි පිළිගන්නවා” කියමිනි.”මැච් එකට ආව කියල දයාසිරි ජයසේකරට, ගයන්ත කරුණාතිලකලට දොස් කියල දුරකථන ඇමතුම් ඇවිල්ලත් තියෙනවා” නාමල් රාජපක්ෂ මන්ත්‍රීවරයා කීය.”මං හිතුවෙත් නෑ මෙච්චර තරගය සාර්ථක වෙයි කියල. දේශපාලනයේ මෙතෙක් කලකට නොවුන දෙයක්. ඇමැති මහින්දානන්ද කීවේය.මැති – ඇමැති ක්‍රිකට් තරගයෙන් පසුව සුපුරුදු පරිදි පාර්ලිමේන්තුවේ අයවැය කාරක සභා අවස්ථාවේ විවාදය ද සිදුවිය. එහිදී දැඩි වාග් ප්‍රහාර එල්ල නොවුණේ ද ක්‍රිකට් තරගයෙන් ඇතිවූ සුහදත්වය නිසාය.ජනමාධ්‍ය අමාත්‍යාංශය පිළිබඳ අයවැය විවාදය අවසන් කර සභාගැබෙන් මන්ත්‍රීවරුන් ඉවතට යද්දී ගයන්ත කරුණාතිලකට නාමල් රාජපක්ෂ හමුවිය. පෙර පැවැති විවාදයේදී රාජ්‍ය මාධ්‍ය රජයේ පුවත් වැඩිපුර පළ කරන මාධ්‍ය බවට පත්වී ඇති බවට ගයන්ත කරුණාතිලක චෝදනා කළේය.”ගයන්ත ඔයා හොඳ කතාවක් කළා. ඔය වගේ විවේචන කරන්න. ඔයාගෙ විවේචනයේ පදනමක් තිබුණා” නාමල් රාජපක්ෂ කියද්දී ගයන්ත කරුණාතිලක කීවේ “ඔයත් හොඳ කතාවක් කළා. විවේචනාත්මකව යමක් බලන්න ඔයාට පුළුවන් කියල ඒකෙන් අපට තේරුණා. මගේ සුබ පැතුම් පිළිගන්න” ගයන්ත කරුණාතිලක මන්ත්‍රී නාමල්ට කීවේය.කථානායක කුසලානය පාර්ලිමේන්තු මන්ත්‍රීවරුන් සතු විය. කණ්ඩායම් දෙකම කණ්ඩායම් හැඟීමෙන් කටයුතු කළ අයුරු දැක ගත හැකි විය.පළමුව පන්දුවට පහර දුන් මන්ත්‍රීවරුන්ගේ කණ්ඩායම ඕවර 20 කදී කඩුලු 09 ට ලකුණු 176 ක් ලබා ගත්තේය. පිළිතුරු ඉනිම ක්‍රීඩා කළ ඇමැති පිලට ඕවර 20 අවසානයේ ලබා ගත හැකි වූයේ කඩුලු 07 ට ලකුණු 107 ක් පමණි. දක්ෂතම පිතිකරු ලෙස එක්සත් ජාතික පක්ෂ පාර්ලිමේන්තු මන්ත්‍රී අකිල විරාජ් කාරියවසම් ද දක්ෂතම පන්දු යවන්නා ලෙස එක්සත් ජාතික පක්ෂයේ පාර්ලිමේන්තු මන්ත්‍රී හර්ෂ ද සිල්වා ද තරගයේ වීරයා ලෙස ඇමැති ඩලස් අලහප්පෙරුම ද සම්මාන ලැබූහ.අමාත්‍ය විමල් වීරවංශ ඇමැතිවරුන්ගේ පිල වෙනුවෙන් දක්ෂ පන්දු යැවීමක නිරත වෙමින් ලකුණු 33 කට කඩුලු 03 ක් ලබා ගැනීමට සමත් විය. විමල්ගේ පන්දු හමුවේ දැවි ගිය පිතිකරුවන් අතර මන්ත්‍රී පිලේ නායක සනත් ජයසූරිය ද විය.ශ්‍රී ලංකා පිලේ නිත්‍ය දිරිගන්වන්නා ලෙස කටයුතු කළ ලෝ පතළ ක්‍රිකට් ලෝලියකු වන පර්සි අබේසේකර ද මැති ඇමැතිවරුන් දිරි ගන්වමින් කටයුතු කරන ආකාරය දැක ගත හැකි විය.“අපේ කොල්ලෙක් ජයසූරියගේ විකට් එක ගත්තා.” විමල්ගෙ පන්දුවකට කඩුල්ල මුවා කිරීමේ වරදට සනත් ජයසූරිය දැවී ගිය විට පර්සි එසේ කියමින් ඔල්වරසන් නඟන්නට විය.“මොකක්ද ඒ කතාව“ බොහෝ දෙනෙක් විමසූහ.“මමත් කළුතර තිස්ස විද්‍යාලයේ. විමලුත් එහෙ කොල්ලෙක්නේ.” පර්සි මැති ඇමැතිවරුන්ට කියනු ඇසිණි.දැවී යාමෙන් අනතුරුව, ප්‍රවීණ ක්‍රිකට් විස්තර විචාරක පේ‍්‍රමසර ඈපාසිංහ ඇතුළු පිරිස විමල් වීරවංශට ද විස්තර විචාරය සඳහා ඇරැයුම් කළහ.“අපට ඕනේ ක්‍රිකට් වගේම දේශපාලනයත් දන්න විශේෂඥ විස්තර විචාරකයෙක්.” ඔවුන් විමල් දිරිගන්වමින් එම කටයුත්ත භාර දුන්නේය. විමල්, ඩලස් පිළිබඳ පැවසුවේ මෙසේය.“ඩලස් අලහප්පෙරුම ක්‍රීඩකයා තම දේශපාලන ජීවිතයේදීත් බොහොම සුපරීක්ෂාවෙන් කටයුතු කරන කෙනෙක්. අපට දැන් දැක ගත හැකි වන්නේ ඔහු තම සුපුරුදු ජීවන ශෛලිය අනුව සුපරීක්ෂාකාරීව පන්දුවට පහර දෙන අන්දමයි.”“ආණ්ඩු පක්ෂයේ අපේ තරුණ මන්ත්‍රීවරුන් පන්දු රැකීමේදී දැඩි අවධානයෙන් සිටිය යුතුයි. උඩ පන්දු අත නොහැර රැක ගත යුතුයි. තමන් පෙන්වන දස්කම් මත ඉදිරියේදී නියෝජ්‍ය අමාත්‍ය ධූර පවා ලැබීමට මඟ පෑදේවි.”ජනාධිපතිතුමන්, විපක්ෂ නායකතුමන් ඇතුළු පිරිස ද සිනහ ගන්වමින් විමල් තම විස්තර විචාරය සිදු කර ගෙන ගියේය.“අපේ ක්‍රීඩා අමාත්‍යතුමා සුපරීක්ෂාකාරී නොවුණොත් කඩිනමින් දැවී යාමට පුළුවන්.” මහින්දානන්ද අලුත්ගමගේ පිති ප්‍රහාරය ඉදිරියේ විමල් පැවසුවේ එසේය.“කෙහෙලිය ඇමැතිතුමාට ලැබෙන ඇතැම් පන්දු ඔහුට මාධ්‍යවේදීන් ඇතැම් අවස්ථාවල එල්ල කරන පන්දුවලටත් වඩා අසීරු පන්දු බවයි පෙනී යන්නේ.” විමල් පෙන්වා දුන්නේය.“මඳ වේගයෙන් වුවත් අපේ රවි කරුණානායක මන්ත්‍රීවරයා දක්ෂ ලෙස පන්දු යවන බවයි පෙනෙන්නේ. එම පන්දු යැවීම අපේ විපක්ෂ නායකතුමාගේ සතුටට හේතු වනු ඇතැයි අප සිතනවා.” විමල් සියල්ලන් සිනහ ගන්වමින් තම විස්තර විචාරය කර ගෙන ගියේය.“එක් එක් අයගේ දේශපාලන භාවිතයන් ද සලකමින් ඔබතුමා කළ විස්තර විචාරය අනගියි. විස්තර විචාරයටම ගැළපෙන කටහඬක්.” පේ‍්‍රමසර ඈපාසිංහ ඇතුළු ප්‍රවීණයෝ විස්තර විචාරයට සමු දෙමින් නැඟි සිටි විමල්ට සුබ පැතූහ.පසුගිය සතියේ ශ්‍රී ලංකා ගුවන් විදුලි සංස්ථාවේ වැඩසටහනකට සහභාගි වීමට එහි ගිය සබරගමු මහ ඇමැති මහීපාල හේරත් වැඩසටහන අරඹන තුරු එහි සභාපති හඩ්සන් සමරසිංහ සමඟ පිළිසඳරකට එක්විය.සභාපතිතුමා අපේ පළාතට විතරයි පළාත් ගුවන් විදුලි සේවාවක් නැත්තේ අනිත් හැම පළාතකටම පළාත් ගුවන් විදුලි සේවා ඔබතුමා ආරම්භ කළා. සබරගමුව කියන්නේ හැම අතින් ම සුවිශේෂි කලාපයක් ඔබතුමා සූදානම් නම් පළාත් සේවාවක් ආරම්භ කිරීමට අපි සියලු යටිතල පහසුකම් සපයා දෙන්න සූදානම්.මහීපාල හේරත්ගේ නෝක්කාඩුව හමුවේ හඩ්සන් සමරසිංහ සඳහන් කළේ ඒක ඇත්ත මහ ඇමැතිතුමා ඒ අඩුපාඩුව සපුරාලන්න අපි වහාම ඉදිරිපත් වෙනවා.අදම විවෘත කරන දිනය දාගනිමු. එසේ කී හඩ්සන් නියෝජ්‍ය අධ්‍යක්ෂ ජෙනරාල් ටී. ඩී. කේ. ජයන්ත අමතමින් සඳහන් කළේ අද හෙටම සංස්ථා ඉංජිනේරුවන් පිරිසක් සබරගමුවට පිටත් කර යවා විකාශන කුලුනු ඉදි කිරීමට යෝග්‍ය ස්ථාන තීරණය කළ යුතු බවය.අපි මේක රත්නපුර සහ කෑගල්ල දිස්ත්‍රික් දෙකටම ප්‍රතිලාභ ලැබෙන විදියට කේන්ද්‍ර කර ගනිමු. මහ ඇමැතිවරයා කීවේය.වැඩේ කෙරුණ කියලා හිතා ගන්න මහ ඇමැතිතුමා ළඟදි අපට සම්පේ‍්‍රෂණ 7 ක් ලැබෙනවා ඉන් එකක් අනිවාර්යයෙන්ම සබරගමුවට දෙනවා.හඩ්සන් සමරසිංහගේ ප්‍රතිඥාවෙන් සෑහීමට පත්වූ මහ ඇමැතිවරයා අනතුරුව ගුවන් විදුලි සංස්ථාවේ කාලීන වැඩසටහන් අංශයට ගොඩවූයේ මහත් සතුටු සිතිනි.අයවැය යෝජනා අතරේ ලබන වසර සඳහා ආර්ථික සංවර්ධන අමාත්‍යාංශය විසින් ක්‍රියාත්මක කරන යෝජනා පිළිබඳව ඇමැති බැසිල් රාජපක්ෂ මහතා දැන් සිටම පියවර ගනිමින් සිටී. පසුගිය සතියේ වැඩි කාලයක් ඔහු ගත කළේ ඒ පිළිබඳව ඒ ඒ ප්‍රදේශවල මැති ඇමැතිවරුන් හමුවීම සඳහාය. පළාත් මට්ටමින් අමාත්‍යාංශයට අදාළ කටයුතු පිළිබඳව සාකච්ඡා කිරීම සඳහා ඇමැතිවරු සහ මන්ත්‍රීවරු පාර්ලිමේන්තු සංකීර්ණයේදී වරින් වර හමු වූහ.“දිවි නැඟුම, පාසල් සනීපාරක්ෂක සේවා, පළාත් මාර්ග කාපට් කිරීම, සුළු වාරිමාර්ග, සති පොළ සංවර්ධනය, ගම නැඟුම, මාතෘ සායන සංවර්ධනය වැනි පසුගිය වසරේ පවත්වාගෙන ආ වැඩසටහන්වලට අමතරව මේ වසරේදී නැවත වරක් එක ගමකට එක ව්‍යාපෘතියක් වැඩසටහන ක්‍රියාත්මක කරනවා. එය මේ රටේ ක්‍රියාත්මක වූ දැවැන්තම සංවර්ධන ව්‍යාපෘතියක්. සංවර්ධනය රටේ හැම කොනකටම ගෙන යාමට එය ඉවහල් වුණා.” යයි ඇමැතිවරයා ප්‍රකාශ කළේය.“ජනතාවගෙන් පත්වුණු හැම නියෝජිතයකුටම වගකීමක් තිබෙනවා ජනතාව වෙනුවෙන් සේවය කිරීමට. ඒ නිසා ගමේ ප්‍රාදේශීය සභා මන්ත්‍රීවරයන්ගේ යෝජනාවලට ද ප්‍රමුඛත්වයක් ලබා දෙන්න” යැයි ද ඇමැතිවරයා ඉල්ලා සිටියේය.රටේ සංවර්ධන ව්‍යාපෘති ඉතා සාර්ථක ලෙස නිම කළ ද විපක්ෂය සහ සමහර කණ්ඩායම් විසින් හිතාමතාම සෑම ව්‍යාපෘතියක් පිළිබඳවම කුමන හෝ විවේචනයක් ඉදිරිපත් කරන බව ප්‍රකාශ කළ ඔහු “මෑතකදී ජනාධිපතිතුමා සමඟ විද්‍යාලංකාර පරිවේනාධිපති වැලමිටියාවේ කුසලධම්ම නාහිමි හමු වූ අවස්ථාවේදී උන්වහන්සේ එක් සිදුවීමක් විස්තර කළා. උන්වහන්සේගේ ගමට යන පාර අබලන් වී තිබීම නිසා එය රජයෙන් ඉල්ලීමක් කර සාදා දුන්නා. ගමේ අයකු එම පාරේ රිය අනතුරකට ලක් වී මිය ගියා. දැන් සමහර අය උන්වහන්සේට දොස් කියනවාලු. ඒ අනතුර සිදු වුණේ පාර සෑදීම නිසා කියලා” යැයි ප්‍රකාශ කළේය.එක්සත් ජාතික පක්ෂයේ නායක ධුරය සඳහා තමන් ඉදිරිපත් වන බවට නිල වශයෙන් නිවේදනය කළ කරු ජයසූරිය ඒ සඳහා මල්වතු අස්ගිරි මහ නාහිමිවරුන්ගේ ආශිර්වාදය ලබා ගැනීම සඳහා 13 වෙනිදා මහනුවරට පිටත් වූයේ උදෑසනිනි. පාර්ලිමේන්තු මන්ත්‍රිනි තලතා අතුකෝරාළ සහ පාර්ලිමේන්තු මන්ත්‍රීවරුන් වන අශෝක අබේසිංහ, සුජීව සේනසිංහ, හිටපු ඇමැතිවරයකු වන ඉමිතියාස් බාකීර් මාකාර්, බස්නාහිර පළාත් සභා මන්ත්‍රී ශිරාල් ලක්තිලක හා හොරණ එජාප ප්‍රධාන සංවිධායක රවි ජයවර්ධන ද මේ ගමනට එක් වී සිටියහ. ගමන අතරවාරයේ දී කඩවත ඉඹුල්ගොඩ ප්‍රදේශයේ දී වාහන තදබදයකට මුහුණ දීමට සිදු වූයේ ඊට ස්වල්ප වේලාවකට මත්තෙන් සිදුව තිබු රිය අනතුරක් හේතුවෙනි. රිය අනතුරට ලක්ව තිබුණේ සුදු පැහැති සුඛෝපභෝගී රථයකි. එම ස්ථානය පසු කරන විටම කරු ජයසූරිය තලතාට කීවේ අර අතන හිටගෙන ඉන්නේ සූරියආරච්චි ඇමැතිතුමා නොවේ දැයි කියාය. වහා වාහනය නැවැත්වූ කරු සිය පෞද්ගලික ආරක්ෂක නිලධාරියාට කීවේ සූරියආරච්චි ඇමැතිතුමාට කරදරයක් දැයි විමසා එන ලෙසය. එසේ කියමින්ම කරු ද වාහනයෙන් බැස නියෝජ්‍ය ඇමැති චන්ද්‍රසේන සූරියආරච්චි ඇමැතිවරයා සිටි දෙසට ගමන් කළේය. කරු වෙත පැමිණි සූරියආරච්චි ඇමැතිවරයා කීවේ “අර ලොරියේ ඩ්‍රයිවර්ට නින්ද ගිහින්. මගේ වාහනෙත් හප්පගෙන ලයිට් කණුවකුත් කඩාගෙන ගිහින් නැවතිලා තිබෙනවා” යැයි කියාය. එම අනතුරෙන් සූරියආරච්චි ඇමැතිවරයාගේ පෞද්ගලික ආරක්ෂකයාට තරමක් තුවාල සිදු වී තිබුණේය. අපෙන් කෙරෙන්නට යමක් තිබෙනවා දැයි ඇසු කරුට සූරියආරච්චි ඇමැතිවරයා කීවේ පොලීසියට දන්වන්නට ඕනෑ. තාම ඒක කරගන්න බැරි වුණා කියලයි. ඒ කාර්යය තමන්ගේ පෞද්ගලික ආරක්ෂකයාට පැවරූ කරු “මම මල්වතු අස්ගිරි මහ නාහිමිවරුන් බැහැ දැකීමට යනවා” යැයි කීවේය.උදේ 8.30 පමණ වන විට පේරාදෙණිය රජයේ තානායම වෙත කරු ගියේ කරු පිළිගැනීමට ලක්ෂ්මන් කිරිඇල්ල ඇතුළු මහනුවර දේශපාලන ප්‍රධානීන් රැසක් සහ එක්සත් ජාතික පක්ෂයේ හිටපු සභාපතිවරයකු වන රුක්මන් සේනානායක ඇතුළු කණ්ඩායමක් එහි රැස්ව සිටි නිසාය. එතැන් සිට රුක්මන්, ලක්ෂ්මන් කිරිඇල්ල සහ තවත් එජාප මහනුවර දිස්ත්‍රික් ප්‍රධාන් කිහිප දෙනකුට කරු ආරාධනා කළේ අපි ඔක්කොම මේ වාහනේ නැඟිලා යමුයි කියාය.කරු ඇතුළු මේ පිරිස අස්ගිරි මහනාහිමියන් බැහැ දුටුවේ පෙරවරු 9 ට පමණය. ඒ වන විටත් කරු මහනාහිමියන් හමුවේ කීවේ එක්සත් ජාතික පක්ෂය වැටි තිබෙන තත්ත්වයෙන් ගොඩ ගෙන සවිමත් පක්ෂයක් බවට පත් කිරීමේ අරමුණින් බහුතරයකගේ ඉල්ලීම පරිදි පක්ෂයේ නායකත්වය සඳහා ඉදිරිපත් වීමට තමන් තීරණය කළ බවය. “මම මේ තීරණය ගත්තේ කාගේවත් තනතුරක් උදුරා ගන්නටවත් කාට හෝ පීඩාවක් ඇති කිරීමටවත් කවුරුන් හෝ එළියට ඇද දැමීමටවත් නොවෙයි.” කරු අස්ගිරි මහනාහිමියන් හමුවේ කීවේය.කරු ඇතුළු කණ්ඩායම මල්වතු නාහිමියන් බැහැ දැකීමට ගියේ පෙ. ව. 10.00 ට පමණය. මල්වතු නාහිමියන් ද කරුට කීවේ මේ පක්ෂයේ නායකත්වය භාර ගන්නැයි අපි ඔබතුමාට දැන් කාලයක් තිස්සේ අනුශාසනා කළා. ඔබතුමා පක්ෂයේ නායකත්වය භාර ගැනීම සඳහා ඉදිරිපත් වීම අපි අනුමත කරනවා යැයි කියාය. මේ අවස්ථාවේ දී ලක්ෂ්මන් කිරිඇල්ල මන්ත්‍රීවරයා කීවේ අපි රනිල් වික්‍රමසිංහ මැතිතුමාට විපක්ෂ නායක ධුරයත්, කරු ජයසූරියට පක්ෂයේ නායක ධුරයත්, සාකච්ඡාවෙන් සම්මුතියෙන් යුතුව බෙදා ගන්නා ලෙස යෝජනා කරන බවයි. සුජීව සේනසිංහ මන්ත්‍රීවරයා කීවේ “මහා නායක හාමුදුරුවනේ, අපි කාගේවත් තනතුරු උදුරා ගන්ට හදනවා නොවෙයි. අපිට උවමනා වන්නේ පක්ෂයේ නායකත්වය කරු ජයසූරිය මැතිතුමාට භාර දීලා මේ පක්ෂය සමඟි කිරීමට පමණක් බවය.කරු පක්ෂයේ නායකත්වයට ඉදිරිපත් වෙනවා යැයි නිල වශයෙන් නිවේදනය කිරීමත් සමඟ යළි දේශපාලන කරළියට ආවේ කරු වරෙක එජාපයෙන් ආණ්ඩුවට ගොස් ආණ්ඩුවේ දෑත ශක්තිමත් කළ බවයි.කරුගේ වෙබ් අඩවිය විවෘත කිරීම ගැන පාර්ලිමේන්තුවේ දී ආණ්ඩු පක්ෂයේ ඇමැතිවරයකු පක්ෂයේ ප්‍රධානියකුගෙන් කළ විමසීමක දී ඊට පිළිතුරක් ලෙස කියා තිබුණේ මාත් කරුගේ වෙබ් ලෝන්ච් එකට ගියා. හැබැයි ආණ්ඩුවේ දෑත් ශක්තිමත් කරන්නට ගිය කතාව ඒකේ තිබුණේ නැහැයි කියාය. කරුගේ මල්වතු අස්ගිරි මහා නාහිමිවරුන් බැහැ දුටු අවස්ථාවේ උන්වහන්සේලා මේ සම්බන්ධව හෙළිදරව්වක් කළහ. උන්වහන්සේ ප්‍රකාශ කළේ දේශපාලනය කරන්නට නම් රටක් තිබෙන්නට ඕනෑ. එනම් ආණ්ඩුවට යුද්ධය ජයගන්න මේ වෙලාවේ ඔබතුමා ශක්තිය ලබා දෙන්න යනුවෙන් මහානායක මල්වතු අස්ගිරි නාහිමිවරුන් කළ දැනුම් දීමට හිස නමමින් කරු යුද්ධය ජය ගැනීම සඳහා ආණ්ඩුවට ශක්තිය ලබා දුන් බවය.මල්වතු අස්ගිරි මහනායක හිමිවරුන් බැහැ දැකීමෙන් පසු කරු, ආචාර්ය වියානි ප්‍රනාන්දු මහනුවර රදගුරුතුමන් බැහැ දුටු අතර, “පක්ෂයේ සියලු දෙනා එකතු කරගෙන පක්ෂය සමඟි කිරීමට ඔබතුමාට විශාල වගකීමක් තිබෙනවා. අපේ ආශිර්වාදය ඊට හිමි වෙනවා” කියාය.කරු මේ ගමනේ දී දිවා ආහාරය ලබා ගත්තේ ලක්ෂ්මන් කිරිඇල්ල මන්ත්‍රීවරයාගේ නිවෙසෙනි. දිවා ආහාරයෙන් පසු මහනුවර හින්දු කෝවිලේ දී ආශිර්වාද පූජාවකට සහභාගි වූ කරු මහනුවර අවන්හල උත්සව ශාලාවේ දී එජාප ක්‍රියාකාරීන් ඇමැතීමෙන් පසු ශ්‍රී දළදා මාලිගාවේ පැවැති අධිෂ්ඨාන පූජාවකට එක් වූයේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=af1112181</link>
    <topic>නෙළුම පිපිණි</topic>
    <author>කසුරි</author>
    <content>පාහියන් පලා යන්නකු නො වී ය. ගමන් කරන්නකු වීය. බුදු දහමෙහි හරය සොයමින් එතුමෝ සේද මාවත දිග ගමන් කරමින් සිටියහ.මම පාහියන් භික්ෂුව දෙස බලා සිටියෙමි. එතුමෝ කරදර දුක් ගැහැට මැදින් නොනැවතී ම ඉදිරියට ගමන් කළහ.මම මොහොතකට අවට බැලුවෙමි. එක් දහස් දෙසිය අසූ අටක පිරිසක් නෙළුම් පොකුණ ඉවුරට වී පාහියන් භික්ෂුව දෙස බලා සිටියහ.ඉතිහාසයක් පුරාම මෙවන් පොකුණක් හමුවෙතැයි සිතමින් අපි ගිරි දුර්ග වන දුර්ග පසු කරමින් කඳු වැටි, ඇළ දොළ ගංගා සතා සරුපයින් කටු කොහොල් වගුරු බිම් පසු කරමින් ගමන් කෙළෙමු. අවසානයේ දී අපට නිම්නයක් හමු විය. ඒ 2005 දී ය. නිම්නය හරහා අපි ඇවිද ගියෙමු. ඉතිහාසයේ කිසි කලෙකවත් නොදුටු මහා මාර්ග, වරාය ඈ එකී මෙකී සහ නොකී බොහෝ දෑ නිම්නය පුරා ඉදිවෙමින් තිබිණි. කොන්ක්‍රීට් වනාන්තරය තුළ හරිත වර්ණ ගස් වැල් වැඩී සුළඟට සැලී ලෙළී සිලි සිලි හඬින් හාත්පස වින්දනය කරවන්නට වීය. ආශ්වාදය උතුම් කොට සැලකූවෝ හරිත වර්ණ නිම්නය හරහා ගමන් කරමින් සිටියහ.නෙළුම් පොකුණ පිහිටියේ හරිත වර්ණ නිම්නයේ එක් කෙළවරක ය.මම නෙළුම් පොකුණ අසබඩට ගොස් එක් දහස් දෙසිය අසූ අට දෙනාගෙන් කෙනෙකු බවට පත්ව ඉවුරු කොනක අසුන් ගතිමි.නිම්නයේ නිමැවුම්කරුවාණෝ නෙළුම් පොකුණ මධ්‍යයේ වූ එක් නෙළුමක් මත හිඳ සිටියහ.“මාගේ ප්‍රාණය නිරුද්ධවන්නට පෙර ජීවිතයේ අවසන් අර්ධයේදීවත් එවන් අසිරිමත් දසුනක් දකින්නට මගේ දෑස් වරමක් ලබා තිබුණේ ය. ළඳු කැලෑ වන වදුලු බහුල වූ තීරයේ එක් සුපසන් නිම්නයක් නිමවා එහි අසිරිමත් නෙළුම් පොකුණක් සාදා වසන්තය පමා වී හෝ පැමිණි බව සනිටුහන් කරමින්, ශ්‍රී ලාංකේය ඉතිහාසය තුළ අපට හමු වූ වඩාත් පිරිපුන් ජන මූල නායකයා වූ මහින්ද රාජපක්ෂ මැතිඳුන් අතින් පසුගිය දා ජනගත කළ මොහොතට සැපැමිණි මහ පිරිස මැද මම ද සාක්ෂිකරුවකු වූ බැව් සාඩම්බරයෙන් පවසන්නෙමි.මම කුහක සිතින් කිසිවක් නොපවසා නොසිටින්නෙමි. එය සාඩම්බර මොහොතක් වී යැයි කටපුරා පවසන්නෙමි. අගනුවර වූ මේ අගනා බිම් කඩෙහි ද තවත් සුපිරි සාප්පු සංකීර්ණයක් නො අටවා, මිනිසුන් සිත් පරිභෝජනයෙන් ම නොපුරවා ආනන්දයෙන් සියුමැලිකොට ප්‍රඥාවෙන් හැඩ ගන්වන්නා වූ මෙවන් අසිරිමත් රඟහලක් නිමවා ජනගත කරන්නට තරම් මහින්ද රාජපක්ෂ නම් වූ අපේ කාලයේ ජන මූල ජනනායකයාගේ අධ්‍යාත්මය සෞන්දර්යයෙන් මට සිලිටු වූයේ නොවේ දැයි නො විමසා සිටීමට තරම් මම කුහක නොවෙමි.“මම පලායන්නකු නො වෙමි. මම නොනැවතී ගමන් කරන්නෙක්මි.පාහියන් භික්ෂුව එසේ පවසනු නෙළුම් පොකුණ අසබඩ සිට අපි අසා සිටියෙමු. පාහියන් භික්ෂුව දුරාතීතයේ පෙර යම් මොහොතක මේ ප්‍රකාශය කෙළේ මතුයම් දිනෙක ශ්‍රී ලංකාවේ බිහි වන්නට පෙරුම් පුරමින් සිටියා වූ ජනමූල නායකයකුගේ චරිත ලක්ෂණය ද එමඟින් ප්‍රකාශිත වේ යැයි සිතූ නිසා වත් ද?ජයන්ත චන්ද්‍රසිරි නෙළුම් පොකුණ මැද පාහියන් භික්ෂුව යළි මැවීය. ජැක්සන් ඇන්තනී පාහියන් භික්ෂුව වී නෙළුම් පොකුණ මධ්‍යයේ දැවැන්තව නැඟී සිටියේ ය.මම ඔවුන් ගැන ආඩම්බර වන්නෙමි. ඒ අතිශය පෞද්ගලික හේතුවක් නිසා ය.පත්තර කාරයකු වන්නට පෙර මම නාට්‍යකාරයකු වී සිටියෙමි.ඒ ජයන්ත සහ ජැක්සන් සමඟ එකම වේදිකාවේ ය.විවෘත කිරීමේ උත්සව අවස්ථාවට සහභාගි වීමට මහින්ද රාජපක්ෂ ජනාධිපතිතුමා, දි.මු. ජයරත්න අග්‍රාමාත්‍යතුමා, චීන ජනරජයේ උපදේශක කමිටුවේ උප සභාපතිනි එන් වෙයි යිං මැතිනිය, ශිරන්ති රාජපක්ෂ ආර්යාව හා සංස්කෘතික අමාත්‍ය ටී.බී. ඒකනායක මහතා ප්‍රමුඛ විශේෂ ආරාධිතයන් සපැමිණි අවස්ථාව.එකල පාසල් ගුරුවරයකුව සිටි මම මීරිගම අනුබද්ධ විද්‍යාලයයේ 3, 4, 5 ශ්‍රේණිවල කුඩා දරුවන් සමඟ ළමා නාට්‍යයක් නිෂ්පාදනය කොට ගම්පහ බණ්ඩාරනායක විද්‍යාලයේ වේදිකාව මතට ගෙන ආවෙමි. ජයන්තත්, ජැක්සනුත් වැඩිහිටි නාට්‍ය රැගෙන ඒ වේදිකාව මතට ම පැමිණ සිටියහ.මීරිගම අනුබද්ධ විද්‍යාලයයේ පිළිකන්නක පුහුණු වූ මගේ කුඩා නාට්‍ය කණ්ඩායමට බණ්ඩාරනායක වේදිකාව නෙළුම් පොකුණක් ම වීය. එහෙත් අපි ගම්පහ දිස්ත්‍රික්කය ජය ගතිමු. එදා ජැක්සන් ගේ ‘ලෝ දිය’ නාට්‍යය වැඩිහිටි අංශයෙන් පළමු තැන දිනාගත්තේ ය. ජයන්ත ද මෙන් ම ශ්‍රියන්ත ද එදා ඒ වේදිකාව මත සිටියහ. පත්තරකාරයකු වූ පසු නාට්‍ය ක්ෂේත්‍රයෙන් ඈතට තල්ලු වී ගොස් සිටියදී ජයන්ත යළි මා ඉදිරියෙහි දිස් වූ යේ සිතා ගන්නටත් නොහැකි තරම් වූ සුවිසල් සහ තාක්ෂණයෙන් ආඪ්‍ය නෙළුම් පොකුණ මහින්ද රාජපක්ෂ රඟහල් වේදිකාව මත දී ය.මෙවන් රඟහල් පරිශීලනය කරමින් මේ විශ්ව කර්ම තාක්ෂණය මනා කොට ප්‍රගුණ කොට ඇති චීන නාට්‍යකරුවන් සමඟ ජයන්ත සිය පළමු අත්දැකීමෙන් ම හරි හරියට පෙළ ගැසුණේ ය.කුහක සිතින් මම කිසිවක් නොපවසා නොසිටින්නෙමි. සැබෑ සිතින් මම ඔහුට සුබ පතන්නෙමි. පසුව අප දුටු චීන මුද්‍රා නාට්‍යයේ ප්‍රමුඛ භූමිකා රඟ පෑ රංග ශිල්පියා සහ ශිල්පිනිය නෙළුම් පොකුණ වටා සිටියවුන්ගේ සිත් හි සදා ළැගුම්ගත් බව ද නො පවසා සිටීමට නො හැකි ය. ජිම්නාස්ටික් ව්‍යායාම් ප්‍රගුණ කොට ඇති ඔවුන් දෙදෙන සිය සිරුරුවල නම්‍යශීලිත්වය ප්‍රදර්ශනය කළ අයුරු විශ්මිත ය. එය අපේ රංගන ශිල්පීන්ට ද පුර්වාදර්ශ රැසක් ප්‍රදානය කළ බව ද සඳහන් කළ යුතු යැයි හඟිමි.ජිම්නාස්ටික් ක්‍රීඩාවෙන් ලොව අධිපතිත්වය හිමි කරගෙන ඇත්තේ චීන යයි. එබැවින් තරුණ පරපුරෙහි ඇති නම්‍යශීලිත්වය පිළිබඳව පුදුම විය යුතු නැත. කෙසේ වුව ද ඔවුහු ප්‍රේමය පිළිබඳව මුද්‍රානාට්‍යයක් ඉදිරිපත් නොකළහ. ප්‍රේම කවියක් සෞම්‍ය ස්වරයෙන් ගායනා කළහ. එම මුද්‍රානාට්‍යය එතරම් ම සුමට ය. සිනිඳු ය.ඒ ඔවුන්ගේ වෘත්තීය මට්ටමයි. අප ජිම්නාස්ටික් ශිල්පය ඔස්සේ ම යා යුතු නොවේ.ඒ ඔවුන්ගේ මගයි. අපට උරුම මග අප සොයාගත යුතුයි.ජයන්තලාට චන්නලාට ජැක්සන්ලාට එය අසීරු කරුණක් නොවනු ඇතැයි මම විශ්වාස කරමි.ඔවුන් තිදෙන හැරෙන්නට තවත් බොහෝ තරුණ ශිල්පීන් අපට සිටින බව ද අපි දන්නෙමු. මේ ඔවුන්ගේ වාරයයි. ඔවුන්ගේ කාලයයි. අපි ඔවුන් දකින්නට නො ඉවසිලිමත්ව සිටින්නෙමු.ජයන්තලාගේ පාහියන්ගේ චාරිකාව සහ චීන ප්‍රේම වෘතාන්තය කිසිසේත් ම සංසන්දනය නොකරමි. චීන මුද්‍රානාට්‍යයේ සිටියේ වෘත්තීය මට්ටමේ ශිල්පීන් ය. අපේ සිටින්නේ කෝච්චියෙන් කොළඹ විත් කන්තෝරුවක රැකියාවක් කොට සතියකට දවසක් දෙකක් හවස් යාමයේ පුහුණුවන නළු නිළියන් ය. එහෙමත් නැත්නම් ටෙලිනාට්‍යවල රඟපාමින් ඒ අතරතුර දර්ශනයකට පෙර දින කිහිපයක් පුහුණුවෙන නළු නිළියන් ය. අනෙක් අතට මේ දර්ශනය සඳහා ම චීන මුද්‍රානාට්‍ය කණ්ඩායම විශේෂ තිර සහ ප්‍රොජෙක්ටර් රැගෙන ආ බව ද තොරතුරු ලැබිණි.මෙවැනි වාතාවරණයක් මතු කර ගැනීමට අපට තවත් කලක් ගතවනු ඇත. එතෙක් ඉවසීමකින් යුක්තව මේ ගමන යා යුතු ය. පරිපූර්ණත්වය ප්‍රශ්න කිරීමට වඩා මේ මොහොතේ අවශ්‍යවන්නේ ඇරඹීම පිළිබඳව සුබ පැතීම ය.දැන් නව අවදියක් ආරම්භ වී ඇත. ගමනක් යා හැකි පසුබිමක් නිර්මාණය වී ඇත. මේ රඟහල දැන් ඉතින් ගමනක් යා යුතු යැයි බලකර සිටිනු ඇත. පිබිදෙන්නට බලා සිටි කැකුළු මතට හිමිදිරි හිරු රශ්මිය වැටෙන්නට පටන්ගෙන තිබේ.දැන් ඉතින් වෘත්තීය මට්ටම ළඟා කරගත යුතුව තිබේ. දුව දුවා නාට්‍ය කළ යුගය අවසන් කළ යුතු ය.මැසිවිලි නැඟීමේ සම්ප්‍රදාය පසෙකට දමා නිර්මාණය කිරීමේ සම්ප්‍රදාය වැලඳ ගත යුතු කාලය එළඹ තිබේ.නෙළුම් පොකුණ අසබඩ හිඳ මහින්ද රාජපක්ෂ ජනාධිපතිතුමා අපට පැවසූ මේ වදන් එවන් නව සම්ප්‍රදායකට පදනම සපයන්නේ ය.“අඬන දොඩන වැලපෙන යුගය අවසන්. ප්‍රසංග වේදිකාවේ ප්‍රබෝධයේ සුවිසල් යුගයක් උදාවෙලා.වසර තිහක් තිස්සේ රඟ දැක්වූ ශෝකාන්ත නාටකය දැන් නිමාවෙලා. මේ උදා වී තිබෙන්නේ ජාතියේ සුඛාන්ත නාටකය රඟදැක්වීමේ යුගයයි. ඒකට තමයි මේ අපි මේ මහා රඟහල ගොඩනඟලා ජාතියට දායාද කරන්නේ.ම බඳු රඟහලක් දශක කිහිපයකට පෙර ඉදි වුණා නම් අපගේ කලා නිර්මාණ රාශියක් මීට වඩා දැවැන්ත විදියට ගොඩ නැඟෙන්නට ඉඩ තිබුණා කියලා මා විශ්වාස කරනවා. අපේ විශිෂ්ට කලාකරුවන්ගේ මනසේ දැවැන්ත නිර්මාණ පහළ නොවුණේ ඒ සඳහා ඉඩ තියෙන මේ වගේ රඟහල් නො තිබුණ නිසා ද කියලා මට හිතෙනවා”දැන් ඒ යුගය උදා වී ඇත. මෙවැනි ත්‍යාගයක් ශ්‍රී ලංකාවට ලබාදීම පිළිබඳව කිසිදු පසුතැවිල්ලක් චීන ජාතිකයන් තුළ ඉතිරි නොවන අයුරින් ‘නෙළුම’ පිපුණ බව අවසන් වශයෙන් සටහන් කරමි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=af1112182</link>
    <topic>තැනින් තැනට යන එළවුළුවට ආරක්ෂාවක් අවශ්‍යයි</topic>
    <author>බෝමිරිය ජාතික පාසලේ ආර්ථික විද්‍යා ආචාර්ය ඒ.ඒ.ආර්.අමරසිංහ</author>
    <content>ඈත අතීතයේ දී ශ්‍රී ලාංකිකයෝ ස්වයංපෝෂිත ගැමි ආර්ථික රටාවකට නැඹුරු වී සිටියහ. එදා ජනගහනයේ සේවා නියුක්තියෙන් 95%කටත් වඩා කෘෂි අංශයේ නියුතු වූ අතර 5%කට අඩුවෙන් සේවා නියුක්ත වූයේ කර්මාන්ත හා සේවා අංශය තුළයි. කෘෂි අංශයේ ප්‍රධාන වශයෙන් ගොවිතැන් කටයුතුවලදී ඒකක 05ක් යටතේ නිෂ්පාදන සිදුවිය. කුඹුර - සහල් අවශ්‍යතාව සඳහාහේන – ධාන්‍ය, අල, කල්තබා ගත හැකි කැකිරි, වට්ටක්කා, පුහුල් වැනි දෑගෙවත්ත – පලතුරු හා දීර්ඝකාලීන බෝග කොස් දෙල් පොල් වැනි දෑකොටුව, ඕවිට, කොරටුව - කෙටිකාලීන බෝග වැසි කන්නය මත වගාකරන කරවිල පතෝල, බටු මිරිස් වැනි දෑවැව - මාළු, පලාවර්ග, අල වර්ග හා වෙනත්එකල ගොවියෝ හිතාමතා අතිරික්තයක් නිෂ්පාදනය නොකළ අතර වෙළෙඳාම සඳහා කෘෂි ද්‍රව්‍ය නොසැපයීය. ඉහත දැක්වූ නිෂ්පාදන ඒකක පහ මඟින් අවුරුද්ද පුරා ස්වයංපෝෂිත ලෙස ආහාර අවශ්‍යතාව සපුරා ගැනීමේ හැකියාව ජනතාවට තිබුණි. ආහාර වේල් පිළියෙල කිරීමට අවශ්‍ය වූ විට ඒ මොහොතේදීම නෙලාගන්නා කෘෂි ද්‍රව්‍යවලින් රසවත් ආහාර වේලක් පිළියෙල කරගැනීම එදා සිටි ගෙවිලියගේ ප්‍රධාන අභිලාෂය හා කාර්යය විය. එහිදී වේලට අවශ්‍ය පමණට එළවුළු, පළාවර්ග නෙළා ගැනීමත් අලුත් ආහාර සපයා ගැනීමත් සිදුවූ නිසා ගමේ ගෙදර පිසූ ආහාර වේල ඉතා රසවත් එකක් විය. ප්‍රවාහනයක් සිදු නොවූ අතර පන් මල්ලෙන් එළවුළු ගෙදර ගෙනාවෝය.නමුත් අද වනවිට එම තත්ත්වය ඊට හාත්පසින්ම වෙනස් වූ, තිබූ පිළිවෙළ උඩු යටිකුරු වී ඇති සැටියකි. 2010 වනවිට ශ්‍රී ලංකාවේ ජනගහනය කෝටි 02 ඉක්මවා ඇත. එබැවින් ඒ සියලු දෙනා ජීවත් කරවීම සඳහා ආහාර විශාල ප්‍රමාණයක අවශ්‍යතාවක් පවතී. මේ සඳහා ශ්‍රී ලංකාව කෙබඳු තත්ත්වයක පසුවන්නේ ද යන්න සලකා බැලිය යුතුය.2009 සංඛ්‍යාලේඛනවලට අදාළව(මූල්‍ය ශ්‍රී ලංකා මහ බැංකු වාර්ෂික වාර්තාව 2009)ඉහත සංඛ්‍යාවන්ගෙන් හෙළිවන ප්‍රධාන කරුණ ගොවියන් ඇත්තේ මුළු සේවා නියුක්තියෙන් 32%ක් බවත් ඔවුන් රටට අවශ්‍ය ආහාර සැපයිය යුතු බවත් එමෙන්ම රටේ දළ දේශීය නිෂ්පාදන දායකත්වය බලන විට කෘෂි අංශයෙන් සැපයෙන්නේ 12%ක් පමණක් වන බවත්ය. මෙම සංඛ්‍යාවලින් ආහාරමය නොවන කෘෂි නිෂ්පාදන ඉවත් කළ පසු ආහාර වශයෙන් යොදා ගත හැකි කෘෂි නිෂ්පාදන ඇත්තේ ඉතා සුළු ප්‍රමාණයක් පමණි. ඉහත තොරතුරු අනුව ශ්‍රී ලංකාව අද මුහුණ පා සිටින දැවැන්ත අභියෝගය වන්නේ ලෝක වෙළෙඳ පොළේ ආහාර සැපයීම් ප්‍රමාණය දවසින් දවස අඩුවන, ඉල්ලුම දවසින් දවස වැඩිවන හා ඒවායේ මිල ගණන් දවසින් දවස ඉහළ යන තත්ත්වයක් තුළ ශ්‍රී ලංකාව තුළින්ම අපේ ආහාර අවශ්‍යතාවය සපුරා ගන්නේ කෙසේද යන්නය.මීට දශක 5, 6කට පෙර ගොවියෝ තම නිෂ්පාදන ගමේ සති පොළට රැගෙන ගියේ ගොන් බැඳි කරත්තයෙනි. එය ගමන් කළේ පැයට කිලෝමීටර 5ක හෝ 6ක වේගයෙන් වන අතර කිලෝමීටර 10කට හෝ 12කට වඩා වැඩි දුරකට භාණ්ඩ රැගෙන ගියේ ඉතා කලාතුරකිනි. එමෙන්ම එදා සිටි සුළු පරිමාණ ගොවියා තම අස්වැන්න පෙරදින සවස නෙළාගෙන පොල්අතුවලින් වියූ ඇසුරුම් කූඩයක හොඳින් අසුරා පසුදින උදයම පොළට රැගෙන එන අතර පාරිභෝගිකයාට අලුත් මෙන්ම නෑඹුල් එළවුළු හා පලතුරු භුක්ති විඳීමට මෙමඟින් හැකියාව ලැබුණි.නමුත් අද තත්ත්වය සැලකූ විට අප රටේ කෘෂිකාර්මික ආහාර නිෂ්පාදනය, බෙදාහැරීම, හා පරිභෝජනය ඉතා සංකීර්ණ ක්‍රියාවලියක් බවට පත්වී ඇත. ඈත එපිට දුර බැහැර ගොවිපළක මහා පරිමාණ ව්‍යාපාරිකයින්ගේ ව්‍යාපාර ලෙස හා සුළු හා මධ්‍ය පරිමාණ කුඩා ගොවියන්ගේ ගොවි නිෂ්පාදන ලෙසින් වෙළෙඳපොළට එන කෘෂි නිෂ්පාදන දෙස බැලිය යුත්තේ විද්‍යාත්මක දෘෂ්ටි කෝණයකිනි. පාරිභෝගිකයා හා නිෂ්පාදකයා අතර දුර කිලෝමීටර 200ක් හෝ 400ක් හෝ ඊටත් වැඩිවන අතර මේ දෙදෙනාගේ ක්‍රියාවලිය සඳහා ගතවන කාලය දින දෙකක් හෝ 05ක් හෝ ඊටත් වඩා වැඩිවන අවස්ථා පවතින්නා සේම නිෂ්පාදක ගොවියා හා පාරිභෝගිකයා අතර අතරමැදි කටයුත්ත සඳහා සහභාගි වන අතර මැදියෝ විශාල පිරිසක් ද සිටිති. මේ නිසා නිෂ්පාදනය හමාර කළ කෘෂි නිපැයුම් පාරිභෝගිකයා අතට පත්කිරීමේ සංකීර්ණ ක්‍රියාවලිය ශ්‍රීී ලංකාවේ පවරා ඇත්තේ නිදහස් වෙළෙඳාම නැමැති සරල යාන්ත්‍රණයටයි. අදෘශ්‍යමාන හස්තයක් ලෙස සැලකෙන මෙම ඉල්ලුම් සැපයුම් බලවේග යටතේ ඇතිවන වෙළෙඳපොළ සමතුලිතය මඟින් තීරණය වන මිල හා ප්‍රමාණය පදනම් කරගෙන නිෂ්පාදනය, බෙදාහැරීම හා පරිභෝජනය සිදුවේ.මෙම තත්ත්වය ආර්ථික විද්‍යා මූලධර්ම මඟින් පහත පරිදි විමසා බැලිය හැක. නිදසුනක් ලෙස ගොවියකු නිපදවූ කැකිරි ගෙඩියක් පාරිභෝගිකයාගේ අතට පත්වන ආකාරය බලමු.නිදසුන (රඹුකන සිට හෝකන්දර දක්වා)කැකිරි ගොවියා - ගම රඹුකන, පළමුවන අලෙවිකරු ගමේ සතිපොළ - අවුලේගම පොළේදී මිලදීගැනීම, 02 වැනි අලෙවිකරු ප්‍රාදේශීය තොග වෙළෙන්දා – වාරියපොළ නගරය, තෙවැනි අලෙවිකරු පළාතේ මහා පරිමාණ තොග ගැණුම් වෙළෙන්දා – දඹුල්ල ආර්ථික මධ්‍යස්ථානය, සිව්වන අලෙවිකරු කොළඹ ප්‍රධාන තොග වෙළෙන්දා – මැනිං වෙළෙඳ පොළ, පස්වැනි අලෙවිකරුමාලබේ සාමාන්‍ය තොග වෙළෙන්දා - සති පොළ 6 වැනි අලෙවිකරු ගමේ සිල්ලර වෙළෙන්දා - හෝකන්දර සිල්ලර කඩය, හත්වැනි අලෙවිකරුකැකිරි පාරිභෝගිකයා - හෝකන්දර නිවසනිදසුනට අනුව කැකිරි ගොවියා හා පාරිභෝගිකයා අතර සෘජු හුවමාරුවක් සඳහා වන දුර කිලෝමීටර 130ක් හා කාලය පැය 05ක් පමණ වන නමුත් වෙළෙඳපොළ ක්‍රමය හරහා එනවිට දුර කිලෝමීටර් 260කටත් වැඩි කාලය දින 03ක් හෝ 04ක් හෝ එයත් ඉක්මවා සිටී. මෙලෙස අතරමැදි කරණය යටතේ වෙළෙඳපොළ ක්‍රමය මඟින් කැකිරි ගොවියා වන පළමුවන අලෙවිකරුගේ සිට අටවැනි ස්ථානයේ සිටින පාරිභෝගිකයා තෙක් හුවමාරු වන සෑමවිටම කැකිරි ගෝනිය 12 වතාවක් පැටවීම් හා බෑම් සිදුකර ඇත. මේ 12 වතාවට නාටාමි විසින් කැකිරි ගෝනිය කරේ සිට බිමට හා වාහනයට අතහරිනු ලබයි. මෙය තක්කාලි නම් කුමන තත්ත්වයක් උදාවේද?මේ ආකාරයට නිෂ්පාදනයේ සිට පරිභෝජනය දක්වා එන අතරතුර සිදුවන හුවමාරුවේදී පලුදුවීම්, කුණුවීම්, මඟහැලීමෙන් අපතේ යෑම් හා නාස්ති වීම් කාලය ඉකුත්වීම් යනාදී හේතු නිසා ගොවියා නිපද වූ කෘෂි නිෂ්පාදනවලින් 50%ක් පමණ ඉවත් කිරීමට සිදුවූ විට පරිභෝජනයට ඉතුරුවන්නේ නිමැවුමෙන් 50%ක් පමණ ප්‍රමාණයකි. මේ අනුව බලන විට ගොවියා නිපදවූ ආහාරවලින් පාරිභෝගිකයා පරිභෝජනය කරන්නේ එයින් හරි අඩක් පමණ ප්‍රමාණයකි.ගොවියා එළවුළු කිලෝ 100ක් රුපියල් 10ක් බැගින් වෙළෙන්දාට අලෙවි කළේ යැයි සිතමු. අවසාන වශයෙන් පාරිභෝගිකයාට විකිණීමට ඉතිරිවන්නේ කිලෝ 60ක් නම් මුල් කිලෝ සියයයේ වටිනාකම කිලෝ 60 අලෙවි කිරීමෙන් ලබාගැනීමට නම් එක කිලෝවක් රු. 16.66 බැගින් අලෙවි කළ යුතුයි. මෙලෙස ප්‍රවාහනයේදී පලුදු වීමෙන් ඉවතලන එළවුළුවල බරපැන දරන්නේ කවුරුන්ද? එය දරන්නට වන්නේ අවසන් පාරිභෝගිකයාටය.පාරිභෝගිකයින් යථාර්ථය තේරුම් ගත යුතුව ඇත. ගොවි සංවිධාන ඇත. වෙළෙඳ සංගම් ඇත. නමුත් පාරිභෝගික සංවිධාන හෝ සංගම් නැත. එක භාණ්ඩයක නිෂ්පාදකයා තවත් භාණ්ඩයක පාරිභෝගිකයාය. එසේම එක භාණ්ඩයක වෙළෙන්දා තවත් භාණ්ඩයක පාරිභෝගිකයාය. ඒ අනුව රටේ සියල්ලෝම නිෂ්පාදකයෝ හෝ වෙළෙන්දෝ හෝ නොවන නමුත් අපි සැවොම පාරිභෝගිකයෝ වන්නෙමු. එම නිසා මෙහිදී ගොවියෝ, වෙළෙන්දෝ, පාරිභෝගිකයෝ සියලු දෙනාම රටවැසියෝ හා පාරිභෝගිකයෝ යන හැඟීමෙන් මෙම ප්‍රශ්නය දෙස බලා ආරක්ෂිත ප්‍රවාහන කූඩ ගැටලුව විසඳා ගැනීම කාලෝචිත වෙයි. මෙම කූඩ භාවිතා කිරීමෙන් ගුණත්වය ඉහළ නිෂ්පාදන අඩු මිලකට පාරිභෝගිකයාට ලබාගැනීමට හැකිවීම විශේෂත්වයයි.එසේ නොවුවහොත් ශ්‍රී ලාංකික කෝටි 02ක ජනතාවගේ ආහාර අවශ්‍යතාව උදෙසා නිපදවන ආහාරවලින් හරි අඩක් අස්වැන්නේ සිට පාරිභෝජනය දක්වා යන හුවමාරුවේදී රටට අහිමි වනු ඇත. එවිට රටට අවශ්‍ය ආහාර ප්‍රමාණය ලබාදීම සඳහා අවැසි ආහාර ප්‍රමාණය මෙන් දෙගුණයක් නිපදවීමට සිදු වේ.එහි අහිතකර ප්‍රති විපාකය වන්නේ නිෂ්පාදන සම්පත් විශාල ප්‍රමාණයක් ඒ වෙනුවෙන් කැප කිරීමට සිදුවීම මත ආන්තික ආවස්ථික පිරිවැයක් නැතහොත් ආන්තික පිරිවැය හෙවත් නිෂ්පාදනයේ පිරිවැය ඉහළ යෑමයි. නිපදවිය යුතු ප්‍රමාණය වැඩිවීමෙන් හා නිපදවූ ප්‍රමාණයෙන් කොටසක් විනාශ වීමෙන් එළවුළු මිල ඉහළ යාම නිසා එය සමස්ත බඩු මිල ඉහළ යාමටත් එමඟින් උද්ධමනකාරී තත්ත්වයක් ඇතිවීමටත් අවසාන වශයෙන් සමස්ත ජනතාවගේ ජීවන තත්ත්වය පහළ වැටී රට සංවර්ධනයට බාධා වනු ඇත.අරක්කු සහ සිගරට් ඉතා හොඳ පෙට්ටිවල අසුරා ප්‍රවාහනය කර විකිණිය හැකිනම් මිනිසා ආහාරයට ගන්නා දේ එසේ නොකරන්නේ මන්ද? යන්න පැනයකි. රජයක් හැටියට මේ ගැටලුව දෙස නිවැරැදි කෝණයකින් බලා කටයුතු කිරීම වැදගත්ය. හොඳ දෙයක් ජනතාව ලවා ස්වේච්ඡාවෙන් කරවීමට බැරි අවස්ථාවලදී එය නීතියක් බවට පත්කිරීම හොඳ වේ.එවිට එය ක්‍රියාත්මක කළ හැකිය. නමුත් මෙහි තිබෙන ප්‍රයෝජනය ජනතාවට අවබෝධ කරදීමෙන් ලබාගත හැකි දේ ඊට වඩා වැඩිය. ගොවියා හෙවත් නිෂ්පාදකයාගේ නිෂ්පාදන පිරිවැය හා අපතේ යන එළවුළු පිරිවැය හා තවත් දේ එකතුව තීරණය වන සිල්ලර ඳල දරන්නට සිදුවී තිබෙන්නේ පාරිභෝගිකයාටය.රජය විසින් මෙම ආරක්ෂිත ප්‍රවාහන කූඩ නිපදවීම සඳහා සහනාධාර ලබාදීමටත් ප්‍රතිචක්‍රීය ප්ලාස්ටික් මඟින් කූඩ නිපදවීමටත් අවසන් වශයෙන් මෙම කූඩා භාවිතා කරන්නන්ට සහන මිලකට ලබාගත හැකි වැඩ පිළිවෙළක් මීට සම්බන්ධ කළ යුතුයි. එසේ නොවුනහොත් ආරක්ෂිත කූඩාවල පිරිවැය ද අවසානයේ දී එකතුවන්නේ පාරිභෝගිකයාගේ බිලටමය.ඉහත දැක්වූ සියල්ල සලකා බලනවිට පෙනී යන්නේ ආරක්ෂිත කූඩා මගින් භාණ්ඩ ප්‍රවාහනය කිරීමට කවුරුත් උනන්දු වීම අවශ්‍ය බවයි. ආනයනික එළවුළු හා පළතුරු ඉක්මනින් අලෙවි වන්නේ ඒවා සුරක්ෂිතව කුඩා හෝ පෙට්ටිවල අසුරා එවන නිසාය.දේශීය නිෂ්පාදනවල ඉල්ලුම අඩුවීමට එක් හේතුවක් වී ඇත්තේ ඒවා ගෝනිවල දමා පටවාගෙන එන විට තැලීම්, පොඩිවීම්, පලුදුවීම්, හා තැම්බී අවපැහැ ගැන්වීම් නිසාය. දේශපාලන මතවාදයකින් තොරව ආර්ථික විද්‍යාත්මක දෘෂ්ටි කෝණයකින් මධ්‍යස්ථව බලන ඕනෑම අයෙකුට මෙම ආරක්ෂිත කූඩා ආධාරයෙන් එළවුළු පලතුරු වැනි දෑ ප්‍රවාහනයට යොදාගැනීම වඩා ඵලදායී වන බව සිතෙනු ඇත.බෝමිරිය ජාතික පාසලේ ආර්ථික විද්‍යා ආචාර්ය ඒ.ඒ.ආර්.අමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=af1112183</link>
    <topic>හක්කපටස් බූමරංගය</topic>
    <author>රූපාන්ති බුලත්සිංහල</author>
    <content>පසුගිය දවස්වල බොහොම ජයට හක්කපටස් ගැන කතා වුණා. සතුන්ට මේක අමෘතයක් ලෙස පෙනුණත් පසුව මිරිඟුවක් පසුපස දිවීමක් වුණේ උන්වත් නොදැනීම. හක්කපටස් සත්ත්ව ජීවිත අමු අමුවේ මරාදැමූ බව පුවත්පත් අනාවරණය කරලා තිබුණා. ඒ කොහොම වුණත් මිනිස්සු ඉවක් බවක් නැතුව සත්ත්ව උගුල්වලට හක්කපටස් යොදන්නේ දෙවරක් නොසිතාමයි.කොහොම වුණත් මේ හක්කපටස් රැල්ල ටික කාලයකට නැවතුණා. ඒත් ඒක ටික කාලයකට විතරයි. ආයිත් පාරක් හක්කපටස් හොල්මන් කළා. මේ සිද්ධිය වාර්තා වුණේ ඉංගිරිය ප්‍රදේශයෙන්. ලක්බිම කිවුව විදිහට නිවසක හක්කපටස් හදන්න ගිහිල්ලා ඇතිවුණු පිපිරීම නිසා ඒ නිවසම විනාශ වුණා. තහනම් වැඩ හොර රහසේ කරන්න ගියහම ඇතිවෙන්නේ විනාශයක් මිස හොඳක් නොවේ.ගැහුව වේගවත් පන්දුව නැවතුණේ ඇළට බෝලය වැටීමෙන්. මේ නිසා සෙල්ලම ටික වෙලාවකට නතරවුණා. හැමෝම එකාවගේ බෝලය හෙව්වා. ඇළ පීරමින් බෝලය හොයන කොට අතට අහුවුණේ හිතාගන්න බැරි දෙයක්. දෙවියනේ දරුවෙක්... හැමෝගෙම ඇස් උඩ ගියා. යන්තම් මාස 6ක් තරම් වන බිළිඳු සිරුරක් ඇළේ පාවෙමින් තිබුණා.කාගෙ කවුද? ඇයි මෙහෙම වුණේ. මේ පළමුවැනි වතාවට නොවෙයි. මේ වගේ දේවල් කොච්චරවත් වෙලා තියෙනවා.අරුමයක් පුදුමයක් නොවන තරමටම දරුවන් පාරේ දමා යාම සුලභ වෙලා. දෙමව්පියන්ට හිතක් පපුවක් නැද්ද? මේ හැම දෙයකම ප්‍රශ්න වගේම පිළිතුරුත් හදවත්වල හිරවෙලා. දරුවන් මඟ දමා යාම මරාදැමීම අද විලාසිතාවක් වෙන්න තරමටම අධ්‍යාත්මය පිරිහිලා.මිනිසත්කම අඳුරගන්න බැරි තරමට මිනිස්සු වෙනස්වෙලා. හැමදේකම තරගයට නිමාවක් නෑ. වෙලාවක් නෑ.කොච්චර දහම් පණිවුඩ බෙදාහැරියත්, තවමත් මිනිස් අධ්‍යාත්මය වෙනස් වෙලා නැහැ. නීතිවලට පුළුවන් දඬුවම් කරන්න විතරයි. ඒත් තමන් ස්වයංව ඇති කරගන්නා විනය වඩාත් වැදගත්.අධ්‍යාපනය වඩාත් වැදගත් වන්නේ ස්වයං විනයක් ඇති කරගැනීමට, උගත්, බුද්ධිමත් පරපුරේ අවිචාරවීම ගැන අද නොයෙක් මතවාද කතිකාවන් ගොඩනැඟෙමින් තියෙනවා.මේ සිද්ධිය වාර්තා වුණේ දෙහිඅත්තකණ්ඩිය ප්‍රදේශයෙන්. උගත් බුද්ධිමත්, ඉංග්‍රීසි ගුරුවරයා තමන්ගේ විදුහලේ විදුහල්පතිවරයාට පරුෂවචනයෙන් බැනවදිමින් මහත් කෝලාහලයකට අරඇන්දේය. තම සිසු දරුවන්ට තම චරිතයේ යථාස්වභාවය නිරූපණය කිරීමට එතරම් වෙලාවක් ගත නොවුණි.තම ගුරුවරයාට වී ඇති දෙයින් සිසුදරුවෝ කලබල වූහ. මේ තත්ත්වය තේරුම් ගැනීමට නොහැකි විය. අකාලයේ වට වරුසාවක් ලෙසින් ඔවුහු වික්ෂිප්ත වූහ.බැනවැදීම අවසානයේ ගුටිකෙළියක් බවට පරිවර්තනය විය. දරුවන් අසරණව බලා සිටියා මිස අන් යමක් කරගත නොහැකි විය. ගුරුවරු අතර පැවැති කසුකුසුව දියුණු වූවා මිස නිම නොවීය.අවසානයේ මෙය මහා කලබැගෑනියක් බවට පත්විය. ඉවසීම නොමැතිව ඇතිවූ පුද්ගල වචන හුවමාරුව අවසානයේ පාසලට අපකීර්තියක් මෙන්ම අවමානයක් එක් කළේය. නීතිය ඉගෙනගත් ගුරුවරයාගේ අවිනීත හැසිරීම මුළු පාසලම කලඹාලූවේ සැනකිනි. ගුරුවරු දරුවන් ඉදිරියේ හැසිරීමේදී හැම අයුරින්ම පරිස්සම් වීම දරුවන්ගේ අධ්‍යාපනයට වගේ ඔවුන්ගේ ප්‍රතිරූපය රැකගැනීමටත් වඩා වැදගත්ය.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=af1112184</link>
    <topic>සර්කස් කියන්නෙ අපේ ජීවිතේ</topic>
    <author>ටිරෝනි වෑවලගේ</author>
    <content>ඩක... ඩක... ඩක... ඩක හඬින් ඔහු අත රැඳි ටකය නාද වෙයි. එහි හඬ තියුණුය. ගොරහැඬි ය. නමුත් මහ මඟ යන්නන් ගේ අවධානය එක් මොහොතකට තමා වෙත රඳවා ගැනීමට ඒ හඬ සමත් ය. ජයකොඩි ආරච්චිගේ සෝමපාලට ඒ මොහොත හොඳටම ප්‍රමාණවත් ය. ලයිකා හා රෝසි දෙපසට වී බලා සිටිති. වීදිය සූදානම් ය. සර්කස් සංදර්ශනය ඇරැඹේ.“මම ඉස්කෝලෙ ගියේ පහට විතරයි. නැටුම්වලට තියෙන ආසාව නිසා නැටුම් පුරුදු වෙන්න ගියා. වාද්දුවෙ අපේ ගමේ නැටුම් පරම්පරාවක් තිබුණා. වස්කඩුවේ ප්‍රසිද්ධ පහතරට නැටුම් ශිල්පියා ‘මල්කටුවා’ කියන්නේ අපේ සීයා. මම ඒ පරම්පරාවේ. පහතරට නැටුම්, තෙල්මේ. දෙවොල් මඩු නැටුම් හෙම හරිම ලේසියෙන් පුරුදු වුණා.සෝමපාලවඩිග පටුනත් පුළුවන්. අදටත් කඨින පෙරහැරවල නටනවා.” ඔහු කෙසඟය. වයස අවුරුදු හැත්තෑවක් පමණය. එහෙත් ලයිකාත් රෝසිත් හසුරවන අයුරු පුදුම සහගතය. ජනාකීර්ණ පිටකොටුවේ ස්වයං රැකියා නියුක්තිකයන් වෙනුවෙන් තැණුනු බිම්කඩ අසල ඔහුගේ සංදර්ශනය බැලීමට නරඹන්නෝ රැස් කති. ලයිකා ගේ වයස අවුරුදු එකහමාරකි. තවමත් පුහුණු වන සර්කස්කාරියක වුවද ඇයගේ දස්කම් ද නරඹන්නන් මවිත කරවන සුලුය. එහතේ රෝසී පරිණතය. කීකරු ය. සංදර්ශනයේ වැඩි බර දරන්නීය.“දවසක් අපි දෙවොල් මඩුවකට ගියා. අපට තිබුණේ පිනුම් ගහන්න. එතෙන්ට ඇවිත් හිටියා තනි රෝදේ බයිසිකල් පදින කෙනෙක්. එයා මට අභියෝගයක් කළා. පිනුම් ගැහුවට බයිසිකලේ පදින්න බෑ කිව්වා. ඇත්ත තමයි. ඒ වෙනකොට මට තනි රෝදේ බයිසිකල් පදින්න බෑ. ඉතින් මම ගෙදර ඇවිත් තනියම තනි රෝදෙ බයිසිකල් පදින්න පුරුදු වුණා. මට තේරුණා මට හැකියාව තියනවා කියලා. ඒ නිසා තව වෙන වෙන සර්කස් කෑලිත් කරන්න පටන් ගත්තා. මේ පැත්තටම හිත ගියා. ආදායමකුත් හොයන්න පුළුවන් කියලා තේරුණා. ඒ දවස්වල කානිවල් තියෙනවා. ඒවට ගියහම සර්කස් පෙන්නලා සල්ලි ටිකක් හොයා ගන්න පුළුවන් වුණා. එහෙම ගිහින් ගිහින් තමයි නයගරා සර්කස් කණ්ඩායමට සම්බන්ධ වුණේ.”සෝමපාල ගේ බයිසිකලය අපූරුය. හැඩය, නිමාව, බර සැහැල්ලු කර සර්කස් සඳහාම යෝග්‍ය කර තිබේ. ඒ බයිසිකලයට ඈඳන රෝද දෙකේ කරත්තයකි. එහි ඇත්තේ සෝමපාලගේ සර්කස් සංදර්ශනයට අවශ්‍ය සියලු කළමනාය. ඒ රෝසි හා ලයිකා ද ඇතුළුවය. මේ පුංචි සර්කස් කණ්ඩායම සූදානම් කර ගන්නා සෝමපාල තම රංග භූමිය වශයෙන් තෝරා ගන්නා නගරය කරා එය පදවාගෙන යයි. ඒ සඳහා වන එකම ඉන්ධනය ඔහුගේ ශක්තියම පමණි. ඇතැම් විට ඔහු කටුබැද්දේ සිට පිටකොටුවට පැමිණෙයි. ඒ දුර බයිසිකල් පදිනවා යැයි ඇසීම මගේ සිතට දුකක් ඉපිද වූවද ඔහු අධිෂ්ඨානශීලී සිනහවක් මුහුණේ රඳවමින් ඊට පිළිතුරු දෙයි.“මට තවම හයිය තියනවා. මම අරක්කු, සිගරට් බොන්නේ නැහැ. සර්කස් කරන එක මගේ ජීවිතේ වගේ. නයගරා සර්කස් එකට සම්බන්ධ වෙලා හිටියෙ මගේ ජීවිතේ හොඳම කාලෙදි. ඒකේ අයිතිකාරයා රේනිස් සිල්වා. පස්සෙ කාලෙක එයා මගේ මාමණ්ඩි වුණා.”අපේ කතාබහට සවන් දී සිටින ඔහුගේ බිරිය සෝමවතී මඳහස නඟන්නීය. නිසැකයෙන්ම ඇයට රසබර අතීතය සිහිපත් වන්නට ඇත. සෝමපාල පවසන අන්දමට ඇය ද හොඳ සර්කස්කාරියකි.“එයාටත් හොඳට සර්කස් පුළුවන්. කම්බියේ යන්න, ඔන්චිල්ලාවේ එල්ලිලා පදින්න, තනි රෝදේ බයිසිකල් වගේ ඒවා එයත් කළා. මම පස්සෙ අනික් අයට බැරි අමාරු, භයානක සර්කස් කරන්නත් පටන් ගත්තා. හරියටම 1956 පොසොන් මාසෙ දහවැනිදා මම ඇඟ උඩින් ට්‍රැක්ටර් යැව්වා. ඒ කාලේ මම හරි ජනපි‍්‍රයයි. මට අවුරුදු තිහක් විතර වෙනකල් මාමා එක්ක සර්කස් කළා. මාමා මැරුණට පස්සේ සර්කස් එක විසිරිලා ගියා. මම තනියම සර්කස් පෙන්නන්න කානිවල්වලට ගියා. වැඩක් වුණේ නෑ. ඒ නිසයි පදික වේදිකාව තෝරා ගත්තේ. එදා ඉඳන් අද වෙනකල් මම පදික වේදිකාවේ තමයි.”ගිනි වළල්ලෙන් පනින ලයිකාඅදින් වසර හතළිහකට පෙර ඇරැඹි පදික වේදිකා ජීවිතය සෝමපාලට අභියෝගයක් වූයේ නැත. ඔහු මහමඟ යන එන පිරිස් නවතා තම දස්කම් පෙන්වූයේය. එපමණක් ද නොව ඔහු තම හැකියාව අනාගත පරම්පරාවට ද තිළිණ කළේය. එහි අග්‍ර ඵලය වූයේ ඔහුගේ දූවරු දෙදෙන ඔහු වැනිම දක්ෂ සර්කස්කාරියන් වීමයි.“අවුරුදු පහේ විතර ඉඳන් දූලා දෙන්නට සර්කස් පුරුදු කළා. පුංචි වයස නිසා වෙන්න ඇති හරි ඉක්මනින් පුරුදු වුණා. ඒ වගේම තමයි පහතරට නැටුම්. ඒ දෙන්නට හොඳට පුළුවන්. හැබැයි අවුරුදු දහයක් දොළහක් වුණාම මම පදික වේදිකාවට එක්ක ආවේ නැහැ.”අද ඔහුගේ සර්කස් සගයන් වන්නේ රෝසි හා ලයිකාය. කටුබැද්ද ජනතා පෙදෙසේ පිහිටි ඔහුගේ පුංචි නිවෙසේ එක් පසෙක කුඩා කූඩු තුනකි. ඒවා පිරිසිදුය. කෑම භාජන වෙනමය. රෝසි ඉන් එකකත් ලයිකා අනෙක් කූඩුවේත් සිටී. මදක් එහායින් වූ තුන්වැනි කූඩුවේ පටු ලෑලි අතරින් තවත් නෙත් දෙකක් මවෙත යොමු වී පවතී.“ඒ සිඟිති. එයා තමයි මේ දෙන්නට කලින් සර්කස් කළේ. දැන් එයාට වයසයි. මම මෙයාලත් එක්ක සර්කස් කරන්න හරිම කැමතියි. ඒත් මේ වගේ පුරුදු කරන එක ලේසි වැඩක් නෙමෙයි. තව සර්කස්කාරයෝ කී දෙනෙක් බල්ලන් පුරුදු කරන්න හැදුව ද? හරි ගියේ නෑ. ලයිකා පුංචි පැටියා කටුබැද්ද පිට්ටනිය අයිනේ හිටියේ. කවුරුහරි දාලා ගිහින්. මම අරගෙන කන්ඩ දීලා සර්කස් පුරුදු කළා.”සෝමපාල ගේ ඒ හැකියාව නම් අපූරු ය. මහ පාරේ අනාථ වී සිටි ලයිකා අද අපූරුවට නගර මධ්‍යයේ රැඟුම් පාන්නීය. සෝමපාල බයිසිකලය සූදානම් කරන විට රෝසිටත් ලයිකාටත් ඉවසිල්ලක් නැත. බැඳ සිටි දම්වැල මුදා හළ වහාම දුව ගොස් පුංචි කරත්තයට පනින්නේ තනි පිම්මෙනි. එපමණක් ද නොව ඔවුන් දෙදෙනාගේ සර්කස් රංගනය පුදුම සහගතය. අප මෙතෙක් දැක ඇත්තේ කුලය, වර්ගය, උසස්ම පෙළපත සහිත පොලිස් සුනඛයන්ගේ මෙන්ම විදේශ රටවල සර්කස් කණ්ඩායම්වල සුනඛයන්ගේ සර්කස් රැඟුම් ය. එහෙත් රෝසිත් ලයිකාත් සෝමපාල පිහිටට නොඑන්නට වාහනයකට තැලී මිය යාම උරුම කරගත් සුනඛයන් ය. පරතරය එසේ වුවද මේ දෙදෙනා ද සර්කස් පෙන්වීමෙන් කිසිවකුට දෙවැනි වන්නේ නැත.අඩියක පමණ විෂ්කම්භය ඇති පුංචි යකඩ වළල්ලට ගිනි ඇවිලී ඇත. රෝසිත් ලයිකාත් ඉන් පනින්නේ කිසිඳු පැකිළීමකින් තොරවය. රෝසි නංවාගත් කරත්තය තල්ලු කරමින් රවුමට රවුමට යාම ලයිකාට සුළු දෙයකි. ඔවුන් දෙදෙනාගේ මේ හපන්කම් දකින නරඹන්නෝ හැකි පමණ සෝමපාලට සහයෝගය දෙති.“සර්කස් පෙන්නලා ලැබෙන සල්ලි ඇති ද?”“ගෙදර වියදම පිරිමහ ගන්නවා. මෙයාලට කන්න දෙන්නත් ඕනැ නේ.”“සර්කස් පෙන්නන්න කොහාටද යන්නෙ?”“මහරගම, නුගේගොඩ, පාණදුර, ගල්කිස්ස, පිටකොටුව, පිළියන්දල වගේ ටවුන්වලට යනවා. දැන් පදික වේදිකාවේ සෙල්ලම් පෙන්නන එක ලේසි නෑ. වාහන වැඩියි.”“ඔච්චර දුර බයිසිකල් පදින්න පුළුවන් ද?”“කොහොමහරි පදිනවා. කොච්චර දුර පැද්දත් දවසකට එක පාරයි සර්කස් පෙන්නන්නේ. දවල් කාලේ සතුන්ට අමාරුයි. ජීවත්වෙන්න මුදලක් ලැබෙනවා නම් මේක නොකර ඉන්නත් කැමැතියි. පුළුවන්නම් මගේ එඩ්‍රස් එක පත්තරේ දාලා දෙන්න. ලොකු උදව්වක්.”ජේ. ඒ. සෝමපාලනොම්මර 9ජනතා පෙදෙසකටුබැද්ද, මොරටුවජීවිතය ගෙන යාමට තරම් මුදලක් සෝමපාලට දීමට මට හැකියාවක් නැත. එබැවින් ඔහුගේ ලිපිනය මෙහි සටහන් කරමි. හැත්තැ වියැති එහෙත් සිත සවිමත් මේ දක්ෂ කලාකරුවාට කිසිවකු හෝ උපකාර වන්නේ නම් එය මහඟු පිනක් ම වනු ඇත. එහෙත් නැතිබැරිකම නිසා නොව නරඹන්නන් පිනවීමේ චේතනාවෙන් සෝමපාලත් ලයිකාත් රෝසිත් නගර මධ්‍යයේ රැඟුම් පානු බලන්නට කිසිවකු අකමැති නොවනු ඇත.ටිරෝනි වෑවලගේඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=af1112185</link>
    <topic>කාට බොරු කළත් අම්මලාට බොරු කරන්ඩ සුද්දන්ට බෑ</topic>
    <author>අරුණි මුතුමලී</author>
    <content>කණ කැස්බෑවා විය සිදුරෙන් පුරහඳ දකින්නාවගේ අමාරුවෙන් ලැබිච්චි මනුස්ස භාවය රටට ලෝකෙට වගේ ම මටත් වැඩක් ඇති එකක් කරගන්නේ කොහොමද කියලා නිකං ඉන්න වෙලාවට මට හිතෙනවා. සමහරු මේ ලෝකෙට ඇවිත් කරන කියන දේවල් දැක්කාම ආවේ මොන ලෝකෙන්ද කියලා හිතාගන්න බැරි වෙලාවලුත් තියෙනවනේ.බුදුන් වහන්සේ අග්ගඤ්ඤ සූත්‍රයේ දේශනා කර තියෙන්නේ සංවට්ට කප්පයේ දි කල්ප විනාශය සිදු වෙද්දී ආභස්සර බ්‍රහ්ම ලෝකෙ ඉපදුණු අය ආපහු මේ ලෝකෙට ඇවිත් ටික ටික ගොරෝසු වෙලා සමාධිය නැතිවෙලා තෘෂ්ණාව ඇතිවෙලා ක්‍රමයෙන් අපි මේ ඉන්න තත්ත්වෙට පත්වුණා කියලනේ. හොඳ වෙලාවට තව ඉර හයක් පායනකල් කල්ප විනාශයක් නැත්තේ. එහෙම වුණා නම් අපේ කට්ටියට යන්න වෙන්නේ ආභස්සර බ්‍රහ්ම...“පටෝස්...”“අනෙ අම්මේ?”“හූ... හිහ්... හිහ්... මොකද නිකං බ්‍රහ්ම ලෝකේ දිහා බලාගෙන වගේ කල්පනා කරන්නේ” පිපිරුණු සිලි බෑගය සරසර හඬින් ලෙළවමින් මල්ලි හිනාවුණා. තිගැස්සුණු මගේ කේන්තිය ඉහටත් උඩින්.“තමුසෙ නම් මහම මහ නැහැදිච්ච එකෙක්. කොයි ලෝකෙන් මෙහෙට පාත්වුණා ද මන්දා” තිගැස්මත් ලජ්ජාවත් නිසා බංකුවෙන් නැඟිටගත් මම මල්ලි තල්ලු කළා.“කොයි ලෝකෙන් ආවත් කමක් නෑනේ හලෝ යන ලෝකේ ගැන දන්නවා නම්”“තමුසෙට නම් යන්න ලෝකයක් නෑ. මට දෙන මේ දස වධවල හැටියට. බලනවා දැන් මගේ සිතුවිලි පරම්පරාවම විනාශ කළා. නිදහසේ ටිකක් ඉඳගෙන අපේ වාසනාවට අපට ලැබිච්ච මේ ගහකොළ නිල්ල දිහා බලාගෙන මේ ලෝකේ අසිරිය ටිකක් විඳගන්න හැදුවා විතරයි. කෑවානේ වැඩේ” මට වචන පිට කළ හැකි උපරිම වේගයෙන් කීවේ තරහ පිටවෙන කල්.“මම නං දැං ඕව ගැන වැඩිය හිතන්නේ නෑ. මට හිතන්න වෙන ලෝකයක් තියෙනවා” මල්ලිගෙ හඬ වෙනස්.“මොනවා? දැන්... දැන් කොච්චර කල් ඉඳන් ද?” මම ඇහුවේ විස්මයෙන්.“ටිකක් කල්... අවුරුද්දක් දෙකක් විතර” මල්ලි ගාණකට නැතිව කීවා.“ඈහ්...? මට නිකමටවත් කීවෙ නැත්තේ?”“මං හිතුවා දන්නවා ඇති කියලා”“අම්මලා...?”“ඒ ගොල්ලොත් දන්නවා ඇති...”“ඒ කියන්නේ.... අර... අර”“කෙප්ලර් ටුවෙන්ටි ටූ බී.. හූ...” මල්ලි ඔච්චම් කරමින් දිව්වා.“හිටු තක්කඩියට මම...” රැවටුණු ලැජ්ජාවට මල්ලි පස්සේ එළවූ මට බ්රේක් ගසන්නට වුණේ ආච්චි මාර්ග නීති කඩ කළ නිසයි.“මොකද ළමයෝ පොඩි එවුන් වගේ දාංගලේ” අනතුරෙන් බේරුණු ආච්චි සැර කළා.“අතුරු මාර්ගවලින් එද්දී ඔයිට වඩා පරිස්සම් වෙන්න එපැයි. මම ගියේ ප්‍රධාන පාරෙනේ”“මළ විකාර” ආච්චි රවා බලා කුස්සියට ගියා. මම ගියේ මල්ලිගේ කාමරයට. මල්ලි කම්පිියුටරය දිග හැරියා.“මේ තියෙන්නේ භාණ්ඩෙ. සමහරවිට අපේ වගේ ම සාගරයි මහාද්වීපයි තියෙයි කියලා තමයි සැක කරන්නේ” මල්ලි අලුත් සුපිරි පොළොවේ ඡායාවන් පෙන්වමින් කීවා.“ඇයි මේ තියෙන්නේ ජීවීනුත් ඇති කියලා සැකයි කියලා” මම විස්තරයට ඇඟිල්ල යොමු කර කීවා.“එහෙනං අඟහරු ලෝකේ ගැන කිය කිය හිටියට මේකෙ එවුන් ද දන්නේ නෑ පිටසක්වල ජීවීන් විදිහට ආවේ” මල්ලි ඇහුවේ හරියට ඇත්තටම වගේ.“ඇයි ඔයාගේ යාළුවෝනේ ඒ ගොල්ලො, කීවේ නැද්ද කොහෙන්ද ආවේ කියලා?” මම ඇහුවේ මල්ලි අවුස්සන්න.“විහිළු නෙවෙයි. මං කීවේ ඇත්තට. ඔයා දන්නවනේ මේ වැඩේ හරිම ඉන්ටරස්ටිං” මල්ලි සීරියස් පෙනුමකින් කීවා.“ම්... අපිට එහෙම කියන්න තරම් සාධක නෑනේ ද? අනික දැන් අඟහරුගෙන් ලුණු මිදෙනවයි දිය වෙනවයි කියනවනේ” මමත් සාකච්ඡාවට නියම විදිහට අවතීර්ණ වුණා.“ඒත් පිටසක්වළ...”“මල්ලි පිට සක්වළ කියන එක, අපි කිව්වට වැරැදි භාවිතයක් ඔයා අංගුත්තර තික නිපාතයේ චූලනිකා සූත්‍රය කියවලා බලන්න. ඒකේ චක්‍රාවාට ගැන කියනවා. අපි නිකම්ම අරන් බැලුවත් සක්වළ කියන්නේ මේ ගැලැක්සියට කියලා හිතුවොත්, එතකොට පිට සක්වළ කීවොත් වෙනම ගැලැක්සියකින් එන ජීවීන් කොට්ඨාසයක් කියන තේරුමයි එන්නේ. ඒත් මේ කෙප්ලර් 22 බී කියන්නේ මේ ක්ෂීරපථය ඇතුළෙමනේ...”“ඔව් කෙප්ලර් කියන්නේ සිග්නස් හරි ලයිරා හරි තාරකා මණ්ඩල දෙකෙන් එකක කියලයි හිතන්නේ. මේක පොළොව වගේ දෙගුණයක් විතර ඇතිලුනේ” මල්ලි ඇස් ලොකු කර කීවා.“ම්... මේ තියෙන්නේ. ඒකෙ උෂ්ණත්වය සෙල්සියස් අංශක 22 ක් විතරලු. අපේ පෘතිවියේ සාමාන්‍ය උෂ්ණත්වය 15 ලුනේ. ඒ නිසා ජීවීන් ඉන්න ඉඩක් තියෙන්නත් පුළුවන්.මේකේ සූර්යයා පිහිටා තියෙන්නේත් ජීවීන්ට ඉන්න පුළුවන් උෂ්ණත්වයක් දෙන දුරින්ලු. අනික කක්ෂය පුරා යද්දී පෘෂ්ඨය ජලය පවතින ගෝල්ඩිලික්ස් සෝන් එකේලු මෙයා තියෙන්නෙ. අපි ඉර වටේ යනවා වගේ මේ ග්‍රහලෝකයත් තමන්ගේ ප්‍රධාන තාරකාව වටේ යන්න දවස් 290 ක් ද කොහෙද යනවලු මේකේ කියන විදිහට.”“ඒත් ඒ ඉර අපේ එකට වඩා චුට්ටක් පොඩියි රස්නෙත් අඩුයිලු නේද?”“මෙන්න කෙප්ලර්ටත් තරගකාරයෝ ඉන්නවා... මේ... නාසා එක කියන්නේ දාහකට වඩා කට්ටිය ඉන්නවා කියලා පොළොව වගේ තත්ත්වයන් තියෙන්න පුළුවන්. සමහරු බ්‍රහස්පතිටත් වඩා ලොකුයිලු කොහොමද එකක පදිංචි වුණොත්...?”“අප්පා ඉඩම් නඩු ඔක්කොම ඉවර වෙයි හිහ්!” මල්ලි අත්පුඩියකුත් ගසා හිනා වුණා.”“ඒත් මේ කෙප්ලර් වුණත් ඉන්නේ ආලෝක වර්ෂ 600 ක් ම එහානේ. නෑදෑයෝ බලන්න සෑහෙන දුරක් එන්න වෙනවා හූ...” මල්ලි උරහිසෙන් තල්ලුවක් දමා කීවා.”“ඈ... හ් මේ මේක ඇත්තටම දැන් තියෙනවද දන්නෙත් නෑ ආලෝක වර්ෂ 600 ක් දුර ඉඳන් ආපු සංඥාවක් නේ යන්නයි එන්නයි 1200 ක්”“ඒකත් ඇත්ත. ඒගොල්ලෝ කියනවා අපි අහනවා. අනේ... මන්දා” මල්ලි සුසුමක් හෙළුවා.“ඉතිං හූල්ල හූල්ල ඉන්නැතුව යනවකෝ නාසා එකට. ඒකේ ඉන්න විද්‍යාඥයන්ගෙන් සීයට දහයක් විතරම අපේ අයලුනේ. තමාටත් බැරිවෙන එකක් නෑ උත්සාහ කළොත් හිහ්” මම මල්ලිට ටොක්කක් අනිමින් ඔච්චම් කළා.“ආ... දෙන්නට අඩු එච්චරයි දැන්” දොර ළඟ හිටගෙන සිටි ආච්චිට අපි දෙන්නගේ කේශාන්තය සිට පාදාන්තය දක්වා නිරීක්ෂණය කරමින් කීවා.“ඇයි ආච්චියේ ඒ, ඒත් අපි වගේ ම අයනේ. අපිත් තව ටිකක් ඉගෙන ගත්තාම මෙහෙ ඉඳලා වැඩක් නෑ. කොහේ හරි යන්න තමයි ඕනේ” මල්ලි කීවා.“අන්න කිව්ව කතාවක්. රටේ සල්ලිවලින් ඉගෙන ගෙන පිටරටට ඒ දැනුමයි සේවයයි ඔක්කොම පූජා කරනවා එහෙමද? අනේ අම්මපා මේ අලුත් එව්වන්ගේ හිත්වල තියෙන...” ආච්චි වචන පුපුරවමින් යද්දී මල්ලි හරස් කැපුවා.“ඇයි එහෙම කියන්නේ ඉගෙන ගත් මිනිස්සුන්ට තැනක් දුන්න නම් ඒ මිනිස්සු රට දාලා යයිද?”අපේ කතාවේ සද්දෙට එතන්ට ආ තාත්තා “ඔය කතා දෙකේම ගතයුතු දේවල් තියෙනවා. ඒත් අපි...”“ටිං...ටං...”“කවුද අවේලාවේ” අපි සේරම සාලෙට ඇදුණා...“ආ...හ් වඩින්න මෑණියෝ” අම්මා වැඳ මෑණියන්ට අසුනක් පැනෙව්වා.“ළ¼ඟ පාතකට ආ ගමන් ටිකක් ගොඩ වැදිලා යන්න හිතුණා. හදිසි වැඩවල යෙදිල ද දන්නෑ හිටියේ” සෞම්‍ය ස්වරයෙන් මෑණියෝ කීවා.“අනේ කොච්චර දෙයක් ද මෑණියෝ. එහෙම විශේෂ වැඩක් නෑ අද නිවාඩු දවසනේ. දන්නෙ නැද්ද මේ දෙන්නගේ විකාර බල බලා හිටියා” තාත්තා අප දෙසට හැරී බලා මෑණියන්ට කීවා.“පවුලක් වුණාම එහෙම තමයි ඉන්න ඕනෑ. දරුවන්ගේ දේ දෙමවුපියෝ උනන්දුවෙන් අහන්න බලන්න ඕනෑ. එහෙම නොවුනම තමයි දරුවෝ අයාලේ යන්නේ” මෑණියන් සුපුරුදු මද සිනාව පා කරුණාවන්ත දෑසින් මල්ලීත් මාත් දිහා බැලුවා.“කොහොමද ඉතින් කටයුතු කාරණා එහෙම?” මෑණියන් විමසුවා.“අනිත් හැමදේම හොඳයි මෑණියෝ ඒත් මේ ළමයින්ගේ ඔලු නරක්වෙලා හිතන්නේ ම වෙනස් විදිහට”... ආච්චි කියන ගමන් මල්ලි දිහා බැලුවා.‘ඒ මොකද?”“අනේ අවසර මෑණියෝ අපි මේ අලුත් ග්‍රහ ලෝකයක් සොයා ගත්ත එක ගැන විහිළු කතා කිය කිය හිටියේ” මල්ලි හොරෙන් ආච්චිට ඔරවන ගමන් ම මෑණියන්ට සිනාසී පිළිතුරු දුන්නා.“ආ... තවත් ග්‍රහලෝකයක්ලු නේද? ඔව් ඉතින් අද කාලේ අරුමයක් වගේ කීවට බුදු හාමුදුරුවෝ කොයිතරම් නම් දේශනා කරලා තියෙනවද? ඕව ගැන. සහස්සී චූලනිකා ලෝක ධාතු ගැන ආනන්ද තෙරණුවන්ට කියලා දීලා තියෙනවා. ඒ කියන්නේ සඳ හිරු දෙදෙනා ආලෝකය පතුරුවන තරම් තැනක් ගැන ඒ වගේ දහසක් සහස්සධා ලෝක කියනවා. ඒකට සඳ දහසක් හිරු දහසක් සිනෙරු පර්වත දහසක් සිවු මහ මුහුදු දහසක්, දිව්‍යලෝක ඔහොම ගොඩාක් දේ තියෙනවා. ඒවගේ දහසක් ද්වි සහස්සී මජ්ඣිමිකා ලෝක ධාතුව ඒ වගේ දහසක් තිසහස්සි මහ සහස්සි ලෝක ධාතුව, ඔහොම එදා දේශනා කරලා තියෙනවනේ. විශ්වය ගැන තව කොයි තරම් දේ බුදු හාමුදුරුවෝ දේශනා කරලා තියෙනවද? ඒත් ඒවා ගැන හිතන්න යන්න එපා කියලත් උපදෙස් දී තියෙනවා. මොකද කෙනකුට ඒවා දරාගන්න බැරිවෙන්නත් පුළුවන් නිසා.”“අපේ මෑණියෝ දැනටත් විශ්වයේ පේන තෙක්මානයේ ගැලැක්සි බිලියන 170 ක් විතර ඇති කියලා විද්‍යාඥයෝ හිතනවානේ. ඒත් හොයාගෙන තියෙන්නේ 100 ක් විතරලු. ඉතින් ඔය කියන ගණන් එදා කීවා කියන එකත් පුදුමයි තමයි නේද?” මල්ලි දෙබැම උඩ තබා ඇහුවා.“අපි ඉතින් නොදන්නවාට තව කොයිතරම් ජීවීන් විශ්වය පුරා ඉන්නවා ඇද්ද? ඒකනේ බුදු හාමුදුරුවෝ දේශනා කළේ සර්වඥයන් වහන්සේ කෙනෙක් ඉපදෙන විට දස දහස් සක්වල කම්පනය වනවා ඒ වගේ ම රතන සූත්‍රය, ඛන්ධ පිරිත, ආටානාටිය, ධජග්ග පිරිත මෝර පිරිත වගේ ඒවා සජ්ජායනා කරන කොට ඒවායේ ආනුභාවය සිය දහස් සක්වළ පුරා පැතිරෙනවා කියලා. ඒ සියලු උපනුපන් ජීවීන්ට මෛත්‍රිය කරුණාව කරන්න කීවෙත් අපි හිතන පටු අර්ථයෙන් නෙවෙයි” මෑණියෝ බොහෝම සීරුවෙන් කීවා.“අනේ මෑණියෝ ඔය සැරයක් හඳට යනවා කියලා ගියා. අපේ අම්මා නම් එදාම කීවේ ඒක ලෝක බොරුවක් වෙන්නැති කියලා. අන්තිමට ඒකෙත් හෙවනැල්ලක් තියෙනවා කියලා මොකද්දෝ කතාවක් ඇදුනනේ. ඉතින් අපේ අම්මලාට බොරු කරන්න බෑ සුද්දන්ට” ආච්චි කී කතාවට හිනා වෙලත් බැරුව නොවීත් බැරුව අපි මූණෙන් මූණ බලා ගත්තා.මෑණියෝ සිහින් හිනාවකින් මුව සරසාගෙන “උපාසකම්මේ හෙඳ් කතාව වෙනයි. මේ කතාව වෙනයි. ගාන්ධිතුමා කීවලු මේ යන රටාවට ලෝකේ පරිසරය දූෂණය වුණෙත් ඕනෑවට වඩා දරාගන්න බැරි තරම් සංවර්ධනය විතරක් හිතලා සොබාවික දේවල් විනාශ කළොත් අපිට ඉන්න තව ග්‍රහලෝක අට නවයක් වත් හොයාගන්න වෙයි කියලා. ඉතින් සමහරු ලෝකේ විනාශ වෙයි කියලා බයේ ඉන්නවා. සමහරු කිසිම දෙයක් ගණන් ගන්නැතිව ඉන්නවා. ඊට පස්සේ පෘථිවිය වගේ ම තව එකක් හොයා ගත්තා උඹලා බය නැතිව ඕන දෙයක් කරපල්ලා ය කියන අදහස හීන්සැරේ මිනිස්සුන්ගේ ඔලුගෙඩිවලට දාලා තම තමන්ට ඕන විදිහට පරිසරේ විනාශ කරනවා. හැබැයි ඉතින් ඔය ලෝකවල පදිංචියට යන අයව බලන්න අපේ ජීවිත කාලේ ලැබෙන එකක් යැ. ඒ නිසා ඉස්සෙල්ලාම තියෙන එක රැක ගත්තොත් හොඳයි කියල තමයි මම නං හිතන්නේ.”“ඒත් මෑණියෝ ඒ පිටසක්වල කියන ජීවීන් අපට වඩා ප්‍රබලයි වගේ නේ. ඔය නස්කා ලයින්ස්, පිරමීඩ එතකොට අර ලොකු ගල් කෙලින් තියලා අර ස්ටෝන් හෙන්ජ් හදලා තියෙන්නේ ඒ ජීවීන්ගේ බලපෑමකින් කියනවනේ ඉතින් ඒ වගේ ශක්තියක් අපටත් ලබා ගන්න පුළුවන් වෙයිද දන්නේ නෑනේ ඒ ඒ පරිසර පද්ධතිවල දී” මල්ලි කියවගෙන ගියා.“පිටරටවල විතරක් නෙවෙයි අපේ රටෙත් ඔය අනුරාධපුර පැත්තේ නස්කා ලයින් වගේ සංකේත වගයක් තිබුණාය කියලා කතාවක් තියෙනවනේ. ඒ මොනවා වුණත් අපට ලැබිච්ච මේ මහ පොළොව මේ මිහි මව මත ඉඳගෙන තමයි අපි මේ හැමදේම කරන්නේ. ඉතිං අරවගේ දේවල් හොයාගෙන අනාගතේ මනුෂ්‍ය වර්ගයා දියුණු වෙන එක ඉතාම හොඳයි. එතකල් අල්ලපු අත්තත් නෑ පය ගහපු අත්තත් නැතිවෙන්න නොදී මහ පොළොවට වධ නොදී ඒක රැක ගත්තනං තමයි වඩාත් ම බුද්ධිමත්”“අනේ සාධු සාධු සාධු ඔය ටික මට කියාගන්න තේරෙන්නැතිවයි අපේ මෑණියෝ මේ කේන්ති ගෙහුං හිටියේ” ආච්චි වැඳ ගෙනම කීවා.මෑණියන්ගේ මුහුණේ සිහින් සිනා රැල්ලක් මතු වුණා. අම්මා ගිලන්පස ගෙනත් පූජා කළා. කතාව වෙනතකට යොමු වුණා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=af1112186</link>
    <topic>සමහර නරුමයන් නිසා විශ්වවිද්‍යාලයත් එපා වුණා</topic>
    <author>බුද්ධිකා බ්‍රාහ්මණගේ</author>
    <content>නවක වදයට මුහුණ පෑ නවක සිසුන් කියන කතාවවේගයෙන් පැමිණෙන බස් රථය කෑගල්ල, වරකාපොළ, නිට්ටඹුව, යක්කල නගර පසු කරමින් ඉදිරියට ඇදෙයි. කඩවත පසුවූ විට “පුතේ ඊළඟට හම්බවෙන්නෙ කිරිබත්ගොඩ. ඒක තමයි විශ්ව විද්‍යාලයට ළඟම ටවුම. හොඳට බලාගන්න ඔයාලගෙ ඕන වුවමනාවකට එන්න වෙන්නෙ කිරිබත්ගොඩ ටවුමට” ඒ කියන්නෙ විශ්ව විද්‍යාලයට තියෙන්නෙ තවත් ටික දුරයි. මගේ අත විශාල ගමන් බෑගය මත රැඳුණේ නොදැනුවත්වමයි. හොස්ටල් එකට ඇරලවා අම්මයි තාත්තයි දෙන්නම යාවි හැමදාමත් අම්මගේ උණුසුමේ දැවටුණ මම අද ඉන්නෙ තනියම.කවුළුවෙන් ඈතට පිට කළ සුසුම අම්මට දැනිල වගේ අම්ම මගේ අත තදින් අල්,ා මිරිකුවා. “බය වෙන්න එපා මගේ රත්තරංට තිස් තුන් කෝටියක් දෙවියන්ගේ පිහිටයි” මයෙ අම්මට වරදින්නෙ නෑ. ඉතුරු ටිකත් හොඳින් කරගන්න” ඒ වචන මගේ පපුවට බර වැඩි වගේ.”කැලණිය විශ්ව විද්‍යාලයේ කන්ද නැඟ ගියේ අර විශාල ගමන් මල්ලත් කරේ දාගෙන. බය නිසාම චීත්ත ගවුමයි පටි සෙරෙප්පු දෙකයි දාගෙන ආවේ ලොකු අයියලා අක්කලා කරදර කරාවි කියල කලින් ම හිතාගෙන, කන්ද නඟින අඩියක් අඩියක් ගාණෙ පපුව ගැහෙනවා මට හිතුණෙ පාර දිගේ ඉන්න හැමෝම බලාගෙන ඉන්නෙ මා දිහා කියලා.උත්සවයක්නේවාසිකාගාර පාලක තුමිය නම් කීවේ නේවාසිකාගාර ඇතුළේ කිසිම විදිහකින් නවක වදය දෙන්නේ නෑ කියලා. උදේ දහයට උත්සවයක් තියල අපි හැමෝම විශ්ව විද්‍යාලයට පිළිගත්තාට උත්සවය ඉවර වෙනවිට ම වේදිකාවට පිවිසි ජ්‍යෙෂ්ඨ සිසුවෙක් නවකයින් පිළිගත්ත. ඒ අයත් උත්සවයක් ලෑස්ති කර ඇති බවත් ඒ සඳහා ‘ජිමි කැන්ටිමට’ පැමිණෙන ලෙසත් දැනුම් දුන්නා.ධර්මාලෝක ශාලාවේ ළඟින් ම ඉඳගෙන සිටි ළමයත් සමඟ කතාවෙලා ජිමි කැන්ටිමට ගියේ තරමක චකිතයකින්. අපි යනවිටත් බොහෝ දෙනෙක් බිම වාඩිවෙලා පිළිගැනීමේ කතාවෙන් පස්සේ ලස්සන නැටුමක් එක්ක ජ්‍යෙෂ්ඨයෝ නවක අපිව පිළිගත්තේ සිංදු කීපයක් ම ගායනා කරලායි. එදා අප පිළිගැනීමට කී ගීත අතරින් එකක් මා සිතේ තවමත් රැවු දෙයි.“වසන්තයේ අගහමුවෙමු සොඳුරිය ලවැලි තලාවකවිසුල කුසුම් පෙති අතිනත ගෙන පෙර නොකී, කතා අසා අලුතින් සුසුමන් ගෙන වෙන්වී යමු...ලා සඳ නැගෙනා... හෝරාවේ...සැබවින් ම ඒ සොඳුරු වසන්තයක ඇරඹුම විය. එහෙත් ඒ ලවැලි තලාව මත මල් පියලි සේම හද රිදවන කටු කොහොල් කන්දක් ම විය. විටෙක මා මුහුණ දුන් නවක වදයේ සොඳුරුතම මෙන් ම කටුක අත්දැකීම් බොහොමයකි.පටු දේශපාලන අරමුණු මෙන් ම කෲරතම හා හිංසාව, අවස්ථාවාදීකම බලහත්කාරකම හා හීනමානය කැටි කරගන. අප ලුහු බැඳ ආවෝ බොහෝ විය. ඒ අතර සහෝදරත්වයේ දෑත් දිගු කරමින්. මිත්‍රත්වය බෙදාහැරීමට සූදානම් වූවෝ ද බොහෝ ය.දිගින් දිගටම මා ලියූයේ 1998 වර්ෂයේ සැප්තැම්බර් මාසයේ මුහුණදුන් අත්දැකීමක අල්පයකි. කාලය ඉගිල ගොස් ඇත. එදා අප විශ්ව විද්‍යාලයට ඇතුළු වී මසකට පසුව මාස තුනකට විශ්ව විද්‍යාලය වසා දැමුමේ නවක වදය හේතුවෙනි. අදත් කැලණිය මෙන් ම විශ්ව විද්‍යාල කීපයක් වසා ඇත්තේ නවක වදය නිසා ය.උගතුන්“විශ්ව විද්‍යාලයක මූලිකම කර්තව්‍යය වන්නේ පුළුල් ම අර්ථයෙන් උගතුන් බිහි කිරීමයි. තමන්ට ලැබෙන ලෝකයේ ඕනෑම කාර්යයක් ඉටු කළ හැකි ඉහළ බුද්ධියෙන් යුත්, පූර්ණ අධ්‍යාත්මික ඒකාග්‍රතාවයෙන් යුත්, නායකත්ව හැකියාව, තැනට සුදුසු නුවණ, නිවැරැදි තීරණ ගැනීමට ඉදිරිපත් වීමේ හැකියාව සහ ශක්තියෙන් යුත් පිරිමින් සහ ගැහැනුන් බිහි කිරීමයි” යනුවෙන් මෙරට විශ්ව විද්‍යාල අධ්‍යාපනය ස්ථාපිත කිරීමෙහිලා පුරෝගාමී මෙහෙවරක් කළ ශ්‍රීමත් අයිවර් ජෙනිංග්ස් මහතා Student guide to university Education in Ceylon සඳහන් කර ඇත.මේ ආරම්භක අර්ථය ද ඉක්මවා යමින් වර්තමානයේ විශ්ව විද්‍යාලයක මූලික කර්තව්‍ය ලෙස සලකන්නේ ගෝලීය අභියෝග සාර්ථකව ජයගත හැකි බුද්ධිමතකු බිහි කිරීමයි. වත්මන් විශ්ව විද්‍යාල අධ්‍යාපනයේ මේ පරමාර්ථ වලට සිදුව ඇත්තේ කුමක් දැයි ඉතිරිව ඇත්තේ ප්‍රශ්නාර්ථයකි.මේ වනවිට අපගේ විශ්ව විද්‍යාල වල සැබෑ තත්ත්වය ඉතාමත් කනගාටු දායකය. එසේ වීමට බලපා ඇති මූලිකම කරුණ ලෙස පිටතට මතු වී පෙනෙන්නේ නවක වදයයි.නවක වදය හේතුවෙන් දැනටමත් පේරාදෙණිය විශ්ව විද්‍යාලය, කැලණිය විශ්ව විද්‍යාලය සබරගමුව, අනුරාධපුර බුද්ධශ්‍රාවක විශ්වවිද්‍යාලවල අර්බුද හටගෙන ඇත. මේ හේතුවෙන් විශ්ව විද්‍යාල කීපයක් ම තාවකාලිකව වසා දමා ඇත.නවක වදයනවක වදය හැඳින්වෙන රැග් යන ඉංග්‍රීසි වචනයට ඔක්ස්ෆර්ඩ් ශබ්ද කෝෂය දෙන අර්ථය වන්නේ පුණ්‍යාධාර සඳහා මුදල් එකතු කිරීමයි. විශ්වවිද්‍යාලවලට ඇතුළත්වන නවකයින් විශ්වවිද්‍යාල පරිසරයට සමීප කරගැනීමේ අරමුණින් ජ්‍යෙෂ්ඨ සිසුන් විසින් කිසියම් වූ හිංසාකාරී අන්දමින් පිළිගැනීමේ ඉතිහාසය දහ අටවන සියවසේ මුල් දශකය තරම් අතීතයට දිවෙයි. ඒ විශ්ව විද්‍යාල අධ්‍යාපන ක්‍රමයේ හදවත බඳු එංගලන්තයෙනි. 1820 දී ලන්ඩන් හි කිංග්ස් විද්‍යාලයේ නවක ශිෂ්‍යයන් පිළිගෙන ඇත්තේ උසුළු විසුළු කිරීමෙන් හා ජල ප්‍රහාර එල්ල කරමිනි. ලන්ඩන් විශ්වවිද්‍යාලයෙන් ඇරැඹි නවකවද රෝගය දකුණු අප්‍රිකාවට, ඕස්ට්‍රේලියාවට මෙන් ම ආසියාවට ද ශීඝ්‍රයෙන් පැතිර ගියේ මුලින් ම ඇරැඹි උසුළු විසුළු බව ඉක්මවන අන්දමේ ශාරීරික හා මානසික පීඩනයක් ද සමඟිනි.දහ අටවන සියවස පසුවී දහ නව වන සියවස වන විට යුරෝපයේ තත්ත්වය මුළුමනින් ම වෙනස් වූ අතර විසි එක්වන සියවස වනවිට එංගලන්ත විශ්ව විද්‍යාලවල නවක වදය යන වචනයට ලැබෙන අර්ථය සහමුලින් ම වෙනස් වී ඇත. ඔක්ස්ෆර්ඩ් විශ්වවිද්‍යාලයේ රැග් නමින් හඳුන්වන්නේ එම විශ්ව විද්‍යාලයේ ක්‍රියාත්මක වන එක් ශිෂ්‍ය සංගමයක නමයි. එම සංගමයේ මූලික පරමාර්ථය සාමූහිකත්වය වර්ධනය කරගැනීමයි. මේ සංගමයේ ශිෂ්‍යයින් සිය සබඳතා වර්ධනය කර ගැනීම සඳහා වාර්ෂික කඳු නැඟීම, සංගීත වැඩසටහන් සංවිධානය කිරීම, ක්‍රීඩා තරග සංවිධානය කිරීම පරිසරය ආරක්ෂා කිරීමේ වැඩසටහන් වලට සහාය දැක්වීම සිදු කරයි.ජය ගැනීමඇමෙරිකාවේත්, යුරෝපයේත්, ඕස්ට්‍රේලියාවේ මෙන් ම, ජපානය, චීනය, සිංගප්පූරුව වැනි රටවල විශ්ව විද්‍යාලවලත් වත්මන් තත්ත්වය මෙයයි. පෞද්ගලිකත්වයට වැඩි ගෞරවයක් හිමිවන මේ සමාජවල නිරතුරුව අධ්‍යාපනයේ අගය මුදලින් තක්සේරුවෙයි. මේ නිසා කාලය හා මුදල් සමඟ කරන තරගයේදී අධ්‍යාපන අපේක්ෂා ජයගැනීම විද්‍යාර්ථීන්ගේ මූලික අපේක්ෂාව බවට පත් වී තිබේ.ලංකාවේ විශ්ව විද්‍යාල අධ්‍යාපනය ලබා, අමෙරිකානු විශ්වවිද්‍යාලවල පශ්චාත් උපාධිය ලබා එම විශ්ව විද්‍යාලවල මහාචාර්යවරුන් ලෙස සේවය කරන විද්‍යාඥයින් කිහිප දෙනෙකු හා සාකච්ඡා කිරීමට පසුගිය දිනෙක අවස්ථාව උදා වූයේ ජාතික විද්‍යා පදනම සංවිධානය කළ ශ්‍රී ලාංකික විද්‍යාඥයින්ගේ ලෝක සම්මේලනය අතරතුරදී ය.එලෙස හමුවූ ජාන විද්‍යාව පිළිබඳ මහාචාර්ය ප්‍රීති ගුණරත්න මහත්මිය අපගේ විශ්ව විද්‍යාලවල වත්මන් තත්ත්වය හා ලෝකයේ විශ්ව විද්‍යාල අධ්‍යාපනය පිළිබඳව දැක්වූයේ මෙබඳු අදහසකි.දැනුම - පර්යේෂණ“මම දැනට හියුස්ටන් විශ්ව විද්‍යාලයේ මහාචාර්යවරියක් හැටියට කටයුතු කරනවා. එහිදී මගේ භූමිකාවේ අංශ දෙකක් තියෙනවා. එකක් විද්‍යාර්ථීන් සමඟ දැනුම බෙදා ගැනීම අනෙක පර්යේෂණ කටයුතුවල නියැලීම. මම දැනට අවුරුදු 20 ක කාලයක් ඇමෙරිකානු විශ්වවිද්‍යාලවල සේවය කරනවා. ඒත් නවක වදය කියන වචනයවත් අහලා නෑ. මේ ශිෂ්‍යයින් ඉගෙනීම සඳහා වියදම් කරනවා. ඒ නිසාම ඔවුන් ඉගන ගන්නට තිබෙන කාලය වෙනත් දේ කරන්නේ නෑ.අමෙරිකාවේ ජනාධිපති බරක් ඔබාමා මහතාත් අප විශ්වවිද්‍යාලයේ නිතිය පිළිබඳ මහාචාර්ය වරයෙක් හැටියට කටයුතු කරනවා. එරටේ ඇති විශේෂත්වය විශ්ව විද්‍යාලවලට දේශපාලන මෙන් ම ආගම සම්බන්ධ කරගන්නේ නෑ. එහෙ ළමයි හැම කෙනෙක් ම වගේ දිනකට පැය පහක් රැකියාවක නිරත වෙනවා. ඔවුන් කිසියම් රැකියාවක යෙදිලා තමයි ඉගෙන ගන්න ඕනෑ මුදල් හොයාගන්නේ. මම මෙහෙම කියන්නෙ නිදහස් අධ්‍යාපනය නැති කළ යුතුයි කියන එක නෙමෙයි. අපි මේ රටේ අධ්‍යාපනය ලැබූවෙත් නිදහස් අධ්‍යාපනයේ මහිමයෙන්.නමුත් මේ රටේ සාමාන්‍ය මිනිස්සුන්ගෙන් ලබාගන්න බදු මුදල් වියදම් කරලා අපිට අධ්‍යාපනය ලබාදෙනවා කියන වටිනාකම බොහෝ දෙනකුට නෑ. කාලයත් ශ්‍රමයත් අනවශ්‍ය විදිහට අපතේ අරිනවා.මම හොඳින් දන්නවා මේ අපේ රටේ තත්ත්වය අමෙරිකාව සමඟ සසඳන්න බැරි බව, අපගේ විශ්වවිද්‍යාලවල බොහෝ අඩුපාඩු තියෙනවා. සමහර විෂයයන් උගන්වන්න අවම විද්‍යාගාර පහසුකම්වත් නෑ. මේ ගැටලු නිසා විද්‍යාර්ථීන් වගේ ම ආචාර්ය වරුන් අපහසුතාවට පත්වෙනවා. ලංකාවේ අධ්‍යාපනය කුඩා කාලයේ ඉඳලම තරගකාරියි. නමුත් මේ තරගය නිසාම අතරමග හැලෙන පිරිස වැඩියි. අවසානයේ ඒ පිරිසෙන් ඉහළට එන අයගෙන් ඉතාමත් සුළු ප්‍රතිශතයකටයි ලංකාවේ විශ්වවිද්‍යාල වරම් ලැබෙන්නේ. එහෙම එන අයගෙන් සාර්ථකත්වයට පත්වෙන්නේ කීයෙන් කී දෙනා ද?නවක වදය බටහිරින් මෙන් ම පෙරදිගින් මුළුමනින් ම බැහැර වෙද්දී අපගේ විශ්වවිද්‍යාලවල පමණක් ශේෂ වන්නේ කුමක් නිසාද? අනුරාධපුර භික්ෂු විශ්වවිද්‍යාලය වසා ඇති නිසා නැවත සිය පන්සලට පැමිණ සිටි හිමිනමක් නවක වදයේ අමිහිරි අත්දැකීම් පැවසුවේ මෙසේ ය.“මට විශ්ව විද්‍යාලය විතරක් නෙමෙයි ජීවිතෙත් එපා වුණා. මම තවමත් හිතන්නේ ආයෙත් පටන් ගත්තම යනවද නැද්ද කියලා. අපේ පංසලේදී අපි පුරුදු වෙලා ඉන්නෙ දිනපතාම හිස රැවුල් බාලා පිරිසිදුව ඉන්න. අඩු තරමින් හිස බානවා තියා නාන්නවත් දෙන්නේ නෑ හරිම නරුම විදිහට අමානුෂිකවයි සලකන්නේ.”මේ එක් අත්දැකීමක් පමණි. මා උත්සාහ ගන්නේ නවක වදය යනු අති අමානුෂික කිසිදු සාධනීය ප්‍රතිඵලයක් නැති දෙයක් යැයි කීමට නොවේ. ඉතාමත් විනෝදකාමී සුහද හඳුනාගැනීම් හා අහිංසක විහිළුවේ සිට ලිංගික අතවරය සහ ජීවිත අහිමි වීම දක්වා නවක වදයේ පරාසය දිවෙන නිසාය.පේරාදෙණිය විශ්ව විද්‍යාලයේ හිල්ඩා ඔබේසේකර ශාලාවේ තුන්වැනි මහලින් පැන කොන්ද කැඩුණු රූපා රත්නශීලීගෙන් ඇරැඹි හානි ගණන පේරාදෙණියේම ඉංජිනේරු පීඨයේ වරප්‍රකාශ්, ජයවර්ධනපුර විශ්ව විද්‍යාලයේ ඕ. වී. සමන්ත ආදි වශයෙන් ලයිස්තු ගත වන්නේ ඉතිහාසයේ කළු පැල්ලම් ඉතිරි කරමිනි.මුලින් කී ශ්‍රී ලාංකික විද්‍යාඥයන්ගේ ලෝක සමුළුවේදී හමුවූ රසායන විද්‍යා මහාචාර්ය එල් එච්. බී. තිලකරත්න මහතා දැනට සේවය කරන්නේ ඇමෙරිකාවේ කොලරාඩෝ විශ්ව විද්‍යාලයේය.“අපි විශ්ව විද්‍යාලයට ඉගෙන ගන්න ආවේ හැටේ දශකයේ අගභාගයේදී. ඒ කාලේ දැන් වගේ දරුණු දේවල් තිබුණේ නෑ. සිංදුවක් කියනවා මොකක් හරි රඟපෑමක් කරන්න දෙනවා හොස්ටල්වල හවසට ජ්‍යෙෂ්ඨයෝ නවක අපිවත් එකතු කරගෙන සිංදු කියනවා. එදා ඇතිවුණ සම්බන්ධකම් හරිම ශක්තිමත්. ඒ කාලේ හඳුනාගත් අය අදටත් යාළුවෝ විදිහට ඉන්නවා.”තමන්ගේ දරුවකුට විශ්ව විද්‍යාල අධ්‍යාපන වරම් ලබාගැනීම මවුපියන්ගේ එකම සිහිනයයි. මවුපියන් මෙන්ම දරුවන් ඒ වෙනුවෙන් කැපවීමෙන් කටයුතු කරයි. ලංකාවේ පවතින තරගකාරීත්වය නිසාම කුමන විෂය මාලාවක් ඔස්සේ වුවද විශ්ව විද්‍යාල ප්‍රවේශය ලබාගත හැකි වන්නෙ කැපවීමෙන් කටයුතු කිරීමෙනි.ඉතාමත් සීමිත සම්පත් සහිතව දුෂ්කරතා මධ්‍යයේ අධ්‍යාපනය ලබන අපගේ විශ්ව විද්‍යාලවල “නවක වදය” ස්වරූපයෙන් කරන හඳුනා ගැනීම හේතුවෙන් විශ්ව විද්‍යාල මානව මානවිකාවන් අතර ගොඩනැඟෙන සහෝදරත්වය හා ඒ නිසා ගොඩනැඟෙන යහපත් දෑ කිසිසේත්ම අමතක කළ නොහැක.සීමිත සම්පත්පේරාදෙණිය, කොළඹ, කැලණිය, රුහුණ, කුමන විශ්ව විද්‍යාලයක වුවද ;;වද්‍ය සිසු සිසුවියන් සිය අධ්‍යයනයන්හි නිරත වන්නේ සීමිත සම්පත් මධ්‍යයේය. ඔවුන්ගේ විෂයයන්ට අත්‍යාවශ්‍ය පොත් මුදල් දී ලබාගත යුතුය. එක් අධ්‍යයන වර්ෂයක් සඳහා එක් සිසුවකු මේ සඳහා රුපියල් තිස්දහසකට හෝ ඊට වැඩි මුදලක් වැය කළ යුතුය. මේ නිසාම වෛද්‍ය ශිෂ්‍යයන් එක් වසරකදී පාවිච්චි කරන පොත් තමනට පහළ වසරේ ඉගෙනුම ලබන විද්‍යාර්ථින්ට පරිත්‍යාග කිරීමේ සම්ප්‍රදායක් පවතී. මේ ක්‍රමය බොහෝ විශ්ව විද්‍යාලවල තවමත් ක්‍රියාත්මක වන්නේ මුල් කාලයේ ජ්‍යෙෂ්ඨ සිසු සිසුවියන් විසින් කළ යුතුයැයි ඒත්තු ගන්වන විශ්ව විද්‍යාල සම්ප්‍රදායකට ගරු කිරීමක් වශයෙනි.“නවක වදයෙන් බේරෙන්නට මහගමසේකර සොයා රදාවානට ගිය හැටි” යන සිරස්තලයෙන් ජාතික පුවත්පතක පළවූ ලිපියක මෙසේ සඳහන් විය.“සර්ගෙන් ලොකු උදවුවක් බලාපොරොත්තුවෙනුයි අපි ආවේ” තරුණිය මඳක් නතර වී සිට සිතට දිරිය ගෙන යළිත් කතා කළාය.“සර් මම පේරාදෙණිය විශ්ව විද්‍යාලයේ ශිෂ්‍යාවක්. ගිහිල්ලා සුමානයයි”“ඉතිං ඇයි ඉක්මනින්ම ආපහු ආවේ”“රැග් කළා ද?”“ඔව් සර්”“මොනවද කළේ?”“මගෙන් ගම ඇහුව මම, මම කිව්ව රදාවානෙ කියලා.”“ආ එහෙම ද?”“එහෙමනං මහගමසේකර, කේ. ජයතිලක, කින්නි මහර සුමංගල හාමුදුරුවො එහෙම දන්නවා ඇති නේද? කියනව බලන්න මහගමසේකර ලියල තියන පොත් කියල මගෙන් ඇහුවා.”සේකර මහත්තයා ලියු පොත් එකක්වත් මම දැනගෙන හිටියේ නෑ. ඒ අය වෛද්‍ය ශිෂ්‍යයෝ වුණාට සේකරගේ කවි කට පාඩමින් කිව්වා. මම ජයතිලක මහත්තයගෙ පොත්වලින් දැනගෙන හිටියේ චරිත තුනක් නවකතාව විතරයි. ඒකත් අර ටෙලිනාට්‍ය නිසා.”“දැන් ඉතිං මාව හම්බ වෙන්න ආවේ”“පලයන් ආපහු ගෙදර, ගිහින් ඇක්සයිස් පොතක් අරගෙන මේ තුන්දෙනා ලියපු පොත් ඔක්කොම ලියාගෙන මිසක් ආපහු මේ පළාතටවත් එන්න එපා කියල මාව එළව ගත්තා.”“ඉතිං ඔය ආවේ ඒ නියෝගය ඉටුකරගෙන ආපහු විශ්ව විද්‍යාලයට යන්න ද?”“නෑ සර් මට එදා හරියට ලජ්ජා හිතුණා. මම රදාවානේ ඉඳලත් සේකර මහත්තයා ලියපු එකම පොතක්වත් දැනගෙන හිටියේ නෑ.”විශ්ව විද්‍යාලවල ඇති අඩුපාඩු අතර නේවාසිකාගාර ප්‍රශ්නය මූලිකම ගැටලුවකි. සිවු දෙනකුට විසීමට පහසුකම් ඇති කාමරයක හත් අට දෙනකු නතර වී සිටී. බොහෝ විශ්ව විද්‍යාලවල නේවාසිකාගාර පහසුකම් ලබා දෙන්නේ පළමු වසරේදී සහ අවසන් වසරේදියි. මේ නිසා දෙවැනි වසරේ සිසු සිසුවියන් බොහෝ විට නවකයින් සමඟ නතර වීමට පැමිණෙන්නේ විශ්ව විද්‍යාල සම්ප්‍රදායකට අනුවය. මෙසේ තාවකාලිකව තමාට හිමි පොදු පහසුකම් බෙදා හදාගෙන පරිහරණය කිරීමට නවකයින් කැමැති වන්නේ එය විශ්ව විද්‍යාල සම්ප්‍රදායක් බව නවක වදය අතරේදී ඒත්තු ගන්වන නිසාය.නේවාසිකාගාරයම හිස්ව තිබුණේ දේශන සඳහා සියල්ලෝම පිටව ගොස් සිටි නිසාය. නේවාසිකාගාර සම්ප්‍රදායට අනුව කිසිදු කාමරයක් යතුරු දමා වසා දමන්නේ නැත. ඊට හේතුව විවිධ විෂය මාලා යටතේ දේශනා පැවැත්වෙන්නේ විවිධ කාලවේලාවන් වල වීම නිසාය.දිවා ආහාරයදවල් 11 ට පමණ කාමරයට පැමිණි ජ්‍යෙෂ්ඨ සිසුවියන් දෙදෙනා තම බත් පාර්සල් දෙක කාමරයේ තබා ගියේ මීළඟ දේශනය නිමා වී පැමිණ දිවා ආහාරය ගැනීමටයි. නැවතත් 12.30 ට පමණ කාමරයට පැමිණියද කාමරයට යතුරු දමා නවකයින් පිටවී ගොසින්ය. ඔවුන් නැවත පැමිණියේ සවස 3 ටය. අසල කාමරයක කුසගින්නේ සිට පැමිණි ජ්‍යෙෂ්ඨයින් දෙදෙන නවකයින්ට ලුනු ඇඹුල් ඇතිව බැණ වැදුණේ නේවාසිකාගාර සම්ප්‍රදාය බිඳ දැමීම නිසාය. නේවාසිකාගාරයට පැමිණි මුල් දින කීපය නිසා ඔවුන්ට ද ඒ සම්ප්‍රදාය ගැන නිච්චි නැත. කුසගින්නේ සිටි ජ්‍යෙෂ්ඨ සිසුවියන් දෙදෙනා බත් පාර්සල් දෙක ලිහාගත්ත ද එය නරක් වී ඇති බව දැකීමෙන් තවත් කෝපයට පත්විය. අපිට කන්න බෑ “දැන් තොපිම කාපියව්” කියමින් නවක සිසුවියන්ට බත් පාර්සල් ගිල්ල වූයේ බලහත්කාරයෙනි. ඒ සිසුවියන් සිවු දෙනා අතරින් තිදෙනකුම හවස් වනවිට වමනය යාම නිසාම රෝගී විය.විශ්ව විද්‍යාලය පුරාම මේ සිදුවීමට අත්තටු ලැබුණේ නේවාසිකාගාරයේ ජ්‍යෙෂ්ඨ සිසුවියන් නවක සිසුවියන්ට පිළිණු බත් කන්නට දෙන බවට සඳහන් වෙමිනි’ නවක සිසුවියන් ගලවා ගැනීමට පෙරමුණ ගෙන සිටින නවක වද විරෝධි ශිෂ්‍යයන් පසුවදා නේවාසිකාගාරය ඉදිරිපිට විරෝධතාවකට සැරසී සිටියහ. කවදත් නේවාසිකාගාර ජ්‍යෙෂ්ඨයන්ගේ සහායට එන පිරිමි නේවාසිකාගාර ශිෂ්‍යයන් එම විරෝධයට ප්‍රති උත්තර දීමට පැමිණියේ සිය නේවාසිකාගාරයේ ඇඳ පොලු ද රැගෙනය. නේවාසිකාගාර ශිෂ්‍යයන් හා රැග් විරෝධි ශිෂ්‍යයන් අතර සටන ඇවිලුණි. පොලු ප්‍රහාර මෙන්ම ගල් ප්‍රහාර ද අඩු නැති විය. මා මුලින්ම කී පරිදි අප විශ්ව විද්‍යාලයට ඇතුළු වී මසකට පසුව විශ්ව විද්‍යාලය මාස තුනක කාලයකට වසා දැමීමට මුල් වූයේ එම පිළුණු බත් සිදුවීමයි.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=af1112187</link>
    <topic>අවුරුදු දාහතක් පරණ පරාලයක කතාව</topic>
    <author>කීර්ති මෙන්ඩිස්</author>
    <content>ගම්පොළ මාවතුර රිවර්සයිඩ් මහවැලි නිල නිවාස සංකීර්ණයට පසුගියදා බොහෝ පිරිස් රැස්ව සිටියහ. පොලිස් නිලධාරීහු ද ඒ අතර වූහ. ඊට අමතරව තවත් සුවිශේෂි පිරිසකි. ඒ විශේෂඥ අධිකරණ නිලධාරී කණ්ඩායමයි.නිල නිවාස සංකීර්ණයේ පිටුපස පිහිටි වැසිකිළි වළ පද්ධතිය වෙත කාගේත් දෑස් යොමු වී තිබිණි. කම්කරුවෝ පිරිසක් කිසියම් කටයුත්තක යෙදී සිටිති.“සරස්වතී මරලා වළට දාලා...” එකා දෙන්නා පොලිස් නිලධාරීන්ට නොඇසෙන්නට කියනු ඇසේ. වැසිකිළි වළ තුළින් ඔවුන් සොයන්නේ ඇටකටු බව එතැන සිටි පොලිස් නිලධාරියා මාධ්‍යවේදියකුට කීවේය.“කාගේ ඇටකටු ද?”“තවම දන්නේ නැහැ... ඊයේත් කොටසක් හම්බ වුණා. අදත් හොයලා බලනවා තවත් තියෙනව ද කියලා...”පොලිස් නිලධාරියා මාධ්‍යවේදියා ඇසු නොයෙකුත් ප්‍රශ්නවලට පිළිතුරු දුන්නේය. රැස්ව සිටි දෙනෝදාහක් වන්නට යන්නේ කුමක්දැයි බලා සිටියහ.පේරාදෙණිය සිට පැමිණි වෝහාරික වෛද්‍ය නිලධාරිහු කම්කරුවන් විසින් වැසිකිළි පද්ධතියේ තිබි සොයා ගනු ලැබු ඇටකටු නිරීක්ෂණයට ලක් කරන්නට වූහ. ගම්පොළ මහේස්ත්‍රාත් උපාලි ගුණවර්ධන මහතා ඉදිරියේ ඇටකටු කොටස් ගොඩ ගත්තේය.“මේවා මිනිස් ඇටකටු ද කියලා නිශ්චිතව කියන්න බැහැ... ගෑනු කෙනෙකුගේ ද පිරිමියකුගේද කියලත් හරියට තීරණය කරන්න පරීක්ෂණයක් පවත්වනවා...”පොලිස් නිලධාරියා කීය.මේ අතර, පැමිණ සිටි පිරිස අතර සිටි වයෝවෘද්ධ පුද්ගලයකු දෙස කාගේත් අවධානය යොමු වී තිබිණි. ඔහුගේ දෙනෙත් අග කඳුළු බිඳු විය. ඔහු වරින්වර සිය කමිසයෙන් කඳුළු බිඳු පිස දමන්නට විය.“ඔය සරස්වතීගේ මනුස්සයා. ඒ මිනිහගේ ගෑනිගේ ඇටකටු තමයිලු ඔය”දලු කඩන කම්කරුවන් කිහිප දෙනෙක් ඒ අසළ සිටි මාධ්‍යවේදියාට ඇසෙන නොඇසෙන සේ කීහ. එහි ඇත්ත නැත්ත දැනගන්නට මාධ්‍යවේදියා එතැන සිටි ජ්‍යෙෂ්ඨ පොලිස් අධිකාරිවරයා වෙත ළංවිය.“සරස්වතීගේ ඇටකටු ද කියලා නිශ්චිත වශනේම කියන්න බැහැ... හැබැයි සරස්වතී කියන ගෑනු කෙනාගේ කියලා සැක කරන ඇඳුම් දෙකක් ඇටකටුත් එක්ක තිබිලා අපි ඊයේ හොයාගත්තා...”කොත්මලේ ජලාශය ඉදිවූයේ මීට වසර තිහකට පමණ පෙරය. ඒ සමඟ මහවැලි නිල නිවාස සංකීර්ණය ද ඉදි කෙරුණි. ඊට අයත් පල්දෝරු පද්ධතියට ද ඒ හා සමාන කාලයක් ගතවී තිබිණි. වසරින් වසර පිරිස් පදිංචි වීමත් කාලයාගේ ඇවෑමෙන් ඇතිවන නොයෙකුත් අඩුපාඩු නිසාත් පල්දෝරු පද්ධතියට නොයෙකුත් අවහිරතා ඇතිවී තිබිණ. මේ නිසා එම පද්ධතිය පිරිසුදු කිරීමට ටෙන්ඩර් කැඳවන ලදි. ඒ අනුව එකී කොන්ත්‍රාත්තුව ගත් එක්තරා සමාගමක් පසුගිය සතියේ පල්දෝරු පද්ධතිය පිරිසුදු කිරීම ඇරැඹීය. ක්ෂේත්‍ර නිලධාරියකුගේ මූලිකත්වයෙන් ශුද්ධ පවිත්‍ර කිරීම සිදුවිය.කම්කරුවන් යොදා ශුද්ධ කිරීම් සිදුවෙද්දී ඒ අතරින් මතුවූ ඇටකටු කැබලි කොටස් නිසා ශුද්ධ පවිත්‍ර කිරීම එතැනම නතර විය. ගම්පොළ පොලීසිය වහා දැනුවත් කෙරෙන්නේ ඉන් අනතුරුවය.කොට්ඨාස බාර ජ්‍යෙෂ්ඨ පොලිස් අධිකාරී රොෂාන් ප්‍රනාන්දු ඇතුළු කණ්ඩායම එතැනට පැමිණියේ ඒ අතරය. වැසිකිළි පද්ධතිය තුළින් මතුවූ ඇටකටු අතර කහ පැහැති හැට්ටයක කොටස් නිල් පාට අත්දිග කමිසයක කොටස් ද මතුවීම නිසා කාගේත් අදහස් වූයේ මතුවූ ඇටකටු කාන්තාවකගේ බවය. එය තහවුරු කිරීමට තවත් හේතුවක් වූයේ ඇටකටු අතර තිබී වළල්ලක් හමුවීමය.එතැනින් එහාට වැසිකිළි පද්ධතිය ශුද්ධ පවිත්‍ර කිරීම නතර කළ පොලීසිය මේ පිළිබඳව අධිකරණය දැනුවත් කරන ලද අතර මහේස්ත්‍රාත්වරයාගේ පැමිණීම සිදුවූයේ ඉන් පසුවය.ඒ අතරතුර පොලීසියේ අවධානය යොමු වූයේ මතු වූ ඇඳුම් කොටස් හා වළල්ල කාගේ ද යන්න ය.“සර් මීට අවුරුදු දහහතකට කලින් මේ වත්තේ වැඩ කරපු මගේ ගෑනි ආගිය අතක් නැතිවුණා. මම හෙව්වා හෙව්වා... පොලීසියේ පැමිණිලි කළා. ඒත් මට මගේ පවුල සොයා ගන්න බැරිවුණා... එයා අන්තිම දවසේ ඇඳගෙන හිටිය ඇඳුම් තමයි සර් මේ...”සුදු පැහැති හිසකෙස්වලින් පිරුණු වයෝවෘද්ධ පුද්ගලයෙක් පොලිස් නිලධාරීන්ට කීවේය.“අවුරුදු දහහතකට කලින්”“ඔව් සර්...”ඔහුගේ කතාව කාටත් පුදුමය දනවන්නක් විය. මතුවූ ඇට කැබලි අතර තිබු රෙදි කෑලි කොටස් සිය බිරියගේ බව ඔහු ස්ථිරවම කියා සිටියේය.“මගේ ගෑනි මරා වළට දාලා සර්” ඔහු තව තවත් දේ කීවේ හැඬු කඳුළෙන්ය.සරස්වතී ඔහුගේ බිරියය. ඔහුට දාව ඇයට දරුවන් සය දෙනෙකි. සරස්වතී ඊට පෙර ද කසාදයක් කරගෙන සිටි අතර ඒ විවාහයෙන් ද ඇයට දරුවන් දෙදෙනෙකි. දෙන්නාම කළේ කුලී වැඩය. සරස්වතී රිවර්සයිඩ් වත්තේ කුලී වැඩ කළාය. සැමියා වත්තේ කංකානියා විය.“එදා එයා වැඩට ගියේ ඔය ඇඳුම් ඇඳගෙන... වැඩට ගිහින් දවල් කන්න ගෙදර ආවා. කාලා ආයේත් ගියා ගියාමයි ඉන් පස්සේ ගෙදර ආවේ නැහැ”සරස්වතී අන්තිම වරට ගෙදර ආවේ එදාය. ඒ 1995 පෙබරවාරි විසි වනදාය. ඒ මීට වසර දහහතකට කලියෙන්ය. සරස්වතී අතුරුදන් වෙද්දී ඇගේ බාල පුතාට වයස අවුරුදු තුනකි. අද ඔහු යස ඉලන්දාරියෙකි.සොයාගත් ඇටකටු කොටස් තම බිරියගේ බව ඇගේ සැමියා පවසද්දී “ඒ අපේ අම්මාගේ ඇටකටු” බව දරුවෝ ද කීහ. කිසියම් කෙනෙකු සරස්වතී මරා වැසිකිළි වළට දමා ඇති බව කාගේත් මතය විය. වැසිකිළි පද්ධතිය පිරිසුදු නොකළේනම් සරස්වතී අදටත් අතුරුදන්ය.කනගරාජ් ඇගේ එක් පුතෙකි. සිය මව නැති සොවින් ඔහු වසර ගණනාවක්ම දුක් වින්දේය. කවදා හෝ අම්මා දකින්නට ලැබෙනු ඇතැයි ඔහු සිතූ වාර ගණන බොහෝය. ඒත් පසුගියදා සොයා ගත් ඇටකටු තම මවගේ බවට හෙළිවීම නිසා ඔහු තුළ වූ බලාපොරොත්තු සුන් විය. කනගරාජ් තවමත් සිටින්නේ හැඬු කඳුළෙනි.“අම්මා අතුරුදන් වන කොට මට වයස අවුරුදු දාහතරයි... එදා ඉඳ ලම මම අම්මා ගැන හෙව්වා... අපි ඔක්කොම හෙව්වා. ඒත් කිසිම තොරතුරක් ලැබුණේ නැහැ... අපිට හැමෝම කිව්වේ අම්මා ජීවතුන් අතර ඉන්නවා කියලයි... අපි අම්මා හොයාගන්න නොකළ දෙයක් නැහැ... අපි හිතුවේ අම්මා කවදාහරි අපිව බලන්න එයි කියලා... අපි අම්මා හොයාගන්න තියෙන සේසත සේරම වියදම් කළා. හරක් ටිකත් විකුණලා දැම්මා... ඒත් අම්මා හොයාගන්න බැරි වුණා...”සරස්වතී අතුරුදන් වෙද්දී ඇගේ සැමියා කන්දසාමි වත්තේ සේවය කළේ කංකානිවරයකු ලෙසින්ය. උදේට දෙන්නා වැඩට යන්නේ ද එකටය. ඒත් එදා කන්දසාමි වැඩට ගියේ නැත. පුතාගේ උප්පැන්නය හදාගන්න නුවර කච්චේරියට ගියේය.“අද වැඩට යන්න එපා ගෙදර ඉන්න” කන්දසාමි සිය බිරියට කීවේය.“අපරාදෙනේ ගෙදර ඉන්නේ... වැඩට ගියොත් කීයක් හරි හම්බ වෙනවනේ... ඒ නිසා මම යන්නම්...”සරස්වතී දුන් පිළිතුර එය විය. ඒ ඇගේ අන්තිම ගමනය.කන්දසාමි කියන විදියට ඇය එදායින් පසු ගෙදර ආවේ නැත. එදා ඇය නිවෙසින් පිට වී ඇත්තේ සියලු කනකර ද පැලඳගෙනය. ගෙලේ පවුම් දෙකක මාලයක් විය. හොඳම කරාබු දෙක ද ඇය පැලඳගෙන සිටියාය.මේ කිසිවක් ඇගේ ඇටකටු අතර නැත. කිසිවකු ඇගේ රන් අබරණ ගන්නට ඇය මරා දැමුවේ දැයි යන සැකය ද පොලීසිය හමුවේ ඇත.ඇටකටු හමුවූ තැන වැසිකිළි පද්ධතියට උඩින් කොන්ක්‍රීට් තට්ටු තුනක් ඇත. එම කොන්ක්‍රීට් මෑත් කොට ඇගේ සිරුර වළට දමන්නට ඇතැයි පොලීසිය සැක කරයි. ඇය පණ පිටින් වළට දැම්මේ ද ඇයට අතවර කොට මරා වළට දැම්මේ ද නැද්ද යන කරුණු රැසක් අනාවරණය කරගැන්මට පොලීසියට සිදුවනු ඇත.වැසිකිළි පද්ධතියෙන් ඇටකටු හමුවීමත් සමඟ වළ හැරීම නතර කළ පොලීසිය පසුදාම අධිකරණ වෛද්‍ය නිලධාරී කණ්ඩායමක් ඉදිරියේ යළිත් වළ හැරීම පටන්ගත්තේය. එහිදී ද තවත් ඇටකටු කිහිපයක් හමු විණ. ඒ අතර හිස්කබල ද විය. සොයා ගත් ඇටකටු ඉදිරි පරීක්ෂණ කටයුතු සඳහා පේරාදෙණිය වෝහාරික වෛද්‍ය පීටය වෙත ගෙන යනු ලැබු අතර පොලිස් පරීක්ෂණ තවමත් සිදුවෙමින් පවතී.“මීට අවුරුදු දහහතකට කලින් මේ වත්තේ වැඩ කරපු කම්කරුවන් ඇතුළු නිලධාරීන්ගෙන් අපි ප්‍රශ්න කරගෙන යනවා. සමහර පුද්ගලයන් සිය කැමැත්තෙන්ම ඉදිරිපත් වෙලා අපිට තොරතුරු දීලා තියෙනවා. සමහර අය මේ වන විට වත්තෙන් ගිහින් සමහරු මියගිහින්... ඒත් අපි පරීක්ෂණ කරගෙන යනවා... අපට අවශ්‍ය සරස්වතී කියන ගෑනු කෙනාට වුණ දේ දැනගන්නයි. අපි සැක කරනව කිසියම් පුද්ගලයකුගෙන් හා පිරිසකගේ මැදිහත්වීමෙන් ඇය ඝාතනයට ලක්ව ඇති බව.”ජ්‍යෙෂ්ඨ පොලිස් අධිකාරී රොෂාන් ප්‍රනාන්දු මහතා පරීක්ෂණවල ප්‍රගතිය පිළිබඳව එසේ කරුණු පැහැදිලි කළේය.පොලීසිය මේ සම්බන්ධයෙන් ඇගේ සැමියා ද සැකයට ලක් කළේය. ඊට හේතු බොහොමයක් විය. මෑත කාලයේ අබිරහස් ලෙස මරා දැමු බොහෝ කාන්තාවන්ගේ මරණවලට සැකපිට අත්අඩංගුවට ගැනුණේ ඔවුන්ගේ සැමියන්ය.මේ මරණයට ඇගේ සැමියාගේ සම්බන්ධයක් නැති බව මූලික පරීක්ෂණවලදී හෙළි වුණා. ඔහු සිද්ධිය වූ දා දරුවකුගේ උප්පැන්නයක් හදන්න නුවර කච්චේරියට ගොස් තිබුණා. අපි ඒ පිළිබඳව සොයා බලද්දී අපිට ඒ බව තහවුරු වුණා. ඒ නිසා දැනට ඇගේ සැමියා ගැන සැකයක් නැහැ. ඒත් මේ සම්බන්ධයෙන් කිසියම් හෝඩුවාවක් ලබා ගන්නට අපි නිලධාරීන් යොදවා තියෙනවා. ඉදිරි කාලයේදී සරස්වතීට වූ දේ පිළිබඳ ඇත්ත නැත්ත හෙළි වෙයි.” ජ්‍යෙෂ්ඨ පොලිස් අධිකාරිවරයා අවධාරණය කළේය.වැසිකිළි වළ තුළ තිබී ‘පරාලයක්’ පොලීසිය සොයා ගත්තේය. එම පරාලයෙන් ඇයට පහර දුන්නේ දැයි එක් සැකයකි. අඩි 2 යි අඩි දෙකක් පළල වළ මතුපිට වූ කොන්ක්‍රීට් කැබලි තුන ඈත් කරන්නට ලී පරාලය උපයෝගී කරගත්තේ දැයි තවත් සැකයකි.කෙසේ වෙතත් සියල්ලම පරීක්ෂණ මට්ටමේ පවතී. වසර දහහතකට කලියෙන් රිවර්සයිඩ් වත්තේ සේවය කළ බොහෝ අය මේ වන විට වයස්ගතව ඇති බැවින් පත්‍රය මුද්‍රණයට යන මොහොතේත් පොලිස් කණ්ඩායමක් ඔවුන්ගෙන් සරස්වතී පිළිබඳ දන්නා කියන තොරතුරු එක්කාසු කරමින් තිබිණ.සරස්වතීගේ මරණයේ සත්‍ය සිදුවීම තව දින දෙක තුනකික් හෙළිදරව් කිරීමට එම පොලිස් කණ්ඩායමට හැකි වනු ඇත.ගම්පොළ කොට්ඨාස බාර ජ්‍යෙෂ්ඨ පොලිස් අධිකාරී රොෂාන් ප්‍රනාන්දු මහතාගේ අධීක්ෂණය මත සහකාර පොලිස් අධිකාරි චූලනී වීරරත්න මහතාගේ මෙහෙයවීමෙන් ගම්පොළ වැඩ බලන පොලිස් ස්ථානාධිපති එම්. විජේතුංග ඇතුළු කණ්ඩායමක් සිද්ධිය සම්බන්ධයෙන් පරීක්ෂණ පවත්වති.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=af1112188</link>
    <topic>සියදිවි නසාගන්නේ කාගෙන් හෝ පළිගන්නටද?</topic>
    <author>අමල් යශෝමන් ජයසිංහ</author>
    <content>”චීත්ත රෙද්දකින් හැදූ තොණ්ඩුවක් ගෙලේ ඔතාගෙන 12 වියැති පාසල් සිසුවකු මරුට””විවාහයට වයස අඩුවීම ගැන කලකිරී සිසුවිය හා තරුණයා දිවි නහගෙන””තරුණියන් දෙදෙනාත් තරුණයාත් ගෙල වැලලාගෙන මියයාම පිළිබඳ පුළුල් පරික්ෂණ””බිරියට පිහියෙන් ඇන මරා සැමියා ද කුස්සියේ මුදුන් වහළයේ එල්ලී දිවිනහගෙන””ඇසිඩ් බී දිවි නසාගෙන”මේ ඉහතින් දැක්වෙනුයේ පසුගිය දින කිහිපය තුළ දී පමණක් මාධ්‍ය හරහා වාර්තා වූ සියදිවි නසාගැන්මේ සිදුවීම් වැළකි. ගතව ගොස් ඇති ඉකුත් දින කිහිපයට මතු තවත් එපිටට ගොස් විමසිලිමත් වුවහොත් පෙනී යන එකම කරුණ නම් සියදිවි තොර කර ගැන්මේ ප්‍රවණතාව දිනෙන් දින ශීඝ්‍රයෙන් ඉහළ අතට නැඟී යන ඛේදනීය තත්ත්වයකි.සමාජයේ කොයි කලකදීත් දිවි තොර කර ගැන්මේ සිද්ධීන් වාර්තා වී ඇති නමුත් එහි මේ වනවිට වර්ධනයක් පෙන්නුම් කිරීම ද ළමා ළපටි වියෙහි පසුවන්නන් මීට ඇතුළත් වීම පිළිබඳවද සුළු කොට තැකිය යුතු නොහේ.මෙවැනි බිහිසුණු ක්‍රියාදාමයකට පියවි සිහියෙන් පිවිසීමට තරම් විශේෂයෙන් ශිෂ්‍ය ශිෂ්‍යාවන් තුළ ඇතිවූ කඩාවැටීමට, කම්පනයට වගකිවයුත්තෝ කවරහුද? මේ ඛේදනීය තත්ත්වයෙන් නොඑසේනම් සියදිවි නසා ගැන්මේ ක්‍රියාදාමයේ ප්‍රවණතාව අඩුකර ගැන්මට හෝ අහෝසි කරගැන්මට අත්‍යවශ්‍යයෙන් කළ යුතු කාර්යභාරයක් ඉතිරිව තිබේ. එය තවදුරටත් අඩු ලන්සුවෙන් තබා හෝ නොඇසූ නොදන්නා නියාවෙන් හෝ සිටිය යුතු නොවේ.සියදිවි නසාගැනීමට තැත් කිරීම නීතියෙන් දඬුවම් ලැබිය යුතු වරදක් වේ. ආගම දහම පැත්තෙන් බැලූවිට දිවි නසාගැන්ම මහත් වූ පාපකර්මයකි. යළි මිනිස් ආත්මයක් නොලබා අඳුරේ උපදනා බලවත් අකුසල කර්මයකි. මේ බැව් වඩාත් හොඳින් දන්නෝ ද ඇතැම් විට දිවි නසා ගත් අයුරු වාර්තා වී තිබේ. කිසියම් ගැටලුසහගත අවස්ථාවකදී, තමනට තනිව දරාගත නොහැකි සිත්පීඩාවකදී ඇතැම්හු ජීවිතයෙන් පලායාමට කටයුතු කරති.මේ සඳහා තමන් වටා පවත්නා පරිසරය ද තම අදහස් හුවමාරු කරගැනීමෙහිලා එළැඹි පවුලේ අය ද මීට හේතුකාරක වූ අවස්ථා ද හෙළි වී තිබේ. තමනට සමීපතමයින්ගේ කිසියම් මත ගැටුමක් හේතුකොටගෙන හෝ එවැනි ළාමක තීන්දු තීරණ ආදියෙහි එල්බගැනීම ද පෙනී ගොස් ඇති කරුණක් වී තිබේ. එහෙත් එතැනින් මේ තත්ත්වයට නැවතීමේ ලකුණු තබා නිහඬව බලා සිටිය යුතු නොව මෙම අතිශය ශෝකී සම්පන්න තත්ත්වය හමුවේ ස්ථිරසාර වැඩපිළිවෙළකට යා යුතු බව ඉඳුරා පැවසිය යුතුව ඇත.ඇතැම් වැඩිහිටියෝ පවුලේ ඔවුනොවුන් අතර හෝ උද්ගත වූ බාහිර ගැටලුවකදී ‘වහ ටිකක් කාලා මැරෙන්න තමයි වෙන්නෙ’ ආදී වශයෙන් තම බාල පරපුර හමුවේ තෙපළති. එවැනි කියුම් කියැවෙන්නේ ප්‍රායෝගික ව නොවූව ද එය තම දරුවාගේ මනසට පහසුවෙන් ඇතුළත් වනු පමණක් ම නොව ඒ කියුම් පිළිබඳව වැඩිදුර සිතන්නට ද ඇතැම් දරුවන් පෙළැඹේ. වැඩිදුර සිතන්නට නොදත් අඩු දැනුමකින් යුතු වැඩිහිටියන් කෙරෙන් මෙවදන් බහුලව ප්‍රකාශ කැරේ.එය තම දරුවාට සිය වැඩිහිටියන් විසින් නොදැනුවත්වම ලැබදෙන වැරදි සිතුවිල්ලකි. තම දරුවාගේ නොමනා ප්‍රේම සම්බන්ධතාවකදී හෝ කිසියම් හිතුවක්කාර හැසිරීමකදී දරුවාගේ මනසට දරාගත නොහැකි තරමේ දඬුවම් හෝ තලාපෙලා කියන බසකින් දරුවා තුළ හටගන්නා බලවත් ලජ්ජාව ද කම්පනය ද තමන් පිළිබඳ කිසියම් කලකිරීමකට පත්ව යාමට බොහෝ දුරට ඉඩ ඇති බව වැඩිහිටියන් අවබෝධයට ගත යුතුව ඇත.සිය මවුපියන්ගේ වැඩිහිටියන්ගේ අත්තනෝමතික කියුම් කෙරුම් හේතුවෙන් දරුවන් නිවසින් පිටමංව ගිය අවස්ථා ද වැරදි ක්‍රියාවනට එළැඹී දිවි මඟ නොමඟට යොමු කරගත් අවස්ථා ද බහුලව අසන්නට ලැබේ. ‘ඒ ළමයා දැන් ලොකුයිනෙ. බැන්න විදිහට එයාට ලැජ්ජා හිතෙන්න ඇති’ යැයි කළ වරද වසාගන්නට බැරි වූ තැන එසේ කියනා වැඩිහිටියෝ ද අඩු නැත.ළමයා ළමයාම යැයි කියැවේ. තම දරුවා පිළිබඳ වඩාත් සැලකිලිමත් අවධානයෙන් පසුවන මවුපියනට තම දරුවා පහසුවෙන් ගොඩගත හැකි බවට පිළිගත් මතයක් තිබේ. එහිදී මවුපියන්, වැඩිහිටියන් දරුවාගේ සැලකිල්ලට බඳුන් වන අයුරින් දිය යුතු උපදෙසක් වුව දිය යුතුවේ. තම දරුවාගේ වරද දඬුවමකට ලක්කළ යුතු යැයි වැරැද්ද නිවැරැදි කිරීම දඬුවම යැයි සලකා කටයුතු කරන මවුපියනට කිව යුතුව ඇත්තේ ආදරය, කරුණාව මුල්කොට හරි දේ පෙන්වා දෙමින් දරුවාට දෙන අවවාදය වඩාත් යුක්ති සහගත බවකි. ප්‍රතිඵල සහගත බවකි.තමනට කිසියම් ගැටලු සහගත තත්ත්වයකදී මේ ප්‍රශ්නය තමන්ට පමණක් යැයි යන නියායෙන් කල්පනා කිරීමට යාමේදී ප්‍රශ්නයට පිළිතුර වෙනුවට දිග්ගැස්සෙන්නේ මානසික ඒකාග්‍රතාව බිඳහෙළීමකි. තම ප්‍රශ්නය විශ්වාස කටයුතු සුදුසුම පුද්ගලයකු හා සාකච්ඡා කිරීම තම ප්‍රශ්නයේ බර වැඩි බව ඉඳුරා අඩුකරගැන්මේ යහපත් ක්‍රියාමාර්ගය බව මනෝ වෛද්‍යවරුන්ගේ ද මහඟු උපදේශයකි.ප්‍රශ්නයකදී සිත් තැවුලකදී සිහිවිකල් වන මත් උවදුරක පිහිට පැතීමට යාම තමන් තමන්වම ප්‍රශ්නය දෙසට බලහත්කාරයෙන් තල්ලු කර දමා විසැඳුම් සෙවීමේ හිස් ක්‍රියාමාර්ගයක් බවද මනෝ චිකිත්සකයන්ගේ විශ්වාසනීය මතයකි. විවිධ සමාජ විෂමතා හේතුකොටගෙන ඇතැමුන් මනසින් වදවෙති. දුක්විඳිති. අවසන ජීවිතය දෙස ද අඩු තක්සේරුවකට එති. මෙය තමන්වම වරද්දාගත් ප්‍රබල මානසිකත්වයකි.පසුගිය කාලයේ දී ඔබට උද්ගත වූ ප්‍රශ්න විසඳා ගනිමින් වර්තමානයට පැමිණ සිටින බවට තමන් පිළිබඳ ජයග්‍රාහී සිතුවිල්ලකින් සිත පුරවාගන්න. තමන් ඉදිරියට එන ප්‍රශ්න දෙස නිරවුල් මනසින් බලන්න. එවිට ප්‍රශ්නයට ඇවැසි පිළිතුර ඔබට පෙනෙන මානයේ පවතිනු ඇත. මේ ප්‍රකට මනෝ විද්‍යාඥයකු වරක් සඳහන් කරන ලද කාලීන ප්‍රකාශයකි. ඔබ ඔබ පිළිබඳ විශ්වාසයට ගන්න. අභිමානයට ගන්න. එවිට ඔබගේ පැනය ඔබ තුළට කිඳා බැසීමේ ඉඩ ප්‍රස්ථා අඩුවේ. මෙය ද ප්‍රකට මා හැඟි කියමනකි.ප්‍රශ්නයක් ඇතොත් පිළිතුරක් ඇත. මෙයද ප්‍රකට වදනකි. ඇතැම්හු තම ප්‍රශ්න ගැටලු හමුවේ මිථ්‍යා විශ්වාසයන් කරා හඹායමින් පසුව නොයෙක් දුක් ගැහැටට ද මැදිවී එකක් ප්‍රශ්නය දෙකක් කරගනිමින් සුසුම්ලති. තමනටම දෙස් තබාගනිති. මෙහිදී ප්‍රබලව සිදුවනුයේ තමන් අවුලෙන් අවුලට පත්වනු හැර අන් කිසි යහපතක් ද නොවේ.සමාජයේ දිනෙන් දින අසන්නට දකින්නට ලැබෙන හිතුවක්කාර වියෝගයන් හමුවේ තමන් තමන් දෙස විමසා බැලීමත් ව්‍යසනය, චිත්ත පීඩා ලත් අයගේ පිළිසරණයට මැදහත් සිතින් යුතුව ඉදිරිපත් වීමත් කළ්‍යාණ මිත්‍ර පුරවැසියන්ගේ මහත් වූ සද්කාර්යයකි. ගමේ හෝ නගරයේ හෝ එකිනෙකා කෙරෙහි උපන් පහන් හැඟුමෙන් තමන් උගත් දෑ එකිනෙකා කෙරෙහි ලැබ දෙන්න. විශ්වාසය දෙන්න. එවිට එකිනෙකා කෙරෙහි බැඳී ගිය විශ්වාසය හේතුවෙන් කැලඹිල්ලට, තැවුලට පත්වූවකු වෙයි නම් ඔහු හෝ ඇය ඒ පහන් හැඟීමට ආශක්ත වනු ඇත. තමන් පිළිබඳ උපන් සතුටකින් යුතුව ඔහු හෝ ඈ අවට ලෝකය දකින්නට යුහුසුලු වනු ඇත.අමල් යශෝමන් ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=af1112189</link>
    <topic>කතා කරන චිත්‍ර අඳින සිබිල් නැන්දා</topic>
    <author>සුභද්‍රා දේශපි‍්‍රය</author>
    <content>දේශය සැරසූ මල් මාලයලාංකීය කලා කෙතේ පමණක් නොව අන්තර්ජාතික තලයේ ද සිය පන්හිඳේ මෙන්ම තෙලිතුඩේ අපූර්වත්වය විදහා දක්වමින් ළමා ලොව දිනු සිත්තරාවියක ළමා කතා නිර්මාණ ශිල්පිනියක වූ ඇය නමින් සිබිල් වෙත්තසිංහ නම් වන්නීය. ඇයටම ආවේණික වූ ශෛලියකින් සිතුවම් නිර්මාණය කරන ඇය ළමා ලෝකයෙහි අපූර්වත්වයක් සිය නිර්මාණවලට එකතු කර ගත්තාය.එපමණක් නොව ළමා ලෝකයෙන් අහුලා ගන්නා වස්තු විෂයයන් ඇය සැම විටම තම නිර්මාණවල ආධ්‍යාත්මය කොට ගත්තාය. ඒ නිසාම සුන්දර ළමා ලෝකය සිතුවමට නඟන්නට උපන් හපන්කම් දක්වන ඇයගේ සිතුවම් කලා නිර්මාණ ළමා ලොව වඩා ඔපවත් කරන්නේය. සිය ස්වීයත්වය විදහාපාමින් සිතුවම් මෙන්ම ළමා කතා නිර්මාණය කිරීම නිසා පරම්පරා කිහිපයක ළමා ලෝකයේ ඇය වීරවරියක වී සිටින්නීය.දෙස් විදෙස් සම්මානයට පාත්‍ර වෙමින් එදා මෙන්ම අද දක්වා ළමා නිර්මාණ සිතුවම් කරන්නීය. සිබිල් වෙත්තසිංහ නම් ළමා කතාකාරිය සිත්තරාවිය මෙතරම් සියුම් ලෙස දෙස් විදෙස් ළමා ලෝකය ස්පර්ශ කර ඇත්තේ ද ළමා මනස පිළිබඳව ඇයට දැනුම් සම්භාරයක් ඇති නිසාය.එහෙයින්ම ලොව දිනු ළමා කතා සහ චිත්‍ර ශිල්පීන් සැම දෙනා අතරම ඇය ද එක් වී සිටින්නීය. සූත්තර පුංචා, කුඩ හොරා, වෙසක් පහන එදා සිට අද දක්වා ළමා පරපුර අතර එක සේ ජනපි‍්‍රයය.ළමා පොත් දෙසීයකට අධික සංඛ්‍යාවක් ඇගේ අතින් නිර්මාණය වී ඇත. ඒ සෑම නිර්මාණයකම සිතුවමකම ඇගේ ගිංතොටගම සිතුවම් කිරීමට අමතක නොකළාය. ගිංතොටගම තම ආත්මය හා බැඳි පවතින බව ඇය පවසන්නීය.ගමේ ගහකොළ ඇළදොළ සතුන්, ගේදොර සුන්දර වටපිටාව ඇගේ සිතුවම්වලට වස්තු විෂය වී ඇත. සිතුවම් කලාවේ, ළමා කතා කලාවේ මේ තරම් දිගු ගමනක් යෑමට ඇයට මඟ පෑදුණේ කෙසේ ද? යන්නත් ඇයට මුලින් ම අන්තර්ජාතික සම්මානයක් ලැබුණු දවස සහ ඒ සම්මානයට පාත්‍ර වූ කෘතිය පිළිබඳවත් අසා දැන ගැනීමට අපි පසුගිය දිනෙක නුගේගොඩ පැපිලියාන පාරේ ඇගේ නිවෙසට ගොඩ වුණෙමු.“වෙසක් පහන” නම් වූ ළමා කතා පුවතට 1965 වසරේ බ්‍රිතාන්‍යයේ පැවැති කාන්තා සංවිධානයක් මඟින් පිරිනමන ලද සම්මානයක් ඇයට මුල් වරට ලැබිණි. ඉන් අනතුරුව ඇය ජපානය, යුගොස්ලොවියාව, චීනය වැනි රටවල් ගණනාවක සම්මානයන්ට පාත්‍ර වූවාය. මුලින්ම සම්මානයට පාත්‍ර වූ “වෙසක් පහන” නම් ළමා සිතුවම් සහ කතාව සම්මානයට පාත්‍ර වීමෙන් ඇගේ ළමා කතා කලාවට නැවුම් වින්දනයක් ධෛර්යයක් ලැබුණු බව ඇය සඳහන් කරන්නීය.“මට මුලින් ම සම්මානයක් ලැබුණේ 1965 වසරේ. එංගලන්තයේ කාන්තා සංවිධානයක් සංවිධානය කළ තරගයකට මම කතාවක් ලියලා තැපැල් කළා. ‘වෙසක් පහන’ කතා පිටපත ලියවුණේ මෙහෙමයි. මගේ පුතා පුංචි කාලේ මේ සිද්ධිය වුණේ. මගේ පුතාගේ වයස අවුරුදු දහයක් ඇති. වෙසක් උත්සවයත් ළඟම ආවා.කුඩා අවදියේදීපුතා ආච්චි අම්මත් එක්ක එකතු වෙලා ලොකු කූඩුවක් හදන්න පටන් ගත්තා. මමයි මහත්තයයි කූඩුවට අවශ්‍ය බට කෝටු, සව්කොළ සැරසිලි වලට අවශ්‍ය දේ ගෙනත් දුන්නා. දවස් ගණනක් මහන්සි වෙලා මුනුපුරයි, ආච්චි අම්මයි ඉස්සරහා කාමරයකට වෙලා මහන්සි වෙලා කූඩුව හැදුවා. වෙසක් උත්සවයට දවස් දෙකක් විතර තිබියදී පුතාලගේ තාත්තා ඉස්සරහ කාමරයට එබිලා කූඩුව දිහා බැලුවා. හරිම අලංකාරයි. මහත්තයා එක පාරටම කියනවා ‘කූඩුවනම් අපූරුයි ඒත් කොහොමද? පුතේ දැන් මේ කූඩුව එළියට ගන්නෙ’ කියලා.එතකොටයි දෙන්නට මතක් වුණේ. ‘ඇත්ත නේන්නං ආච්චි අම්මේ දැන් අපි මොකද කරන්නෙ’ කිව්වා. කාමරේ උලුවහුවෙන් එළියට ගන්න බැරි නිසා කූඩුව කඩලා දෙන්නා ගෙයින් එළියට ගත්තා. කූඩුව සරසන ආසාව හැර දෙන්නට මේක එළියට ගන්න බැරි බව මතක් වුණේ නැහැ. අන්තිමට කඩපු කූඩුවේ කෑලිවලින් දෙන්නා වෙන වෙනම කූඩු දෙකක් හදලා ගෙයි දෙකොනේ එල්ලුවා.”“මේ වගේ ජීවිතේ අත්දැකීම පසුබිම් කරගෙන මම අලංකාර කතාවක් ගොඩනැඟුවා. ඒ කතාවට තමයි මට සම්මානය ලැබුණේ. එහි කතානායකයා දුප්පත් දරුවෙක් එළවුළු විකුණන අවිහිංසක මිත්තනියක් විතරයි මේ දුප්පත් දරුවට හිටියේ. ඈත පළාතක වෙසක් බලන්න ගිය වෙලාවක මේ දරුවා දකිනවා ලොකු කූඩු. ආච්චි අම්මට සල්ලි නැති නිසා ඒ දරුවා කූඩුව හදන්න උනන්දු වුණේ නැහැ. ඒත් ආච්චි අම්මා කිව්වා ‘අපි කූඩුවක් හදමු’ කියලා. සිල් සමාදන් නොවී ආච්චිත් මුනුපුරත් එක්ක එකතු වෙලා කූඩුව අලංකාර කළා. අන්තිමට කූඩුව විශාල නිසා ආච්චි කූඩුවේ ඇතුළට වෙලා කොළ ඇලෙව්වා. කූඩුව අලවලා ඉවරයි ආච්චි අම්මාට එළියට එන්න බැහැ. හතරවටින්ම කොළ අලවලා. කොළ ඉරුණොත් ගන්න මුදලුත් නැහැ. මුනුපුරාගේ සතුට වෙනුවෙන් ආච්චි අම්මා කූඩුව ඇතුළට වෙලා හිටියා. ඉටිපහන් පත්තු කරලා හරිම අලංකාරයට ආච්චි කූඩුව ඇතුළට වෙලා භාවනා කරනවා.ඉටිපහන් ආලෝකයට ඇගේ සෙවණැල්ල කූඩුවට වැටුණා. හරිම අලංකාරයි. මිනිස්සු සාධුකාර දෙනවා. දුප්පත් ළමයාට ප්‍රශංසා කරනවා මේ බලන්න හරිම ලස්සනයි සිල් ඇත්තියක් ඇතුළේ භාවනා කරනවා. මේ ළමයා මේක කොහොම ද? හැදුවේ මිනිස්සු කතා වුණා.එංගලන්තයේදී ඇලෙක්සැන්ඩ්‍රා කුමරියත් විනිශ්චය මණ්ඩලයේ ඉඳලා තියෙනවා බුදු දහමේ ඇති ගැඹුරු ධර්ම කරුණු මෙහි අන්තර්ගතයි කියලා එයාලා මෙම කතාව සියුම්ව විග්‍රහ කරලා මට රටවල් ගණනාවක ළමා රචනාවලින් ප්‍රථම ස්ථානය ලබා දී තිබෙනවා.” “1982 වසරේ දී මට ඊළඟ සම්මානය ලැබුණේ. ළමා පොත්වල චිත්‍ර ශිල්පය ජපානය සැලකුවේ සියුම් කලාවන්ගෙන් එකක් ලෙසයි. ලෝකයේ ම ළමා පොත් සහ චිත්‍ර ශිල්පීන්ගෙන් තුන්වැනි ස්ථානය මට හිමි වුණා. ඒ අවස්ථාවේ ජපානයේ ප්‍රකාශකයෙක් මගේ “කුඩ හොරා” කතාව ප්‍රකාශයට පත් කළ යුතුයි කිව්වා. 1986 දී කුඩ හොරා ළමා සිතුවම් කතා පොත ජපානයේ ප්‍රකාශයට පත් කළ හොඳම විදේශීය කතා පොතට හිමි සම්මානය හිමි වුණා.ඇය ලද සම්මානලෝකයේ ළමා පොත් ලේඛකයින් වඩා සාර්ථකත්වයට පත් වී ඇත්තේ තමන්ට ම ආවේණික ශෛලියකින් චිත්‍ර ඇඳීම හා කතා නිර්මාණය කිරීමෙනුයි. ඉතිහාසයේ ගත් විට බියට්‍රිස් පොටර් ලේඛිකාව ස්වීය අනන්‍යතාවකින් යුතුව කතා ලිව්වා. මම කියන්නේ නැහැ කතාව ලියන කෙනාම චිත්‍රයත් ඇඳිය යුතුයි කියලා. ළමා මනස පිළිබඳ හොඳ හැඟීමක් ඇති චිත්‍ර ශිල්පියකුට ලේඛකයා ලියන දේ වටහා ගත හැකියි. ළමා මනස හොඳින් වටහා ගත හැකි කෙනෙකුට ළමා මනෝ විද්‍යාව හොඳින් හැදැරූ කෙනෙකුට පමණයි ළමා මනස ක්‍රියාත්මක වන ආකාරය දැනෙන්නේ.ධනපාල මහත්තයාත් මට එක් වරක් කිව්වා මම අඳින චිත්‍ර කතා කරනවා කියලා. මගේ චිත්‍ර දෙස බැලු විට සිතුවම තුළින් කතාව තේරුම් ගත හැකි බවයි ඔවුන් සඳහන් කරන්නේ. මම ඒ ඒ චරිතවල හැඟීම් ප්‍රකාශනය කිරීමේ මාධ්‍යය ලෙස චිත්‍රය යොදා ගන්නවා. සිතුවම කියන්නේ විශ්ව භාෂාවක්.මගේ අම්මා මට චිත්‍ර අඳින්න දුන්නෙ නැහැ. ගිංතොට පාසලෙන් කොළඹ ශුද්ධ වූ පවුලේ කන්‍යාරාමයට ආවා. ඒ පාසලෙනුත් මට චිත්‍ර අඳින්න රුකුලක් ලැබුණේ නැහැ. ඒත් මම මගේ හැකියාව අතහැරියේ නැහැ. ගිංතොට අපේ මහ ගෙදර දවසක් සිංහල අවුරුද්දට හුණු පිරියම් කරලා තිබුණ බිත්තියේ අඟුරු කෑල්ලකින් සිතුවම් ඇන්දා මගේ හිතේ තියන හැමදේම ඇන්දා. අවුරුද්දට ගෙවල් හුණු පිරියම් කරලා තිබුණ නිසා බිත්තිය පුරා අඟුරු කෑල්ලෙන් ඇන්ද නිසත් අම්මා කඳුළු රෙදි පොටින් පිසදාගත්තා. අම්මගේ හිත තේරුම් ගන්න තාත්තා අවුරුදු ලබන්නට කලින් මගේ අඟුරු සිතුවම් මකලා දාලා ආයෙත් හුණු පිරියම් කළා. ළමා මනසට දැනෙන හැඟීම් තේරුම් ගන්න තාත්තට පුළුවන් වුණා.එදා තමයි මගේ හිතේ හැටියට මම මුල් වරට චිත්‍ර ඇඳපු දවස. එදා මගේ ළමා මනස මට අදත් හොඳින් තේරුම් ගන්න පුළුවන්.”“ළමයින්ගේ සිතැඟිවලට අනුව එයාලගේ ලෝකයට ගිහින් මම චිත්‍ර අඳින්නේ. පාසලේදී තැඹිලි ගෙඩියයි, වතුර වීදුරුවයි බලාගෙන චිත්‍ර අඳින්න කිව්වට මම කවදාවත් ඒ චිත්‍ර කලාවට පි‍්‍රය කළේ නැහැ. මගේ සහජ හැකියාවෙන් මම පාසලේදීත් චිත්‍ර ඇන්දා. ගණිතය උගන්වන වෙලාවෙත් මම දවසක් ගුරුතුමීගේ මූණ ඇන්දා. ඒ චිත්‍රයත් සමඟ ඉස්කෝලේ පුරා ප්‍රචාරය වුණා මට චිත්‍ර අඳින්න හැකියාවක් ඇති බව.නිතර සිනා නොවන මවුතුමියක් හිටියා. මම ඒ මවුතුමියගේ මුහුණ ලස්සනට ඇන්දා හැමදාම මූණ රැළි ගන්නගෙන රවාගෙන ඉන්න එතුමියගේ අතට මේ චිත්‍රය පත්වුණා. මම හිතුවා එතුමිය පන්තියට එන විට මට ගහයි කියලා. මට අඬ ගහලා කිව්වා “මම හුඟ කාලයකින් මම මගේ සැබෑ මූණ දැක්කේ ඔය ළමය නිසයි ඊට ස්තුතියි කියලා. අන්තිමට වුණේ කවදාවත් හිනා නොවුණ ඒ මවු තුමිය හිනාවුණ එකයි. ළමයි හරි සතුටු වුණා එදා ඒ මවුතුමිය හිනාවුණ නිසා.ළමයි කියන්නේ දකින දේ කියන ලියන අඳින හරිම අවංක පිරිසක්. ළමයි මේ ලෝකයට ආධුනිකයි. මුළු ජීවිත කාලයත් අපට තියනවා අපේ හිත් පාරගන්න, දුක් වෙන්න, ළමයින්ගේ ලෝකයට අපි ඊර්ෂ්‍යාව, බොරුව, කුහකකම ඇතුළු කළ යුතු නැහැ. සමාජයත් සමඟ ගැවසෙන විට ඉබේම සමාජයේ නපුරුකම්, කුහකකම්, බොරුව ඉගෙන ගන්නවා. ළමයිගේ ලෝකයේ ජීවත්වන වැඩිහිටියන් ද සුන්දරයි.”සිබිල් මහත්මිය ධර්මපාල වෙත්තසිංහ මහතා සිය දරුවන් සමඟඅන්තර්ජාතික සම්මානයට පාත්‍ර වූ සිබිල් වෙත්තසිංහ මහත්මිය මෙරට කලා කෙතේ අග්‍ර ඵලයකි. මේ ප්‍රවීණ චිත්‍ර ශිල්පිනිය හා ළමා කතා රචිකාව රචනා කළ කුඩ හොරා ළමා කතාව ජපන් ළමා පුස්තකාල සංගමයේ ජනපි‍්‍රයතම ළමා පොත ලෙසත් ජපානයේ 1986 දී පළවූ හොඳම විදේශ පොත ලෙසත් සම්මාන ලැබීය. ලංකාවේ චිත්‍ර ශිල්පිනියන් සඳහා ලියැවුණු මුල්ම චරිතාප්‍රදානය ඇය වෙනුවෙන් ලියවිණි. එය “ලොව දිනු සිත්තරා” ලෙස එළි දැක්විණි. මෙවැනි දිගු ගමනක් යෑම සඳහා ඇයට උපකාරී වූයේ තමන්ටම ආවේණික වූ කතා ශෛලිය බවත් ඇයටම ආවේණික වූ සිතුවම් පෙළ බවත් ඇය පවසන්නීය.එච්. ඩී. සුගතපාල මහත්තයාගේ උදව්වෙන් “ලංකාදීප” පුවත්පතට මම 1948 දී බැඳුණා. ඒ කාලේ ලංකාදීප පුවත්පතේ කර්තෘ ඩී. බී. ධනපාල මහතායි. ඒ කාලයේ අලුත් දරුවන්ට පත්තර කලාවේ කැපිලි කෙටිලි නැහැ. හැකියාවන් දියුණු කර ගන්න අතහිත දෙනවා. සුනිල් ශාන්ත, චන්ද්‍රරත්න මානවසිංහ, ඩබ්ලිව්. ඒ. සිල්වා වැනි ප්‍රවීණයෝ මට හරියට උදව් කළා. ඒ කාලේ අපිට හුඟාක් පහසුකම් තිබුණේ නැති වුණත් මම චිත්‍ර කලාවේ අනන්‍යතාවක් ගොඩ නඟාගෙන ඉදිරියට ගියා.මම කුඩ හෙරාගෙන් පටන්ගත් ළමා කතා කලා සම්ප්‍රදාය අද බොහෝ දෙනෙක් අනුගමනය කරනවා.මම අලුත් පරපුරෙන් ඉල්ලන්නේ තමාට ආවේණික ශෛලියන් ගොඩනඟා ගන්න කියලයි. නිර්මාණ හැකියාව ලබා උපන් දෙයක් මට සහජයෙන් ආ දැනුමක් චිත්‍ර ඇඳීම. මගේ සීයා හරිම ප්‍රසිද්ධ කලාකරුවෙක්. ලේක්හවුස් ඉදිරිපස අලංකාර පහන නිර්මාණය කර තිබෙන්නේ මගේ සීයා. කලා භවනෙත් දොරකඩ ඉන්න සිංහයන් දෙදෙනාත් අපේ සීයාගේ නිර්මාණ. අනුරාධපුර ඇත් පවුර අපේ සීයාගේ අතින් හැඩ වී තිබෙනවා.සව්දිරිස් ද සිල්වා මහතාගේ සහ ජොසලින් ද සිල්වා මහත්මියගේ දෙවැනි දැරිවිය ලෙස මෙලොව එළිය දුටු සිබිල් වෙත්තසිංහ මහත්මිය ගිංතොට බෞද්ධ පාසලකින් අධ්‍යාපනය ලැබුවාය. ඉන් අනතුරුව ඇය කොළඹ ශුද්ධ වූ පවුලේ කන්‍යාරාමයෙන් වැඩිදුර අධ්‍යාපනය ලැබුවාය. පාසල් අවදියේ සිට චිත්‍ර ඇඳීමට උපන් හපන්කම් පෑ ඇය පසුකාලීනව ලංකාදීප පුවත්පතේ සේවයට බැඳුණාය. ඒ 1948 වසරේදීය. ජනතා පුවත්පතේ ද සේවය කළාය.1999 වසරේ ආරම්භ කළ බිංදු ළමා පුවත්පතේ මුල්ම කතුවරිය ලෙස කටයුතු කළාය. ඇයට 1965 වසරේ “වෙසක් පහන” නම් ළමා කතා පුවතට බ්‍රිතාන්‍යයේ කාන්තා සංවිධානයක් විසින් සම්මානයක් හිමි විය. 1982 වසරේ ජපානයේ ළමා පුස්තකාල සංගමයේ ජනපි‍්‍රයතම ළමා පොත ලෙසත් 1986 දී ජපානයේ පළවූ හොඳම විදේශ පොත ලෙස ‘කුඩ හොරා’ ළමා කතා පොත සම්මාන හිමිකර ගෙන ඇත. දුටු විගස සිබිල් නැන්දාගේ සිතුවමක් හඳුනා ගැනීමට ඕනෑම දරුවෙකුට හැකියාවක් ඇත.ඇගේ අතින් නිමවූ වෙසක් පහන, සුත්තර පුංචා, කුඩ හොරා එදා මෙන්ම අද දක්වා පරපුර කිහිපයක ළමා ලොව දිනුවේය. ළමා ලෝකයට පිවිස එහි අපූර්වත්වය සිය නිර්මාණයේ අන්තර්ගත කිරීම තුළින් ඇගේ ළමා නිර්මාණ අතිශයින්ම විචිත්‍රවත් වී ඇත. ලොව දිනු සිත්තරාවන් 60 දෙනා අතරට ඇය එක්වූයේ ද ඇගේ මෙම සුවිශේෂ කුසලතාවන් නිසා විය හැකිය. සිබිල් වෙත්තසිංහ දුර්ලභ ගණයේ නිර්මාණ කාරියකි. ළමාමනස සියුම් ලෙස ස්පර්ශ කළ ඇය ළමා හදවත් තුළ සදා මතකයේ රැඳෙන්නේය. අන්තර් ජාතික කීර්තියට පත් වූ සිබිල් නැන්දාට ලොව පුරා ළමා පරපුරේ අමිල ආදරය හිමි වන්නේය. සිබිල් වෙත්තසිංහ යනු අප රට ලද සම්පතක් බඳු කලාකාරියකි. පරපුර ගණනාවක් ළමා ලොව දිනු ඇය අසු තුන්වැනි විය පසු කරමින් සිටින්නීය. ඇයට අප දිගාසිරි පතමු.සුභද්‍රා දේශපි‍්‍රයඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=af11121810</link>
    <topic>රාජ්‍ය මුද්‍රණ නීතිගත සංස්ථාව</topic>
    <author>රූපාන්ති බුලත්සිංහල</author>
    <content>කෙළින් යන රාජ්‍ය ආයතනමඩගොහොරක තිබූ මාර්ගය පිළිසකර කෙරුණි. අවපැහැගැන්වී ඇති මුද්‍රණ නීතිගත සංස්ථාවේ නාම පුවරුව දැන් පැහැදිලිව පෙනේ. සිමෙන්ති බදාම බදාගෙන සිටි වල් පැළෑටි මැලවී ගොස්ය. මෙතෙක් කලක් කෙඳිරි ගෑ යන්ත්‍ර දැන් සක්‍රීයය. අලසව කුසීතව දවස ගෙවූ සේවකයන්ට වැඩ නිම කිරීමට නොසිතේ. ලැබෙන ඇනවුම් සංඛ්‍යාව ද වැඩිවී තිබේ. අකාර්යක්ෂමව පැවැති මුද්‍රණ නීතිගත සංස්ථාව යළි ජීවනය ලබන්නේ මේ ආකාරයෙනි.වරප්‍රසාද, වැටුප් වර්ධක, සේවක ප්‍රතිලාභ සිහිනයක් වූ සේවකයන්ට නව දැක්මක් ලැබුණි. අලුත් පාලන අධිකාරියක සපැමිණීම මේ සියල්ලටම හේතු වී ඇතැයි දැනගන්නට ලැබිණි.තමන් අත්පත් කරගත් ඵලදායීත්වය පිළිබඳව සේවකයන් තම අදහස් දැක්වූයේ මෙසේය.”මං මෙරිල් ඇන්ටනි එවන්ස්. අධි ශ්‍රේණියේ පොත් බැඳුම්කරුවකු විදිහට කටයුතු කරනවා. සේවකයා කළමනාකාරීත්වය කියලා දැන් වෙනසක් නැහැ. ඇනවුමක් ලැබුණාම හැමෝම එකා වගේ වැඩ කරනවා. අපේ ආයතනය කියලා අපිට හැඟීමක් තියෙනවා. ආදායම ඉපයුවොත් එය අපි හැමෝගෙම දියුණුවට බලපානවා. දැන් අපිට වැඩි වැඩියෙන් ඇනවුම් ලැබෙනවා. ඉක්මනින් හොඳින් සේවය කරන එක අපේ වගකීමයි. සේව්‍ය සේවක දෙපිරිසේම සහයෝගයයි මීට හේතුව. මේ වෙනකොට ජාතික ඉතිරි කිරීමේ බැංකුවේ පොත් ලක්ෂ දහයක් මුද්‍රණය සඳහා ලැබුණා. ඒ වගේම මහජන බැංකුවෙන් ඇනැවුම් ලැබුණා. ඇනවුම ඉක්මනින් හොඳින් ඉටු කර දීමයි අපේ වගකීම. හැමදේම හොඳින් කරන්න පුළුවන් වෙලා තියෙන්නෙ සහයෝගයෙන් වැඩකරන නිසයි.සුරක්ෂා මුද්‍රණ අංශයේ වැඩමූලික දීප්ත ජයලාල් දැක්වූයේ මෙවැනි අදහසක්. දැන් ලක්ෂ 65ක ලොතරැයි මුද්‍රණය වෙනවා. මේ හැම දෙයක්ම කාර්යක්ෂමව සිද්ධ වෙනවා. කාලයක් අපි නොයෙක් දුෂ්කරතාවලට මුහුණ පෑවා. අනාගතය ගැන තිබූ අනාරක්ෂිත බව දැන් නැහැ. හැම දෙයක් ගැනම අපි දැන් සැලකිලිමත්. ඇනවුම්වලට අවශ්‍ය අමුද්‍රව්‍ය දිගින් දිගටම ලැබීම මේ කාර්යක්ෂමතාවට හේතුවක් වුණා. චිත්‍රපට සංස්ථාවේ, ජාතික ඉතිරි කිරීමේ බැංකුවේ, ලොතරැයි මණ්ඩලයේ මේ හැම ආයතනයකින්ම දැන් ඇනවුම් ලැබෙනවා.”එදා තිබූ අලස බව අද පෙනෙන්නට නැත. කැඩුණ බිඳුණ යන්ත්‍ර නැවතත් පිළිසකර වී පණගැන්වී ඇත. නව යන්ත්‍ර විශාල ප්‍රමාණයක් ඇනවුම්කර ඇත. ආර්ථිකය ශක්තිමත් කිරීමේ පිරිසුදු චේතනාව දැන් මල්ඵල ගැන්වී ඇතිසේය.මේ නවෝදයේ සතුට පිළිබඳව නිමල් රත්නසිරි, එල්.එන්.කරුණාතිලක සමඟ එක්ව අපට කිව්වේ මෙවැනි අදහසකි.”ඉස්සර අපිට රාජකාරියක් තිබුණේ නැහැ. අපේ මානසිකත්වය හොඳටම වැටිලා තිබුණේ. සමහර යන්ත්‍රවලට වැඩ තිබුණෙම නැහැ. සමහර යන්ත්‍ර වැඩ කළේ හෙමින්. සමහර යන්ත්‍ර අක්‍රිය කරලා පැත්තකටම දාල තිබුණේ. ඒත් දැන් අපිට බලාපොරොත්තුවක් තියෙනවා. අමුද්‍රව්‍ය නොකඩවා සැපයෙනවා. ඒ වගේම දිගින් දිගටම ඇනවුම් ලැබෙනවා. එදා හිටියෙත් මේ සේවක මණ්ඩලයමයි. ඒ වගේම තිබුණෙත් මේ යන්ත්‍ර සූත්‍රමයි. ඒත් නිමැවුම් ක්‍රියාවලිය අකර්මණ්‍යවයි තිබුණේ. නිසි ක්‍රමවේදයක් අනුව අවබෝධයක් දෙන්න නිසි පාලන අධිකාරියක් එදා තිබුණේ නැහැ.””ඒත් අද ඒ හැමදෙයක්ම වෙනස් වෙලා. නව පාලන අධිකාරිය අපිට අරමුණක්, ඉලක්කයක් ළඟා කරගන්න හැකි අයුරින් නිෂ්පාදන රටාව විධිමත් කළා. අවබෝධයෙන් නිෂ්පාදන දායකත්වය ලබාදෙන එක හරිම වැදගත්. මේ තත්ත්වයට ළංවෙන්න හැකිවුණේ අපේ එක්සත්කමට කළමනාකාරිත්වය දුන් සහයෝගය නිසා.”සේවකයෝ තම අදහස් එලෙස දක්වද්දී සභාපති ජයම්පති බණ්ඩාර හීන්කෙන්ද මහතා දැක්වූයේ මෙබඳු අදහසකි.”මං වැඩ බාරගත්තේ 2010 මැයි 21 වැනිදා. මට අද වගේ තාමත් මතකයි ඒ වෙනකොට මේ ආයතනයේ කිසිම සැලසුමක් තිබුණේ නැහැ. ඇත්තම කියනවා නම් මේ ආයතනය මිලියන 14ක් පාඩු ලැබූ ආයතනයක්. එය නැවැත ලාබ ලබන තත්ත්වයකට පත්කිරීම ගැන මට තිබුණෙ ලොකු අභියෝගයක්. ජනමාධ්‍ය ඇමැති කෙහෙලිය රඹුක්වැල්ල මහතා මට කිව්වේ තම දැනුම උපයෝගී කරගෙන නැවත මේ ආයතනය නඟාසිටුවන්න කියලා. හිතන තරම් හැම දෙයක්ම ලේසි වුණේ නැහැ. මගේ හිතේ අධිෂ්ඨානයක් තිබුණා. මගේ පෞද්ගලික ප්‍රතිරූපයට හානියක් නොවෙන විදිහට හැමදේම කළ යුතුයි කියා හිතුවා. මහනුවර මහ සමන් දේවාලයේ බස්නායක නිලමේ හැටියට ජනතාව අතර තිබුණ ප්‍රතිරූපය ගැනත් මට හිතා බලන්න සිදුවුණා. සේවක බලාපොරොත්තුත් ආයතනික ඉදිරි ගමනත් මේ හැමදේම ගැන මං අවධානය යොමු කළා. වැඩකරන අය මුද්‍රණ ක්‍ෂේත්‍රයේ මා සතු පළපුරුද්ද ගැන දැන හිටියේ නැහැ. හැබැයි මං ආ මුල් දවස්වල යන්ත්‍ර ළඟට ගිහිල්ලා ඒවා පිළිබඳ කළ විමසීම් වලින් මගේ දැනුවත්කම ඒ අය අවබෝධ කරගත්තා.””මට පෙනුණා මුද්‍රණ නීතිගත සංස්ථාව නිදා සිටින යෝධයෙක් විදියට. ඒ යෝධයා නැවැත නැඟිටුවන්නෙ කොහොමද කියන ක්‍රමවේදය ගැන මට කිහිප සැරයක් හිතන්න සිද්ධ වුණා. ඒ වගේම ඊට අවශ්‍ය ආම්පන්න මොනවද කියලා හඳුනාගන්න සිද්ධ වුණා. ඒ වගේම ලංකාවේ ආර්ථිකයට කොහොමද මුද්‍රණ ක්‍ෂේත්‍රය දායක වෙන්නේ. දේශීය නිෂ්පාදනයට කොහොමද දායක වෙන්නේ? ම් හැම දෙයක් ගැනම අධ්‍යයනයක යෙදෙන්න මට සිද්ධ වුණා.”සේවකයින් වැඩිදෙනෙක් මට කිව්වේ දුක්ගැනවිලි. සමහර සේවකයෝ මාව එක්කගෙන ගිහිල්ලා මැෂින්වල තත්ත්වය පෙන්නුවා. ඉවත දමා තිබූ යන්ත්‍ර නැවත අලුත් වැඩියා කරන්න ඉදිරිපත් වුණා.””ඒ වගේම තවත් දෙයක් කියන්න තියෙනවා. මේ ආයතනයේ වෘත්තීය සමිති එදා ශක්තිමත්ව තිබුණ නම් මෙහෙම කඩාවැටීමක් වෙන්නෙ නැහැ. මම දකින විදිහට වෘත්තීය සමිතිවලට ශක්තිමත් බවක් තිබුණේ නැහැ. ඒ වගේම දැක්මක් තිබුණෙත් නැහැ.වෘත්තීය සමිතියක් තියෙන්න ඕනෙ ආයතනයක් ඉස්සරහට ගෙනියන්න මිස තම වෘත්තීය සමිතියේ සාමාජිකත්වය ආරක්ෂා කරගන්න විතරක් නෙවෙයි. නමුත් හුඟක් වෘත්තීය සමිති කරන්නෙ ආයතනයේ පැවැත්ම ඉදිරියට ගෙන යන එක නෙවෙයි. වෘත්තීය සාමාජිකත්වය ආරක්ෂා කරන එක විතරයි.” ”මං මේ ආයතනයට එනකොට විශාල ණය බරක් තිබුණා. මේ ණයබරින් අපි කොහාමද නිදහස් වෙන්නෙ කියලා හරි දැක්මක් තිබුණේ නැහැ. සේවකයන් අතර තිබුණෙත් අවිනිශ්චිතතාවක්.””මං ජනාධිපතිතුමාගෙන් ඉල්ලීමක් කළා විදේශවල යන මුද්‍රණ කටයුතුත් මේ ආයතනයටම දෙන්න කටයුතු සලසන්න කියලා. අපේ ආයතනයේ විශිෂ්ට තාක්ෂණයක් තියෙනවා. ඒ තාක්ෂණයෙන් උපරිම ප්‍රයෝජන ගැනීම මගේ අරමුණයි. ගිලිහී ගිය 60ක පමණ මුද්‍රණ කටයුතු දැන් අපේ ආයතනයට නැවත ලැබිලා. මම සභාපති තනතුරෙන් ඔබ්බට ගිහින් රජයේ ආයතන සමඟ මැදිහත් වෙලා අවශ්‍ය ඇණවුම් ලබාගත්තා. බිඳීගිය විශ්වාසය නැවත අප වෙත ළඟා කරගන්තේ ලොකු කැපකිරීමක් කරලයි.””මේ කටයුත්ත අපි මුලින්ම ආරම්භ කළේ, අභ්‍යාස පොතෙන්. අභ්‍යාස පොතේ ගුණාත්මක බව සියයට සියයක් වැඩි කළා. ළමයින් ගේ නෙත් සිත් ඇදගන්නා ආකාරයට පොත් සකස් කළා. අපි මුලින්ම වෙළෙඳ ප්‍රචාරක කටයුතු කළේ මාධ්‍ය මඟින්ම නොවේ. දිස්ත්‍රික් අනුව තෝරාගත් අඩු පහසුකම් ඇති, අඩු ආදායම්ලාභී පවුල්වල ළමයින්ට නොමිලේ පොත් බෙදා දුන්නා. මේ ක්‍රමය හොඳ අලෙවි ප්‍රවර්ධන මාධ්‍යයක් වුණා. ජනමාධ්‍ය ඇමැතිතුමාගේ පූර්ණ සහයෝගයත් අපිට ලැබුණා. ආයතනයේ පිළිවෙත ගැන අනිත් බලධාරීන් අතර තිබුණ මතයත් වෙනස් කළා.””ඇයි ආයතනයක් කඩාවැටෙන්නෙ? මේ ගැන අපි මුලින්ම අවධානය යොමු කළ යුතුයි. මෙහිදී මට හඳුනාගැනීමට ලැබුණේ අනවශ්‍ය ලෙස සේවකයින් බඳවාගැනීමයි. ඒ වගේම බඳවා ගැනීමේ චක්‍රලේඛයක් තියෙන්න ඕන. මං එනකොට මේ ආයතනයේ එවන් ක්‍රමවේදයක් තිබුණේ නැහැ. මං ඒ හැම දෙයක් ගැනම සොයා බැලුවා. මේ වනවිට ආයතනයේ දියුණුව වෙනුවෙන් යෝජනාවලියක් සකස් කරලා අනුමැතිය සඳහා ඉදිරිපත් කර තියෙනවා.සේවකයන්ගේ පළපුරුද්ද මත අවශ්‍ය ආකාරයට ඔවුන්ට හිමි තනතුරුවල පිහිටුවලා තිබුණේ නැහැ. අවුරුදු 20ක් එකම ශ්‍රේණියේ සේවයේ යෙදිලා විශ්‍රාම ගිය අයත් මෙහෙ හිටියා. මුද්‍රණ කටයුතුවල ගුණාත්මක භාවය වැඩිකරන්න ගිහිල්ලා අඩුවුණ අවස්ථාත් තිබුණා. ඒ වගේම යන්ත්‍රයේ වේග පරිමාව හිමින් කරන්න ගිහිල්ලත් ඵලදායීතාව අඩුවුණ අවස්ථා තිබුණා. මුද්‍රණ ශිල්පය කියන්නෙ කලාවක්. මේක කරන්න නිරවුල් මනසක් තියෙන්න ඕනෙ. කලාව වාණිජකරණය වන එක ඉතාමත් ක්‍රමානුකූලව කරන්න ඕන.””2010 වනවිට මිලියන 92ක ලාභයක් ලැබුවා. 2011දී මිලියන 130ක ලාභයක් අපේක්ෂා කරනවා. මේ සඳහා මිලියන 1130ක ආදායමක් උපයාගන්න අවශ්‍ය වුණා. මේ තත්ත්වය 2011 නොවැම්බර් 30 වනවිට සපුරා ඉවරයි. මේ හැමදේම කළේ මේ ඉන්න සේවකයන් හා භෞතික සම්පත් යොදාගෙන. කලින් තිබූ මූල්‍ය තත්ත්වයන් යටතේයි. අපි දැන් ශක්තිමත්. ඉදිරියේදී යටිතල පහසුකම් වැඩිකිරීම සඳහා සැලසුම් කරමින් ඉන්නවා.”ආයතනයේ සේවක පිරිස ශක්තිමත් නම් ආයතනයේ කඩාවැටීමක් වෙන්නෙ නෑ. ආයතනය කඩා වැටෙද්දී වරප්‍රසාද භුක්ති විඳින පිරිසකුත් සිටියා. ඒ වගේම ආයතනය වට්ටන්න කැසකවන පිරිසකුත් සිටියා. ඒ තත්ත්වය මං අවබෝධ කරගත්තා. පරිපාලන දැනුම ඇති ඕනෑම අයෙකුට ආයතනයක් ගොඩගන්න පුළුවන්. හැබැයි ආයතනය කඩාවට්ටන්න බලාඉන්න පිරිස හඳුනාගන්න ඕනෙ. නැත්නම් ඉබේටම ආයතන ප්‍රධානීනුත් ඒ ගොඩටම වැටෙනවා. ආයතනයේ දියුණුව වෙනුවෙන් සේවක පිරිස කළමනාකරණය කරන්න ඕන.සේවකයන්ගේ මානසික වටපිටාව ගැනත් අවධානය යොමු කරන්න ඕන. මේ විදිහට කටයුතු කළ හින්දයි අද අපිට මේ සාර්ථකත්වයේ සතුට භුක්ති විඳින්න පුළුවන් වෙලා තියෙන්නේ. මං හිතනව හැම ආයතනයක්ම මේ විදියට කටයුතු කරනවා නම් දියුණුව ළඟාකරගන්න පුළුවන් වෙයි කියලා.රූපාන්ති බුලත්සිංහලසේයා රූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=af11121811</link>
    <topic>පහන නිවී ගියත් නැගුණු එළිය විහිදේ</topic>
    <author>විමල් සපුකොටන</author>
    <content>මැල්කා ගැන ආවර්ජනයක්අප දිවි ගෙවන ලොව විවිධ නායකයෝ සිටිති. ලෝක, රාජ්‍ය, ජන, සමාජ, ශිෂ්‍ය, කුටුම්භ, කාර්ය, ස්ථානාන්තර, ග්‍රාම හා කාර්ය ලෙසට විවිධ ක්ෂේත්‍ර යටතේ විවිධ අංශ සිහියට නැඟේ.අප කථානායකයා ශිෂ්‍ය නායකයෙකි. සරසවි ශිෂ්‍ය නායකත්වයේ මානුෂික හැඟීම් ඔහුගේ සහනශීලී ආකල්පයෙන් ද ක්‍රියාවෙන් ද සනාථ විය. හේ පේරාදෙණිය සරසවියේ ‘මැල්කා’ යන හිතාදර නාමයෙන් හැඳින්වූ මැල්කම් විජිතපාල ය. ශිෂ්‍ය නායකයකු සේම (1967/ 68 - 68/ 69) ඔහුගේ වාසගමින් ම විජිතය පාලනය උරුමයෙන් බාර වූ හෙයින් ම ‘විජිතපාල’ වී යැයි අද අපට සිතේ. සරසවි විජිතයේ සාමාජික සංවර්ධනය මහා ශිෂ්‍ය සංගමයේ සභාපතිත්වයෙන් ම මැනැවින් සනාථ කර ඇත. එහෙයින් ම එදා ඇමෙරිකාව වියට්නාමයට එරෙහි යුද්ධයේදී පේරාදෙණිය සරසවියේ සිට නුවරට සරසවි සිසුන් දහසකට අධික සහභාගිත්වයෙන් විරෝධී පෙළපාලියේ නියමුවා වූයේ ‘මැල්කා’ ය.අපට පේරාදෙණිය සරසවියට පිවිසීමේ අවස්ථාව 1967 ඔක්තෝබර් මස 04 වැනි දින උදා විය. පේරාදෙණි සරසවි කලාගාරය ඉදිරිපස ‘පැරපට්’ සිහියට නැඟේ. එදින නවක අපි එකිනෙකා නො හැඳින්නෙමු. එහෙත් සරසවියට නවකයෝ බව දතිමු.සරසවියට පිවිසි පළමු දිනයේදී කලාගාරය ඉදිරිපිට ‘පැරපට්’ උඩ නැඟ නවක අප ඇමතූ අයුරු සිහියට නැඟේ.එලෙස එදා අප සිත් පිබිද වූ මැල්කම් විජිතපාල සොහොයුරා 2005 නොවැම්බර් 27 වැනි දින මෙලොවින් සමුගත්තේ ය. ඒ වනවිටත් හේ මැල්කා නමින් පාඨක ලොව ද ප්‍රසිද්ධ වී සිටියේ ය.1968/ 69 අධ්‍යයන වර්ෂයේදී පේරාදෙණිය සරසවියට පිවිසි 53 දෙනකු සරසවියෙන් නෙරපා හැරීමට රජය තීරණය කරන ලදී. මැල්කා සිය නායකත්වය මැනැවින් පිළිබිඹු කර එලෙස පැනවූ සියලු නියෝග ඉවත් කර සරසවි වරම ඔවුනට ලබාදීමට පෙරමුණ ගත්තේ ය. එහෙත් අනෙක් සරසවිවල එම ප්‍රශ්නයට මුහුණ දුන් සැමට සරසවි වරම අහිමි විය.සරසවි ප්‍රශ්න පමණක් නොව රටේ පැවැති ප්‍රශ්න පිළිබඳව ද ක්‍රියාත්මක සහාය දුන් ‘මැල්කා’ 1969 අග භාගයේදී ලංකාවේ පැවැති වැඩවර්ජනයට සාධාරණ විසඳුම් දෙන ලෙස රජයට බලකිරීමේ පෙළපාලි සරසවියේ දී සාමූහික සංවිධාන ශක්තියෙන් පැවැත්වීය.සරසවි ශිෂ්‍යයින් ඒකරාශිවීම එවකට පැවැති රජය විසින් නවතා තිබිණි. රජය සරසවි ශිෂ්‍ය එකමුතුව වැළැක්වීමට ද පියවර ගැනිණි. එම අවස්ථාවේ දී ‘මැල්කා’ ශිෂ්‍ය නායකත්වය අනෙක් සහෝදර මාර්ගෝපදේශකත්වයෙන් මැනැවින් හුවා දැක්වීමට පෙරමුණ ගත්තේ ය. එහි ප්‍රතිඵලයක් ලෙසට විදුදය, විදුලකර, කොළඹ සහ පේරාදෙණිය සරසවි ශිෂ්‍ය සංවිධාන ඒකාබද්ධ කර අන්තර් විශ්ව විද්‍යාල බල මණ්ඩලය 1969.6.28 දින ඇරැඹිණි. මැල්කා ආරම්භක සභාපති ලෙසට ද, මහින්ද විජේසේකර උප සභාපති ලෙසට ද පත්වූහ.අන්තර් විශ්වවිද්‍යාල බල මණ්ඩල සම්මේලනය පේරාදෙනියේ දී පැවැත්වූ අවස්ථාවේ දී ‘විශ්ව විද්‍යාල ප්‍රශ්න’ පිළිබඳව ඔහු කළ දේශනය උපාධි අපේක්ෂකයිනට ඉමහත් ආශිර්වාදයක් විය. එම දේශනය පේරාදෙනිය; ශ්‍රී ලංකා විශ්ව විද්‍යාලයීය - වාර්ෂික සංග්‍රහයේ (1968/ 69) පළවී ඇත.“පණවන ලද අධ්‍යාපන පනතින් විශ්ව විද්‍යාල සතරේ ශිෂ්‍යයන් නොයෙක් අයුරින් භේද භින්න කොට ඒකරාශිවීම වැළැක්වීමට උත්සාහ ගෙන ඇත. (51 පි.)“සෑම විශ්ව විද්‍යාලයකටම එක සමාන පහසුකම් සලසාදීම කළයුතුව ඇත.” (53 පි.)(ආචාර්ය මණ්ඩලයෙන්).”...තමුන්නාන්සේලා ගෙවන වැටුප නොසලකා... සාධාරණත්වයක්, යුක්තියත් සඳහා ගෙනයන සටන්වලට ශිෂ්‍යයින් සමඟ ඉදිරියට එන ලෙස (51 පි.). “... පේරාදෙනි විශ්ව විද්‍යාලයේ අපි අපගේ ඉල්ලීම් වැඩි හරියක් දිනාගෙන තිබෙනුයේ වාසනාව උඩ නොව එක්සත් බවත් සටන්කාමීත්වයත් නිසාම බව (53 පි.)එලෙස ‘මැල්කා’ රජයේ ක්‍රියා කලාපය, ආචාර්ය වරුන් ගැන මෙන් ම එක්සත් භාවය ගැන සඳහන් කරමින් වඩාත් විසිරුණු දර්ශනයක් ඔහු සවිය කොට ගත් බව මින් පැහැදිලිවේ.1969 නිදහස් උත්සවය නුවර පැවැත්වීම සරසවි ශිෂ්‍ය ඉතිහාසයේ නොමැකෙන අවස්ථාවකි. නුවර පැවැති නිදහස් දින උලෙළ වෙනුවෙන් පැමිණෙන හමුදා සේනාංකවලට පේරාදෙණි සරසවියේ නවාතැන් ගැනීමට සංවිධානය කර තිබිණි. එම තීරණයට එරෙහිව මහා ශිෂ්‍ය සංගමය ප්‍රමුඛ සියලු ශිෂ්‍ය ප්‍රජාව අදාළ බලධාරීනට දැනුම් දෙන ලදී. නායකත්වයේ පූර්ණ ගුණාංගයක් ලෙස දැක්වූ ඇති විය හැකි තත්ත්වය පිළිබඳ අදාළ බලධාරීන් නොපිළිගැනීම අභාග්‍යයක් විය. උපාධි අපේක්ෂකයනට සියලු අන්දමේ කර්කශවූ ද, අවාසනාවන්ත වූ ද ඉරණමකට මුහුණදීමට සිදු විය. එහෙත් සරසවි ශිෂ්‍ය නායකත්වයට සවන් දුන්නේ නම් කිසිදු ව්‍යවසනයක් සිදු නොවීමට තිබිණ. පාලකයිනට මෙය අවබෝධ නොවීම ශිෂ්‍ය ප්‍රජාවගේ අවාසනාවක් විය. සරසවි බෞද්ධ සහෝදර සංගමයේ කාර්යයන්වලට ද ක්‍රියාකාරී සහාය දුනි.එවකට පේරාදෙණිය සරසවියේ ශ්‍රී ලංකා නිදහස් පක්ෂ ශිෂ්‍ය සංවිධානයේ සභාපති වූයේ ද මැල්කා ය. එදා ඔහුගේ කාර්ය ශූර නායකත්වය අදත් අපට සිහිවේ.1971 දී මැල්කා අධ්‍යාපන අමාත්‍යාංශයේ මහජන සම්බන්ධතා නිලධාරි ලෙසට සේවය කිරීමෙන් පසුව ගුරු වෘත්තියේ ද යෙදිණි. 1972.12.20 වැනි දින අල්විස් මහත්මිය සමඟ ආවාහ දිවියට ඇතුළත්වූ මැල්කාට පුතෙක් ද විය. 1977 රජයෙන් මැල්කාට රැකියාව අහිමි විය. එතැන් පටන් ඉතාමත් කර්කශ වූ ජීවිතයක් ගත කිරීමට ඔහුට සිදුවිය. රටේ ප්‍රගති ගමනට නායකත්වය සැපයීම නිසා එවකට බලධාරින්ගේ තාඩන - පීඩනවලට ඔහු මුහුණ දුන් අයුරු සිහිවේ.“මැල්කා ලේඛකයකු ලෙස පුවත්පත්වලට රටේ විවිධ අංශ ගැන කාලීන මාතෘකා යටතේ ලිපි සැපයීය. මැල්කාගේ අවසන්, ලිපිය 2005 නොවැ. 20 වැනි දින ‘දිවයින’ පුවත්පතේ ‘චිරං ජයතු නව - ජනපති මහින්ද’ මැයෙන් පළ විය.“මහින්ද ජනාධිපතිතුමනි, ඔබ නැති බැරි මිනිසුන්ගේ ගැලවුම්කාර රජු බවට පත්ව ඇත. අරාජිතව තිබූ රටකට රජෙක් බවට පත් වී ඇත. අසමගි වී ඇති ජාතීන් සමගි කොට සැමට සාමයක් ගෙන ඒමට අවශ්‍ය රජෙකි. මෙතෙක් ආ ගමනටත් වඩා දුෂ්කර කාර්ය භාරයකි. එම දුෂ්කර ගමනට අවශ්‍ය ජවය - එඩිය, බුද්ධිය ලැබේවා යැයි හදවතින් මෙන් ම බුද්ධියෙන් ප්‍රාර්ථනා කරමු.” (මැල්කා) මැල්කාගේ ප්‍රාර්ථනය ඉටුවිය. ආසියාවේ ආශ්චර්ය කරා රට මෙහෙයවීමේ උදාර වරම මහින්ද රාජපක්ෂ ජනාධිපතිතුමාට හිමි විය.“ඔහොම යං” යැයි මැල්කා ගේ වදන් පෙළ තවදුරටත් ඇසූ මට අපට නොහැකිවීම අභාග්‍යයකි. අරුණාචලම් ශාලා නිලවරණයේදී එදා (1969) ඔහු යෙදූ “ඔහොම යං” වදන් වර්තමානයේ ද ජීවමාන ය.මැල්කම් විජිතපාලයන් ගේ සමරු උලෙළ දෙසැම්බර් 22 වැනි දින සවස 4.30 ට බෞද්ධාලෝක මාවතේ කාලගුණ විද්‍යා දෙපාර්තමේන්තු ශ්‍රවණාගාරයේදී සරසවි විද්‍යාර්ථීන්ගේ සංගමයේ කොළඹ ශාඛාවේ මූලිකත්වයෙන් පැවැත්වෙයි.මැල්කා අපි නැවත හමුවෙමු.විමල් සපුකොටනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=af11121812</link>
    <topic>මනුස්ස දරුවෝ සහ අමනුස්ස විදුහල්පති</topic>
    <author>සුභද්‍රා දේශප්‍රිය</author>
    <content>එක් සත්‍ය කතාවක්අම්මාගේ තුරුළේ උණුසුමට වී සිටිය යුතු වයසේ පුංචි බලු පැටියාගේ අම්මා කොහේ දැයි පැටියා නොදනී. කුඩා කාලයේදීම අම්මාගෙන් වෙන්කොට පාසලක් අසලට දමා ගිය මේ බලු පැටියාට පාසලේ දරුවෝ බොහෝ සෙයින් ආදරය කළහ. දවසින් දවස උස් මහත් වී වැඩෙන මේ පැටවාට ‘කළූ’ යැයි නම් තැබූහ. උදෑසන පාසල් පිට්ටනියේ දරුවන් සමඟ දුව පැන සෙල්ලම් කළ කළූට පාසල පටන්ගත් පසු පාළුවක් දැනිණි. පාසල් බිමෙන් එහා ලොවක් ගැන කළූ දැන සිටියේ නැත.කළූ දිනක් පාසල් බිමෙන් එළියට පැමිණියේ ය. අතොරක් නොමැතිව ඒ මේ අත දිවෙන රිය පෙළ දුටු කල කලබල වන්නට විය. යා යුතු අත පිළිබඳ අවබෝධයක් නැතිව අතරමං වූ කළූ පාර හරහා පැන යාමට උත්සාහ කළේය. ඈතින් ඇදුණු වෑන් රියක ගැටී කළූ පසෙකට වීසි විය. පාසලේ දරුවෝ යුහුසුළුව කළූ ට ප්‍රතිකාර කළහ. ඒ වන විටත් ඇගේ දෙපා අප්‍රාණික වී තිබිණි. ඇය සුවපත් කර ගැනීමට ගුරුවරු සහ පාසල් දරුවෝ නොගත් උත්සාහයක් නැති තරම් ය. පශු වෛද්‍යවරු කළූගේ පිටුපස දෙපා සුවපත් කිරීමට නොහැකි බවත් කළූ ගේ පිටුපස දෙපයින් ඇවිදීමට නොහැකි බවත් පැවැසූහ. කුඩා කළ සිට ආදරයෙන් ලොකු මහත් කළ කළූට සිදුවූ මේ ඛේදවාචකය පාසල් දරුවන්ගේ සිතට ඉවසාගත නොහැකි දුකක් විය.ගුරුවරු කළූ ට දේශීය බෙහෙත් කිරීමට ද පෙලඹුණහ. පිටුපස දෙපා සදහටම අප්‍රාණික වුවත් මරණයෙන් කළූ ගලවා ගැනීමට ඔවුන්ට හැකි විය.පාසල් නිවාඩුව ආසන්න විය. කළූ රැක බලා ගන්නා දරුවෝ සහ ගුරුවරු නිවසක් පාසල ආසන්නයේම තැනූහ. එහි කළූ ඔසවා තැබූහ. නිවාඩු කාලයේ අවශ්‍ය ආහාරපාන සඳහා මුදල් එකතු කොට පාසල ආසන්නයේ ආපනශාලාවකට දුන්හ. මුරකරු කළූට කෑම ලබාදීමටත් ඇගේ කටයුතු ඉටුකිරීමත් භාරගත්තේය. පාසල ආසන්නයේ සිටින ගුරුවරු ද දරුවෝ ද කළූ බැලීමට නිවාඩු කාලයේ දී ද නිතර පැමිණියහ.පාසල් නිවාඩුව අවසන් වී දරුවෝ පුරුදු පරිදි පාසල් පැමිණියහ. ඇවිදීමට දෙපය වාරු නැති කළූගේ නෙතඟට සතුටු කඳුළු නැඟිණි. ඇවිදීමට දෙපා වාරු නැති වුවද දරුවෝ නිතර කළූ පිළිබඳ සොයා බැලූහ. දරුවන්ගේ සහ ගුරුවරුන්ගේ ආදරය කරුණාව නිසා කළූ සතුටින් කල්ගත කළේය.දිනක් කළූ රැක බලාගැනීමට වෙහෙසී කටයුතු කරන දරුවෝ සතර පස් දෙනෙක් විදුහල්පතිතුමාගේ කාර්යාලයට කැඳවීය. වහාම ට්‍රැක්ටරයක් රැගෙන එන ලෙස අණ කළේය. දරුවෝ විදුහල්පතිගේ අණට යටත් වූහ. ට්‍රැක්ටර් රථය පාසල ඉදිරිපිට නතර විය. පිටුපස දෙපා වාරු නැති කළූ පටවාගෙන ට්‍රැක්ටර් රථය ඉදිරියට ඇදිනි. පාසල නොපෙනෙන මානයට යන ට්‍රැක්ටරය දෙස දරුවෝ කඳුළු සලමින් බලා සිටියහ.කිසිවකුගේ හව්හරණක් නැති පාළු පෙදෙසක දෙපා වාරු නැති කළූ ගෙනගොස් ට්‍රැක්ටරයෙන් බිමට ඇද දැමුවේය.මුල්ගුරුතුමාගේ අණට ඉහළින් දරුවන්ට යා නොහැකිය. එහෙත් ගුරුවරු දරුවන්ට ආදර්ශයක් විය යුතුය.අසරණයන්ට, සතුන්ට හිංසා නොකරන්න යැයි ගුරුවරු අපිට කියා දෙති. තැනින් තැන ඇවිද ගොස් අහුලාගෙන කන්නටවත් නොහැකි අසරණ දෙපා වාරු නැති කළූ වැනි සතෙකුට එසේ කිරීම මනුෂ්‍යත්වය නොවේ. එය විදුහල්පතිවරයකුට කිසිසේත් සුදුසු ක්‍රියාවක් ද නොවේ.මේ පස්යාල පැත්තේ විදුහලක සිදුවූ ක්‍රියාවකි. දරුවන්ගේ මනුස්සකම ද විදුහල්පතිගේ අමනුස්සකම ද එකවර පෙන්නුම් කළ සිද්ධියකි.සුභද්‍රා දේශප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=as1112181</link>
    <topic>අලි වැටට කොටු වී ජීවිතේ යදින මහරත්මලේ ඇත්තෝ</topic>
    <author>ඉනෝකා සමරවික්‍රම</author>
    <content>අලි වැටට කොටු වී ජීවිතේ යදින මහරත්මලේ ඇත්තෝවේලාව සවස හය පසු වී ඇතැයි සිතෙන තරමට හාත්පස මද අඳුරක සේයා පැතිරී ඇත. අවට ගහකොළ පිස හමන සුළඟ ය. අප මේ පසු කරමින් සිටින්නේ හබරණ වංගුවයි. එක්වරම අපට ඉදිරියෙන් ගමන් කළ රථය නතර වූයේ ය. රියදුරු දසනායක ද අප ගමන් කළ රථය එක්වරම නතර කළේ ය. ඈතින් පේන පාරේ එක සීරුවට වාහන කිහිපයක් ම නිසොල්මනේ තිබේ. පාරේ කිසිදු හඬක් නැත.සද්ධන්තයෙක් සෙමෙන් සෙමෙන් හබරණ පොළොන්නරුව පාර මාරුවෙයි. කිසිවෙකුගෙන් හෝ සද්ධන්තයාට බාධාවක් නැත. තාර පාර පියමන් කර කැලෑවට යෑමට ඌට ඇත්තේ තවත් අඩි කිහිපයක් පමණි.එක්වරම නළාව හඬවමින් යතුරු පැදියකින් පැමිණි කමකට නැති කොල්ලන් දෙදෙනෙක් වන අලියාට ද කෝචොක් කර ඉදිරියට ඇදෙති. තමන්ගේ පාඩුවේ තම ගමන යන්නට ගිය අලියා කිපුණේ ය. ඌ දඩබ්බර කොල්ලන් දෙදෙනා පසුපස මහ පාරේ මදක් පැන්නුවේ ය. වාහන එකින් එක පිටුපසට ඇදෙයි. කොල්ලෝ ගියෝ ය. අලියා නැවතත් නිසොල්මනේ කැලෑ බඳ පෙදෙසට ගමන් කළේ ය. එහෙත් වාහන ගමන් කරන්නේ නැත. විනාඩි විස්සකට වඩා ගත වී ගියේ ය. හඬ නොනැඟෙන සේ දෙපස වාහන සෙමෙන් ඉදිරියට ඇදෙයි.මහරවෙල ආනන්ද හිමිවන අලියා කැලෑවට නොගොස් ගස් අතර සැඟවී මහ මඟ දෙස බලා සිටී. අප ගමන් ගත් වාහනය අලියා පසුකර මද දුරක් ආවේ ය. ඉහළට ගත් හුස්ම පහළට වැටුණේ ඉන්පසුව ය. එහෙත් හිතේ ඇති වූ තිගැස්ම එසේම ය. ඈතින් පෙනෙන ගස් අතරින් මින්නේරිය ජලාශය සේයාවක් ව පෙනෙයි. මින්නේරිය දුම්රිය පොළ අසලින් අපි වමට හැරුණෙමු. එතැනට ඇතමෙකු කියන්නේ දැව සංස්ථා හන්දිය කියා ය. තවකෙකු කියන්නේ ස්ටේෂන් හන්දිය කියා ය.එතැන් සිට මහරත්මලේ ගමට යෑමට අපට මඟ පෙන්වන්නට අබ්දුල් කේ. සාදිකීන් මිතුරා පැමිණ සිටියේ ය. ඔහු රැගත් මෝටර් සයිකලය රොටවැව පාරේ ඉදිරියට ඇදෙයි. රොටවැව පාරේ කිලෝමීටර් තුන හතරක් ගිය තැන දී හමුවන්නේ මහර කොත්මලේ ශ්‍රී ආනන්දාරාම විහාරස්ථානයයි. පන්සල අඳුරේ ගිලී ඇත. මහ මඟ ද අඳුරේ ය. දෙපස කැලෑව අන්ධකාරය.“මේ පාරේ දිගටම ගියහම වැටෙන්නේ හබරණ ත්‍රිකුණාමල පාරට. ඉස්සර වගෙ නෙමෙයි හුඟක් අය දැන් මේ පාර භාවිතා කරනවා. රෑ වෙනකොට පාරේ කැලේ සතා ගැවසෙනවා. බය වෙන්න කාරි නැහැ. මේ හරියේ අලිවැට තියෙනවා. ඒත් ඉතින් අලි වැටෙන් එහාට නම් වගකියන්න අමාරුයි.”මහරත්මලේ ආනන්දාරාමයේ විහාරාධිපති මහරවෙල ආනන්ද හිමියෝ ගමෙහි තත්ත්වය යම් තරමකට පැහැදිලි කරමින් කීහ.“එහෙම කිව්වට බය වෙන්න එපා. අලි ඇත්තුන්ගෙන් අපිට කරදරයක් වෙන්නේ අපි උන්ට හිරිහැර කළොත් පමණයි. මේ ගමට වන අලි කරදර තියෙනවා. ඉඳලා හිටලා අපටත් අලි ගහලා මැරුණ අයගෙ පාංශු කූල කටයුතුවලට වඩින්න අවස්ථාව ලැබිලා තියෙනවා. සමහර මරණ දිහා බැලුවම හිතෙනවා ඒ අය ජීවත්වෙලා ඉන්දැද්දී ගත කරපු ජීවිතවලට දඬුවමක් ද මේ ලැබිලා තියෙන්නේ කියලා. අපිට අලිවැට ලැබුණේ ළඟදි. ඒත් අලිවැට ලැබෙන්න පෙර, ඒකාලේ පන්සල මෙච්චර හදලා තිබුණෙත් නැහැ. පන්සල ආසන්නයට ම අලි එනවා. එක දවසක් අලියෙක් ඇවිත් බෝධියේ අතු කඩනවා. මං බලනකොට බෝධීන් වහන්සෙගෙ හොඳම අත්තකට අලියා හොඬ වැල තියාගෙන ඉන්නවා. කඩන්න ඔන්න මෙන්න. මම දොර ඇරගෙන එළියට ඇවිත් කිව්වා “රාජා ඔය වැඩේ නම් හරි නැහැ. ඕක කැඩුවොත් නම් බෝධින් වහන්සේ පාළුවේවි.”ටික වෙලාවකින් අලියා අත්තට දාලා තිබුණ හොඬය පහතට අරගෙන වටේට වෙලා ඉඳලා වතුර ටැංකිය ළඟට ගිහිල්ලා වතුර බීලා යන්න ගියා. මං මේ ගමට ඇවිත් අවුරුදු විස්සක් විතර වෙනවා. ගමේ ඇත්තෝ ගඩොල් කර්මාන්තය කරගෙන බොහොම අමාරුවෙන් ජීවත් වෙන්නේ”සිසිර හා රම්‍යාඅලුත් දවසකට ඉර පායා ඇත. අවට ගහ කොළ දුහුවිල්ලෙන් වැසීගොස් ය. මාස ගණනාවකින් වැසි නො ලද බිම ඇත්තේ කාෂ්ටක බවකි. උදෑසනම වුව ද පරිසරයේ ඇත්තේ දැරිය නොහැකි අව් රස්නයකි. පෑවිල්ලට හසු වී තිබුණ ද රැයෙහි නොපෙනුණු ද මහරත්මලේ ගමේ සොඳුරු බව හා කටුක බව මනාව පෙනෙන්නට වූයේ හිරු උදා වූ පසුව ය.තැනෙක ඇත්තේ කටු මැටි වරිච්චි බිත්තියෙන් ද පොල් අතු සෙවිලි කිරීමෙන් ද සාදාගත් නිවෙස් ය. තවත් තැනෙක ඇත්තේ බාගෙට ඉදිවන නිවාස. නිවෙස් දෙකක් අතර පරතරය මීටර් සීයක් එකසිය පනහක් පමණ වේ. වාහනයකින් යා නොහැකි ගුරු පාරේ අපි පා ගමනින් යන්නට වුණෙමු. අපට මඟ පෙන්වන්නට ආනන්ද හිමියෝ ඉදිරියෙන් වැඩියහ.ගරා වැටුණ වරිච්චි බිත්තියෙන් බැඳි නිවෙසක් ඉදිරිපිට නතර වූ ස්වාමින් වහන්සේ කුඩා දරුවන් ඇමතූහ.අම්මාත් තාත්තාත් කුලියට ගඩොල් කපන්නට ගිය පසු නිවසෙහි නතර වූයේ අක්කා අයියා හා නංගි පමණි. ඇය චතුරිකා. මින්නේරිය නාගලකන්ද පාසලේ 8 ශ්‍රේණියේ ඉගෙනුම ලබන්නීය. දරිද්‍රතාවයේ උපරිමයෙන් පෙළෙන ඔවුහු දුක නිවා ජීවිතය ජය ගැනීමට උනන්දු වන්නෝ ය. චතුරිකා දොළොස් හැවිරිදි ය.“අපේ අම්මයි තාත්තයි දෙන්නම කරන්නේ ගඩොල් කපන රස්සාව. අම්මයි තාත්තයි ගෙදර එනකොට මම රෑට උයන්න ලෑස්ති කරලා තියෙනවා. අම්මා එනකොට බත් උයලා තියෙනවා. අපිට ලයිට් නැහැ. ගේ හදාගන්න අත්තිවාරම දාලා තියෙන්නේ. ඒත් අම්මටයි තාත්තටයි ගඩොල් කපලා මේ ඔක්කෝම කරන්න බැහැ.”නිවෙස බඩු භාණ්ඩවලින් සරුසාර නොවුවද ඔවුහු ඒ අතු පැලේ ජීවත් වෙති. කෙසේ හෝ අම්මාගේ තාත්තාගේ අරමුණු සඵල කරවීමට මේ අක්කා නගෝලා ඉගෙනීමට වෙහෙසෙති.මහ රත්මලේ ගමට අලිවැට ලැබී වසර දෙකක්වත් ගත වී නැත. අලි වැට ලැබෙන්නට පෙර මින්නේරිය වැව්පිටියෙන් එන අලින්ගෙන් ද කවුඩුළු රක්ෂිතයෙන් එන අලින්ගෙන් ද ගමට විශාල තර්ජනයක් තිබිණි. අලියාගෙන් බේරා ගැනීමට නොහැකි නිසා ගම්මු ගොඩ මඩ ගොවිතැන අත්හැර දැමූහ. එහෙත් ආනන්ද හිමියෝ හා ගම්වැසියෝ අදාළ බලධාරීන්ට නිතර දෙවේලේ අලි වැටක් ඉල්ලා කළ කරදරය සඵල වීමෙන් පසු ඔවුහු නැවත වගා කරන්නට පටන් ගත්හ.චතුරිකාගේ නිවස හා ඇගේ නැඟණිය“මේ පාර මේ ගමේ දාසය දෙනෙක් කුඹුරු කරලා තියෙනවා. ගමට තියෙන ලොකුම ප්‍රශ්නය තමයි වතුර නැතිකම. යල කන්නයට කුඹුරු ගොවිතැන් කරනවා. මාස් කන්නයට බඩඉරිඟු ආදිය වගා කරනවා. අද නම් අහස හොඳට මන්දාරම් කරලා තියෙනවා. ඒත් මේ පළාතට වහින්නේ ඔක්තෝබර් මාසෙට. ගමේ අයට ප්‍රශ්න හුඟක් තියෙනවා. වඳුරන්ගෙන් රිලවුන්ගෙන් බේරිල්ලක් නැහැ. කිසිම දෙයක් වගා කරන්න බැහැ. කනවා. ඉස්සර ගමේ ළමයෙක්ට උදේට ඉස්කෝලේ යන්න බැහැ. උදේ හත අට වෙනතුරු පාරේ අලි ඉන්නවා. මේ ගමේ අලියගෙන් කරදර වෙලා හත් අට දෙනෙක් ම මැරිලා තියෙනවා.”එදිරිසිංහ ගමේ තොරතුරු අප හා පැවසුවේ ය. ඔහු හතළිස් අට හැවිරිදි ය. මුල් කාලයේ ගඩොල් කැපීම සිය රැකියාව කරගත් ඔහු අද ජීවිතය ගෙන යන්නේ බොහෝ ආර්ථික අපහසුතා මධ්‍යයේ ය. සැත්කමකට ලක්වී සිටින ඔහුට මසකට ඖෂධ ප්‍රතිකාර සඳහා රුපියල් හය දහසක් පමණ වැයවේ.මහරත්මලේ ගමේ වෙසෙන බහුතරය ආර්ථික දුෂ්කරතාවලට ලක්වූවන් ය. ඔවුන්ට ඇති ප්‍රධානම ගැටලුව ජලය නොමැතිකමය.“අපිට වගාකරන්නවත් වතුර නැහැ. ගඩොල් කපන අය ටිපර්වලට වැවෙන් වතුර පුරවගෙන එනවා. පොම්ප ක්‍රමයටවත් අපට වතුර ලබාදෙනව නම් ලොකු දෙයක්. වහින කාලෙට ගඩොල් කපන්න බැහැ. වේලගන්න අමාරු නිසා. ඒකාලෙට නම් ආදායමක් ඇත්තෙම නැහැ. ලොරිවලින් එනවා ගඩොල් ගෙනියන්න. අපෙන් ගලක් ගන්නේ රුපියල් හතරයි පනහට විතර. ඒත් ඒගොල්ලෝ ගෙනිහිල්ලා රුපියල් දහයට එකොළහට විකුණනවා. මේකෙන් අපට ලාභයක් ලබන්න බැහැ. ගඩොල් පුච්චන්න පෝරණුවලට දර ගන්නෙත් සල්ලිවලට. සමහර කාලවලට මුදලාලිලා අපෙන් ගඩොල් කැටේ රුපියල් තුනයි පනහටත් ගන්නවා.” කාලයක් තිස්සේ ගඩොල් කර්මාන්තයේ නියැළෙන සිසිර හා රම්‍යා පවසති.හිරු මුදුන් වූ විට මහරත්මල් ගම් ගොඩැල්ලේ ඇවිදීම වෙහෙසකරය. හෙවණකට කියා ඇත්තේ කොහොඹ ගස් පමණි. අඹමල් අඹ ගැට පිරුණ අඹ ගස්වල සිටින්නේ මී මැස්සෝ නොව කිසිදු අංගපුලාවකට නැති රිලා රැලකි. උන් කැට පෝලයට හෝ රතිඤ්ඤා කරලක හඬකට බිය වන්නේ නැත.ගඩොල් කපන මහරත්මලේ ගැමියෝඑක්කෙනෙක් ගෙන් දෙන්නෙකුගෙන් පමණක් නොව මහරත්මලේ බහුතරයකට කීමට ඇත්තේ ඔවුන්ට ඇති දුෂ්කරතා ආර්ථික අපහසුතා පිළිබඳව ම ය. එහෙත් ඔවුන්ට කාලයක් තිස්සේ තිබූ ලොකුම ප්‍රශ්නය දැන් මදකට විසදී ඇත. වන අලින්ගෙන් තිබූ ජීවිත හානිය හා දේපළ හානිය පිළිබඳව තර්ජනයට ආනන්ද හිමියෝ ගමේ ආගමික වැඩවලට පමණක් නොව ගම්මුන් සමඟ බෙහෙවින් ළෙන්ගතුව සිටින්නාහ. උන්වහන්සේ ගැමියන්ගේ සුවදුක් සොයා බලන අතරම ඔවුන්ගේ ජීවිත යහමඟට ගැනීමට ද නිරන්තරවම උපදෙස් ලබාදෙන්නාහ.“මේ අලි වැටෙන් එහා පැත්තේ තියෙන්නේ කවුඩුළු රක්ෂිතය. උදේ හය වෙනකොට මම අලි වැටේ කරන්ට් එක ඕෆ් කරනවා. ස්වීච් එක තියෙන්නේ පන්සලේ. යම් යම් අයගේ ආධාර ලැබිලා පන්සල හැදෙනවා. ඒත් මම කැමැතියි කාගෙ කාගෙත් ඇස් ඇරෙනව නම් මේ ගම දිහාට. ආර්ථික දුෂ්කරතා නිසා ගමේ දරුවන්ට ඉගෙන ගන්න අමාරුයි.”කුඩා සාමණේර හිමි නමකට ද පිය සෙනෙහසින් රැකවරණය ලබාදෙන ආනන්ද හිමියෝ ගැමියන් ගැන කතා කරන්නේ කනගාටුවෙනි.විශේෂ ස්තුතිය - බෝගනදමන අබ්දුල් කෝ සාදිකීන් මහතාට.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=as1112182</link>
    <topic>සුවඳ හමන පුද්ගලයකු වන්න ඔබටත් පුළුවන්</topic>
    <author>සාකච්ඡා කෙළේ -රමණී සුබසිංහ</author>
    <content>සුවඳ හමන පුද්ගලයකු වන්න ඔබටත් පුළුවන්පින්නගොල්ල ශ්‍රී සද්ධර්මාරාමාධිපතිහඟුරන්කෙත සද්ධානන්ද හිමිධම්ම පදයේ පුෂ්ප වග්ගයේ එන මේ ගාථා රත්නයෙන් අප ගේ ජීවිතය සාර්ථක කර ගැනීමට මාහැඟි උපදේශයක් ලබා දේ. ගුණ නුවණින් අග තැන්පත් සිල්වත් පුද්ගලයකු වීමේ අගය කියා දේ. ගුණ ගරුක පුද්ගලයකු ලෙස අප කෙරෙහි ප්‍රබල පෞරුෂයක් නිර්මාණය කර ගත හැකි වන්නේ කය හා වචනය සංවර කර ගැනීමෙනි. මේ සංකීර්ණ සමාජයේ ජීවත්වීමේ දී කය හා වචනය සංවර කර ගැනීම ඉතා අසීරු කාර්යයක් යැයි ඔබට සිතෙන්නට පුළුවන. එහෙත් එය සිතන තරම් අසීරු කාර්යයක් නොවේ. සංවර වීම නම් වැරදි නොකර සිටීම ය.අප වැරදිවලට පෙලඹෙන්නේ ඇයි? අප සතු ශක්තීන් හඳුනා නො ගැනීම නිසා ය.වැරදි කිරීමෙන් සිදුවන ආදීනව නොදන්නා නිසා ය. බුදුරජාණන් වහන්සේ ගිහියා විසින් අනුගමනය කළ යුතු යැයි දේශනා කොට වදාළ නිත්‍ය ශීලය වන පංච ශීලයෙන් කියැවෙන කරුණු කවර රටක වුව ද බොහෝ විට නීතියෙන් තහනම් ය.බුදු දහමේ උගන්වන්නේ සමාජයේ සාමකාමී පැවැත්ම වෙනුවෙන්, මෙසේ තහනම් කර ඇති දේ අවබෝධයෙන් වළක්වා ගැනීමට ය.අවබෝධයෙන් ජීවත්වන පුද්ගලයාට වරදේ ආදීනව අවබෝධ කොට ඉන් දුරු වී සිටීම අපහසු නොවේ.නිවෙසක ස්වාමියා හා බිරිඳ අතර, මවුපියන් හා දරුවන් අතර ඇතිවන කුඩා ප්‍රශ්නයක් පවා ඒ පවුල් බිඳී විසිරී යන තරමට දුර දිග යන්නේ ඇයි. ජීවිතය පිළිබඳ අවබෝධයක් නොවූ නිසා ය. එකිනෙකා තේරුම් ගැනීමට, එකිනෙකාට ගරු කිරීමට ඉවසීමක් ඇති නොවූ නිසා ය.කෙනකුට මෙසේ සිතෙන්නට පුළුවන. ‘මේ ගුණාංගයන් අප කෙරෙහි වර්ධනය කර ගත නොහැකි ද? එසේ අවබෝධ කොට අපටත් මේ සමාජයේ සාමකාමීව, ලස්සනට ජීවත් විය නොහැකි ද?”ඒ සිතිවිලි සාධාරණය. ජීවිතය ප්‍රශ්නවලින් පුරවා ගන්නට, එකිනෙකා සමඟ ගැටුම් ඇති කර ගනිමින් ජීවිතයම අවුල් කර ගන්නට අප කිසිවෙක් කැමැති නැත. එසේ නම් ගැටුම්වලින් තොර, සතුට පිරුණ ජීවන පැවැත්මක් සකස් කර ගන්නේ කෙසේද? ඒ සඳහා ධර්ම ඥානය ඇති කර ගත යුතු ය.‘සබ්බ පාපස්ස අකරණං කුසලස්ස උපසම්පදා සචිත්ත පරියෝ දපනං ඒතං බුද්ධානුශාසනං’සියලු පවු නොකර සිටීම, කුසල් උපදවා ගැනීමට වීර්යය කිරීම, සිත දමනය කර ගැනීම (භාවනාවට හා සමාධියට සිත යොමු කිරීමෙන්) සියලු බුදුවරුන් ගේ අනුශාසනාවයි.ඒ අනුශාසනාව පිළිපැදීම, ඒ ධර්ම මාර්ගයේ ගමන් කිරීම අසීරු කටයුත්තක් නොවේ. ඒ සඳහා අවශ්‍ය වන්නේ මනා කොට වූ අවබෝධය පමණි.වරදට පෙලඹෙන්නේ නිරන්තරව ඊර්ෂ්‍යාවෙන්, ක්‍රෝධයෙන්, වෛරයෙන්, පළි ගැනීමේ චේතනාවෙන් කල් ගෙවන පුද්ගලයා ය.අකුසල සිතිවිලිවලින් සිත දූෂණය වූ පුද්ගලයා ය. සිතේ හටගත් වෛරයක් නොමැතිව තවත් කෙනෙකුට හිංසාවක් කළ නොහැකි ය.තිරිසන් සතකු ගේ වුව ද ප්‍රාණය උදුරා ගත නොහැකි ය. සිතේ ඊර්ෂ්‍යාව, වෛරය නොමැතිව කෙනකු ගේ දියුණුව වැළැක්විය නොහැකි ය. කෙනකුට අපහාස කළ නොහැකි ය.අප මෙහිදී හොඳින් සිහිපත් කළ යුතු කරුණු කිහිපයක් තිබේ.සතුන්ට හිංසා කරන, අනුන් ගේ දේ සොරකම් කරන, කාමයෙහි වරදවා හැසිරෙන, බොරු කියන, බීමතින් පෙළෙන පුද්ගලයින් සමජයේ අපවාදයට මිස ප්‍රසාදයට පත් නොවන බව ය. ඊර්ෂ්‍යා සහගතව කෝපයෙන් කටයුතු කරන්නා, පරුෂ වචන, කේළාම් කියන තැනැත්තා සමාජයේ පිළිකුලට මිස ප්‍රසාදයට පත් නොවන බව ය.එසේ නම් සමාජයේ පිළිගැනීමට, ආදරයට ලක්වන්නේ කවර පුද්ගලයින් ද? සිල්වත් ගුණ ගරුක පුද්ගලයන් ය. එවැනි අයගෙන් සමාජයට යහපතක් මිස කිසි කලෙකත් අයහපතක් සිදු නොවන්නේ ය.එවැනි අය ගේ ගුණ සුවඳ දස දිග පැතිර යන්නේ ය.ධම්ම පදයේ පුප්ඵ වග්ගයේ සඳහන් යථෝක්ත ගාථාවට පසුබිම් වූ කතාව විමසීමෙන් මේ බව ඔබට හොඳින් වටහා ගැනීමට පුළුවන.තථාගතයන් වහන්සේ සැවැත් නුවර දෙව්රම් වෙහෙර වැඩ වෙසෙන සමයෙකි. එකල ආනන්ද මහ තෙරුන් වහන්සේ“සඳුන්, දෑ සමන් ඈ මල් සුවඳ ද, හිරිවේරිය ඈ මුල් සුවඳ ද බොහෝ දෙන අගය කොට සලකති. එහෙත් යටි සුළඟෙහි මිස උඩු සුළඟෙහි ඒ වායේ සුවඳ හැමීමක් නැත. උඩු සුළඟටත්, යටි සුළඟටත් හමන වෙනත් සුවඳක් තිබේද?” යි සිතන්නාහ.බුදුරජාණන් වහන්සේ වෙත එළඹ“ස්වාමීනි, භාග්‍යවතුන් වහන්ස! සඳුන් දෑ සමන් ආදී මල් බොහෝ කොට සුවඳවත් ය.හිරිවේරිය ඈ මුල් ද සුවඳ ය. මේ සුගන්ධයන් යටි සුළඟෙහි හැමුව ද උඩු සුළඟට හැමීමක් නැත. උඩු සුළඟේත්, යටි සුළඟේත් හමන වෙනයම් සුවඳක් වේ ද?” යි විමසූහ.එවිට බුදුරජාණන් වහන්සේ,“ආනන්දය, යටි සුළඟේත්, උඩු සුළඟේත් පමණක් නොව දස දිගටම හමන සුවඳ ඇත. ඒ සත් පුරුෂයාගේ සිල් සුවඳ ය. යම් කාන්තාවක් හෝ පුරුෂයෙක් බුදු, දම්, සඟ යන තිසරණයෙහි පිහිටා කටයුතු කරත් ද, පස්පව් නොකරන්නේ ද, දස පුණ්‍ය ක්‍රියාවත් පුරන්නේ ද, මසුරු සිත් හැර දමන්නේ ද, මහණ දම් පිළිවෙත් පුරන්නේ ද ඒ අය ගේ ගුණ ඒ ඒ දිග මහණ බමුණෝ ද පසසති. දෙවියෝ ද පසසති. එසේ හෙයින් ඒ ගුණ සුවඳ දස දිගම හමන්නේ ය.ආනන්දය, පරසතු - මදාරා ආදී මල් ඉතා සුගන්ධවත් ය. ඒවායේ සුවඳ යටි සුළඟින් යාර සියයක් ගව් දුර හමන්නේ ය. එහෙත් උඩු සුළඟෙහි අඟලක් පමණවත් සුවඳ හැමීමක් නැත. සඳුන් තුවරලා ඈ සුගන්ධයන් ද යටි සුළඟෙහි මිස, කෙසෙඟක් පමණවත් උඩු සුළඟෙහි හැමීමක් නැත.එහෙත්,බුදුවරයකු ගේ ගුණ සුවඳ උඩින් අකනිටා බඹ ලොව තෙක් හමන්නේ ය. සරසින් කෙළවරක් නොවූ සක්වළ තෙක් ද, යටින් නා ලෝ, ගරුඬ ලෝ තෙක් ද හමන්නේ ය. පසේ බුදු හා මහසවු ආදී උතුමන් ගේ ගුණ ද සෑම දෙසම පැතිර හමන්නේ ය.එහෙයින් සිල් සුවඳ ලොව උසස් ම සුවඳ වන්නේ ය” යි දේශනා කොට වදාළහ.මෙහි එන සිල්වත්, ගුණ ගරුක පුද්ගලයකු ගේ ලක්ෂණ අප ගේ ජීවිතයට ළඟා කර ගන්නේ කෙසේ ද? අපි මේ සමාජයේ ගුණ සුවඳ හමන පුද්ගලයින් බවට පත් වන්නේ කෙසේ ද? අප ගේ ශාස්තෲන් වහන්සේ අනුදැන වදාළ පංච ශීලය ජීවිතය මැනවින් පවත්වා ගත හැකි හොඳ ප්‍රතිපදාවකි. එම ප්‍රතිපදාවත් ඉතා සරලය. කාටත් පහසුවෙන් පිළිපැදිය හැකි ය. එය කිසිවෙකු විසින් තමන් ගේ ජීවිතයට ළං කළ යුතු දෙයක් නොවේ. තමන් විසින් ම, අවබෝධ කොට පිළිපැදිය යුතු ප්‍රතිපදාවකි. ශ්‍රේෂ්ඨ මනුෂ්‍යයකු බවට පත්විය හැකි ප්‍රතිපදාවකි.අප, අප ගැනම ආත්ම විවේචනයක් කර ගනිමු. මා මොනතරම් දුරට මෛත්‍රියෙන් කරුණාවෙන් යුතු පුද්ගලයෙක් ද? මා මොනතරම් බොරු කියා ඇති ද? ඒ බොරුවලින් කොපමණ පිරිසක් රැවටීමට ලක් වී ඇති ද? මොනතරම් හොර, මැර වංචා දූෂණවලට පෙළඹී ඇති ද? ඒ හේතුවෙන් කොපමණ පිරිසකට අයහපතක් සිදු වන්නට ඇති ද? මේ ජීවත්වූ ටික කාලයට කොපමණ පිරිසක් රවටා ඇති ද? සුරා පානය කර ඇති ද? සැබැවින් ම මා මේ සමාජයට සුවඳ හමන පුද්ගලයෙක් ද? දුර්ගන්ධය හමන පුද්ගලයෙක් ද? මෙසේ තමා කෙරෙහි වූ හොඳ සහ නරක, යහපත් හා අයහපත් ක්‍රියාවන් සිතට එකඟව තුලනය කර බැලීමෙන් ආත්මාවබෝධයක් තමන් කෙබඳු තැනැත්තෙක් ද යන අවබෝධයක් ලබාගැනීම අපහසු නොවේ.තවදුරටත් කල්පනා කරන්න. මා විසින් මට ආදරය කරනු ලබන්නේ ද, මේ සොබා දහමට ආදරය කරනු ලබන්නේ ද, මානව සමාජයට මෙතෙක් මාගෙන් සිදුවූ මෙහෙවර කෙබඳු ද? එසේ නොකරන්නේ නම් මා මේ මහ පොළවට බරකි. පය ගසා සිටින මහ පොළවට ණය කරුවෙකි. මා හැදූ වැඩූ මවුපියන්ට ද බරකි. මා දුර්වල චරිතයක් ඇති. කේඩෑරි පෞරුෂයක් ඇති හිස් පුද්ගලයෙක් සේ තවදුරටත් ජීවත් වන්නේ ද? මෙසේ අදිටන් කර ගන්න.අතීතයේ මා අතින් මේ සමාජයට බොහෝ වැරැදි සිදු වන්නට ඇත. අයහපතක් ම වන්නට ඇත. අද පටන් මම නිවැරැදි පුද්ගලයකු සේ ජීවත් වන්නට උත්සාහ කරමි.මේ සමාජයට, ලස්සන පරිසරයට, සතා සිවුපාවුන්ට ආදරය කරන පුද්ගලයෙක් වෙමි. මාගේ ශාස්තෲන් වහන්සේ, තථාගත බුදු පියාණන් වහන්සේ ඒ සඳහා මට මාර්ගය පෙන්වා දී ඇත. ඒ ධර්ම මාර්ගයේ යමින් සුගන්ධවත් චරිතයක් සහිතව දෙව් බඹුන්ගෙන් පූජා ලබන පුද්ගලයෙක් වෙමි.සාකච්ඡා කෙළේ -රමණී සුබසිංහඡායාරූපය -රුවන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=as1112183</link>
    <topic>ගුරු සේවයේ රසකතා</topic>
    <author>ඩී. සී. ද සිල්වා,</author>
    <content>ගුරු සේවයේ රසකතාඅප ඉගෙන ගන්නා කාලයේ දී සාමාන්‍ය පෙළ විභාගය සමත් වන තුරු දිග කලිසම් ඇදීමට නොහැකි ය. උසස් පෙළ පංතියේ දී සුදු දිග කලිසමක් හා අත් කොට කමිසයකින් සැරසී සිටිය හැකි ය.මේ විද්‍යාලයේ පිරිමි ගුරුවරුන්ගේ ද සම්ප්‍රදායක් වූයේ සුදු කලිසම් සහ සුදු කමිස ඇඳීමකි. ඒක හරියට ගුරු විදුහලේ පුහුණුව ලබද්දී පාසල් පුහුණුවට යන්නාක් මෙනි.අදාළ කාලයේ දී විදුහල්පතිව සිටියේ ද ගුරු විදුහලක කථිකාචාර්යවරයකු ව සිටි අයෙකි. ඔහු දක්ෂ පාපන්දු ක්‍රීඩකයෙකි. පශ්චාත් උපාධි ධාරියෙකි. ගුරු අධ්‍යාපනය ගැන දෙස් විදෙස් පුහුණුව ලත් ඉතා හොඳ ආදර්ශවත් විදුහල්පතිවරයෙකි.මොන තරම් සුව පහසුව සිටීමට හැකි වුවද, පාසල් කාර්යාලයේ නොසිට පන්ති ගාණේ ඇවිදිමින් ගුරුවරුන්ගේ වැඩ සොයා බලමින්, ළමයින් ගැන විමසමින් පාසල් වත්තේ, පන්ති කාමරවල කොතනක ඉන්නවා දැයි කියන්නට බැරි විය. ඒ තරම් ම පාසල, විනය, අධ්‍යාපනය ගැන එතුමා දැඩි කැපවීමකින් සේවය කළ අයෙකි.එක් දිනක් හෙමින් හෙමින් පාසල් වත්තේ යන විට එක් පන්තියක අධික ඝෝෂාවක් විය. පන්තිය දොළොස් වන ශ්‍රේණියකි. පන්තියේ සිසුහු නැගිටිති. එහාට යති. මෙහාට යති. ගුරු මේසය ඉදිරියේ සිටි ළමයෙක් අත පය දික් කරමින් මොනවාදෝ කියයි. ඔහු පන්තිය ඉස්සරහටත් පස්සටත් ඇවිදියි.විනාඩි කිහිපයක් මේ දර්ශන පථයෙන් ඉවත් නොවී සිටි විදුහල්පතිතුමාට හොඳට ම කේන්ති ගියේ ය. වහාම පන්ති කාමරයට ගියේ ය.සිසුන් වහා නැගිට ආචාර කළ මුත් අර හිටගෙන සිටින ළමයා විදුහල්පතිවරයා ගණන් ගත්තේ නැත. එපමණක් නොව ආචාර කළේ ද නැත. තවදුරටත් කෝප වූ විදුහල්පතිතුමා ඒ ශිෂ්‍යාගේ දෙඋරෙන් ඔසොවා ගුරු මේසය උඩින් වාඩි කර වූයේ ය.“කෝ මොනිටර්”මොනිටර් නැගිට්ටේය.“දැන් මොනවද තියෙන්නේ”පියෝ මැත්ස්”“ගිහින් සර් එක්කරගෙන එනවා”“සර් තමයි ඔය මේසෙ උඩ ඉන්නේ”අලුත පත්වීම් ලද උපාධිධාරි ගුරුවරයා හඳුනා ගැනීමට නොහැකිවීමෙන් සිදු වූ දේ ගැන විදුහල්පතිවරයා බලවත් කනගාටුවට පත්විය.ඩී. සී. ද සිල්වා,විශ්‍රාමලත් විදුහල්පති,කැස්බෑව, පිළියන්දලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=as1112184</link>
    <topic>මිනිත්තුවක කතාවක්</topic>
    <author/>
    <content>මිනිත්තුවක කතාවක්සත්ත්ව ගොවිපළක හිමිකරුවකු විසින් අසල්වාසී පෙරේරා නමැත්තෙකුට විරුද්ධව පවරන ලද නඩුවක් විභාග කර අවසන්ව, එහි තීන්දුව ලබාදීමට දින නියම වී තිබිය දී ගොවිපළ හිමිකරු කැඳවූ ඔහුගේ නීතිඥවරයා සිය සේවා දායකයාට මෙසේ පවසා සිටියේ බලවත් මන්දෝත්සාහීභාවයෙනි.”... මට හිතෙන්නේ, මේ නඩුවේ සියයට අනූවක්ම වාසිය පෙරේරා පැත්තට කියලයි... ඔහේ හරියට සාක්කි දුන්නේ නෑ නේ..”නූගත් ගැමියකු වූ ගොවිපළ හිමිකරු ඒ අසා පසුබෑමකට පත්ව මඳක් කල්පනා කරමින් සිට, මෙවැනි යෝජනාවක් කළේ ඉන්පසුවය.”... එහෙම නං සර්... මේ වෙලාවේ මගේ ගොවිපළෙන් හොඳ කුකුල්ලු දෙන්නෙකුයි රටබීම බෝතලේකුයි – නඩුකාර උන්නාන්සෙට තෑගිකරන එක අපට වාසියක් වෙන්න බැරිද?”ඒ ඇසූ නීතිඥවරයා එක්වරම, දැඩි ලෙස තිගැස්සී, ඔහු දෙස තියුණු බැල්මක් හෙළා ඊට තදින්ම විරුද්ධ විය.”ඔහේට පිස්සුද? එහෙම කරන්න නම් එපා.. විනිශ්චයකාරතුමා එතකොට අනිවාර්යයෙන්ම හිතයි, ඒක අල්ලසක් කියල!.... එතුමා අල්ලසට තදින්ම විරුද්ධයි... අනිත් අතට එතුමා මස්, කන්නෙත් නෑ... බීම ජාති බොන්නෙත් නෑ....”මෙලෙස කරුණු පහදා දුන් නීතිඥවරයා අවසාන වශයෙන් ගොවිපළ හිමිකරුට තදින් අවවාදයක් ද දෙන්නට අමතක කළේ නැත.”.... ඒ නිසා ඔහේ හිතන විදියේ තෑග්ගක් යැව්වොත් හෙම – ඒක එතුමාට කරන අගෞරවයක්, අවමානයක්, සමච්චලයක් කියල, ඔහේට බරපතළ දඬුවමකුත් දෙන්න බැරි නෑ...””ඇත්තද ..? ඒ විත්තිය දැනගත්ත එකත් හොඳයි. එහෙනං ...”මෙසේ කියමින් ගොවිපළ හිමියා නිහඬව ඉවත්ව ගියේය.කෙසේ වුවද දින කීපයකට පසු එම නඩුවේ තීන්දුව ලැබුණු අතර, එහිදී ගොවිපළ හිමියාට ජයග්‍රහණය ලැබිණි. ඒ මොහොතේ විමතියට පත් ඔහුගේ නීතිඥවරයා උද්දාමයට පත්ව සේවාදායකයාට මහත්සේ සුබපතමින් මෙසෙද කියන්නට විය.”...මේක නම් ඔහේගෙ වාසනාවක්ම තමා... මට නම් පුදුමයි මෙහෙම තීන්දුවක් ලැබුණු එක ගැන..!””පුදුම වෙන්න දෙයක් නෑ සර්.. මම කලින්ම දැනගෙනයි හිටියේ - මෙහෙම තීන්දුවක් ලැබෙයි කියල...”ගොවිපළ හිමියාගේ එම පිළිතුර අසා තවත් පුදුමයට පත් නීතිඥවරයා ඔහු දෙස බලාගත් වනම සිට ඊට හේතු විමසන්නට විය.”ඒ කොහොමද? ඔහේ දැනගෙන හිටියේ..?””සර්ට මතකද? දවසක් අර මම යෝජනා කළ තෑග්ග..! මම ඒක ඒ දවස්වලම පෙරේරා යවන විදිහට නඩුකාර උන්නාන්සේට යැව්වා නේ..”(‘රීඩර්ස් ඩයිජස්ට්’ ඇසුරෙනි)මාකොල ගාමිණී චන්ද්‍රසේනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=as1112185</link>
    <topic>සීනි බෝතලයට බහින “වනසනා” අල්ලාගන්න අම්මාගෙන් මෙහෙයුමක්</topic>
    <author>උපාලි සමරසිංහ</author>
    <content>සීනි බෝතලයට බහින “වනසනා” අල්ලාගන්න අම්මාගෙන් මෙහෙයුමක්කොළඹ මහ රෝහලේ උගුර කන නාසය පිළිබඳ ශල්‍ය වෛද්‍ය විශේෂඥ චන්ද්‍රා ජයසූරියමහ රෝහලේ සිටින රෝගීන්ගේ හිත සුව කැඳවන සුවපහසු අලංකාර පෙදෙසක ඇගේ සායනය පිහිටියේය. තමා හමුවට එන රෝගියාගේ රෝග විනිශ්චයට පෙර ඔහු හෝ ඇය සිතින් සුවපත් කිරීම මේ අනුව සිදුවෙයි. මේ පිළිවෙළ රටාව ඇය මුල්වරට ජීවිතයේ හඳුනාගත්තේ තම අම්මාගෙනි.ජීවිතයේ මුල්භාගයේ කුලී නිවෙස් කීපයක රැඳුණු කාලයේ ඒ නිවෙස් නැවත බාර දෙන විට ගෙවල් හෝදමින් මකුළු දැල් කඩමින් මිදුල් අතුගෑමෙන් අනතුරුව නිවෙස් හිමියන්ට බාරදීම කළ ඇය තම දරුවකුට ඒ ගෙදරක බිත්තියක ඇණයක් ගසා පින්තූරයක්වත් එල්ලීමට අවසර නොදුන්නේය. ඒ ඇගේ පිළිවෙළ ජීවන රිද්මය නිසාමය.දුවේ, අපට දෙයක් බාරදුන් විදියටම අප බාර දෙන්ඩ ඕනෑ. අප එය පාවිච්චි කරන්නේ ටික කාලයක් වුවද, ඒවා ඒ විදිහටම තියෙන්න ඕනෑ.කවරදා වුණත් මිනිසුන්ට සේවයක් කරනවා මිසක ඔවුනගෙන් අපවාදයක් අහන්න සූදානම් වෙන්න එපා... ඇය එම වචන කීවේ තමාද ජීවිතයෙන් ඒවා හොඳින් පිළිපදින බව පෙන්වමිනි.කොළඹ මහ රෝහලේ උගුර කන නාසය පිළිබඳ ශල්‍ය වෛද්‍ය විශේෂඥ චන්ද්‍රා ජයසූරිය හමුවීමට මට එදා යන්නට සිදුවුණේ ශල්‍යාගාරය පරිශ්‍රයටය. මාත් කැමරා ශිල්පි විමලුත් කාමරයක රඳවාගෙන කරුණු කියමින් අම්මාගේ සෙනෙහස කැටපත් කළ ඇය විටින් විට ශල්‍යාගාරය වෙත ද දිව ගියාය. ඒ මොහොත පරිණතකම, කැපවීම, දයාව, කරුණාව ඒ ජීවිතයේ විකසිතව විනිවිදදැරිව ගිය මොහොතකි. මම ඇයගෙන් ඇගේ අම්මාගේ වෙනත් තතු විමසමි.”මගේ රත්තරං අම්මා නම්වර ලබන්නේ නවුත්තුඩුව ලියනගේ මිසිනෝනා නමින්. මතුගම අගලවත්ත ඇගේ ගම් පළාත. තාත්තා ජයසූරිය කංකානම්ගේ පබිලිස්. හෝමාගම කෙනෙක්. ඒ කාලෙ පාඨශාලා මොනිටර් විභාගය සමත් තාත්තා විවිධ තැන්වල රක්ෂා කළා. ඒත් කාටවත් යටත් නොවන ගුණයක් තාත්තා ළඟ තිබුණු නිසා එකතැනක වැඩිකාලයක් හිටියෙත් නෑ. අන්තිම කාලෙ එතුමා කළේ ගොවිතැන. ගොවිතැන කාටත් යටත් රස්සාවක් නොවෙයි. “කවරදාවත් අපිට මහපොළොව ණයවෙන්නෙ නැහැ පුතේ” තාත්තා ඒ වෙලාවට කීවෙ ඒ වගේ වචන.පොඩි කාලේ අපි පදිංචිවෙලා හිටියෙ අම්මලගෙ මහගෙදර. අපෙ පවුලෙ දරුවන් 4 දෙනයි. අයියලා දෙන්නයි. අක්කයි මමයි. මං අපෙ පවුලට එක්කාසු වෙලා තියෙන්නෙ බොහොම කාලෙකට පස්සෙ. ඇත්තටම මං ඉපදෙනකොටත් ලොකු අයියා ‘ඒ’ ලෙවල් මට්ටමේ. අම්මා තාත්තා වගේම මගේ අයියලත් අක්කත් මාව බලාගෙන තියෙනවා. ඒ නිසා පුංචි සන්දියෙ සණ්ඩු වෙනකොට අම්මා කියනවා “පුතේ උඹව අප වගේම බලාගත්තෙ ඔයාගෙ අයියලා හා අක්කා. ඒ නිසා කවරදාවත් ඒ අය සමඟ සණ්ඩු වෙන්න එපා. ඒ අයටත් අම්මා තාත්තට වගේම සලකන්න කියලයි ඇය කීවෙ.මං පොඩිකාලේ ගියෙ අගලවත්ත මිහිඳු මහා විද්‍යාලයට. ඉගෙනුමේ දක්ෂකම් පෙන්වපු නිසා ගුරුවරුන් මාව එකපාරට 1 වැන්නෙන් 3 වැන්නට දාලා. ඒ කියන්නෙ අවුරුදු 6 දී මා තුන්වැනි පන්තියට දැම්මා.. මේක අම්මට තරමක බරපතළ කාරණාවක් වුණා. ඒ නිසා තාත්තාව පිටත්කළා නියමිත ශ්‍රේණියෙ තබන්නය කියා ගුරුවරුන්ගෙන් ඉල්ලන්න. ඒත් ගුරුවරු කීවෙ ඒ පන්තියේ හොඳට වැඩ කරනවා. එහෙම හිටපුදෙන් කියලා විතරයි.අපේ කටයුතු හොඳින් සිදුවුණත් පොඩි අයියාට නිතරම තිබුණු “රොමැටික් උණ” හා ඒ ආශ්‍රිතව හැදුණු හෘදයාබාධය අම්මට දරාගන්න බෑ. කියන කියන දොස්තර ගාවට අම්මා පොඩි අයියව අරන් යනවා. ඇය පොඩි අයියා සුවපත් කරගන්ඩ නොවිඳිනා දුකක් විඳපු ගැහැනියක්. ඒත් 1966දි පොඩි අයියා මැරුණා. මට මතකයි පිඹුර රෝහලින් පාණදුරට ගෙනැවිත් අන්තිමේ කළුබෝවිලදි තමයි නැතිවුණේ. පොඩි අයියගේ මරණය අම්මාට මහා කම්පාවක්. අයියා මිහිදන් කළෙත් අපේ වත්තෙ පවුලෙ සුසානයෙ. හැමදාම හවස් වෙනකොට ඊට පස්සෙත් පොඩි අයිය මතක් වෙලා අම්මා අඬනවා. නිතර අපි පවුලෙ සුසානයට ගිහින් ඒ ළඟ බොහෝ වේලාවක් ඉන්නවා. එක වතාවක් එහෙම යන්ඩ ගිහින් බිම වැටිලා අතකුත් කඩාගත්තා මතකයි.පොඩි අයියා නැතිවෙනකොට ලොකු අයියා ගෙදර හිටියෙ නෑ. එයා යාළුවොත් එක්ක බයිසිකල්වලින් ‘ට්‍රිප්’ එකක් ගිහින්. කොහේ හිටියාද, කොහොම ආරංචිය දුන්නාද මතක නෑ. එතකොට ලොකු අයියා අවුරුදු 22ක්. අම්මට 55ක්. තාත්තට 65ක් විතර. ඒ නිසා පවුලෙ ලොකු අයියා නැතිව කිසිම තීරණයක් ගත්තෙ නැති කාලයක්. පොඩි අයියා මැරුණු හේතුව අප දන්නවා වුණත් ගමේ මිනිස්සු “මේ කොඩිවිනයක් නිසා වූ දෙයක්” වැනි කතා කියනවා. අයියා මේවාට කැමැති නෑ. එයත් අම්මා වගේම හදිහූනියම්, නැකැත් කේන්දර පිළිගත්තේ නෑ. අපෙ පවුලෙ කවුරුවත් මේවා පිළිගත්තෙ නෑ.අයියා කීවා “අම්මෙ නංගිගෙ අනාගතයත් හදාගන්ඩ ඕනෑ. මෙහෙම ඉඳලා හරි යන්නෙ නෑ. අපි කුඹුරුටික ඉතිරි කරගෙන ගෙවල් දොරවල් විකුණලා දාලා හෝමාගමට යමු කියලා. අම්මත් තාත්තත් කැමැති වුණා. ඒ අනුව තමයි අපි හෝමාගමට එන්නෙ. ඊට පස්සෙ මගෙ පාසල වෙන්නෙ හෝමාගම කනිෂ්ඨ විද්‍යාලයය. අම්මා එච්චර ලොකුවට ඉගෙනගෙන නැතිවුණත් යමක් කියවන්ඩ ලියන්න පුළුවන්. ප්‍රායෝගික ඥානයෙන් පොහොසත්.ඇය නිතරම අපට කීවෙ “පුතේ කෙනෙකුට නම්බුව දීලා කතාකරන්ට. එතකොට තමන්ටත් නම්බුව ලැබෙනවා කියලයි. ඒ නිසා නෝනා මහත්මයා කියලා කතා කරන්ට අප ඉගෙන ගත්තා. අදත් මා කාටත් කතාකරන්නෙ ඒ පුරුද්ද අනුවයි. මං හිතන්නෙ අම්මා එහෙම කියන්න ඇත්තෙ අප සමහර විට කරන ලද වැරැදි අනුවයි කියලත් හිතෙනවා. අනෙක් එක කරන කියන හැම දේම පිළිවෙළකට කරන්න ඇය අපට ඉගැන්නුවා. මං පොඩි කාලෙ ඉඳන් ඉගෙනගන්ඩ දක්ෂකම් පාන හින්දා මං අම්මට ඒ වෙලාවෙම කීවෙ “අම්මෙ මං වැඩකාරයො තියාගෙන කවදාහරි ඉන්නෙ. ඒ නිසා මට ඒවා ගැන එච්චර දැනගන්ඩ වුවමනාවක් නෑ” කියලයි. මේ කතාවට අම්මට කේන්ති ආවා.දුවේ, ගැහැනු ළමයෙක් වුණාම ගෙදර සියලු වැඩ දැනගන්න ඕනෑ. උයන්න පිහන්න, මහන්න, ගොතන්න වැඩට උදව්වට කෙනෙක් තියාගත්තත්, එංගලන්තෙ මහ රැජන වුණත්, ඒ වැඩ ගැන තමා දැන සිටිය යුතුමයි. නැත්නම් ඒ අය බොරු කරන්නත් පුළුවනි. අම්මා ඒ වෙලාවට මගෙ වචනවලට අතුල් පහරක් එල්ල කළේ එහෙමයි. අම්මා මට ඒ කාලෙ වචනයක් කියලා තිබුණා. ඒකත් ආදරයෙන්ම තමයි. මට දාලා තිබූ නම ‘වනසනා’ කියලයි. කුස්සියට ගියොත් ඉතින්! හැමතැනම වනසන එකනෙ පුරුද්ද.අයියා ඒ කාලෙත් ගුවන් තොටුපළේ රස්සාවකට යනවා. එයා එහෙට මාරු කළ වෙලාවෙ අපවත් අරගෙන තමයි එයත් එහෙ ගියේ. ගෑස් ළිප් ඉලෙක්ට්‍රික් බඩු අපට නැතිව වුණත් අම්මා දර ළිපෙන් මොනවා හරි රත්කරලා අපට කවලා පාඩම් වැඩ ගැන උනන්දු කළා. අයියා ටික කලක් ප්‍රංශ ගුවන් සේවයට සම්බන්ධ වෙලත් හිටියා. අපි හිටියෙ කටුනායකට කිට්ටුවම නිසා අයියාගෙ ගුවන් හමුදාවෙ යාළුවො කටුනායක ගුවන්තොටුපළේ යාළුවො නිතර එනවා. අම්මා තමන්ගෙ දරුවන්ට වගේ මේ අයටත් සලකනවා. ඒ කාලෙ කෑම බීම දෙනවයි කියන එකත් එච්චර අමාරු නැහැනේ. අයියා එහෙදි මාවත් අක්කවත් දැම්මෙ මීගමුවෙ හරිශ්චන්ද්‍ර විදුහලට. අපි එහෙ යනකොට මං හිතන්නෙ හත්වැනි ශ්‍රේණියෙ තුන්වැනි වාරෙ. ප්‍රින්සිපල් මගෙන් ප්‍රශ්න දෙක තුනක් ඇහුවා. මං හරියට උත්තර දුන්නා. ඊළඟට විද්‍යාලයට ඇතුළත් කළා. අක්ක ‘ඒ’ ලෙවල් පන්තියට.71 කැරැල්ල ආවෙ මේ අතර. අයියගෙ යාළුවො ගුවන් හමුදාවෙ කට්ටිය යුද්ධයට ගිහින්. ඒ අවුරුද්දෙ අපට අලුත් අවුරුද්දවත් නෑ. අයියටත් අවුරුදු 25ක් විතර වෙනවා. අපිත් බයෙන් හිටියෙ. ඒත් අයියගෙ සමහර යාළුවො අම්මවත් බලලා යන්ට ගෙදර ආවා ගියා ඒ අතරත්.මෙහෙම කාලයක් ගිහින් ජාතික නවෝද ශිෂ්‍යත්වෙ පාස්වෙලා තමයි මං කොළඹ දේවි බාලිකාවට එන්නෙ. එතකොට අම්මා බොහොම අමාරුවෙන් ‘මාලබේ’ ගේ හදන්න පටන් ගත්තා. අපි හෝමාගම ඉඩම් විකුණලා යනකොටම ‘මාලබේ’ ඉඩම අරන් දැම්මත් මං කොළඹ ඉස්කෝලෙට මාරුවන හින්දා අයියයි, තාත්තයි අම්මයි ඉක්මනින් මාලබේ ගේ හැදුවා. හරියටම මාලබේ හන්දිය ළඟ පන්සල ඉස්සරහ. අපේ තාත්තා හොඳ ස්වාමියෙක්. එයාට උයන්නත් පුළුවන්. ඉලෙක්ට්‍රික් වැඩ, මේසන් වැඩ, වඩුවැඩ ඕනෑම දෙයක් පුළුවන්. ඒ නිසා වැඩේ පහසුවුණා. අපෙ අම්මා අවුරුදු චාරිත්‍ර වාරිත්‍ර වුණත් නැකැතට කළේ මට ඒ ගැන අවබෝධයක් දෙන්න මිසක් ඒවා ගැන තැකීමෙන් නොවේ. පස්සෙ කාලෙක වුණත් අම්මා ඒවා ලොකුවට සැලකුවෙ නෑ. දරුවන් එක්කාසු වෙලා බතක් උයලා කාලා සතුටු වෙනවා නම් එතැන තමයි අවුරුදු කියලයි ඇය හිතුවෙ. අපේ අම්මා රේන්ද ගෙතිල්ලට මැහුමටත් උපන් හපනියක්. ඒවාත් අපට උගන්වන්න ඇය මහන්සි ගත්තා. එහෙට ගියාම තමයි අම්මා අපට වැඩ පැවරුවෙ. අම්මා අපේ වත්තෙ එළවුළු වගාකළා. බටු, මිරිස්, කරවිල, තක්කාලි, වම්බටු වගෙ එව්වා. දරුවන්ටත් පාත්ති වෙන්කළා. ඒවා තමන්ම වතුර දාලා පොහොර දාලා වගාකරන්න ඕනෑ. මිදුලෙ මල් වැවිල්ලත් එහෙමයි.ඒ කාලෙ සීනි ලැබුණේ රාත්තලයි කූපන් එකට. ඒකත් රතු සීනි.ඒක ගෙනැවිත් පුංචි ජෑම් බෝතලවලට පවුලෙ කට්ටියගෙ ඒවා වෙන්කළා. මොකද මං සීනි කන්ඩ සූරයා. ඒක අම්මා දන්නා නිසා පවුලෙ හැමෝටම වෙන්කරපු බෝතලයක සීනි ටික වෙන්කරලා තිබ්බෙ. ඒක සතියට පාවිච්චියට ගන්ඩ ඕනෑ තේ බොන්න. මං ඉතින්! නිකම් වෙලාවලත් කනවනේ. ඒ නිසා මගේ බෝතලේ දවස් දෙකෙන් ඉවරයි. ඊළඟට මං හොරෙන් අනෙක් අයගෙ බෝතලවලින් කනව. මේක වළක්වන්නට බැරි තැන අම්මා “මේසලුණු’ කොහෙන් හරි ගෙනැවිත් (ඒ කාලෙ හොයාගන්ඩත් අමාරුයි) ඒ බෝතලෙත් සීනි වගේ තියලා මගෙ ඉවර වෙච්ච බෝතලේ ළඟ තිබුණා. අනෙක් අය බෝතල හංගාගන්න නිසා මං හිතුවා මේක අමතක වෙච්ච බෝතලයක් කියලා. අනෙක සීනි හොරෙන් කන නිසා එකපාරට හැන්ද අරන් පුරවාගෙන උගුරටමයි හලාගන්නෙ. මං ඒ විදියට හොරාට ඒ බෝතලයෙන් අරන් උගුරටම දාගත්තා. ලුණුවලින් කට පිරුණා. ඊට පස්සෙ මං හොරාට සීනි කන්නෙ නෑ. අරපිරිමහගෙන ජීවත් වෙන්ඩ අපෙ අම්මා ඉගැන්නුවෙ ඒ විදියට.ඊළඟට පොළට යන දවස. ගෙදරට අවශ්‍ය තුනපහ, කිරිපිටි, තේකොළ, ලූනුු මේ හැමදේම කොලයක ලියලා සල්ලිත් දීලා ප්‍රමිතියෙන් හොඳ බඩු ගේන්න කියලා අණකරලා අම්මා අපට (වෙන් කරලා) දවස් දෙනවා. බස් එකෙන් යන්ඩත් සල්ලි දෙනවා. පයින් ගිහින් හොඳ බඩු අඩු මුදලට ගෙනාවොත් ඉතිරි සල්ලි තමන්ට. ඉතින්! මං යන දවසට මං යන්නෙ පයින්. එතකොට බස්එකේ සල්ලි ඉතිරියි. අඩුවක් නැතිව හොඳ බඩු ගෙනෙනවා. බඩු තෝරන්නත් ඉගෙන ගන්නවා. නරක බඩු ගෙනාවොත් බැණුම් නිසා හොඳට බඩු තෝරාගෙන ඇවිත් සල්ලිත් ඉතිරි කරගන්ඩ අම්මා ඒ විදියට ඉගැන්නුවා. කළමනාකරණය අම්මා අපට ඉගැන්නුවෙ එහෙමයි. මං බාල මට්ටමේ නවකතාත් හොරෙන් බලනවා. දවසක් අම්මට අහුවුණා. කෙළින්ම පොත ගිනිදෙවියාට තමයි පූජා කළේ. “හොඳ දේ කියවන්න. හොඳ දේ කරන්න” ඈ කීවා.අපේ ගෙය තිබුණේ පන්සල ඉදිරිපිට නිසා පන්සලට ආගන්තුක හිමිනමක් වැඩියොත් හරි, දානය වැරදුණොත් හරි ලහියේම උයා දෙන්නෙ අම්මා. එහෙම වෙලාවට පණිවුඩයක් එවන්න කියලා අම්මා හාමුදුරුවන්ට කියා තිබෙන්නෙ. අම්මා දෙන පේරුදානය වරද්දන්නෙත් නෑ. ඉතාම ඉක්මනට රසට උයන්ඩත් අම්මට පුළුවනි.කොහොමහරි මට අවුරුදු 13ක් වෙනකොට මං සාමාන්‍ය පෙළත් සමත්. අනෙක අපේ අම්මගෙ පුදුමාකාර පුරුද්දක් තිබුණා. ගෙදර මිරිස්ගල කොටන්න, කතුරු මුවාත් තියන්න, කෙනෙක් ආවත් දවල් බත පිළිගන්වන එක. අනෙක අපේ අම්මා නිතර කී දෙයක් තමයි කෙනෙක් නරකක් කළොත් එයාට උදව් කරන්ඩ. එතකොට එයා හොඳ වෙනවා කියලා. නරකට හොඳින් පිළිතුරු දෙන්ඩ පුතේ කියලයි ඇය අපට කීවෙ.ඒත් එහෙම කරපු මගේ අම්මට කරදර එන්ඩ එන්ඩම වැඩිවුණා අන්තිම කාලෙ. අයියා බැන්ද අක්කා දරුවා ලැබෙන්න ගිහින් නැතිවුණා. කාසල් කාන්තා රෝහලේ ඉඳන් ‘බබාව‘ ගෙදර ගෙනැවිත් බලාගත්තෙ අම්මයි මමයි අක්කයි. ඒ අතර අම්මත් ලෙඩට වැටුණා. ඇයටත් ‘කැන්සර්’ එකක් කියලා දැනගත්තම අපිට දෙලොව රත්වුණා. අර පුංචි බබාවත් බලාගෙන අම්මාවත් බලාගන්ඩ අපට සිදුවුණා.කොහොම හරි මම අවුරුදු 16ක් වෙද්දි අම්මාත් මට අහිමි වුණා. මහරගමදි අම්මා වින්ද දුක් මං ඇස්දෙකින් දැක්කා. අන්තිම කාලෙ අම්මගෙ බඩ ඉදිමිලා වගේ තිබුණෙ. තාත්තත් අසනීප ගානේ. අයියත් අක්කත් බයවුණා. ‘බබා’ව බලාගෙන ඉඳලා මගේ පාසල් වැඩ නවතියි කියලා. ඒ වාර විභාගෙ මගෙ ලකුණු අඩුවීමයි ඒ අයට මේ බරපතළ හැඟීම ඇති කළේ. අයියා තමන්ගෙ හිතවත් ගෙදරක මාව නතර කරලා ඉගෙනගන්ඩ කීවෙ මේ නිසයි.ඊට පස්සෙ අක්කා තමයි අර බබාව බලාගත්තෙ. මං විශ්වවිද්‍යාලයට ගිහින් මෙඩිකල් කොලේජ් ගිහින් කොහොම හරි වෛද්‍යවරියක් වෙන්ඩ හිතුවෙ අම්මගෙ දුක දැකලා මිනිසුන්ට පිහිට වෙන්ඩ. මේ අතර අවුරුදු 22දි මගේ විවාහය සිදුවෙනවා. වීරසේකර කියන ව්‍යාපාරික මහත්මයත් එක්ක. මහත්මයගෙ ගම මහව. එතැනදි තමයි මගේ දෙවැනි අම්මා හමුවන්නෙ. ඇයත් පුදුම අම්මා කෙනෙක්. මට පත්වීම ලැබුණේ අඹන්පොළ ඉස්පිරිතාලෙට. ඇය තමයි ඊට පස්සෙ මට අම්මා වුණේ. ඇය මගෙ අම්මගෙ සෙනෙහස අඩුවක් නැතුවම දුන්නා.එතුමිය ශ්‍රීලනිප ප්‍රධාන ඡන්දදායිකාවක්. ඒ නිසා යූ.එන්.පී. ආණ්ඩුව ඇයව පාසල් කීපයකට මාරු කළා. විදුහල්පතිනියක් හැටියට ඒ වගේ දුකක් දේශපාලනය නිසා විඳි ගැහැනියක් මා දැක නෑ. මං වෛද්‍යවරියක් නිසා එතුමිය මගේ වැඩට ඒ කරදර මැද්දෙත් පුදුම උදව් කළා. අම්මව එක පාසලක මාසයක් දෙකක් තියලා නැවත මාරු කළා. ඒ නිසාම ඇය බයික් එකක් ගත්තා යන්ට එන්ට. මගෙ නෑනලාත් මට අක්කලාම වුණා. සහෝදරියන්ම වුණා. ඒ අය තමයි මං එංගලන්තෙ වැඩිදුර අධ්‍යාපනය සඳහා යනවිට මගේ දරුවන් පවා බලාගත්තෙ.ඒ අම්මගෙ දිරිය අරගෙන මාත් වැඩකරනවා පෙනිලා ඒ අය කියනවා අපේ අම්මගෙ දුව අපි නොවේ ඔයයි කියලා. ඒ අම්මා කමලානි සේනානායක මහත්මිය. එතුමිය මට කතා කළෙත් මගේ අම්මා කතා කළ වචනයෙන් පොඩිදුව කියලා. එයත් කේන්දර නැකැත් විශ්වාස කරන්නේ නෑ. නොච්චියාගම රෝහලේ ඩී.එම්.ඕ. හැටියට හිටිය කාලෙන් පස්සෙ මට රට යන්න සිදුවුණේ.මං එංගලන්තෙ ඉගෙනගත් කාලෙය් මගෙ දරු පැටවුන්ට කිසිම අඩුපාඩුවක් නැතිව සෙනෙහසින් ඒ අය බැලුවා. අද අම්මට අවුරුදු 81යි. දැන් ඉන්නෙත් මා ළඟයි. ඇයව රෝද පුටුවෙන් අරගෙන ගිහින් මං ඉන්දියාවෙ බුදුන් ඉපදුණු තැන් පරිනිර්වාණය කළ තැන් වැන්දුවා. මගෙ වැදූ අම්මාට ඒ දේ කරන්න බැරි වුණත් මේ වැඩූ අම්මට ඒ ටික කළ එක මට වටිනවා. දවස් 7ක් එහෙ මෙහෙ ගිය ගමනේ ඒ රෝද පුටුව තල්ලු කරන් ගියෙ මගෙ දරුවන් දෙන්නා.අපෙ දරුවොත් අප විදියටම හිතන එක ගැන අම්මා කෙනෙක් හැටියට මටත් සතුටුයි. අසනීප වෙලාවෙදි අපි කළ සාත්තුව ගැන දවසක් මගෙ වැදූ අම්මා අපට මෙහෙම කීවා. ඒ දවස්වල ඇයව මහරගම ගෙනියනවා ගෙනෙනවා. හුඟාක් අමාරු වෙලාව. දරුවො අපි දිවා රෑ නොබලා අම්මා ළඟ ඉන්නවා. ඇය අපට කීවා මෙහෙම වචනයක්.”දරුවනේ, නුඹලා මගෙන් බීපු කිරිවල ණය ගෙවලා ඉවරයි. අම්මා කෙනෙක්ට දරුවන්ගෙන් ලබන්න පුළුවන් සතුට නුඹලා මට දීලා ඉවරයි. මං දැන් සතුටින් මියයන්න ලෑස්තියි කියලා. ඒ වගේමයි මගේ මහත්තයගෙන් මට ලැබුණු අම්මත්. ඇයටත් මා නැතිව බෑ. මටත් ඇය නැතිව බෑ.මගෙ මියගිය අම්මා වෙනුවෙන් මං බොහෝ සමාජ සේවා කටයුතු කරනවා. හැම අවුරුද්දෙම මහව ගෙදර ඒ අම්මාත් එක්ක එකතුවෙලා සාංඝික දානයක් දෙනවා. පිළිකා රෝහලට බොහෝ උදව් පදව් කරනවා. සංසාරෙදි ඒ අම්මා මට නැවත ලැබේවිද දන්නේ නෑ. ඒ නිසා මේ ලෝකෙ දුක් විඳින අම්මලා වෙනුවෙන් මං මගේ ජීවිතය කැපකරන්ට සූදානම්.මගෙ සායනයට පැමිණෙන ඕනෑම අම්ම කෙනෙක් විතරක් නොවේ ඕනෑම බාල මහලු මනුෂ්‍යයෙක් ආදරයෙන් වැලැඳගෙන වැඩ කරන්න අවශ්‍ය ශක්තිය මට දුන්නේ ඒ අම්මලා කීවොත් නිවැරැදියි.උපාලි සමරසිංහඡායාරූප විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=as1112186</link>
    <topic>නෙළුම් විල</topic>
    <author>නෙළුම් විල, සිළුමිණ,</author>
    <content>නෙළුම් විලරාත්‍රියේ මහ වැසි ඇද හැළෙන්නට වූයේ ය. අපට තදින් නින්ද ගොස් තිබිණ.කිසිවක් මගේ ඇඟ මත වැටුණෙන් මම ගැස්සී අවදි වීමි. ඒ, කිටී ය. අප ගේ බළල් සුරතලා ය. මා අවදි වන විට ම ම’පියාත්, මවත් අවදි වූහ. ඒ අලුයම් යාමය ය.‘පූස දඟලන්නෙ සර්පයෙක්වත් ඇවිල්ල ද දන්නෙ නෑ’ ම’පියා සැක පහළ කළේය.‘කිටී මීයෙක් අල්ල ගෙන වෙන්න ඇති’ අම්මා කීවා ය.ම’පියා නැගිට විදුලි පහන් දැල්වූයේ ය.‘සර්පයෙක්! සර්පයෙක්! පුතාවත් අරගෙන අයින් වෙන්න!’ කලබලයෙන් කෑගැසු ම’පියා විදුලි පන්දම ගෙන ඔබ - මොබ අල්ලා ලීයක් සොයන්නට වූයේ ය. හදිසියට ඔහුට අසු වූයේ කොස්ස ය. ඔහු සර්පයාට ඉන් පහර කිහිපයක් ගැසුවේ ය.සර්පයා අඩපණ වූයේ ය. එවිට මම ඌට ළං වීමි.උගේ සිරුර තද කළු මුසු දම් පැහැති ය. සුදු පැහැ මුදු වැනි ඉරි පිහිටා තිබේ. මම ඌ හඳුනා ගතිමි. ඒ සතුටත් සමඟ මට කෑගැසිණ.‘තාත්තෙ, මූ මූදු කරවලා! මූදු කරවලා! හරිම විස සතෙක්. රෑට තමයි මුං එළියට බහින්නෙ. දවල් කොළරොඩු අස්සෙ හරි ගල් අස්සෙ හරි හැංගිලා ඉන්නව‘ මාපියෝ පුදුම වී බලා සිටියහ.‘අපේ විද්‍යා ටීචර් මුං ගැන අපිට උගන්නල තියනව. අපේ විද්‍යාව පොතේ මේ සත්තුන්ගෙ රූප සටහනුත් තියනව‘එසේ කියමින් ම මම පොත් ගොඩේ වූ විද්‍යාව පොත ගෙන පෙරළා මාපියන්ට රූප පෙන්වීමි.ම’පියා සර්පයා ගෙයින් ඉවත් කළේ ය.මම පොත යළි පොත් ගොඩෙහි තබා මව වෙත ගියෙමි. ඇය මගේ හිස සිප ගත්තා ය. ‘මගෙ හොඳ පුතා. උගන්නන දේවල් තවත් හොඳට හිතේ තියාගන්න ඕනැ’මට මගේ දැනුම ගැන ආඩම්බරයක් දැනිණ. ඒ සතුට මම ලබා දුන්නේ අපට විද්‍යාව උගන්වන නිර්මාණි ගුරුතුමියයි.පන්තියේ අපට දැනුම බෙදා දෙන්නට උගුරු ලේ රහ වන තුරු කෑගසන ගුරුතුමිය ගැන මා සිතෙහි ඇතිවූයේ ලොකු ගෞරවයකි.ඒ සමඟ ම කිටී ගේ හපන්කම ගැන ද මම සතුටු වෙමි. මගේ ඇඟට කඩා පැන, අප අවදි කරවා, විපතකින් අප ගලවා ගත්තේ කිටී ය.පරකඩුවේ, ර/ පුස්සැල්ල මහ විදුහලේ, අටවැනි ශ්‍රේණියේ චාමින්ද රුවන් කුමාර ශිෂ්‍යයා විසින් යොමු කරන ලද ලිපියක් ඇසුරිනි.මට දැනුණේ කිසියම් නොපෙනෙන බලවේගයක් මා බාහුවෙන් අල්ලා පහළට ඇදගෙන යන බවකි. මගේ දෙපා මට කීකරු නොවී ය. අසූවක් පමණ වූ පඩි පෙළක ඉහළ සිට පහළට මා ඇද වැටුණේ එසේ ය. මා මිදුලේ වූ ගලක වැදිණ.මගේ දෑත තුවාල වී තිබිණි. මෙය සිදු වූයේ මහනුවරට කිලෝ මීටර විස්සක් පමණ ඈතින් වූ අපේ සීයා ගේ ගෙදර දී ය.ඒ රැයේ ම’පියා බෙහෙවින් බය වී තිබිණ. මා ඔසවාගෙන ගොස් කුටියක යහන මත තැබූ හේ මගේ රිදුම් දෙන තුවාලවලට බෙහෙත් දමන්නට වූයේ පරෙස්සමිනි. ඔහු ගේ මුහුණ අඳුරු වී තිබිණි. දෑසෙහි නළියන කඳුළු බිඳු දෙකක් විය. දෑත යාන්තමට වෙව්ලී ය.අනතුරුව ඔහු සිය උකුලෙහි මා හිස හොවා මගේ නළල පිරිමදින්නට වූයේ ය. ඒ බෙහෙවින් සීතල රැයක්. කම්බිලියක් ගෙන මා වැසූ හේ මගේ නළල හෙමිහිට සිම්බේ ය. තුවාල කැක්කුම් නිසා ඒ මොහොතේ ද මා සිටියේ ඉකි හඬ නඟමිනි. එහෙත් ඔහු පෑ සෙනෙහස හමුවේ මම අපෝ වීමි. ඔහු කොපමණ වේලා එසේ සිටියේ දැයි මා නොදත්තේ නින්ද ආ බැවිනි.පසු දා පහන් වන විට මගේ රිදුම් යම් පමණ අඩු වී තිබිණි.මගේ සෝයුරු සොයුරියනුත් අසල්වාසි නෑ හිත මිතුරනුත් දිය නෑමට යාබද ව පිහිටි ඇල්ලට ගියහ.ඒ ඇල්ලෙන් නෑමට මම ද ඇලුම් කළෙමි. කොළඹ විසූ අපට එවැනි සොඳුරු දියඇලි දක්නට නොතිබිණි. එහි සිහිලට, මඳ නල හා මුසු වුණු මල් සුවඳට මම ආසා කළෙමි. එහෙත් මට ඒ සුවය විඳිය නොහැකි ය. මගේ හිස බිඳී තිබේ.මම කොර ගසමින් දිය ඇල්ල අසලට ගොස් ගලක් මත හිඳ ගතිමි. දිය කෙළින මා සොයුරියන් ගේ මුහුණු සතුටින් පිරී ගොසිනි. නිල් කැටයක් බඳු ජලය ගල්වල හැපි හැපී සුදු පෙණ පිඬු විසුරුවමින් ගලා හැළෙයි. මට මා ගැන බෙහෙවින් දුක සිතිණි.කිසිවකු මා අසලට පැමිණ ඇති බව මට දැනිණ. ඒ ම’පියා ය. ඔහු සුළැඟිල්ල මවෙත පෑවේ ය. ‘යමුද පොඩි රවුමක් මගෙ පුංචි කෙල්ලෙ?’ ඔහු හිනැහී මිමිණුවේ ය.මම ඒ සුළැඟිල්ලෙහි එල්ලුණෙමි. ඔහු මා ඇල්ල දිගේ බොහෝ දුර පරිස්සමට කැඳවා ගෙන ගියේ ය. ඒ යන අතරමග මම බොහෝ දේවල් දෙස නැවතී බලා සිටියෙමි.ගස්වැල්, මල්, වලාකුළු, මාළු විසිතුරු ය. මම ඒවා ගැන නොයෙක් දේ ම’පියා ගෙන් විමසීමි. ඔහු ඒ හැම දෙයක් ගැන ම මට කියා දුන්නේ ආදරයෙනි.‘ඇයි තාත්තෙ ගස්වල කොළ කොළපාට වුණේ?’ හැබැයි ඒව එහෙම වෙච්ච එක හොඳයි. එතකොට ලස්සනයි’‘දූ දන්නවද, මගෙ දූ ගස්වල කොළ කොළ පාටින් තියනව දකින්න ආස හින්ද තමයි දෙයියො ඒව කොළ පාට කරල තියෙන්නෙ’ මට ඇති වූයේ අසීමිත සතුටකි. මා වටා වූ හැම දේම මගෙ හිතමිතුරන් මෙනි. මම ඒ හිතමිතුරන් සමඟ කතා කළෙමි.අපි බොහෝ දුරක් ගොස් සිටියෙමු.‘දූ අපි දැන් ආපහු යමු නේද? එතකොට ඒ ගස්වැල් දිහා, මල් දිහා ආයෙමත් දූට බල බල යන්න පුළුවන්නේ’‘අපි යං’ මම එකඟ වීමි.මම ඔහු ගේ ඇඟිල්ලේ එල්ලී ගෙන ගලින් ගල පිය මැන්නෙමි.අතරමග දී ඔහු මට මිහිරි රහසක් මිමිණුවේ ය.‘දූගෙ තුවාල හොඳ වුණාම මම අනිත් අයට හොරෙන් ඔයාව මීටත් වඩා ලස්සන ඇල්ලකට එක්ක ගෙන යන්නම්කො’මම සතුටින් ඉපිළ ගියෙමි.සැබවින් ම මම යමක් හඳුනාගෙන සිටියෙමි. එය පිය සෙනෙහසයි. ඒ පිය සෙනෙහස මගේ හදවතේ නිධන්ගතව තිබේ.කැලණියේ, ගෝනවල, අවන්ති රාජපක්ෂ මෙණෙවිය විසින් යොමු කරන ලද ලිපියක් ඇසුරිනි.මා සැමියා රැකියාව කළේ ආරක්ෂක අංශයේ ය.අපි වව්නියාවට කිට්ටු ගමක පදිංචි වී සිටියෙමු.ඒ ගම සුන්දර ය. ඇහැළ ගස්වල මල් පිපෙයි.අඹ, ජම්බු, පේර, දිවුල් පල දරයි. මුවෝ ද මොනරු ද සරති. අලි ද ඇවිදිති.මිනිසුන් ද පි‍්‍රයජනක ය. සිංහල, දෙමළ, මුස්ලිම් පවුල් සමගියෙන් බැඳී තිබිණි.රාජකාරියට ගිය මා සැමියාට ඇතැම් විට සති දෙක තුන නිවාඩු නොලැබිණ. අසල්වැසියෝ මා තනි නොකළහ. ලෙඩක් දුකක් හැදුණු විට ද ඔවුහු දුවගෙන ආහ. අපි අට වසරක් තිස්සේ මෙසේ විසුවෙමු.යුද්ධය නිමා විය.මා සැමියාට ගමට මාරුවක් ලැබිණ.එසේ වුව ද, අට වසරක් තිස්සේ දුක සැප බැලූ උතුරේ පවුල් ටික අපට අමතක නොවීය.පොසොන් පොහෝ දිනෙක අපි සිංහල රස කැවිලිත් හදාගෙන උතුරේ හිතවතුන් බැලීමට ගියෙමු.ඔවුන් වැඩියෙන් අහර කොට ගන්නේ මස් වර්ග ය. ගව, ඌරු, මුව, ගෝන, තලගොයි, මීමින්න ආදි වශයෙනි. එහෙත් මම මස් නොකමි. ඔවුහු ද ඒ බව දනිති.අපි දින තුනක් ඔවුන් හා ගත කළෙමු. තුන් වැනි දින රැයෙහි අප නවාතැන් ගත්තේ මා සැමියා දන්නා හඳුනන නිවෙසක ය.ගම රට බලා ඒමට සූදානම් වූ අපට ස්වාමි දුව අහර සූදානම් කර තිබිණි. බොහෝ දුරක් ඒමට තිබෙන බැවින් උදෑසන වුව ද මම බත් පිඟානක් බෙදා ගතිමි.මා කෑවේ බත් දෙකටකි.එක වරම සැමියා මගේ කෑම නැවැත්වීය.‘කන්න එපා! කන්න එපා! මස් දාල!’මම උඩ ගොස් බිම වැටුණෙමි. පිඟාන ආපසු තැබූ මම අත සෝදා ගතිමි.බත කෑමට තිබුණේ අල ව්‍යංජනයක්, බණ්ඩක්කා වෑංජනයක් සමඟිනි.‘කෝ මස්?’ මම සැමියා ගෙන් විමසීමි.‘බණ්ඩක්කවලට මස් දාල’මම පුදුම වීමි. බණ්ඩක්කා සමඟ මස් පිසින අයුරක් මා කිසි දිනෙක අසා නැත.මම වහා එළියට ගියෙමි. මට වමනය ගියේ ය.ඒ වන විට අපි වසර අටක් ඇසුරු කොට සිටියෙමු. මා මස් නොකන බව ඇය හොඳින්ම දනී. එසේ නම් ඇය මට මස් කැව්වේ ඇයි?මම අද ද ඊට අපුලෙන් යුතු ව පිළිතුරු සොයමි.දකුණු ප්‍රදේශයේ මහත්මියක විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=as1112187</link>
    <topic>රඟහල දැන් ඇත අඩ අඳුරේ</topic>
    <author>ඡායාරූප - කෝසල මකුලොලුව</author>
    <content>රඟහල දැන් ඇත අඩ අඳුරේතුන්වැනි සීනුව නාද වූ කල රඟහල ක්‍රමයෙන් අඩ අඳුරට පත්වන්නේ ය. ඒ කරම් සෞම්‍ය තත්පර කීපයක් මම මගේ ජීවිතයේ කෙදිනකවත් ලබා නැත්තෙමි. රඟහල අඩ අඳුරට පත්වනවිට රැඟුමට සූදානම්ව සිටින නළුවකුටත්, නාට්‍යය නැරඹීමට සූදානම්ව සිටින ප්‍රේක්ෂකයකුටත් දැනෙන්නේ කිසියම් සමානතාවකින් යුතු හැඟීම් ජාලයකි. නළුවා ඒ මොහොතේ අත් විඳින හැඟීම්බර ආතතිය ප්‍රේක්ෂකයා අත් විඳින සංවේදී කුතුහලයට බොහෝ විට සමානය. තම පෙම්වතියට පළමු පෙම්වදන කියන්නට තතනන කෝල යෞවනයකුගේ තරම් නැවුම් හැඟීමක් මේ දෙදෙනා ම දරනු ඇතැයි මට සිතෙන්නේ මා මේ දෙඅයුරේ ම අත්දැකීමට පාත්‍ර වූ අයකු වන නිසා ය.1977 දී ලුම්බිණි රඟහලේ තුන්වැනි සීනුව නාද වී රඟහල අඩ අඳුරට පත්වෙද්දී දැල් මිටියක් අතැතිව වේදිකාවට අවතීර්ණ වෙන්න බලා සිටි “ගුණපාල” නම් ධීවර තරුණයා අත්විඳි ආතතියම, 2011 දෙසැම්බර් 15 වැනිදා නෙළුම් පොකුණ, මහින්ද රාජපක්ෂ රඟහල අඩ අඳුරට පත්වෙද්දී, පැති තිරය අසල සිටගෙන සිටි ෆාහියන් හාමුදුරුවන්ටත් දැනිණි. 1977 සිට 2011ට වසර 34ක් ගත වී ඇත. මේ වසර 34 පුරා ම රඟහලවල් කීයක “අඩ අඳුරු ආතතියේ” සුවය ලබා ඇත්තෙම් ද?පලා යන්නෙකු නොවෙමි ගමන් කරන්නෙකු වෙමි...ලුම්බිණියේ සිට නෙළුම් පොකුණට ගොඩ වෙන්නට මට වසර 34ක් ගත වුණේය. මේ වසර 34 පුරා වේදිකා නළුවකු ලෙස මා ලද රඟහල අත්දැකීම් පත් ඉරුවකට වක් කරන්නට ගියහොත් එය නතර වන්නේ මහපොතක් වීමෙන් අනතුරුවය. එහෙත් මගේ රඟහල සංචාරයේ කුළුගැන්වීම වසර 34කට පසුව හෝ මගේ මව් රටේ දී ම පලදරා ගන්නට තරම් මා වාසනාවන්තයකු වීම පිළිබඳ කතන්දරය නම් මා සටහන් කොට තැබිය යුතුමය.අප ලංකාවේ බිහි කර ගත්තේ “සංචාරක නාට්‍ය කලාවකි”. ලෝකය පුරා ම අද ඉතා ඉහළින් දියුණු වූ “සංචාරක නාට්‍ය කලාවක්” පවතින අතර ලංකාවට නො තිබුණු වෙනම “රඟහල නාට්‍ය කලාවක්”ද සෙසු ලෝකය සතු වී තිබුණි. සංචාරක නාට්‍ය කලාව හැදී වැඩෙන්නේ බොහෝ සීමා මායිම් සහිතවය. එහෙත් රඟහල නාට්‍ය කලාව ඊට වඩා පොහොසත් ය.මම ලංකාව තුළ සංචාරක නාට්‍ය කලාවේ “රංග ශිල්පී සාමජිකයකු” වන අතරම ලෝකයේ දියුණු රඟහල නාට්‍ය කලාවේ “ප්‍රේක්ෂක සාමාජිකත්වයක්” ද දරා ඇත්තෙමි. එහෙයින් අපේ රඟහල දුප්පත්කමේ සහ ලෝක පොහොසත්කමේ අර්ථය මම හොඳින් අත්විඳ ඇත්තෙමි.රඟහල නාට්‍ය කලාවේදී නාට්‍යකරුවන් තම නාට්‍ය නිර්මාණය සකස් කරන්නේ එක් රඟහලක් පමණක් එල්ලය සේ තබා ගෙන ය. ඒ නාට්‍ය පෙන්වන්නේ අදාළ රඟහලේ පමණි. දේශ දේශාන්තරවල සිට දුර කතර ගෙවාගෙන රඟහලට පැමිණෙන නාට්‍ය රසිකයෝ මේ රඟහල තුළ දී උත්තම නාට්‍ය රසයක් අත් විඳිති.ලෝකයේ පොහොසත් රඟහලවල් සතු වෙනම නාට්‍ය කණ්ඩායම් වෙති. ලන්ඩනයේ ‘පැලස් තියටරයේ”ත්, ඕස්ට්‍රේලියාවේ “සිඩ්නි ඔපෙරා රඟහලේ”ත්, ප්‍රංශයේ “මවුනරුචී රඟහලේ”ත්, ඉතාලියේ “නැෂනල් තියටරයේ”ත්, ජපානයේ “කබුකි රගහලේ”ත් මාස් පඩි ලබන නළු නිළියෝ සිටිති. ඔවුන්ගේ දෛනික වෘත්තිය වන්නේ නාට්‍ය දර්ශන පැවැත්වීම සහ රඟපෑම පුහුණුවීමයි. එහි වාර්ෂිකව නිෂ්පාදනය වන නාට්‍ය නිර්මාණ ඒ රඟහල තුළ ම වසර ගණනාවක් ම ප්‍රදර්ශනය කෙරේ.වරක් මම ලන්ඩනයේ පැලස් තියටරයේ දී නැරඹූ ”Les Miserables” නාට්‍යය ඒ වනවිට එම රඟහලේ වසර 15ක් පුරා ප්‍රදර්ශනය කෙරෙයි. බ්‍රිතාන්‍ය නාට්‍ය රසිකයකුLes Miserables නාට්‍යය නරඹන්නට නම් ඔහු දුරකතර ගෙවාගෙන ලන්ඩන් නුවරට ම පැමිණිය යුතු වේ. පැලස් තියටර් සමාගම මේ නාට්‍යය බස් එකක දමාගෙන යාමෙන් ගමට ගෙන නො යයි. ඒ වෙනුවට සිදුවන්නේ ගමෙන් ගම සිටින රසිකයින් නාට්‍යය සොයාගෙන නගරය වෙත ඒමයි.අවලෝකිතේශ්වර සහ ෆාහියන්එය වෙනම නාට්‍ය සංස්කෘතියකි. අද වන විට අපේ රටට නාට්‍ය රඟහල සංස්කෘතියක් නො තිබුණ ද අපේ අතීතය රඟහල නාට්‍ය අත්දැකීම විඳ තිබුණි. සුදු ආණ්ඩුව ඔවුන්ගේ රසාස්වාදනය පිණිස 1876 දී කොළඹ නගරයේ ඉදි කළ ”Floral Hall” හෙවත් “පුෂ්ප ශාලාව“ එබන්දකි. පුෂ්ප ශාලාවේ ජනප්‍රියත්වය හේතුකොට ගෙන 1880 දී ගාලු වරායට පැමිණි රුවල් නැව පුෂ්ප ශාලාවට පාර්සි නාට්‍ය කණ්ඩායම රැගෙන ආවේය. එම්.කේ.බලිවාලා නම් ප්‍රකට නළුවා ද සහිත මේ උතුරු ඉන්දීය සංචාරක නාට්‍ය කණ්ඩායම ලංකාවට පැමිණියේ ද එංගලන්තයේ සිට ය. එංගලන්තයේ මහ රැජනගෙන් පවා පඬුරු පාක්කුඩම් ලත් මේ ජනකාන්ත නාට්‍ය කණ්ඩායම ලංකාවට ගෙන්වන්නට සුදු පාලකයින්ට හැකි වූවේ ඔවුන් 1876 දී කොළඹ කොටුවේ අද මල්වත්ත පාරට දකුණින් තිබූ ඉඩමේ Floral Hall රඟහල ඉදිකළ නිසා ය.පුෂ්ප ශාලාවේ බලිවාලා ලා හින්දි භාෂාවෙන් පෙන් වූ ‘නෘත්‍ය” නම් නාට්‍ය විශේෂය අපේ ප්‍රසංග කලා පැවැත්ම ඉතා ඉහළ තලයකට රැගෙන ගියේය. ලංකාවේ නන් දෙසින් පුෂ්ප ශාලාවට නෘත්‍ය බලන්නට රොක් වූ දසදහස් ගණන් නාට්‍ය රසිකයින් අතර සිටි සී.දොන් බස්තියන්, නීතිඥ ජෝන් ද සිල්වා සහ නීතිඥ චාල්ස් ඩයස් වැනි නිර්මාණ ශිල්පීහු ඊළඟ යුගයේ දී සිංහල “නූර්තිය” බිහි කළහ.ඒ වනවිට ගම් තුන තුලානේ කෝලම්, නාඩගම් බලමින් සිටි සිංහල නාට්‍ය රසිකයින් නූර්ති බලන්නට කොළඹ ආවේ ය. 1880 පුෂ්ප ශාලාවෙන් ආරම්භ වූ ලංකාවේ රඟහල නාට්‍ය සංස්කෘතිය 20 වැනි සියවස ලබද්දී ඉතා ඉහළට ගොඩනැඟී තිබුණි. එහි ප්‍රතිඵලයක් ලෙස 1911 අවුරුද්දේ දෙසැම්බර් මස 15 වැනි දින කොළඹ මරදානේ දී “ටවර් රඟහල” ඉදි වුණේය. නීතිඥ ජෝන් ද සිල්වා ආදීන් මරදාන ටවර් රඟහල මුල් කොටගෙන නාට්‍ය සමාගම් පවත්වා වෘත්තීය නළු නිළි කණ්ඩායම් පවා සකස් කර ගත්තේ ය.සිඩ්නි ඔපෙරා රඟහලේ අද සිටින පොහොසත් වෘත්තීය නළු නිළියන්ට සාපේක්ෂව එදා ටවර රඟහලේ ද වෘත්තීය මට්ටමේ නළු නිළියෝ දෛනික පුහුණුවීම්වල යෙදී සිටියෝ ය.නාට්‍ය කරුවකුගේ වාසනාවමේ වෘත්තීය පදනම කොතෙක් සූක්ෂ්ම වූයේ ද යත් ඔවුන් විසින් පිළිපැදිය යුතු සදාචාර නීති රීති පවා නීතිඥ ජෝන් ද සිල්වා තම ලියැවිලිවල සටහන් කොට තැබුවේ ය.එක දිගට ටවර් රඟහලේ ප්‍රදර්ශනය කළ නාට්‍ය නැරඹීම සඳහා දිවයිනේ නන් දෙසින් රසික ජනයෝ කොළඹ ආහ. මේ විනෝදකාමී ජන පිරිස් නගරය තුළ රඳවා ගැනීම සඳහා තවත් බොහෝ රාත්‍රී ක්‍රියා ආරම්භවී තිබුණි. එ දවස කොළඹ රාත්‍රී ජීවිතය (Colombo Night Life) රටේ තවත් ආර්ථිකයක් බලගන්වන ලදී.එ දවස අපේ රටේ තිබූ එකම විනෝදාශ්වාද මාධ්‍ය වනාහී “කොළඹ නාට්‍ය කලාවයි” කොළඹින් බැහැර රට පුරා විසිරී සිටි නාට්‍ය රසිකත්වයේ ඉල්ලුම පිරිමැසීම සඳහා ප්‍රාදේශීයව “ටීටර් කලාව“ ව්‍යාප්ත වන්නට විය. “ටීටර්” යන සිංහල වචනය සෑදෙන්නේ ”Theater” යන ඉංග්‍රීසි වචනයේ වෘද්ධියෙන් ය. Theater හෙවත් රඟහල සංස්කෘතියකට අපේ රටේ සමස්ත රසිකත්වය තුළ තිබූ නොතිත් ආශාව ටීටර් කලාවෙන් මොනවට ඔප්පු වෙයි.මේ ප්‍රාදේශීය පිපාසය සන්සිඳුවන්නට ලංකාවේ ජංගම නාට්‍ය කලාව (Mobile Threater) ආරම්භ විය. ජංගම නාට්‍ය කලාවේ පුරෝගාමී ආයතනය බවට පත්වූවේ “ජයමාන්න නාට්‍ය සමාගම”යි. මේ සමාගමෙන් බිහිකළ “සමාජ නාට්‍ය” සඳහා දිවයිනේ නන් දෙසින් ම විශාල ප්‍රේක්ෂක ඉල්ලුමක් ඇති වී තිබුණ ද අපේ රටේ ප්‍රාදේශීය රඟහලවල් බිහි වී තිබුණේ නැත.එහෙයින් ජංගම නාට්‍ය සමාගම් ගම්මාන ගානේ “ටෙන්ට් ටීටර් මඩු” ඉදිකර ගති. ජයමාන්න ටීටර් මඩුවේ පෙන්වූ සමාජ නාට්‍ය කොතෙක් ජනප්‍රිය වූවේ ද යත් ඉන්දියාවේ චිත්‍රපට සමාගම් ජයමාන්න සමාගමේ තිබූ “කඩවුණු පොරොන්දුව“ නම් ජනප්‍රිය ටීටර් එක ලංකාවේ පළමුවැනි චිත්‍රපටය බවට පත් කළේය.මීගමුවේ ජයමාන්නලා ආරම්භ කළ සංචාරක ටීටර් මඩුවේ උරුම හරුමකම් ඇති වර්තමාන නාට්‍යකරුවන් වන අපට උරුම වී තිබුණේ ජංගම සංචාරක නාට්‍ය කලාවක් පමණි. පුෂ්ප ශාලාව හෙවත් කොළඹ කොටුවේ  Floral Hall එක ගිනිබත් විය.“කඩවුණු පොරොන්දුවෙන්” ජනකාන්ත වූ චිත්‍රපට පෙන්වන්නට ටවර් රඟහල වෙන් කරන ලදී. ලංකාවේ වෘත්තීය නාට්‍ය රඟහල සංස්කෘතිය එසේ අහෝසිකම්ම වී අපට දුප්පත් ජංගම නාට්‍ය කලාවක් ඉතිරි විය.අප ලුම්බිණියේ නාට්‍යයක මංගල දර්ශනය පෙන්වන්නට පුරුදු වූයේ එතැන් සිට නාට්‍ය මිටි බැඳගෙන රට වටේ දුවන්නට සූදානම් තබාගෙනය. එහෙයින් මෙ රට නාට්‍ය කරුවන් තම නිර්මාණය මිටි බැඳ බස්එකක හුඩ් රැක් එකේ රඳවන්නට පුළුවන් සීමාවේ තම නාට්‍යය නිර්මාණය කළේ ය. නාට්‍ය බස් එකේ වහලයේ ගැට ගසා ගත් නාට්‍ය මිටියට කඩුගන්නාවේ ගලවිදපු හන්දියෙන් ඇතුළු වීගත නොහැකි වුවහොත් බලන කපොල්ලෙන් එහාට නාට්‍යය පෙන්නාගත නො හැකි වෙයි. එනිසා සංචාරක නාට්‍යකරුවන් තම නාට්‍යයේ පසුතල නිර්මාණය ගැන හිතුවේ කැප්ටන් ඩෝසන්ලා හිල් කළ කඩුගන්නාව ගලේ කුහරයේ විශ්කම්භයට ද අනුව ය.මගේ නාට්‍යකාර අවුරුදු 34 ඇතුළත මම අපේ රටේ සංචාරක නාට්‍ය කලාවේ ඇති සියලු දුක් ගැහැට විඳ හොඳින් ඇට්ටර වී සිටිමි. 1983 දී පළමුවරට මා රඟපෑ දයානන්ද ගුණවර්ධනයන්ගේ “මධුර ජවනිකා” නාට්‍යය මම තවමත් එලෙසින් ම රගපාමි. පසුගිය නොවැම්බර් 25 වැනිදා ද මම එය නාත්තන්ඩිය නගර ශාලාවේදී නැටුවෙමි.එහෙත් ඊට මාසයකටත් අඩු කාලයකට පසු දෙසැම්බර් 15 වැනි දා පෙරේදාට එපිට දා මම මගේ ජීවිත කාලය තුළ අත්විඳි ශ්‍රේෂ්ඨතම රඟහල තුෂ්නීම්භූතව විඳ ගත්තෙමි. නෙළුම් පොකුණ, මහින්ද රාජපක්ෂ රඟහලේ ඇති අති නවීන වූත්, ලන්ඩන් පැලස් තියටරයට හෝ සිඩ්නි ඔපෙරා රඟහලට හෝ කෙලෙසකින්වත් දෙවැනි නොවන්නා වූත්, පොහොසත් රඟහල වරම දැන් මගේ රටට ද උරුම වී තිබේ.1880 දී පුෂ්ප ශාලාවේ පළමුවරට ප්‍රධාන චරිතය රඟ පෑ නළුවා ලෙස අද අපේ දරුවන් ඉගෙන ගන්නා එම්.කේ.බලිවාලා ඉන්දියානුවෙකි. එහෙත් ලංකාවේ අනාගත නාට්‍ය සංස්කෘතිය ජාත්‍යන්තර තලයට ඔසවා තබන නෙළුම් පොකුණ මහින්ද රාජපක්ෂ රඟහලේ 2011 දී පළමුවරට ප්‍රධාන චරිතය රඟපෑ නළුවා ශ්‍රී ලාංකිකයෙකි.තුන්වැනි සීනුව නාද විය. රඟහල අඳුරු වූවේය. මම ෆාහියන් නම් චීන හාමුදුරුවන්ගේ වේශයට සමාරෝපය වී වේදිකාවට පිවිසුණෙමි. ප්‍රේක්ෂකාගාරයේ ආසන 1280ම පිරී ඉතිරී ගොසිනි. එහි ප්‍රභූ පර්යංකයේ මධ්‍ය ආසනයේ සුව පහසුව වාඩි වී සිටියේ මගේ රටේ පළමු පුරවැසියා වූ මහින්ද රාජපක්ෂ ජනාධිපතිතුමා යැයි සිතනවාට වඩා මගේ සිහියට ආයේ, මේ වාඩි වී සිටින්නේ මගේ රටේ අනාගත නාට්‍යකරුවන්ට පරිපූර්ණ නාට්‍ය සංස්කෘතියක් බිහි කර ගැනීම සඳහා ඓතිහාසික යෝධ පියවරක් තැබූ උත්තම නාට්‍ය රසිකයා නොවේදැයි කියාය.ලබන සතියේ - ජපානයේ දී කබුකි බැලුවෙමි.ජැක්සනි ඇන්තනීwww.jacksonanthony.comඡායාරූප - කෝසල මකුලොලුවදේවප්‍රිය ජයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av1112183</link>
    <topic>‘අරුත් සුන් වදන් පවසන ගිරව් දොඩමලු’ කියන්නේ කාටද?</topic>
    <author/>
    <content>‘අරුත් සුන් වදන් පවසන ගිරව් දොඩමලු’ කියන්නේ කාටද?ප්‍රශ්නය - ආධුනික ගී පද රචකයන් වෙනුවෙන් ගීත රචනා බැංකුවක් ඇරඹුවොත් නරකද?කොටුගොඩ සුනිල් චන්ද්‍රසේකරප්‍රශ්නය - සිනමාවට නැඟුණු දයා රාජපක්ෂගේ චිත්‍රකතා මොනවාද?පිළිතුර - ඔහුගේ ‘වානරයෝ’, ‘හුලවාලි’, ‘අනුපමා’, ‘රක්තා’, ‘නිවන් දක්නා ජාති දක්වා’ වැනි චිත්‍රකතා සිනමාවට නැඟී තිබෙනවා.නිවිතිගල සන්ධ්‍යා සිරිතුංගප්‍රශ්නය - ‘කවුරුදෝ අර කවුළුවෙන්’ ගීතය ගයන පණ්ඩිත් ශාන්ති ගීතදේවගේ ලිපිනය පළ කරන්න.පිළිතුර - 195, මුරුතලාව පාර, පිළිමතලාවමැදවච්චියේ ගුණසිරි අලුත්ගේප්‍රශ්නය - අසහාය ගායක එච්.ආර්. ජෝතිපාල ගයන ‘දිය පොදක් වෙමින් තොල් වියළෙන පිපාසෙට’ නම් වූ ගීතයේ ‘අරුත් සුන් වදන් පවසන ගිරවු දොඩමලූ’ යැයි කියන්නේ කාටද?පිළිතුර - අද ඉන්න එෆ්.එම්. නිවේදක නිවේදිකාවන්ට වෙන්නැති.මතුගම වැලිකලගේ සිරිපාලප්‍රශ්නය - ලංකාවේ දැනට පළවන පැරණිම දිනපතා පුවත්පත වන ‘දිනමිණ’ ආරම්භ කළ දිනය කවදාද?පිළිතුර - 1909 දෙසැම්බර් 17ඌරුගමුවේ ඒ.එච්. දයානන්දප්‍රශ්නය - ‘හරියාලි ඕර් රාස්තා’ හින්දි චිත්‍රපටය ගැන තොරතුරු කියන්න?පිළිතුර - විජේ භාත් අධ්‍යක්ෂණය කළ මේ චිත්‍රපටයේ මනෝජ් කුමාර්, මාලාසිංහ්, ඕම් ප්‍රකාශ්, ශෂිකලා රඟපෑවා. සංගීතවත් කළේ ශන්කර් ජායිකිෂන්.මාතර හිත්තැටියේ සදනි නිසංසලා රණවකප්‍රශ්නය - ‘දෛවයෝගය’ චිත්‍රපටයේ සංගීතය කාගේද?පිළිතුර - සජාද් හුසේන්පැපිලියවල විරාජ් කන්නන්ගරප්‍රශ්නය - දෙතුන් වතාවක් විවාහ වූ නිරෝෂා විරාජිනිට තවම ආත්මීය සහකරුවකු ලැබී නැහැයි කියන්නේ මෙතෙක් ඇයට ලැබුණේ ශාරීරික සහකරුවන් පමණක්ය කියන එක ද?පිළිතුර - ඔය ප්‍රශ්නය මගෙන් අහන් නැතුව නිරෝෂාගෙන් ම අහගන්නකෝ.මිනුවන්ගොඩ කමල් විජේරත්නප්‍රශ්නය - හාවාගේ ගැහැනු සතා කවුද?පිළිතුර - හා හා ළඳේ.මාතලේ ධර්මා ඒකනායකප්‍රශ්නය - තමා ද්විභාෂික යැයි වහසි බස් දොඩන, අලුත් පරම්පරාවේ කථිකාචාර්යවරුන්ට ඉංග්‍රීසි බැරි යැයි උසුළු විසුළු කරන මහාචාර්ය සුචරිත ගම්ලත් කිසිම වැදගත් දෙයක් ඉංග්‍රීසියෙන් ලියා නැති බව ආචාර්ය ලියනගේ අමරකීර්ති කියා තිබෙනවා. මේ ගැන ඔබේ අදහස් දක්වන්න.පිළිතුර - එය ඇත්තක් වන්න පුළුවන්. මොකද ආචාර්ය අමරකීර්ති ආවට ගියාට යමක් ලියන කෙනෙක් නෙමෙයි. මා ඔහු දකින්නේ අපේ පරපුරේ ඉහළම සංස්කෘතික බුද්ධිමතෙක් විදියට.මේ සතියේ පහත නම් සඳහන් අයත් ප්‍රශ්න එවා තිබුණා. වත්තල හේකිත්තේ ලක්ෂ්මන් රණසිංහ, රඹුක්කන සරත් විජයානන්ද, ගාල්ලේ ආර්. පී. සෝමතිලක, මාතලේ ලයනල් ප්‍රේමරත්න, හඳපාන්ගොඩ ඒ. ප්‍රියදර්ශන.ඔබේ ප්‍රශ්න පහත ලිපිනයට යොමු කරන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av1112184</link>
    <topic>ඒ පැතුමත් ළඟදීම ඉටුවේවි</topic>
    <author>ගාමිණී සුසන්ත ඡායාරූපය - මාලන් කරුණාරත්න</author>
    <content>ඒ පැතුමත් ළඟදීම ඉටුවේවි- සුජානි මේනකාසුජානි මේනකා අපට සිටින දක්ෂතම යොවුන් රංගන ශිල්පිනියකි. ටෙලිනාට්‍ය කීපයකත් ‘ගාමනී’ චිත්‍රපටයේත් මේ දිනවල සුජානිගේ රඟපෑම් අපට දැකගත හැකි ය. “සතෙන් සතේ රුපියලෙන් රුපියල’ නම් වෙළෙඳ දැන්වීමෙන් පුංචි තිරයෙන් රංගනයට පිවිසි සුජානි විවිධ චරිත රඟපාමින් තම රංගන ප්‍රතිභාව මනාව පෙන්නුම් කර ඇත. අද ‘තරුවක් සමඟ වරුවක්’ විශේෂාංගය වෙන්වන්නේ සුජානි සමඟ කළ කතාබහ වෙනුවෙනි.සුජානි මොනවද මේ දවස්වල කරන්නේ?මේ දිනවල ‘සුළඟ මත මොහොතක්’, උපුලී’, ‘අලුත් ගෙදර’ කියන ටෙලිනාට්‍යවල රූගත කිරීම්වලට සහභාගි වෙනවා. ඒ නිසා තරමක් වැඩ වැඩියි.‘උපුලි’ ටෙලිනාට්‍යයට ලැබෙන ප්‍රතිචාර කොහොමද?“මම හිතුවටත් වැඩිය හොඳ ප්‍රේක්ෂක ප්‍රතිචාර උපුලි ටෙලිනාට්‍යයට ලැබෙනවා. කුඩා ළමයින් පවා ඒ චරිතයට හරිම කැමැතියි. ඒ ටෙලිනාට්‍යයේ කතා තේමාව බොහෝ ටෙලිනාට්‍යවලට වඩා වෙනස්. ඒ වෙනසට තමයි බොහෝ දෙනෙක් කැමැති. උපුලි මම මහත් ආශාවෙන් රඟපෑ චරිතයක්.පසුගිය දිනවල ‘සුජානි’ නමින් ඔබ වෙළෙඳ ප්‍රචාරණ වැඩසටහනකට සහභාගි වුණා නේද?ජාතික ඉතිරිකිරීමේ බැංකුවේ ‘සතෙන් සතේ රුපියලෙන් රුපියල’ වෙළෙඳ දැන්වීමට මම සහභාගි වුණේ මීට අවුරුදු 21 කට ඉස්සර; මට වයස අවුරුදු 10 දී. විපුල සමරසේකර අන්කල් තමයි ඒ දැන්වීම නිර්මාණය කළේ. ඔහු මෑතකදී මට කිව්ව එදා ඒ දැන්වීම කරන වෙලාවෙ පිටපතේ තිබුණු ඒ දෙබස් ඒ විදියට කිව්වේ මමම හිතල කියල. පසුගිය අවුරුදු 21 ක කාලයේ මම ජාතික ඉතිරිකිරීමේ බැංකුවේ දැන්වීම් ගණනාවකට ම පෙනී සිටියා. පසුගිය දවස්වල ආන්දෝලනයක් ඇති කළ ‘සුජානි’ කියන වෙළෙඳ දැන්වීමටත් මම දායක වුණේ ඉතිරිකිරීමේ බැංකුව වෙනුවෙන්. පසුගිය දිනෙක ජාතික ඉතිරි කිරීමේ බැංකුව මාව එම බැංකුවේ ‘සන්නාම තානාපති’ කියන තනතුරට පත් කළා. එවැනි තනතුරක් ශ්‍රී ලංකාවේ නිළියකට හිමි වුණු පළමු අවස්ථාව මෙය වෙන්න ඕන. ඒක මට ලැබුණු විශාල ගෞරවයක් ලෙසයි මම දකින්නේ.රංගන ශිල්පිනියක් වීම ගැන ඔබ සතුටට පත් වෙනවාද?ඔව්. ඇතැම් අවස්ථාවල ඇතැම් හේතු නිසා සිත රිදුනත් රංගන ශිල්පිනියක් වීම ගැන මම ගොඩක් තෘප්තිමත්. මට හැම දේම වගේ ලැබුණේ රංගනය නිසා. විශේෂයෙන් ම ප්‍රේක්ෂකයින්ගේ ආදරය.ඔබ සිනමාවට දායක වී තිබෙන්නේ අඩුවෙන්නේද?මම ක්ෂේත්‍රයට ආව මුල් කාලෙ ඒ කියන්නෙ මම පොඩි කාලෙ චිත්‍රපට කීපයකම රඟපාල තියෙනව. මෑතදීත් මම චිත්‍රපට තුන හතරකට විතර දායක වෙලා තියෙනව. ‘සරා’, ‘ගාමනි’ ඒ අතර වෙනවා. මම රංගනයෙන් දායක වුණු ‘තේජා’ චිත්‍රපටය ඉදිරියේදී තිරගත වේවි.කොහොමද පවුල් ජීවිතය...?ඉතාම සතුටින් ගෙවෙනව. ලබන ජනවාරි 25 වැනිදාට අපේ විවාහ ජීවිතයට අවුරුදු 4 යි. හොඳ අවබෝධයකින් සහ ආදරයෙන් සහයෝගයෙන් බිමල් එක්ක ජීවත් වෙනව. හැමෝම අහන දෙයක් තමයි කවදද මම මවක් වෙන්නෙ කියන එක. ඒ ප්‍රාර්ථනයත් ළඟදීම ඉටුවේවි.ඔබ සරල බවට කැමැති ද?ඇත්තෙන් ම ඔව්. බිමලුයි මමයි දෙන්නම සරල බවට කැමැතියි. අපේ ගෙදර බඩු මුට්ටුත් අඩුයි. අවශ්‍යම දේවල් විතරයි තියෙන්නෙ. ඒකට හේතු කීපයක් ම තියෙනව. එකක් ගෙදර බඩු පුරවගෙන ඉන්න අපි දෙන්නම දක්වන අකමැත්ත. අනෙක ගෙදර බඩු පුරව ගත්තම ඒව පිළිවෙළකට තියාගන්න අපට වෙලාව මදිකම; ඒ අපි දෙන්නම තරමක් කාර්ය බහුල නිසා.ටෙලිනාට්‍ය නිළියන් පිළිබඳ පසුගිය දිනවල විවිධ ආරංචි පැතිර ගියා. මේ පිළිබඳ ඔබේ මතය කුමක්ද?ඒක ඉතාම අවාසනාවන්ත තත්ත්වයක්. රංගනයේ තිබෙන වගකීම සහ බරපතළකම පිළිබඳ නොදන්නා අය රඟපාන්න ආවාම තමයි ඔය වගේ දේවල් සිදුවෙන්නේ. ඔවුන් මේ ක්ෂේත්‍රයට ඇවිත් තියෙන්නෙ රඟපාන්න නෙමෙයි. වෙනත් අරමුණු ඉටු කරගන්න. ඒකට ටෙලිනාට්‍ය නිෂ්පාදකවරු අධ්‍යක්ෂකවරු වග කියන්න ඕන. තවත් දෙයක් මෙතනදි කියන්න ඕන. මෙවැනි සිදුවීමක් වුණාම මාධ්‍ය හැසිරෙන ආකාරයත් වැරදියි. රටේ සිටින ජනප්‍රිය දක්ෂ කලාකරුවකු කලාකාරියක පිළිබඳ වැදගත් ප්‍රවෘත්තියක් පුවත්පත්වල වෙබ් අඩවිවල පළවෙන්නෙ ඉතාම කුඩාවට. ඇතැම්විට පළවෙන්නෙත් නෑ. ඒක ඒ කලාකරුවාට සම්මානයක් ලැබීම හෝ ඔහු මිය යාම වුණත් වෙන්න පුළුවනි. ඒත් වැඩි ජනප්‍රියත්වයක් නැති ටෙලිනාට්‍ය එකකට දෙකකට පමණක් පෙනී සිටි නිළියකගෙන් වැරදි දෙයක් සිදු වුණොත් ඒකට විශාල ප්‍රසිද්ධියක් ලබාදෙනව. මෙය වැරදි සහගත දෙයක් ලෙසයි මම දකින්නේ. මෙවැනි ප්‍රශ්නවලදි මාධ්‍ය වගකීමකින් ක්‍රියා කරන්න ඕන. කෙළින් ම නම පළ කළත් කමක් නෑ. “ජනප්‍රිය ටෙලිනාට්‍ය නිළියක්” ලෙස සඳහන් කිරීම වැරදියි.කලාව සහ ජීවිතය පිළිබඳ මොනවගේ බලාපොරොත්තුද ඔබට තියෙන්නෙ?විවිධ චරිත රඟපාමින් චරිතාංග නිළියක් ලෙස ඉදිරියට ඒමයි කලාවේ මගෙ ලොකුම බලාපොරොත්තුව. ජීවිතයේ විශාල බලාපොරොත්තු නෑ. සරලව සතුටින් කාටවත් කරදරයක් නැතිව ජීවත්වීමයි බලාපොරොත්තුව.ගාමිණී සුසන්ත ඡායාරූපය - මාලන් කරුණාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av1112185</link>
    <topic>රහස් පවසන මානාවෙල ඇල්ල</topic>
    <author>සිරිසේන දේවපි‍්‍රය</author>
    <content>රහස් පවසන මානාවෙල ඇල්ලමානසික සුව සහනය මිනිස් දිවියේ කුමන සම්පතටත් වඩා වටින්නේය. රාජකාරියෙන් හෙම්බත් වූ අයට, මනස අවිවේකී වූ අයට, කාර්යබහුල ජීවිත ගත කරන අයට මෙන්ම හරිත වර්ණ තුරුවදුලක් දෙනෙතට දකින්නට නොමැති නාගරික පරිසරයේ ජීවත් වන අයට මානසික සුවය ආගන්තුකව ලබා ගැනීමට සිදු වී තිබේ.එය ලබාගත හැකි ක්‍රම ද විවිධාකාරයෙන් පවතී. එහෙත් පදිංචි පරිසරයෙන් දුර ඈත පෙදෙසකට ගොස් දෙනෙතට රසඳුනක් වන් හරිත වර්ණ තුරු වදුළු, තණ පියසි, දිය ඇලි ආදිය නැරඹිය හැකි නම්, ඒ ආශි‍්‍රතව පැය කීපයක් ගත කළ හැකි නම් මිල මුදලින් ලබාගත නොහැකි අනඟි මානසික සුවයක් ලද හැකිය.මීට ප්‍රථම වැලිමඩ මැදවෙල මාර්ගයේ ගොස් නැරඹිය හැකි “වන ඇල්ල” හා “බෝඹුරු ඇල්ල” පිළිබඳ විස්තර “රසඳුන” මගින් ඉදිරිපත් කළෙමු. වැලිමඩ අඹගස්දෝව මාර්ගයේ ගොස් නැරඹිය හැකි තවත් දිය ඇල්ලක් ඇත. ඔබේ සංචාරයේ දී දිනකින් වරුවක් ඇතුළත මෙම දිය ඇලි තුනම නැරඹිය හැකිය.ප්‍රකට දිය ඇල්ලකට වඩා අප්‍රකටව වන වදුලේ සැඟව පවත්නා මනරම් පරිසරයක පිහිටි මෙවන් දිය ඇලි ඔබට විවේකය විනෝදයෙන් ගත කරන්නට මනා තෝතැන්නක් විය හැකිය.වැලිමඩ නගරයේ සිට අඹගස්දෝව මාර්ගයේ කි.මී. 11 ක් ගමන් කිරීමේදී ලුණුවත්ත නමැති නාගරීකරණ ලක්‍ෂණ මතුවෙමින් පවත්නා, කෘෂිකාර්මික ගම්මානය හමුවේ. එහි සිට වෙළෙඳ පොළ මැදින් ද, නැතහොත් ප්‍රාදේශීය ලේකම් කාර්යාලය පිහිටි ස්ථානය අසලින් ද වැටී ඇති වාහන ධාවනයට සුදුසු මාර්ග දිගේ කිලෝ මීටර් භාගයකටත් වඩා අඩු දුරක් යාමේදී ගලා බස්නා හල් ඔය හමුවේ. මේ මානාවෙල ගමයි.එතැන් සිට ඉතා දුෂ්කරව පිහිටි ප්‍රපාතයකට අඩි පාරක් දිගේ අසීරුවෙන් වුවද බසින්නට ඔබට සිදුවේ. මෙම ස්ථානයේදී හල් ඔය ගල්තලාවක නෙත්තියට විත් අතුරුදහන් වන අයුරු ඔබට පෙනෙනු ඇත. ඊට කුමක් වීදැයි බලාගත හැක්කේ අඩි 200 ක පමණ ප්‍රපාතයකට අසීරුවෙන් වුවද බැස ගැනීමෙන් පසුය.මෙම අඩිපාර දිගේ ගමන් කිරීමේදී අවට පරිසරය ද නරඹන්න. හාත්පස ප්‍රදේශය සරුසාරව වැවුණු මනරම් තේ වතු යායකි. අනිත් පසින් පරිසරයේ දුෂ්කරතාව ජය ගනිමින් ප්‍රදේශවාසීන් කඳු හෙල් සහිත බිමේ පඩි පේළි වැනිව හෙල්මළු කුමයට කුඹුරු තනාගෙන වී ගොවිතැන හා වෙනත් එළවළු ගොවිතැන් කරන ආකාරය ද දැකිය හැකිය.ඔබට විසල් ජල දහරාවක් ඇද හැලීමේදී නැඟෙන දෝංකාරවත් හඬ සවන් වැකෙනු ඇත. හඬ මිස දිය දහරාව නොපෙනේ. ප්‍රපාතයේ පතුලටම බැස වන වදුල පියමන් කොට ඉදිරියට යාමේදී එකඑල්ලේ පිහිටි ගල් පව්වකින් ඇද හැළෙන හල් ඔය මනරම් දිය ඇල්ලක් නිර්මාණය කොට තිබෙනු ඔබට දැක ගත හැකිය.එය “මානාවෙල” දිය ඇල්ලයි. රිදී කඳක් වන්ව එකඑල්ලේ වේගවත්ව ඇදහැළෙන දිය ඇල්ල උසින් මීටර් 22 ක් පමණ වේ. අඩි 73 කි.ජලයෙන් මනාව පෝෂිත වූ දිය ඇල්ල ගල්පව්ව මුළුමනින්ම පාහේ වසාගෙන ඇදහැළෙන ආකාරය අපූරුය. අතරමඟදී ප්‍රධාන දිය ඇල්ලෙන් වෙන්වු අතුරු දිය ඇල්ලක් වෙනත් පසකට ගලා බසිමින් චමත්කාරජනක දසුනක් නිර්මාණය කොට ඇත.හාත්පස නැරඹීමේදී හල්ඔය ගලා බසින ගල් තලාවේ මවිතකර මැවුම් ඔබ නෙත ගැටෙනු ඇත. ගැඹුර කිව නොහැකි සුවිසල් ගල් වළවල් ගණනක් හෑරී ඇත. ගල් තලාවේ තැනින් තැන කෘත්‍රීමව හෑරූ හතරැස් ගල් වළවල් රැසකි. පරිසරය කිසියම් ත්‍රාසයක්, භීතියක් පළ කරන අතර රහස් ගොන්නක් සඟවාගෙන ඇති ආකාරයද පළ කරයි.මානාභරණ රජතුමාගේ රහසිගත මාළිගාවක් දිය ඇල්ල ඇදහැළෙන ගල් පව්ව තුළ ඇතැයි ද? එහි ඇතෙක් බරට රන්රුවන් තැන්පත් කර ඇතැයිද ගැමියෝ පවසති. අතුරු දිය ඇල්ල ඇදහැළෙන්නේ මාළිගාවට ඇතුළුවීමට ඇති උළුවස්ස මතින් බව ද කිසිවෙකුටත් එහි සමීපවිය නොහැකි බවද ඔවුන්ගේ මතයයි.ගල්තලාවේ මනාව ඔප මට්ටම් කොට තැනූ ගල් ආසනයක් ද ඇත. රජුගේ ඇතා බැඳ තැබූ ගල් කුලුනක් ඔවුහු මවෙත පෙන්වූහ. එය ගෙවී ඇත්තේ ඇතා බැඳි දම්වැල මැදීමෙන් යයි ඔවුහු කියති. දියඇල්ල පිළිබඳ මවෙත තොරතුරු අනාවරණය කළ අය අතර ටී.ජෝශප්, බංඩාර මැණිකා යන අයද වෙති.බංඩාර මැණිකා උපාසිකා මාතාවට ඇල්ල තුළ නිධානයේ තැන්පත් දේ පිළිබඳ පවතින ජනකවිවලින් එකක් මතකයේ ඇත. එය මෙසේය.මානා අමුනේ නිදන් ඇතී කැති කොප්පර හැටක් ඇතී තුවක්කු තිස් දෙකක් ඇතී වට්ටිපළල රන් උදලු ඇතීසිරිසේන දේවපි‍්‍රයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av1112186</link>
    <topic>හිනා කතා</topic>
    <author/>
    <content>හිනා කතාකරුණාරත්න, රූමතියක වූ තම දෙවැනි බිරිඳ සමඟ වෛද්‍යවරයා වෙත ගොස් මෙසේ කීවේය.”ඩොක්ටර් පළවැනි එකේදි මට හොඳටම මහන්සියි. දෙවැනි එකේදි කකුල් පණ නැති වෙන්ඩ ගන්නවා. තුන්වැනි එකේදි හොඳටම හති. හතරවැනි එකේදි කකුල් දෙක ගැහෙන්ඩ පටන් අරගෙන ඇස් නිලංකාර වෙනවා.””දැන් ඔහේට වයස කීයද?” වෛද්‍යවරයා ඇසීය.”තවම රස්සාව කළාට දැන් හැත්තෑව පැනලා” කරුණාරත්න සිනාසෙමින් කීවේය.”ඉතින් ඇයි පළවැනි එකේදි නවතින්නෙ නැත්තෙ? “ දොස්තර සිනාසෙමින්ම ඇසීය.”කොහොමද පළවැනි එකේදි නවතින්නෙ? මං ඉන්නෙ ෆ්ලැට් එකේ හත්වැනි තට්ටුවෙනෙ” කරුණාරත්න කීවේය.වටිනාකමේ හේතුව”උඹ නැවතිලා ඉන්න කාමරේට කීයක් ගෙවනවද?” කොළඹින් දුර බැහැර පළාතක අයකු වූ සංජීව නවාතැන් ගෙන සිටි රාජගිරියේ කාමරය පිළිබඳ විමසමින් ජයසේකර ඇසීය.”රුපියල් දෙදාහයි” සංජීව කීය.”මොනවා රුපියල් දෙදාහක්! ඔය පොඩි කාමර කෑල්ලට, මාසෙකට එච්චර මුදලක් ගෙවනවද?” ජයසේකර පුදුමවෙමින් ඇසීය.”ඒ ගාණට කාමරේ වටිනවා. හරියටම කාමරේ ජනේලෙ ඉස්සරහින් තියෙන්නෙ ගෑනු උදවිය නාන වතුර පයිප්පෙනෙ” සංජීව තොලකට ලෙවකමින් කීවේය.ඔට්ටුව පරාදයිඩ්රින්ක් එකක් දැමීමට ගතමනාවක් සොයාගත නොහැකිව සුගත් දහඅතේ කල්පනා කළේය. නැවත වරක් සාක්කු අතපත ගා බැලූ ඔහුට කලිසම් සාක්කුවක තිබී රුපියලක් හමුවිය. එයත් අතේ ගුලිකර ගෙනම ඔහු බාර් එකට රිංගුවේය.ඉදිරිපස මේසයක් ළඟ වාඩිවී සිටි අයෙක් විස්කි පිරවූ වීදුරුවක් තමා ඉදිරිපිට තබාගෙන සිගරැට්ටුවක් උරමින් සිටියේය.”මට පුළුවන් ඔය විස්කි වීදුරුව, තමුසෙගෙ ඇහැ වහලා එක උගුරට ගිලලා දාන්න. මොකද කියන්නෙ? රුපියලක් ඔට්ටුයි” සුගත් කීවේය.”ඔට්ටුයි බෑ” අනිකා දුරදිග නොසිතා වහා පිළිතුරු දුන්නේය.සුගත් විස්කි වීදුරුව වහා අතට ගෙන එක හුස්මට ගිල දැම්මේය.”ඉතින් අයිසෙ මම දැක්කනෙ තමුසෙ බොනවා”අනෙකා කීවේ සමච්චල් සිනාවක් නඟමිනි.”තමුසෙ දැක්කද? එහෙනං මං පරාදයි. මෙන්න ඔට්ටුව“ කියූ ඔහු රුපියල මේසය මත තබා මාරුවිය.එච්චරටම පිස්සු නෑ”බලනවා තමුසෙගෙ පුතා ගල්වලින් ගහලා මගෙ ජනෙල්වල වීදුරු ඔක්කොම කැඩුවා. ලලිත්ගේ නිවෙසට අල්ලපු වත්තේ පදිංචි සිල්වා, ලලිත් හමුවී පැමිණිලි කළේ කෝපයෙනි.”ඌ පොඩි එකානෙ. ඌට පිස්සු”ලලිත් සිල්වා අස්වසමින් කීවේය.”පිස්සු? එහෙම නං ඇයි ඒ ළමයා තමන්ගෙ ගෙදර වීදුරු කඩන්නෙ නැත්තෙ?” සිල්වා ඇසුවේ තම කෝපය මැඬපවත්වා ගැනීමට බලවත් උත්සාහයක් දරමිනි.”ඌට එච්චරටම පිස්සු නැහැ” ලලිත් එවර කීවේය.ගැහැනු කරන වැඩ”මහත්මයා, අපි හඳුන්වා දෙන මේ අලුත්ම යන්ත්‍රයට පුළුවන් ගෑනු තුන්දෙනකුගේ වැඩ තනියම කරන්න. ඒ නිසා මේ කන්තෝරුවට මේ වගෙ යන්ත්‍රයක් හුඟක් ප්‍රයෝජනවත් වේවි. දෙපාර්තමේන්තුවේ 3 වැනි මහල වෙත පැමිණි වෙළෙඳ නියෝජිතයා අලුත් යන්ත්‍රයක් හඳුන්වාදෙමික් කීවේය.”මොනවා! මේ යන්ත්‍රයට දවසකට පැය 06ක් ෂොපින් යන්නයි, ටෙලිෆෝන් කෝල්ස් 36ක් ගන්නයි, අවුරුද්දට තුන්පාරක් ප්‍රසූති නිවාඩු ගන්නයි පුළුවන් කියලද තමුසෙ කියන්නෙ? ගණකාධිකාරී වරයා වෙළෙඳ නියෝජිතයා වෙත සාවඥ බැල්මක් හෙළමින් ඇසීය.කියවන්න දෙන්න බයද?”ගෙදර ප්‍රධානියා වන්නේ කෙසේද?” කියන පොත තමුසෙ බුක්ෆෙයා එකෙන් ගෙනිච්චා නේද? කොහොමද පොත හොඳ ද?” වසන්ත, ශ්‍රියන්ත ගෙන් ඇසුවේ වේදිකා නාට්‍යයක මංගල දර්ශනය දින විවේක කාලයේදීය.”හොඳ නරක දැනගන්නෙ කොහොමද බං, අපේ මායියා මට ඒ පොත අල්ලන්නවත් දෙන්නෙ නැහැනෙ” ශ්‍රියන්ත කනස්සල්ලෙන් කීවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av1112187</link>
    <topic>තාත්තා වෙන්ව ගියේ පවුලෙන් ඈත්ව හිටපු නෑ හිතවතුන් එකතු කරලයි</topic>
    <author>ටානියා මෝසස්</author>
    <content>තාත්තා වෙන්ව ගියේ පවුලෙන් ඈත්ව හිටපු නෑ හිතවතුන් එකතු කරලයිග්‍රේෂන් ආනන්දගේ පුත්මරියෝ ආනන්දමරියෝ ආනන්ද කියූ පමණින් බොහෝ දෙනකු ඔහු හඳුනන්නේ අප අතරින් වෙන්ව ගිය ප්‍රවීණ ගායක ග්‍රේෂන් ආනන්දයන්ගේ ආදරණීය පුතණුවන් ලෙසයි. පියා මෙන්ම දක්ෂ ගායකයකු වීමේ පෙර ලකුණු දැන් දැන් භද්‍ර යෞවනයේ පසුවන මාරියෝ වෙතින් දක්නට ලැබෙනවා.වෘත්තීය මට්ටමේ ගායකයකු වෙන්න ද ඔබේ සූදානම?නැහැ. තවම මම අධ්‍යාපන කටයුතුවල නියැළෙනවා. පහුගිය කාලේ ප්‍රසංගයත් සමඟ ටිකක් කාර්යබහුල වුණත් ලබන වසරේ අ.පො.ස. උ/පෙළ විභාගය කරන්න බලාපොරොත්තු වෙන නිසා දැන් බාහිර කටයුතුවලින් තරමක් ඈත්වෙලා, අධ්‍යාපන කටයුතුවලට පමණක් යොමු වෙලයි ඉන්නේ. විශේෂ යමක් ආවොත් සලකා බලනවා.දැනටමත් සංදර්ශනවලට එහෙම ආරාධනා ලැබෙනවා ඇති?ඔව්. ආරාධනා නම් ලැබෙනවා. ඒත් මම තාම කොළඹින් පිට යන්නේ නැහැ. තාත්තාගේ වෙන්වීමෙන් පසු ඔහු ගේ ගීත තව තවත් ජනප්‍රියත්වයට පත්වෙලා තියෙනවා. ඒ නිසයි මට මෙවැනි ආරාධනා ලැබෙන්නේ.එවැනි සංදර්ශනවලට සහභාගී වුණාම ඒ ගීතවලට නියමිත වටිනාකමක් හා ඔබට සාධාරණයක් ඉෂ්ට වෙනවාද?මම තාම ළමයෙක්. ඉතින් මගේ වයසත් එක්ක මට මගේ හැකියාවට මිලක් හා වටිනාකමක් නියම කරන්න බැහැ. නමුත් මා මෙතෙක් සහභාගී වුණු හැම සංදර්ශනයකදීම අසාධාරණයක් නොවෙන විදියට මට ගෙවීම් කරලා තිබෙනවා.ඔබේ පියාගේ අභාවයත් සමඟම බොහෝ දෙනකු ඔහුගේ ගීත ගායනා කරන්න ගත්තා නේද?ඔව්. මුලදී ගොඩක් අය ගායනා කරලා තිබුණා. නමුත් දැන් ටිකෙන් ටික අඩුවුණ බවක් පේනවා. මෙතනදි මම යමක් මතක් කරන්න කැමැතියි. මගේ ප්‍රසංගයට ආරාධිත අමුත්තෙක් ලෙස සහභාගි වුණ ප්‍රවීණ සිනමා නළු සනත් ගුණතිලක මහතා රසිකයන්ට මතක් කර සිටියේ ග්‍රේෂන් ආනන්ද නමැති අසහාය ගායකයට පුතකු සිටින නිසා පියාගේ ගීත මට පමණක් ගායනා කරන්න අවස්ථාව සලසා දෙන්න කියලා. ඉතින් මමත් කාරුණිකව ඉල්ලා සිටින්නේ මගේ පියාගේ ගීත මට ගායනා කරන්න පුළුවන් නිසා වෙන අය ඒ ගීත ගායනා කරන්න එපා කියලයි.ඔබේ පියාගේ වෙන්වීම කලා ක්‍ෂේත්‍රයට, කොයිතරම් දුරට බලපාවිද?තාත්තාගේ අභාවය මේ ක්ෂේත්‍රයේ බොහෝ දෙනකුට දැනුණා කියන එක නම් නිවැරැදියි. තත්තා ජීවත්ව හිටපු කාලේ බොහෝ දෙනෙක් ඔහුගේ නොදුටු පැත්තක් දැන් ඔවුන් දකිනවා. ග්‍රේෂන් ආනන්ද කියන්නේ කෙබඳු පුද්ගලයකු ද කියන එක දැන් කලා ක්‍ෂේත්‍රයේ බොහෝ දෙනකු අවබෝධ කරගෙනයි ඉන්නේ. මේ නිසා දැන් බොහෝ පිරිසකගේ ගෞරවාදරය මගේ තාත්තාට ලැබිලා තියෙනවා.පියාගේ වෙන්වීමෙන් පසු දැන් ඔබේ පවුලේ යම් යම් වෙනස්වීම් වුණාද?පවුලේ බර කරට අරන් ඉන්නේ මගේ අක්කා. ඉදිරියේදී ඇයව ඒ වගකීම්වලින් නිදහස් කිරීම මගෙන් විය යුතු වගකීමක්. තාත්තා දැන් අපි අතර නැති වුණත් ඔහු අපෙන් වෙන්ව ගියේ කලකදි අපේ පවුලෙන් ඈත් වෙලා හිටපු නෑදෑ හිතමිතුරන් කලාකරුවන් බොහෝ දෙනකු නැවතත් අපේ පවුලට එකතු කරලයි. ඒ අයගේ උපකාර නිරන්තරයෙන් දැන් අපි අත්විඳිනවා.ඔබේ ඉදිරි ගමනට ලැබෙන සහයෝගය කොහොමද?දරුවෙක් වශයෙන් මම බලාපොරොත්තු නොවුණු පරිද්දෙන් බොහෝ දෙනකුගේ උදව් උපකාර ලැබුණා. අධ්‍යාපන කටයුතුවලදී මගේ පාසලෙන්, විදුහල්පතිතුමන්ගෙන් ලැබෙන සහයෝගය මට කියලා නිමකරන්න බැහැ.තාත්තා අපෙන් වෙන්වුණ දවසේ ඉඳල මගේ නෑදෑයෝ, තාත්තාගේ හිතමිතුරන් විශේෂයෙන් මාධ්‍ය මාව පුදුම විදිහට දිරිමත් කර මට ශක්තියක් වුණා. මේ හැමදෙනාටම මම බෙහෙවින් ස්තුතිවන්ත විය යුතුයි.මරියෝ ඔබත් දැන් ජනප්‍රිය ගායකයෙක්ද?මට තවම ජනප්‍රියත්වය ගැන කතාකරන්න අමාරුයි. ඒ ගැන කතා කරන්න මට අයිතියකුත් නැහැ. මගේ කියා රසිකයන් පිරිසක් හිටියොත් මම එය ඔවුන්ට භාර කරනවා.ඉදිරියේදී ඔබ තාත්තාගේ ගීත විතරක්ම ගායනා කරයිද?නැහැ. ඉදිරියේදී මගේ නිර්මාණත් එළිදකිනවා. දැනටමත් විවිධ ගුවන්විදුලි මාධ්‍ය ඔස්සේ, මම සහ නටාෂා පෙරේරා එක්ව ගායනා කළ ‘මා සැමදා’ ගීතය ප්‍රචාරය වෙනවා. ඒ ගීතයට දැනට හොඳ ප්‍රතිචාර ලැබෙනවා.ඔබව අපට අනාගතයේදී වෘත්තීමය ගායකයකු විදිහට හමුවේවිද?අනාගතයේදී වෙනත් රැකියාවක නියැළෙන ගමන්ම කලා අංශයෙන් ඉදිරියට යන්නයි මගේ බලාපොරොත්තුව.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av1112188</link>
    <topic>අනේ මටත් ඉඩක් දෙන්න ආයෙත් ඉස්කෝලෙ යන්න</topic>
    <author>ජෝජ් රොබ්සන් ද සිල්වා</author>
    <content>අනේ මටත් ඉඩක් දෙන්න ආයෙත් ඉස්කෝලෙ යන්නපද රචනය – බණ්ඩාර ඇහැලියගොඩසංගීතය – කරුණාරත්න විජේවර්ධනගායනය - සුනිල් එදිරිසිංහ“වර්තමානයේ සුභාවිත ගීතයේ නැවත පිබිදීමක් තියෙනවා. මදුරු වසංගත විගඩම් මෙවලම් ගීවලින් මිදිලා සුභාවිත ගීත අඩංගු තැටි පට එළිදැක්වීම දැන් සිදු කෙරෙනවා. විද්‍යුත් මාධ්‍ය හරහා මෙම ගීතවලට ප්‍රචාරය ලැබුණොත් මේ රටේ සුභාවිත ගීත ශ්‍රාවකයින් පිරිස තව තවත් වර්ධනය වේවි.”එලෙස පවසමින් මෙවර “ගී මිහිර” ගෙනෙන්නට අප සමඟ එක්වන්නේ ප්‍රවීණ ගීත පදරචක බණ්ඩාර ඇහැලියගොඩ යි. මෑත දී එළිදැක්වූ බණ්ඩාරගේ ගී පද සංකල්පනා දහනමයක් රැගත් “සඳුට අවනත වී” සංයුක්ත තැටියේ ඇතුළත් වන විශ්‍රාම ලත් ගුරුවරයකු පිළිබඳව ගැයෙන “උගතමනා ශිල්ප සතර” ගීතය දැනටමත් ගීත ශ්‍රාවක සිත් දිනාගැනීමට සමත් වී ඇත. අතීතයේ දී බොහෝ දෙනකු වූ නමුත් වර්තමානයේ දී ද ඉඳහිට හෝ හමුවන දෙවිවරුන් වන් ගුරුවරුන්හට උපහාර වන පිණිස සැබෑ අත්දැකීමක් ඇසුරෙන් රචිත “උගතමනා ශිල්ප සතර” ගී සංකල්පනාවේ පසුබිම් කතාවයි මේ.”ඇහැලියගොඩ මධ්‍ය මහා විද්‍යාලයේ මම උසස් පෙළ හදාරද්දී තමයි මට මේ ගුරුවරයා මුලින්ම මුණගැහුණේ. ජාතික ඇඳුම ඇඳලා, සුදු හිසකෙස් ටිකක් දිගට වවලා විදුහලේ දහවැනි පන්තිය දක්වා සිංහල ඉගැන්නුවේ ඔහු යි. උසස් පෙළ අපට සිංහල ඉගැන්නුවේ විදුහල්පතිවරයාමයි. ඒත් සිංහල දැනුමින් පරතෙරට ගොස් සිටි අර ගුරුවරයාට ඕනෑකම තිබුණා විදුහලේ ක්‍රියාකාරකම්වලදී කැපී පෙනුණු මා වැනි සිසුන්ට ඔහුගේ දැනුම බෙදාදෙන්න. දිනක් එතුමා කිව්වා - ‘තමුසේ එනවා රෑට අපේ ගෙදර, සිංහල ඉගෙනගන්න’ කියලා.”මම එතුමාගේ ගෙදරට ගියා. ඒක පුංචි ගෙයක්. අවුරුදු ගණනකට පෙර දමාපු අත්තිවාරමක් මිදුලේ තිබුණා. මට සිංහල උගන්වලා කන්න බොන්නත් දුන්නා. පසුව ‘යාළුවන්වත් එක්කගෙන එන්න’ කියූ හින්දා මම මගේ යහළුවන්වත් කැඳවාගෙන එතුමාගෙන් සිංහල ඉගෙනගන්න ගියා. නොමිලේම දැනුම අපිට බෙදා දෙන්න තරම් නිර්ලෝභී වූ එතුමාගෙන් විශ්වවිද්‍යාලයට යාමත් සමඟ සමුගන්න සිදුවුණා. ඉන්පසු එතුමාත් විශ්‍රාම ගියා.””හැබැයි විශ්‍රාම ගියාට හැමදාම පාසල පටන් ගන්න වෙලාවට ඇවිල්ලා ඉදිරිපිට කඩයට වෙලා පාසල දෙස බලා සිටීමේ පුරුද්දක් එතුමාගේ තිබුණා. විශ්‍රාම ගියත් විදුහලෙන් සහ ඉගැන්වීමෙන් තොර ජීවිතයක් එතුමාට තිබුණේ නැහැ. එතුමා කිසිදාක එතුමාගේ දැනුම මුදලට විකුණුවේ නැහැ. එතුමා මුදලට විකුණුනෙත් නැහැ. තමන්ගේ අභිමතාර්ථ වෙනුවෙන් එතුමා පෙනී සිටි අයුරු, එතුමාගේ ගති පැවතුම් සහ අදහස් මගේ සිතේ අවුරුදු ගණනාවක් පුරා සටහන් වෙලා තිබිලා තමයි ‘උගතමනා ශිල්ප සතර’ සංකල්පනාව ලියැවුණේ.””වර්තමානයේ සිටින ගුරුවරු බහුතරයක් දැනුම විකුණා ගෙන කනවා. එවැනි ගුරුවරුන්ට ආදර්ශයක් පිණිසත්, ගුරු වෘත්තියේ ගරුත්වය රැකගෙන අනාගත පරපුරට දැනුම බෙදා දෙන උතුම් ගුරුවරුන්ට උපහාර පිණිසත් මෙම ගීතය නිර්මාණයේ දී පද සංකල්පනාවෙන් දායක වීමට ලැබීම ගැන මම සතුටු වෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av1112189</link>
    <topic>ත්‍රිමාණ සජීවීකරණයෙන් ඉදිරියටම යන ගිංතක අරඹේවෙල</topic>
    <author>ගාමිණී සුසන්ත</author>
    <content>ත්‍රිමාණ සජීවීකරණයෙන් ඉදිරියටම යන ගිංතක අරඹේවෙලත්‍රිමාණ සජීවීකරණ ලෝකයේ අද ඉතා දියුණු මට්ටමක පවතින විෂයයකි. ත්‍රිමාණ සජීවී කරණයෙන් නිපදවෙන චිත්‍රපට අද ලොව පුරා ඉතා ජනප්‍රියය. මෙම විෂයට සුවිශේෂී දක්ෂතාවයක් දක්වන තරුණයින් අද ශ්‍රී ලංකාවේ ද ඇත. එවන් එක් නිර්මාණශීලී තරුණයෙකි ගිංතක අරඹේවෙල. මෙම විෂය සම්බන්ධයෙන් ගිංතකගේ විශේෂත්වය වන්නේ ඔහු බෞද්ධ තේමා පදනම් කරගෙන නිර්මාණ සජීවීකරණ නිර්මාණයක් කිරීම ය. මේ වනවිට ත්‍රිමාණ සජිවීකරණය පිළිබඳ උපාධිය ඉන්දියාවේ ඉඒඡ් විශ්වවිද්‍යාලයේ හදාරණ ඔහු පසුගිය දිනෙක ‘රසඳුන’ හා කතා බහකට එක් විය.“කොළඹ ආනන්ද විද්‍යාලයේ ඉගෙන ගන්න කාලෙ පටන් මම ත්‍රිමාණ සජිවීකරණයට ආශාවක් දැක් වූවා. ඒ පිළිබඳව ඩිප්ලෝමා පාඨමාලාවක් හදාරල එහි මූලික දැනුම මම ලබාගත්තා. ඒත් මට අවශ්‍ය වුණා මේ විෂය උපාධි මට්ටම දක්වා ඉගෙන ගන්න. ඒ නිසයි මම ඉන්දියාවේ ඉඒඡ් විශ්වවිද්‍යාලයට ඇතුළත් වුණේ. පරිගණක සජිවීකරණයට අමතරව මට චිත්‍ර ඇඳීම, ඡායාරූපකරණයටත් ආශයි. ඒ ගැනත් වැඩිදුරට ඉගෙන ගත්තා.ඒ විෂයන් දෙකත් පරිගණක සජීවී කරණයට අවශ්‍යම ක්ෂේත්‍ර දෙකක්. ත්‍රිමාණ සජීවීකරණයෙන් බෞද්ධ නැඹුරුවක් ඇති නිර්මාණ කරන්න මම කැමැතියි. ඒ අනුව ගුත්තිලය ඇසුරින් නිර්මාණයක් කළා. එය ජාත්‍යන්තර බෞද්ධ චිත්‍රපට උලෙළට තේරුණා. ත්‍රිමාණ සජීවීකරණයෙන් පළමු වෙසක් කූඩුව නිර්මාණය කළේ මම. ඉන්දියාවේ ඉගෙන ගන්න අතරතුරේ ‘ගිනිගත් ලෝකය’ නමින් බෞද්ධ නිර්මාණයක් කරන්නත් මට හැකි වුණා. එයින් මම නිරූපණය කළේ බුදුරජාණන් වහන්සේ දේශනා කර ඇති පස්පව්වල ආදිනවයන්.”“ත්‍රිමාණ සජීවීකරණය ලෝකයේ ඉහළම තැනක තියෙනවා. ඒත් ලංකාවේ තත්ත්වය ගැන කනගාටුවක් ඇති වෙනවා. ලෝකයේ වැඩියෙන් ම මෙම විෂය භාවිතා වෙන්නෙ ක්‍රියාදාම චිත්‍රපටවලට. ඊට අමතරව ගෘහ නිර්මාණ ශිල්පය වෛද්‍ය විද්‍යාව වැනි විෂයන්වලදි මෙම විෂය බහුලව යොදා ගන්නවා. ඉදිරියේදී මෙය ඉතාම පුළුල් වන විෂයක්. මගේ උපාධිය අවසන් කරල නැවත ලංකාවට ඇවිත් මාධ්‍ය ආයතනයට සම්බන්ධ වෙලා මගේ හැකියාව පෙන්වන්න බලාපොරොත්තු වෙනවා.ත්‍රිමාණ සජීවීකරණය ගැන හොඳ දැනුමක් තියෙන අය ලංකාවෙ ඉන්නව. ඒ අය එකතු කරගෙන දැවැන්ත නිර්මාණයක් කරන්න මගේ බලාපොරොත්තුවක් තියෙනව. ගොඩක් දෙනෙක් තනි තනිව පොඩි පොඩි දේවල් කරනව ඇරෙන්න ලොකු නිර්මාණයක් කරන්න උත්සාහ ගන්නෙ නෑ. නමුත් ජාත්‍යන්තර මට්ටමේ නිර්මාණ කරන්න පුළුවන් අය ලංකාවේ ඉන්නව. ඒකට මැදිහත්වෙන්න මම සූදානම්. මේ විෂයෙන් ඉදිරියට යන්න මාව උනන්දු කරන්නෙ මගෙ අම්මයි තාත්තයි. ඔවුන් තමයි මගෙ නිර්මාණ පළමුවෙන් විවේචනය කරන්නෙ” ගිංතක අප සමඟ පැවසුවේ ය.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121810</link>
    <topic>මම චිත්‍ර කතාවලින් පාඨක මනස විකෘති කළේ නැහැ</topic>
    <author>වසන්ත ජයසිංහ ආරච්චි</author>
    <content>මම චිත්‍ර කතාවලින් පාඨක මනස විකෘති කළේ නැහැබලංගොඩ සරත් මධුබලංගොඩ සරත් මධු කියූ පමණින් අපේ මතකයට එන්නේ දශක කිහිපයක් තිස්සේ සිය තෙලිතුඩින් සිතුවම් මවන චිත්‍රකතා රචකයායි. එදා මෙදා තුර ඔහු සිතුවම් කළ චිත්‍රකතා පාඨක ජනයා අතර සිත් ඇද බැඳ ගත්තේ ඔහු ගොතන කතාවල අරුතක් චිත්‍රවල අපූර්වත්වයත් නිසයි. ‘යුනිකෝ’, ‘නිව්රෝ’, ‘සෙන්රෝ, ‘ඉතින් ඊට පස්සේ’ වැනි ඔහු ගේ ජනප්‍රියතම චිත්‍රකතා ඔබ අතර ජනාදරයට පත්වුණ අතර සමහර කතා ටෙලි නිර්මාණ ලෙසින් ද ඔබ අතරට පැමිණියා. ‘ඉතින් ඊළඟට’ ඔහුගේ නවතම චිත්‍රකතාව පාඨක ඔබට පිදෙන මොහොතේ මේ ඔහු හා සංලාපයක යෙදෙන්න හොඳම වෙලාව බව අප කල්පනා කළා.අද චිත්‍රකතාවට තැනක් තියෙනවද කියන තැනින් ම අපේ කතාව පටන් ගත්තොත් හොඳයි කියලා හිතෙනවා.මෙහෙමයි. අද සමාජය දිහා බලන විට පෙනෙන දෙයක් දෘශ්‍ය හා ශ්‍රව්‍ය මාධ්‍ය ප්‍රබල තැනක තියෙන්නේ. චිත්‍ර කතාව කියන්නේ බලා රස විඳින දෙයක් (දෘශ්‍ය) පමණයි. මේ හේතුව නිසා චිත්‍ර කතා බිහිවීමේ අඩුවක් තියෙනවා. ඇත්තටම ඒකට හේතු කිහිපයක් ම තියෙනවා. මේ කෙරෙහි තියෙන අවධානය අඩුයි. අද රූපවාහිනිය තියෙන තැන එදා චිත්‍ර කතාව තිබුණේ. නමුත් අද ඒ තැන රූපවාහිනිය අරගෙන. ඒ නිසා අද කතාවල ඒකාකාරී බවක් තියෙනවා. ඒ කාලේ එහෙම නැහැ. අද මාධ්‍ය වෙළෙඳාමට ලක්වෙලා රටක් ගැන සංස්කෘතියක් ගැන හිතනවද කියන එකත් ප්‍රශ්නයක්.ඔබ හිතනවද චිත්‍ර කතාවෙන් ලොකු බලපෑමක් සමාජයට කරන්න පුළුවන් කියලා.පැහැදිලිවම කරන්න පුළුවන්. මම චිත්‍ර කතා අඳින්නේ අපේ රට සංස්කෘතිය මේ සියල්ල ගැන හිතලා. ජාතික පුවත්පත් වල චිත්‍රකතා පළවෙන විට ඊළඟ සතිය එනකම් පාඨකයින් බලන් ඉන්නවා. මේ හරහා යහ පණිවිඩ සමාජගත කරන්න පුළුවන් කියලයි මම විශ්වාස කරන්නේ.නමුත් අද චිත්‍රකතා ශිල්පීන් උදාසීන වෙලා කියලයි මට හිතෙන්නේ.ඔබ කියන කතාව හරි. යම් උදාසීන බවක් මමත් දකිනවා. හැබැයි අපි පිළිගන්න ඕන චිත්‍රකතා නිසා බොහෝ නිර්මාණ සමාජයට ඇවිත් තියෙනවා. ‘සුපර් මෑන්’, ‘ස්පයිඩර් මෑන්’ ඔය සියල්ල මුලදී චිත්‍රකතා. සිංහල සිනමාව වුණත් එහෙමයි. දයා රාජපක්ෂගේ චිත්‍ර කතා චිත්‍රපටවලට නැඟුණා. මා කළ ‘ඉතිං ඊට පස්සේ’ ලංකාවේ ජනප්‍රිය ටෙලිනාට්‍යය බවට පවා පත්වුණා. ඒ නිසා චිත්‍ර කතාවල ප්‍රවණතාවයක් යළිත් ඇති වෙනවා නම් හොඳයි කියලයි මම හිතෙන්නේ.ඔබ කොහොමද චිත්‍රකතා අඳින්න පෙලඹුණේ?මම මේ ක්ෂේත්‍රයට එන්නේ 70 දශකයේ දී විතර. ඇත්තටම ඒ කාලේ විනෝදාංශයට වගේ මම චිත්‍ර ඇන්දේ. පසුව එය මටත් නොදැනීම ජීවන වෘත්තිය බවට පත්වුණා. මුල් කාලයේ මම ඇන්දේ චිත්‍රපට බලලා එහි තිබුණ සිදුවීම්. හින්දි චිත්‍රපට, ටාසන්, කාටුන්, ස්පාටකස්, හර්කියුලිස් වගේ චිත්‍රපට හරහා මම විශාල ආභාසයක් ලැබුවා. ඒ නිසාම ‘සතුට’ පත්‍රයේ මම ඇන්ද චිත්‍ර කතා පිටපත් ලක්ෂයකට වඩා අලෙවි වුණා. ‘සිත්තර’, ‘දසුන’, ‘සදා වාසනා’, ‘සුහද’, ‘හිතවතා’ වැනි පුවත්පත්වලට මම ඇඳපු චිත්‍ර කතා නිසා විශාල ප්‍රතිචාරයක් ලැබුණා. එහෙම කළ කැපකිරීම නිසයි අදටත් මම ක්ෂේත්‍රයේ යමක් කරන්නේ.හැබැයි සමාජයේ යම් මතයක් තියෙනවා නේද චිත්‍රකතා කියන්නේ පහත් බොළඳ නිර්මාණයක් කියලා.මම දන්නේ නැහැ ඔය දේවල් කොහොම ගොඩනැඟුණ ද කියලා. චිත්‍රකතාවලට විතරක් ම එහෙම කියන එක වැරැදියි. අනෙක ඔහොම කියන්නේ චිත්‍රකතා නොබලපු අය. අද අනෙකුත් ශ්‍රව්‍ය දෘශ්‍ය දේවල් බැලුවොත් මනස මොනතරම් නම් විකෘති කරනවද? නමුත් මම චිත්‍රකතාවලින් කිසිම දවසක මනස විකෘති කළේ නැහැ. පවුලේ හැමෝටම එකට ඉඳන් බලන්න පුළුවන් විදිහට නිර්මාණ කළේ. මම කළ හැම නිර්මාණයක් ම තියෙන පත්තර ගෙදරට ගෙනියන්න පුළුවන්. කිසිම දවසක මම චිත්‍රකතාවලින් අසභ්‍ය දර්ශන ඉදිරිපත් කරලා නැහැ. ඒ නිසයි මා කළ චිත්‍රකතා ජනතාව අතර අතිශය ජනප්‍රිය වුණේ.ඔබේ චිත්‍රකතා ටෙලිනාට්‍ය නිර්මාණ බවට පසුකාලීනව පත්වෙනවා. එයින් ඔබේ නිර්මාණයන්ට සාධාරණයක් ඉටු වුණා කියල ද ඔබ හිතන්නේ.මම හිතනවා දෘශ්‍ය මාධ්‍යයත් ශ්‍රව්‍ය දෘශ්‍ය මාධ්‍යයට ගෙනෙන එක ලෙහෙසි පහසු දෙයක් නෙමෙයි. නමුත් මම හිතනවා ‘ඉතිං ඊට පස්සේ’ චිත්‍රකතාව පාඨකයා අතර අතිශය ජනප්‍රිය වුණු චිත්‍රකතාවක්. එය ටෙලිනාට්‍යයට නැඟුණට පසුව එයත් පසුගිය වසරේ ජනප්‍රියම ටෙලිනාට්‍ය බවට පත්වුණා. මම හිතනවා ඔවුන් මගේ චිත්‍ර කතාවල සාධාරණයක් ඉටු කළා කියලා.ඒ සියලු දේ සිදුවන අතරේ අද චිත්‍රකතා කරුවට නිසි ඇගයීමක් ලැබී තියෙනවද?මම නම් හිතන්නේ ඒ ගැන කතා කරන එකත් වැඩක් නැති දෙයක් කියලයි. එහෙම ඇගයීමක් තාම චිත්‍රකතා කරුවට නැති තරම්. කොහොමත් මම සම්මාන ඇගයීම් බලාගෙන නිර්මාණ කරන කෙනෙක් නෙමෙයි. අද මට ලැබෙන ජනතා සම්මානය ඊට වඩා බරයි කියලයි මට හිතෙන්නේ. අපිට තියෙන්නේ ජනතා ඇගයීම විතරයි. දැන් දශක හතරකටත් වැඩි කාලයක් වෙනවා මම චිත්‍ර කතා අඳින්න පටන් අරන්. ඒත් අපිට මාධ්‍යවලින් ලැබෙන ප්‍රචාරය හරිම අඩුයි.අවසන් වශයෙන් අපි ඔබේ නවතම චිත්‍රකතාව පිළිබඳ කතා කරමු.මෙම චිත්‍රකතාවත් මම නම් කළේ ‘ඉතිං ඊළඟට’ කියලයි. ඇත්තටම මෙම කතාවත් ආදරය, පුනරුප්පත්තිය, මනෝවිද්‍යාව හා ආචාර ධර්ම ඇතුළත් කතාවක් කියලයි මට හිතෙන්නේ. මෙය විශාල පාඨක ප්‍රජාවක් ආදරයෙන් භාර ගනියි කියලා මම විශ්වාස කරනවා. හේතුව මේ චිත්‍රකතාව මෙතෙක් මා නිර්මාණය කළ චිත්‍ර කතාවලට වඩා හාත්පසින් ම වෙනස් කියලා ඔබට කියන්න ඕන.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121811</link>
    <topic>සාජිගේ චිත්‍රපටයේ මම රඟපෑවේ ගොළු චරිතයක්</topic>
    <author>තුෂාරි වික්‍රමසිංහ</author>
    <content>සාජිගේ චිත්‍රපටයේ මම රඟපෑවේ ගොළු චරිතයක්මීනා කුමාරිකලා ලෝකයේ ඇගේ ගමන විවිධ දිශානතී ඔස්සේ විසිරී පැතිරී තිබේ. වේදිකා නාට්‍ය, ටෙලිනාට්‍ය, සිනමාව හරහා ඇය දැක් වූ රංගන ප්‍රතිභාව අදටත් ප්‍රේක්ෂක සිත් හි පැලපදියම් වී ඇත්තේ අපූර්ව ලෙසිනි. මේ නිසාම මීනා කුමාරි පිළිබඳ වර්තමානයේ රසිකයෝ වැඩි වශයෙන් කතාබහ කරති. මීනාගේ ප්‍රබල රංගන හැකියාව නිසාම ජාත්‍යන්තර කීර්තියට පත් ප්‍රවීණ ඉන්දීය චිත්‍රපට අධ්‍යක්ෂ සාජි එන්.කරූන් අධ්‍යක්ෂණය කළ ‘කුට්ටි ෂාන්ක්’ මලයාලම් සිනමා කෘතියේ ප්‍රධාන චරිතයක් නිරූපණය කිරීමේ අවස්ථාව ඇයට උදාවිය. මේ ඒ පිළිබඳ ඇය හා කෙරුණු පිළිසඳරකි.අන්තර්ජාතික කීර්තියට පත් සිනමාකරුවකුගේ නිර්මාණයකට දායකවීමට ඔබට අවස්ථාව හිමිවුණා. පළමුව ඒ ගැන කතා කරමු.දකුණු ඉන්දියානු ප්‍රවීණ චිත්‍රපට අධ්‍යක්ෂ සාජි එන්.කරූන් ලංකාවට ඇවිත් ඔහුගේ ‘කුට්ටි ෂාන්ක්’ මලයාලම් චිත්‍රපටය සඳහා මේ රටේ නිළියක් සෙව්වා. ඒ සඳහා මමත් ඇතුළුව තවත් ප්‍රවීණ නිළියන් කිහිපදෙනකුම සම්මුඛ පරීක්ෂණයට කැඳෙව්වා. ඒ අය අතුරින් මට අවස්ථාව හිමිවුණා.සිංහල සිනමාව තුළ ඔබේ රංගන ප්‍රතිභාව පෙන්වීමට ඔබට හිමි වූ අවස්ථා සීමිතයි නේද?මම රඟපෑවේ සිංහල චිත්‍රපට දෙකකයි. ඒ ‘අසනි වර්ෂා’ හා ‘කන්‍යාවි’ චිත්‍රපටවල මගේ රංගනය ප්‍රේක්ෂකයන් අතර කතාබහට ලක්වුණා. ලංකාවේ නිළියක් විදිහට ලංකාව නියෝජනය කරමින් ජාත්‍යන්තරයේ කතාබහට ලක්වුණු කලාත්මක චිත්‍රපටයකට ප්‍රධාන චරිතයක් නිරූපණය කරමින් දායකවීමට ලැබීම මට සතුටක්. අනෙක මේ සඳහා පෙරමුණ ගත්තේ ඈෂ්ලි රත්න විභූෂණ සහ රංජනී රත්න විභූෂණ දෙපොළයි. ඔවුනට මම ස්තුතිවන්ත වෙනවා. ඒ වගේම තව කිවයුතු දෙයක් තිබෙනවා. ඒ තමයි මේ චිත්‍රපටයට අවශ්‍ය නිළිය තේරුවේ ඉතාම ස්වාධීන සාධාරණ විනිශ්චයකින්. මගේ රංගන කුසලතාව මතයි මාව ඔවුන් මේ සඳහා තෝරාගත්තේ. එය මගේ වාසනාව නිසා මට හිමිවූ අවස්ථාවක් ලෙසයි මම දකින්නේ.මේ චිත්‍රපටයේ කතා තේමාව මොන වගේද?මෙය 1950 කාලවකවානුව නියෝජනය කරමින් තැනුණු චිත්‍රපටයක්. කළපුවක් ආශ්‍රිත ගම්මානයක ජීවත්වන ‘කුට්ටි ෂාන්ක්’ කියන මිනිසා වටා ගෙතුණ කතාවක් තමයි මෙයින් නිරූපණය වෙන්නේ. ඔහුගේ ජීවිතයේ ඔහුට මුණගැසුණු විවිධ සමාජ මට්ටම්වල කාන්තාවන් තිදෙනකු වටාත්, ඔහු සේවකයකු ලෙස ගෙවනා ජීවිතයත් මෙයින් නිරූපිතයි. මේ චිත්‍රපටය ආරම්භ වන්නේ එහි අවසානයෙන් වීම එහි මා දකින විශේෂත්වයක්.’කුට්ටි ෂාන්ක්’ චිත්‍රපටයේ ඔබේ චරිතය මොන වගේද?මම එහි රඟන්නේ ‘කාලි’ කියන ගැහැනියගේ චරිතය. කාලි ගොළු කාන්තාවක්. ‘කුට්ටි ෂාන්ක්’ හැබෑවටම ආදරය කරන්නේ ‘කාලි’ට. කුට්ටි නිසා ඇය ගැබ් ගන්නවා. ගොළු කාන්තාවක් විදිහට ධනවත් වෛද්‍යවරයෙකුගේ පවුලකට සේවය කරමින් තනිව ජීවත්වෙන දිරිය කාන්තාවක් ඇය. ‘කාලි’ චරිතය චිත්‍රපටයේ ප්‍රධාන කාන්තා චරිත තුන අතුරින් එකක්.‘කුට්ටි ෂාන්ක්’ මලයාලම් චිත්‍රපට යේ දර්ශණයක්මෙහි රූගත කිරීම් සිදුවුණේ කොහේද?ඉන්දියාවේ බැන්ගලෝර්වලයි. මම මාස තුනක් විටින් විට එහි රූගත කිරීම් සඳහා සහභාගිවුණා.ඇත්තටම එහි පරිසරය මට ආගන්තුක වුණේ නැහැ. ලංකාව වගේමයි.ඔවුන් කිව්වෙත් මගේ රූපය එහි කාන්තාවන්ගේ රූපයට බෙහෙවින්ම සමාන බවයි.මේ වෙනකොට මේ චිත්‍රපටය දකුණු ඉන්දියාවේ ප්‍රදර්ශනය වුණාද?දැන් වසරකට පමණ පෙරාතුවයි මෙය නිර්මාණය වුණේ. ඉන්දියාවේ මෙය ප්‍රදර්ශනය වුණා. ලංකාවේත් මේ චිත්‍රපටය තිරගත කරන්නට බලාපොරොත්තුවක් තිබෙනවා.ඔබ මේ දිනවල නිරතව සිටින කලා කටයුතු මොනවාද?මේ දිනවල මම රඟපෑ ටෙලිනාට්‍ය කිහිපයක්ම විකාශය වෙනවා. ‘වන්දනා’ ටෙලිනාට්‍යය ඒ අතර ප්‍රධානයි. මම එහි සාම්ප්‍රදායික මවකගේ චරිතය රඟපානවා.ඊට අමතරව තවත් ටෙලිනාට්‍ය රූගත කිරීමකට මේ දිනවල සහභාගි වෙනවා. ඒ වෙනුවෙනුයි මගේ කාලය වැඩිපුරම වැය වෙන්නේ.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121813</link>
    <topic>සංචාරක කර්මාන්තය දියුණු කිරීමට අපිත් ජාත්‍යන්තර චිත්‍රපට උලෙළක් පවත්වමු</topic>
    <author/>
    <content>සංචාරක කර්මාන්තය දියුණු කිරීමට අපිත් ජාත්‍යන්තර චිත්‍රපට උලෙළක් පවත්වමු - සනත් ගුණතිලකමේ“ඔහු හා හාපුරා කියා චිත්‍රපට අධ්‍යක්ෂණයට එක් වුණේ ‘එකමත් එක රටක’ චිත්‍රපටයෙනි. සිනමා ක්ෂේත්‍රයේ පරිපූර්ණයෙකු බව ඔහු දක්වා සිටියේ එමඟිනි. එතැනට ළඟා වන්නට ඔහු ගිරි දුර්ග තරණය කළේ ය. ඉන් ඔහු ශ්‍රී ලංකා සිනමා ක්ෂේත්‍රයේ ප්‍රබල චරිතයක් හැටියට ඉස්මතු වූයේ ය. අද පවත්නා තත්ත්වයට අනුව ඔහු සුළු චරිතයක් වූවත් මුහුකුරා ගිය ශෛලියකින් නිරූපණය කරන්නේ ය...”පසුගිය සිග්නීස් අන්තර් ජාතික ප්‍රණාම උලෙළේදී ඔහු වෙනුවෙන් ලියූ හේතු පාඨයේ කොටසකි. සිනමා ක්ෂේත්‍රය හා ඔහු පිළිබඳ වන ළබැඳි සබැඳියාව කෙතරම් දැයි මෙවැන්නකින් සනිටුහන් කළ නොහැකි වූවන් පුරා දශක ගණනාවක් තිස්සේ ක්ෂේත්‍රයේ ඉන්නා බොහෝ දෙනෙක් ඒ පිළිබඳ හොඳින් දනිති. නළුවකු වශයෙන් ඔහු සිය සිනමා චාරිකාවේ ප්‍රබල සන්ධිස්ථාන රැසක් සනිටුහන් කරමින් පැමිණි අතර චිත්‍රපට අධ්‍යක්ෂකවරයෙකු වශයෙන් ද සිය ප්‍රථම නිර්මාණ කාර්යයෙන් ම කාගේත් අවධානයට හසු වූ චිත්‍රපටයක ද හිමිකරුවෙක් වූයේ ය. ඔහු ප්‍රවීණ රංගධර සනත් ගුණතිලක ය. පසුගිය දිනවල ඉන්දියාවේ ගෝවා හි පැවැති අන්තර්ජාතික චිත්‍රපට උලෙළට සහභාගි වී පැමිණීමෙන් පසු ඔහු හා කළ කතා බහකි මේ.දේශීය සිනමාවේ සිටින නළුවන් ගේ පැත්තෙන් බැලුවහොත් ජාත්‍යන්තර චිත්‍රපට උලෙළවලට වැඩිපුරම සහභාගි වන නළුවා ඔබයි. එයට හේතුව සහ ඉන් ඔබ ලබන ප්‍රතිලාභ කුමක්ද?මා මුලින් ම එනම් 1980 ගණන්වලදී ආධුනිකයෙක් ව සිටියදී මට ලෝකයේ ප්‍රධානතම සිනමා උලෙළ කිහිපයකට සහභාගි වීමට ඉඩ ලැබුණා. ඒ අතර මුලින් ම කයිරෝ, මැනිලා සහ නවදිල්ලි යන චිත්‍රපට උලෙළ ප්‍රධානයි. අදට සාපේක්ෂව බැලුවහොත් එම උලෙළ එදා ඉතාමත් ම උත්කර්ෂවත් අන්දමින් සිනමාත්මක ගුණාත්මක, අධ්‍යාපනික මට්ටමෙන් පැවැත්වුණා. අදට වඩා ඒ සඳහා ඔවුන්ට මුදල් ප්‍රතිපාදන ද තිබුණා. එමෙන් ම ඔවුන් එම උලෙළට ලෝකයේ චිත්‍රපට නිපදවන සියලුම රටවලට ආරාධනා කර ඒ ඒ රටවල නියෝජන ලබාගෙන, ඒවා තරගකාරී අංශයට අමතරව (එලෙස ප්‍රමිතියෙන් අඩු යැයි සැලකෙන ඒවා - නමුත් විශේෂිත වූ හේතුවක් නිසා වැදගත් වන්නා වූ) වෙනත් අංශ කිහිපයකට වෙන්කර ප්‍රදර්ශනය කළා.එමෙන් ම චිත්‍රපට විකිණීම සහ මිලදී ගැනීමට හැකි අංශ ද විවෘත වී තිබුණා. එයට අමතරව, දේශන, වැඩමුළු, අත්දැකීම් වැනි විවිධ අංශ නිර්මාණය වී තිබුණා. සමහර චිත්‍රපට උලෙළ වල චිත්‍රපට 500 ට අධික ප්‍රමාණයක් තිරගත වුණා. දැන් සාමාන්‍ය මනුෂ්‍යයෙකුට, එනම් මා වැනි එකල ආධුනික වූ නළුවෙකුට මෙවැනි උලෙළකින් ගත හැකි ප්‍රයෝජන එමටයි. නමුත් ඒ සිටින සතියක වාගේ කාලය තුළ සියලු දේ නැරඹීමට සහභාගිවීමට ලැබෙන්නේ නෑ. අපට තිබෙන්නේ දවසට පැය 24 නේ. එවිට මා තීරණය කළ යුතුයි මගේ අවශ්‍යතාව අනුව මට වඩාත් යෝග්‍ය කුමන චිත්‍රපටය නැරඹීම ද, කුමන වැඩමුළුව හෝ අධ්‍යාපන ප්‍රදර්ශනයට යාම ද වඩා වැදගත් කියා. ඇත්ත වශයෙන් ම මම ඒ දේ කළා.මගේ නළුකමට, රංගනයට සුදුසු දේවල් තෝරාගෙන ඒ සඳහා වෙලාව යොමු කළා. මා සමඟ එම උලෙළවලට ගිය ලෙස්ටර් ජේම්ස් පීරිස්, තිස්ස අබේසේකර, එච්.ඩී. ප්‍රේමරත්න, සුමිත්‍රා පීරිස් වැනි ජ්‍යෙෂ්ඨයින්ගේ මඟ පෙන්වීමත් මට උදව් වුණා. විශේෂයෙන් තිස්ස අබේසේකර මාව බොහෝ අයට හඳුන්වා දුන්නා. ඒ නිසා තමයි කයිරෝවල දී මට 1981, 82 දී ඔමාර් ෂෙරීන් වැනි නළුවන් හමුවන්නේ. මැනිලාවලදී රොබට් ඩුවෙල්, බෙන් කිංස්ලි සහ රිචඩ් ඇටන්බරෝ වැනි ප්‍රවීණයින් හමුවන්නේ. හමුවෙනවා කියන්නේ ඔවුන් සමඟ පින්තූර ගැනීම නොවෙයි. ඔවුන්ගේ සිනමා ජීවිතයේ අත්දැකීම් ඉදිරිපත් කරන්නා වූ සුවිශේෂ දේශනා වලට සහභාගිවීමට සමහර සාකච්ඡා මම ටේප් කර ගත්තා. මට මගේ නළු ජීවිතයට ඒවා උදව් වුණා.හොඳම උදාහරණය ‘ගාන්ධි’ චිත්‍රපටයට බෙන් කිංස්ලි කළ කැපවීම පිළිබඳ 1982 දී ඔහු විස්තර කරන විට 1985 දී ‘විරාගය’ රඟපෑමට මම හිතලවත් තිබුණ ද? නමුත් ඒ මා ලබාගත් කෙටි සටහන් මට පසුව ප්‍රයෝජනවත් වුණා. එපමණක් නොවෙයි, නැවත 2009 දී බෙන් කිංස්ලි ගෝවා හි පැවැත්වූ ඉන්දියානු චිත්‍රපට උලෙළට පැමිණි අවස්ථාවේ ඔහු සමඟ විශේෂ සාකච්ඡාවක් කිරීමට මට හැකි වුණා. මා මෙවැනි දීර්ඝ විස්තරයක් කළේ වර්තමාන නළු නිළියන්ගේ අවධානය පිණිස යි.නමුත් ගෝලීයකරණය නිසා බොහෝ රටවල් එකතු වීම්. කිට්ටුවීම් සිදුවූවක්. ලෝක ආර්ථිකයේ අවපාත මත අද එවැනි සුවිශේෂී වූ උලෙළ නෑ. තිබුණත් වැඩිපුර අවධානය, ඇමරිකානු, යුරෝපීය චිත්‍රපට හා එවැනි ශිල්පීන්ට ප්‍රමුඛතාව ලැබෙනවා. ඔවුන් අද බොහෝ විට ලෝකයේ තවත් රටක සිනමා ශිල්පියෙකු ඊටත් වඩා සිනමා තාරකාවක් (උදා - ඓශ්චර්යා රායි) තම උලෙළවලට ආරාධනා කරන්නේ තම උලෙළේ අවධානය වැඩිපුර ලෝකයා වෙත යොමුකර වීමට විනා, ශාස්ත්‍රීය අධ්‍යාපනික මට්ටමකින්, පොදුවේ ‘ලෝක’ සිනමාවට (කුඩා රටවල් ද ඇතුළුව) සුගතියක් කිරීමට නොවෙයි.අද පවතින මෙවැනි උලෙළවල ප්‍රමිතිය හා අලංකාරය අඩුයි ද?ඔව්. සමහර උලෙළ විවිධ හේතු මත පැවැත්වූයේ නැහැ. මැනිලා උලෙළ පැවත්වූයේ ‘මාකෝස්’ ජනාධිපතිතුමාගේ කාලයේ දී. එතුමාගේ බිරිඳ ඉමෙල්ඩා මාකෝස් මැතිනියගේ ඍජු මැදිහත්වීමෙන්. එය පිටුපස සිටියේ ඇමරිකාව ඇමරිකානු මුදල් සමහරවිට හොලිවුඩ් කර්මාන්තය මැනිලාව හරහා දකුණු ආසියාවේ තවදුරටත් ව්‍යාප්ත කිරීම ඔවුන්ගේ පරමාර්ථය වියහැකි යි. නමුත් ඒ හරහා අපි ලබාගත්, ලබාගැනීමට හැකි, විශේෂිත වූ බොහෝ දෑ තිබුණා. මේක ඨඪමඥ චදඤ බචඬඥ නධතඪජර එකක්. නැතුව ඔවුන් එවැනි ධනයක් මෙලෙස වියදම් කරන්නේ නෑ. 2009 වසරේදී මමත් කයිරෝ උලෙළට ගියා. කයිරෝවේ වර්තමාන තත්ත්වය මත 2011 කයිරෝ චිත්‍රපට උලෙළ පැවැත්වූයේ නෑ.චිත්‍රපට හරහා රටක ආර්ථිකය, ආයෝජන ලබාගැනීම, රටට සංචාරකයින් ගෙන ඒම වැනි විවිධ අතිරේක ලාබ ප්‍රයෝජන තිබෙන බව දන්න සමහර රටවල්, ජාතීන්. ඒ අන්දමට කටයුතු කරනවා. හොඳම උදාහරණය ඉන්දියාවේ දැන් 80 ගණන්වල තිබූ නවදිල්ලි ජාත්‍යන්තර චිත්‍රපට උලෙළ නෑ. එය වාර්ෂිකව පවත්වන්නේ ඉන්දියාවේ ‘ගෝවා’ ප්‍රාන්තයේ. මෙවර එය ඉතාමත් සැලසුම් සහගතව පැවැත්වූවා. ඒ ඉන්දියාවේ සංචාරක කර්මාන්තය ‘ගෝවා’ වැනි ප්‍රදේශයක දියුණු කිරීමට යි. එබැවින් සමස්තයක් ලෙස බහුතර ලෝක සිනමාව පිළිබඳ අවධානය යොමු වනවාට අමතරව තම රටේ සිනමා කර්මාන්තයට මුල්තැන දෙමින්. එමෙන් ම ලෝකයේ අනෙකුත් රටවලට ද ආරාධනා කරමින් ඒ සියලු අභිමථාර්ථ යටතේ, තම රටේ සංචාරක ව්‍යාපාරය ද නැංවීම මේ චිත්‍රපට උලෙළේ සංවිධායක මණ්ඩලයේ අභිප්‍රාය බව හොඳින් කැපී පෙනෙනවා. ඔවුන්ගේ සංස්කෘතික මධ්‍ය අමාත්‍යාංශ මෙන් ම සංචාරක අමාත්‍යාංශ ද ප්‍රජාව ද මෙම සංවිධායක මණ්ඩලය නියෝජනය කරමින් එක ඉලක්කයක් යටතේ සංවිධානය වී කටයුතු කරනවා. මේවා අපට කදිම ආදර්ශ අපිත් අපේ රටේ සංචාරක කර්මාන්තය දියුණු කිරීමට මේ වගේ ජාත්‍යන්තර චිත්‍රපට උත්සව පවත්වන්න ඕනෑ.අද තිබෙන ගෝලීය ආර්ථිකය මත මුලින්ම තම රට යන ආකල්පය අද සෑම රටකටම සිතන්න වෙලා තිබෙනවා. එබැවින් ලෝක සිනමා කර්මාන්තය දෙස බැලීමේදී එය සමස්ත යථාර්ථය බවට පත්වී තිබෙනවා.අනෙකුත් කුඩා රටවල්වලට උදව් කිරීමට ප්‍රථම තම රට සිනමාව පිළිබඳ අවධානය යොමු කරගැනීම සහ තම වපසරිය වැඩි දියුණු කරගැනීම ඇමෙරිකාව සමඟ ඉන්දියාව පමණක් නොව චීනය වැනි රටවල් ද තරග බිමේ මුල්තැනක සිටිනවා.එබැවින් ලංකාව වගේ රටකට වෙන ඕනෑම විදේශ රටක් උදව් කරනවිට එයින් ඔවුන්ට නැවත කුමන අන්දමේ ප්‍රතිලාභ ලැබෙනවාද යන්න මුල්කරගෙන කටයුතු කිරීමට ඔවුන් උත්සාහ දරනවා. ඒකට කිසි වැරැද්දක් කියන්න බෑ. අද ලෝක ආර්ථිකය හැකිළිලා තිබෙන්නේ. ඒ හැකිළීම සිනමාවේ නිෂ්පාදනයට බෙදාහැරීමට, විශේෂයෙන් ජාත්‍යන්තර බෙදාහැරීමට, ප්‍රදර්ශනයට බලපානවා. චිත්‍රපට නිෂ්පාදනය වූවාට විතරක් මදි. ඒක ජාත්‍යන්තර ප්‍රදර්ශනය සඳහා සුදුසු ප්‍රමිතියක තියෙනවාද? එවැනි කතාවක් ඕනෑම ජනකොටසකට රසවිඳීමට නිර්මාණය වී තිබේද? ඒක පෙන්වීමට සුදුසු දියුණු තාක්ෂණය සිනමා ශාලා ප්‍රදර්ශන පහසුකම් තිබේද? මෙවැනි මූලික වූ ධාරාවන් ඔස්සේ ලෝක සිනමාවේ දැවැන්තයින් වන ඇමෙරිකාව, ඉන්දියාව, චීනය වැනි රටවල් අද කටයුකු කරනවා. ඔවුන් යම් රටකට උදව් කිරීමේදී තමන්ට අත්වන ප්‍රතිිලාභ දිහා බලන බැවින් ලෝකයේ වෙනත් රටවල් එකතු වී, ඔවුන්ගේ ශුභ සිද්ධිය මුල් කරගෙන තනාගත් සිනමා උලෙළ තිබෙනවා. එලෙස යුරෝපීය රටවල සිනමා උලෙළ, අප්‍රිකානු රටවල සිනමා උලෙළ කිහිපයක්ම තිබෙන නමුත් ඒ පිළිබඳ මා වැඩි විස්තර දන්නේ නෑ. ඒවා ආසියානු චිත්‍රපට නොසලකා හරින්නේ නෑ. නමුත් මූලික අවධානය උලෙළේ ප්‍රධානතම න්‍යාය පත්‍රයටයි.ජපානයේ ෆුකෝකා නුවර පැවැත්වෙන ආසියානු චිත්‍රපට උලෙළට මා කිහිපවරක් ගිහින් තිබෙනවා. වර්තමානයේ එහි තත්ත්වය පිළිබඳ දන්නේ නෑ. සුනාමිය වැනි දේවල් කෙතරම් දුරට මේ තත්ත්වයන් කෙරේ, එනම් ජපානයේ ආර්ථිකය කෙරේ බලපෑවාද යන්න සොයා බැලීම වටිනවා. ඉතා මෑතකදී මට ප්‍රසන්න විතානගේ කිව්වා ෆුකෝකා උලෙළේ ඇති උත්කර්ෂවත් බව දැන් නැති නමුත් එදා තිබූ ගුණාත්මක වටිනාකමින්ම එය පවත්වනවා කියා.මෑතකදී ඔබ නියෝජනය කළ චිත්‍රපට උලෙළ සහ අපේ සිනමාවේ ජාත්‍යන්තර නියෝජනය ගැන කිව්වොත්?එක් වතාවක ලෝකයේ තිබෙන බොහෝ චිත්‍රපට උලෙළ සමඟ ජාතික චිත්‍රපට සංස්ථාව සම්බන්ධ වී කටයුතු කළා. චිත්‍රපට යැව්වා ගෙන්වූවා. ඈෂ්ලි රත්නවිභූෂණ මහතා ඇතුළු යම් යම් අය ද මේ කටයුත්ත කළා. වර්තමානයේ අපගේ විශේෂයෙන් තරුණ සිනමාවේදීන්ට ඔවුන්ගේ සම්බන්ධතා අනුව, චිත්‍රපට උලෙළේ සංවිධායකවරුන් සමඟ ඇතිකරගත් සම්බන්ධතා අනුව මෙම ගනුදෙනුව කරනවා. ඒ සියල්ලම හොඳයි. නමුත් ආධුනික නිර්මාණකරුවකුට හෝ ජාත්‍යන්තරය සමඟ සම්බන්ධතා නැති කෙනෙකුට ඒ අවශ්‍ය සම්බන්ධතා ඇතිකර ඔවුන්ගේ නිර්මාණ ජාත්‍යන්තරව යැවීමට වැඩපිළිවෙළක් අවශ්‍යයි. එයට මූලික විය යුත්තේ ජාතික චිත්‍රපට සංස්ථාවයි. එයට විදේශ කටයුතු අමාත්‍යාංශය සමඟ සම්බන්ධවී බොහෝ දේ කළ හැකියි. ජනමාධ්‍ය හා සංස්කෘතික අමාත්‍යාංශයත් මෙයට ඒකාබද්ධවීම අවශ්‍යයි.පසුගිය වසරේ කැනඩාවේ තිබූ ශ්‍රී ලාංකේය චිත්‍රපට උලෙළ සහ 2010 ජාත්‍යන්තර ඉන්දියානු (IFFI) චිත්‍රපට උලෙළ සමඟ ශ්‍රී ලංකාව සම්බන්ධ කිරීම පෞද්ගලිකව මා කළා. මා මෙය සඳහන් කරන්නේ අනුන්ට කරන්න කියා නිශ්ශබ්දව සිටි පුද්ගලයෙක් ලෙස මා පිළිබඳ කවුරුත් සිතයි කියා. නමුත් ඒක සාර්ථක වූවත්, ඒවා පිටුපස යමින් තවදුරටත් සම්බන්ධතා වැඩි දියුණු කර ගැනීමට කාටත් අවශ්‍ය වූවේ නෑ. එයයි පරම සත්‍යය. රජයේ පුවත්පතකින් මා මෙය කියන්නේ අහිතකින් නොවේ. ඇත්ත තත්ත්වය එයයි.පසුගිය සැප්තැම්බර් මාසයේ ගෝවා හි පැවැත්වූ දකුණු ආසියානු චිත්‍රපට උලෙළ (SAFF) සඳහා සාක් රටවල් නියෝජනය කළා. ළඟදී පැවැත්වූ ඉන්දියානු ජාත්‍යන්තර චිත්‍රපට උලෙළ(IFFI) කේරළ චිත්‍රපට උලෙළ, කල්කටා චිත්‍රපට උලෙළ වැනි දැනටමත් ජාත්‍යන්තර අවධානය දිනාගෙන ඇති චිත්‍රපට උලෙළ සමඟ සංසන්දනය කිරීමේදී SAFF  තිබෙන්නේ ඉතාමත් අවම මට්ටමක. නමුත් එහි ඉතා සුවිශාල වැදගත් දෙයක් තිබෙනවා. පළමුවෙන්ම මෙහි අවධානය යොමුවන්නේ සාක් රටවලට පමණයි. එහිදී සුවිශේෂ ජාත්‍යන්තර චිත්‍රපට උලෙළකට වඩා අප වැනි රටකට සැලකිල්ල ලැබෙනවා. අනිත් කරුණ මේ චිත්‍රපට උලෙළ නියෝජනය කරන රටවල් අතර ප්‍රමුඛයා ඉන්දියාව. ඒ රට ජාත්‍යන්තරයේ සහ ලෝක සිනමාව තුළ ඉතා බලවත්ව ඉන්නවා. ඉන්දියාව තුළ පමණක් විවිධ භාෂා කතාකරන චිත්‍රපට කර්මාන්ත (හින්දි, දෙමළ, බෙංගාලි, තෙළිඟු) කිහිපයක් තිබෙනවා. අනිවාර්යයෙන්ම ඔවුන් තම චිත්‍රපට අනෙකුත් සාක් රටවලට සංසරණය වීමට, බෙදාහැරීමට උදව් වෙනවා. එලෙස ඒ රටවල්වල කර්මාන්ත සමඟ සම්බන්ධ වීමටත් උත්සාහ දරනවා. එම උත්සාහයන්හිදී අප අපේ පැත්තෙන් විශාල ලෙස මැදිහත් වීමක් අවශ්‍යයි.ඔවුන් අප රටට වඩා බංග්ලාදේශය වැනි වැඩි ජනගහනයක් ඇති රටවල් කෙරේ චිත්‍රපට බෙදාහැරීම, සම නිෂ්පාදනය ආදිය ගැන උනන්දු වෙනවා. එය සම්පූර්ණ සාධාරණයි. අද සියලු දේ තීරණය කරන්නේ වෙළෙඳ ආර්ථිකය. ඉන්දියාව චිත්‍රපට කර්මාන්තයේ දැනට වසර 5, 6ට ප්‍රථම දරුණු අවපාතයකට පත්වුණා. ඒ හොලිවුඩ් රටවල් නව තාක්ෂණය පාව්චිචි කරමින්, චිත්‍රපට නිපදවීමටත් ඒවා ප්‍රදර්ශනය කිරීම සඳහා ඩිජිටල් ක්‍රමය සකස් කිරීම වැනි දේවල්. ඒ ලෝක ප්‍රවණතාව අවබෝධ කරගත් ඉන්දියාව ක්‍රම ක්‍රමයෙන් නමුත් ඉක්මනින් ඒ තාක්ෂණය යොදාගනිමින් අලුත් සංකල්ප හදමින් ඇමෙරිකාව, එංගලන්තය ඇතුළු අනෙකුත් දියුණු රටවල් ගණයට ඉතා ඉක්මනින් පත්වූවා. භූතානය, බංග්ලාදේශය, ඇෆ්ගනිස්ථානය, මාලදිවයින වැනි රටවල චිත්‍රපට කර්මාන්තය පිළිබඳ නැතිනම් ඔවුන්ගේ ස්වතන්ත්‍ර නිර්මාණ පිළිබඳ ඒ රටවල අය දැන් සැලකිලිමත් වෙනවා. ඉස්සර හින්දි දෙමළ චිත්‍රපටවලින් පොහොසත් වූ ඔවුන්ගේ ශාලා ඔවුන්ගේම චිත්‍රපටවලට ඉඩ දිය යුතුයි කියන තැනට ඇවිත්. ඒ අලුත් චින්තනය, අලුත් පරම්පරාව. දැන් ඔවුන් නවීන උපකරණ, නවීන තාක්ෂණය නවීන නිෂ්පාදන ක්‍රම, නවීන ප්‍රදර්ශනය (ඩිජිටල්) වැනි දේවල් සුළු සුළුවෙන් පටන් ගන්නවා. ඔවුන් ඉලක්කයකට යනවා. එබැවින් දිනෙන් දින ඔවුන් ඒ තාක්ෂණයෙන්, නිෂ්පාදනයෙන්, ප්‍රදර්ශනයෙන් දියුණුවේ මාර්ගයට පිවිසිලා.ඉදිරි අවුරුදු කිහිපය තුළ ඔවුන් ශ්‍රී ලංකාව අභිබවා දකුණු ආසියාවේ සිනමාව අතින් වැජඹේ යැයි කියන මට අනියත බියක් සහ අප පිළිබඳ අනුකම්පාවක් ඇතිවී තිබෙනවා. ඒ රටවල් සිනමා කර්මාන්තය පටන්ගත්තේ අපට පස්සේ. නමුත් ඔවුන් පටන් ගැනීමේදී අලුත් විධි උපක්‍රම පිළිබඳ හොඳ අවබෝධයක් ගන්නා බැවින් අපව පසුකර යනවා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121814</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමඔයගොල්ලන්ට කියන්න මෙයාලා, ලාස්ට් වීක් එකේ කොළඹ ආර්ට් ගැලරියෙ තිබුණා එක්සිබිෂන් එකක් කියලා වැඩක් නෑ. කියල වැඩක් නෑ කිව්වෙ ඒකෙ තිබුණු ෆුල් කික් එකට. කෝ ඔයගොල්ලො ඉතින් බලන්න යන්නෙ ලයනල් වෙන්ඩ්ට් එකේ හරි ආර්ට් ගැලරියෙ වුණත් තියෙන ඔය ලොකු ලොකු නම් ගම්, ටයිටල්ස් තියෙන ප්‍රබුද්ධ චිත්‍ර කට්ටියගෙ චිත්‍ර විතරක් නේ. මේකත් චිත්‍ර ප්‍රදර්ශනයක් තමයි, හැබැයි ඔය ප්‍රබුද්ධ නම් ගම් තියෙන අයගෙ එකක් නෙවි ඕන්න. ‘දෙසැම්බර් 06 ඉඳල 09 වෙනකල් ආර්ට් ගැලරියෙ ෆුල් ඕඩියන්ස් එක. ඒකෙ නම ‘සිත්තරු ඇඳි රූ’. ශ්‍රී ලංකාවෙ සියලුම චිත්‍රකතා ශිල්පීන්ගෙ දැවැන්ත නිර්මාණ දැක්ම කියල තමයි කට්ටිය ඒකට ටැග්ලයින් එක ලියල තිබුණෙ.විජේ මල්ලි නම් ඉස්කෝලෙ යන කාලෙ ඉඳල කතා කියවන්නත් ඉස්සර චිත්‍රකතා කියෙව්වා කියලයි මතක. ඒ කාලෙ වැඩිය චිත්‍රකතා තිබුණෙත් නෑ. ඒත් හොඳටම මතක කතා දෙකතුනක් තියෙනවා පරණඉරිදා ලංකාදීපෙ’ ගියපු. ‘බිලි පූජාව‘, ‘ලන්දේසි හටන’ තමයි ඒ කාලෙ විජේ මල්ලිගෙ බජාර් එකේ ෆේවරිට්ස්. සඳුදා ඉස්කෝලෙ ගිය ගමන් ෆස්ට් ජොබ් එක තමයි සුසිල් පේ‍්‍රමරත්න ලොක්ක ඇඳපු ‘බිලි පූජාව‘ නැත්නම් ‘ලන්දේසි හටනෙ’ කතාව ගැන කට්ටියගෙ කතාබතාව. නෙක්ස්ට් වීක් එකේ මොනව වෙයිද කියල කතාවෙන සීන් එක. ඒක හරියට දැන් කාලෙ මෙගා ටෙලිවලටවහවැටිච්ච ගෑනු පරාණ ටීවී එකේ ඇස් අලවගෙනඉන්නව වගේ සීන් එකක්.චිත්‍රකතා කියන්නෙ කබල් සින්දු හරි කබල් ටෙලි නාට්ය වගේ භාණ්ඩයක් නෙවි කියලයි විජේ මල්ලි නම් හිතන්නෙ. කාටූන් වගේම චිත්‍රකතාත් ලෝකෙ පුරාමපත්තර සඟරාවල හෙවි ඩිමාන්ඩ් එකක් තිබුණු අයිටම් එකක් කියල විජේ මල්ලි අහල තියෙනවා. චිත්‍රකතාවක් බලල නවකතාවක් කියවල විඳිනව කියන ඔය රසේ ද වින්දනය ද මොකක්ද එක නම් ලැබෙන්නෙ නැතුව ඇති. ඒ වුණාට, ඔය රසේ වින්දනය අතරෙ පොඩි සරල ජොලියකුත් තියෙන දෙයක් කියෙව්වාම ත්‍රිල් එකක්දැනෙනවනේ. විනෝද සමය එක්ක රේඩියෝ එකෙත් රටක් හිනස්සපු සැමුවෙල්, බර්ටි, ඇනස්ලිලගෙ විහිළුවලින් අපි තාමත් ෆුල් ආතල් එකක් ගන්නෙ ඒවා මහා ලොකු කලා නිර්මාණ හින්ද නෙවිනේ. ඒ වගේම තමයි අපේ චිත්‍ර කතාත්. මේ සුමානෙ කොටසක් කියවල ඊළඟ සුමානෙ වෙනකල් කියෝපු කට්ටිය අල්ලගෙන ඉන්න සයිස් එකේ කතා ලියන එකත් ඒවට ෆිට් වෙන චිත්‍ර අඳින එකත් හැමෝටම කරන්න පුළුවන්සිම්පල් ජොබ්ස් එකක් නම් නෙවි මෙයාලා.මේ එක්සිබිෂන් එකට ප්‍රින්ට් කරපු කැටලොග් එකේ ඉන්න අපේ රටේ චිත්‍රකතා ආර්ටිස්ට් ලිස්ට් එක දිග වුණත් කීප දෙනෙකුගෙ වත් නම් ගම් මතක් කරන්න ඕන කියලයි විජේ මල්ලිගෙ කල්පනාව. ජී.එස්.ප්‍රනාන්දු, සුසිල් ප්‍රේමරත්න, කැමිලස් පෙරේරා, තලන්ගම ජයසිංහ, දයා රාජපක්ෂ, බන්දුල හරිස්චන්ද්‍ර, කපිල පතිරණ,ඇන්ටන් බී.පෙරේරා, අනුර ශ්‍රීනාත්, ආරියසිරි කොඩිතුවක්කු, ප්‍රසංග පිගේරා, එස්.ඩී.සාමි, ශ්‍රී ලාල් නානායක්කාර, සිනෙත් බැද්දගේ, සුමතිපාල - ජෝතිපාල, ආනන්ද දිසානායක, දීගොඩ කුමාර, උපාලි වීරවර්ධන, පී.ඒ.ලීලාරත්න, සරත් කවිරත්න, ජානක ඉලුක්කුඹුර, පැට්‍රික් පී.කුරේරා, ටී.ඩී.අබේසූරිය, විජයකීර්ති, තිස්ස වීරවර්ධන, එච්.එස්.බටවල අනුර විජේවර්ධන, සිරිපාල කත්‍රිආරච්චි, ෆීලික්ස් පෙරේරා, ඩඩ්ලිව්.ජී.පී. වික්‍රමනායක (වික්‍රම) නොයෙල් ලසන්න, ජනක රත්නායක, බලන්ගොඩ සරත් මධු, වගේ මහා දිග ලිස්ට් එකක් තියෙනවා. මේ නම් ලිස්ට් එකයි ලිස්ට් එකේ නැති තව හුඟක් අයයි අපේ රටේ චිත්‍රකතා කලාවට කොහොම සපෝට් එකක් දුන්නද කියල බලන්න ඕන නම් ඒ ගොල්ලන්ගෙ පාඨකයො මුණගැහෙන්න ඕන. ඔය ටීවී මෙගා ස්ටාර්ස් කවුද මේ ගොල්ලන්ට ඉන්න ෆෑන්ස් ක්ලබ්ස් දිහා බැලුවම. පුහ්ඞ කියල වැඩක් නෑ.අපේ රටේ චිත්‍ර කතා කලාව පොපියුලර් නිසානේ ලංකාවෙ ෆිල්ම් ඩිරෙක්ටර්ස් දෙතුන් දෙනෙක්ම ටෙලි ඩිරෙක්ටර්ස්ල කීපදෙනක්ම මේ චිත්‍ර කතාවලින් ෆිල්ම්ස් හදල තියෙන්නෙ. ටෙලි ඩ්‍රාමාස් හදන්නෙ. මේ චිත්‍ර කතා ආර්ටිස්ට්ල චිත්‍ර කතාකාරයො කියල නිකම්මෂයිඩ් එකකට දාන්න පුළුවන් කට්ටියක් එහෙම නෙවි.ඒ කට්ටියගෙන් වැඩි දෙනෙකුට කවි ලියන්න පුළුවන්. අපූරුවට නියමෙට චිත්‍ර අඳින්න පුළුවන්. රඟපාන්නපුළුවන්. මහින්ද පතිරගේ ගැන නිකමට හිතන්නකො. ‘රාජ සභාවෙ‘ කවටයා, චිත්‍රකතා ආර්ටිස්ට්. මෑන්ස්ගෙ චිත්‍රයක් විජේ මල්ලිට මතකයි තාම. අපේ පණ්ඩිත්විශාරද අමරදේව ලොක්කගෙ පණපොවල ඇඳපුචිත්රයක් ඒක. මේ චිත්‍රකතා කට්ටිය ගැන හරිහමන් ඩයලොග් එකක් නෑ. රෙකග්නිෂන් එකක් නෑ.සොරි තමයි මෙයාලා මොනව කරන්නදමේ ජාතියෙ එක්සිබිෂන් එකකින්වත් අපිටදැන අඳුනගන්න ලැබිච්ච එක කොච්චර දෙයක්ද?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121815</link>
    <topic>ප්‍රසංග වේදිකාව අද පැදුරට වැටිලා!</topic>
    <author>ජෝජ් රොබ්සන් ද සිල්වා</author>
    <content>ප්‍රසංග වේදිකාව අද පැදුරට වැටිලා!ජේ.ඒ.රොම්ලස් පෙරේරා(පද - ප්‍රේමකීර්ති ද අල්විස්)”මල් පෙත්තක පන්හිඳකින් ආදරය ලිය ලියා” ගීතය මෙන්ම ගීතලෝලී සිත්ගත් “ඇයි නාවෙ මා සොයලා” – “නීල ජලේ යමුනා සමීරේ” – “පැතුම් සමුදුරේ ආදරේ නෞකා පාවේ” – “ඉරිදා ඔබ හිරු සේ පෙනේ” – පාළු කතර මැද උපන් ලස්සන මල ඔබයි” වැනි රසබර ආදර ගීතාවලියක් හැත්තෑව දශකයේ දී ඔහුගේ හ¼ඩින් ගීතවත් විය. අඩ සියවසකට ආසන්න සිට සෞන්දර්ය චාරිකාවේ තවමත් මධුර ස්වරයෙන් ගී ගයමින් ගී ලොව රැඳී සිටින ඔහු - ජේ.ඒ.රොම්ලස් පෙරේරාය. සිය උපන් දිනය යෙදෙන අද දිනයේ ම ‘ස්වර වර්ණ’ වර්ණවත් කරන්නට රොම්ලස් අප සමඟ එක්වන්නේ සුවිශේෂ කරුණක් නිමිති කරගෙන ය. ඒ පිළිබඳ පවසන්නට අපි රොම්ලස්ට ආරාධනා කරමු.”කාලයක පටන්ම මගේ ගීත රසිකයින්ගේ ඉල්ලීමක් තිබුණා මා ගැයූ පැරණි ගීත ඇතුළත් තැටියකට. මුල් ගීත ඒ විදිහටම (ර්‍ණපඪඨඪදචත) තමයි රසිකයින්ට ඕනෑ. එම නිසා මම ගායනා කළ ජනප්‍රිය ගීත දාහතරක් මදුරාසියට ගිහින් ටඪතබඥප කරලා ‘රොම්ලස්ගෙන් ර්‍ණපඪඨඪදචතඵ’ නමින් සංයුක්ත තැටියක් කළා. ඒ ගීත තැටිය මගේ උපන් දිනය දවසේම මගේ ගීත රසික රසිකාවියන්ට තිළිණ කරන්න මම කටයුතු යෙදුවා. අද දවස පුරාම මගේ නිවෙසේ දී එම කටයුත්ත සිදු කෙරෙනවා.”ඔබ අයිති පරම්පරාවේ ගීත දැන් විද්‍යුත් මාධ්‍යවලින් ප්‍රචාරය කෙරෙනවා අඩුයි නේද?”අලුත් විද්‍යුත් මාධ්‍ය ආයතන කැමැති කඨෝර ඝෝෂාකාරී සංගීතයටයි. එම නිසා ඔවුන් අපේ පරපුරේ ගීත ප්‍රචාරය නොකළාට ගීත රසිකයින් වඩාත් කැමැති අපේ පරම්පරාවේ ගීත අහන්නයි. දැන් ඉතින් අද (දෙසැම්බර් දහ අට වැනිදා) ඉඳලා මගේ ගීත නම් ප්‍රචාරය වේවි.”හැත්තෑවෙ දශකයේ දී ඔබ වඩා ජනප්‍රිය වුණේ හින්දි ගී තනු ගායනා කරලා?”ඔව්. මා පමණක් නොවේ. ඒ කාලේ මොහිදින් බෙග් සහ එච්.ආර්.ජෝතිපාලත් හින්දි ගී තනු ගායනා කළා. පේ‍්‍රමකීර්ති ද අල්විස් ප්‍රථම වරට හින්දි ගී තනු අනුව ගී ලියුවෙත් මට ගායනා කරන්නයි. ‘තිළිණ’ ලේබලය යටතේ ඡ්.ර්‍ථ. තැටියකට මොහොමඩ් සාලි සංගීතවත් කළ ‘පාළු කතර මැද’ – ‘ඉරිදා ඔබ හිරු’ – ‘හෙට ගැන නෑ ඊයේ’ සහ ‘පැතුම් සමුදුරේ’ ප්‍රේමකීර්ති හින්දි ගී තනුවලට ලියූ මුල්ම ගී හතර මා ගායනා කර ඒ කාලේ බෙහෙවින් ජනප්‍රිය වුණා. ඒත් ඒ වනවිට ස්ව නිර්මාණ ගී තනු අනුව ගී ගයා ගායකයෙකු ලෙස මම නමක් ඇති කරගෙනයි උන්නේ.”ඔබේ සෞන්දර්ය චාරිකාවේ ආරම්භය මතකද?”1960 දී වගේ මුලින් සමූහ ගායනාවලට සහභාගි වුණත් 1962 සිට 65 වනතුරු ගුවන්විදුලියේ ‘සරස්වතී’ මණ්ඩපයේ ළමා ගායන ශිල්පියකු ලෙසින් කටයුතු කිරීම තමයි මගේ සෞන්දර්ය චාරිකාවේ ආරම්භය. දැන් මේ චාරිකාවට අඩ සියවසක් සපිරෙන්න ආසන්නයි. මං එදා වගේම අදත් සුවසේ, සතුටින් මගේ ගමන යනවා.”ගායන හැකියාවේ වෙනසක් වී නැද්ද?”නැහැ. එදාටත් වඩා මගේ ගායන හැකියාව වැඩි දියුණු වී ඇති බවයි මගේ ගීත සජීවීව අසන අයගේ අදහස. මමත් හිතනවා මගේ ගායන හැකියාවෙන් තවමත් ගීතලෝලීන් පිනවන්න පුළුවන් කියලා. එක රැයකට ගීත තිහක් හතළිහක් වුණත් කිසිදු අපහසුවකින් තොරව නියමානුකූලව ගායනා කරන්න අදත් මට පුළුවන් ඒ හින්දා -නේ”එහෙම ගී ගයන්න සංගීත ප්‍රසංග දැන් පැවැත්වෙනවාද?”සංගීත ප්‍රසංගවලට වඩා අලුත් ප්‍රවණතාවක් තියෙනවා ‘පැදුරු’නමින්. ප්‍රසංග වේදිකාව අද පැදුරට පෙරළිලා. වැඩියෙන්ම තියෙන්නේ පැදුරු තමයි. අපේ ගීත පැදුරට ගැළපෙනවා. මගේ ගීත වගේම වෙනත් පැරණි ගීතත් පැදුරුවලදී ගයන්න වෙනවා. බෙග්, ජෝති ගායනා කරපු පැරණි ගීතත් ඉල්ලුවොත් ගායනා කරනවා.”ඔබට චිත්‍රපට ගීත ගායනයෙන් ඉදිරියට ඒමට නොහැකිවුණේ ඇයි?”ප්‍රධාන හේතු දෙකක් තිබුණා. චිත්‍රපට පසුබිම් ගී ගායනයේ දී එවකට ජෝතිපාල කිව්වොත් ජෝතිපාලමයි. එතැන කාටවත් හිමිවුණේ නැහැ. ‘ඇමැතිකම\ - ‘කවුද හරි’, ‘ඉඳුනිල’, ‘මිරිඟුව’ සහ ‘කලියුග කාලේ’ වැනි චිත්‍රපටවල මම ගීත ගායනා කළා. හැබැයි ජෝති අංක එක නිසා මට එතැනට එන්න බැරි වුණා. ඒ තමයි ප්‍රධාන පළමු හේතුව. ප්‍රධාන දෙවැනි හේතුව තමයි ගුවන්විදුලි වැඩසටහන් නිෂ්පාදකවරයකු ලෙස වෘත්තීය කාර්ය බහුලකම ඬසා මට චිත්‍රපට ගීත ගායනය පසුපස හඹා යාමට හැකියාවක් නොවීම සහ එවැනි ක්‍රියාවකට මගේ තිබුණු අකැමැත්ත.”ගුවන්විදුලියේ වැඩසටහන් නිෂ්පාදකවරයකු ලෙස ඔබගේ දායකත්වය ගැන පවසනවාද?”මා නිෂ්පාදනය කළ ‘මාසික රැඟුම’, ‘ආරාධනා ස්වර දැහැන’, ‘භාරතයෙන් ඇසුණු ගී’ සහ ‘සේවක සංග්‍රහය’ වැනි වැඩසටහන්වලට එකල ඉහළම ප්‍රතිචාර ලැබුණා.තවමත් ඔබ ගුවන්විදුලියට සම්බන්ධයි නේද?”ඔව්. ඉරිදා දහවල් දොළහට ප්‍රචාරය කෙරෙන ‘සිනමාස් ගී’ වැඩසටහනේ සම්බන්ධීකරණ ශිල්පියා මමයි. සිනමාස් සමාගමට අයත් සිනමාහල්වල ප්‍රදර්ශනය කෙරෙන චිත්‍රපටවල තොරතුරු ගීත තමයි මෙම වැඩසටහනට ඇතුළත් වෙන්නේ. ඉදිරියේදී ජනප්‍රිය පැරණි චිත්‍රපට ගීතත් මෙම වැඩසටහනට ඇතුළත් කිරීමට අදහසක් තිබෙනවා. අසන්නන්ගෙන් මෙම වැඩ සටහනට ඉහළම ප්‍රතිචාර ලැබෙනවා. ගුවන් විදුලිය අපේ ජීවිතය වගෙයි. ගෙදරට වඩා අපි ජීවිත කාලය ගතකර ඇත්තේ ගුවන්විදුලියේයි. එම නිසා මෙලෙස තවමත් ගුවන් විදුලියට සම්බන්ධ වී සිටීමට හැකියාව ලැබී තිබීම ලොකු සතුටක්.”එහෙම නම් ඔබ ඔබවම ෆුට් බෝලයකට සමකරගෙන ප්‍රකාශයක් කෙරුවේ ඇයි?”ඒ ගුවන්විදුලිය ගැන අහිතකින් නෙමේ. මං ෆුට් බෝලයක් වගේ වුණේ ආණ්ඩු වෙනස් වෙන කොටයි. අසාධාරණ මෙන්ම සාධාරණ හේතු ඇතුව හතර වතාවක්ම මාව ගුවන්විදුලියෙන් එළියට දමලා තියෙනවා.”ජාතික ගුවන්විදුලිය අසන්නන්ගෙන් ඈත්වෙලා වග ඔබ පිළිගන්නවාද?”තරමක් දුරට එහි සත්‍යතාවයක් තියෙනවා. ඔය නිසාම තමයි ඛ්ඪබර ජ්ර් සේවය ආරම්භ කෙරුවෙත්. කෙසේ වුවත් ජාතික ගුවන්විදුලිය කටයුතු කරන්නේ ප්‍රතිපත්තියක් ඇතුවයි. එම නිසා සමහරුන්ගේ ඕනෑ එපාකම්වලට අනුව ප්‍රතිපත්ති බිඳ දමා ගුවන්විදුලිය නාඩගම් මඩුවක් කරන්න බැහැ. වත්මන් සභාපතිතුමා වගකීමෙන් යුතුව සිය කාර්යභාරය ඉටුකරනවා.”කර්තෘභාග හරියාකාරව ගෙවන්නේ නැති බව ප්‍රවීණ ගායක ගායිකාවන් පවා චෝදනා නඟනවා?”ඉදිරියේදී කර්තෘභාග හරියාකාරව ගෙවීමට සියලු කටයුතු මේ දිනවල සූදානම් කර තිබෙනවා. මෙහිදී සිහිපත් කළ යුතුමයි මේ දේ. එනම් මහින්ද රාජපක්ෂ ජනාධිපතිතුමා කලාකරුවන් වෙනුවෙන් කරනු ලබන උපකාර ඉතා වටිනවා. විශේෂයෙන් ඒ පිළිබඳ මම ස්තුතිවන්ත වෙනවා එතුමාට.”නැසීගිය ගායක පුතුන්ගේ ගීත ගුවන් විදුලියෙන් ප්‍රචාරය නොකරන බවට ඔවුන් නඟන චෝදනා ගැන ඔබ මොකද කියන්නේ?”ගුවන්විදුලියේ සභාපතිවරයාගේ අදහස අනුව නැසීගිය ගායන ශිල්පීන්ගේ ගීත හොඳ තත්ත්වයෙන් ගුවන් විදුලිය සතුව තිබෙනවා. උදාහරණයක් වශයෙන් මොහිදින් බෙග්, ධර්මදාස වල්පොල, ටී.ෂෙල්ටන් පෙරේරා, ජේ.ඒ.මිල්ටන් පෙරේරා, මිල්ටන් මල්ලවආරච්චි වැනි ගායකයින්ගේ ගීත ගුවන් විදුලියේ ප්‍රචාරය කරනවා. ඉතින් ඒ තාත්තලාගේ ගීත පුතාලා ගායනා කරලා ගෙන ආවම ගුවන් විදුලියට බාර ගන්නේ නැහැ. සමහර ගායක පුතාලාමයි ඒ විදිහට තාත්තලාගේ ගීත විනාශ කරන්න හදන්නේ. ගුවන් විදුලිය එවැන්නකට ඉඩ දෙන්නේ නැහැ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121816</link>
    <topic>bollywood news</topic>
    <author>සුජිව තේවහෙට්ටිගේ</author>
    <content>bollywood newsපුදුම කෑමක්බොලිවුඩ් තිරයේ සුරූපී රැජන, මධුරි ඩික්සිත් ඇමෙරිකාවේ පදිංචිය වෙනස් කර නැවතත් ඉන්දියාවට පැමිණ සිටිනවා. තනිවම නොවෙයි. ඇයගේ සැමියා, වෛද්‍ය ශ්‍රී රාම් නෙනේ සහ පුතුන් දෙදෙනාත් එක්කයි. මධුරිගේ ආගමනයත් සමඟම බොලිවුඩ් සිනමාකරුවන් දැඩි ලෙස සතුටට පත්වුණා. මධුරී තවමත් බොලිවුඩ් සිනමාවේ දිදුලන තරුවක්. ඒ නිසාදෝ දැන් ඇයගේ රඟපෑම් ගාස්තු වැඩිවෙලා.ඒ විතරක්ද? වෙනත් කටයුතුවල ගණන් හිලව් ද ඉහළ ගිහින්. මෑතකදී ඇය එක්තරා වෙළෙඳ දැන්වීමක රඟපාන්න ආවේ සැමියා සහ දරු දෙදෙනාත් එක්කයි. රූපගත කිරීම් නිමවන තුරු ඒ තුන්දෙනාත් දර්ශන තලයේ පැය ගණනක් රැඳී සිටි නිසා නිෂ්පාදකවරයාට සිදුවුණේ මධුරිටත් ඔවුන් තුන්දෙනාටත් කෑම බීම සපයන්නයි. මධුරි ඇණවුම් කළේත් ඉස්තරම්ම කෑම වර්ගලු. අන්තිමේදී රූපගතකිරීම් නිමකර කෑම බිල ගෙවන්න යද්දී නිෂ්පාදකවරයාට තරු පෙනිලා.මධුරි ඇතුළු පවුලේ කෑම බිල රු.18,000ක්ලු!මව් පදවිය ලබා නැවතත් රඟයිප්‍රවීණ සිනමාකරු, සන්ජේ ලීලා භන්සාලිගේ ප්‍රියතම නිළිය ඓශ්වර්යා රායි හැටියටයි බොහෝ දෙනා හඳුන්වන්නේ. ඇයත් මේ ප්‍රවීණ අධ්‍යක්ෂවරයා යටතේ චිත්‍රපටවල රඟපාන්න කැමැතියි. සන්ජේ ලීලා ගේ මීළඟ චිත්‍රපටය නම්කර ඇත්තේ ‘බජිරාඕ මස්තානි’ යනුවෙන්. මෙහි ප්‍රධාන නිළිය හැටියට ඓශ්වර්යාව තෝරාගන්නයි ඔහු තීරණය කර තිබෙන්නේ.සන්ජේලීලා මේ චිත්‍රපටයේ තිරනාටකය නිර්මාණය කර එහි වැඩ කටයුතු ආරම්භ කරන බවට ප්‍රකාශයක් කළේ 2003 දී. නමුත් විවිධාකාර හේතු නිසා චිත්‍රපටයේ රූපගත කිරීම් වසරින් වසර කල් දමන්නට අධ්‍යක්ෂවරයාට සිදුවුණා. මීට මාස කිහිපයකට පෙර සන්ජේලීලා ගේ අදහසක් තිබුණේ ඓශ්වර්යා සහ සල්මන් ඛාන් යුගළය තෝරා ගන්නටයි. ඒත් දැන් ඔහු තීරණය කර ඇත්තේ සල්මන් වෙනුවට ශාරුක් ඛාන්ව තෝරා ගන්නටයි. මේ ගැන ශාරුක් සහ සන්ජේලීලා අතර සාකච්ඡාවක් ද සිදු කෙරුණු බවයි දැනගන්නට ලැබුණේ.මවු පදවිය ලැබීමෙන් පසුව ඓශ්වර්යා රඟන මුල්ම චිත්‍රපටය මෙය විය හැකි යැයි පැවසෙනවා.අමීර්ට තවත් පුතෙක්දෙසැම්බර් පළමුවැනිදා අමීර් ඛාන් සහ කිරන් රාඕ බිලිඳු පුතකුගේ දෙමවුපියන් බවට පත්වුණා. ඒ ගැන අමීර් බෙහෙවින් සතුටට පත්වී සිටිනවා. බිරිය කිරන්ට දරුවකු ලැබුණේ විවාහ වී අවුරුදු කිහිපයකට පස්සෙයි.මේ ආරංචිය දැනගත්ත අමීර් සහ කිරන්ගේ සමීප හිතවතුන් සහ හිතවතියන් පුදුමයට පත්වුණා. කිරන්ට දරුවකු ලබන්නට සිටින බවට කිසිදු සලකුණක් ඇය වෙතින් දකින්න නොලැබීම එයට හේතුවයි. මේ ගැන කරුණු හෙළි කළ අමීර් ඛාන් මෙලෙස ප්‍රකාශයක් කර තිබුණා.”නොයෙකුත් සෞඛ්‍ය හේතු නිසා කිරන්ට දරුවකු ලැබීම කල්ගත වුණා. වෛද්‍යවරුන් අපිට අවවාදයක් හැටියට දැන්වූයේ අපේ දරුවා වෙනත් මවකගේ කුසයේදී වැඩිලා බිහිකරන එක සුදුසුය කියලයි. කොහොම හරි, වෛද්‍ය විද්‍යාවේ දියුණුවත් දෙවියන්ගේ ආශිර්වාදයත් නිසා අපිට පුතෙක් ලැබුණා. මේ පුතා අපිට ගොඩක් ආදරය කරාවි කියලයි මම හිතන්නෙ.”අමීර් මුලින් විවාහ වී සිටියේ රීනා සමඟයි. ඒ විවාහයෙන් ද ඔහුට දරුවන් දෙදෙනකු සිටිනවා.තාත්තයි පුතයි සතුරන් වෙලාමේ දවස්වල මිතුන් චක්‍රබෝර්ති තම පුතු මහාක්ෂේ සමඟ අලුත්ම චිත්‍රපටයක රඟපානවා. තවමත් නමක් යොදා නොමැති මේ චිත්‍රපටයේ මිතුන් නිරූපණය කරන්නේ ඔත්තු සේවා නිලධාරියකුගේ චරිතයක්. මේ ගැන විස්තර විමසූ මාධ්‍යවේදියකුට ඔහු පැවසුවේ තමන්ට වඩා කතා කළ යුතු නළුවන් කිහිපදෙනකුම මේ චිත්‍රපටයෙහි සිටින බවයි.”මට වඩා අවධානය යොමු කරන්න ඕනෙ නළුවන් මේ චිත්‍රපටයේ ඉන්නවා. ඒ අය තමයි සුනිල් ශෙට්ටි, කේ.කේ.මෙනන්, ජොනි ලෙවර්, මහේෂ් මන්ජ්රේකර්, මහාක්ෂේ. මම වැඩිය කතාකරන්න ඕනෙ නෑ. ප්‍රසිද්ධියෙන් ඈත් වෙලා ඉන්නයි මම දැන් වැඩිපුරම කැමැති.”මාධ්‍යවේදියා ඉන්පසුව විමසුවේ පුතා සමඟ රඟපාද්දී ඇතිවුණු හැඟීම් කෙබඳුද කියලයි.”අපි මේ චිත්‍රපටයේ රඟපාන්නෙ තාත්තයි පුතයි විදිහට නෙමෙයි. විරුද්ධකාරයන් දෙන්නෙක් විදිහටයි. මම හිතන්නෙ චිත්‍රපටයේ අධ්‍යක්ෂ ආෂු ට්‍රිඛා හැම චරිතයකටම සාධාරණය ඉටු කරලා තියෙනවා කියලයි” මිතුන් පැවසුවා.රිතික්ට ගැළපෙන්නේ ප්‍රියංකාද?රිතික් රෝෂන් සහ ප්‍රියංකා චොප්රා පෙම් යුවළක් හැටියට අවසන් වතාවට රඟපෑවේ ‘ක්‍රිෂ්’ චිත්‍රපටයේයි. ඒ, 2006 දී. ඉන්පසුව ගතවූ වසර පහ තුළදී මේ දෙදෙනා එකට රඟපෑවේ නැහැ. නැවතත් රිතික් සහ ප්‍රියංකා පෙම්වතුන් ලෙස රඟපාන චිත්‍රපටයක් ළඟදීම දිග හැරෙනවා. ඒ, ‘අග්නිපාත්’ චිත්‍රපටයයි. ඔවුන් දෙදෙනා මේ චිත්‍රපටයේ නිරූපණය කරන එක්තරා ගීතමය ජවනිකාවක් දෙස කාගේත් නෙත් යොමුවෙලා. බොලිවුඩ් චිත්‍රපට බෙදාහැරීමේ කටයුතුවල නියැලි ටරන් අඩාර්ශ් පැවසුවේ මේ කතාවයි... “රිතික්, ප්‍රියංකා එක්ක ‘ක්‍රිෂ්’ චිත්‍රපටයේ රඟපාද්දී ප්‍රියංකා දැනට වඩා ළාබාල පෙනුමකින් තමයි හිටියේ. ඒ චිත්‍රපටයේ ප්‍රියංකාට ලැබුණු චරිතය එයාට නොගැළපෙන බවක් තිබුණා. නමුත්, ‘අග්නිපාත්’ චිත්‍රපටයේ චරිතය ප්‍රියංකාට හොඳට ගැළපෙනවා. ඒ විතරක් නෙමෙයි, රිතික්ට ගැළපෙන හොඳම නිළියත් ප්‍රියංකා කියලයි මට නම් හිතෙන්නෙ.”සුජිව තේවහෙට්ටිගේ තරුවක වගතුග1. සම්පූර්ණ නම – භානුරේඛා ගනේෂන්2. උපන් දිනය – 1954 ඔක්තෝබර් 103. උපන් ප්‍රදේශය – මදුරාසිය (චෙන්නායි)4. මව - පුෂ්පාවලී (දෙමළ සහ තෙළිඟු චිත්‍රපට නිළියකි)5. පියා - ජෙමිනි ගනේශන් (දෙමළ සිනමා නළු)6. සැමියා - මුකේෂ් අග්‍රවාල් (1990 දී විවාහ වූ අතර1991 දී මියගියේය.)7. මුල්ම සිනමා රංගනය - බේබි භානුරේඛා ලෙස 1966 දී‘රන්ගුලා - රත්නම්’ නම් වූ තෙලිඟු චිත්‍රපටයේ රඟපෑම8. මුල්ම හින්දි සිනමා රංගනය – 1969 දී තිරගත වූ‘අන්ජානා සෆර්’ චිත්‍රපටයේ රඟපෑම (පසුව මේ චිත්‍රපටය‘දෝ ශිකාන්’ නම් විය.9. මෙතෙක් රඟපෑ චිත්‍රපට සංඛ්‍යාව - 180ක් පමණ10. මෙතෙක් ලැබූ සිනමා සම්මාන - 1511. ලබා ඇති ගෞරව සම්මාන - 712. විවිධ සම්මාන ලැබූ රංගන ඇතුළත් චිත්‍රපටකුෂ්බ්ෂූරත් (1980),’ඛූන් භාරි මාන්ග්’ (1988)ඛිලාඩියොන් කා ඛිලාඩි’ (1996),’උම්රාඕ ජාන්’ (1981)13. වැඩි චිත්‍රපට සංඛ්‍යාවක රඟපෑවේ –අමිතාබ් භච්චන් සමඟ14. ලිපිනය - Sea Springs Bungalow No. 2, Bandstand, Bandra,Mumbai 400 500කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121817</link>
    <topic>රංජන චතුරංග ඉන්දියානු ජාත්‍යන්තර කලා උලෙළට</topic>
    <author>ඉඳුනිල්</author>
    <content>රංජන චතුරංග ඉන්දියානු ජාත්‍යන්තර කලා උලෙළටවිශාරද රන්ජන චතුරංග සූරියබණ්ඩාර භරත නාට්‍ය ගුරුවරයෙක්. තව නොබෝ දිනෙකින් එළඹෙන 2012 වසරේදී සිය නර්තන ජීවිතය ආරම්භ කර වසර 10 ක් සම්පූර්ණ කරනවා.ඉන්දියාවේ චෙන්නායි නුවර මයිලපූර් හි භාරතියා විද්‍යාභවන් ප්‍රධාන ශාලාවේදී ලබන 28 වැනිදා පැවැත්වීමට නියමිත ‘ඉන්දියානු ජාත්‍යන්තර කලා උලෙළ - 2011’ භාරත නාට්‍යම් අංශයෙන් ශ්‍රී ලංකාව නියෝජනය කරමින් තරග වැදීමට රන්ජනට ආරාධනා ලැබිලා.තිමන්ති ඩිෂිනී, මිනුලා ආටිගල, ඉමානි අමන්‍යා, හිරුෂ අභිමාන්, සොනාලි කාවින්ද්‍යා සහ නෙතිනි නිනාරා යන තමන්ගෙන් නර්තනය හැදෑරූ දරු දැරියන් සමඟ චෙන්නායි බලා පිටත්වීමට පෙර විශාරද රන්ජන චතුරංග ‘රසඳුන’ ට පැමිණියේ මේ පිළිබඳව රටටම කියන්නයි.රන්ජන ඔබේ නර්තන ජීවිතය ආරම්භ වෙන්නේ.පාසල් ජීවිතය අවසන් කළාට පසු බැසිල් මිහිරිපැන්න ගුරුතුමාගේ ශාරදා කලා නිකේතනයෙන් බැලේ නාට්‍ය හැදෑරුවා. ඉන්පස්සෙ භරත නාට්‍ය ඉගෙන ගන්න ඉන්දියාවට ගියා. ඒ 1999 වසරේ. එහිදී ශ්‍රීමතී වසන්තා කුමාර් ගුරුතුමිය යටතේ වසර 3 ක් භරත නාට්‍යම් විශාරද තත්ත්ව දක්වා හැදෑරුවා. 2002 වසරේ ශ්‍රී ලංකාවට ඇවිත් නාට්‍ය ජීවිතය ආරම්භ කළා.ඔබ නාට්‍ය උගැන්වීම ආරම්භ කරන්නේ.ලංකාවට ආවට පස්සේ දේශීය ප්‍රසංග ගණනාවකටත් ඉන්දියාවේ ප්‍රසංග ගණනාවකටත් සහභාගි වී මගේ හැකියාවන් පෙන්නුවා. ලංකාවේ ප්‍රසංගවල මගේ නර්තන හැකියාව දැක්ක බොහෝ දෙනෙක් මගෙන් නැටුම් ඉගෙන ගන්න ඇහුවා.ලංකාව නියෝජනය කරන රංජන සහ පිරිසඒ අනුව මීට අවුරුදු 3 කට පෙර ගම්පහ ‘භාරත නෘත්‍ය රංජන කලා නිකේතනය’ නමින් නාට්‍ය පාසලක් ආරම්භ කර අද දක්වා ම මගේ දැනුම බෙදා දෙනවා. එහි වයස අවුරුදු 5 සිට ඉහළට භරත නාට්‍ය උගන්වනවා. ඊට අමතරව කුරුණෑගල, කොළඹ සහ මාවනැල්ල යන නගරවලත් මගේ නාට්‍ය පාසලේ ශාඛා තිබෙනවා.ඉන්දියාවේ පැවැත්වෙන මේ නාට්‍ය තරගාවලිය මොනවගේ ද?මහාචාර්ය ඒ ගෝපාල ක්‍රිෂ්නන් ලේකම් ධූරයත් රාජ්කුමාර් මහතා සභාපතිත්වයත් දරණ වසරක් පාසා පවත්වන ඉන්දියානු ජාත්‍යන්තර කලා උලෙළ මෙවර පැවැත්වෙන්නේ ලබන 28 වැනිදා. චෙන්නායි හි මයිලපූර්වල භාරතියා විද්‍යාභවන් ප්‍රධාන ශාලාවේදී. මේ සඳහා ශ්‍රී ලංකාව නියෝජනය කරමින් සහභාගි වීමේ අවස්ථාව මට ලැබුණා.ඉන්දියාවේ නැටුම් ක්ෂේත්‍රයේ ප්‍රවීණයන්, ලන්ඩන් ඇතුළු රටවල් බොහෝ ගණනක නම් දැරූ නැටුම් ශිල්ප ශිල්පිනියන් ආචාර්ය මහාචාර්යවරු මේ අවස්ථාවට සහභාගි වනවා.ඔබට මේ සඳහා අවස්ථාව ලැබෙන්නේ.මගේ නැටුම් ගුරු ශ්‍රීමතී වසන්තා කුමාර් ගුරුතුමියට උපහාර උලෙළක් මීට මාස 3 කට පෙර මම ලංකාවේ පැවැත්වූවා. එහිදී පැවැති සංදර්ශනයේදී ඇය මගෙන් ශිල්ප හැදෑරූ දරු දැරියන් රාශියකින් 6 දෙනකු මේ තරගාවලියට තෝරා ගත්තා. ඔවුන්ගෙන් තිමන්ති 4 වසරේ, මිනුෂා 6 වසරේ ඉමානි හිරුෂ සොනාලි හා නෙතිනි හතර දෙනා 7 වසරේ. මොවුන් තමයි මෙවර මේ උලෙළට සහභාගි වන කණ්ඩායම් අතරින් ළාබාල ම කණ්ඩායම.ඔබේ මේ සඳහා සූදානම කොහොමද?මේ සිසු සිසුවියන් ඉතාම දක්ෂයි. භරත නාට්‍යම් සම්ප්‍රදායේ ඇති විශේෂ නර්තනාංග වන විෂ්ණු ශ්ලෝකම්, ජතිස්වරම් හා නටේෂ කවුතම යන අංගයන් තුන එහිදී රඟ දැක්වීමට මම ඔවුන් පුරුදු පුහුණු කළා. හොඳ තරගයක් ලබාදී ශ්‍රී ලංකාවට ජයග්‍රහණයක් රැගෙන ඒම තමයි බලාපොරොත්තුව.ඔබේ ඉදිරි වැඩ කටයුතු කොහොමද?මගේ නැටුම් කලා ජීවිතයට 2012 ට වසර 10 ක් සම්පූර්ණ වෙනවා. ඒ නිමිත්තෙන් ‘නෘත්‍ය රංජන නර්තන ප්‍රසංගය’ නමින් නර්තන ප්‍රසංගයක් 2012 මාර්තු මාසයේ පැවැත්වීමට අදහස් කරනවා.ඒ සමඟම භරත නාට්‍යම් සහ බැලේවලින් ‘රාමායණය’ වේදිකා ගත කිරීමට සැලසුම් කර තිබෙනවා. මෙය දැවැන්ත නිර්මාණයක්. මීට ශිල්පීන් ශිල්පිනියන් විශාල ප්‍රමාණයක් අවශ්‍ය වෙනවා.ඉඳුනිල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121818</link>
    <topic>‘ටින් ටින්’ දැන් ලංකාවේ</topic>
    <author>කුමාර සිරිවර්ධන</author>
    <content>‘ටින් ටින්’ දැන් ලංකාවේලෝක සිනමාවේ විස්මකර්මයා යන විරුදාවලී ලද ස්ටීවන් ස්පීල්බර්ග් වසර ගණනාවකට පසු නැවත ත්‍රිමාණ චිත්‍රපටයකින් සිය රසිකයන් හමුවට පැමිණ සිටියි. ‘ද ක්ලෝස් එන්කවුන්ටර්ස් ඔෆ් ද තර්ඩ් කයින්ඩ්’, ‘ඊ.ටී’, ‘ඉන්දියානා ජෝන්ස්’ චිත්‍රපට පෙළ හා සම්මානයට පාත්‍ර වූ ‘ෂින්ඩ්ලර්ස් ලිස්ට්’ හා ‘මියුනිච්’ වැනි චිත්‍රපට නිර්මාණය කළ ස්පීල්බර්ග් මෙවරරසිකයන් හමුවට පැමිණ සිටින්නේ ලොව පුරා ළමයින් අතර වඩාත් ප්‍රකට චරිතයක් සමගිනි.ගැටවර පුවත්පත් කලාවේදියකු වූ ටින්ටින් ළමයින් අතර ප්‍රකට එම චරිතයයි. ටින්ටින් ගේ සුරතල් බල්ලා ස්නෝවි, කපිතාන් ගැඩොක්, මහාචාර්ය කැල්කියුලස් හා රහස් පරීක්ෂකවරුන් වූ තොම්සන් හා තොම්ප්සන් ළමයින් ආදරයෙන් වැලඳගත්තේ බෙල්ජියම් ජාතික හර්ජ් නිර්මාණය කළ ටින්ටින් ගේ වික්‍රම ඇතුළත් චිත්‍රකතා පෙළ හරහාය.මෙම චිත්‍රකතා පෙළ ඇසුරෙන් චිත්‍රපටයක් නිර්මාණය කිරීමට ස්පීල්බර්ග් පෙලඹීම පසුපස ද රසවත් කතාවක් තිබේ. කුඩා කල ස්පීල්බර්ග් ටින්ටින් චිත්‍රකතා කියවා රස වින්දේය. සිනමාකරුවකු බවට පත්වන විට ඔහුට එම චිත්‍ර කතාපෙළ අමතක වී තිබිණි. එහෙත් 1981 දී ඔහුගේ ‘රේඩර්ස් ඔෆ් ද ලොස්ට් ආර්ක්’ චිත්‍රපටය තිරගත වූ විට ප්‍රංශයේ පුවත්පත්වල පළවූ විවේචනයන්ගෙන් කියැවුණේ එම චිත්‍රපටයේ වික්‍රම ‘ටින්ටින්’ගේ වික්‍රමයන්ට සමාන බවය. මෙම විචාර භාෂා පරිවර්තකයන් හරහා කියවා වටහා ගත් ස්පීල්බර්ග් නැවත ටින්ටින් චිත්‍ර කතා පෙළ කියැවූයේය. ඒවා සහ තම චිත්‍රපටය අතර සමානකමක් නොදුටුවත් ඔහු එම චිත්‍රකතාවල රසිකයෙකු බවට පත්වූයේය.ටින්ටින් චරිතයේ නිර්මාතෘ හර්ජ් තම චිත්‍රපට රසවිඳින්නකු බව ස්පීල්බර්ග් දැන සිටියේ නැත. එහෙත් තිරයට නැ¼ගුණ තම චිත්‍රකතා පිළිබඳ හර්ජ් තෘප්තිමත්ව නොසිටියේය. ස්පීල්බර්ග් ගේ චිත්‍රපට සියල්ලම පාහේ නරඹා සිටි හර්ජ්ගේ අදහස වූයේ ටින්ටින් ගේ වික්‍රමයන්ට රිදී තිරයේදී සාධාරණයක් ඉටු කළ හැකි නම් ඒ ස්පීල්බර්ග්ට පමණි කියාය.1983 වසරේ ලන්ඩනයේ ‘ඉන්දියානා ජෝන්ස් ඇන්ඩ් ද ටෙම්පල් ඔෆ් ඩූම්’ චිත්‍රපටයේ රූගත කිරීම් සිදු කරමින් සිටින අතරතුර සිනමාකරුවා ස්පීල්බර්ග් හා චිත්‍රකතා ශිල්පියා හර්ජ් අතර හමුවක් සිදුවූයේය. එහිදී සිනමාවට නඟනු පිණිස ටින්ටින් චිත්‍රකතා පෙළේ අයිතිය ස්පීල්බර්ග්ට පැවරීමේ කැමැත්ත හර්ජ් වෙතින් පළවිය. අවාසනාවකට මෙන් එම සතියේ හර්ජ් මෙලොවින් සමුගත්තේය. කෙසේ වෙත් හර්ජ්ගේ කැමැත්ත ගැන දැන සිටි ඔහුගේ වැන්දඹු බිරිය 1984 දී ටින්ටින් වික්‍රම සිනමාවට නැඟීමේ අයිතිය ස්පීල්බර්ග්ටම පවරා දුන්නාය.ස්පීල්බර්ග් නිර්මාණය කර ඇති දැන් ශ්‍රීී ලංකාවේ මෙන්ම ලොව පුරා ද ප්‍රදර්ශනය වන ‘දි අඩ්වෙන්චර්ස් ඔෆ් ටින්ටින් ද සීක්‍රට් ඔෆ් දි යුනිකෝර්න්’ හි තිර රචනය සඳහා ස්ටීවන් මොෆාට්, එඩ්ගාර් රයිට් සහ ජෝ කෝර්නිෂ් සම්මාදම් වී තිබේ. මේ සඳහා ඔවුන් ‘ද ක්‍රැඕ විත් ද ගෝල්ඩන් ක්ලෝව්ස් (1941) ද සීක්‍රට් ඔෆ් දි යුනිකෝර්න්’ (1943) හා ‘රෙඩ් රැක්හැම්ස් ට්‍රෙෂර්’ (1944) යන චිත්‍රකතා තුනම පාදක කොටගෙන තිබේ.සජීවීකරණ චිත්‍රපටයක් වූ ‘දි අඩ්වෙන්චර්ස් ඔෆ් ටින්ටින්’ රූගත කිරීම් ආරම්භ කෙරුණේ 2009 ජනවාරි 26දාය. දින 32ක් ඇතුළත රූගත කිරීම් නිම කෙරුණු අතර ස්පීල්බර්ග් බලාපොරොත්තු වූයේ 2010 වසරේදී එය තිරගත කිරීමටය. එහෙත් විවිධ බාධක හා අසීරුතා නිසා චිත්‍රපටය තිරගත කිරීම මෙම වසර සඳහා කල්දැමිණි.මාධ්‍ය සඳහා පසුගිය ඔක්තෝබර් 10 දා පළමුවරට තිරගත කළ ‘දි අඩ්වෙන්චර්ස් ඔෆ් ටින්ටින්’ හි මංගල දර්ශනය පසුගිය ඔක්තෝබර් 22දා බෙල්ජියමේ බ්‍රසල්ස් නුවර දී පැවැත්විණි. යුරෝපයේ හා ලතින් ඇමෙරිකාවේ රටවලත් ඉන්දියාවේත් පසුගිය නොවැම්බරයේදී මෙම චිත්‍රපටය ප්‍රදර්ශනය වීම ඇරඹිණි.පසුගිය දෙසැම්බර් 4දා වනවිට උතුරු ඇමෙරිකාවේ ප්‍රදර්ශනය වෙමින් චිත්‍රපටය උපයා තිබූ මුදල ඩොලර් 221,600,000ක් වූයේය. හර්ජ් ගේත් ටින්ටින් ගේත් ජන්ම භූමිය වූ බෙල්ජියමේ දී චිත්‍රපටය ප්‍රදර්ශනය වූ මුල් සතිදෙක ඇතුළත පමණක් ඩොලර් ලක්ෂ 46ක් උපයා තිබිණි. ඉන්දියාවේ එම චිත්‍රපටය ප්‍රදර්ශනය වූ මුල් සතිය ඇතුළත ඉපයූ ආදායම ඉන්දීය රුපියල් ලක්ෂ 735ක් බව වාර්තා වේ.ආදායම් වාර්තා පිහිටුවමින් ප්‍රදර්ශනය වන ස්පීල්බර්ග් ගේ මේ සජීවීකරණ චිත්‍රපටය 2011 වසර සඳහා වන සිනමා සම්මාන උලෙළයන්හිදී අනෙක් සජීවීකරණ චිත්‍රපටයන්ට ප්‍රබල අභියෝග එල්ල කරන බව දැනටමත් පැහැදිලි වෙමින් තිබේ. නිව්යෝර්ක් විචාරක සම්මාන උලෙළේ 2011 වසරේ හොඳම සජීවීකරණ චිත්‍රපටය වෙනුවෙන් වූ සම්මානය සඳහා දැනටමත් ‘දි අඩ්වෙන්චර්ස් ඔෆ් ටින්ටින්’ නාම යෝජනා ලබා තිබේ.ලෝක සිනමාවේ විස්මකර්මයා ගැන හැමවිටෙකම ලොව පුරා රසිකයෝ විශ්වාසය තැබූහ. ලෝ පතළ චිත්‍රකතා පෙළක් සිනමාවට නඟමින් ස්ටීවන් ස්පීල්බර්ග් ටින්ටින් චරිතයට, එහි නිර්මාතෘ හර්ජ්ට මෙන්ම සිය රසිකයන්ට ද සාධාරණය ඉටුකර ඇති බව නිසැකය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121819</link>
    <topic>සේකරයි - මමයි මුහුදු මලයි – හිරු රැසයි</topic>
    <author/>
    <content>සේකරයි - මමයි මුහුදු මලයි – හිරු රැසයි1954 ජූලි 11 දා, ඉරිදා ලංකාදීප පුවත්පතේ 9 වැනි පිටුවේ හරි මැද, ‘අමරදේව දස්කම් පායි’ යන සිරස්තලය යටතේ කුඩා පුවතක් පළවී තිබුණි. එහි මෙසේ සඳහන් වුණි. ”ලංකාදීප සංගීත ශිෂ්‍යත්ව අරමුදල” මඟින් ලක්නව්හි භාත්ඛණ්ඩේ සංගීත විද්‍යාලයට යවන ලද ඩබ්.ඩී.අමරදේව මෙතෙක් එහිදි ලංකා ශිෂ්‍යයකු නොලැබූ ගෞරව ලබමින් ඉගෙනීමෙහි යෙදී සිටී.නොබෝදා එහි පවත්වන ලද වසන්ත උත්සවයකට සහභාගි වූ ඔහු බෙංගාලි ජාතිකයෙකුට වඩා මැනවින් බෙංගාලි ගීතයක් ගයා විශේෂ පදක්කමක් දිනා ගත්තේය. ලක්නව් ගුවන් විදුලිය මඟින් වයලීන වාදනයක් කළ අනතුරුව එහි වාදක කණ්ඩායමට බැඳෙන ලෙස ඉල්ලීමක් ද ලැබිණ.අමරදේවගේ ගායනයකට කන්දුන් විද්‍යාලයාධිපති ආචාර්ය රතන්ජංකර් මහතා එහි ඉගෙනීමෙන් පසුව කර්ණාටක සංගීතය ද ඉගෙන ගන්නා ලෙස ඔහුට අවවාද කර තිබේ.අමරදේව උසස් අනාගතයක් ඇති දක්ෂ සංගීතඥයෙකු ලෙස එහි ආචාර්යවරු සලකති.කාලයාගේ ඇවෑමෙන් භාත්ඛණ්ඩේ ඇදුරු අනාවැකිය සැබෑවක් කරමින් අමරදේවයෝ ශ්‍රී ලංකාවේ මහා කීර්තිධර අසමසම ගායන ශිල්පියා බවට පත්වූහ. අමරදේව යනු ශ්‍රී ලාංකේය කලාව ලැබූ ශ්‍රේෂ්ඨතම ජයග්‍රහණයක් බව තර්කයෙන් තොරව පිළිගැනෙන සත්‍යයකි. මෙම යුග පුරුෂයාගේ 84 වැනි ජන්ම දිනය පසුගිය 5 වැනි සඳුදාට යෙදී තිබුණි. ජාතික පුවත්පත් කීපයකම එය මුල් පිටුවේ පුවතක් වුවත්, ඇතැමුනට එය අමතකව හෝ නොවැදගත්ව ගොස් තිබීම කනගාටුවට කාරණයකි.අමරදේවයන් සිය සොඳුරු ජීවන චාරිකාවේ, 55 වැනි ගව්ව පසුකළේ 1983 නොවැම්බරයේ දී ය. ඒ සමඟම එතුමාගේ සංගීත දිවියට ද 35 වසරක් පිරුණු අතර, ඒ නිමිත්තෙන් ශ්‍රී ලංකා පදනම් ආයතනයේ දී ‘ප්‍රතිභා ප්‍රණාම’ නමින් උලෙළක් ද පැවැත්වුණි.එකල ‘දවස’ පුවත්පතේ උප කතුවරයකු වශයෙන් සේවය කළ මට ‘විසිතුර’ නමැති කලා පිටුව සංස්කරණය ද පැවරී තිබුණි. අමරදේව උපන් දිනය හා ප්‍රතිභා ප්‍රණාම උලෙළ නිමිති කරගනිමින් විශේෂ ලිපියක් ලිවීමට පෙර එතුමන් හමුවී පිළිසඳරක යෙදීම මැනැවැයි මට සිතුණි.අමරදේවයන් එකල පදිංචිව සිටියේ නුගේගොඩ අනුලා විද්‍යාලය අසල එල්වින් පෙදෙසේ නිවෙසකය. ප්‍රවීණ ඡායාරූප ශිල්පී අනුර ගුණසේකරයන් ද හවුල් කරගෙන ආයතනයෙන් ලැබෙන කළුපැහැති මොරිස් මයිනරයක නැඟී අප නුගේගොඩට යනවිට සැඳෑ වලා පෙළින් අහස්කුස සැරසී තිබුණි.අමරදේවයන්ගේ කතාබහ ද, එතුමන්ගේ ගී තරමටම රසබරය. අරුත් බරය. එහෙයින් ම අමරදේවයන් සමඟ පිළිසඳරේ යෙදෙන්නෙකුට කාලය ගතවනවාද නොදැනේ.අපගේ සංවාදය ඇරඹී සුළු මොහොතකින් විදුලි බලය ඇනහිටියේය. අමරදේවයන් නැඟිට ගොස් ඉටිපන්දම් කීපයක් ගෙනැවිත් දල්වා මේසය මත තැබුවේය. අපි යළිත් කතාබහ ඇරඹුවෙමු. අනුර ගුණසේකරට ද අපූරු ඡායාරූප කීපයක් ගන්නට ඉඩ සැලසුණි. 80 දශකය මුල පැවැති සමාජ දේශපාලන වාතාවරණය තුළ නන්දා මාලිනී, ගුණදාස කපුගේ වැන්නවුන් ජනතාවාදී ගායක ගායිකාවන් ලෙස දේශපාලන ක්‍රියාකාරීන්ගේ හා තරුණ කොටස්වල ප්‍රසාදය දිනා සිටි අතර අමරදේවයන් ගැනුණේ මධ්‍යස්ථ, නිහඬ, නිෂ්ක්‍රීය චරිතයක් ලෙසය. එසේම මැණික් ව්‍යාපාරිකයින් වැනි ධනවතුන්ගේ ප්‍රියසාදයන්හී මුදලට ගී ගැයීමට යාමෙන් තමන් නොතරම් වැඩ කරනවා යැයි චෝදනාවක් ද අමරදේවයන්ට එරෙහිව නැඟුණු අතර ‘දිවයින ඉරිදා සංග්‍රහයේ’ කතුවරයාව සිටි දයාසේන ගුණසිංහ ද ඒ පිළිබඳව තම ‘උකුස්සා’ කොලමෙන් පහර එල්ල කළේය. මම මේ පිළිබඳ විමසූ විට අමරදේවයන් දුන් පිළිතුර අදට ද වලංගු යැයි සිතමි.”පිරිහුණු සමාජයක නොපිරිහුණු කලාකරුවෙකු ඉතිරි විය නොහැකිද? අද කලා ක්‍ෂේත්‍රය තුළ පෙනෙන්නේ සාමූහික පරිහානියක්. පුර්ණ කාලීන ධන ගවේෂණයක යෙදෙන මිනිසාට කලා රසාස්වාදනය සඳහා අවකාශයක් නෑ. විවේක බුද්ධියෙන් තොර කලාකරුවන්ගෙන් උසස් නිර්මාණ බිහිවීම අපේක්ෂා කළ නොහැකියි.””පසුගිය කාලයේ ඔබ වෙත දැඩි විවේචන එල්ල වුණා. ඉන් ඔබ සැළුණාද?”අමරදේවයෝ උපේක්ෂාශීලී තවුසෙකු සේ මඳ සිනාවකින් යුතුව පිළිතුරු දුන්හ.මේ කාලය වන විට මහගමසේකර මිය ගොසිනි. ඒ වියෝවද අමරදේවයන්ගේ නිහැ¼ඩියාවට හේතුවක් වීදැයි මා විමසූවිට එතුමන්ගෙන් ලැබුණේ ගී පද වැලක් බඳු පිළිතුරකි.”සේකරගේ ගී පදවලට සංගීතය මුසු කිරීම හිරු රැසයි මුහුදු මලයි සිහිගන්වන සුසංයෝගයක්. ඔහු නැතිවීම විශාල අඩුවක් තමයි. මා දැන් වැඩි අවධානය යොමු කරන්නේ නාදමාලා ආශ්‍රිත නව සංගීත නිර්මාණ ගැනයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121820</link>
    <topic>ඔයා ඉසබෙලාට කරල තියෙන්නෙ මහ අපරාධයක්</topic>
    <author/>
    <content>ඔයා ඉසබෙලාට කරල තියෙන්නෙ මහ අපරාධයක්එදින සවස සියලුම විද්යුත් මාධ්‍යවල ප්‍රවෘත්ති විකාශ මඟින් ඩග්ලස් දැරණියගලව අධිකරණය මඟින් නිදහස් කළ පුවත ප්‍රචාරය කර හැරියේය. එම පුවතත් සමඟ ඔහුට තව තවත් දුරකථන ඇමතුම් දිගටම ගලාඑන්නට විය. එම ඇමතුම්වලින් වැඩි හරියකට පිළිතුරු දුන්නේ බිරිය සේරා ය. ඩග්ලස් සිය හිතවත් මිතුරන් කීපදෙනකු සමඟ සඳළුතලයට වී මධුවිත හිස් කරමින් ජයග්‍රහණයේ සතුට භුක්ති වින්දේය. මිතුරන් ඔහුගෙන් ඉල්ලා සිටියේ සිය ජීවිත ආරක්ෂාව ගැන පෙරට වඩා බෙහෙවින් සැලකිලිමත් වන ලෙසය.සේරා ඇඟිලි ගනිමින් සැමියා සමඟ ටිකක් නිවීහැනහිල්ලේ කතා කිරීමේ අවස්ථාව උදාවෙන තුරු බලා සිටියාය. ඔහු හා කතාකළ යුතු බොහෝ දේවල් ඇගේ හිත යට තෙරපෙමින් තිබිණ. ඇයට ඒ අවස්ථාව උදාකර ගන්නට බොහෝ වේලාවක් ඉවසා සිටීමට සිදුවිය. ඩග්ලස් රාත්‍රී නිදි යහනට එනවිටත් ඔහුගේ විස්කි මත සහමුලින්ම සිඳී නොතිබිණ. බිරියගේ මුහුණේ සතුටේ සේයාවක් රැඳී නොමැති බව කාමරය තුළ ගලාගිය මඳ විදුලි එළියෙන් ඔහු දුටුවේය.”ඇයි සේරා.. ඔයා සන්තෝසෙන් නොවෙයිද ඉන්නෙ?.. ඔහු ඇගේ කර වටා අතක් යවමින් දෑස් වකුටු කොට සිනාසුණේය.”සිද්ධවෙලා තියෙන්නෙ සන්තෝස වෙන දේවල් නෙවෙයිනෙ?””ඔයා හිතන්නෙ මං දඩාවතේ ගිය මිනිහෙක් කියලද?””දැන් මට එහෙම හිතන්න සිද්ධ වෙලා තියෙනවා”ඔහු ඇය දෙස වික්ෂිප්තව බලා සිටියේය. ඇගේ එම වචනවලට ඔහුගේ හිත තදින් කීරිගැසිණ.”අර ඉසබෙලා කියන ගෑනු මනුස්සයට ඔයා කරලා තියෙන්නෙ මහපොළොව නුහුලන අපරාධයක්. දරු පැටියෙකුත් එක්ක අසරණ ගැහැනියක්ව මහ පාරට ඇදලා දාපු එක මහ පව්කාර වැඩක්””මං ඒක පිළිනොගන්න තරම් නරුමයෙක් නොවෙයි සේරා. කොහොම හරි මගෙන් ඒ වැරැද්ද සිද්ධ වුණා .. පෑලිස් මහවත්තෙ මුරකාරකමට එනකොට ඉසබෙලාගෙ බඩට මාස දෙකක් විතර ඇති. ... මොනවා වුණත් මං ඉසබෙලාට පිස්සු වැටුණා.. මගෙ බලපුළුවන්කාරකම් ඉදිරියේ ඒකි අසරණ වුණා?.. ඔය ප්‍රශ්නෙ උඩම පෑලිස් බීලා බීලාම මැරිලා ගියා.. දරුවා ලැබෙන්න කිට්ටු කරලයි මං ඉසබෙලා අත්හැරියෙ..””ලජ්ජා නැතුව කියන හැටි විතරක්? ඇයි මෙච්චර කාලයක් ඕක මගෙන් වහං කරගෙන හිටියෙ?””මට ඒ අඳුරු අතීතය ආයේ හාරා අවුස්සන්නට හිතුනෙ නැහැ. මට ඕනෑ වුණේ ඒ පරණ ජීවිතේ සහමුලින්ම අමතක කරලා අලුත් ජීවිතයක් පටන් ගන්න. මං ඔයාව මැරි කරන කොට මගෙ දුවත් හරිම පොඩියි... මට ඕනෑ වුණේ ඒ දරුවට හොඳ අම්මා කෙනෙක්ව හොයාගන්නයි.””මගෙ කුසින් නොවැදුවට මං තිසරුට ආදරෙන් සැලකුවෙ නැද්ද ඩගී””මම නැහැ කිව්වෙ නැහැනෙ සේරා. ඒත් ඔය දෙන්නගෙ අදහස් එකට ගැළපුනේ නැහැ””ඒකට මට දොස් කියන්න එපා. තිසරුගෙ ආඩම්බරකම තාම අඩුවෙලා නැහැ...” සේරා කතා කළේ කිසියම් නුරුස්නා හඬකිනි.”පොඩි දවස්වල ඉඳලම දුව ටිකක් එක විදිහයි.. එයාට අසාධාරණය පෙන්වන්න බැරිවුණා..? එහෙම නැතුව එයා ආඩම්බරකාරියක් නෙවෙයි සේරා””දුවගෙ ලෝ එක්සෑම් එක ඉවරවුණ ගමන් අපි එයාගෙ මැරේජ් එක කරලා දාමුද ඩගී?” මඳ නිහැඬියාවකින් පසුව සේරා තවත් අලුත් මාතෘකාවකට බැස්සාය.”දුව කැමැති නැහැනෙ හෙක්ටර්ව මැරි කරන්න? එයාගෙ සතුටයි මේ වෙලාවෙ වැදගත් සේරා.. අපි ඒ ළමයට බලකරන එක සාධාරණ නැහැ. දුවට කැමැති තීරණයක් ගන්න අපි ඉඩ දෙමු..””එයාගෙ හිතින් තාම අර ‘පත්තරකාරයාව‘ අයින් කරලා නැහැ... දෙන්නා හොර රහසෙ හම්බුවෙනවා.. කතා කරනවා..””අපේ මේ ප්‍රශ්නවලත් තාම ඉවරයක් නැහැනෙ සේරා.. හැම අතින්ම මං දැන් වැටිලයි ඉන්නෙ. ඔයා ඒක තේරුම් ගන්න බලන්න.. දුවගෙ මැරේජ් එක ගැන හිතන්න අපිට තව කල් තියෙනවා..””යාන්තම් එක ප්‍රශ්නයකින් ගැලවුණා.. බලන්නකො ඊළඟට මොකද වෙන්නෙ කියලා? .. මෙච්චර දෙයක් වෙලත් අර සක්කරවට්ටම ඔයා දිහා ඇහැ ඇරලා බැලුවද? ඒ ගෑනි තමයි මේ සේරටම මුල?””මේ සිද්ධියෙන් පස්සෙ මං හුඟදෙනෙක්ව තේරුම් ගත්තා සේරා.. කුසුම්රානි ගැන වුණත් කියන්න තියෙන්නෙ එච්චරයි..” තද හුස්මක් පිට කළ ඩග්ලස් යහනේ අනෙක් ඇලයට හැරී ඇස් පියාගත්තේය.පසුදින උදේ හතේ කණිසම මිහිරි හ¼ඩින් නාදවෙනු ඇසුනත් සුවනින්දේ පසුවෙන සැමියාව අවදි කරවන්නට සේරාට හිත දුන්නේ නැත. මේ ටික දවසට ඔහු වින්ද දුක් පීඩා හා චිත්ත පීඩා එමටය. මදුරුවන් තල තලා දින කීපයක් වැලිකඩ මහ උළු ගෙදර තපින්නට පවා සිදුවිය. හිරේ විලංගුවේ වැටෙන්නට ඉඩ නොදී ඔහුව බේරා ගත්තේ හෙක්ටර් ය. ඒ කළ උපකාරයට ප්‍රතිඋපකාර දැක්වීම කළ යුතුය. ඒ සඳහා කළ හැකි හොඳම උපකාරය ඔහුට තිසරුව විවාහ කරදීමය. හිතේ උපන් මෙවන් සිතුවිලි මැද නිදන කාමරයෙන් පිටවූ සේරා සෙමින් .. සෙමින් පියගැට පෙළ දිගේ පහළට බැස්සාය.වැඩි වේලාවක් යන්නට මත්තෙන් ඩග්ලස්ගේ යහන අද්දර තිබූ දුරකථනය හඬ නඟන්නට වූයේ ඔහුගේ නින්දට බාධා කරමිනි. හිතට පිවිසි තරහ මැඩගෙන ඔහු යහනේ දිග ඇදී සිටම රිසීවරය එසෙව්වේය. කතාකළේ අන් කව්රුවත් නොව බතලගොඩ ඇමැතිතුමාය.”ඇමැතිතුමා මොකද මේ උදේ පාන්දරම?”ඩග්ලස් නොරිස්සුම් හ¼ඩින් කටහඬ බින්දේය.”දැන් අයිසෙ උදේ අටත් පසුවෙලානෙ.. තමුසෙ තාමත් නිදිද?””හිරේ තැපලා හිටපු දවස් ටිකේ නින්දක් තිවුණේම නැහැ ඇමැතිතුමා””හරි.. දැන් ඒ ප්‍රශ්නෙ ඉවරයිනෙ? කුසුම් පැමිණිල්ල ඉල්ලා අස්කර ගත්තනෙ?.. වෙන මිනිහෙක් නොකරන උදව්වක් මං තමුසෙට කළේ.. ඒ මට කෙළෙහිගුණ අමතක කරන්න බැරි හින්දා ඩගී..””හරි.. දැන් මොකක්ද මගෙන් කෙරෙන්න ඕනෑ. එදා මගෙන් වරදක් වුණා නම් සමාවෙන්න.. අපි ඔය පහුගිය දේවල් අමතක කරලා දාමු සර්..””මෙච්චරයි කෙරෙන්න ඕනෑ.. අර තමුසෙ ළඟ තියෙන ෆොටෝස් ටික මට අදම ලැබෙන්න සලස්වන්න ඕනෑ.. අර බණ්ඩාරවෙලදි ගත්තු ඒවා..””මං දෙන්නම් සර්.. මට ඒවායින් ඇති වැඩක් නැහැනෙ..””හරි කොයි වෙලාවට ද මට ඒවා ලැබෙන්නෙ?””මං හෙට අනිද්දටම ගෙනත් දෙන්නම් ඇමැතිතුමා..””එච්චර දවස් කල්දාන්න බැහැ.. මං අද ගෝලයෙක්ව එවනවා තමුසෙගෙ රෙස්ටුරන්ට් එකට..? හරියට එකොළහ වෙනකොට .. මිනිහා අත එවනවා හරිද?””හොඳයි ඇමැතිතුමා..”බතලගොඩ දඩාස් ගා රිසීවරය තබන හඬ ඔහුට ඇසුණේ හිත තුළ කිසියම් කම්පනයක් ඇති කරමිනි. උදේ පාන්දරම මේ කඩා වැටුණේ මොන ගිනිගෙඩියක් දැයි ඔහුට සිතුණේය. තමාගේ ‘කට ඉස්සරවුණා’ වැඩි යැයි අනතුරුව ඔහුට සිතෙන්නට විය. ඔහුව මෙල්ල කරන්නට උපකාරී වුණේ මේ ඡායාරූප ටිකය. ඔහු එය ඉල්ලන්නේ ඔහුගේ ආරක්ෂාව පිණිස බව ඉතා පැහැදිලිය.”උදේ තේ මේසයේදී ඩග්ලස් මේ ගැන හෙක්ටර් සමඟ සාකච්ඡා කළේය.”ඩගී අයියා ඕකට ඔය තරම් කලබල වෙන්න ඕනෙ නැහැ.. නෙගටිව්ස් ටික අයියා ළඟ තියෙනවනෙ? ඕක දීලා දාන්න. ප්‍රශ්නයක් නැහැ..”හෙක්ටර් උපදෙස් දුන්නේය.”මටත් ඕක හිතුනා.. මං එහෙනම් පින්තූර ටික දීලා දාන්නම්?..””මිනිහට තිබුණෙ ‘නෙගටිව්ස්’ ටික ඉල්ලන්න.. මහ මෝඩ ඇමැතියෙක්?”හෙක්ටර් තේ උගුරක් බොමින් හැක හැක ගා සිනාසුණේය.”මොනවද ඩගී ඔය ෆොටෝස් වගයක් ගැන කතාවක් ඇදුනෙ?” නිතඹ සලමින් තේ මේසය වෙතට ආ සේරා දෑස් පුංචිකොට ඩග්ලස් දෙස බැලුවාය.”මගෙ යාළුවෙක් ෆිල්ම් එකේ ෆොටෝස් වගයක් ඉල්ලනවා මැගසීන් එහෙකට..”වහා හිතට නැඟුණු බොරුවක් ඇද බාමින් ඩග්ලස් දෑස් අගින් හෙක්ටර් දෙස බැලුවේය.අපර්ණා හිතුවක්කාර ලෙස නිවෙසින් පිටවී ගිය දා සිට මාකොල හාමිනේ කල් හැරියේ දැඩි විස්සෝපයෙනි. දියණිය නැති නිවෙස ඇයට දැනුණේ මහා පාළු සොහොන් පිටියක් මෙනි. සැමියා ද පසුවන්නේ උහුලාගත නොහැකි තරම් දැඩි සිත් තැවුලකින් බව ඇය දනී. ඔහු කාමරයෙන් එළියට පහළියට පවා ආවේ ඉඳහිටය. ඉරිදා දහම් පාසලේ දරුවන්ට ඉගැන්වීමට යාමෙන් ද ඔහු වැළකී සිටියේය. කෑම.. බීම ගැනීම කෙරෙහි පවා ඔහු එතරම් උනන්දුවක් නොදැක්වීය. ඔහු කල් හැරියේ මුළු ලෝකය ගැනම කලකිරුණු ස්වභාවයෙනි.”අපේ මහත්තයා ඔහොම නොකා.. නොබී ඉන්න ගියොත් ලෙඩවේවි..””ලෙඩවෙලා මැරිලා ගියාවෙ..! ඒක දාහෙන් සම්පතයි. .. මට බැහැ තවත් මේ නවනින්දරා විඳවන්න? අඩුගානෙ ඕකි ගිය තැනකින් කෝල් එකක්වත් දුන්නද? නැහැනෙ?””ගියදාම කෝල් එකක් නම් දුන්නා. පන්නිපිටියෙ යාළුවකුගෙ ගෙදරලු නැවතිලා ඉන්නෙ.. ඉක්මනට ගෙදර එනවා කියලත් කිව්වා””ඔය නැහැදිච්චි එකී මගෙ මළ මිනියටවත් එන්න ඕනෙ නැහැ. ඕකිව විනාශ කළේ වෙන කව්රුවත් නොවේ ඔහේ? අන්න ඒක මතක තියාගන්නවා.”සෙනරත් ඒ වචන ටික කියාගෙන ගියේ කෝපයෙන් ආවේශ වූවෙක් මෙනි.”.. මට දෙස් දෙවොල් තියලා පලක් නැහැනෙ අපෙ මහත්තයා?”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121821</link>
    <topic>සිනමාව ඉගෙන ගත් තරුණයන් අද ත්‍රීවිල් එලවනවා</topic>
    <author/>
    <content>සිනමාව ඉගෙන ගත් තරුණයන් අද ත්‍රීවිල් එලවනවාජී. ඩී. එල්. පෙරේරාඔහු අපේ රටේ නාට්‍ය ඉතිහාසයේ සිනමා ඉතිහාසයේ ප්‍රමුඛ නාමයක් හිමිකර ගත්තෙක්. ඔහු ජී. ඩී. එල්. පෙරේරා. වේදිකා නාට්‍ය, චිත්‍රපට රැසක් කලාවට එක්කළ ජී. ඩී. එල්. 1969 වසරේදී ලංකාව අතහැර එංගලන්තයට ගියේය.මේ රට හැර යාම පිළිබඳ වරක් ඔහුගෙන් විමසා සිටි කල ඔහු ප්‍රකාශ කර තිබුණේ, සැප සම්පත් බලාපොරොත්තුවෙන් රට හැර නොගිය බවත් ප්‍රධානම අපේක්ෂාව සිනමාව පිළිබඳ වැඩිදුර ඉගෙන ගැනීම බවත් ය. මෙසේ 1969 දී එංගලන්තයට ගිය ජී. ඩී. එල්. ට 1999 වසරේදී නැවත ලංකාවට එන්නට සිත් විය. මේ සිතුවිල්ල තනිකරම ලංකාවේ කලාව වෙනුවෙන් යමක් කිරීම පිණිස ඇතිවූ සිතුවිල්ලක් විය.“ඇත්තටම කිවුවොත් අවුරුදු 30 ක් එංගලන්තයේ මම සුඛෝපභෝගී ජීවිතයක් ගත කළා. මේ ජීවිතේ අතහැරලා දාලා ලංකාවට එන්න හිතුවේ මම ඉගෙන ගත්ත දෙයින්, මම ලබපු අත්දැකීම්වලින් කලාවට යමක් කරන්න තිබුණු උවමනාව නිසයි. අපේ රටේ කලාවට එන්න දඟලන තරුණයන්ට, දක්ෂතා ඇති තරුණයින්ව දැනුම්වත් කරලා, මා උගත් දේ ඔවුන් අතර බෙදා හදා දීලා හොඳ අනාගත පරපුරක් බිහි කිරීමේ බලාපොරොත්තුවෙනුයි මම ලංකාවට ආවේ.”ජී. ඩී. එල්. 1999 දී ලංකාවට පැමිණෙන්නේ එවන් දහසකුත් බලාපොරොත්තු රැසක් මැදය. ඔහු මහනුවර ප්‍රදේශය අතිශය දැකුම්කලු ස්ථානයකින් අක්කර දෙකහමාරක් මිලදී ගන්නේ අනාගතේ මේ බිම් කඩ ඇතුළතින් අති දක්ෂ නාට්‍යවේදීන්, නළු නිළියන් සිනමාකරුවන් බිහි කිරීමේ පිරිසුදු බලාපොරොත්තුවෙනි.“ඇත්තටම මගේ හිතේ මැවිලා තිබුණු ‘කලාගාරය’ ගොඩ නඟන්න මට සුදුසු බිමක් හමු වුණා. වික්ටෝරියා ජලාශයට මායිම්ව පිහිටි මේ ඉඩම ඉතාම දර්ශනීයයි. මගේ පෞද්ගලික ධනය කෝටි 10 ටත් වඩා වියදම් කරලා මේ අලංකාර ඉඩමේ ගොඩනැගිලි හදලා, ස්ටුඩියෝ හදලා, කැමරා හා සංස්කරණ උපකරණ, ශබ්ද උපකරණ, ඇතුළු සිනමා උපකරණ ගෙනත් අනාගත පරපුරට සිනමා දැනුම දායාද කරන තැනක් හැදුවා. පූර්ණ කාලීන සිනමා පාඨමාලාවකුත් සමඟ මේ කලාගාරය 2002 වසරේදී මම විවෘත කළා. මුලින්ම මේ පාඨමාලාවට සම්බන්ධ වෙන්න හිටියේ ළමයි තුන්දෙනයි. මුදල් අය කරන්නේ නෑ. නොමිලේ තමයි මේ හැම දෙයක්ම කරගෙන ගියේ. මේ පාඨමාලාව කරනවට සුමානයකට ඔවුන්ට රුපියල් 1500 කුත් ගෙව්වා.මේකට ළමයි සහභාගි කරවන්න දෙමවුපියෝ දැනුම්වත් වෙලා හිටියේ නෑ. දෙමවුපියන් දැනුම්වත් කරල දරුවෝ ගෙන්න ගත්තට පස්සේ හැම දරුවකුගේම අම්මා තාත්තා ගෙන්නල බුලත් අතක් දීලා වැඳලා අවසර අරගෙන තමයි දරුවන්ව පාඨමාලාවට කැඳවා ගත්තේ. මේ විදියට පාඨමාලාව හදාරපු දරුවන්ට අද අනාගතයක් නෑ. සමහරු මගෙන් අහනවා ‘සර් දැන් අපි මොකද කරන්නේ’ කියලා. සමහර තරුණයන් දැන් ත්‍රීවිල් එලවනවා.මේ හැම දෙනෙක්ම ඉතාම දක්ෂ දරුවෝ’ ඔවුන් පාඨමාලාව ඉවර වෙලා කෙටි නාට්‍ය, කෙටි චිත්‍රපට පවා කළා. මේ හැම දෙයක්ම කළේ මගේ සහ මගේ නෝනගේ සල්ලිවලින්. නමුත් මේ දරුවන්ට අද වනතුරුත් රැකියාවක් නෑ. ඇත්තටම ඒ පිළිබඳ මට දැඩි කලකිරීමක් දැන් දැන් ඇතිවෙලා තිබෙනවා.”ජී. ඩී. එල්. පවසන්නේ කලකිරීම මුසු වූ වේදනාවකිනි. ඔහු යහපත් සිතුවිලි ඇතිව ආරම්භ කළ මේ පාඨමාලාවෙන් දැයේ දරුවන්ගේ අනාගතයට හා කලාවට සෙතක් නොවේ නම් තමන් තවදුරටත් මෙහි රැඳී සිටීමේ ඵලය කුමක්දැයි ඔහු විමසයි. දැන් ඔහුගේ සූදානම මේ සියල්ල විකුණා දමා යළිත් එංගලන්තය බලා යාමටයි.“මම ලංකාවට ඇවිත් යහපත් දෙයක් කරන්න හැදුවා. හොඳ නිර්මාණ හැදුවා. අලුත් පරපුරක් බිහි කරන්න උත්සාහ කළා. ඒ එකකටවත් වර්තමාන සමාජයේ ඉඩක් තිබෙනවා කියා පෙනෙන්න නෑ. අපේ නිර්මාණ පවා අපේ අයට අගයක් නැති වෙලා. මම කරපු ‘පීටර් ඔෆ් ද එලිපන්ට්’ චිත්‍රපටය, මම හිතන්නේ ලංකාවේ කරපු ප්‍රථම ඉංගී‍්‍රසි ළමා චිත්‍රපටය අද එහි එක පිටපතක්වත් නැහැ. ‘සාමා’, ‘දහසක් සිතුවිලි’ චිත්‍රපට දෙක තිස්ස නාගොඩවිතානට පින්සිද්ධ වෙන්න රැකිලා තිබෙනවා. ‘රෝමියෝ ජුලියට් කතාවක්’ නම් නැත්තටම නෑ. මගේ කොපි ඔක්කොම මම අස්සන් කරලා චිත්‍රපට සංස්ථාවට දීලා තියෙනවා. නමුත් දැන් එක කොපියක්වත් නෑ. ලෝක ළමා දිනය දවසේ ‘පීටර් ඔෆ් ද එලිපන්ට්’ තරංගනි හෝල් එකේ ඩී වී ඩී එක පෙන්නුවේ. ඒක පෙන්වන්න සූදානම් කරත්දිත් සමහර අධ්‍යක්ෂවරු ඒකට විරුද්ධ වෙලා තිබෙනවා.‘රෝමියෝ - ජුලියට් කතාවක්’ කියන්නේ මම නිර්මාණය කරපු දරුවෙක්. දැන් අම්මා - තාත්ත ගාව වත් ‘රෝමියෝ ජුලියට්’ නෑ. අපේ චිත්‍රපට ඇත්තටම කිවුවොත් සංරක්ෂණය වෙන්නේ නෑ. ටොරානා අධිපති කුමාර් කොතලාවල නිසා තමයි ඩී වී ඩී වශයෙන් වත් සංරක්ෂණය වෙන්නේ. ඒ නිසා මේ ක්ෂේත්‍රය ගැන මම කලකිරිලා ඉන්නේ. පසුගිය කාලය ඇතුළත චිත්‍රපට තිර නාටක 04 ක් මම ලියාගෙන හිටියා. කරන්න විදියක් නෑ. මේ කලකිරීම් එක්ක මම හිතුවා නැවත එංගලන්තයට යන්න.දැන් මගේ වයස අවුරුදු 77 ක්. මගේ දුව එංගලන්තයේ ඉන්නවා. යමක් කරන්න හිතාගෙන ලංකාවට ආවට ඒකට ඉඩක් නෑ. ජීවිතේ අවසන් කාලයේ පුටුවක් උඩ ඉඳගෙන ඔපෙරාවක්, චිත්‍රපටයක් බලා කියාගෙන ඉන්න එක සැපයක්. ඒ නිසා නුවර පිහිටි කලාගාරය ඇතුළු උපකරණ විකුණලා නැවත එංගලන්තයට යන්න අමාරුවෙන් මම හිත හදාගත්තා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121822</link>
    <topic>ශ්‍රී ලාංකේය සිනමාවට නව මානයක් එක්කරන “සැමීගේ කතාව”</topic>
    <author>ඈෂ්ලි රත්නවිභූෂණ</author>
    <content>ශ්‍රී ලාංකේය සිනමාවට නව මානයක් එක්කරන “සැමීගේ කතාව”මෙයට වසර කීපයකට පෙර නිෂ්පාදනය වූ නමුත් පසු නිෂ්පාදන කටයුතු හමාර කළ නොහැකි වූ සිනමා කෘතියක සීමිත ප්‍රේක්ෂකයන් පිරිසක් සඳහා පූර්ව දර්ශනයක් පසුගිය දා පැවැත්විණ. එය ප්‍රියංකර විතානාච්චි අධ්‍යක්ෂණය කළ “සැමීගේ කතාව“ චිත්‍රපටයයි. එය 2001 දී ග්‍රේෂන් සම්මානය දිනූ කපිතාන් එල්මෝ ජයවර්ධන විසින් රචිත ඉචථ’ඵ ඉබධපර නමැති ඉංග්‍රීසි නවකතාව පාදක කර ගත්තකි. එල්මෝ ජයවර්ධන ගුවන් සේවා සමාගමක කපිතාන්වරයෙකි.මෙම චිත්‍රපටයට ප්‍රස්තුත වන්නේ යම් දුරකට ශාරීරික විකෘති භාවයකින් පෙළෙන මෝරා නොවැඩුණු මානසිකත්වයක් සහිත තරුණයෙකුගේ චරිතයයි. චිත්‍රපටය ආරම්භ වන්නේ ඔහුගේ කුඩා කාලයෙනි. එම චරිතය ඔහුගේ තරුණ විය දක්වා විකාශනය වෙයි. කුඩා කල පාසල් ගිය ද නොවැඩුණු මානසිකත්වය හේතුවෙන් අධ්‍යාපන කටයුතු ග්‍රහණය කර ගැනීමට නොහැකි නිසා එය අතරමඟ ඇණහිටියි. කුඩා කල සිටම ඔහු අම්මාට බෙහෙවින් ආදරය කරයි. පියා ඔවුන් කුඩා කලම අතහැර ගොසිනි. තම ඥාති සහෝදරයකු සමඟ නගරයේ නිවෙසක රැකියාව සඳහා මව මෙම තරුණයා පිටත් කර හරියි. එය විදේශීය යුවළක් වාසය කරන නිවෙසකි. එහිදී විදේශීය කාන්තාව ඔහුට සෑම් යනුවෙන් ආමන්ත්‍රණය කරයි. ඔහුව බාර දෙනු ලබන්නේ එම නිවෙසේ මෙහෙකාරියටය. ඇය තමාගේ ලිංගික අවශ්‍යතා සන්තර්පනය කරගැනීම සඳහා ඔහුව යොදා ගනු ලැබූව ද ඒ පිළිබඳ සංවේදීභාවයක් ඔහුට නැත.හමුදා සේවයට ගිය ඔහුගේ එකම සොහොයුරු මියයාම නිසා ඔහු යළි ගමට පැමිණෙයි. අකැමැත්තෙන් වුවද තම රෝගී මව ගෙදර තනිකර යළිත් වෙනත් නිවෙසක සේවයට යයි. ඔහු එම නිවෙසේ සියලුදෙනාගේම අනුකම්පාවට හා සෙනෙහසට පාත්‍ර වෙයි. නමුත් හදිසියේම එම ගෙදර ස්වාමියා හදිසි අනතුරකින් මියයාමත් ස්වාමි දුව තම දරුවන් සමඟ විදේශගතවීමත් නිසා ඔහුට ද එම නිවෙසේ සිටි අනෙකුත් සේවකයන්ට ද තම ගම් බිම් බලා යාමට සිදුවෙයි. ඔහුගේ මව තදබල ලෙස අසනීපවී රෝහල් ගත කරනු ලබයි. ඉතාමත් ආදරයෙන් හා සෙනෙහසින් ඔහු මවට සැලකුව ද මව මිය යයි. ඔහුට ලෝකයේ සිටි එකම ඥාතියා වූ මව ද අහිමි වන අතර, විදේශගත වූ තමා සිටි නිවෙසේ අයගෙන් ලිපියක් බලාපොරොත්තුව සෑහෙන කාලයක් බලා සිටිය ද එසේ නොලැබේ. හුදෙකලාවේ ද, අන්ත අසරණභාවයේ ද අද්දරටම තල්ලු වී සිටි ඔහුව වර්ෂ ගණනාවකට පසු හදිසියේම බැහැදැකීමට එන්නේ තමා සේවය කළ නිවසේ ස්වාමියාගේ පුත්‍රයා, ඔහුගේ බිරිඳ සහ දරුවන් දෙදෙනාය. ඔවුහු තමන් සමඟ එන ලෙස ඔහුට ආරාධනා කරති. එය පිළිගන්නා ඔහු සිනහමුසු මුහුණින් රථයට ගොඩවෙයි. ගම හැරදා රථය වේගයෙන් ධාවනය වේ.මෙවැනි චරිතයක් චිත්‍රපටයක ප්‍රධාන කථා නායකයා වීම ශ්‍රී ලාංකේය සිනමාවේ සුලභ වූවක් නොවේ. ප්‍රියංකර ඉතා මැනැවින් මෙම චරිතය විකාශනය කරනු ලබයි. ඔහු පාදක කරගත් නවකතාවේ අවසානය අශුභවාදී වුවද චිත්‍රපටයේ එය සුඛාන්ත අවසානයකි. ප්‍රියංකර ගේ පිවිසුම සුබවාදී වූවකි. ඒ නිසාම ප්‍රේක්ෂකයා ද එම චරිතය හා හෘදයාංගම වෙයි. වෙනත් සිනමාකරුවෙක් අතින් නම් මෙවැනි චරිතයක් සමාජ අවමානයට හා පීඩාවට පත් විය හැකි චරිතයක් විය හැකිව තිබිණ. ප්‍රියංකර එම චරිතයට මානුෂික ගරුත්වයක් ලබා දෙයි. ධනාත්මක චින්තනයකින් යුත් මෙවැනි චිත්‍රපට අපගේ ප්‍රේක්ෂකයන් සතුටින් භාරගන්නවා ඇතැයි මම විශ්වාස කරමි. සිරිගේ චරිතය නිරූපණය කරන ජගත් චමිල ගේ රඟපෑම ඉතා විශිෂ්ටය. චරිතයේ ආත්මය මනාව අවබෝධ කරගනිමින් ඔහු ඉතා දුෂ්කර කර්තව්‍යයක් අතික්‍රමණය කරයි.1964 උපන් ප්‍රියංකර විතානාච්චි සිය උසස් අධ්‍යාපන කටයුතු නිම කරන ලද්දේ ඇමෙරිකා එක්සත් ජනපදයේදී ය. ලොස්ඇන්ජලීස් වැලි විද්‍යාලයෙන් ආර්ථික විද්‍යාව සඳහා උපාධියක් ද, කැලිෆෝනියා ප්‍රාන්ත ලොස් ඇන්ජලීස් විශ්වවිද්‍යාලයෙන් ව්‍යාපාර පරිපාලන උපාධියක් ද ඔහු ලබා ඇත. පසුව කැලිෆෝනියා ලොස් ඇන්ජලීස් විශ්වවිද්‍යාලයෙන් (උඛ්ඹ්ඒ) සිනමා හා රූපවාහිනී අධ්‍යක්ෂණය සඳහා ඩිප්ලෝමා දෙකක් ලබා ඇත. ඔහු ටොරොන්ටෝ හි රයර්සන් විශ්වවිද්‍යාලයෙන් චිත්‍රපට නිෂ්පාදනය හා සංවර්ධනය පිළිබඳ පාඨමාලාවක් ද සම්පූර්ණ කර ඇත.”සෑම් ගේ කතාව“ ප්‍රියංකර විතානාච්චි ප්‍රථම වෘත්තාන්ත චිත්‍රපටයයි.ඈෂ්ලි රත්නවිභූෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121823</link>
    <topic>මුල්ම ‘ගැඹුරු පේ‍්‍රමය’ සල්මන්ටලු</topic>
    <author>සුජීව තේවහෙට්ටිගේ</author>
    <content>මුල්ම ‘ගැඹුරු පේ‍්‍රමය’ සල්මන්ටලුපෙම්බැඳුම්, පෙමින් වෙන්වීම් බොලිවුඩ්පුරයට ආගන්තුක සිදුවීම් නොවෙයි. මීට දශක ගණනාවක සිට කලින් සිද්ධවුණු දේ අදටත් පොදුයි. මේ පෙම් බැඳුම්වලදී, හෝ වෙන්වීම්වලදී පෙමින් බැඳුණු වෙන්වුණ නළු නිළියන් බොහෝවිට පවසන්නේ එකම කතාවක්. පෙමින් බැඳී සිටියේ නම් එවැන්නක් නොතිබූ බව සමහරු පවසනවා.වෙන්වූයේ නම් එවැනි වෙන්වීමක් සිදු නොවූ බව පැවසෙනවා. ඒ වුණත් ඊට වඩා වෙනස් කතාවක් මේ ළඟදී කට්රිනා කායිෆ්ගෙන් පැවසුණා. ඇය පැවසුවේ තමන්ගේ මුල්ම සැබෑ ප්‍රේමය පිදුවේ සල්මන් ඛාන්ට බවයි. තමන් සල්මන් වෙත හදවතේ ගැඹුරින්ම ආදරය කළ බවත් ඇය පැවසුවා.සල්මන් සහ කට්රිනා අතර ප්‍රේමයක් තිබූ බව ලෝකයටම රහසක් නොවෙයි. මේ වනවිට එය නිමාවට පත්වී ඇති බවත් රහසක් නොවෙයි. දෙදෙනා අතර පැවතුණු මේ ආදරය බිඳී ගිය පසුව කට්රිනා හෝ සල්මන් ඒ ගැන කිසිදු ‘නිල’ ප්‍රකාශයක් සිදුකළේ නැහැ. ඒ නිහඬතාව බිඳ දමමින් මුල්වරටයි කට්රිනා මේ ගැඹුරු ප්‍රේමය ගැන ලෝකයටම ප්‍රකාශයක් කළේ.කට්රිනා මේ ප්‍රකාශය කර ඇත්තේ ඉන්දියාවේ පළකෙරෙන සුප්‍රකට විලාසිතා සඟරාවක් සමඟ මෑතකදී පැවැත්වූ සම්මුඛ සාකච්ඡාවකදීයි. මේ ප්‍රකාශය ගැන අදහස් දැක්වූ බොහෝ දෙනා පවසා තිබුණේ ප්‍රේමයෙන් බැඳී වෙන්වන බොහොමයක් නළු නිළියන් මෙවැනි විවෘත ප්‍රකාශ කරන්නට මැලිවන බවයි. එවැනි වාතාවරණයක් තුළදී කට්රිනාගේ ප්‍රකාශය කැපී පෙනෙන බවද ඔවුන් පවසනවා.කොහොම වෙතත් කට්රිනා මේ සම්මුඛ සාකච්ඡාවේදී ඇය සහ රන්බීර් කපූර් අතර පවතින ආදරය ගැන නම් කිසිවක් ප්‍රකාශ කර තිබුණේ නැහැ. කට්රිනා සහ සල්මන් අතර තිබුණු ආදරය බිඳී ගියත් නුදුරු දිනයකදී දෙදෙනා එකට එක්වී චිත්‍රපටයක රඟපාන්නට නියමිත බවයි දැනගන්නට ලැබුණේ. මේ චිත්‍රපටයේ නම තමයි, ‘ඒක් ථා ටයිගර්’.සුජීව තේවහෙට්ටිගේපසුගිය සතියේ බිපාෂා බාසු සිටියේ ඉන්දියාවේ නම් නොවෙයි. පිටරටකයි. මොන රටේද? පිටරට ගියේ මොන කාරණයකටද? බිපාෂා ගියේ රුසියාවටයි. ඒ රටට ගියේ අලුතින් රූපගත වන බොලිවුඩ් චිත්‍රපටයක දර්ශන රැසක රඟපාන්නයි. මේ චිත්‍රපටයේ නම මොකක්ද? අධ්‍යක්ෂවරයා කවුරුන්ද? සෙසු නළු නිළියන් කවුරුන්ද? යන වග නම් දැනගන්නට නැහැ. ඊට වඩා වටින්නේ බිපාෂාට රුසියාවේ දී මුහුණ දෙන්නට සිදුවූ බියකරු අත්දැකීමක වගතුගයි. ඔව්. ඇයට රුසියාවේදී අනපේක්ෂිත අත්දැකීමක් විඳින්න සිද්ධ වෙලා. ඒ සිද්ධිය මෙහෙමයි.එක්තරා දිනයකදී මේ චිත්‍රපටයේ රූපගත කිරීම් කිහිපයක් ශාන්ත පීටර්ස්බර්ග් නුවරට ආසන්නයේ සිදු කෙරුණා. බිපාෂාත් සෙසු නළු නිළියන් කිහිප දෙනකු සමඟ මේ දර්ශනවල රඟපෑවා. පැය දෙකතුනක් ගතවෙද්දී බිපාෂා තමන්ට නියමිත දර්ශනවල රඟපෑවා. ඉන්පස්සෙ ඇයට පුංචි විවේකයක් ලැබුණා. ‘නිකං බලාගෙන ඉන්නවට වඩා හොඳයි සාප්පුවල තියෙන්නෙ මොනවද කියල හොයල බලන එක’ බිපාෂාට මෙහෙම හිතුණා. ඇය අධ්‍යක්ෂවරයාට දන්වා ශාන්ත පීටර්ස්බර්ග් නගරයෙහි තිබෙන වෙළෙඳ සල් සොයාගෙන ගියා. ඒ වෙළෙඳසල් එකින් එකට ගොඩවූ බිපාෂා, තමන් අත තිබෙන මුදල් වියදම් කරමින් නොයෙකුත් ඇඳුම් පැලඳුම් මිලට ගත්තා. නමුත් ඇයගේ සාප්පු සවාරිය කෙටි වුණේ නැහැ. ඇයටත් නොදැනීම කාලය ගතවෙද්දී ඇය තව තවත් දුර ගමන් කළා. එලෙස වටපිට බලමින් ගමන් කරද්දී ඇයට එක්තරා පුද්ගලයකුගේ රුවක් දෙනෙතට හසුවුණා. මේ පුද්ගලයා තමන් සාප්පු සවාරිය පටන්ගත් තැනදීත් මුණගැසුණා නොවේදැයි ඇයට හදිසියේම සිහිපත්වුණා. තවත් මඳ දුරක් ගමන් කළ බිපාෂා, සාප්පු සවාරියේ යන දෙනෝදාහක් මැද්දේ සිටිමින් නිකමට මෙන් පසුපස බැලුවා. අර ආගන්තුක පුද්ගලයා තමන් දෙස බලාගෙන සිටින බව බිපාෂාට හොඳින්ම වැටහුණා.’ඒ කවුද? රසිකයෙක්ද...? එහෙම කෙනෙක් නම් මා ළඟට ඇවිදින් කතාකරන්න එපායැ. හොරෙක්ද? වෙනත් දෙයක් හිතේ තියාගෙන එන මිනිහෙක්ද?’ බිපාෂාගේ හිත නොයෙක් ප්‍රශ්නවලින් පිරුණා. මේ අද්භූත පුද්ගලයා මඟහැරීමට උපායක් කල්පනා කළ බිපාෂා එක්වරම සෙනඟ අතරින් රිංගා ගොස් සාප්පුවකට වැදුණා. සාප්පුව තුළට ගිය බිපාෂා දෙතුන්දෙනකුට මුවා වී මහමඟ දෙසට නෙත් යොමු කළා. ඇයව ලුහුබැඳි මේ තැනැත්තා සාප්පුව දෙස ඕනෑකමින් බලා සිටින වග ඇය හොඳින්ම දුටුවා. ඔහු සාප්පුව ඉදිරිපිට නැවතී සිටිනවා. ඒ, තමන් එළියට එනතුරු බව බිපාෂා තේරුම් ගත්තා. ඇය හොඳටම බියවුණා.බිපාෂා නන්නාඳුනන රටක නාඳුනන මිනිසුන් රැසක් මැද්දේ අද්භූත මිනිසකුට කොටුවෙලා. සාප්පුවෙන් එළියට ආවොත් මේ මිනිසාට කොටුවන බව නම් දැන් ඇයට සැකයක් නැහැ. වෙන කළ යුතු දෙයකුත් නැහැ. වාසනාවට ජංගම දුරකථනය ඇයගේ ළඟ තිබුණා. ඇය මේ අකරතැබ්බ චිත්‍රපට කණ්ඩායමේ සහයක ශිල්පියෙකුට දැන්වූවා. ඔහු බිපාෂාට පැවසුවේ ඉක්මනින්ම ඇය සිටින තැනට පැමිණෙන බවයි.විනාඩි දෙක තුනක් ගතවෙත්ම ඇමතුම ගත් ශිල්පියාත් තවත් ශිල්පියකුත් බිපාෂා අසලට පැමිණියේ විදුලි වේගයෙන්. බිපාෂා ඔවුන්ට අර පුද්ගලයාව පෙන්වද්දී ඔහු එතැනින් අඩියට දෙකට මාරුවී ගියා. බිපාෂා බිය සැක නැතිව සහායක ශිල්පීන් දෙදෙනා සමඟ නැවතත් චිත්‍රපට දර්ශන තලයට පැමිණියා. මේ සිද්ධියෙන් පසුව අධ්‍යක්ෂවරයා තීරණය කළේ චිත්‍රපටයේ රඟන සියලුම නිළියන් වෙනුවෙන් ආරක්ෂකයන් කිහිප දෙනකු යොදවන්නයි. විශේෂයෙන්ම බිපාෂාගේ ආරක්ෂාව ගැන දැඩි අවධානයක් යොමු කරන්නටත් ඔහු උනන්දු වුණා.නැවතත් අර හැංගිමුත්තන් කළ පුද්ගලයා නම් කාටවත් දකින්න ලැබුණේ නැහැ. චිත්‍රපට කණ්ඩායමට, රුසියාවෙන් එනතුරු ඒ කවුරුන්දැයි සොයාගන්නටත් හැකි වුණේ නැහැ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=av11121824</link>
    <topic>කුසලතා පළකරන නව පරපුරේ රංග ශිල්පියෙක් චානක මධුසංඛ</topic>
    <author>කේ.සී.ජේ.රත්නායක</author>
    <content>කුසලතා පළකරන නව පරපුරේ රංග ශිල්පියෙක් චානක මධුසංඛඔහු නමින් චානක මධුසංඛ කුමාරතුංග. යොවුන් රංගන ශිල්පියෙක් ලෙස කුරුණෑගල පුරවරයෙන් කලඑළි බසින චානක නර්තනයට, වාදනයට සහ රංගනයට මනා කුසලතාවයක් දක්වන්නෙකි. බර්ට්‍රම් නිහාල්ගේ ‘රුපියල් සත’ ටෙලි නාට්‍යයට දායක වෙමින් රංගනයට පිවිස ‘කාව්‍ය’ ටෙලි නාට්‍යයෙන් රසිකයන් අතර ජනපි‍්‍රය වූ චානක ඉන්පසු ‘විදර්ශනා’, ‘හිමිකාරි’ වැනි ටෙලි නාට්‍යවල ද රඟපෑවේය.ඔහු රඟපෑ ‘අංජලී’, ‘මේ වසන්ත කාලයයි’ ටෙලි නාට්‍ය නුදුරේදීම විකාශය වීමට නියමිතය.“මම වයස අවුරුදු 4 දී ‘රුපියල් සත’ ටෙලි නාට්‍යයේ කුඩා දරුවකුට රඟපෑවා. පසුව ‘කාව්‍යා’ හි විශ්ව විද්‍යාල තරුණයකුගේ චරිතයක් රඟපෑවා.චානක නිවේදන කලාවට ද එසේම නර්තන කලාවට ද දක්වන්නේ දක්ෂතාවයකි. ඔහු නර්තන කලාවට අත්පොත් තබන්නේ ස්පැරෝස් (Sparroes) නර්තන කණ්ඩායමට සම්බන්ධ වීමෙනි. විවිධ නර්තන කණ්ඩායම් හා එක්ව නර්තන ප්‍රසංග සඳහා දායක වූ චානක මේ වන විට කුරුණෑගල පුරවරයේ තමාගේම නර්තන ආයතනයක් පවත්වාගෙන යයි. කලා ලොවේ දිගු ගමනක් යාමට පෙරුම් පුරන මේ යෞවනයාට අපි සුබ පතමු.ආලපුරේ කෝල රාල ශෝක පාළු වෙලා වැඩක් නෑ පබළු මාල සුවඳ සබන් ආලවන්ත දිස්නේ දෙන්නෙ නෑ ආල ලීල හිතක් මොටද SMS විතරයි ඕනෑ යාළු – මාළු සහ පිරිවර වගේ වගක් නෑ නාන තොටේ – මඟ දෙවැටේ දැකලාවත් නෑ ගෑනියෙක් ද පිරිමියෙක් ද ඒත් දන්නේ නෑ ආලපුරේ කෝල රාල ශෝක පාළු වෙලා වැඩක් නෑ අහස උඩින් – මුහුද යටින් (Chat) කරන්න විතරයි ඕනෑ අට පහ ගැන දන්නවාද හතර කේන්දරේ පාළුද පෙළපත කුලගොත බැලුවද බයක් නැතිව බහ දුන්නද ආලපුරේ කෝල රාල ශෝක පාළු වෙලා වැඩක් නෑ ඒරොප්පෙට යන්න එන්න (Visa)එකක් විතරයි ඕනෑකේ.සී.ජේ.රත්නායකසංස්කෘතික අමාත්‍යාංශය හා කතරගම ප්‍රාදේශීය ලේකම් කාර්යාලය හා එක්ව සංවිධානය කළ ‘කතරගම සාහිත්‍ය උලෙළ 2011’ පසුගියදා සෙල්ලකතරගම මහා විද්‍යලයේදී පැවැත්විණි.එහිදී කෙටිකතා නිර්මාණය විචාර, ගී පද රසවින්දනය හා ජනශ්‍රැති අධ්‍යයනය යන විවෘත තරග අංශයන්හි කුසලතා සම්මාන හිමිකරගත් කතරගම සංස්කෘතික බලමණ්ඩලයේ උප සභාපති රුක්මන් රත්නායකට රන්මිහිතැන්න මහින්ද රාජපක්ෂ ටෙලි සිනමා ගම්මානයේ ව්‍යාපෘති අධ්‍යක්ෂ උදය කුමාර මහතා සම්මාන සහතික පිරිනැමූ අයුරු.මහා කවි විලියම් ෂේක්ස්පියර්ගේ රෝමියෝ ජුලියට් කෘතිය ඇසුරින් නදීකා බණ්ඩාර රචනා කළ ‘රෝමියෝ ජුලියට්ලා’ පර්යේෂණාත්මක නාට්‍යය ලබන අද සවස 6.30 ට බොරැල්ලේ නාමෙල් ‘මාලනී පුංචි තියටර් හිදී වේදිකා ගතවේ. ජගත් ජයසේකර සමඟ නදීකා බණ්ඩාර සම අධ්‍යක්ෂණය කරන ‘රෝමියෝ ජුලියට්ලා’ හි සංගීතය හර්ෂ මාකලන්ද ගෙනි.සරත් කොතලාවල ගේ නවතම නාට්‍යය නිර්මාණය ‘නරි බුරති’ මේ මස 22 සහ 23 දෙදින සවස 6.30 ට කොළඹ ලුම්බිණි රඟහලේ දී වේදිකා ගත වේ.ප්‍රවීණ නාට්‍ය නිෂ්පාදක වික්ටර් බණ්ඩාර සේනාරත්නගේ නවතම නිර්මාණය ‘හිස ගිනිගත් ගැහැනිය’ පසුගිය දා කොළඹ සුදර්ශී ශාලාවේදී සුබ මොහොතින් ආරම්භ විය.මෙදින ඊට සහභාගි වූ සංස්කෘතික කටයුතු පිළිබඳ ඇමැති ටී.බී.ඒකනායක මහතා ප්‍රමුඛ අධ්‍යක්ෂක වික්ටර් බණ්ඩාර සේනාරත්න, නිෂ්පාදක සේනානායක පොඩිනිලමේ, ප්‍රධාන නිළි ශ්‍රියානි දිසානායක, අසංක පෙරේරා ඇතුළු පිරිස මෙහි දැක්වේ.නාලන්දා විද්‍යාලයීය පාසල් සංවර්ධන අරමුදලට ආධාර පිණිස පැවැත්වූ ‘රන් ගී රාව‘ සංගීත ප්‍රසංගයේ දී, ශ්‍රී ලංකාවේ ගීත කලාව වෙනුවෙන් කළ අති මහත් සේවය උදෙසා, අසහාය ගායක වික්ටර් රත්නායක නාලන්දා ගෞරව සම්මානයෙන් පුද ලැබූ අවස්ථාව.ශ්‍රී ලාංකේය සිනමාවේ සියලු තොරතුරු එක්රැස් කිරීමටත්, සියලු චිත්‍රපට DVD තාක්ෂණයෙන් යුතුව සංරක්ෂණය කිරීමටත් සිග්නිස් ශ්‍රී ලංකා පර්ෂදය (j¡CIC – UNDA) කටයුතු කරගෙන යයි. සිනමා තොරතුරු (පුවත්පත්, සඟරා, ග්‍රන්ථ, චිත්‍රපට, පෝස්ටර්, සමරු කලාප යනාදිය පහත ලිපිනයට එවන ලෙස ‘සිග්නිස්’ ජාතික අධ්‍යක්ෂ බෙනඩික්ට් ජෝශප් පියනම ඉල්ලා සිටියි. 19, මැල්කම් පෙදෙස, කොටා පාර, කොළඹ 08.’වර්ල්ඩ් විෂන් ලංකා’ ලුණුගම්වෙහෙර කලාප සංවර්ධන වැඩසටහන යටතේ ‘රන්වන් සමනලයෝ’ නමින් ළමා ගී සී.ඩී.පටයක් නිකුත් කර ඇත.ඉන්දික ප්‍රගීත් රණසිංහගේ සංගීත අධ්‍යක්ෂණයෙන් නිශාන්ත විජේසිංහ ඉන්දික ප්‍රගීත්, පියල් උදය සමරවීර, චමිලා කොඩිකාර සහ ජයම්පති රාජකරුණාගේ පද රචනයෙන් රසවත් වූ මෙම සීඩී පටයට සියලුම ගී ගායනා කරනු ලැබ ඇත්තේ ‘උදාහිරු ළමා සම්මේලනයේ සිසු සිසුවියන් විසිනි. ළමා ගී රසවින්දනය පිළිබඳ උනන්දුවක් සමාජයේ ඇති කරනු වස් වර්ල්ඩ් විෂන් සද්කාර්යක් ලෙස ‘රන් සමනලයෝ’ එළි දැක්වූයේ රන්මිහිතැන්න සිනමා ගම්මානයේදීය.ඔහු නමින් කමල් චන්දන ත්‍රීකාවල. කුඩා කල පටන් ම සංගීතය කෙරෙහි කමල් ගේ හිත ඇදී ගියේ නිරායාසයෙන්. ගීතයට, සංගීතයට පුංචි දවස්වල සිට ම හිත ගිය නිසාදෝ වයස අවුරුදු 19 දී දක්ෂ ලෙස ගිටාරය වාදනය කරන්නට ඔහු සමත් වුණා. කමල් 1995 දී නුගේගොඩ ‘කලාභූමි’ ආයතනයට බැඳී ගිටාර් වාදනය ප්‍රගුණ කළ බව පවසන්නේ මහත් සතුටින්.“ඇත්තටම මම අවුරුදු 20 ක පමණ කාලයක් ගිටාර් වාදනය හැදෑරුවා. ඒ අනුව මගේ ම වූ මටම අනන්‍ය වූ සංගීත මාර්ගයක් අද වනවිට සොයා ගෙන තිබෙනවා.සංගීත කලාව ඔස්සේ දිගු ගමනක් යාමට පෙරුම් පුරන කමල් තව තවත් දක්ෂතා රැසකින් හෙබි නිර්මාණ කරුවෙකි.කලා ලොවේ දිගු ගමනකට මුල පුරන කමල් ගේ ලිපිනය ලිදකොරටුව, මැදගොඩ මාවත, මහහීල්ල, බෙලිඅත්ත යි. “ගාමා ගාමිණී සුබසිංහ” නම කියූ සැණින් අපේ මතකයට නැඟෙන්නේ ගීත ඉල්ලීම්. ඒ තරමටම ගුවන් විදුලි, රූපවාහිනී නාලිකා වැඩසටහන් ඔස්සේ මේ නම දිනකට හතර පස් වතාවක්ම ප්‍රචාරය වුණා. යුද හමුදා නිලධාරියකු ලෙසත්, ලේඛකයකු ලෙසත් ගාමා නමක් දිනු පුද්ගලයෙක්.හැබැයි මේ කියන්නට යන්නේ ගාමා ගැන නම් නොවේ. ඔහුගේ පි‍්‍රය බිරිය ගැන. ඇය හිල්ඩා වික්‍රමබාහු. වෘත්තියෙන් දකුණු පළාතේ ජනපි‍්‍රයතම රූපලාවණ්‍ය ශිල්පිනියක්, උපදේශිකාවක්. ඇගෙන් රූපලාවණ්‍ය පිළිබඳව හැදැරු සිසු සිසුවියන් බොහොමයක් සිටිනවා.මේ අතර ‘රසඳුන’ කියවන කාන්තාවන් දොළොස් දෙනකුට, ඇගේ රූපලාවණ්‍ය පාසලේ ජනවාරි මස ඇරැඹෙන රූපලාවණ්‍ය පාඨමාලාව නොමිලයේම හැදෑරීමට අවස්ථාව සලසා දෙන්නට ඇය සූදානමින් සිටින බව අපට දැනගන්නට ලැබුණා. ඒ පිළිබඳව සකුරා හවුස්, පිටිදූව, හබරාදුව ලිපිනයෙන් විමසිය හැකියි. රසඳුන සමඟ හැමදාමත් අත්වැල් බැඳගෙන සිටින හිල්ඩාට අපි සුබ පතමු. සිංහල සිනමාවේ 65 වැනි උපන් දිනය යෙදී තිබෙන්නේ 2012 ජනවාරි 21 වැනිදාට ය. ඒ නිමිත්තෙන් මහාචාර්ය සුනිල් ආරියරත්න අධ්‍යක්ෂණය කළ ‘කුස - පබා’ චිත්‍රපටය ‘තෑන්ක් යූ බර්ටි’ චිත්‍රපටයට පසු ඊ.ඒ.පී. මණ්ඩලයේ සිනමාහල්වල තිරගත කිරීමට කටයුතු යොදා තිබේ. 1947 ජනවාරි 21 වැනිදා ප්‍රථම සිංහල චිත්‍රපටය වූ ‘කඩවුණු පොරොන්දුවේ’ එක් පිටපතක් පමණක් (තවත් පිටපත් කිහිපයක් පසුව දර්ශනය විය) කොළඹ කිංස්ලි සිනමාහලේ තිරගත වූ අතර ‘කුස - පබා’ පිටපත් 50 ක් 2012 ජනවාරි 21 වැනිදා සිට වැල්ලවත්තේ සැවෝයි ඇතුළු සිනමා ශාලා 50 ක තිරගත කෙරෙනු ඇත. සිංහල චිත්‍රපටයක පිටපත් 50 ක් එකවර මුදා හැරෙන ප්‍රථම අවස්ථාව මෙය යි.  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=am1112181</link>
    <topic>පනහ පැන්නාම...</topic>
    <author>සාගරිකා දිසානායක ජයසිංහ</author>
    <content>පනහ පැන්නාම...ශ්‍රී ජයවර්ධනපුර රෝහලේ ප්‍රසව හා නාරිවේදය පිළිබඳ විශේෂඥ වෛද්‍යඅද අපේ රටේ වැඩි දෙනාගේ අවධානයට පාත්‍ර නොවෙන පිරිසක් වැඩිහිටි කාන්තාවෝ. දරුවන්, යෞවනයන් තරුණ තරුණියන් ගර්භණී මාතාවන් මෙන්ම පිරිමින් පිළිබඳවත් බෙහෙවින් සැලකිලිවත්වන සමාජයට අමතක වෙන කොටස මැදිවියේ සහ මහලු වියට පත්වන කාන්තාවෝ.එසේ වන්නේ එම වයසේ පසුවන කාන්තාවන් බොහෝවිට පවුලේ අම්මා හෝ බිරිය වන නිසා පවුලක අම්මා හෝ බිරිය හැමවිටම සැලකිලිමත්වන්නේ තම ස්වාමියා සහ දරුවන්ගේ යහපත් සෞඛ්‍ය තත්ත්වය සුරක්ෂිත කරන්නටයි. හොඳම දේ දරුවන්ටත් සැමියාටත් වැඩිහිටියන්ටත් ලබා දෙන ඈ තමා ගේ සෞඛ්‍යයට ලබා දෙන්නේ දෙවැනි තැනය.අම්මාගේත්, බිරියගේත් සැලකිලි ලබමින් සුවසේ පසුවන දරුවන්ටත් සැමියාටත් ඇගේ සෞඛ්‍යය ගැන සොයා බලන්නට බොහෝ විට අමතක වෙනවා. පවුලක මෙන්ම රටක ජීවනාලිය වන්නේ කාන්තාව. ඇගේ පෝෂණය, යහපත් මානසික හා ශාරීරික සෞඛ්‍යය මත ඒ පවුලේත් පොදුවේ රටෙහිත් අනාගතය සුරක්ෂිත වෙනවා.2025 වනවිට ලංකාවේ ජනගහනය අද මෙන් දෙගුණයක් වෙතැයි ගණන් බලා තිබෙනවා. අපේ රටේ වැඩිහිටි ජනගහනයත් ඊට සමගාමීව වැඩි වෙනවා. අපේ රටේ කාන්තාවගේ සාමාන්‍ය ආයු කාලය අවුරුදු 75ක් වෙනවා. ලංකාව ඇතුළු ලෝකයේ රටවල කාන්තාවන්ගේ අර්ථවහරණය Menopause (ඔසප් චක්‍රය නතරවීමේ කාල සීමාව) අවුරුදු 51ක්. සාමාන්‍යයෙන් කාන්තාවක් ඇගේ සමස්ත ආයු කාලයෙන් තුනෙන් එකක් අර්ථවහරණයෙන් පසුව ගත කරයි.අර්ථවහරණය කාන්තාවකගේ ජීවිතයේ පරිවර්තනීය අවස්ථාවකි. එයින් පසුව සිදුවන කායික හා මානසික බලපෑම් බොහෝය. එහෙත් අද මෙරට කාන්තාවන් අතරින් වැඩි දෙනකු තුළ ඒ පිළිබඳ නිසි අවබෝධයක් නැත. මේ තත්ත්වය පිළිබඳ පුරුෂ පක්ෂය සතු නොදැනුවත්කම ඊටත් වැඩිය. දැනගත්ත ද, ඔවුහු ඒ පිළිබඳව එතරම් සැලකිලිමත් නොවෙති.එය පුද්ගලිකව කාන්තාවට ද ඇගේ පවුලට ද පොදුවේ සමාජයට ද බලපාන අහිතකර සංසිද්ධියකි. අර්ථවහරණයෙන් පසුව කාන්තාව මුහුණ දෙන සෞඛ්‍යමය හා මානසික ගැටලු දැන් ක්‍රමයෙන් වර්ධනය වෙමින් පවතී. මෙය ලංකාව ඇතුළු රටවල සෞඛ්‍ය පද්ධතියේ විශාල ගැටලුවක් බවට පත් වෙමින් පවතී. අර්ථවහරණයට පත්වුවද කාන්තාව සමාජයට ආර්ථිකයට දායකත්වයක් සපයන්නට හැකි වයස් මට්ටමක පසුවෙයි.අර්ථවහරණය පිළිබඳ මනා වැටහීමකින් යුතුව එහි අතුරු විපාක මනාව කළමනාකරණය කළහොත් එම වයස් ඛණ්ඩයේ කාන්තාවන් ගෙන් සමාජයට රටට සිදුවන මෙහෙවර වඩාත් ඵලදායී ආකාරයෙන් ලබා ගත හැකි වේ. කාන්තාවක් සිය ජීවිතයේ පරිණත භාවයට පත්වන්නේ මැදි වියෙහිදීය. ඇගේ ජීවන කුසලතා, අත්දැකීම් හා දැනුම මුහුකුරා යන්නේ මේ අවධියේදීය. රැකියාවක නියුතු කාන්තාවක නම් ඈ සේවයෙන් දීර්ඝ සේවා අත්දැකීම් ලබන්නේත්, උසස්වීම් ලබන්නේත් මැදි වියට එළඹෙන කල්හිය.ඇගේ සේවය වඩාත් හොඳින් ලබාගන්නට හැකි එම කාලයේදී අර්ථවහරණය හේතුවෙන් ඇතිවන මානසික හා කායික ගැටලු හේතුවෙන් එම මෙහෙවර නිසියාකාරව ලබා ගන්නට නොහැකි වේ. වයස අවුරුදු පනහේ සිට හැට හැටපහ දක්වා වූ කාලයේදී ද ඇය කායිකව හා මානසිකව නිරෝගී වන්නේ නම් ඇගෙන් සිය පවුලට සේවා ස්ථානයට මෙන්ම රටේ ආර්ථිකයට සිදුවන මෙහෙවර වඩාත් ඵලදායී වනු ඇත.ඒ පිළිබඳ ලොව බොහෝ රටවල අවධානය යොමු වී ඇති අතර ශ්‍රී ලංකාවේ ද ඒ සඳහා කටයුතු කරන්නට මෙරට ප්‍රසව හා නාරිවේද වෛද්‍යවරුන්ගේ සංගමයට අනුබද්ධිතව ශ්‍රීී ලංකා අර්ථවහරණ සංගමය නම් වූ සංවිධානයක් පිහිටුවා තිබේ.ශ්‍රී ජයවර්ධනපුර රෝහලේ ප්‍රසව හා නාරිවේදය පිළිබඳ විශේෂඥ හේමන්ත පෙරේරා මහතා එහි වර්තමාන සභාපතිවරයාය. අර්ථවහරණය පිළිබඳ කාන්තාවන් දැනුවත් කිරීම, ඒ සම්බන්ධව ඔවුන්ට පැන නඟින ගැටලු සාකච්ඡා කිරීම, හා ඒවාට විසඳුම් ලබාදීම, අර්ථවහරණය හා ඒ ආශ්‍රිත ගැටලු සහිත කාන්තාවන්ට සෞඛ්‍ය සේවා සැපැයීම හා ඔවුන්ට උපදේශන සේවා සැපැයීම පිළිබඳව වෛද්‍යවරුන්, හෙදියන්, සාත්තු සේවිකාවන් හා පවුල් සෞඛ්‍ය සේවිකාවන් පුරුදු පුහුණු කිරීම හා දැනුවත් කිරීම වැනි කටයුතු ශ්‍රීී ලංකා අර්ථවහරණ සංගමය මඟින් ඉටු කැරේ.අර්ථවහරණය යනු කුමක්ද?අර්ථවහරණය යනු කාන්තාවන්ගේ සිරුරෙහි ඇතිවන සාමාන්‍ය භෞතික ක්‍රියාවලියකි. කාන්තාවකට මාසිකව සිදුවන අර්ථවය සම්පූර්ණයෙන්ම නැවතීමයි. එක දිගටම මාස 12ක් ඔසප් චක්‍රය නැවතුණු පසු අර්ථවහරණයට ලක්වූ බවට තීරණය කළ හැකිය. කිරි දෙන මවුවරුන්, ගර්භණී කාන්තාවන් ඇතැම් හෝර්මෝන, උපත් පාලන ක්‍රම භාවිතා කරන කාන්තාවන් සහ ගර්භාෂය පමණක් ඉවත් කළ (ඩිම්බ කෝෂ ඉතිරි කර) කාන්තාවන් ඊට අයත් නොවන බව සඳහන් කළ යුතුය.අවුරුදු පනහ ළඟා වන විට ඩිම්බ කෝෂවලින් ඩිම්බ හෝර්මෝන නිෂ්පාදනය වීම අඩුවේ. මෙම කාලවකවානුව හඳුන්වනු ලබන්නේ “අර්ථවහරණ සංක්‍රමණය” (Menopausal Transition) යනුවෙනි. අර්ථවහරණයේ දී හටගන්නා රෝග ලක්ෂණ සඳහා ප්‍රධානතම හේතුව වන්නේ ඊස්ට්‍රජන් හා ප්‍රොජෙස්ටරෝන් හෝර්මෝන සාන්ද්‍රණයේ ඇතිවන වෙනස්වීමයි. හෝර්මෝන සාන්ද්‍රණයේ අඩුවීම හේතුවෙන් කාන්තාවන් ගේ ශාරීරික හා මානසික වෙනස්වීම් සිදුවේ.අර්ථවහරණ සංක්‍රමණයඅවසාන ඔසප් චක්‍රයට වසර කිහිපයකට පෙර අර්ථවහරණ සංක්‍රමණය ඇරඹේ. එසේම අවසාන ඔසප් චක්‍රයෙන් පසුව වසරක් ගතවන තුරුම එම අවධිය පවතී. අවසාන ඔසප් චක්‍රයට පසු වසරක් ගත වන තුරු අර්ථවහරණයට පත්වූවාදැයි නිශ්චිතවම පැවැසිය නොහැකි හෙයින් එම කාලය ද සංක්‍රමණ කාලයක් ලෙස හැඳින්වේ. ඉන්පසුව කාන්තාවගේ මුළු ජීවිත කාලය පුරාම ඔසප් චක්‍රයක් ඇති නොවේ.වයස අවුරුදු 38න් පසු කාන්තාවන්ගේ ඩිම්බ කෝෂවල පිහිටි ඩිම්බ ප්‍රමාණය ශීඝ්‍ර ලෙස අඩුවීමක් දක්නට ලැබේ. එහි ප්‍රතිඵලයක් ලෙස ඊස්ට්‍රජන් හෝර්මෝනයේ නිපදවීමට අඩුවීමක් පෙන්නුම් කරයි. අර්ථවහරණ සංක්‍රමණය ළඟාවන විට ඊස්ට්‍රජන් හෝර්මෝනයේ විශාල අඩුවීමක් පෙන්නුම් කරන අතර රෝග ලක්ෂණ හා සංකූලතාව මතුවීමට පටන්ගනී.කාන්තාවන්ගේ බොහොමයක් වැදගත් ඉන්ද්‍රයයන්ගේ ක්‍රියාකාරිත්වය ඊස්ට්‍රජන් හෝර්මෝනය මත රඳා පවතින අතර එම හෝර්මෝනයේ ඌනතාව නිසාම බොහෝ රෝග ලක්ෂණ සහ සංකූලතා මතුවේ.ස්වභාවික අර්ථවහරණය සමඟ සන්සන්දනය කරන කල ඇතැම් ප්‍රතිකාරවලින් අනතුරුව කාන්තාවන්ගේ ශරීරයේ ඊස්ට්‍රජන් හෝර්මෝන සාන්ද්‍රණයේ ක්ෂණික අඩුවීමක් ඇති විය හැකිය. ශල්‍යකර්මයක් මඟින් ඩිම්බ කෝෂ යුගලය ඉවත් කිරීම, පිළිකා නාශක ඖෂධ හා පියයුරු පිළිකා සඳහා ප්‍රතිඊස්ට්‍රජන් භාවිතා කිරීමෙන් ද මෙම තත්ත්වය ඇතිවිය හැකිය. මෙහි රෝග ලක්ෂණ ඉතා උග්‍ර විය හැකි අතර මෙම අවස්ථාවලදී ක්ෂණික රෝග ලක්ෂණ ඇතිවීමට ද ඉඩ තිබේ.බොහෝ අවස්ථාවල හැමගේ අවධානය යොමු වන්නේ අර්ථවහරණයේ රෝග ලක්ෂණ සඳහාය. මන්ද යත් කාන්තාවකට දැනෙන්නේත් ඇගේ දෛනික දිවියට බලපාන්නේත් රෝග ලක්ෂණ වන හෙයිනි. එහෙත් මතකයේ තබාගත යුතු වැදගත් කරුණ වන්නේ කාන්තාවකට නොදැනෙන අභ්‍යන්තර ක්‍රියාවලියක් ඇතැම් විට වඩාත් හානිදායක වන බවය. මන්ද යත් එවැනි සැඟවුණු රෝගවල රෝග ලක්ෂණ පහළවීමට වසර ගණනාවක් ගත වන හෙයින්; රෝගය හඳුනාගැනීම ද ප්‍රමාද විය හැකි බැවිනි. මෙසේ ඇතිවන රෝග අතර “අස්ථි බිඳීයාම” හෙවත් ඔස්ටියෝපොරෝසිස්” රෝගය ප්‍රධාන වෙයි.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=am1112182</link>
    <topic>හෘද රෝගියා අවදානමෙන් මුදාගන්නා ‘දෙවැනි පියවර’</topic>
    <author>ගාමිණී සුසන්ත</author>
    <content>හෘද රෝගියා අවදානමෙන් මුදාගන්නා ‘දෙවැනි පියවර’හෘදයාබාධ සහ හෘදය ආශ්‍රිත වෙනත් රෝග අද ප්‍රධාන සෞඛ්‍ය ගැටලුවක් බවට පත්වී ඇත. රෝගාබාධ නිසා මියයන පුද්ගලයන් පිළිබඳව සොයා බැලීමේදී වැඩිම පිරිසක් මියයන්නේ හෘදය ආශ්‍රිත රෝග නිසා බව හෙළිවී ඇත. හෘදය ආශ්‍රිත රෝගී තත්ත්වයන් ඒ තරමට අද බහුලය.හෘදයාබාධයක් ඇතිවී ප්‍රතිකාර ගැනීමෙන් පසුවත්, බයිපාස් සැත්කමකින් පසුවත්, කිරීට ධමනිය ආශ්‍රිතව සිදුකෙරෙන ශල්‍යකර්මයකින් පසුවත් හෘද රෝගියා සාමාන්‍ය තත්ත්වයකට පත්කිරීම ඉතාම පරිස්සමින් කළ යුත්තකි. ඒ සඳහා වන සුවිශේෂී වැඩපිළිවෙළක් කලෙක පටන් ජාතික රෝහලේ හෘද රෝග අංශයේ ක්‍රියාත්මක වේ. හෘද රෝග විශේෂඥ වෛද්‍යවරයකු, මානසික රෝග විශේෂඥ වෛද්‍යවරයකු, හෙදියක, භෞතචිකිත්සකවරයකු, පෝෂණවේදියකු, ඖෂධ වේදියකු ඇතුළු පිරිසක් කණ්ඩායමක් ලෙස එකතුවී හෘද රෝගීන් යථා තත්ත්වයට පත්කිරීමේ ක්‍රියාවලියට දායකවේ.හෘදයාබාධයක් හටගත් අයකුට හෝ හෘදය ආශ්‍රිතව ශල්‍යකර්මයක් සිදුකළ අයකුට මීට කලකට පෙර සම්පූර්ණ ඇඳ විවේකය ලබාදීම සිදුවිය. එහිදී රෝගියාට ඇඳටම වී සිටීමට නියම විය.එහෙත් අද තත්ත්වය ඊට වඩා වෙනස්ය. වර්තමානයේදී හෘදය ආශ්‍රිතව සිදුකෙරුණු ශල්‍යකර්මයකින් පසුව සහ හෘදයාබාධයකින් පසුව එම රෝගියා යථා තත්ත්වයට පත්කර ගැනීම සඳහා විශේෂිත භෞතචිකිත්සක ප්‍රතිකාර ක්‍රම, ව්‍යායාම මෙන්ම වෙනත් ශිල්පීය ක්‍රමද යොදා ගැනේ. මෙහිදී රෝගියාට රෝහලේ දී දෙනු ලබන මූලික ප්‍රතිකාර, ශල්‍යකර්ම ආදිය “පළමු පියවර” ලෙස සැලකේ. “පළමු පියවරට” අයත් වැඩපිළිවෙළ රෝගියා වෙනුවෙන් ක්‍රියාත්මක වන්නේ රෝගියා රෝහලේ ගතකරන කාලය තුළය. එහිදී සෑම රෝගියකු පිළිබඳව තනි තනිව අවධානය යොමු කෙරේ.හෘදයාබාධයක් හටගෙන ප්‍රතිකාර ලබා සති දෙකකින්, කිරීටක ධමනි ආශ්‍රිතව ශල්‍යකර්මයක් සිදුකර සති දෙකකින්, බයිපාස් සැත්කමක් සිදුකර මාසයකින් පසුව රෝගියකු “දෙවැනි පියවර” ලෙස හඳුන්වනු ලබන වැඩසටහනට සම්බන්ධ කෙරේ. එහිදී රෝගියා පැමිණිය යුත්තේ නිවසේ සිටය. දෙවැනි පියවරේ දී හෘදයාබාධයක් සඳහා බලපානු ලබන අවදානම් සාධක ඉවත් කර ගැනීමට රෝගියාට උපදෙස් ලබා දෙනු ලැබේ. අවදානම් සාධක පිළිබඳව සැලකීමේදී වෙනස් කළ හැකි අවදානම් සාධක සහ වෙනස් කළ නොහැකි අවදානම් සාධක ලෙස කොටස් දෙකක් ඇත. දුම්බීම, අධි රුධිර පීඩනය, අධික කොලෙස්ටරෝල් ප්‍රමාණය, තරබාරුකම ව්‍යායාම මඳකම සහ මානසික ආතතිය වැනි කරුණු වෙනස් කළ හැකි අවදානම් සාධක ලෙස සැලකේ. වයසට යාම, ස්ත්‍රී පුරුෂ බව, ජානමය බලපෑම ආදිය වෙනස් කළ නොහැකි අවදානම් සාධකයන්ය. දියවැඩියාව මේ දෙකටම අයත් සාධකයකි. වෙනස් කළ හැකි අවදානම් සාධකවලින් මිදී නැවත හෘදයාබාධයකට ලක්නොවී සිටීමට “දෙවැනි පියවරේදී” ලැබෙන ප්‍රතිකාර සහ උපදෙස් ඉතාම වැදගත්ය.”දෙවැනි පියවර” ආරම්භ කිරීමට ප්‍රථම විනාඩි 6ක කාලයක් තුළ රෝගියාට ඇවිද යා හැකි දුර පිළිබඳව සොයා බැලේ. ඉන්පසුව නාඩි වේගය, රුධිර පීඩනය ගණනය කර එම විනාඩි 6ක කාලය ඇවිදීම රෝගියාට දැනුණු ආකාරය විමසා බැලේ. එසේම දෙවැනි පියවරට අයත් ප්‍රතිකාර ආරම්භ කිරීමට පෙර හෘදයෙන් ශරීරයට සපයන රුධිරය ප්‍රමාණය ද පිළිබඳව ද සොයා බැලීමක් සිදු කෙරේ. එම අගය 40%කට වඩා වැඩි විය යුතුය. දෙවැනි පියවරට අයත් එම වැඩසටහන සෙනසුරාදා සහ බදාදා යන දෙදින තුළ දින 8ක් පුරා පැවැත්වේ. එම වැඩසටහනට රෝගියා පැමිණිය යුත්තේ ළඟම ඥාතියකු සමඟය. රෝගියාගේ රෝගී තත්ත්වය, ඔහුට ව්‍යායාම කිරීමට උදව් විය යුතු ආකාරය පිළිබඳව රෝගියාගේ ළඟම ඥාතීන් දැනුවත් වීම ඉතා වැදගත්ය.මෙහිදී රෝගියාගේ වත්මන් තත්ත්වය පිළිබඳව ද ඥාතීන් දැනුවත් විය යුතුය. රෝගියාට වැඩ කළ හැකි ප්‍රමාණය පිළිබඳව නිවැරැදි අවබෝධයක් රෝගියාගේ ඥාතීන් විසින් ලබාගත යුතුය. බොහෝවිට හෘදයාබාධයකට ප්‍රතිකාර ලබාගැනීමෙන් අනතුරුව එම පුද්ගලයාට කිසිදු වැඩක් කිරීමට නිවැසියන් ඉඩ ලබා නොදේ. ඇතැම් විටෙක රෝගියා කතාකරන ප්‍රමාණය, ඇවිදින දුර පාලනය කිරීමට පවා නිවැසියෝ පෙලඹෙති.එවිට රෝගියාගේ මානසික සහ ශාරීරික සුවතාව පහතට වැටේ. එසේම ඇතැම් විටෙක රෝගියාගේ තත්ත්වය ගනන් නොගෙන සිටීමට ද ඇතැම් ඥාතීන් පෙළඹෙති. “බයිපාස් එකක් කළ නිසා දැන් ඔයා අවුරුදු 10කින් තරුණ වෙලා. ඒ නිසා දැන් ඔයාට ඕන දෙයක් කරන්න පුළුවන්” යැයි පවසන අවස්ථා ද ඇත.ඉහත සඳහන් දෙආකාරයම වැරදිසහගතය. හෘදයාබාධයකට හෝ හෘදය ආශ්‍රිත ශල්‍යකර්මයක් කිරීමෙන් පසුව එම රෝගියාට කළ හැකි වැඩ ප්‍රමාණයක් ඇත. එම ප්‍රමාණය පිළිබඳව රෝගියා සහ නිවැසියන් විසින් අවබෝධයක් ලබාගත යුතුය.විනාඩි 6ක ඇවිදීමකින් පසුව රෝගියාගේ වැඩ කිරීමේ හැකියාව හඳුනාගත හැකිය. “දෙවැනි පියවර”ට අයත් දින අට තුළ රෝගියාට සුදුසු ව්‍යායාම පිළිබඳව මූලික අවබෝධයක් ලබාදේ. හෘද රෝගියකුට සුදුසුම වන්නේ හුස්ම ගනිමින් කරනු ලබන ස්වායු ව්‍යායාමය. ඇවිදීම, බයිසිකල් පැදීම, පිහිනීම එම ව්‍යායාමය. එයින් ඕනෑම අයකුට කළ හැකි පහසුම ව්‍යායාමය වන්නේ ඇවිදීමය.හෘදයාබාධයකින් පසුව හෝ හෘද ආශ්‍රිතව ශල්‍යකර්මයකින් පසුව රෝගියාට කලක් ඇඳමතට වී සිටීමට සිදුවේ. කලක් එලෙස එක් තැන්ව සිටීම අත්පාවල ශක්තිමත් බව අඩුවීමට හේතු විය හැකිය. රෝගියා එම තත්ත්වයෙන් මුදා ගැනීම සඳහා අත් පා ශක්තිමත් කරන ව්‍යායාම රෝගියාට පුහුණු කෙරේ.මෙහිදී රෝගියාට බරක ඔසවන අතරේ ව්‍යායාම කිරීමට අවස්ථාව ලබා දෙනු ලැබේ. බරක් ඔසවන ව්‍යායාම හෘද රෝගියකුට නුසුදුසු වුවද1 ඬඨ – 3 ඬඨ අතර බරක් සමඟ මාංශපේශීන් ශක්තිමත් කිරීමේ ව්‍යායාම කිරීම සුදුසු බව පෙනී ගොස් ඇත. එහිදී රෝගියාට තම නාඩි වේගය මැනගන්නා ආකාරය පිළිබඳව ද දැනුවත් කෙරේ.සාමාන්‍යයෙන් හෘද රෝගියකුගේ සාමාන්‍ය නාඩි වේගයට වඩා 20ක් වැඩිවන තෙක් නාඩි වේගය වැඩිවීම ගැටලුවක් නැත. ඊට වඩා නාඩි වේගය වැඩිවන තෙක් ව්‍යායාම කිරීම නුසුදුසුය. දෙවැනි පියවරේ දී රෝගයට සම්බන්ධ විවිධ අංශයන් පිළිබඳව රෝගියා දැනුවත් කෙරේ. හෘදයේ ක්‍රියාකාරිත්වය, තමාට වැලඳී ඇති රෝගය, රෝගයට අදාළ අවදානම් සාධක, එම සාධක අවම කරගන්නා ආකාරය, ඒවා හඳුනා ගැනීමට කරනු ලබන පර්යේෂණ, රෝගියාට නියම කරනු ලබන ඖෂධ ආදී කරුණු රැසක් පිළිබඳවම රෝගියා දැනුවත් කෙරේ.හෘද රෝගීන්ට දෙනු ලබන ඖෂධවල අහිතකර අතුරුඵල, ඒවා වළක්වා ගැනීමට ගත හැකි පියවර රෝගියා ගත යුතු ආහාර ආදිය පිළිබඳව ද රෝගියා දැනුවත් කෙරේ.දෙවැනි පියවරේ දී කණ්ඩායමක් ලෙස ව්‍යායාම කරන විට තමා නැවත යථා තත්ත්වයට පත්වන බව රෝගියාට වැටහේ. එයින් රෝගියාට ලැබෙන ආත්මවිශ්වාසය රෝගියාගේ ක්‍රියාකාරකම් යථාතත්ත්වයට පත්වීමට ඉතාම ප්‍රයෝජනවත්ය. හෘද රෝගීන් සඳහා වන වැඩසටහනේ තුන්වැනි පියවරේ දී නැවත හෘදයාබාධයක් සෑදීමෙන් වැළකී සිටීමට ජීවිත කාලය පුරාම නිවසේදී කළ යුතු ව්‍යායාම පැවතිය යුතු ආකාරය පිළිබඳව රෝගියා මනාව දැනුවත් කෙරේ.පියවර තුනකින් සමන්විත එම වැඩපිළිවෙළ ක්‍රියාත්මක කරන්නේ හෘදයාබාධයකට ලක්වූ අයකුට හෝ හෘදය ආශ්‍රිත සැත්කමක් කළ අයකුට නැවත වරක් එම රෝගී තත්ත්වයට ගොදුරු නොවී සිටීමටය. එමෙන්ම රෝගියාගේ කායික සහ මානසික සුවය වඩාත් යහපත් කරගැනීම සඳහාය. ඊට අමතරව රෝගයට කලින් එම පුද්ගලයා යෙදුණු වැඩ කටයුතුවල යෙදීමට අවස්ථාව සලසාදීම රෝගය පිළිබඳව වගකීම රෝගියාටම ලබාදීම ද මෙම වැඩසටහනේ අරමුණු අතර වේ.ඇතැම් විටෙක පවුලේ මුදල් උපයන්නා පියා පමණක් වූ විට පියා හෘදයාබාධයකට ලක්වුවහොත් පවුලේ සියලුම දෙනා ඉතා අසරණ වෙති. පවුලේ සියල්ලන්ගේ මානසික මට්ටම පහත වැටේ. එවැනි පුද්ගලයකු මෙම වැඩසටහනකට එක්වූ විට තමා වැනිම රෝගීන් විශාල පිරිසක් සමඟ එකට සිටීමට ලැබෙන නිසා මෙවැනි තත්ත්වයකට පත්වූ එකම පුද්ගලයා තමා නොවන බව රෝගියාට වැටහේ. එසේම යථා තත්ත්වයට පත්වූ අනෙක් අයමෙන් තමාට ද යථා තත්ත්වයට පත්විය හැකි බව රෝගියාට වැටහේ. එය ඉතා වැදගත් මානසික උත්තේජනයකි. වඩාත් වැදගත් වන්නේ හෘද රෝග ඒකකයෙන් ලැබෙන එම මඟපෙන්වීම අනුවම යමින් නැවත හෘදය ආශ්‍රිත ආබාධයක් ඇතිවීම වැළැක්වීමට ක්‍රියාකිරීමය.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=ay1112181</link>
    <topic>ලන්දේසින්ගේ මල්වත්තට යාපනයෙන් මනාලියක්</topic>
    <author>උපාලි සමරසිංහ</author>
    <content>අප වෙරළ අද්දර පිහිටි රැජන කුලුන නැරැඹීමු. බැලු බැල්මටම ඈත මුහුදට පැහැදිලිව දිස්වන මේ කුලුන ප්‍රදීපාගාරයක් ලෙස කලෙක භාවිත වන්නට ඇත.ඒ නිගමනය අප වෙත කාන්දු කළේ කුලුන යටින් ඇවිළ වූ ගිනි ගොඩකින් පිටවන ගිනි පුලිඟු එහි මුදුනින් පිටවී යන ආකාරයකට තනා තිබීමය.මේ ගිනි පුලිඟු රාත්‍රියට නැව්වලට ගොඩබිම පෙන්වන්නකි. මේ ඉසව්වේ මුහුදු රැල්ල හරිම දඟය. කඩිසරය. ඉංගිරිසින්ගේ පාලන කාලයේ එය සිටවන්නට ඇත. රැජන කතන්දර එන්නේ ඔවුන් හරහාය.මධ්‍යම වාට්ටුවේ සිටින පුෂ්පරාජන් හා ජේ. බී. ඩැනියෙල්ගේ සහෝදරයා හිටපු ගුරුවරයෙකි.ඔහු මේ දූපත ගැන මාහැඟි විස්තරයක් ඉදිරිපත් කළ තැනැත්තෙකි. එදා ඊ. පී. ඩී. පී. නායකයන් රැඳී සිටි ඒ නිවහනේ අද පදිංචි වී සිටින්නේ ඔවුන්ය. ශාපලත් යුද්ධය කාලේ ඔවුන් සිටියේ වෙනත් ප්‍රදේශවලය.දැන් අපට නිදහසේ හුස්මක් කටක් අරන් මෙහි ඉන්න වරම් ලැබුණා මහත්තයො.මුලින්ම ලංකාව අල්ල ගන්ඩ ආපු අධිරාජ්‍යවාදීන් ගොඩ බැහැලා තියෙන්නෙත් මේ දූපතට.ඊටත් ඉස්සර යාපනය පාලනය කළ චෝල රජ්ජුරුවන්ගේ කාලේ මේ දූපත හරිම සශි‍්‍රකයි.කොළපාටින් වගේම පාට පාට මල්වලින් දූපත පිරිලා තිබිලා.මේ දූපත ඇතුළෙ ගොඩක් පොකුණු වැව් තිබුණලු කිරිවලින් මල්වලින් එදා දූපත සශි‍්‍රකලු.එදා ඉන්දියාවේ රාමේෂ්වරම් කෝවිලට මල් අරගෙන ගිහින් තිබෙන්නෙත් මේ දූපතෙන්.බෙල්ලෝ සිප්පි දැන් මේ දූපත හැම තැනම තියෙන්නෙ කවදා හරි සුනාමි තත්ත්වයක් දූපතට ඇවිල්ලා. මුහුදු වතුර ගැලු නිසයි අද මෙහෙම වුණේ.මේ දූපත විනාශ කළේ ලන්දේසි. ඒ අය මේක පාවිච්චි කළේ ලන්දේසි නිලධාරීන්ගේ විවේකස්ථානයක් හැටියට. මුහුදින් එන බෝට්ටු රට ඇතුළට ගන්න ඒ අය කටයුතු කළා. වැහැලා වතුර පිරුණු පොකුණුවලට ඔවුන් මුහුදෙ ඉඳන් ඇළ මාර්ග කැපුවා. මුහුදු වතුර ආ ගමන් අපේ මල් වත්ත විනාශ වුණා.ලන්දේසීන්ගේ අශ්ව ගාල පවත්වාගෙන ගියේ මේ දූපතේ.අපට යාපනයට වඩා ඉන්දියාව ළඟයි. ඔවුන් ඉන්දියාවෙන් උළු අරගෙන ඇවිත් මෙහි ගෙවල්වල සෙවිලි කරලා තියෙනවා.එදා මල් දූපත අද කතරකි. මුහුදේ වතුර වැඩිවන කාලයට දූපතේ කොටසක් මුහුදු වතුරෙන් යටවෙයි.ඔබ ඇවිද යන මේ සුන්දර වෙරළ තීරයේ වැලිවලට අත් ගසා යටින් කොටසක් ගන්න. මතු වන්නේ බෙල්ලන් සිප්පි කටු වැනි නෂ්ටාවශේෂ නොවේ ද? හිරු මලානික මොහොතේ අප “රා” තැබෑරුමක් ළඟ නැවතී සිටීමට කල්පනා කළෙමු.එහෙත් ඒ වන විට එහි “රා” සියල්ල විකිණී හමාරය. මල් කපන්නෙක් අපට එක්විය.“මහත්තයො, තල් ගහක වතාවකට මල් හතරක් විතර වැටෙනවා. ඒ මල් හතරම කපන්ඩ පුළුවන්. හැබැයි; මලකින් දවසකට වැටෙන්නෙ රා බෝතල් භාගයයි” ඔහු කීවේය.ඩෙල්ෆ්ට් හි වතුර තරමක් හෝ හොඳය. මම නාවික හමුදාවෙන් ලැබෙන වතුර අතර ඉන් බිඳක් ද බී බැලිමි. රාත්‍රිය අඳුරු සළු එළමින් සිටී. ඩීසල් ජෙනරේටර් තුනක් මඟින් උපදවන විදුලිය ඩෙල්ෆ්ට් දූපත එළිය කරන්නට සූදානමින්.පොලීසියේ නිලධාරීන් බැරැක්කයේ අප වෙනුවෙන් සැකැසූ නිදි යහනේ අපි එදා රාත්‍රිය ගත කළෙමු. පසුදාට පහන් විය.ඩෙල්ෆ්ට් හිමිදිරිය හරිම සුන්දරය.පේළි සැදී බයිසිකල්වලින් පාසල් යන ළමයින්ට දූපතේ මහ විදුහල් 3 ක් හා ප්‍රාථමික විදුහල් 5 කි. ගුරුවරු ගුරුවරියන් ලෙස කටයුතු කරන්නේ එක්කෝ යාපනෙන් ආ පිරිසකි. නැත්නම් ඩෙල්ෆ්ට් දූපත් වැසියන් අතර බිහිවූ ගුරුවරුය.වරදාරි සේවයෙන් යාපනයට යන මගීහු පොදි කකා ඩෙල්ෆ්ට් ජැටිය වෙත ඇදෙයි. රජයෙන් මේ වරදාරි බෝට්ටු සේවය අරඹා ඇත්තේ නොමිලේය. සවස බඩු බෝට්ටුවකින් ඔවුනට අවශ්‍ය වෙනත් කළමනා මෙහි ගෙන ආ හැකිය. ලංගම බස් කීපයක් ද දැන් මෙහි ප්‍රවාහන කටයුතු කරයි.පසුදා ද අපේ ගමන ඇරැඹෙන්නේ ඒකනායක මහතාගේ කරුණාව නිසාමය. මෙහි රෝහලක් තිබුණ ද දරු ප්‍රසූතියකදී අනිවාර්යයෙන්ම ඔවුනට යාපනය මහ රෝහලට යාමට සිදුවේ. මේ රෝහලේ සිටින්නේ එක් වෛද්‍යවරයෙකි.හෙදියන් නැති ගාණය. ‘බෝට්ටු ඇම්බියුලන්ස්’ එකක් ඔබ දැක තිබේ ද? එවැනි අවස්ථාවක දුපත් වැසියකුගේ බිරියක් යාපනයට ගෙන යන්නේ නාවික හමුදාවේ මේ ‘බෝට්ටු ඇම්බියුලන්ස්’ එකෙනි.ලියලන ගල බැලීම අද දවසේ අපේ පළමු රාජකාරියයි. මෙය අද පූජනීය වස්තුවකි. මෙය සොබාදම් මාතාවගේ තවත් විස්මයකි. ද්‍රවිඩ වැසියෝ මෙහි විවිධ පුද පූජා පවත්වති.තේරුම් ගැනීමට නොහැකි ඕනෑම දෙයක් ඔව්හු දෙවියන් ලෙස අදහති. මේ ගල් විශේෂය කුමක්දැයි පරීක්ෂා කළ යුතුය. ඒ අවට මහලු ඩෙල්ෆ්ට් වැසියෝ කීප දෙනෙක් තමන් කුඩා කාලයේ සිට මේ ගල ද වැඩෙන්නේ යැයි අපට කීහ.මේ ලියලන ගල අසල පිහිටියේ ඩෙල්ෆ්ට් මුරුගන් කෝවිලය. කෝවිල් පල්ලි විශාල ගණනක් මේ දූපත තුළ පිහිටියේය.මොවුන්ගේ ආවාහ - විවාහ කටයුතු ද චාම්ය. දූපතේම දෙදෙනකු සහකරුවන් වීමට බොහෝ විට අවස්ථා එළැඹේ. ඊටත් අමතරව වෙනත් දූපතකින් කුමරකු හෝ කුමරියක් කැඳවා ගැනීම ද සිදු වේ. යාපනයෙන් එබඳු මඟුලක් සිදුවූවොත් ඒ ඉතා විරල වශයෙනි.කටුපුල්ලෙයාර් කෝවිල අසබඩ මහා වනස්පතිය ගිනියම් වේලාවට මහා සෙවණකි. මේ නුග ගස් ප්‍රදේශයෙන් ප්‍රදේශය අල්ලාගෙන ඉදිරියට එන අධිරාජ්‍යයෙකු වැන්න.පුරාණ ලන්දේසි බළකොටුව බලන්නට අවශ්‍ය යැයි මම ඒකනායක මහතාට කීවෙමි. තවත් නොබෝ වේලාවකින් අප එහි පැමිණ සිටිමු. හුණු ගලින් නිමවන ලද මේ මහා බළකොටුවේ ගල් බැඳ ඇත්තේ වැලි සහ මීපැණි මිශ්‍ර කොට හදා ගන්නා ලද බදාමයකිනි.මෙහි ඉස්මත්තට නැඟ ගත් විට ඉන්දියාවේ රාමේෂ්වරම උදය කාලයට හොඳින් පෙනෙයි.පොලීසියට මඳක් එහායින් ඉඩමක ලන්දේසින්ගේ පරෙවි කූඩුවය. මේ පරෙවි කූඩුව කුහර ගණනාවකින් යුතු වූ අතර විවිධ වර්ගයේ පරෙවියන් මෙහි රඳවා තබාගන්නට ඇත.ලන්දේසි පාලකයන් පණිවුඩ හුවමාරු කළ දූතයා පරෙවියාය.පරෙවියාගේ පයේ බැඳි සන්නස ඉන්දියාවටත් යාපනයටත් එසේත් නැත්නම් කොළඹ කොටුවටත් එවන්නට සමත්කම් පෑ බව අපට පෙනෙයි.ඩෙල්ෆ්ට් දූපතට ඒ නම ලැබුණේ ඕලන්දයේ නගරයක් සිහිවීම වෙනුවෙන් නම් තැබීමෙනැයි කියැවේ. ඩෙල්ෆ්ට් හි ජනකතා රැසක් ඇත. ඉන් ප්‍රධානම වන්නේ ඉන්දීය සුපිරි නිළි ශ්‍රී දේවි මෙහි උපත ලැබු බවයි.ඩෙල්ෆ්ට්හි උගත් මිනිස්සු මේ මතය බැහැර කරති. සාමාන්‍ය වැසියන් කියන්නේ මුහුදේ ශ්‍රී දේවිගේ පියාත් ගැබ්බර මවත් අතරමං වී, රුවල් නැවත් කැඩී මෙහි ගොඩබට තැන ඇය මෙහිදී උපත ලැබු බවකි.ලංකාවට බුදු සසුන ගෙනා මිහිඳු මහ රහත් හිමියන්ගේ ඇරියුමින් සංඝමිත්තා තෙරණිය ශ්‍රී මහා බෝධියේ දක්ෂිණ ශාඛාව රැගෙන පළමුව ආවේ යාපන අර්ධද්වීපයේ දඹකොළ පටුනට වුවත් ඩෙල්ෆ්ට් ඇතැම් වැසියෙක් තෙරණියන් පළමු වැඩම කළේ ඩෙල්ෆ්ට් දූපතට බව කියයි.කෝමකාඩු නමින් අද හැඳින්වෙන ස්ථානය ඩෙල්ෆ්ට් දූපතේ බෞද්ධ නටබුන් සහිත එකම ස්ථානයයි. මෙහි චෛත්‍යය දෙකක නටබුන් තිබේ. ගල් කණු කිහිපයක් ද තැනින් තැන තිබේ. මෙහි ක්‍රි. පූ. 4 වැනි 5 වැනි සියවස්වලට අයත් බෞද්ධ ඉතිහාසයක් ඇති බව පුරා විද්‍යා චක්‍රවර්ති එල්ලාවල හිමියෝ ද ප්‍රකාශ කරති.එහෙත් යාපනයේ ඉතිහාසය තුළ මෙහි දෙමළ රජකුගේ බළකොටුවක් තිබු බව කියතත් ඒ පිළිබඳ පැහැදිලි සාක්ෂි නැත.නාගදීප හාමුදුරුවන් මෙහි වැඩම කර බෝ ගසක් රෝපණය කළත් එහි දල්ල විටින් විට කඩා ඒ උරුමය පාවා දී ඇතැයි සමහරු කියති. කෙසේ වුවත් ඉතිහාසය සොයා බලනවුන් ඒ කටයුත්ත කරන්නට ඉඩ හැර අපි ඩෙල්ෆ්ට් හි සැබෑ ජීවන රිද්මය හඳුනා ගැනීමට මහන්සි ගතිමු.ඔවුනට වැව් දෙකක් තිබෙන බව පෙනුණ ද මුහුදු වතුර ගලාවිත් ඒ ආශි‍්‍රත කුඹුරු බත් කරන්නට බැරිය. වාර්ෂිකව ලැබෙන කුඩා වර්ෂාවෙන් ඔවුනට ඵලදාවක් ගොඩ නඟා ගත නොහැකිය. කැලෑ අශ්වයන් පෝනියන් මේ දූපතට ආභරණයකි. ඔවුන් රැකගැනීමට නිරන්තරයෙන් කටයුතු කළ යුතුය.ඔවුන්ගේ ප්‍රධාන ජීවනෝපාය වූ ධීවර රස්සාවට ඉන්දිය ධීවරයන්ගේ අත පෙවීම් තවමත් දක්නට ලැබෙයි.මහත්තයො, අපට අයිති මුහුද ඉන්දීය ධීවරයො විශාල ට්‍රෝලර් ගෙනැවිත් වටලනවා. අපේ මාළු පැටවුන්ගේ ඉඳන් අල්ලනවා. අපට සමහරදාට මාළු නැති වෙනවා. නාවික හමුදාව අපේ දුක සැප බලනවා.ඒත් මේ ට්‍රෝලර් ප්‍රශ්නයට තවමත් නිසි පිළිතුරු ලැබුණේ නෑ.උන් මාළු අල්ලගෙන ගියාම අප කොහොමද යාපනේට මාළු ගෙනියන්නේ.එදාට අපේ දරු පැටවු බඩගින්නේ.... ඩෙල්ෆ්ට් මුහුදු වෙරළේදී මට හමු වූ බී. ජෙයිදාස් ධීවරයා අපට කීවේ දෑස් කඳුළු කැටියක් සඟවා ගනිමිනි.දැන් දැන් ඩෙල්ෆ්ට් දූපතටත් කුඩා ප්‍රමාණයේ වාහන කීපයක් පැමිණ තිබේ. ඒත් ඒවා ද බඩු පටවන ඒවාය. ඔවුනට මහා සමාජය සමඟ හරි හැටි ගැටෙන්නට සවිබල දීමට තවත් අපට කරන්නට බොහෝ දේ තිබේ.මෙහි ගංජා, කසිප්පු, අරක්කු තිප්පොළවල් නැත. ලයිෂන් බාර් ද නැත. දූපත් වැසියෝ විනීත සාමකාමී පිරිසකි.ඩෙල්ෆ්ට් පොලීසියේ රිමාන්ඩ් සිර මැදිරිය හැම විටම ඇර දමලාය. ඔවුන් කරන බරපතළම වරද හරකෙකු හොරෙන් මරාගෙන කෑමය. එය හරි යැයි අපි නොකියමු.ඩෙල්ෆ්ට් දූපතේ එළු ගව රංචු වශයෙන් සිටිති. ඔවුන්ගේ මිල ගණන් ඔබ දන්නවා ද? හොඳට වැඩුණු එළුවකු ඩෙල්ෆ්ට් දූපතේදී රුපියල් දහසකට මිල දී ගත හැකිය. එහෙත් එළුවන් කන්නට ඔබ මෙහි පැමිණිය යුතු නැත. පහුගිය යුද සමයේදී මෙහි එළුවකු විකිණී ඇත්තේ රුපියල් තුන්සියකටත් අඩු මුදලකටය.කිසිම තරගකාරිත්වයක් නැති, සහජීවනයෙන් කල් ගෙවන මේ අහිංසක මිනිස්සු තරගකාරී අපේ සමාජ රටාවට ආදර්ශයකි. ඔවුන් ළඟ අහස උසට බලාපොරොත්තු ද නැත.හෙට මුහුද ගොඩ ගැලුවොත් මරණයට මුහුණ දෙන්නට තරම් ශක්තියක් ඔවුනට තිබේ. එහෙත් විශාල කොරල් පරයකින් දූපත වට වී ඇති බැවින් එවැනි අවදානමක් ද නැත.එහෙත් වාහන අනතුරු සම්බන්ධයෙන් ඩෙල්ෆ්ට් හි ඇත්තේ අපූරු ඉතිහාසගත කතාවකි.“මේ දූපතට මුලින්ම තිබුණේ සී. ටී. බී. බස් එකයි. පොලිස් ජිප් රථයයි විතරයි. මං එතකොට මේ පොලීසියට ඇවිත් නෑ.මේ කිලෝමීටර ගණනක දූපතේ ඒ වාහන දෙකත් එකට හැප්පිලා තියෙනවා” පොලිස් ස්ථානාධිපති ඒකනායක මහතා අප හිනහ ගස්වමින් කීවේය.ඒකට පැමිණිල්ල ද පොලිස් පොතේ සටහන් වෙලත් තියෙනවා. ඔහු තවදුරටත් කීවේය.“අපි කවුරුත් එකම බෝට්ටුවෙ“ මේ කියමන අප අතර වඩාත් ප්‍රකටව ඇතත් එහි නියම අරුත මා දුටුවේ ඩෙල්ෆ්ට් හිදීය.ඔවුහු කවුරුත් එකම බෝට්ටුවේ එති. යති. උපයා ගත්තෝ කති. නැත්නම් බඩගින්නේ ඉඳිති. ඇත්තටම ඒ එකම බෝට්ටුවේ ජීවත්වීම හැර ඔවුනට වෙනත් තරගයක් නැත.  නයිනතිව් හෙවත් නාගදීපයට ලබන සතියේඋපාලි සමරසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=ay1112182</link>
    <topic>මම පොත්වල ලියාගත්තේ මගේ නම රුක්මනී කියලයි</topic>
    <author>සාගරිකා දිසානායක ජයසිංහ</author>
    <content>නාවල විවෘත විශ්ව විද්‍යාලෙට නුදුරින් කොළඹගේ මාවතේ පිහිටි ඇගේ නිවෙස සොයා ගෙන අප යන විට ඈ අප එන පෙරමග බලා සිටියා.දිගු කලක පටන් දන්නා හඳුනන ළඟ නෑදෑයෙක් පැමිණියා වගේ දැඩි සෙනෙහසින් ඈ අප පිළිගත්තෙ හරිම උණුසුම් තාලෙට. ඇයත් එක්ක පැයක් ගත කරන්න මෙවර අප තෝරා ගත්තේ අපේ රටේ ප්‍රථම වතාවට සංගීතය නම් වූ විශ්ව ශාස්ත්‍රය උදෙසා මහාචාර්ය පදවියක් ලබා ගන්නට සමත් වූ අපේ රටේ සිටින ප්‍රවීණතම ගායිකාවක මහාචාර්ය අමරා රණතුංග මහත්මිය. ආදරෙන් අප පිළිගත් ඈ ඇගේ දයාබර සැමියා දයාරත්න රණතුංගයන්ටත් අප හඳුන්වා දුන්නා.කලාගාරයක් බඳු ඇගේ සුවිසල් නිවහනේ බැලූ බැලූ අත දකින්නට ලැබුණේ පෙරදිග ශෛලියට නිමැවුුණු කලාත්මක ගෘහ භාණ්ඩ. භාරතීය ශෛලියට අයත් සොඳුරු කලාත්මක නිර්මාණ රැසකින් අලංකෘත වූ ඇගේ සාලයේ සුවපහසු සෝපාවක පසෙකින් තිබුණු ඇගේ පුංචි තාම්පුරාවට පොඩි විරාමයක් ලැබුණු හැඩයි. හැමදාම අප දකින ඉන්දියානු සාරිය වෙනුවට වර්ණවත් කුරුතා කමිසයකිනුත් ඊටම සරිලන සුන්දර සායකිනුත් සැරසී සිටි ඈ තවමත් සුන්දරයි.සුපුරුදු තිලකයෙන් නළලත සරසා ගත් ඇය මට සිහිගන්වන්නේ හැබෑම භාරතීය සංගීතවේදිනියක්. ප්‍රථම වතාවට භාරතයේ අග්‍රගණ්‍ය සංගීතවේදී පණ්ඩිත් රවිශංකර්තුමා හමු වූ මොහොතේ මවිතයෙන් ඈ දෙස බලා හුන් රවිශංකර්තුමා ඇගෙන් මුලින් ම ඇහුවේ. “ඔබ ඉන්දියානුවෙක් ද?” කියලාලූ ඒ වෙන විටත් ඈ පාසල් වියේ පසු වූ හිරිමල් යුවතියක්. 1953 දී රවි ශංකර්තුමා ලංකාවට ඇවිත් අලංකාර සිතාර් වාදන ප්‍රසංගයක් ඉදිරිපත් කළා.මේ ප්‍රසංගයේදී එතුමාගේ සහයට තාම්පුරාව වාදනය කරන්නට හොඳ පෙනුම ඇති දක්ෂ ගැහැනු ළමයකු සෙවීමේ කොන්තරාත්තුව භාර වුණේ පී. ඩන්ස්ටන් ද සිල්වා මහත්තයාට. ඒ වෙන විට හංවැල්ල කනිෂ්ඨ විද්‍යාලෙ ඉගෙනුම ලබමින් සිටි සංගීතයට වගේ ම නැටුමටත් දක්ෂ ශිෂ්‍යාවක වූ “අමරා කස්තුරිආරච්චි” යුවතිය රවි ශංකර් පඬිතුමා වෙත කැටුව ගියේ ඩන්ස්ටන් ද සිල්වා මහත්තයා.ඈ දුටු වනම ඇගේ පෙනුමෙන් තුටු වූ පඬිතුමා ඈ තාම්පුරාව වාදනය කළ හුරු බුහුටි විලාසය දැකීමෙන් බොහෝම සතුටට පත් වුණා. සංගීතය වැඩිදුර හදාරන්න භාරතයට පැමිණෙන්නැයි ඇයට ආරාධනා කළ එතුමා ඇගේ හිස මත සුරත තබා කළ ආශිර්වාදයත් ඇගේ සංගීත දිවියේ සාර්ථකත්වයට මහත් ආශිර්වාදයක් වන්නට ඇතැයි ඈ අදහනවා.නවසිය තිස් නවයේ අගෝස්තු මාසේ විසි දෙවැනිදා රාගම බටුවත්තේ දී උපන් අමරා කස්තුරිආරච්චි ගේ පියා එවකට හංවැල්ලේ කනිෂ්ඨ පාසලේ හිටපු මුල් ගුරුතුමා වූ ඩී. ඩබ්ලිව්. කස්තුරිආරච්චි. අම්මා ඇලිස්නෝනා මීගහපොළ. අමරා පවුලේ පස්වැනි දරුවා. කස්තුරිආරච්චි ලොකු ඉස්කෝලෙ මහත්තයාගේ පවුලේ දරුවො එකොළොස් දෙනයි. දරුවො එකොළොස් දෙනෙකු ගෙන් යුතු බරපතළ පවුලක් වුණාට කස්තුරිආරච්චි ඉස්කෝලෙ මහත්තයා දරුවන්ට කිසි දේකින් අඩුවක් පාඩුවක් වෙන්නට ඉඩ දුන්නේ නෑ.බොහොම විනය ගරුක ඉස්කෝලෙ මහත්තයෙක් වුණු ඔහු ළමයි හැදුවේ තද නීති රීති අනුව. බොහෝම පිළිවෙළට. හැම දරුවකුටම හොඳට උගන්වනවා වගේ ම සංගීතය නැටුම් වගේ සෞන්දර්ය විෂයයක් ඉගෙනගන්නටත් තම තමන්ගේ හැකියාවන් වැඩි දියුණු කරගන්නටත් අවශ්‍ය සහයෝගය අම්මා තාත්තාගෙන් ලැබුණා.දැන් හංවැල්ලේ රාජසිංහ මධ්‍ය මහා විද්‍යාලෙ නමින් හැඳින්වෙන පාසලට ඒ කාලේ කිව්වේ හංවැල්ල ජූනියර් ස්කූල් කියලා. ඉංග්‍රීසි මාධ්‍ය පාසලක් වූ මේ පාසලට අමරා වගේ ම ඇගේ සහෝදර සහෝදරියොත් ගියා. කැලණි ගඟ අසබඩ සුන්දර මිටියාවතක පිහිටි මේ පාසලේ පරිසරය හැබෑම අලංකාරයි. සංගීත කාමරේ පිහිටා තිබුණේ කැලණි ගඟේ එක් ඉවුරකට යාබදවමයි.පුංචි කාලෙ පටන් ම සංගීතයට උපන් හපන්කමක් දක්වපු අමරාත් ඈ ළඟම අයියා ගාමිණීත් අනෙක් පන්ති සගයනුත් ගායනා වාදන පුහුණු වුණේ මේ කාමරයේ කවුළුවෙන් පෙනුණු සුන්දර දසුනේ අසිරිය විඳිමින්. ඔවුන් පදිංචි වෙලා හිටියේ පාසලේ ගුරු නිවාසේ. පාසලේ වගේ ම පවුලෙත් ළමයින් ඇති තරම් හිටි නිසා දුවන්න පනින්න, නටන්න, ගයන්න ඔවුන්ට ලැබුණු අවස්ථා අසීමිතයි.අමරා හොඳට ඉගෙන ගත්ත වගේ ම නැටුමට ගැයුමට වගේ ම වාදනයටත් දස්කම් පෑවා. ලයනල් එදිරිසිංහ, බී.එස්. විජේරත්න දයා ජිනදාස වගේ ප්‍රවීණ ආචාර්යවරුන්ගෙන් සංගීත ශාස්ත්‍රය ඉගෙන ගත් අමරා නැටුම් ඉගෙන ගත්තේ වසන්ත කුමාර ගුරුතුමා ගෙන්.නැටුම් ගැයුම්වලට විතරක් නොවෙයි. ඈ ක්‍රීඩාවටත් හපන්. නෙට්බෝල් වගේ ම බැට්මින්ටන් ක්‍රීඩාවටත් හරි සූරයි. ශාස්ත්‍රපති උපාධිය ලබන්නට භාරතයට ගිය අවස්ථාවේත් බැට්මින්ටන් ක්‍රීඩා තරගවලින් දිනලා සහතිකත් ලබාගත් බව ඇය පවසන්නේ සතුටින්.වියපත් වුවත් ඔබ තවමත් සුන්දරයි. කවදත් පිළිවෙළට ඇඳුම් අඳින්න ඔබ කැමතියි. පුංචි කාලෙත් පෙනුම ගැන සැළකිලිමත් වුණාද?“අම්මා අපිට එක එක මෝස්තරේ ඇඳුම් මහලා දෙනවා. මට එක එක කාරණේට එක එක නම්වලින් ඇඳුම් තිබුණා. “බෝට්ටු ජංගි”, “බයිස්කෝප් ජංගි” යනාදී වශයෙන්. කැලණි ගඟේ අපේ නිවසට යාබඳව බෝට්ටු නවත්තාපු තොටුපළක් තිබුණා. හැන්දෑවට මේ බෝට්ටු නවතා තිබෙන හැටි බලන්නට පප්පා අපි එක්ක යනවා. මම බෝට්ටු බලන්න යන්නේ “බෝට්ටු ජංගිය” ඇඳගෙන. ඒක උරහිස හරහට පටි දෙකක් දාලා රැලි දාලා මහපු ලස්සන ජංගියක්. මේ ඇඳුම ඇඳලා තාත්තාගේ ඇඟිල්ලේ එල්ලිලා මම බෝට්ටු බලන්න යනවා. ඒ කාලෙ ආපු චිත්‍රපටවලට කීවේ ‘බයිස්කෝප්’ බයිස්කෝප් බලන්න යන්නේ ‘බයිස්කෝප්’ ජංගිය ඇඳගෙන. ඈ හිනාවෙනවා.පප්පා ඔබට විශේෂත්වයක් දැක්වූ පාටයි?ඔව්. පප්පා මට හරිම ආදරෙයි. මට කොහෙවත් තනියම යන්න දුන්නේ නෑ. හැම වේලාවෙම ශ්ලෝක පාඨ කියමින් අවවාද දෙනවා.“තිබූ තැනක සොර සතුරන් ගත නොහෙනා උගතමනා ශිල්පයමයි මතු රැකෙනා” මේ පප්පා නිතර දුන් අවවාදයක්. මට හොඳට නටන්න ගයන්න පුළුවන් නිසා. පප්පා මා ඉන්දියාවට යවලා වැඩිදුර සංගීතය ඉගැන්වීමට සිතුවා. මම යන හැම තැනම පප්පා තනිවට ආවා ගියා.අම්මාගෙන් ඔබට ලැබුණු ආලෝකය ගැන කීවොත්!මගේ සංගීත ඥානයේ මුල් බිජුවට රෝපණය කළේ අම්මා. ඈ හොඳින් උගත් හරිම කරුණාවන්ත කාන්තාවක්. අම්මාට ඉතාම මිහිරි හඬින් ගායනා කරන්නට පුළුවන්. ඈ මට බාල සියලු ම සහෝදර සහෝදරියන් දෙපා මත තබාගෙන මිහිරි හඬින් නැළවිලි ගී ගයමින් ඔවුන් නැළවූවා මට මතකයි. ඇගේ මධුර මනෝහර ස්වරයෙන් මත් වීලයි අප හැම දෙනාම නින්දට වැටෙන්නේ. ඒ ඉතාම සුවබර නින්දක්. ඇගේ මිහිරි ස්වරය අනුව ගයමින් මම ද මගේ දූ දරුවන් ඒ ආකාරයටම නැළවූවා. අපි වගේ ම අපේ දරුවන්ටත් උපතින් ම සංගීත ඥානය පිහිටා තිබෙනවා. ඒ අයගේ දරුවන්ටත් සංගීත හැකියාව වගේ ම තාල ඥානයත් හොඳින් පිහිටා තිබෙනවා. ඒ වගේ ම මගේ අම්මාට හරි රසට උයන්න පුළුවන්. මගේ අධ්‍යාපන කටයුතුත් බාහිර වැඩක් නිසා ඈ මගෙන් කවදාවත් ගේ දොර වැඩ පළ කරවා ගත්තේ නෑ. අපේ අම්මා උයන කොහිල මාළුව තරම් රසට මම තව තැනකින් කොහිල මාළුවක් කාලා නැති තරම්. ගෙදර ඉන්න කාලේ ඉවිලි පිහිලි ඒ තරම් නොකළත් අද මටත් අම්මා ඉවූ කොහිල මාළුව තරම්ම රසට එය උයන්න පුළුවන්.වසන්ත කුමාර මහත්තයා භාරතයේ ශාන්ති නිකේතනයේ ඉඳලා ඇවිත් ප්‍රේමකුමාර එපිටවෙළ මහත්තයාත් එක්ක එකතු වෙලා මුද්‍රා නාට්‍ය නිර්මාණය කළා. “සැලළිහිණිය” සහ “සඳ කිඳුරු” නම් වූ මේ මුද්‍රා නාට්‍යවල රඟන්නට අමරාටත් අවස්ථාව උදා වුණා.කොළඹ සැළසුම නම් වූ මහා ප්‍රදර්ශනයේදී රඟ දැක්වූ සඳ කිඳුරු මුද්‍රා නාට්‍යයේ මොනරකුගේ චරිතයට පණ පොවන විට ඈ දොළොස් හැවිරිදි වියේ හිරිමල් යුවතියක්. අමරදේව ශූරීන් සංගීතය සැපයූ මේ නාට්‍යයේ සීතා ගමගේත් (ධර්මසිරි ගමගේ මහතාගේ බිරිය එකල දැරියක්) මොනරකුට රඟපෑවා. ඒ රංගනයෙන් අමරා ලැබූ උසස් ප්‍රතිචාර නිසාම පප්පා ඈ ශාස්ත්‍රානුකූ®ලව බී.එස්. විජේරත්න ගුරුතුමා ළඟට සංගීතය ඉගෙන ගන්න යැව්වා.ඒ කාලේ ඔබ වඩාත් ප්‍රිය කළේ කාගේ ගීත අහන්නද මා ඇගේ කතාවට පොඩ්ඩක් බාධා කළා.“ඒ කාලේ ජනප්‍රියතම ගායිකාව රුක්මනී දේවි. රුක්මනි දේවිගේ කටහඬ වගේ ම ඇගේ රූපයටත් මට වසඟ වෙලා හිටියා. ඇගේ ගීත අහන්න ප්‍රිය කළා ද කියනවා නම් “මගේ නම රුක්මනී” කියලා මම මගේ පොත්පත්වලත් ලියාගෙන හිටියා. පසු කාලෙක මට ඈ හැබැහින් මුණ ගැහුණා.ඇගේ රූපයත් කටහඬත් පරදවන තරම් උතුම් මනුස්සකමක් ඈ සතුව තිබුණා. ඒ කාලෙ ලක්ෂ්මී බායි කෝකිලදේවි වීරතුංග, සුනිල් සාන්ත වැනි ගායක ගායිකාවන් ගේ ගීතත් මා අහන්නට කැමැතියි.ඔබ කුඩා කාලෙදිම ගුවන් විදුලියටත් සම්බන්ධ වුණා.ඔව්. මම අවුරුදු 10 - 12 වන විට ගුවන් විදුලියේ ළමා මණ්ඩපයට ගීත ගයන්නට අවස්ථාව ලැබුණා. ලයනල් එදිරිසිංහ මහත්තයාත් සරත් විමලවීර මහත්තයාත් එක්ව ඉදිරිපත් කළ ළමා මණ්ඩපයට මාත් මගේ ගාමිණි අයියාත් ගීත ගායනා කළා.“සාදර මුදු කරුණා ගුණ රඳනාමව් පිය පද වඳිමු බැති සිතිනා” නම් වූ බිහාග් රාගය ඇසුරින් නිපන් ගීතය ආලප් කරලා මා ගායනා කළා. බොහෝ විට මට ගායනා තරගවලින් ප්‍රථම ස්ථානය ලැබුණා. හංවැල්ලේ සිට පාසල ඇරිලා අපි ගුවන් විදුලි වැඩසටහන්වලට සම්බන්ධ වෙන්න ආවා.ඔබ පාසල් යන අතරේම කොළඹ සංගීත විද්‍යාලයේත් අධ්‍යාපනය ලැබුවා.ඔව්. මම ජ්‍යෙෂ්ඨ විභාගේම ඉගෙන ගන්න කාලෙ රජයේ ලලිතකලායතනය ‘හේවුඩ්’ නමින් ආරම්භ කළා. ඒ 1952 දී. අපිත් ඒකට ඉල්ලුම් පත්‍ර දැම්මා. මම, දයාරත්න රණතුංග වගේ පාසල් යන ශිෂ්‍ය ශිෂ්‍යාවො කිහිප දෙනෙක්ම එහි පළමු කණ්ඩායමටම තේරුණා. පන්ති පටන්ගත්තේ පස්වරු දෙකට. අපි පාසල ඇරිලා කෙළින් ම හේවුඩ් එකට ගියා. මගේ වයස අවුරුදු 12 යි. සංගීත පාඨමාලාව අවුරුදු හයයි. ඒ පාඨමාලාවේ ආරම්භක ගුරුවරුන් ආචාර්ය ලයනල් එදිරිසිංහ, බී.එස්. විජේරත්න, කේ.ඒ. දයාරත්න සිල්වා, ජනක් ගුණවර්ධන, ඩී.සී. කොඩිතුවක්කු වැනි ගුරුවරු. අවසාන විභාගේ සමත්වෙලා සහතිකේ ගන්න විට මගේ වයස අවුරුදු දහ අටයි.මට පළමු ගුරුපත්වීම ලැබුණේ මීගොඩ මහා විද්‍යාලෙට. මම එහි උගන්වනවිට මට වඩා වයසින් වැඩි ළමයි එච්.එස්.සී. පන්තිවල ඉගෙන ගත්තා.භද්‍ර යෞවනයේදීම ඔබට දිවි ගමනේ සහකරුවාත් මුණ ගැහුණා.දයාරත්න මට හමුවෙන විට ඔහුත් පාසල් සිසුවෙක්. මට වගේ ම ඔහුත් පාසල ඇරිලා හේවුඩ් ආයතනයට ආවා. අපි හොඳ සහෝදරත්වයෙන් ආශ්‍රය කළා.පසු කලෙක ඔහු විසින් කළ යෝජනාව අනුව අපි 1964 ජනවාරි 31 වැනිදා විවාහ වුණා. ඒ වන විට දයාරත්න විශ්ව විද්‍යාලෙ ගිහින් උපාධිය ලබා ගෙන ගුවන් විදුලි සංස්ථාවෙ රැකියාව කළා.ඔබ සංගීතය වැඩිදුර ඉගෙන ගන්නට භාරතයට ගියාද?ඔව්. 1958 දි මට ලක්නව් භාත්ඛණ්ඩේ සංගීත විශ්ව විද්‍යා පීඨයට ඇතුළු වුණා. මගේ පියා මා ඉන්දියාවට යන විටත් එන විටත් මා සමඟ යනවා. මගේ ගුරුතුමා වුණේ මහාචාර්ය විෂ්ණු ලෙලේ. එතුමා මගේ මූලික පරීක්‍ෂණයේදීම “ඔබට ප්‍රථම පන්ති සාමාර්ථ්‍යයක් ලැබේවි.” කියා අනාවැකියක් පළ කළා. කීවා වගේම ඒ අනාවැකිය සාර්ථක වුණා. මම ආපහු ඇවිත් ආයෙමත් මීගොඩ මහා විද්‍යාලේ ඉගැන්නුවා.රජයේ සංගීත විද්‍යාලෙ කථිකාචාර්ය තනතුර ලැබුණේ කොහොම ද?රජයේ සංගීත විද්‍යාලෙ ගුරු මණ්ඩලයේ පුරප්පාඩු ඇති වුණා. ගායනයට දක්‍ෂ සුදුස්සෙක් හෙව්වා. මමත් ඉල්ලුම් කළා. මටත්, අමරදේව සූරීන්, සදානන්ද පට්ටියආරච්චි සහ ශාන්ති ගීතදේවට ස්ථිර පත්වීම් ලැබුණා. ඒ 1964 පෙබරවාරි පළවැනිදා. අමරදේව මහත්තයාගේ ‘මධුවන්ති’ වැඩසටහනට සම්බන්ධ වෙන්නත් මට අවස්ථාව ලැබුණා.මෙතෙක් වෙලා කුරුතා සාය හැට්ටයෙන් සැරසී සිටි ඇය සුපුරුදු පරිදි සාරියකින් සැරසිලා එන්නදැයි ඇසුවෙ දුෂ්මන්ත ඇගේ විවිධ ඉරියව් කිහිපයක්ම ඔහුගේ කැමරා කාචයේ සටහන් කරගත්තාට පසුවයි. අප දෙදෙනා ඉදිරියේ සිසිල් බීම සමඟ විස්කෝතු තසිමක් තැබූ ඈ කඩිමුඩියේම දිව ගියේ සාරියකින් සැරසෙන්නට. කළු පැහැ පසුබිමේ රන් හුයෙන් වැඩ දැමූ චාම් සුන්දර සාරියක් ගත දවටා ගත් ඈ අප වෙත පැමිණියේ සුපුරුදු රතුවන් තිලකයෙන් ඇගේ අඩසඳ වන් නලලත සරසාගෙන.ආලින්දයේ තිබූ පැද්දෙන හාන්සි පුටුවේ සුව පහසුව අසුන් ගනිමින් ඈ යළිත් කතාව ආරම්භ කළා.”මේක මගේ පුටුව. මේක මගේ තාම්පුරාව. පසෙකින් විවේක සුවයෙන් පසු වූ පුංචි තාම්පුරාව දෑතින් ගත් ඈ මුදුව එහි තත් පිරිමදින්නේ මහත් වූ බැතියෙන්. සංගීතයෙන් තොර ජීවිතයක් මට නෑ. ඇත්තටම අපේ ජීවිත ගොඩ නැගිලා තියෙන්නේ සංගීතය මත. ඉතින් ඉන් එපිට දෙයක් ගැන කතා කරන්නත් මැළි සිතෙනවා”. ඈ හඬ නගා සිනාසෙනවා. ඇගේ කතාව කියන්නට ඈට නිදහස දීලා මා ඈට සවන් දෙනවා.”සංගීත විද්‍යාලෙ උගන්වන විට මම විශාරද උපාධිය සමත් වෙලා හිටියේ. මට ඉහළටම සංගීතය ඉගෙන ගන්න ලොකු ආශාවක් තිබුණා. 1982 දි මම ශාස්ත්‍රපති උපාධිය කරන්න බරණැස හින්දු විශ්ව විද්‍යාලයට ගියා. බරණැස ශුද්ධ වූ නරගයක්. සංගීතය නම් වූ විශ්ව භාෂාව ඉගෙන ගන්නා වූ කවරකුගේ වුවත් සිත කය වචන යන තුන් දොරම සම්පූර්ණයෙන්ම ඒ සඳහා යොමු කරන්නට එහි පරිසරය සකස් වී තිබෙනවා. විශ්ව විද්‍යාලයේ ඇරැඹුම සිදු වන්නේ විශ්වනාදන් මන්දිරයෙන්. සර්ව ආගමික බැතිමත් සිසු සිසුවියන් සෑම උදෑසනකම අධ්‍යයන කටයුතු අරඹන්නට පෙර එහි ගොස් දෙවියන් වැඳ පුදා ගෙන සිත එකඟ කර ගන්නවා. හැමදාම පාන්දර හතරට භ්‍රහ්ම මූර්ථියෙන් අවදි වෙලා මමත් හොඳට පාඩම් කරනවා. මුහුණ කට සෝදාගෙන විශ්වනාදන් මන්දිරයට ගිහින් බුදුන් සිහි කරනවා. හැම තැනම ඇහෙන්නේ දේව යාතිකා, ගාතා ශ්ලෝක, සංගීතය.ඉන් පස්සේ ඈතට ඇවිදගෙන ගිහින් කිරිකාරයාගෙන් නැවුම් එළකිරි බෝතලයක් ඇරන් ඇවිත් උණු කරලා බීලා දවසේ වැඩ පටන් ගන්නවා. මගේ ගුරුත්‍රමා මහාචාර්ය චිත්‍රරන්ජන් ගෝලියර්. එතුමා මගේ දස්කම් අගය කළා. මම එහිදී රාග ආශ්‍රයෙන් මහා පරිමාණයේ පර්යේෂණයක් කරලා පොතක් ලිව්වා. මගේම ශාස්ත්‍රීය නිර්මාණ දහයක් ඉදිරිපත් කළා. ආචාර්ය උපාධිය ලබාගෙන ඇවිත් ආයෙමත් සෞන්දර්ය විශ්ව විද්‍යාලෙ ඉගැන්නුවා. කැලණිය විශ්ව විද්‍යාලෙත් ඉගැන්නුවා. මගේ ජීවිතයේ ස්වර්ණමය යුගය ලෙස මා සලකන්නේ බරණැස හින්දු විශ්ව විද්‍යාලයේ මා ගත කළ කාලයයි. පසු කලෙක ඇමරිකාවේ කැලිෆෝර්නියා විශ්ව විද්‍යාලයේ මානව සංගීත පීඨයට ඇතුළු වෙලා විශ්ව සංගීත ක්‍රම පිළිබඳ පර්යයේෂණ කළා. ඒ පිළිබඳ විශේෂයෙන් ම හැදෑරීම් කළා.ඔබේ දරුවන් ගැන කීවොත්?මගේ ලොකු පුතා පුලස්ති ඉන්දික රණතුංග. ස්වාධීන රූපවාහිනී සේවයේ සංගීත අංශයේ නිෂ්පාදකවරයකු ලෙස කටයුතු කළා. දැන් ඉතාලියේ තානාපති කාර්යාලයේ රැකියාවක නිරත වෙලා ඉන්නවා. දෙවැනි පුතා නන්දිත සාරද. ඔහු දක්‍ෂ තබ්ලා වාදකයෙක්. පෞද්ගලික සමාගමක අධ්‍යක්‍ෂකවරයෙක්. අපේ දියණිය රූපසිකා කුමුද්මතී. කථක් නර්ථනය පිළිබඳ ආචාර්යවරියක්. ඇය තමයි දැන් මගේ සංගීතය හා කලාව ඉදිරියට ගෙන යන්නට කටයුතු කරන්නේ. ඈ කථක් නර්ථනය පිළිබඳ භාරතයේත් උසස් අධ්‍යාපනය ලබා අපේ රටේ දූ දරුවන්ටත් එම ශිල්පය කියා දෙනවා.අපේ කතාවට සවන් දෙමින් එහෙ මෙහෙ දුවපු හුරුබුහුටි සිඟිත්තෙක් දුවගෙන ඇවිත් ඇගේ උකුලට පැන්නා. ඒ ඇගේ මුනුපුරා. රූපසිකා ගේ බාල පුතා.”මේ අපේ පවුලේ ඉන්න දක්‍ෂතම නැට්ටුවා. පුතාත් එන්න මාත් එක්ක පිංතූරයක් ගන්න. ඈ ඔහු තුරුළට ගන්නවා. මෙන්න එතකොට එයා වගේම තවත් කෙනෙක්; හෙමින් හෙමින් ළඟටම ඇවිත්. ඒ ඔහුගේ අයියා. පාසල ඇරිලා සීයාත් එක්ක ආපු ගමන්. මුනුපුරාලා දෙන්නයි, ආත්තම්මයි සීයායි. සමූහ ඡායාරූපයකටත් පෙනී සිටියා. ඇයත් එක්ක පැයක් නොවෙයි දවසක් වුණක් කතා කරන්න කරුණු කාරණා තියෙනවා. ඒත් අපිට කෝ වෙලාවක්. සමුදෙන්නට මොහොතකට කලින් ඈ අපට මෙහෙම කියනවා.”සංගීතයට, නැටුමට, චිත්‍රයට මහාචාර්ය පදවියක් නොදීපු කාලෙක මට කැලණිය විශ්ව විද්‍යාලෙට මගේ හැකියාව, මා ලියූ පතපොත පර්යේෂණ හා සුදුසුකම් පෙන්වලා මහාචාර්ය පදවියට ඉල්ලුම් කළා. මට එය ලැබුණා. මා හෙළි පෙහෙළි කළ මාර්ගයේ අද බොහෝ දෙනෙක් බොහෝ දුරක් ගිහින්. ඒ ගැන මට හරි සතුටුයි. 2010 වසරෙදි මට සම්මානිත මහාචාර්ය පදවියක් ලැබුණා. මම මේ රටේ විශ්ව විද්‍යාල තුනක සිසුනට සංගීත ශාස්ත්‍රය ලබා දුන්නා. ගුරු මුෂ්ටි නැතිව මා ලැබූ දැනුම සිසුන්ට ලබා දීමෙන් මා අදටත් අපරිමිත සතුටක් ලබනවා. කලාඥානය, රූපය, දැනුම, තාන්න මාන්න සම්මාන, මිල මුදල් යානවාහන මේ සියල්ල වගේ ම මගේ ගුරු දෙගුරුන්ටත් ස්තූතිවන්ත වෙනවා.සංගීතය කියන්නේ දිව්‍යමය ඖෂධයක්. එය භාවනාවක්. අද අපි කරන්නේ සංගීතය නම් වූ දිව ඔසුවෙන් මිනිසාගේ සිත් සතන් සුවපත් කිරීමයි. එය එක්තරා පුණ්‍ය කර්මයක්. මගේ පුංචි තාම්පුරාවත් අතට අරන් සංගීතය නම් වූ සමාධියට සැම වැදුණාම මට මේ ලෝකේ ඕනෑම දුකක් කරදරයක් අමතක කරන්නට පුළුවන්.සාගරිකා දිසානායක ජයසිංහඡායාරූපය – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=ay1112183</link>
    <topic>කොටස් තැන්පතු ඉක්මනින් ගිණුම්ගත කරන්න</topic>
    <author>තාරක වික්‍රමසේකර</author>
    <content>කොටස් වෙළෙඳ පොළට නව ජීවයක් ලබා දීම පිණිස ශ්‍රී ලංකා සුරැකුම්පත් හා විනිමය කොමිසමේ නව සභාපතිවරයා ලෙස තිලක් කරුණාරත්න මහතා පත් කරන ලදි.එය කොටස් වෙළෙඳ පොළ සම්බන්ධව පසුගිය සතියේ අසන්නට ලැබුණු සුවිශේෂී පණිවුඩයයි.සතිය ආරම්භක සඳුදා දිනයේදී වෙළෙඳ පොළ පහළ ගොස් තිබුණි. දිනයේ මිලියනය ඉක්මවා කොටස් අලෙවි වූ සමාගම් අතර බ්ලූ ඩයමන්ඩ් (ඡන්ද බලය රහිත) ඩිස්ටිලරීස්, එක්ස්පෝ ලංකා, ඕවර්සිස් රියලිටි, පීපල්ස් ලීසිං, ජනශක්ති ඉන්ෂුවරන්ස් විය.දිනයේ මිල ඉහළ යාම් අතුරින් සමාගම් කැපී නොපෙනුණු අතර ඩිමෝ සමාගමේ කොටසක් පෙර දින පැවැති රුපියල් 1257.00 වෙනුවට එදින රුපියල් 1275 ක් දක්වා වැඩි වූ අතර දිනය නිමා වන විට එහි අගය දැක්වුණේ රුපියල් 1272.50 ක් ලෙසිනි. ඒ පෙර දිනට සාපේක්ෂව රුපියල් 15.50 ක මිල ඉහළ යාමකි. සෙසු සමාගම්හි කැපී පෙනෙන වෙනස්වීමක් දක්නට නොවිණි.මිල පහළ යාම් අතුරින් එච් ඩී එෆ් සී කැපී පෙනුණි. පෙර දින රුපියල් 1450.00 ක් වූ සමාගමේ කොටසක මිල එදින රුපියල් 1399.00 ක් දක්වා රුපියල් 51.00 කින් පහළ ගියේය. කළම්ඹු ෆාමසි සමාගමේ කොටසක මිල ද පෙර දිනට සාපේක්ෂව රුපියල් 47.50 කින් පහළ ගියේය. සී අයි ටී කොටසක මිල ද රුපියල් 39.80 කින් ද ගෙස්ටෙට්නර් රුපියල් 20.50 කින් ද පහළ ගියේය.අඟහරුවාදා කොටස් මිල ඉහළ ගියේය. දිනයේ කැපී පෙනෙන ලෙසින් කිසිදු සමාගමක කොටස් මිල ඉහළ නොගිය ද හුයිජේයි සමාගමේ කොටසක මිල පෙර දිනට සාපේක්ෂව රුපියල් 155.30 සිට රුපියල් 169.00 දක්වා ඉහළ ගියේය. දිනය නිමා වන විට එහි අගය රුපියල් 167.00 ක් දක්වා ඉහළ ගියේ රුපියල් 11.70 ක් දක්වා ඉහළ යමිනි.ෂෝ වොලර්ස් සමාගම දිනයේ මිල ඉහළ යාම අතුරින් විශේෂිත වූ සමාගමයි. පෙර දින රුපියල් 300.50 කට අලෙවි වූ සමාගමේ කොටසක මිල එදින රුපියල් 330.00 ක් දක්වා ඉහළ ගිය අතර දිනය නිමා වන විට එහි අගය රුපියල් 324.80 ක් දක්වා ඉහළ ගොස් තිබුණේ පෙර දිනට සාපේක්ෂව රුපියල් 24.30 ක මිලක් ඉහළ යන බව පෙන්වමිනි.මිල පහළ ගිය සමාගම් අතර ඒ එම් එෆ් කම්පැණි කැපී පෙනුණි. පෙර දින රුපියල් 432 ක් වූ සමාගමේ කොටසක මිල එදින රුපියල් 300.50 ක් දක්වා පහළ ගියේය. ඒ පෙර දිනට සාපේක්ෂව රුපියල් 131.50 ක මිල පහළ යාමකි. ඔටෝඩ්‍රොම් සමාගමේ කොටසක මිල ද පෙර දිනට සාපේක්ෂව රුපියල් 88 කින් පහළ ගියේය. ඉන්ඩස්ට්‍රියල් ඒ එස් පී එච් රුපියල් 56.90 කින්ද හන්ටර්ස් රුපියල් 40 කින් ද පහළ ගියේ ය.දිනයේ මිලියනය ඉක්මවා කොටස් අලෙවි වූයේ බ්ලු ඩයමන්ඩ් (ඡන්ද බලය රහිත) නවලෝක පෑන් ඒෂියන් පවර්, එස් එම් බී ලීසිං අමානා සමාගම් පමණි.පෙර සතියේ සිකුරාදා ගනුදෙනු 5747 ක් සිදුවූ අතර එය සඳුදා දින 6574 ක් වූ අතර අඟහරුවාදා එය 6228 ක් විය. සමස්ත කොටස් මිල දර්ශකය පෙර සිකුරාදා ඒකක 5996.44 ක් වූ අතර සඳුදා එය ඒකක 5965.00 ක් විය. අඟහරුවාදා එය ඒකක 5994.16 ක් විය. මිලංකා මිල දර්ශකය පෙර සිකුරාදා ඒකක 5231.12 ක් වූ අතර සඳදා ඒකක 5228.40 ක් වූ අතර අඟහරුවාදා එය ඒකක 5267.74 ක් දක්වා වැඩි විය.නේෂන් ලංකා ෆිනෑන්ස් සමාගම කොටස් 4 ක් ඇති අයකුට එක් කොටසක් රුපියල් 10 ක් බැගින් නිකුත් කරනු ලබන බව නිවේදනය කර තිබුණි. මේ අතර ගිණුම් ගත නොකළ කොටස් තැන්පතු සහතික මේ මස 31 වැනිදාට පෙර ගිණුම් ගත කරන ලෙස කොටස් වෙළෙඳ පොළ ඉල්ලා සිටී.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj1112181</link>
    <topic>සුළු සහ මධ්‍ය පරිමාණ ව්‍යවසායකයන්ට ඩොලර් මිලියන 65ක ණය සැලසුමක්</topic>
    <author/>
    <content>සුළු සහ මධ්‍ය පරිමාණ ව්‍යවසායකයන්ට ඩොලර් මිලියන 65ක ණය සැලසුමක් කොමර්ෂල් බැංකුවේ කළමනාකාර අධ්‍යක්ෂ අමිත ගුණරත්න මහතා සහ අයි.එෆ්.සී හි ආසියානු පැසිෆික් කලාපයේ උප සභාපතිනි කැරින් ෆින්කෙල්ස්ටන් මහත්මිය ගිවිසුමට අත්සන් තැබූ අවස්ථාව. මහ බැංකුවේ නියෝජ්‍ය අධිපති ආනන්ද සිල්වා, කොමර්ෂල් බැංකුවේ සභාපති මහේන්ද්‍ර අමරසූරිය, මහ බැංකුවේ නියෝජ්‍ය අධිපති කේ.ජී.ඩී.ඩී. ධීරසිංහ සහ අයි.එෆ්.සී. හී ශ්‍රී ලංකාව සඳහා කළමනාකාර ඇඩම් සැක් මහත්වරු ද වෙති.කුඩා හා මධ්‍ය පරිමාණයේ ආයතන සඳහා ණය පහසුකම් සැපයීමට ලෝක බැංකු සමූහයේ සාමාජිකයෙකු වන ජාත්‍යන්තර මූල්‍ය සංස්ථාව (IFC) ඩොලර් මිලියන 65 ක මුදලක් (රුපියල් බිලියන 7.4) කොමර්ෂල් බැංකුවට ලබාදීමට පියවර ගෙන ඇත.අයි.එෆ්.සී. විසින් මේ දක්වා ශ්‍රී ලංකාවෙහි සිදු කළ විශාලතම මූල්‍ය වෙළෙඳපොළ ආයෝජනය මෙය වන අතර, එම මූල්‍ය පහසුකම් මඟින් ශ්‍රී ලංකාවේ උතුරු නැඟෙනහිර ප්‍රදේශයන් ඇතුළුව කුඩා හා මධ්‍ය පරිමාණයේ ආයතන 20,000 ක ආර්ථික තත්ත්වය නගා සිටුවීමට, දිළිඳුකම තුරන් කිරීමට, අඩු පහසුකම් සහිත ප්‍රදේශවල ජනතාවට ණය පහසුකමකට ප්‍රවේශ වීම පහසු කර වීම ආදී අරමුණු ඉටු කර ගැනීමට බලාපොරොත්තු වේ.කොමර්ෂල් බැංකුවේ කළමනාකාර අධ්‍යක්ෂ අමිත ගුණරත්න මහතා පැවැසුවේ මේ ඩොලර් මිලියන 65 ක ණය පහසුකම මඟින් බැංකුවේ මෙහෙයුම් කටයුතු වර්ධනය වනවාට අමතරව මෙබඳු පහසුකම් කරා අනෙක් මූල්‍ය ආයතනය යොමු වීම කෙරෙහි අභිප්‍රේරණයක් මෙමගින් ලැබෙන බවත්, රටට ඉමහත් ප්‍රතිලාභයක් මින් හිමි වන බවත් ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj1112182</link>
    <topic>“මන්චි” කොතල හිඹුටු වගාවට අත දෙයි</topic>
    <author/>
    <content>“මන්චි” කොතල හිඹුටු වගාවට අත දෙයි මන්චි කොතල හිඹුටු වගා හා සංරක්ෂණ ව්‍යාපෘතිය උතුරු මැද පළාතේ මරදන්කල්ල ගම්මානයේ දී ආරම්භ කළ අවස්ථාවේදී සිලෝන් බිස්කට්ස් සමාගමේ සභාපති මිනෙක වික්‍රමසිංහ මහතා විසින් සංකේතාත්මකව කොතල හිඹුටු පැළයක් ගම්වැසි කාන්තාවකට ලබා දුන් අයුරු. උතුරු මැද කෘෂිකර්ම අමාත්‍ය කේ. එච්. නන්දසේන මහතා ද මෙහි වෙයි.කොතල හිඹුටු ශාකය වගාවක් ලෙස ගොවීන් අතර ප්‍රචලිත කිරීමේ ව්‍යාපෘතියක් පසුගිය දා අනුරාධපුර දිස්ත්‍රික්කයේ මරදන්කල්ල ගම්මානයේදී ආරම්භ කෙරිණි. සිලෝන් බිස්කට්ස් (මන්චි) සමාගමේ අනුග්‍රහයෙන් ආරම්භ කළ එම ව්‍යාපෘතිය සඳහා හේතු වූයේ එම සමාගම විසින් වසර ගණනාවක් තිස්සේ කරන ලද පර්යේෂණයන්ගේ සාර්ථක ප්‍රතිඵලයක් ලෙස නිෂ්පාදනය කරන ලද මන්චි කොතල හිඹුටු බිස්කට් සඳහා අවශ්‍ය සාරය ලබා ගැනීමයි.දියවැඩියා රෝගීන් සඳහා ආයුර්වේදයෙහි බහුලව භාවිත වන කොතල හිඹුටු ස්වාභාවික වනාන්තරවලින් කපා වෙළෙඳ පොළට යැවීම දැනට සිදු වෙමින් පවතින අතර, මේ නිසාම වඳවී යාමේ තර්ජනයකට කොතල හිඹුටු ශාකය මුහුණ පා සිටී. එනිසාම මෙය බෝගයක් ලෙස ගොවීන් අතර ප්‍රචලිත කර සමාගමට අවශ්‍ය මුළු කොතල හිඹුටු ප්‍රමාණයම ගොවීන්ගෙන් ලබාගැනීම සිලෝන් බිස්කට්ස් ආයතනයේ අරමුණයි. මේ අනුව ගොවි ආර්ථිකය සවිමත් වීමත් ස්වාභාවික පරිසරයෙහි ශාකය සංරක්ෂණය වීමත් සමාගමෙහි ඉලක්කය වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj1112183</link>
    <topic>චෙන්නායි හා කරච්චි වෙත ශ්‍රීලන්කන් සේවා පුළුල් වෙයි</topic>
    <author/>
    <content>චෙන්නායි හා කරච්චි වෙත ශ්‍රීලන්කන් සේවා පුළුල් වෙයිශ්‍රී ලන්කන් එයාර්ලයින්ස් සමාගම, ඉන්දියාවේ ප්‍රධාන පෙළේ ගමනාන්ත වෙත යන ගුවන් ගමන් ධාරිතාව වැඩි කරනු ඇත.චෙන්නායි වෙත සතියකට යන ගමන් වාර ගණන, දෙසැම්බර් මස 23 වැනි දින සිට දිනකට ගමන් වාර හතර දක්වා වැඩි කෙරෙනු ඇත. ඒ අනුව, සතියකට එහි යන මුළු ගමන් වාර ගණන 28 ක් වනු ඇත.ශ්‍රීලන්කන් එයාර්ලයින්ස් හි ප්‍රධාන අලෙවි නිලධාරී ජී. ටී. ජෙයසීලන් මහතා මෙසේ කියයි. “අප විසින් කොළඹ, දකුණු ආසියා කලාපයේ නාභියක් බවට පත් කිරීමට කටයුතු කර ගෙන යනු ලබන අතර, දකුණු ඉන්දියාවට හා ඉන්දියාවේ වෙනත් ප්‍රදේශවලට යන මඟීන් සඳහා ප්‍රශස්ත මට්ටමින් ගුවන් ගමන් සම්බන්ධතා ලබා දීම මේ අතින් අතිශයින් වැදගත් වේ.කොළඹින් පිටත් ව චෙන්නායි වෙත යන ගුවන් ගමන් වාර උදෑසන මෙන් ම රාත්‍රියේ දී ද පැවැත්වෙන අතර, ඉන්දීය උප මහාද්වීපයට යාම සඳහා නාභියක් වශයෙන් කොළඹ භාවිතා කරන මඟීන්ගේ විවිධ අවශ්‍යතා සපුරාලීම එමඟින් සිදු වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj1112184</link>
    <topic>ගුවන් තොටුපළේ නත්තල් වෙළෙඳ සැණකෙළිය මෙවරත්</topic>
    <author/>
    <content>ගුවන් තොටුපළේ නත්තල් වෙළෙඳ සැණකෙළිය මෙවරත්ගුවන් තොටුපොළ සහ සිවිල් ගුවන් සේවා සමාගම නත්තල් වෙළෙඳ සැණකෙළිය මෙවර ද පැවැත්වෙයි. පැමිණිමේ හා පිටත්වීමේ පර්යන්තයන්හි බදු රහිත අලෙවිසල් සමඟ ඇතිකර ගත් සහයෝගීතාවයෙන් බණ්ඩාරනායක ජාත්‍යන්තර ගුවන් තොටුපොළේදී මෙම විශේෂ ප්‍රවර්ධන වැඩසටහන පැවැත්වේ.ඇතුළත්වීමේ පර්යන්තයෙහි හෝ පිටත්වීමේ පර්යන්තයෙහි තීරු බදු රහිත අලෙවි සලකින් ඇමෙරිකානු ඩොලර් 100 ට වැඩි වටිනාකමකින් යුත් මිලදී ගැනීමක් කරනු ලබන මගීහු විශේෂ දිනුම් ඇදීමක් සඳහා සුදුසුකම් ලබති. මෙහි ප්‍රථම ත්‍යාගය සෙන් එස්ටිලෝ මෝටර් රථයකි. අනෙක් ජයග්‍රාහකයින්ට මුදලින් රුපියල් මිලියනයක ත්‍යාග හිමි වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj1112185</link>
    <topic>“සෙවන් ස්ටාර්” තිරිඟු පිටි ගෘහස්ථ පාරිභෝගිකයාටත්</topic>
    <author/>
    <content>“සෙවන් ස්ටාර්” තිරිඟු පිටි ගෘහස්ථ පාරිභෝගිකයාටත්අන්තර්ජාතික මූල්‍ය කටයුතු පිළිබඳ අමාත්‍ය, ආචාර්ය සරත් අමුණුගම මහතා විසින් වවුනියාව ලක්ෂ්මන් ට්‍රේඩර්ස් අධිපති රාම මූර්ති වෙත සෙවන් ස්ටාර් සිල්ලර තිරිඟු පිටි පැකට්ටුවක් පිරිනමමින්. සතාක් අබ්දුල් කාදර් මහතා ද වෙයි.“සෙවන් ස්ටාර්” වෙළෙඳ නාමය යටතේ විවිධ වූ පිටි වර්ග නිෂ්පාදනය කරනු ලබන සෙරන්ඩිබ් ෆ්ලාර් මිල්ස් සමාගම විවිධ ප්‍රභේදවලට අයත් පිටි වර්ග 4 ක් වෙළෙඳපොළට හඳුන්වා දෙයි.සෙරන්ඩිබ් ෆ්ලාර් මිල්ස් සමාගම මෙරට සිල්ලර වෙළෙඳ කටයුතු එසේ ආරම්භ කිරීමත් සමඟම ගෘහස්ථ තිරිඟු පිටි, පූර්ණ තිරිඟු පිටි හා ආටා පිටි කිලෝ ග්‍රෑම් 01 පැකට්ටුවලින් ද, රුලං පිටි ග්‍රෑම් 500 පැකට්ටුවලින් ද ලබා ගැනීමේ හැකියාව පාරිභෝගික ජනතාවට හිමි වේ.සමාගම විසින් ගෘහස්ථ පරිභෝජනය සඳහා බෙදා හැරෙන තිරිඟු පිටි පිට්ටු, රොටී, ඉඳි ආප්පු වැනි විවිධාකාර ආහාර වර්ග පිසීම සඳහා අනගි විසඳුමක් වන අතර සෞඛ්‍යාරක්ෂිත පරළු පාන්, රොටී ආදිය පිසීම සඳහා පූර්ණ තිරිඟු පිටි වඩා යෝග්‍ය බව අධ්‍යක්ෂ / ප්‍රධාන විධායක නිලධාරී සතාක් අබ්දුල් කාදර් මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj1112186</link>
    <topic>ඩිමෝ පෙළපතට සමස්ත රන් පදක්කම</topic>
    <author/>
    <content>ඩිමෝ පෙළපතට සමස්ත රන් පදක්කම රංජිත් පණ්ඩිතගේ මහතා සමස්ත රන් පදක්කම් ලාභියාට හිමි සම්මානය ජාතික වෙළෙඳ හා වාණිජ මණ්ඩලයෙහි සභාපති අසෝක හෙට්ටිගොඩ මහතා අතින් ලබා ගත් අවස්ථාව.සීමාසහිත ඩීසල් සහ මෝටර් ඉංජිනේරු පොදු සමාගම (ඩිමෝ) National Business Excellence Awards 2011 දී සමස්ත රන් පදක්කම් දිනා ගනිමින් ශ්‍රී ලංකාවේ හොඳම ව්‍යාපාරික සංස්ථා අතරින් විශිෂ්ටතමයා ලෙස පිළිගැනීමට පාත්‍ර විය. ජාතික වෙළෙඳ හා වාණිජ මණ්ඩලය විසින් වාර්ෂිකව පවත්වනු ලබන එම සම්මාන උලෙළ ව්‍යාපාරික ක්ෂේත්‍රයේ ඉහළ තලයක සිටින, රටේ ආර්ථික උන්නතියට දායකත්වය සපයන ව්‍යාපාරයන් ඇගැයීමට ලක් කෙරෙන සම්මාන ප්‍රදානෝත්සවයකි.ඩීමෝ එහිදී පැවැති වෙනත් අංශ හතරක් වෙනුවෙන් ද සම්මාන දිනා ගැනීමට සමත් විය.ඒ අනුව සමස්තයක් ලෙස ගත් කල වැඩිම රන් පදක්කම් ප්‍රමාණයක් හා වැඩිම පදක්කම් ප්‍රමාණයක් දිනා ගත්තේ ද ඩිමෝ විසිනි. ඔවුන් රන් පදක්කම් දිනා ගනු ලැබුවේ විශිෂ්ටතම මූල්‍ය හා ව්‍යාපාරික දස්කම් දැක්වීම, විශිෂ්ටතම කාර්ය කළමනාකරණ ක්‍රියාකාරිත්වය, විවිධාංගීකරණය වූ ව්‍යාපාර ක්ෂේත්‍ර හා දැවැන්තම ව්‍යාපාර කාණ්ඩයන් සඳහා යන අංශ යටතේය.ඩිමෝ සභාපති රංජිත් පණ්ඩිතගේ මහතා, ඩිමෝ කාර්ය මණ්ඩලය, ඩිමෝ පෙළපත ලෙසින් හඳුන්වන දෙමින්, කණ්ඩායමක් යනු හුදෙක් දිනා ගැනීම් හා දස්කම් දැක්වීම් වලින් පමණක් යුත් වූවක් බවත් පෙළපත යනු එයින් ඔබ්බට ගිය ගැඹුරු අරුතක් ඇති හැඳින්වීමක් බවත් පෙන්වා දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj1112187</link>
    <topic>Mindshare දැන් Group M හි අංශයක් ලෙස</topic>
    <author/>
    <content>Mindshare දැන් Group M හි අංශයක් ලෙසGroup M  යනු ලොව සුවිශාලතම වෙළෙඳ දැන්වීම් මාධ්‍ය සමාගම වන අතර ලෝකයේ මාධ්‍ය මිලදී ගැනුම් වලින් 32% ක කොටසකට මෙම සමාගම හිමිකම් කියනු ඇත. Group M තම සහෝදර මාධ්‍ය නියෝජිත ආයතන වන Mindshare, Maxus, MEC, Mediacom, Xaxis හා Outrider සමාගම් වල හවුල්කාර සමාගම ලෙස කටයුතු කරනු ඇත.Group M ශ්‍රී ලංකා හි ප්‍රධාන නිලධාරි සබිරි ගනීස් මහතා කියා සිටියේ Group M හඳුන්වාදීම හරහා ක්ෂේත්‍රයේ අපගේ ස්ථාවරය තවත් ශක්තිමත් වනු ඇති අතර සියලුම මාධ්‍යයන් වල මෙන් ම නුදුරු අනාගතයේදී ප්‍රබල මාධ්‍යයක් බවට පත්වන ඩිජිටල් මාධ්‍යයේද අපගේ ක්‍රියාකාරිත්වය ඉහළ දැමීමට මෙය හේතු වනු ඇති බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj1112188</link>
    <topic>ලංකා ඔරික්ස් ෆිනෑන්ස් රාජගිරිය ශාඛාව විවෘත වේ</topic>
    <author/>
    <content>ලංකා ඔරික්ස් ෆිනෑන්ස් රාජගිරිය ශාඛාව විවෘත වේලංකා ඔරික්ස් ෆිනෑන්ස් නවතම ශාඛාව රාජගිරිය කොටා පාරේ අංක 447/ 3 දරන ස්ථානයේ පසුගියදා විවෘත කෙරිණි. මේ අවස්ථාවට එක් වූ LOLC නියෝජ්‍ය සභාපති ඉෂාර නානායක්කාර, සමූහ කළමනාකාර අධ්‍යක්ෂ/ ප්‍රධාන විධායක කපිල ජයවර්ධන මහත්වරු මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj1112189</link>
    <topic>“අර්ත් එසන්ස් ගැලරි” කොළඹදී ඇරේ</topic>
    <author/>
    <content>“අර්ත් එසන්ස් ගැලරි” කොළඹදී ඇරේ ලින්ක් නැචුරල් ස්ව සත්කාරක කළමනාකාරිනී අචිනි ධර්මසිරිවර්ධන මහත්මිය පි‍්‍රයංගා නුගවෙල මහත්මිය සමඟ පළමු ගනුදෙනුව සිදුකළ අයුරු.ශාක සාර සෞඛ්‍ය හා ස්ව සත්කාරක නිෂ්පාදන වෙළෙඳ පොළ ප්‍රමුඛතම සමාගමක් වන ලින්ක් නැචුරල් ප්‍රොඩක්ට්ස් ඔවුන්ගේ නවතම නිෂ්පාදන ප්‍රදර්ශනාගාරය අර්ත් එසන්ස් ගැලරි නමින් කොළඹ 04 ඩීල් පෙදෙසේ දී විවෘත කළේය.සුන්දර නිරෝගි සමක් සඳහා වූ අර්ත් එසන්ස් ස්කින් කොයා නිෂ්පාදන අතර මුහුණේ සමට ගැළපෙන සේ විශේෂයෙන් සැකසූ ශාකසාර අඩංගු ක්ලෙන්සර්, ටෝනර්, ස්ක්‍රබ්, මාස්ක් මෙන්ම සමෙහි වියළි බව වළකා, තෙතමනය සුරැකීමට සැකසූ ක්‍රීම් වර්ග හා තොල් ආලේපන වලින් ද සමන්විත වේ.අර්ත් එසන්ස් බාත් ඇන්ඩ් බොඩි කෙයා නිෂ්පාදන සමූහය අතර ෂැම්පු, කන්ඩිෂනර්, බාත් ඔයිල්, බාත් සෝල්ට් හා බොඩි ලෝෂන් ප්‍රමුඛත්වයක් ගනී.සියලු අර්ත් එසන්ස් නිෂ්පාදන එළිදක්වන්නේ ලින්ක් නැචුරල් සමාගමේ ප්‍රවීණ පර්යේෂණ කණ්ඩායම් විසින් ඇප කැප වීමෙන් සිදු කරන පර්යේෂණ රාශියක ප්‍රතිඵල ලෙසය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj11121810</link>
    <topic>ද ෆිනෑන්ස් ඉතුරුම් ගිණුම් සඳහා වීසා ඩෙබිට් කාඩ්</topic>
    <author/>
    <content>ද ෆිනෑන්ස් ඉතුරුම් ගිණුම් සඳහා වීසා ඩෙබිට් කාඩ්ද ෆිනෑන්ස් සමාගම සෙලාන් බැංකුව සමඟ, ද ෆිනෑන්ස් සමාගමේ ඉතුරුම් ගිණුම් හිමියන් සඳහා නව වීසා ඩෙබිට් කාඩ් පතක් හඳුන්වා දෙයි.මහ බැංකු අධිපති අජිත් නිවාඩ් කබ්රාල් මහතාගේ විශේෂ සහභාගිත්වයෙන් යුතුව පැවැත්වුණු උත්සවයකදී ද ෆිනෑන්ස් සමාගමේ සභාපති පී‍්‍රති ජයවර්ධන මහතා සහ සෙලාන් බැංකුවේ විධායක අධ්‍යක්ෂ ආර්. නඩරාජා මහතා අතර අවබෝධතා ගිවිසුම් හුවමාරු කරගැනීම සිදු විය.එදින මෙම ගිවිසුම සඳහා අත්සන් තැබුවේ සෙලාන් බැංකුවේ සාමාන්‍යාධිකාරී / ප්‍රධාන විධායක නිලධාරී වන කපිල ආරියරත්න සහ ද ෆිනෑන්ස් සමාගමේ අධ්‍යක්ෂ / ප්‍රධාන විධායක නිලධාරී කමල් යටවර මහත්වරුය.ඕනෑම කෙනෙකුට ද ෆිනෑන්ස් සමාගමේ ඉතුරුම් ගිණුමක් අරඹා වීසා ඩෙබිට් කාඩ්පතක් සඳහා අයදුම් කළ හැකි අතර දැනට ඉතුරුම් ගිණුම් පවත්වාගෙන යන ගනුදෙනුකාර බවතුන් හට තම ශාඛාව මඟින් අයදුම් කළ හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj11121811</link>
    <topic>ප්‍රනීතා ෆැෂන්ස් නව විලාසිතා එකතුවක්</topic>
    <author/>
    <content>ප්‍රනීතා ෆැෂන්ස් නව විලාසිතා එකතුවක් ප්‍රධාන ආරාධිතයා වන රත්නවීර සමරපාල මහතා නවීකරණය කරන ලද ප්‍රදර්ශනාගාරය විවෘත කරද්දී. ප්‍රනීතා ෆැෂන්ස් අධිපතිනි පි‍්‍රයන්ති ප්‍රනාන්දු, ශාන්ති ජයවර්ධන මහත්මිහු ද මෙහි වෙති.කොළඹ 3, තර්ස්ටන් පාරේ ප්‍රනීතා ෆැෂන්ස් ඕනෑම උත්සව අවස්ථාවකට ගැළපෙන කාන්තා විලාසිතා එකතුවක් හඳුන්වා දී ඇත. නවීකරණය කරන ලද ගොඩනැඟිල්ල ඉදිරිපස නවතම මෝස්තර සහිත සාරි සහ බටහිර ඇඳුම් ප්‍රදර්ශනය වන පරිදි නිමවා ඇත. සාරිවලට අමතරව කුර්තා, ඇඳුම්, පාවහන් හා හෑන්ඩ් බෑග් සඳහා සකසා ඇති තට්ටු තුනක ප්‍රදර්ශනාගාරයකින් යුතුය. මෙම උත්සව සමයේ ප්‍රදර්ශනාගාරයට පැමිණෙන පාරිභෝගිකයන්ට ප්‍රනීතා ෆැෂන්ස් වෙතින් 10% හා 20% සුවිශේෂී වට්ටමක් ලබාගත හැකිය.ශ්‍රී ලංකාවට විශිෂ්ට මෝස්තරයන්ගේ සාරි ගෙන්වනු ලබන ප්‍රමුඛයින් වන ප්‍රනීතා ෆැෂන්ස් වර්තමානයේ සිය සේවාවන් තවදුරටත් පුළුල් කරමින් චිෆොන්, ක්‍රේප් රෙදි හා විශේෂයෙන්ම උත්සව සමය සඳහා සිල්ක් රෙදි එකතුවක් ද සැපයීමට කටයුතු සම්පාදනය කර ඇත. පාරිභෝගිකයන්ට සිතැඟි පරිදි විවිධ වර්ණයන්ගෙන් හා ටෙක්චර්ස් වලින් තෝරා ගැනීම් සිදු කිරීමට අවස්ථාව හිමිය. ප්‍රධාන වශයෙන් ඉන්දියාවෙන් ආනයනය කරන මෙම සාරි සරල මෝස්තරයන්ගේ සිට මංගල උත්සව සඳහා ගැළපෙන ආකර්ෂණීය ලෙස වැඩ දැමු මෝස්තරයන්ගෙන් සමන්විතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj11121812</link>
    <topic>TRANSFER TO සේවාවට</topic>
    <author/>
    <content>TRANSFER TO සේවාවටහච් හවුල්කරුවෙක් වෙයිහච් තම නවතම විශේෂිත සේවාව Transfer To සේවාව පසුගිය දා හඳුන්වා දුන්නේය. මෙම සේවාව තුළින් ශ්‍රී ලංකාව තුළ සිටින හච් පාරිභෝගිකයන්ට තම නෑ හිත මිතුරන් වෙතින් කෙටි පණිවිඩයක් හරහා තම හච් සම්බන්ධතාවයට මුදල් බැර කර ගත හැකිය.Transfer To සේවාව මඟින් මුදල් බැර කිරීමට අවශ්‍ය අවස්ථාවක TOP UP ක්‍රමය මෙන්ම Reload ක්‍රමය ද භාවිත කළ හැකිය.“මේ සේවාව මඟින් බලාපොරොත්තු වනුයේ තම පාරිභෝගිකයන් හා නෑ හිත මිතුරන් අතර පවත්නා සමීපත්වය තව දුරටත් වර්ධනය කිරීමයි.” යැයි ප්‍රධාන මෙහෙයුම් නිලධාරී ආනන්ද් ප්‍රකාශ් මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj11121813</link>
    <topic>ඇදුම පාලනය ගැන කෑගලු</topic>
    <author/>
    <content>ඇදුම පාලනය ගැන කෑගලුමාර්ක්ස් හෙල්ත් කෙයාර් සමාගම, කෑගලු දිස්ත්‍රික්කයේ රජයේ රෝහල්වල වෛද්‍යවරුන් හා පවුල් සෞඛ්‍ය සේවිකාවන් සඳහා ඇදුම රෝගය පාලනය කිරීමේ වැදගත් කරුණු සම්බන්ධයෙන් වැඩමුළුවක් පසුගියදා පවත්වනු ලැබීය. මාර්ස්ක් හෙල්ත් කෙයාර් සමාගමේ සමාජ සත්කාරක ව්‍යාපෘතිය යටතේ පැවැත්වුණු මෙම වෛද්‍ය සායනයට වෛද්‍යවරු 20 කට අධික පිරිසක් සහභාගි වූහ. මාර්ස්ක් හෙල්ත් කෙයාර් සමාගමේ වෛද්‍ය අධ්‍යක්ෂ, වෛද්‍ය එස්. මහකලන්ද මහතා පැවසුවේ, සිහිල් දේශගුණික තත්ත්වයක් පවතින කෑගල්ල ප්‍රදේශයේ බහුලව පවතින ඇදුම රෝගය පාලනය කිරීමේ නවතම උපක්‍රම වෛද්‍ය වෘත්තිකයන්ට හඳුන්වා දීමේ වැඩමුළුවක් පැවැත්වීමෙන් එම ප්‍රදේශයේ නිරෝගී බව හා සුවතාව රැකගැනීමේ සද්කාර්යයක යෙදීමේ අවස්ථාවක් තම සමාගමට හිමි වූ බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj11121814</link>
    <topic>MBA පාඨමාලා SLIIT ආයතනයෙන්</topic>
    <author/>
    <content>MBA පාඨමාලා SLIIT ආයතනයෙන්එක්සත් රාජධානියේ Sheffield Hallam  විශ්ව විද්‍යාලය මඟින් මෙහෙය වන MBA උපාධි පාඨමාලා ශ්‍රී ලංකා තොරතුරු තාක්ෂණ ආයතනය (SLIIT) මඟින් හැදැරීමේ මහඟු අවස්ථාවක් දැන් උදා වී ඇත. SLIIT ආයතනය සහ Sheffield Hallam විශ්ව විද්‍යාලය අතර දීර්ඝ කාලයක සිට ඇති සම්බන්ධතා මත මෙම උපාධි පාඨමාලාව මෙරටට ලබා දී තිබේ. විශ්ව විද්‍යාල ප්‍රතිපාදන කොමිෂන් සභාව විසින් අනුමත SLIIT ආයතනය, පොදු රාජ්‍ය මණ්ඩල රටවල විශ්ව විද්‍යාල සංගමයේ ද සාමාජිකත්වය දරයි. එම සංගමයේ සාමාජිකත්වය ශ්‍රී ලංකාවේ පෞද්ගලික අංශයේ ආයතනයක් වෙනුවෙන් හිමිව ඇත්තේ SLIIT ආයතනයට පමණයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj11121815</link>
    <topic>උතුරුමැද පවුල් 400කට ජල පෙරණ</topic>
    <author/>
    <content>උතුරුමැද පවුල් 400කට ජල පෙරණබ්‍රැන්ඩික්ස් ජාතික ජල සුරක්ෂිතතා සතිය වෙනුවෙන් උතුරු මැද පළාතේ ජීවත්වන පවුල් සඳහා අවම නඩත්තුවක් සහිත ෆ්ලෝරයිඩ් ජල පෙරණ 400ක් බෙදා දුන්නේය. උතුරුමැද පළාත මුල් කර ගනිමින් සෞඛ්‍ය හා ජලය පිළිබඳව සායන ගණනාවක් පැවැත්වූ බ්‍රැන්ඩික් සමූහය එහිදී පානීය ජලයේ ගුණාත්මක තත්ත්වය බාල වීම නිසා වකුගඩු රෝගයට ගොදුරු වීමේ අවදානම ඉහළ මට්ටමක පවතින පවුල් හඳුනා ගන්නා ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>18</day>
    </date>
    <link>http://www.silumina.lk/2011/12/18/_art.asp?fn=aj11121816</link>
    <topic>දශ ලක්ෂපතියන් බිහි කරන ආපිකෝ ප්‍රවර්ධන වැඩසටහන</topic>
    <author/>
    <content>දශ ලක්ෂපතියන් බිහි කරන ආපිකෝ ප්‍රවර්ධන වැඩසටහන පළමු දශ ලක්ෂපතියා වූ ජයන්තා ජයසේකරආපිකෝ සුපර් සෙන්ටර්ස් නත්තල් සමය වෙනුවෙන් දශ ලක්ෂපතියන් රැසක් බිහි කරන “Arpico Christmas Millionaires” ප්‍රවර්ධන වැඩසටහන අරඹයි. මේ ප්‍රවර්ධන වැඩසටහන 2012 ජනවාරි 8 දා දක්වා ක්‍රියාත්මක වේ.එමඟින් සෑම සතියකදීම දශ ලක්ෂපතියෙකු බැගින් බිහි කිරීමට අමතරව, රුපියල් ලක්ෂ ගණනක් වටිනා තෑගි වවුචර පිරි නැමෙනු ඇත. ඊට අමතරව LED වර්ණ රූපවාහිනිය බැගින් දිනා ගැනීමට ද පාරිභෝගිකයන්ට අවස්ථාව උදා වේ.මේ ප්‍රවර්ධන වැඩසටහනට එක්වීම සඳහා කළ යුත්තේ නම් කළ භාණ්ඩ 10 ක් අතුරෙන් භාණ්ඩ 3 ක් සමඟ රුපියල් 3000 ක මිලදී ගැනීමක් සිදුකිරීම පමණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa1112251</link>
    <topic>ඡන්දයෙන් එජාප නායකයා තෝරන ක්‍රමය අහෝසි වන ලකුණු</topic>
    <author>අසේල කුරුළුවංශ</author>
    <content>පක්ෂ ව්‍යවස්ථාව සංශෝධනය කිරීමට ඉහළ පෙළේ සාකච්ඡාඅසේල කුරුළුවංශඑජාපයේ නායකයා ඇතුළු අනෙකුත් තනතුරු සඳහා වාර්ෂිකව ඡන්දයෙන් පුද්ගලයන් තෝරා පත්කැර ගැනීමේ ක්‍රමවේදය වහාම වෙනස් කැරෙනු ඇතැයි එම පක්ෂයේ විශ්වාස කටයුතු ආරංචි මාර්ග පවසයි.එජාප නායක රනිල් වික්‍රමසිංහ මහතා ප්‍රමුඛ එම පක්ෂයේ ඉහළ පෙළේ නායකයන් මේ පිළිබඳව විශේෂ සාකච්ඡාවක් පවත්වා ඇති බවත් දැන ගන්නට ඇත.මෙහිදී මූලික වශයෙන් සාකච්ඡා වී තිබෙන්නේ එජාපයේ දැනට පවතින ව්‍යවස්ථාව සංශෝධනය කිරීම පිළිබඳවය. නායකයා ඇතුළු ඉහළ පෙළේ තනතුරු දරන පුද්ගලයන් මිය ගියහොත් හෝ ඉල්ලා අස්වීමෙන් හෝ පුරප්පාඩු ඇතිවුවහොත් ඡන්දයක් පැවැත්වීමටත්, නො එසේනම් එම තනතුරුවලට පත්වන පුද්ගලයන් අවම වශයෙන් වසර 5 ක් වත් එකී ධුරයන් හි ක්‍රියා කළ යුතු බවටත් නව සංශෝධන එක් කෙරෙනු ඇතැයි එජාප ජ්‍යෙෂ්ඨයෙක් සිළුමිණට පැවසීය. නායකයා ඇතුළු සෙසු තනතුරු සඳහා සුදුස්සන් තෝරා පත් කැර ගැනීමේ වත්මන් ක්‍රමය කඩිනමින් වෙනස් කළ යුතු බව කෘත්‍යාධිකාරී මණ්ඩලයේ බහුතර මතය බව එජාප මහ ලේකම් තිස්ස අත්තනායක මහතා පැවසීය.කෘත්‍යාධිකාරි මණ්ඩල ඡන්දයෙන් එජාප නායක ඇතුළු ප්‍රබල තනතුරු සඳහා පුද්ගලයන් වාර්ෂිකව තෝරා පත් කර ගත යුතු බවට යෝජනාවක් සම්මත කැර ගැනීමෙන් පසු පැවැත්වූ පළමු නිලවරණය මඟින් පක්ෂය අර්බුද රැසකට තල්ලු වී යෑම අදාළ තීරණය ගැනීමට මූලික වී තිබේ. කිහිප දෙනකුගේ අවශ්‍යතාව සඳහා එජාප ව්‍යවස්ථාව වෙනස් කැර වාර්ෂිකව පක්ෂයේ නායකයින් තෝරාපත් කැර ගැනීමට ඡන්ද පැවැත්වීමෙන් ගැටලු රැසක් පැන නැගි බව එජාප නායක රනිල් වික්‍රමසිංහ මහතා පවසා ඇත.තමන් විනාශ කිරීමේ අරමුණින් ගෙන ආ මෙම සංශෝධනයෙන් අවසානයේ සිදුවූයේ පක්ෂය විනාශ වීම බව ද ඒ මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa1112252</link>
    <topic>මිහිමඬලේ සාමය සහ හොඳ හිත පතුරමු</topic>
    <author/>
    <content>- ජනපතිමිහිමඬලේ සාමය හා සියල්ලට හොඳ හිත පැතිරවීම පිළිබඳ පළමු නත්තලත් සමඟ ආ පණිවුඩය අද ලෝකයට බෙහෙවින් අදාළ වන බව නත්තල් පණිවුඩයක් නිකුත් කරමින් මහින්ද රාජපක්ෂ ජනාධිපතිතුමා සඳහන් කරයි.හොඳ හිත පතුරුවන මේ සමයේ කිතුණු බැතිමතුන් සිය විශේෂ යාඥා මඟින් බලාපොරොත්තු වන්නේ සමාජයේ බාධකවලින් නිදහස් වීමට ක්‍රිස්තු උපත මඟින් දැල්වුණු දයාවේ පහන වඩ වඩාත් දීප්තිමත් කිරීමට බව ද ජනාධිපතිතුමා නිකුත් කළ එම පණිවුඩයේ සඳහන් වේ. ජනාධිපතිතුමා විසින් නිකුත් කර ඇති නත්තල් දින පණිවුඩය මෙසේ ය.අද දින යේසුස් ක්‍රිස්තුස් වහන්සේගේ උපත සමරන සියල්ලන් සමඟින් මා නත්තලේ පී‍්‍රතිය බෙදා ගන්නේ ඉමහත් සතුටිනි.මනුෂ්‍ය සංහතිය සඳහා නත්තලේ කතන්දරයෙහි විශිෂ්ට අර්ථයක් ඇත. බෙත්ලෙහෙමේ ගව හලක දෙවියන්ගේ පුත්‍රයා වූ යේසුස් වහන්සේගේ උපත මේ උත්සව සමයේ නත්තල් සීනු නාදයත් සමඟ පැතිරෙන නිහතමානිත්වය, දයාව හා බෙදා හදා ගැනීමේ පණිවුඩය ප්‍රබල ලෙස සිහි ගන්වන්නකි.ක්‍රිස්තියානි දයාවට දුප්පතුන් හා සාමාන්‍ය ජනයා සමඟ ප්‍රබල බැඳීමක් ඇති බවටත්, එය අප සමඟ මේ ලෝකය බෙදා ගන්නා අනෙක් සියලුම සත්ත්වයින්ටත් දැක්විය යුතු බවටත් ජේසු බිළිඳා බැටළුවන් මධ්‍යයෙහි ඉපිද පිදුරු ඔරුවක වැතිර සිටීම, දෙවියන්ගේ පුත්‍රයාට පළමු පඬුරු එඬේරුන් විසින් පුද කිරීම ආදියෙන් පෙනේ.දයාව හා පරිත්‍යාගය පතුරුවන මෙම කාලයේදී ජාතිය, ජන වර්ගය, ආගම, කුලය, ධනවත්කම හෝ සමාජ තරාතිරම යන මේ කුමකින් වුවද මිනිසුන් බෙදා දමන බාධක කඩා දැමීමට ක්‍රිස්තියානිහු බලාපොරොත්තු වෙති.මිහිමඬලේ සාමය හා සියල්ලට හොඳ හිත පැතිරවීම පිළිබඳ පළමු නත්තලත් සමඟ ආ පණිවුඩය අද ලෝකයට අදාළ ය. මන්ද වෛරය, භීෂණය, ජාතීන් අතර විරෝධය, ආර්ථික අර්බුදය, දේශගුණික විපර්යාස හා ආහාර හිඟකම යනාදියෙහි වර්ධනය වන තර්ජනයට අද ලෝකය මුහුණ පා සිටින නිසාවෙනි. හොඳ හිත පතුරුවන මෙම සමයේ ක්‍රිස්තියානින් සිය විශේෂ යාඥා මඟින් බලාපොරොත්තු වන්නේ සමාජයේ බාධකවලින් නිදහස් වීමට ක්‍රිස්තු උපත මඟින් දැල්වුණු දයාවේ පහන වඩ වඩාත් දීප්තිමත් කිරීමට ය.එම යාඥාවන්ගේ අපේක්ෂා මල්ඵල ගනීවා යි මම ප්‍රාර්ථනා කරන අතර ශ්‍රී ලංකාවේ සියලු ක්‍රිස්තු භක්තිකයින්ට සතුටින්, සාමයෙන් හා හොඳ හිතින් පිරි නත්තලකට මම උණුසුම් සුබ පැතුම් පිරි නමමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa1112253</link>
    <topic>මේ නත්තල ආශ්චර්යයේ මාවතට පිවිසි මොහොතයි</topic>
    <author/>
    <content>- අගමැතිසහජීවනයත් සමානාත්මතාවත් අගයන සෑම කිතුණු බැතිමතකුගේම හදවත තුළ දෙව් සමිඳාණන් සදා ජීවමාන බව තම විශ්වාසය යැයි අගමැති දි. මු. ජයරත්න මහතා සිය නත්තල් දින පණිවුඩයෙන් ප්‍රකාශ කැර සිටී.එම නත්තල් දින පණිවිඩයේ මෙසේ ද දැක්වෙයි.සහජීවනයේත් සමානාත්මතාවයේත් ජීවමාන උදාහරණය බඳු යේසුස් ක්‍රිස්තුස් වහන්සේගේ උපත සැමරෙන මේ අසිරිමත් නත්තල වෙනුවෙන් ශ්‍රී ලාංකික මෙන්ම සකල ලෝවාසී කිතුණු බැතිමතුන් වෙත මගේ සුභාශිංසන පිරිනමන්නේ මහත් භක්තියෙනි.කිතු සමිඳාණන්ගේ අසිරිමත් උපතින් වසර දෙදහස් එකොළහක් ගෙවීයන මේ මොහොත ශ්‍රී ලාංකික කිතුණු බැතිමතුන් ආශ්චර්යයේ මාවතට පිවිසි මොහොත බව මගේ හැඟීමයි. ඒ, කටුක අතීතයක අමිහිරි මතකයන් අතුරින් සෞභාග්‍යමත් අනාගතයක අසිරිය පියවි දෙනෙතින් දකින්නට තරම් ජාතියක් ලෙස අප සියල්ලෝම භාග්‍යවන්තයින් වී සිටින නිසාය.සහජීවනයත්, සමානාත්මතාවයත් අගයන සෑම කිතුනුවකුගේ ම හදවත තුළ දෙව් සමිඳාණන් සදා ජීවමාන බව මගේ විශ්වාසයයි. ඒ විශ්වාසය යථාර්ථයක් බවට පත්කර ලීමට නම් ආධ්‍යාත්මික වශයෙන් ද ඔබ සැබෑ කිතුණුවකු විය යුතුය. ආදරය බෙදා හදා ගනිමින් දයාව පරිත්‍යාග කරන්නෙකු විය යුතුය.ඔබේ සතුටට වඩා වැඩි ඉඩක් අනෙකාගේ සතුට වෙත ලබා දෙන්න. එසේම ශ්‍රී ලාංකික කිතුණුවන් ලෙස මේ මොහොතේ ඔබට විශේෂ වගකීමක් ද පැවරී තිබෙන බව ද සිහිපත් කිරීමට කැමැත්තෙමි. දශක තුනකටත් වැඩි කාලයක් යුද්ධයකට මැදිව සිටි අප දැන් ජාතියක් ලෙස එකාවන්ව නැගී සිටීමේ මා හැඟි අවස්ථාවට මුහුණ දී සිටිමු.එහිදී ජාතික මෙන්ම අන්තර්ජාතික වශයෙන් ද අප වෙත එල්ල වෙමින් පවතින අභියෝග සුළු පටු නොවේ. එම අභියෝග අභිමානයෙන් යුතුව ජය ගැනීමට නම් ඔබේ ශක්තිය, කැපවීම ජාතියට අත්‍යාවශ්‍ය මොහොත මෙය බව සිහිපත් කරන්නෙමි.ඔබට සතුට සමාදානය සපිරි සුබ නත්තලක් වේවා!කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa1112254</link>
    <topic>සමානාත්මතාව අගයමු</topic>
    <author/>
    <content>- විපක්ෂ නායකජාති, ආගම්, කුල, වත් පොහොසත්කම් හා දේශපාලන ආදී කොතෙකුත් වෙනස්කම් අප අතර තිබුණ ද ඒ සියල්ල පසෙකලා සියලු මිනිසුන්ට සමානත්වයෙන් සළකන සමාජයක් බිහි කරලීමට හැකි අයුරින් දායක වීමට හැකි නම් එය කිතු උපත සැමරීමේ උත්තම උපහාරයක් වනු ඇතැයි එක්සත් ජාතික පක්ෂයේ නායක හා විපක්ෂ නායක රනිල් වික්‍රමසිංහ මහතා සිය නත්තල් සුබ පැතුම් පණිවුඩයේ සඳහන් කරයි.විපක්ෂ නායකවරයාගේ නත්තල් සුබ පැතුම් පණිවුඩය මෙසේය. කිතු උපත අප වෙත සිහිපත් කරනුයේ සමානාත්මතාවයේ හා දයාවේ පණිවිඩයයි. ලොවට දයාව දායාද කළ යේසුස් වහන්සේ උපත ලැබූ දිළිඳු ගවලෙන මහා රජවරු හා දුගී වැසියන් එක් තැන් කළ සමානාත්මතාවයේ නිවහනයි. කවර තරාතිරම් දැරූවද, කවර ආර්ථික ශක්තීන් සතු වුවද මේ මුළු පොළෝ තලයේ වෙසෙන සියලුම මිනිසුන් එක හා සමාන බව අපට ප්‍රයෝගිකව පෙන්වා දුන් කදිම නිදර්ශනය කිතු උපත යැයි එජාප නායක හා විපක්ෂ නායක රනිල් වික්‍රමසිංහ මහතා සුබ පැතුම් පණිවුඩයක් නිකුත් කරමින් කියා සිටී.ජාති, ආගම්, කුල, වත් පොහොසත්කම් හා දේශපාලන ආදී කොතෙකුත් වෙනස්කම් අප අතර තිබුණද, ඒ සියල්ල පසෙකලා සියලු මිනිසුන්ට සමානත්වයෙන් සලකන සමාජයක් බිහිකරළීමට හැකි අයුරින් දායක වීමට හැකි නම් එය කිතු උපත සැමරීමේ උත්තම උපහාරයක් වනු ඇති බව මගේ හැඟීමයි.ඒ බව අවධාරණය කරමින් ඔබ සැමට සුබ නත්තල් මංගල්‍යයක් වේවා යැයි ප්‍රාර්ථනා කරමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa1112255</link>
    <topic>ඉහළ කොත්මලෙන් රු. කෝටි 1100 ක ලාබයක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඉදිකිරීම් අවසන් වී ඇති ඉහළ කොත්මලේ ජල විදුලි ව්‍යාපෘතිය විදුලිය නිපදවීම ඇරැඹු විට රටට වාර්ෂිකව රුපියල් කෝටි 1100 ක පමණ ප්‍රතිලාභයක් ලැබෙන බව විදුලි බල මණ්ඩලයේ අතිරේක සාමාන්‍යාධිකාරී ශවින්ද්‍රනාත් ප්‍රනාන්දු මහතා පවසයි. ඉහළ කොත්මලේ ජල විදුලි ව්‍යාපෘතියෙන් ලබන ජනවාරි මාසයේ සිට විදුලිය ලබාදීමට නියමිතය.ඉහළ කොත්මලේ ජල විදුලි ව්‍යාපෘතියේ සම්පූර්ණ වියදම රුපියල් කෝටි 6000 කට ආසන්නය. මෙම ව්‍යාපෘතියෙන් වසරකට නිපදවන වාර්ෂික බල ශක්ති නිපැයුම ගිගා වොට් පැය 409 කි. එය කිලෝ වොට් පැය (අප භාවිත කරන විදුලි ඒකක) 4090 කි. එක් විදුලි ඒකකයක් රුපියල් 12 ගණනේ විකිණුවොත් ඉන් වාර්ෂිකව ලැබෙන ආදායම රුපියල් කෝටි 409 කි. ඒ අනුව මේ මුළු ව්‍යාපෘතියේ වියදම වන රුපියල් කෝටි 6000 වසර 11 කින් විදුලිය විකිණිමෙන් පමණක් උපයාගත හැකි බව අතිරේක සාමාන්‍යාධිකාරිවරයා කීය.මීට අමතරව මෙම විදුලි ධාරිතාව පාරිභෝගික ඉල්ලීම අනුව දැනට ලබා දෙනු ලබන්නේ මිල අධික ඉන්ධන දැවීමෙනි. එම විදුලි ප්‍රමාණය දැවීමට ඉන්ධන පිටරටින් ගෙන්වීමට වාර්ෂිකව රුපියල් කෝටි 600 ක් පමණ වැය වේ. ඉහළ කොත්මලේ ජල විදුලිය නිපදවූ විට එම මුදල රට ඇතුළත ඉතිරි වේ. එමෙන්ම ඉහළ කොත්මලේ ව්‍යාපෘතියෙන් තලවකැලේ ප්‍රදේශයේ රුපියල් කෝටියකට අධික යටිතල පහසුකම් ලබා දී ඇත. මේ සියලු කටයුතුවලින් වසරකදී රටට රුපියල් කෝටි 1100 ක පමණ ප්‍රතිලාභ ලැබෙන බව විදුලිබල මණ්ඩලය කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa1112256</link>
    <topic>ලෝකයේ තත්පර හයකට වරක් මරණයක්</topic>
    <author>සාගරිකා දිසානායක</author>
    <content>සාගරිකා දිසානායකපෙනහළු පිළිකාවලින් 95% ක්ම ඇති වන්නේ දුම්වැටි භාවිතය හේතුවෙන් බව ශ්‍රී ලංකා පිළිකා සංගමය පවසයි. ලෝකයේ සෑම තත්පර හයකට වරක්ම දුම්වැටි හේතුවෙන් එක් පුද්ගලයකු මිය යයි. සෑම වැඩිහිටි 10 දෙනකුගෙන් එක් අයකුට දුම්වැටි නිසා ඇතිවන පිළිකා හේතුවෙන් මියයයි. ශ්‍රී ලංකාවේ දුම්පානය හේතුවෙන් වසරකට මිය යන සංඛ්‍යාව 20,000 ක් පමණ වේ. ලෝකයේ දුම් උරන්නෝ බිලියන එකකට වඩා සිටිති. ඔවුන්ගෙන් 10%ක්ම අඩු ආදායම් ලබන රටවලට අයත් වූවෝය.හෘද රෝග, ආඝාතය හා පිළිකා ඇතුළු පෙනහළු රෝග රැසකට දුම්වැටි භාවිතය හේතු වේ. ශ්‍රී ලංකාවේ පිරිමින්ගෙන් 32% ක් හා කාන්තාවන්ගෙන් 0.9% ක් දුම්කොළ භාවිතය කරයි. මෙරට බෝනොවන රෝගවලට හේතුවන සාධක අතරින් දෙවැනි සාධකය වන්නේ දුම්කොළ භාවිතය බැව් සඳහන් වෙයි.දුම්කොළ භාවිතය සෞඛ්‍යයට අහිතකර බව හැඟවීම සඳහා සිගරට් පැකට් මත රූපමය සෞඛ්‍යය අනතුරු හැඟවීම් ක්‍රියාත්මක කිරීමේ නීතිය 2008 වසරේදි ක්‍රියාත්මක කිරීමට නියමිතව තිබුණද එය ක්‍රියාත්මක කිරීමේ ප්‍රමාදයක් ඇතිවී තිබෙන බව දුම්කොළ හා මධ්‍යසාර අධිකාරියේ සභාපති මහාචාර්ය කාලේ ෆොන්සේකා මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa1112257</link>
    <topic>කුණු ආහාර වෙළෙඳුන්ට කිසිම සමාවක් නෑ</topic>
    <author>සුනිල් දයා අල්විස්</author>
    <content>රටපුරා වැටලීම්සුනිල් දයා අල්විස්පාරිභෝගික ජනතාවගේ ආරක්ෂාව සඳහා හෝටල්, අවන්හල් හා සියලු ආහාර ගබඩා පරීක්ෂා කිරීමේ අඛණ්ඩ වැඩපිළිවෙළක් ක්‍රියාත්මක කර ඇත.වෙළෙඳ හා පාරිභෝගික ඇමැති ජොන්ස්ටන් ප්‍රනාන්දු මහතාගේ උපදෙස් මත පාරිභෝගික අධිකාරියේ සභාපති රූම් මර්ෂුක් මහතා සහ එම අධිකාරියේ නිලධාරීහු ද යුද හමුදා කොමන්ඩෝ අංශයේ හිටපු උසස් නිලධාරියෙක් ද ප්‍රමුඛ කණ්ඩායමක් මේ සඳහා යොදවා ඇතැයි ද ඇමැතිවරයා කීය. අපි උත්සාහ කරන්නේ පාරිභෝගික ජනතාව ආරක්ෂා කරන අතරම විනය ගරුක වෙළෙඳ ප්‍රජාවක් ද බිහි කිරීමට සුදුසු පසුබිමක් ඇති කිරීමට යැයි ඇමැතිවරයා කීය.පසුගිය දිනවල සිදු කරන ලද වැටලීම්වල දී නුසුදුසු ආහාර ද්‍රව්‍ය තොග ලක්ෂ ගණනින් සොයා ගත් බව ද ඒ හා සම්බන්ධ පුද්ගලයන්ට නීති මඟින් පියවර ගන්නා බව ද ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa1112258</link>
    <topic>අපේ අහිංසක දරුවන් නො මඟ යවන්න එපා!</topic>
    <author>සුභාෂිණී ජයරත්න</author>
    <content>විනාශකාරී දේශපාලන මතවාදවල ගොදුරු බවට පත්කොටමවුපියෝ අන්තවාදීන්ට කියතිසුභාෂිණී ජයරත්නවිශ්ව විද්‍යාල පද්ධතියේ අනවශ්‍ය කලබල ඇති කොට තම දරුවන්ගේ අනාගතය අඳුරු කිරීමට ක්‍රියා නොකරන්නැයි දෙමවුපියෝ අන්තවාදී දේශපාලන කණ්ඩායම්වලට අනතුරු හඟවති.පටු දේශපාලන වුවමනාවන් ඉටුකැර ගැනීම සඳහා තම ළමයින් බිල්ලක් ලෙස පාවිච්චි කිරීමට ඉඩ නොදෙන බව අවධාරණය කරන ඔවුහු තවදුරටත් පවසන්නේ එවැනි අති ධාවනකාරී බොරු විප්ලවයන් ගෙන් තමන්ට හෝ රටට හෝ කිසිදු සෙතක් අත් නොවන බවයි. මේ අතර ජනතා විමුක්ති පෙරමුණ, විශ්වවිද්‍යාල සිසුන් පාරට ඇද දැමීමේ කුමන්ත්‍රණයක් ක්‍රියාත්මක කිරීමේ සූදානමකින් සිටින බවත් මේ තත්ත්වය තේරුම් නොගෙන කටයුතු කළහොත් නැවතත් 87, 89 කාලයේදී මෙන් නොසන්සුන්කාරී වාතාවරණයක් හටගත හැකි යැයි විශ්ව විද්‍යාල ප්‍රතිපාදන කොමිසමේ සභාපති මහාචාර්ය ගාමිණී සමරනායක මහතා පවසයි.වැඩිදුරටත් ‘සිළුමිණ’ ට අදහස් දැක්වූ ගාමිණී සමරනායක මහතා සඳහන් කෙළේ; මේ වනවිටත් කොටි ත්‍රස්තවාදීන් ගේ අවසන් සටන පැවැති නන්දිකඩාල් කලපුව මෙන් අනාගත දේශපාලන ව්‍යවසනයකට අවශ්‍ය පරිසරය විශ්ව විද්‍යාලවල ඇති කිරීමට ජ.වි.පෙ. අර අඳින බවයි. මේ තත්ත්වයට වැඩි වශයෙන් ගොදුරු වන්නේ ප්‍රථම වසර සිසුන් බවත් ඔවුන් ‘අරාබි වසන්තයට’ ගෙන යෑමට සිසුන් වීථි වලට බැස්සවීමට මේ පිරිස කටයුතු කරන නිසා දෙමවුපියන් තම දරුවන් ගැන දැඩි අවධානයෙන් සිටින්නැයි ද සභාපතිවරයා ඉල්ලා සිටියි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa1112259</link>
    <topic>“Z” අවසන් තීන්දුවෙන් පැය 12ක් යන්න කලින් ප්‍රතිඵල දෙනවා</topic>
    <author/>
    <content>- විභාග දෙපාර්තමේන්තුවවිශ්වවිද්‍යාල ප්‍රතිපාදන කොමිසන් සභාව උසස් පෙළ ප්‍රතිඵල සම්බන්ධව මාධ්‍යයට කිසිදු ප්‍රකාශයක් නොකළේ තමන්ට ඒ සම්බන්ධව මෙතෙක් නීතිමය බලයක් නොතිබූ නිසා බව එම කොමිසමේ සභාපති මහාචාර්ය ගාමිණී සමරනායක මහතා පැවැසීය. විභාග දෙපාර්තමේන්තුව සකස් කළ ප්‍රතිඵල වාර්තා පිරික්සීම සඳහා තම කමිටුවට ආරාධනා කෙළේ පසුගිය සිකුරාදා (23දා) බවත් මේ කටයුතු මැජික් නොවන නිසා ස්වේච්ඡාවෙන් ඉදිරිපත් වූ තම කමිටුවට ඉදිරි කටයුතු කරගෙන යාමට නිදහස දිය යුතු බවත් හෙතෙම සඳහන් කෙළේය.උසස් පෙළ ප්‍රතිඵලවල සැබෑ තත්ත්වය මාධ්‍ය හමුවේ ප්‍රකාශ කළ විභාග කොමසාරිස් ජනරාල් අනුර එදිරිසිංහ මහතා සඳහන් කළේ උසස් පෙළ විභාගය යනු විශ්වවිද්‍යාලවලට සිසුන් තෝරාගන්නා විභාගයක් නොවන බවත් විශ්වවිද්‍යාල ප්‍රතිපාදන කොමිසම එය විශ්වවිද්‍යාලවලට සිසුන් තෝරා ගැනීමේ විභාගයක් බවට පරිවර්තනය කරගෙන ඇති බවත්ය.කෙසේ වෙතත් විභාග දෙපාර්තමේන්තු ආරංචි මාර්ග සඳහන් කරන අන්දමට විභාග දෙපාර්තමේන්තුව විසින් ”Z” අගයන් සම්බන්ධව සකස් කළ වාර්තා පිරික්සීමට කමිටුවට ආරාධනා කැර ඇත්තේ පසුගිය සිකුරාදාය. මේ කමිටු වාර්තාව පිරික්සා බැලෙන්නේ කිසිම ශිෂ්‍යයකුට අසාධාරණයක් නොවන ආකාරයට බවත් පැවසෙයි. විභාග දෙපාර්තමේන්තු ආරංචි මාර්ග සඳහන් කරන්නේ මෙම අවසන් තීන්දුව ලැබී පැය 12ක් යාමට මත්තෙන් තමන්ට විභාග ප්‍රතිඵල නිකුත් කිරීමට හැකියාව පවතින බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa11122510</link>
    <topic>වැලිකඩ බන්ධනාගාරය රු 89,000 කින් රුපියල් 700,000 ක් ඉතිරි කර ගනී</topic>
    <author>ඉනෝකා සමරවික්‍රම</author>
    <content>ඉනෝකා සමරවික්‍රමකොළඹ – වැලිකඩ බන්ධනාගාරයේ රැඳවුම්කරුවන් සඳහා එක් දිනකට පොල් කිලෝ 1800 ක් පමණ අවශ්‍ය වන බවත් මිලදී ගන්නා පොල්වලින් කිලෝ 1500 ක් පමණ අපතේ යන බවත් බන්ධනාගාර ආරංචි මාර්ග පවසයි.මේ අනුව වැලිකඩ බන්ධනාගාරයේ පමණක් පොල් මිලට ගැනීම සඳහා වසරකට රුපියල් 84,00,000 ක මුදලක් වැය වන බවත් ගණන් බලා ඇත. මේ ගණන් බැලීම සිදු කැර ඇත්තේ පොල් ගෙඩියක මිල රුපියල් 30 ක් ලෙස සැලකීමෙනි.කෙසේ වෙතත් වැලිකඩ බන්ධනාගාරයට අලුතෙන්ම මිලදී ගන්නා ලද පොල් මිරිකීමේ යන්ත්‍ර හේතුවෙන් මාසිකව පොල් සඳහා වැය වූ මුදලින් රුපියල් හත්ලක්‍ෂ අසූහතරක මුදලක් ඉතිරිකර ගැනීමට හැකියාව ඇති බව බන්‍ධනාගාර කොමසාරිස් ජෙනරාල් පී.ඩබ්ලිව්. කොඩිප්පිලි මහතා පවසයි.දෛනික පරිභෝජනය සඳහා වැලිකඩ බන්‍ධනාගාරයට පොල් කිලෝ එක්දහස් අටසියයක ප්‍රමාණයක් අවශ්‍ය අතර එයින් අපතේ යන ප්‍රමාණය කිලෝ එක්දහස් පන්සීයකි. එයට හේතු වී ඇත්තේ පොල් මිරිකීමේදි සියයට සියයක් ම කිරි ලබා ගැනීමට නොහැකි වීමය. එනමුත් මිලදී ගන්නා ලද නව යන්ත්‍ර මගින් මෙම පාඩුව අවම කර ගැනීමට හැකි බව කොමසාරිස් ජෙනරාල්වරයාගේ අදහසයි. මෙම එක් යන්ත්‍රයක් සඳහා වැය වූ මුදල රුපියල් අසූනවදහසක් වන අතර ඉදිරියේදි අනෙකුත් බන්‍ධනාගාරවලට ද මෙම යන්ත්‍ර ලබාදීමට කටයුතු කරන බවද ඒ මහතා වැඩිදුරටත් පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa11122511</link>
    <topic>මාධ්‍යවේදී සුවයට ‘ඉඳුරවි’ එයි</topic>
    <author>රමණී සුබසිංහ</author>
    <content>රමණී සුබසිංහජාතික රක්ෂණ භාර අරමුදල මඟින් අරඹා ඇති ‘ඉඳුරවි’ ජනමාධ්‍යවේදීන් ගේ රක්ෂණය සඳහා මේ වන විට මාධ්‍යවේදීන් 2000 ක් පමණ ඇතුළත් වී ඇතැයි ජාතික රක්ෂණ භාර අරමුදලේ සභාපති සේනක අබේගුණසේකර මහතා පවසයි.ඒ අනුව මාධ්‍යවේදීන්ට පමණක් නොව මාධ්‍යවේදීන්ගේ යැපෙන්නන්ට ද මාධ්‍යවේදීන්ට සහාය දෙන කාර්ය මණ්ඩලයට ද මේ රක්ෂණය විවෘතව ඇති අතර විශේෂ කාඩ්පත් මඟින් අදාළ සියලුම ප්‍රතිලාභ ලබා දීමට කටයුතු කෙරෙන බවත් අබේගුණසේකර මහතා පවසයි.ප්‍රවෘත්ති දෙපාර්තමේන්තුවේ ලියාපදිංචි නොවූ ජනමාධ්‍යවේදීන්ට ද සිය ආයතන ප්‍රධානීන්ගේ අනුමැතිය ඇතිව මේ රක්ෂණය ක්‍රමවේදයට ඇතුළත් විය හැකි බව අබේගුණසේකර මහතා වැඩිදුරටත් සඳහන් කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa11122512</link>
    <topic>අපරාධ අඩු වසරක්</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහපෙර වර්ෂය පුරා සිදු වූ මිනිස් ඝාතන හා අපරාධ සිද්ධීන් අනුව මේ (2011) වසරේ අපරාධ සිද්ධිවල පැහැදිලි අඩුවක් දක්නට ඇතැයි පොලිස් මූලස්ථානය කියයි.එමෙන්ම බරපතළ සදාචාර විරෝධී සිද්ධීන් හා මිනිස් ඝාතන සිද්ධීන්වලදී පසුගිය වසරට වඩා මෙම වසරේදී නීතිමය වශයෙන් යුක්තිය පසිඳලීම වේගවත් වී ඇති බවද පොලීසිය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa11122513</link>
    <topic>ව්‍යසනය හමාරයි</topic>
    <author/>
    <content>අභියෝග ජය ගැනීමට එක්වෙමුඅති උතුම් මැල්කම් රංජිත් කාදිනල් හිමිපාණෝවසර තිහක් පුරා මෙරට ඉතිහාසය අඳුරු කළ විවිධාකාරයේ ආගාධයන්ට ඇද දැමූ කුරිරු ව්‍යසනය දැන් නිමාවී තිබෙන බව අති උතුම් මැල්කම් කාදිනල් රංජිත් හිමිපාණෝ පැවසූහ. උන්වහන්සේ ඒ බව සඳහන් කෙළේ පසුගියදා අරලියගහ මන්දිරයේ පැවැත්වූ නත්තල් උත්සවයේදීය.යුද්ධයට හේතු සාධක වූ මූලාශ්‍රයන් සොයා විසඳිය යුතු බව ප්‍රකාශ කළ උන්වහන්සේ මෙරට සියලු පුරවැසියන්ට මෙන්ම කිතුනුවන්ට ද මෙය අභියෝගයක් බව පැවැසූහ. යුද්ධය නිමා වුවත් සැමගේ අනන්‍යතාව හා ආත්ම ගෞරවය රැක ගනිමින් යුද්ධයට තුඩු දුන් සාධක හඳුනාගෙන ඒවා ඉවත් කර සමානාත්මතාව ද රකිමින් මෙරට සියලු ජන කොටස් එක්සත් කරන්නේ කෙසේද යන්න අභියෝගයක් වී ඇති බවද පැවැසූ හිමිපාණෝ නැවත වරක් කිසිදා ජාති හෝ ආගම් පදනම් කරගෙන අරගල මේ මව්බිමේ ඇති නොවිය යුතු බවද පැවැසූහ.රටක් වශයෙන් දීර්ඝ වූ ද උදාර වූද ඉතිහාසයකට ශ්‍රී ලංකාව උරුමකම් කියන බව පැවැසූ එතුමාණෝ මිනිසත් බව පෙරදැරි කර ගනිමින් සෑම කටයුත්තක් ද කළ යුතු බවද පැවැසූහ.මිනිසත් බවේ උදාර හැඟීමෙන් ශක්තිමත්ව අපි සියලු දෙනා එක්ව කටයුතු කළ බව තවදුරටත් පැවැසූ හිමිපාණෝ පහන් සිතුවිලි රැගත් උදාර මානුෂීය හැඟීම්වලින් යුක්ත නත්තලක් වේවායි ප්‍රාර්ථනා කළ සේක.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa11122514</link>
    <topic>පලතුරු එළවළු නැවුම්ව තබා ගැනීමට ඉටි ආලේපනයක්</topic>
    <author/>
    <content>තාක්ෂණ හා පර්යේෂණ අමාත්‍යාංශය යටතේ ක්‍රියාත්මක වන කාර්මික තාක්ෂණ ආයතනය මගින් පලතුරු හා එළවළු නැවුම්ව තබා ගැනීම සඳහා භාවිතා කළ හැකි නව ඉටි ආලේපනයක් නිෂ්පාදනය කර ඇත.මෙම ඉටි ආලේපනය දිවයිනේ කෘෂි අංශය වෙත ප්‍රචලිත කිරීම සඳහා එය හඳුන්වා දීමත් එහි නිවැරදි භාවිතය පිළිබඳ ප්‍රායෝගික දැනුවත් කිරීමක් ද සහිතව ‘නැවුම් එළවළු සහ පලතුරු පසු අස්වනු තාක්ෂණය’ පිළිබඳ වැඩමුළුවක් පසුගියදා කාර්මික තාක්ෂණ ආයතනයේදී පවත්වන ලදී.අස්වැන්න නෙළීමෙන් පසු වෙළෙඳ පොළ වෙත පලතුරු හා එළවළු ගෙන යාමට පෙර මෙම ඉටි ආලේපනය යෙදීමෙන් ප්‍රවාහනයේදී සිදුවන හානි අවම කර ගැනීමත් වැඩි කාලයක් කල් තබා ගැනීමේ හැකියාවත්, ක්ෂුද්‍ර ජීවීන්ගෙන් සිදුවන හානිය අවම කර ගැනීමට හැකියාවත් තිබේ. එසේ ම වැඩි කාලයක් පලතුරු ඉදීමෙන් තොරව ගබඩා කර තැබීමේ හැකියාවත් මෙම ඉටි ආලේපනයෙන් සිදුවේ.දේශීය වෙළෙඳ පොළේ මෙතෙක් පැවැති ආනයනික ඉටි ආලේපන වලට විකල්පයක් ලෙස කාර්මික තාක්ෂණ ආයතනය මෙම ඉටි ආලේපනය හඳුන්වා දී ඇැති අතර එය නිෂ්පාදනය කරනු ලබනුයේ ස්වභාවික ආහාර ද්‍රව්‍යයන්ගෙන් වීම විශේෂත්වයක් වේ.එබැවින් එය පලතුරු හා එළවළු සඳහා භාවිතා කිරීමෙන් සෞඛ්‍යයට කිසිදු අහිතකර තත්ත්වයක් ඇති නොවන බව කාර්මික තාක්ෂණ ආයතනය තහවුරු කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa11122515</link>
    <topic>පරිගණක තොරතුරු සන්නිවේදනයේදී නිදහස් හා විවෘත මෘදුකාංග වාසියි : ලේසියි</topic>
    <author>නිහාල් පි.අබේසිංහ</author>
    <content>නිහාල් පි.අබේසිංහතොරතුරු සන්නිවේදන තාක්ෂණ කටයුතුවලදී නිදහස් හා විවෘත මෘදුකාංග පාවිච්චිය මුදල් ඉතිරිකරන නිර්මාණශීලිත්වය වැඩි කරන හා නව්‍යතාවය වැඩි කරන වැඩ පිළිවෙළක් බව ශ්‍රී ලංකා තොරතුරු සන්නිවේදන තාක්ෂණ නියෝජිතායතනයේ (ධ්ඛ්ඊඒ) ප්‍රතිනිර්මාණ අධ්‍යක්ෂ වසන්ත දේශප්‍රිය මහතා පැවසීය.මේ නිදහස් හා විවෘත මෘදුකාංග අයි.සී.ටී.ඒ. ආයතනයේ ඹඹඹ. ටධඵඵ4ඨධම.ඨධම.තඬ වෙබ් අඩවියෙන් නොමිලේ බාගත (ච්ධඹද තධචඤ) හැකි බවත් මේ නව ක්‍රමය යටතේ ලබාගත නොහැකි මෘදුකාංග නොමැති බවත් වසන්ත දේශප්‍රිය මහතා පවසයි.අවශ්‍ය විවෘත හා නිදහස් මෘදුකාංග ලබාගත් විට එය වෙනස් කිරීමේ හැකියාව ද ඒ අයට තිබේ. ඒ වෙනස් කළ මෘදුකාංග නොමිලේ තමන්ට අවශ්‍ය අයට ලබාදිය හැකි බව ද දේශප්‍රිය මහතා පැවැසීය.දේශප්‍රිය මහතා මේ අදහස් පළ කළේ පසුගියදා කොළඹදී පැවැති නිදහස් හා විවෘත මෘදුකාංග ශ්‍රී ලංකාවේ භාවිතය නිසා වන වාසි පිළිබඳව මාධ්‍යවේදීන්ට පැවැති වැඩමුළුවකදීය. වැඩමුළුව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය සංවිධානය කර තිබිණි. මෙහිදී ලොව ඇති බොහෝ නිදහස් හා විවෘත මෘදුකාංග අන්තර්ජාලයෙන් බාගත හැකි බවත් එය පාවිච්චිය මඟින් විශාල මෘදුකාංග සමාගම්වලට මෙරට ගෙවන ලක්ෂ ගණන් මුදල් මෙරටම ඉතිරි කරගත හැකි බවත් එම වැඩමුළුවට එක්වුණු අයි.සී.ටී.ඒ. ආයතනයේ නිලධාරීහු පැවසූහ.මේ නිදහස් හා විවෘත මෘදුකාංග පාවිච්චි කිරීමේ වාසි පිළිබඳව තවත් තොරතුරු 0722600600 හෝ 0112369094 යන දුරකථන අංක මඟින් ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa11122516</link>
    <topic>සාම විනිසුරු සාර සංග්‍රහයට සාමාජිකයන් බඳවා ගැනීම ඇරැඹේ</topic>
    <author/>
    <content>සාම විනිසුරු මාසික සාර සංග්‍රහයට 2012 වසර සඳහා අලුත් සාමාජිකයින් බඳවා ගැනීම ආරම්භ කර ඇත. සාමදාන විනිශ්චයකාර පත්වීම් ලබා සිටින ඕනෑම අයෙකුට මෙම සාර සංග්‍රහයේ සාමාජිකත්වය ලබාගත හැකි අතර සාමාජිකයින් සියලු දෙනා වෙත සාම විනිසුරු මාසික සාර සංග්‍රහය මාසිකව නොමිලේ තැපැල් මගින් යවනු ලැබේ.2004 වසරේ ආරම්භ කරන ලදුව, දීප ව්‍යාප්ත සාමවිනිසුරුවරු රැසක් එහි සාමාජිකත්වය තුළ සිටිති. මෙහි සාමාජිකත්වය ලබා ගැනීමට කැමැති සාමවිනිසුරුවරුන් , සිය නිල මුද්‍රාව තැබූ ඉල්ලීමේ ලිපියක් නම සහ ලිපිනය සහිත 9 ය 4 ප්‍රමාණයේ මුද්දර කවරයක් කර්තෘ, සාමවිනිසුරු මාසික සාර සංග්‍රහය, අංක 117, කදුරුපේ, බූස්ස ලිපිනයට එවීමෙන් සාමාජිකත්වය අයැදුම් කළ හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa11122517</link>
    <topic>ආචාර්ය කපිල කුමාරට දේශමාන්‍ය සම්මානයක්</topic>
    <author/>
    <content>ආචාර්ය කේ.එච්. කපිල කුමාර මහතා 2011 වර්ෂයේදී දේශමාන්‍ය හා ආචාර්ය සම්මානයෙන් පිදුම් ලබා ඇත.දිවයිනටම බලපාන පරිදි සාම විනිසුරුවරයකු වන ඒ මහතා කායවර්ධන ක්‍රීඩාවට අතිවිශාල සේවයක් කරමින් 2004 වර්ෂයේදී දකුණු ආසියාතික කායවර්ධන තරගය සංවිධානය කරමින් කායවර්ධන ක්‍රීඩාව ඉහළ නැංවීමට කටයුතු කරන ලද අතර, 2007 වර්ෂයේ දී කායවර්ධන ක්‍රීඩා 33 වන ජාතික මහා ක්‍රීඩා උලෙළට ඇතුළත් කිරීමට ක්‍රියා කර, 2010 වර්ෂයේ දී ක්‍රීඩා ඩිප්ලෝමාව ඇතුළත් කිරීමට පුරෝගාමියා වශයෙන් ක්‍රියා කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aa11122519</link>
    <topic>පිහිටවන්න</topic>
    <author/>
    <content>මොරටුව සොයිසා මහල් නිවාසයේ පදිංචි 55 වියැති ඒ මනෝරන්ජිදම් මහත්මිය බරපතළ වකුගඩු ආබාධයකින් පෙළේ. ඇයට වහාම වකුගඩුවක් බද්ධ කළ යුතු බව ලංකා රෝහලේ වෛද්‍ය සුජිත් සෝම්‍යයා මහතා නිර්දේශ කර ඇත. වකුගඩුවක් පරිත්‍යාග කළ හැකි අය 0777-259127 අංකයට ඇමැතිය හැකිය.කොළඹ, මෝදර, වෝල්ස් පටුමගෙහි පදිංචි සය දරු පියෙකු වන 51 හැවිරිදි ක්ලැරන්ස් එම්මානුවෙල් මහතාට දරුණු වකුගඩු රෝගයක් හේතුවෙන් ඔහුගේ ජීවිතය බේරා ගැනීම සඳහා ඉතා ඉක්මනින්ම වකුගඩුවක් බද්ධ කළ යුතුයැයි වෛද්‍යවරු කියති. ශල්‍යකර්මය සඳහා ‘ඕ’ පොසිටිව් (ර්‍ණ+) හෝ ‘බී’ පොසිටිව්(ඕ+)වර්ගයේ වකුගඩුවක් ලබාදීමට කැමැත්තක් දක්වන කිසියම් පරිත්‍යාගශීලියෙකු වේ නම් 077-1903718 යන දුරකථන අංකයට දන්වන්නයි පවුලේ අය ඉල්ලා සිටී.කඹුරුපිටිය, ගතාර, වැලිහේන්ගොඩ යන ලිපිනයේ පදිංචි කදිරවේලු පුෂ්පා මහත්මියගේ අවුරුදු 10 ක් වයසැති දියණිය ආබාධිත වූ අයෙකි. ඇයගේ මෙම රෝගී තත්ත්වයෙන් ඇය සුව කර ගැනීම සඳහා ඉතා විශාල මුදලක් වැය වන බැවින් පරිත්‍යාගශීලීන්ගේ කාරුණිත අනුග්‍රහය බලාපොරොත්තු වේ.ඔබගේ කාරුණික පරිත්‍යාග කොමර්ෂල් බැංකුවේ කඹුරුපිටිය ශාඛාවේ ගිණුම් අංක 0104014562 යටතේ පුෂ්පා කදිරවේලු නමින් විවෘත කර ඇති ගිණුමට යොමු කළ හැකිය.අසාධ්‍ය තත්වයේ පසුවන වකුගඩු රෝගියකුට බද්ධ කිරීම සඳහා “ඕ” වර්ගයේ ලේ (“O” Blood Group) ඇති වයස අවු. 21-50 ත් අතර නීරෝගි අයකුගෙන් වකුගඩුවක් අවශ්‍ය වී ඇත. ඉතා ඉක්මනින් 077-5828600 යන දුරකථන අංකයට දන්වන ලෙස ඉල්ලා සිටියි.මහරගම දඹහේන පාරේ අංක 107/ 5/1 දරන ස්ථානයේ පදිංචි රේණුකා කුලතුංග කොළඹ ජාතික රෝහලේ 41 වන වාට්ටුවේ ඇඳ අංක 20 නේවාසිකව ප්‍රතිකාර ලබයි. දැනට මා හට වැලඳී ඇති රෝගයන්ට ප්‍රතිකාර ලබා ගැනීමට රු. ලක්ෂ විස්සක (රු. ලක්ෂ 20) පමණ මුදලක් වැය වන බව වෛද්‍යවරු පවසති. ඒ සඳහා ආධාර සම්පත් බැංකුවේ ගිණුම් අංක 101350301357 ට යොමු කරන ලෙස ඉල්ලීමක් කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=ab1112251</link>
    <topic>නත්තල අධ්‍යාත්මික මංගල්‍යයක්</topic>
    <author>සංවාද සටහන</author>
    <content>ජ්‍යෙෂ්ඨ අධිනීතිඥගෝමින් දයාසිරිඇත්ත ඇති සැටියෙන් දැකීමට ජනාධිපතිතුමා විසින් පත්කළ උගත් පාඩම් හා ප්‍රතිසන්ධානය පිළිබඳව වූ ජනාධිපති කොමිසමේ අවසාන වාර්තාවෙන් කටයුතු කර ඇති බවත් මෙය ඒකපාර්ශ්වික දරුස්මාන් කමිටු වාර්තාවට හොඳ පිළිතුරක් බවත් ජ්‍යෙෂ්ඨ අධිනීතිඥ ගෝමින් දයාසිරි මහතා පවසයි.කොමිසන් වාර්තාව ගැන සිළුමිණ සමඟ සම්මුඛ සාකච්ඡාවකට එක්වෙමින් දයාසිරි මහතා මේ ප්‍රකාශය කළේය.එහිදී ඇසූ ප්‍රශ්න කීපයක් ඒවාට දයාසිරි මහතා දුන් පිළිතුරු මෙසේය.මෙරටත් පිටරටත් බොහෝ දෙනාගේ අවධානයට ලක්ව තිබූ උගත් පාඩම් හා ප්‍රතිසන්ධානය පිළිබඳ වූ ජනාධිපති කොමිසමේ වාර්තාව පසුගිය සතියේ පාර්ලිමේන්තුවට ඉදිරිපත් කරනු ලැබුවා. එම වාර්තාව ඔබ දකින්නේ කොහොමද?මේ ගැන පක්ෂවත් විපක්ෂවත් අදහස් දක්වන අය ඉන්නවා. අද විචාරකයන් දරන අදහස් දෙස බලනවිට අපට පෙනෙන්නේ ඔවුන් යුද සමය තුළත් එහි අවසාන සමයේදී ගත් ක්‍රියාමාර්ගය තවදුරටත් ඉදිරියට ගෙනයාමක් වශයෙනුයි. එදා උගත් පාඩම් හා ප්‍රතිසංවිධාන කොමිසම පත්කිරීමට විරුද්ධ වූ අය චැනල් 4 වීඩියෝ විකාශනයට ප්‍රසංසා කළ අය, යුද අපරාධවලට අප ගේ හමුදා වරදකරුවන් කී අය, මානුෂික අයිතිවාසිකම් උල්ලංඝනය කළා යයි චෝදනා කළ අය මෙම කොමිසන් වාර්තාව ද දැඩිව විවේචනය කරන බව පෙනී යයි. රජයට පක්ෂපාතී පිරිස්, යුද්ධයට හිතවාදී වූ පිරිස්, ඩයස්පෝරාවට විරුද්ධ පිරිස්, මානුෂික අයිතිවාසිකම් ප්‍රෝඩාවක් කී පිරිස් මෙම වාර්තාවට ප්‍රසංසා කරමින් සිටිති. එම නිසා ඔවුන්ගේ ස්ථාවරවල කිසිම වෙනසක් නැත. ඒ සමඟ මෙම වාර්තාව විදේශ රටවල ද විශ්ලේෂණවලට යොමුව පවතී.මෙවැනි වාතාවරණයක් මැද ස්වාධීනව අපක්ෂපාතීව මෙම වාර්තාව විශ්ලේෂණය කළ යුතු බව මගේ විශ්වාසයයි. ලෝකයේ කිසිම කොමිසන් සභා වාර්තාවක් සම්පූර්ණයෙන් පිළිගැනීමට හැකි බව සඳහන් කිරීම වැරදි යයි කිව හැකිය. ඕනෑම වාර්තාවක අඩුපාඩු අත්වැරදීම් සිදුවීම එම වාර්තාව සම්පාදකයන් ගේ මානුෂික ලක්ෂණයකි. මෙම වාර්තාව ද සැලකිය යුත්තේ එම ස්ථාවරයේ සිට සමබරව සලකා බැලීමෙන් පසුවය.මෙම වාර්තාව ගැන සෑහීමකට පත්විය හැකිද?මෙම කොමිසම සලකා බැලුවේ ඉතාම සංකීර්ණ රටට අතිශය වැදගත් කරුණු සම්බන්ධවයි.මෙහි වැදගත්කම වන්නේ මෙම කොමිසම බියක් සැකක් නැතිව රජය ද විවේචනය කිරීමට දක්වා ඇති එඩිතරකමයි. මේ තාක්කල් බොහෝ දේශපාලනව රජයෙන් පත්වීම් ලැබූ පිරිස් මේ කාර්යයේ නිරත වූයේ රජයට ආශිර්වාද කර සුදුහුණු ගෑමට යාමෙනි.එවැනි කාර්යයක මෙම කොමිසම යෙදුණා නම් ඒ පිළිබඳව කිසිම විශ්වාසයක් තැබිය නොහැකි වනු ඇත. නමුත් දෙමළ ජනතාවගේ දුක්ගැනවිලිවලට මේ රටේ තිබූ සියලු රජයන් වගකිව යුතු බවත්, නීතිය හා සාමය නිසිසේ රටේ නොමැති බවත් මාධ්‍ය නිදහසේ වැදගත්කමත් නීතිගරුක සමාජයක් ඇතිකිරීමේ අවශ්‍යතාව ගැනත් සාධාරණ හේතු සහිතව මෙම වාර්තාව මඟින් විවේචනය කර ඇති අතර රජයේ ඇමැතිවරයෙක් නම් කරමින් ඔහුව දෝෂාරෝපණයට ලක්කිරීමට ද මුතූර් හා ත්‍රිකුණාමල සිද්ධි සම්බන්ධව කරුණු දැක්වූ ජනාධිපති කොමිසන් සභාවේ නිර්දේශ ක්‍රියාත්මක නොකිරීම සම්බන්ධයෙන් ද කරුණු දක්වා ඇත. යුද සමයේ දාමරික ක්‍රියාවලට සම්බන්ධ පිරිස් රාජ්‍ය පාක්ෂිකයන් වුවද නම් කිරීමට ශක්තියක් දැක්වූ මෙම වාර්තාව රජය විසින් පත්කරන ලද වන්දිභට්ටයන් බවට පත්වූ සභිකයන් පිරිසක් විසින් දෙනු ලබන වාර්තාවක් නොවන බව ඔවුන් එම කොමිසමේ අවසන් වාර්තාවෙන් දී ඇති නිර්දේශවලින් හොඳින්ම පෙනී යයි. එමඟින් මෙම වාර්තාව ශ්‍රී ලංකාවට නම්බුකාර ආකාරයෙන් අන්තර්ජාතිකව තැබිය හැකි අතර එය පක්ෂපාතී ඒකපාර්ශ්වික ලියන ලද දරුස්මාන් වාර්තාවට හොඳ පිළිතුරක් ද වන්නේය. මෙය අන්තර්ජාතිකව නිසි ලෙස අධ්‍යයන කිරීමෙන් පසුව පමණක් තම අදහස් ප්‍රකාශ කිරීම වැදගත් වන අතර එසේ නොකර මෙම වාර්තාව දෝෂාරෝපණයට ලක්කිරීම වැරදිය. ඔවුන්ගේ විවේචන තුළම එම විදේශ රටවල විවේචකයන් වන රජයේ ප්‍රකාශකයන් තමන් වාර්තාව මුළුමනින් නොකියවූ බව සඳහන් කරමින්ම වාර්තාව විවේචනය කරමින් සිටී. එමනිසයි විවේචනවල විශාල අඩුපාඩුකම් දැකිය හැක්කේ. සමබර අධ්‍යයනයකින් පසුව පමණක් එම වාර්තාවේ සාර්ථක අසාර්ථකභාවය නිශ්චය කළ හැකි සහ එසේ කළ යුතු බැවිනි.කොමිසන් සහ කොමිටි කාලය කා දමන ප්‍රශ්න යටපත් කිරීමට පත්කරන උපක්‍රමයක් බවටත් කළමනාකරණයේ උගන්වනවා?මෙහෙමයි. කියන දේවල් ඉටුකළ යුතුයි. මෙම වාර්තාවේ සාර්ථකත්වය ඇත්තේ වාර්තාවේ අඩංගු කරුණුවලින් පමණක් නොවෙයි. එය මා දකින ආකාරයට පූර්ණ ලෙස සාර්ථක වන්නේ එහි ඵල නෙළා ගැනීමට එහි අවසන් නිර්දේශ රජය විසින් ක්‍රියාත්මක කළ යුතුයි. එස් කිරීමට අපොහොසත් වුවහොත් වාර්තාවේ ප්‍රතිඵල රටට නොලැබී යන අතර විදේශ බලපෑම්වලට යටත්වීමට සිදුවූ අවස්ථාවකදී එයට පිළිතුරු දීමට වුවත් නොහැකි තත්ත්වයක් උදාකරනු ඇත.මෙයට ප්‍රථමයෙන් ඉදිරිපත් කරනු ලැබූ මෙම කොමිසමේ අතුරු නිර්දේශ ද රජය විසින් සම්පූර්ණයෙන් ක්‍රියාත්මක කිරීමට අපොහොසත් වූ හෙයින් අවසාන නිර්දේශ ක්‍රියාත්මක කරාවි ද යන්න ප්‍රශ්නයක් විය හැකිය.නමුත් මෙම වාර්තාව ක්‍රියාත්මක කිරීමේදී දේශපාලන හෝ වාර්ගික හෝ බලපෑම්වලට යට නොවී ඒවා ක්‍රියාත්මක කිරීමට රජය වගබලාගත යුතුය. නමුත් මෙවැනි වාර්තාවක් ඉදිරිපත් කිරීමට ශක්තියක් හැකියාවක් ඇති සභිකයන් පත්කිරීම ගැන ඔවුන් පත්කළ ජනාධිපතිවරයා ප්‍රශංසාවට ලක් කළ යුතු අතර ඊළඟ පියවර වන්නේ වාර්තාව ක්‍රියාත්මක කිරීමට ස්ථාවර සාධනීය පියවර නිර්භීතව ගැනීමය.මෙහිදී ද්‍රවිඩ ජාතික සන්ධානයේ අය විදේශ රටවල් මේ රටට බලපෑම් කළ යුතුය යන ස්ථාවරයේ සිටිමින් වැඩ කිරීම රජයට ඔවුන් සමඟ දිගටම ගනුදෙනු කිරීමට ඇති හැකියාව දුර්වල කරනු ඇත.ප්‍රශ්නය විසඳෙනවා නම් දෙමළ සන්ධානයට දෙමළ ජනතාව අතර තිබෙන අවකාශයත් අහෝසි වෙනවා...?දෙමළ ජාතික සන්ධානයේ පැවැත්මට සිංහල දෙමළ සුහදතාව අහිතකරයි. එම වාර්ගික සුහදතාව වැඩිවන තරමට දෙමළ ජාතික සන්ධානයට බලපෑම් කිරීමට ඇති හැකියාවද හීනවී යනු ඇත. ඔවුන්ගේ දේශපාලන යැපීමට ජාතිබේදය අවශ්‍ය වන්නේය. ජාතික ප්‍රශ්නය නිරාකරණය වන්නේ නම් උතුරු නැගෙනහිර ඇති වන්නේ ජාතික දේශපාලන පක්ෂවල, පොදු පෙරමුණේ හා එජාපයේ බලය එම ප්‍රදේශවල විහිදීමෙන් ව්‍යාප්ත වීමෙන් පටු වාර්ගික දේශපාලන පක්ෂයක් වන දෙමළ ජාතික සන්ධානයේ බලය මුළුමනින් අහෝසි වනු ඇත. එමනිසා එවැනි තත්වයක් ඇතිවීම ඔවුන්ට අහිතකර වුවත් අන්‍යොන්‍ය සුහදත්වය වර්ධනය කිරීමට රජය වැඩ කටයුතු කිරීම රටට හිතකරය.මෙම වාර්තාවෙන් දෙමළ ජනතාවට ඇති සැබෑ ප්‍රශ්නවලට පිළිතුරු 13 වැනි සංශෝධන වැනි අහිතකර නීතිවලට පිටුපා පුළුල් සුහදත්වයක් සඳහා යොමු කිරීමට මඟ රජයට යොමුව ඇත. එම පාරේ ගමන් කිරීමට අවශ්‍ය ශක්තිය රජයට ජනතාව සහයෝගය දැක්වීමෙන් ලබාදිය යුතුය. එම ජනතා සහයෝගය සමඟ එම නිර්භීත ගමනට රජය පා තැබිය යුතුය. එසේ නොකළහොත් එය රටේ අනාගත බලාපොරොත්තු අවදානමට ලක්කිරීමක් වනු ඇත.මෙහි නිර්දේශ 285 ක් පමණ තිබෙනවා. මේවා කළ හැකි දේවල්ද?මගේ විශ්වාසය නම් මෙම වාර්තාවේ අඩංගු බොහෝ කරුණු ප්‍රායෝගික වශයෙන් ඉටු කිරීමට ව්‍යවස්ථා සංශෝධන වුවද අනවශ්‍යයය. එය අපට පාර්ලිමේන්තුවේ ව්‍යවස්ථාදායක බලයෙන් හා විශේෂයෙන් 2/3 ක බහුතරයක් රජය සතු හෙයිනුත් විපක්‍ෂය දුර්වලම අඩියක පවතින නිසාත් ජනාධිපතිවරයා සතු විධායක බලය හා පරිපාලන ක්ෂේත්‍රය හරහා මෙය ක්‍රියාත්මක කිරීම පහසු කාර්යයක් ලෙස දකිනවා. මෙයට ඇති එකම බාධාව ලෙස මා දකින්නේ දෙමළ රාජ්‍ය නිලධාරීන් පිරිසය. එසේ වන්නේ ඔවුන්ගෙන් බොහෝ දෙනෙක් තවමත් ක්‍රියාත්මක වන්නේ දෙමළ ජාතික සන්ධානයේ අවශ්‍යතා අනුව වීමය. රජයේ සේවය ඉටුවීම සම්බන්ධයෙන් අත්‍යවශ්‍ය මෙම පිරිස ඔවුන්ගෙන් දුරස්කර ඔවුන්ගේ විශ්වාසය දිනා ගැනීමට රජය ක්‍රියා කළ යුතුය.ඇත්ත වශයෙන්ම අද ගන්නා මෙම ක්‍රියාමාර්ගවල මල්ඵල දරන්නේ ඉදිරියට බිහිවන තරුණ පරපුර අතරය. ඔවුන් අද පාසල් හරහා සම්බන්ධතා ඇති කරගෙන උතුරේ දරුවන් දකුණටත් දකුණේ දරුවන් උතුරටත් ගමන් කරමින් වැඩිහිටි ජනයා අතර ඇති දුරස්ථභාවය දුරු කර ගනිමින් සිටින අවස්ථාවකි මේ. කලාව, ක්‍රීඩාව, සාහිත්‍යය, ඉගැනුම භාෂාව තුළින් ඊළඟ පරපුර අතර සබඳතා තර කර ගනිමින් සියලු සිංහල දරුවන් දෙමළත්, සියලු දෙමළ දරුවන් සිංහලත් ඉගෙන ගනිමින් එකම ජාතියක් ලෙස සැලකීමත් ශ්‍රී ලංකා, ශ්‍රී ලාංකික නාමයට ගරු කිරීමට ක්‍රියා කිරීමත් තුළ සුබදායක අනාගතයක් උදාවනු ඇත.පොදුජාතික කර්තව්‍යයක් ලෙස සලකා සියල්ලන්ගේ එකඟත්වය තුළ මෙතනදීත් ක්‍රියාත්මකවීම වැදගත් වනවා නේද?මෙහිදී සිංහල අන්තවාදීන් ද මෙම කාර්යයට රජයට ආධාර කළ යුතුයි. මෙම කාර්ය ඉටු කිරීමට පොදු වශයෙන් එක්සත් ජාතික පක්‍ෂයට ද ආධාර කළ හැකිය. මක්නිසාදයත් ඔවුන් අතර සෑහෙන සිංහල ජන කොටස් එකතු වී ඇති අතර මෙවැනි ක්‍රියාමාර්ගයකින් එම පක්‍ෂ කෙරේ ද දෙමළ ජනයාට ද ඇල්මක් ඇති කර ගත හැකි වීමයි. එය කළ හැක්කේ දෙමළ ජනයාට ආවේනික දුක් ගැනවිලි සොයා බලා ක්ෂණික පිළියම් යෙදීමෙනි. එම දුක්ගැනවිලි පොදුවේ සියලු ජනයාට බලපාන නමුත් සමහර කරුණු, ප්‍රශ්න අවුරුදු තිහක ත්‍රස්තවාදී උවදුරට ලක්වූ දෙමළ ජනයාට බද්ධ වී තිබෙනවා. මහජාතිය කාරුණිකව එම දුක්ගැනවිලිවලට නිසි පිළියම් දෙන්නේ නම් දෙමළ සන්ධානය වැනි අද රටේ පවතින අන්තවාදී දෙමළ පිරිසත් එදා කොටින්ට අවනත වී ඔවුන්ට ආධාර කළ එම සභිකයනුත් අතුගා ඉවත් කිරීමට මනා අවස්ථාවක් උදාවී ඇති මේ අවස්ථාවේ රජයට එය කිරීමට නොහැකි වුවහොත් එය රජයේ පරාජයක් ලෙස සැලකිය යුතුය.යුද සමයේ සිදුවූ මානව හිමිකම් කඩවීම් ගැන කොමිසම අවශ්‍ය තරමින් අවධානය යොමු කර නැති බවකුත් ඇතැම් විවේචකයන් කියමින් සිටිනවා නේද?එවැනි පිරිස් සම්බන්ධව සිද්ධි වශයෙන් සලකා ඇති අතර එයට ගත යුතු ක්‍රියා පිළිවෙත් ද වාර්තාවේ සඳහන් කර තිබෙනවා. එම චෝදනාවලට ලක්වූවන්ට චෝදනා ඉදිරිපත් කර ක්‍රියා කිරීමට රජයට සම්බන්ධ නොවූ ස්වාධීන විශේෂ නඩු පැවරීමේ නිලධාරියෙක් පත්කිරීමට ද වග බලා ගත යුතු බව වාර්තාවෙන් කියනවා. මෙම අලුත් පියවර සමාන අවස්ථාවල ඇමරිකාව ගන්නා ක්‍රියාමාර්ගයට සමානය. තවද දෙමළ සිවිල් ජනයාට හානි කිරීමට හමුදාව ක්‍රියා නොකළ බවත් එම නිසා සිවිල් ජනතාට හානි අවම වී ඇති බවත් හානියක් වී නම් ඒ ගැටුම්වලට මැදිවූවන්ට පමණක් බවත් පෙන්වා දී ඇත. එම කරුණු සලකා බැලීමේදී ඒ සම්බන්ධ සාක්ෂි සලකා බැලීම් හා සාක්ෂි සන්සන්ධනය කිරීමේ අවශ්‍යතාව ද පෙන්වා දී ඇත. චැනල් 4 වීඩියෝ පටය දෝෂ සහිත බවට කළ විශේෂඥ මත දැක්වීම ද ඉදිරිපත් කරමින් ඒ සම්බන්ධව තවදුරටත් පරීක්‍ෂණ පැවැත්වීමේ අවශ්‍යතාවය ද පෙන්වා දී තිබේ.එමනිසා අවසාන වශයෙන් මා විශ්වාස කරන්නේ මෙම වාර්තාව සම්පූර්ණයෙන් ක්‍රියාත්මක කිරීමට රජය ක්‍රියා කරන්නේනම් මෙම වාර්තාව ප්‍රතික්ෂේප කිරීමට වගකිව යුතු විදේශ රජයන් හෝ ආයතනයන් ක්‍රියා නොකරනු ඇති බවත් නමුත් හැම දේටම ශ්‍රී ලංකාවට විරුද්ධ වන බටහිර රාජ්‍යයන් හා එන්ජීඕ සංවිධාන හා ඒවායේ අනුගත සංවිධාන එසේ ක්‍රියා කළත් මෙම ක්‍රියාමාර්ගයේ අවසාන ජයග්‍රාහකයා වනු ඇත්තේ ජනාධිපතිතුමා බවයි. ඒ කුමක් හෙයින්දයත් කරුණු රහිතව විකල්ප මනසක් සහිතව කෝපාන්විත චේතනාවන් අනුව ක්‍රියා කරන විදේශීය හා දේශීය විවේචකයන්ව රටේ ජනතාව හොඳින් හඳුනාගෙන තිබීමයි. ජනතාව දැනටමත් ඔවුන් ප්‍රතික්ෂේප කර ඇත්තේ ඔවුන්ගේ එම චින්තනය විදේශවල වුවමනාව සඳහා වුවත් ලංකාව තුළ අවුරුදු තිහක යුද්ධය ගැන නියම තතු දන්නා ජනතාව මෙම වාර්තාවෙන් සෑහීමට පත්වනු ඇතැයි විශ්වාස කරනවා.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=ab1112252</link>
    <topic>ප්‍රශ්න 5</topic>
    <author>සංවාද සටහන සුමේධා නවරත්න</author>
    <content>එ.ජා.ප. හිටපු පාර්ලිමේන්තු මන්ත්‍රී ඉමිටියාස් බාකීර් මාකාර්පසුගියදා සිරිකොතේ ඇතිවූ සිදුවීම ගැන පක්ෂයේ ජ්‍යෙෂ්ඨයකු ලෙස ඔබ මොකද හිතන්නෙ?එදා සිරිකොතේ වූ සිදුවීම් සියල්ල අවාසනාවන්ත සිදුවීම්. මේ සිදුවීම් සියල්ලේ සැලසුම්සහගත තත්ත්වයක් තිබුණා.ආණ්ඩුව හා තවත් කොටසකගේ අවබෝධයක් ඇතිව කෙරුණ ක්‍රියාදාමයක අංගයක් පමණයි මේ.එ.ජා.ප. ය වගේ ප්‍රබල පක්ෂයක් එවැනි පිරිසකගේ වුවමනාවලට යටවෙන තත්ත්වයට පත්වුණේ ඇයි?පක්ෂයේ බහුතරය හෝ එ.ජා.ප. ය කිසිවකුගේ ගොදුරු බවට පත්වෙලා නැහැ. එ.ජා.ප ය අදහන, එ.ජා.ප. යේ උරුමය වැනි වූ බහුතර සාමාජිකයෝ මේ තත්ත්වය ගැන කම්පාවට පත්වෙනවා.කොහොම වුණත් සුළු පිරිසකගේ තීන්දු හා ක්‍රියාදාමය බහුතර මතය නොවේ.ඒ බව මේ සමාජයේ හැම සමාජ ස්ථරයකම සිදුවන කථිකාවෙන් පැහැදිලියි.ඉතිහාසයේ පළමුවරට එ.ජා.ප. පාක්ෂිකයෝම සිරිකොතට ගල් ගැසූ පළමු අවස්ථාව නේද මේ?බහුතර ජනමතයට පටහැනිව සුළු පිරිසකගේ තීන්දු ක්‍රියාවට නැගුණා. ඒ ගැන බහුතර පාක්ෂිකයා කෝපයට පත් වුණා. එලෙස කෝපයට පත් ජනතාව තවදුරටත් අවුස්සා ප්‍රචණ්ඩකාරි ක්‍රියාවලට ඔවුන් යොමු කිරීමට ආරම්භය ලබා දුන්නෙ ආණ්ඩුවේ වුවමනාවන් ඉටු කරන කොටස් විසින්.ඒ කියන්නෙ රවී ජයවර්ධන, ශිරාල් ලක්තිලක වැනි මන්ත්‍රීවරුන් ඇතුළු අත්අඩංගුවට පත්වූ 16 දෙනා ඉටු කළේ ආණ්ඩුවේ වුවමනාව?උසාවියට ගිය සිදුවීමක් ගැන මට කතා කරන්න බැහැ.ඒත් මේ අත්අඩංගුවට පත්වෙලා ඉන්නෙ බහුතර ජනමතය වෙනුවෙන්, ප්‍රජාතන්ත්‍රවාදය වෙනුවෙන් අභීතව පෙනී සිටි නීතිය දන්නා නීතිඥවරුන් මෙන් ම පාර්ලිමේන්තු මන්ත්‍රීවරුන්. ඔවුන් හෝ ඉතිරි අය නීති විරෝධි වැඩවලට හවුල් වූ අය නොවේ.ඇත්තටම ඔවුන් වීරයෝ. මේ පිරිස් ආණ්ඩුවට අභියෝගයක් වූ අයයි.දැන් ඉතිං එ.ජා.ප. යට මොකද වෙන්නෙ?මේ දුර්වල නායකත්වය සමඟ ශක්තිමත් විපක්ෂයක් හදන්න කීම නොකෙරෙන වෙදකමට කෝඳුරු තෙල් හත් පට්ටයක් ඕනෙ වගේ කතාවක්. මේ නායකත්වය සමඟ හදන්න වෙන්නෙ “ඊනියා ශක්තිමත් විපක්ෂයක්” තමයි.තවත් විදියකට කියතොත් මේ රටේ අධිපතිවාදී ගමනට ආශිර්වාදයක් වෙන විපක්ෂයක්.කොහොම වුණත් එ.ජා.ප. යේ ගමන් මඟ තීරණය කරන්නෙ මේ රටේ ජනතාව මිස ආණ්ඩුව හෝ ආණ්ඩුවේ රූකඩ නොවේ.--එ.ජා.ප. පාර්ලිමේන්තු මන්ත්‍රී රවි කරුණානායකපසුගියදා සිදුවූ සිරිකොත සිදුවීම ගැන ඔබ මොකද හිතන්නෙ?”අතිශයින් කනගාටුවට පත්වෙනවා. ඒ ගැන ලක්ෂ 45ක් 50ක් වන එ.ජා.ප. පාක්ෂිකයන්ගෙන් මෙන්ම සමස්ත ජනතාවගෙන්ම වැඳ සමාව ඉල්ලනවා. ඇත්තටම මේ දේ කළේ සියයට 1ක් 2ක් වූ කුමන්ත්‍රණකාරයන්”ඇතැමකු චෝදනා කරන්නෙ මේ ප්‍රහාර එල්ල වුණේ ආණ්ඩුවෙන් බවටයි?”මොන බොරුද? ආණ්ඩුවෙ කිසිවකු මෙතැනට ආවේ නැහැ. අපි කතා කරන්නෙ සියලු දර්ශන සහිත වීඩියෝ පට සමඟින්. කළු පෙජරෝ රථවලින් ඇවිත් බත් බෙදපු අය අපි දැක්කා.””මෙතැනදි අපිට ආණ්ඩුව ගැන ප්‍රශ්නයක් තියෙනවා. ඒ සිරිකොතට ගල් ගහලා ලක්ෂ ගණන් අලාබ කරද්දි එතැන පොලිසිය තියාගෙන පැය තුනක් බලා සිටියෙ ඇයි කියලයි අපි අහන්නෙ.”පේරාදෙණියෙ ඉඳලා කොළඹට එන්න හදන අහිංසක ශිෂ්‍යයො වළක්වන ආණ්ඩුව සිරිකොතට ගල්ගහන තුරු පැය තුනක් පොලිසිය තියාගෙන බලා සිටියා. මේවා තමයි ආණ්ඩුවෙ වැරැදි.”පසුගියදා පැවැති ඡන්ද ප්‍රතිඵලය බහුතර ජනමතය නොවන බවට චෝදනා නැෙඟනවා?”මෙය ඉතා සාධාරණ නිලවරණයක්. මම මගේ පරාජය ගෞරවනීයව පිළිගන්නවා. ටයිකෝට් අඳින, ජන විඥානය නොහඳුනන, කතෝලිකයා කියූ මට ලොකු ආකර්ෂණයක් තිබෙන බව ඡන්ද ප්‍රතිඵල වලින් ඔප්පු වුණා. අඩි 20ක් උඩින් හිටපු අය අඩි පහට බැස්සා.” ”මට ඡන්දෙ දුන්නෙ කොළඹ අයට වඩා ගමේ අයයි.මට ඡන්දය නොදීපු ජ්‍යෙෂ්ඨයො ඇතුළු කොළඹ උදවිය ගැන මම දන්නවා. එයාලා මට ඡන්දය නොදී පම්පෝරි ගැහැව්වා. ඒත් දැක්කනෙ ප්‍රතිඵලවල වෙනස.මේ දුර්වල නායකත්වය සමඟ ආණ්ඩු බලය තබා ප්‍රබල විපක්ෂයක් හෝ ගොඩනඟන්න බැරි බවයි කියවෙන්නෙ?”මේ විදියට පක්ෂය විනාශ කරන්න කුමන්ත්‍රණකාරීන් වැඩ කරන කොට කොහොමද ඒක කරන්නෙ. ආණ්ඩුව යන්නෙ වැරැදි පාරක. රටේ සිද්ධවෙන දේවල් ඕනෙ තරම් ඒකට සාක්ෂි දරනවා. එවැනි මොහොතක අපි කළ යුත්තෙ එකතු වෙලා ආණ්ඩු බලය ලබාගැනීම මිස මේ විදිහට කුමන්ත්‍රණ කිරීම නොවේ.එ.ජා.ප.යේ හෙට දවස කොහොම වේවිද?ජාතියේ පියා වැනි ඩී.එස්.සේනානායකගේ මුණුපුරා වූ රුක්මන් සේනානායක ඉවත් කරන්නත් ජේ.ආර්.ජයවර්ධන පසුබට වුණෙත් නෑ. අනුරට විරුද්ධව සිරිමාවෝ පියවර ගත්තා. ඒ වගේ මේ නායකත්වයත් සෘජු තීරණ අරන් පක්ෂයේ විනය පවත්වා ගත යුතුයි. කොහොමත් අපි එකට එකතු වෙලා ඉතා මෑතකදී ආණ්ඩු බලය පිහිටුවනවා.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=ab1112253</link>
    <topic>පොඩි මිනිහාගේ පැත්ත ගත්ත අතාවුද</topic>
    <author>බුද්ධිකා බ්‍රාහ්මණගේ</author>
    <content>අතාවුද සෙනෙවිරත්න පාර්ලිමේන්තුවේ සිටින ජ්‍යෙෂ්ඨතමයින් අතර ප්‍රමුඛයෙකි. පසුගිය සැප්තැම්බර් 19 දා 80 වන විය පසු කළ සෙනෙවිරත්න මහතා, පීඩිත ජනතාව වෙනුවෙන්ම තම දේශපාලන දිවිය කැපකළ අත්දැකීමෙන් පරිපූර්ණ දේශපාලනඥයෙකි. ගැමිකම හඳුනන හැබෑම ගැමියෙකි.1948 පෙබරවාරි 4 නිදහස් උත්සවය සමරන විට අතාවුද සෙනෙවිරත්න පාසල් ශිෂ්‍යයෙකි. එවකට තෝලංගමුව මධ්‍ය මහා විද්‍යාලයේ කීර්තිමත් ශිෂ්‍ය නායකයකුව සිටි සෙනෙවිරත්න ශිෂ්‍යයා නිදහස ලැබීම වෙනුවෙන් පාසල සංවිධානය කළ උත්සවයට පැමිණියේ ජාතික ඇඳුමිනි. නිතරම ජාතිකත්වයට හා බුදුදහමට මුල් තැන දී කටයුතු කිරිම ආදර්ශයෙන්ම පෙන්වූ අතාවුද ශිෂ්‍යයාගේ විශේෂත්වය පාසලේ ගුරු භවතුන්ගේ මෙන්ම ශිෂ්‍ය ශිෂ්‍යාවන්ගේ ද ගෞරවයට හේතු විය.මේ ගෙවීයන්නේ අතාවුද සෙනෙවිරත්නයන්ගේ දේශපාලන දිවියේ 60 වන වසරයි. වාමාංශික ව්‍යාපාරයේ තෝතැන්නක් වූ සබරගමුව පළාතින් දේශපාලනයට පිවිසි ඔහුගේ දේශපාලන දිවිය මෙරට දේශපාලන ඉතිහාසයේ සුවිශේෂී හැරවුම් හරහා ඉවසීමෙන් හා අධිෂ්ඨානයෙන් මෙන්ම කැපවීමෙන් යුතුව පැමිණි මංසලකුණුවලින් සමන්විත වෙයි.කෑගල්ල දිසාවේ තෝලංගමුවට යාබද ‘ගන්නාව‘ අතාවුදගේ ගමයි. මෙම කාල වකවානුව වන විට මෙම පළාත් සූරියමල් ව්‍යාපාරය ඔස්සේ ඇති කළ දේශපාලනික පිබිදීමෙන් යුතු අදහස්වලට ප්‍රමුඛත්වයක් ඇති වෙමින් පැවැති යුගයකි.එපමණක් නොව හතළිහ දසකයේ රට පුරා පැතිරුණු කම්කරු සටන් රැල්ල ‘ගන්නාව‘ වතු යාය කරා ද පැමිණියේය. ගන්නාවේ සටන මෙහෙයවූ කම්කරු නායිකාව වූයේ පොන්නසාමි නමැත්තියකි. අතාවුද කුඩා කල සිටම දැනුමින් හා අත්දැකීම්වලින් පෝෂණය වූයේ මේ පරිසරය මැදය. අයිතීන් දිනාගැනීම කම්කරුවන් සූරා කෑම වැළැක්වීම, දුප්පත්කමින් මුදවා ගැනීම හා ආගමට නිසි වටිනාකමක් ලබාදීම අතාවුද කුඩා කල සිටම අගය කළ දේවල් විය. ඒවා දිනාගැනීම වෙනුවෙන් කැපවිය යුතු බව ඔහු කුඩා කල සිටම අවබෝධ කරගෙන සිටියේය.පොදු අරමුණු වෙනුවෙන් අධිෂ්ඨානයෙන් කටයුතු කරන යෞවනයකු වූ අතාවුද සිය සමාජ සේවා කටයුතු මුලින්ම ඇරැඹුවේ තම ප්‍රදේශයේ බාල සොයුරු සොයුරියන්ට දහම් දැනුම ලබාදීමට දහම් පාසලක් ඇරැඹීමෙනි.පාසල් අධ්‍යාපනය ලබන අතරම ඔහු විසින් සිදුකරන සමාජ සත්ක්‍රියාවන් ප්‍රදේශයේ ප්‍රභූන්ගේ මෙන්ම පන්සලේ හාමුදුරුවන්ගේ ද පැසසුමට ලක්විය. මේ නිසා ඩිංගිරි මහත්තයා වීරසූරිය මෑණියන් ද බී. ඒ. අතාවුද පියාණන් ද ප්‍රදේශයේ කා අතරත් මහත් ආඩම්බරයට පත් විය.ගුරු ගෙදරින් මූලික අධ්‍යාපනය ලැබු අතාවුද වැඩිදුර අධ්‍යාපනය ලැබුවේ ගම්පළ ශාන්ත ජෝශප් විදුහලිනි. එහිදී ඉංගී‍්‍රසි බසින් අධ්‍යාපනය ලැබීමේ භාග්‍ය ඔහුට හිමි විය. ගමේ ග්‍රාම සංවර්ධන සමිති, මහිලා සමිති ගොවි සමිති හා බෞද්ධ සංගම්වල ක්‍රියාකාරිකයකු වූ අතාවුද කථිකයකු ලෙස අතිශයින් ජනපි‍්‍රයත්වයට පත්විය.තෝලංගමුව මධ්‍ය මහා විද්‍යාලයේ “බෞද්ධ සංගමයක්” පිහිටුවීමේ පුරෝගාමියා වූයේ අතාවුදය. විදුහල්පති ඩී. සේරසිංහ හා ගුරු මණ්ඩලය ද ඊට සම්බන්ධ කරගැනීමට ඔහු සමත් විය. විදුහල්පති සේරසිංහ මහතා මුලින් ක්‍රිස්තු භක්තිකයෙකි. අතාවුද මෙහෙයවූ බෞද්ධ සංගමයේ කටයුතු හේතුවෙන් ඒ මහතා බෞද්ධයකු බවට පත්විය.ඊට හේතු වූයේ ආචාර්ය ඊ. ඩබ්ලිව්. අදිකාරම්, මඩිහේ පඤ්ඤාසීහ, ආචාර්ය ඩබ්ලිව්. එස්. කරුණාරත්න ආදි ගිහි පැවිදි විද්වතුන් විදුහලට පැමිණීම හා බෞද්ධ දර්ශනය බුදුසමය ආදි විෂය පිළිබඳ ඔවුන්ගේ දේශනයන්ට සවන් දීමය.අතාවුද සෙනෙවිරත්න සමසමාජ පක්ෂයට බැඳුණේ 50 දසකයේය. 1957 වන විට ඔහු එහි තරුණ සමිතියේ කැපී පෙනෙන නායකයකු බවට පත්විය. අතාවුද දේවාලේගම මගුද්දල විදුහලේ ගුරුවරයකු ලෙස සේවයට බැඳුණේ ද එම වසරේදීය.මෙකල සමසමාජයේ ප්‍රබල තරුණ නායකයකු වූ නිසාම පොල්ගහවෙල ගුරු සංගමයේ සභාපති ධූරය හිමි වූයේ ද අතාවුදටය. මේ නිසාම ජාතික ගුරු සංගමයේ ප්‍රබලයින් වූ ඒ. ඩී. ජයසේකර, පීටර් සිල්වා, එල්. ආරියවංශ වැනි ජ්‍යෙෂ්ඨයින් සමඟ උරෙනුර ගැටී කටයුතු කිරීමට ද ඔහුට හැකිවිය.මේ අතර යුගොස්ලොවියානු ජනාධිපති මාෂල් ටිටෝගේ ආරාධනයෙන් “සමගිය හා සහෝදරත්වය” නම් වූ මාවත ඉදිකිරීමේ යෝධ ව්‍යාපෘතියට සහභාගිවීම සඳහා ලංකා සමසමාජ පක්ෂයට ද ආරාධනා ලැබුණි. ඒ අනුව එහි යාමට සාමාජිකයන් 20 දෙනකු තෝරා ගත් අතර අතාවුද ද ඒ විසිදෙනා අතරට එක් වී සිටියේය. යුගොස්ලොවියාවේ තුපාලෙයි ගම්මානයේ සිට නිප් නගරය හරහා බෙල්ග්‍රේඩ් නුවර දක්වා ඉදිවන මාවත සඳහා ශ්‍රමදානයෙහි යෙදෙන්නට මේ තරුණයන්ට සිදුවිය. ලංකාවෙන් සහභාගිවූ තරුණයන් අතර නායකත්වය හිමි වුණේ අතාවුදටය. ඒ ඔහු කෑගල්ල සමසමාජ තරුණ සමිතියේ ලේකම්වර ධුරය උසුලමින් සිටි කාල වකවානුවයි.කොළඹින් නැව් නැගි පිරිස කේරළයේ කොචින් වරායේ ද, ඊජිප්තුවේ පෝටිසයිඩ් හී ද, ජිබුකී හි ද, ඊජිප්තුවේ ද, ප්‍රලාහී ද නවතා රියේකාවෙ වරායෙන් ගමන අවසන් කරන විට දින 26 ක් ගතවී තිබුණි. මේ ගමන මේ තරුණ පිරිසට ගෙන ආ අත්දැකීම් සම්භාරය සුවිශාලය. නැවේ දී ඇතිවූ ප්‍රශ්න අතර කෑම ප්‍රශ්නය හැම දෙනකුටම තදින්ම බලපෑවේය. කෑම ප්‍රශ්නය විසඳා ගැනීමට ඉදිරිපත් වූවන් අතර අතාවුද පෙරමුණේ විය. ලොකු ලූනු සමඟ ඔලිව් තෙලෙන් බැදගත් කරවල ද හොඳට මිරිස්, තුනපහ, ගොරක දැමු මස් හොද්ද එළවළු ව්‍යාංජනය ද කවුරුත් පිරියෙන් කෑවේ “අතා” කෝකටත් දක්ෂයා යයි අතාවුදට විහිළු කරමිනි. සමගිය සහෝදරත්ව මාවතේ සමසමාජ තරුණයන්ට ඉදිකර නිමා කිරීමට තිබු කොටසේ වැඩ නිම කිරීමට ඔවුන්ට මාස දෙකක පමණ කාලයක් ගත විය.1957 ඇතිවූ මහා ගංවතුර අවස්ථාවේදී සමසමාජ තරුණ සමිති ව්‍යාපාරය ජනතාව ගංවතුරින් ගලවා සහන සැලසීමට මහත් පරිශ්‍රමයකින් කටයුතු කළේය. මෙම අවස්ථාවේ එම තරුණයන්ට නායකත්වය දෙමින් කටයුතු කළේ රොබට් ගුණවර්ධන මහතායි. අතාවුද ඔහුගේ උපදෙස්වලට අනුව උදවු උපකාර අත්‍යාවශ්‍ය ප්‍රදේශ වෙත දිවා රෑ යමින් අවශ්‍ය උදවු උපකාර කිරීමට වෙහෙසී කටයුතු කළහ. ඔහු ගෙන්ගෙට යමින් ආහාර ද්‍රව්‍ය, බෙහෙත් හා ඇඳුම් එකතු කරමින් ඒවා එකතු කිරීම සඳහා කොටියාගම ප්‍රධාන මධ්‍යස්ථානයක් ද පිහිටුවීය. අතාවුද මහ මැතිවරණයක් සඳහා මුලින්ම ඉදිරිපත් වූයේ දැදිගම ආසනයෙනි. ඒ 1960 දීය. ඒ වන විට ඔහු සතර ගම් දොළහ පත්තු ගම් කාර්ය සභාවේ සභිකයකු විය. එම මැතිවරණයෙන් ඔහුට හිමි වූයේ ආසනයේ තුන්වන ස්ථානයයි. අතාවුද එම ඡන්දයෙන් පරාජය වුවද එය තම ජයග්‍රහණය සඳහා හොඳ පදනමක් කරගත්තේය. පී. සී. ඉඹුලානට හිමි වූයේ ඡන්ද 13531 කි. සබරගමුවට අයත් වූ ආසන 16 න් ආසන 10 ක්ම ජය ගැනීමට සමගි පෙරමුණ සමත් විය.පාර්ලිමේන්තුවට තේරී පත්වීමෙන් පසු අතාවුද මුලින්ම ගෙන ආ යෝජනාව වූයේ වතු කම්කරුවන්ට තනි නිවාස තනා දිය යුතු බවය. ඒ වන විට වතු කම්කරුවන් ජීවත් වූයේ අඩි 12 ක් දිග 10 ක් පළල කුඩා කාමරවලය. ආහාර පිස ගැනීම, නිදා ගැනීම ඇතුළු සෑම දෙයක්ම කරගැනීමට මොවුන්ට සිදුවූයේ මේ කුඩා ඉඩකඩ තුළය.මෙවැනි ලයින් කාමරවල ජීවත්වීම අපහසු බව මුලින්ම පෙන්වා දුන්නේ අතාවුදය. ඔහුගේ ඉල්ලීම මත ලයින් කාමර වෙනුවට වතු කම්කරුවන් සඳහා තනි නිවාස ක්‍රමයක් ඉදිකිරීමට ද කටයුතු යෙදිණ.එම මැතිවරණය සඳහා අතාවුද විසින් ඉදිරිපත් කර තිබු මැතිවරණ ප්‍රකාශයේ මෙම කරුණු ද ඇතුළත් කර තිබුණි.කිසිදු පමාවක් නැතිව හාල් සේරුවක මිල ශත 25 කට අඩු කිරීම.වසර තුනක් ඇතුළත සෑම කෙනෙකුටම රැකියාවක් ලබා දීම.වසර තුනක් ඇතුළත සෑම පවුලකටම නිවසක් තනා දීම.අතාවුද මුලින්ම පාර්ලිමේන්තු මන්ත්‍රීවරයකු ලෙස පත්වන්නේ 1970 මහා මැතිවරණයෙනි. ඔහු ලැබු ඡන්ද සංඛ්‍යාව 17377 කි. 1970 ජූනි 1 දා සිට 1974 සැප්තැම්බර් 30 වැනිදා දක්වා කාලය තුළ ඔහු නිවාස ඒකක 10066 ක් ඉදිකිරීමට සමත් විය.1994 මහ මැතිවරණයෙන් අනතුරුව අතාවුදට රාජ්‍ය පරිපාලන, වැවිලි කර්මාන්ත හා පාර්ලිමේන්තු කටයුතු නියෝජ්‍ය ඇමැති ධුරය හිමි විය. යල් පිනු රාජ්‍ය පරිපාලනයට නව මඟකට ගැනීමට ඔහු දැඩි වෙහෙසක් දැරීය. මේ අනුව ජාතික වැටුප් ක්‍රමයක අවශ්‍යතාව හෙළි කළ අතාවුද කාටත් පොදු වැටුප් ක්‍රමයක් සකස් කළ යුතු බව අවධාරණය කළේය. පාර්ලිමේන්තුවේ වසර ගණනාවක් කැබිනට් ඇමැතිවරයකු ලෙස කටයුතු කළේය. ඉන් කැපි පෙනුණු ඇමැති ධූරය වූයේ කම්කරු ඇමැතිකමය.2000 වසරේදී ප්‍රතිපත්තිමය ගැටලු මත සමසමාජයේ සාමාජිකත්වයෙන් ඉවත් වීමෙන් පසුව ශ්‍රී ලංකා නිදහස් පක්ෂයේ සාමාජිකත්වය ලබාගත් අතාවුද සෙනෙවිරත්න මහතා වර්තමානයේ කටයුතු කරන්නේ ජ්‍යෙෂ්ඨ ඇමැතිවරයකු ලෙසයි.“නිදහසට පෙර සිටම මේ සමාජය වෙනස් වෙන විදිහ ගැන මට හොඳ අවබෝධයක් තිබුණා. මිහිඳු හාමුදුරුවෝ වැඩම කරල මේ රටේ ඇති කළ ආගමික ප්‍රබෝධයට සමාන සමාජ ප්‍රබෝධයක් සමාජවාදී දේශපාලන දර්ශනය නිසා ඇති වුණා. මෙරට පැවැති පන්ති පරතරය අඩුවීමට කුල භේදය පන්ති භේදය හීන වීමට එය හේතු වුණා. 1977 විවෘත ආර්ථිකයෙන් පස්සේ එතෙක් පැවැති ධර්මතා වෙනස් වුණා. අපි එදා අපගේ ප්‍රතිරූපය ගොඩනඟා ගත්තේ අවංකවම පොදු ජනතාවට සේවය කිරීම නිසයි. මිනිස්සු අපිට ආදරය කළා. අපි ප්‍රතිපත්තිගරුක වුණා. නමුත් 77 න් පසුව ඇතිවූ මැතිවරණ ක්‍රමයත් සමඟම හැමදේම වෙනස් වුණා.”“දැන් ඕනම අයෙකුට සල්ලි විසි කරල මැතිවරණ දිනන්න පුළුවන්. මේ දේශපාලන වාතාවරණය වෙනස් වෙනවනම් රටේ හෙට දවස වඩාත් යහපත් වේවි.”60 වසරක දේශපාලන දිවිය සපුරන අතාවුද සෙනෙවිරත්න මහතාට 60 වසරක සමාජ මෙහෙවර වෙනුවෙන් අපි ද සුබ පතමු.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=ab1112254</link>
    <topic>ඇයි මෙහෙම වුණේ?</topic>
    <author/>
    <content>කරුණු කාරණාමේ සතියේ සටහන් කරන්නට කරුණු කාරණා මහ ගොඩක් තියෙනවා. හැබැයි හැම එකක්ම වගේ පෙළගැහිලා තිබෙන්නේ යූ.ඇන්.පී.ය වටා.යූ.ඇන්.පී.ඡන්දයදහ අට වතාවක් පැරදුණත් අන්තිමේදී රනිල් මහත්තයා ජයගත්තා. ඒ කරු මහත්තයා අන්ත පරාජයකට පත්කරවමින්. රනිල් මහත්තයාට ඡන්ද 68යි. කරු මහත්තයාට 26යි. තුනෙන් දෙකේ ජයග්‍රහණයක්.ඡන්දයට පෙර මහ ලේකම් තිස්ස මහත්තයා කිව්වේ නටාපු නැටුමකුත් නැති බෙරේ පළුවකුත් නැති ආකාරයේ විසඳුමක් ලැබේවි කියලා. ඇත්තටම වෙලා තියෙන්නෙ ඒකම තමයි.කාලෙක ඉඳලා යූ.ඇන්.පී.ය තිබුණේ පළු දෙකක් හැටියට. මේ පළු දෙක එන්ඩ එන්ඩම දුරස්වෙමින් පැවතුණා. අන්තිමේදී බේරගන්ඩ බැරි මට්ටමකට දුරස් වුණා.තැන තැන වහසි බස් කියවන ආකාරයත් අපි දැක්කා. යූ.ඇන්.පී.ය පක්ෂයක් හැටියට ඉතාම පහත් තත්ත්වයකට වැටුණා. එහි අවසාන ප්‍රතිඵලය තමයි මේ ඡන්දය. යළි සමනය කරන්න බැරි මට්ටමකට දෙකට පැළිලා.වෙනස් ආකල්පයක්එක එක්කෙනා එක එක අදහස් පළ කරනවා. රනිල් මහත්තයා තමන්ගේ හිතවතුන් පිරිසක් හදාගෙන පක්ෂයේ බලය තහවුරු කරගෙන අනික් අය ගණන් නොගෙන ගමනක් යනවා කියලා චෝදනාවක් නැඟෙනවා.මේ චෝදනාව කලක පටන් නැඟෙන චෝදනාවක්. මුලින් රාජිතලා, කෙහෙළියලා කැඩෙන්නත් මේ ආකල්පය හේතුවුණා.ඊට පසු ජොන්ස්ටන්ලා කැඩෙන්නත් හේතුවුණා. ජ්‍යෙෂ්ඨයන් කැඩි කැඩී යද්දිත් රනිල් මහත්තයා වෙනස් නොවී එක තැනම හිටියා.මේ ආකල්පයට වෙනස් ආකල්පයකුත් තියෙනවා. මේ වනවිට මහින්ද මහත්තයාගේ රාජ්‍ය නායකත්වය පෙර කවරදාවත් නොවූ විරූ අයුරින් ස්ථාවර වී තිබුණා.දිගින් දිගටම පරාජයක් මිසක ජයග්‍රහණයක සේයාවක්වත් යූ.ඇන්.පිය පැත්තෙන් පෙනෙන්නට තිබුණේ නැහැ.හැමදාමත් විරුද්ධ පක්ෂයේ ඉන්න කොටත් එපා වෙනවා. සමාජයට වැඩකුත් නෑ.තමන්ට තෘප්තියකුත් නෑ. ඒ නිසා ඔවුන් තීන්දු කළා රජයට සහයෝගය දක්වන්නට. ඒ යූ.ඇන්.පී.යේ සිටි ප්‍රබලම පිරිසක්.ඉන්පසුඅර්බුදයේ තීරණාත්මක අවදිය පටන්ගත්තේ ඉන්පසුවයි. මීට පෙර කවුරුත් නායකත්වය වෙනස් විය යුතුයි කියන ආකල්පයේ සිටියා මිසක තමන් නායකත්වයට පත්වීමේ අභිලාෂයක් ඇතුව සටනට පැමිණියේ නැහැ.ඒත් සජිත් මහත්තයා පැමිණියේ නායකත්වය ලබාගැනීම අභිලාෂයත් සිතේ කොනක රඳවාගෙන. ඇතැම් අය පවසන පරිදි නායකත්වය පිය උරුමයෙන් තමන්ට හිමි එකක් යැයි ඔහු සිතාගෙන සිටියා ද කියන සැකයක් මතුවෙලා පෙණුනා. ද්වන්ද සටන ඇතිවුණේත් පක්ෂයක් හැටියට යූ.ඇන්.පිය දෙපළු වෙන්නටත් පටන්ගත්තේ එතැන් සිට.මීට පෙර ද සජිත් මහත්තයා කැරලිකරුවන්ට පසුබිමේ සිට උදව් කළ නමුත් අවසාන මොහොතේදී කැරැල්ලෙන් මිදී ෂේප් වූ බව තමයි පෙනෙන්නට තිබෙන්නේ. ඒ නිසා කැරලිකාරයින්ට සිදුවූයේ අවතැන් වෙන්නට.සජිත් ගේඋපක්‍රමපියාට ජාතික නායකත්වයක් තිබුණ ද සජිත්ට එහෙම ජාතික හෝ අන්තර්ජාතික නායකක්වයක් තිබුණේ නැහැ. අනිත් එක ඔහුට වඩා ජ්‍යෙෂ්ඨයන් රැසක් පක්ෂය තුළ සිටියා. එහෙයින් පක්ෂ නායකත්වයට සමීපවීම එතරම් පහසු කරුණක් නොවන බව සජිත්ට වැටහී යන්නට ඇති.ඒ නිසා වන්නට ඇති කරු මහත්තයා සමීප කරගත්තේ. ඒ වනවිට කරු මහත්තයත් සිටියේ අන්ද මන්ද තත්ත්වයක. දාසයකුත් අරගෙන ආණ්ඩුවට ගිහිල්ලා ඒ දාසයම එහේ තියලා ආපහු පැමිණීම තමන් පසුපසින්ම එන බව කරු මහත්තයා දැන සිටියා. මොනවා වුණත් රනිල් ඒ කිසිවක් ගැන සොයා නොබලා කරුට නියෝජ්‍ය නායකකමත් දුන්නා.එක පැත්තකින් කරු වගේ රෙද්ද බැනියම අඳින චරිතයක් යූ.ඇන්.පි.යේ උඩ තලයේ සිටින එක ජනතා ආකර්ෂණය පැත්තෙන් හොඳයි කියලා රනිල්ට හිතෙන්ඩත් ඇති.අනික් අතින් ඔහු සමීප කරගැනීමෙන් තමන්ට කිසිම අභියෝගයක් එල්ල නොවන බවත් ඔහු හොඳින්ම දැන සිටින්නට ඇති. මන්ද කරු කියන්නේ දුර්වල පෞරුෂයක් කියලා රනිල් හොඳින්ම දැන සිටියා.කරු සාධකයඑහෙත් කරු සාධකය තමන්ට හොඳටම ප්‍රයෝජනවත් එකක් බැව් සජිත්ට තේරුම් යන්නට ඇත කියායි විචාරක මතය වී තිබෙන්නේ.කරු තැනින් තැනට තල්ලුකරගෙන යා හැකි චරිතයක්. ඒකට හේතුව දේශපාලන පෞරුෂයක් මෙන්ම ස්ථාවර දේශපාලන දැක්මක් ද නොතිබීමයි. ඒ නිසා තමයි වරෙක ආණ්ඩුවටත් තවත් වරෙක යළි යූ.ඇන්.පිය පැත්තටත් තල්ලු වුණේ. ඒ නිසා තමයි වරෙක රනිල්ගේ සමීපයටත් තවත් වරෙක සජිත්ගේ සමීපයටත් තල්ලු වුණේ. මෙසේ තල්ලු වෙමින් ෂේප් වෙමින් සිටි කරු අන්තිමේදී සජිත්ලාගේ උපක්‍රමයට හසුවුණා. නායකත්වය වෙනුවෙන් සටන් නොකර සිටින්නට නොහැකි වුණා.රනිල් ගේ උපක්‍රමරනිල්ගේ පිහිටට සිටින්නේ යූ.ඇන්.පි.යේ ව්‍යවස්ථාවයි. ජේ.ආර්. එම ව්‍යවස්ථාව හදලා තියෙන්නේ නායකයාට අසීමිත බලතල ලබාදෙමින්. මන්ත්‍රීවරුන්ගෙන් ඉල්ලා අස්වීමේ ලියවිලි ලබාගෙන සාක්කුවේ දමාගනිමින් තමන්ගේ පාලනය ආරම්භ කළ ජේ.ආර්. තම නායකත්වයට කොන්ක්‍රීට් දැමීම සඳහා සියලු උපායමාර්ග රැගෙන තිබුණා. රනිල් අද රැකෙන්නේ ද ඒ ව්‍යවස්ථාවට පින්සිදු වන්නට.කරු සටනට එනවිට රනිල් සිය උපාය මාර්ග සැලසුම්කොට අවසන්. කරුගේ පිළේ දයාසිරි, බුද්ධික, සේනසිංහ වගේ අය ගැලරියට කතාකරද්දී රනිල් බැල්කනියේ සිටි තීරණාත්මක චරිත සියල්ල තමන් වෙත සමීප කරගෙන තිබුණා.හන්දියක් හන්දියක් ගානේ වහසි බස් දෙඩීම තමන්ට අභියෝගයක් නොවන බව රනිල් හොඳින්ම දැන සිටියා. රූපවාහිනී කැමරාවලට කතාකිරීම, රනිල්ගේ උපාය මාර්ග ඉදිරියේ සුන්නද්දූලි වී ගියා.ඡන්දයේදී රනිල්ට අවශ්‍ය වූ සියල්ල සිදුවුණා.කරුගේ පරාජය හාසජිත්ගේ ජයග්‍රහණයමේ ගැනත් බොහෝ දෙනා බොහෝ දේ කියනවා. සජිත්ට ඡන්ද 50ක් ලැබෙද්දී හරියටම ඒ ගණනින් භාගයක් පමණ එනම් ඡන්ද 26ක් කරුට ලැබුණේ කොහොමද?එය සජිත්ගේ උපක්‍රමයක්ද? රනිල්ගේ උපක්‍රමයක්ද?කොහොම වුණත් දැන් සජිත් උඩු මහලේ... කරු බිම් මහලේ.. මෙය සජිත් බලාපොරොත්තු වූ දෙයක්ද.. යනවා නම් දැන් සජිත්ගේ ගමන් මඟ පෑදී තිබෙනවා.. දැන් පිරිස රොක්වන්නේ කරු වටා නොවෙයි.. රනිල් වටායි.මේ දේශපාලනය තේරුම්ගන්නට කරුට නොහැකි වුවහොත් හැමදාමත් බිම් මහලේම තමයි.තිස්සමහත්තයාතිස්ස ඔහුගේ සුපුරුදු ස්ථාරවයේම සිටියා. ඔහු කවදත් නායකයාගේ පැත්තේ. ඡන්දයේදී නායකත්වයේ කිසිදු වෙනසක් නොවන බව ඔහු දැන සිටින්නට ඇති. ඒ ඔහු පක්ෂයේ මහලේකම් වරයා නිසා. ඔහු පක්ෂ නායකත්වය දෙස කෙළ හලාගෙන බලා සිටින්නෙක් නොවෙයි. නායකයාට හිතවත්ව ලැබෙන දෙයකින් සන්තෝස වී කල දවස ගෙවන්නෙක්. ඒ අතින් බැලුවොත් රනිල්ට ලැබී තිබෙන්නේ හොඳම ලේකම්වරයෙක්. තමන්ගේ ගමන පටලවා නොගෙන තවමත් ඔහු ඇද නොවැටී සිටිනවා. ඒක ඔහුගේ අනන්‍ය ලක්ෂණයයි.සිරස සාධකයරනිල් මහත්තයාගේ දැඩි කෝපයටත් දෝෂ දර්ශනයටත් ලක්වී ඇති “සිරස” වෙනුවෙන් සජිත් කරු මෙන්ම දයාසිරිත් ප්‍රසිද්ධියේම පෙනී සිටිනවා.සිරසට අද බනින රනිල් කලකට පෙර සිරස රැකගන්නට කතා කළ බව සිරසම කියනවා. එක්වරම සිතෙන්නේ රනිල් දෙබිඩි චරිතයක් කියායි.එහෙත් අනික් පැත්තෙන් බැලුවොත් කලකදී තමන් රැකගන්නට පැමිණි රනිල්ට සිරස පසුකලකදී එරෙහි වෙනවා.එය දෙබිඩි පිළිවෙතක් බවයි මැදහත් උදවිය සිතන්නේ.කාට කාටත් කන්ඩ ඕනෑ වුණාම කබරගොයත්, තලගොයා වෙලා තිබෙනවා.රනිල්දැන්දැන් ඉතින් රනිල් යූ.ඇන්.පී.ය තමන්ට රිසි පරිදි සුද්ධ කරගනීවිද... එහෙම නැතිනම් යළිත් වටයකට අනාගනීවිද?අන්දමන්ද වී සිටින යූ.ඇන්.පී. පාක්ෂිකයන් මෙන්ම අවශේෂ ජනතාව ද බලා සිටින්නේ ඒ දෙසයි.ඒ අතරජනාධිපතිතුමාඒ අතර මහින්ද ජනාධිපතිතුමා නෙළුම් පොකුණ විවෘත කරනවා. පාවෙන හෝටල් සංකීර්ණ විවෘත කරනවා. මැනිං මාර්කට් එක පෑලියගොඩට ගෙනියනවා... කොළඹ හදනවා. මාධ්‍යවේදීන්ට වාහන ණය පහසුකම් ලබා දෙනවා... ප්ලාස්ටික් කූඩ ප්‍රශ්නය විසඳුවා.. අයවැය දිනනවා... පාලම් පාරවල් හදනවා.මේ වෙනස ජනතාව දකිනවා..කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=ab1112255</link>
    <topic>අග මුල නැති වැලක් වුණු විභාග ප්‍රතිඵලය</topic>
    <author>සාකච්ඡා කෙළේ - සුභාෂිණී ජයරත්න / අරුණි මුතුමලී</author>
    <content>විභාග කොමසාරිස් ජනරාල් අනුර එදිරිසිංහ මහතා පුන පුනා ප්‍රකාශ කළේ උසස් පෙළ ප්‍රතිඵල දෙසැම්බර් නිවාඩුවට කලින් නිකුත් කරන බවය. සැවොම බලා සිටියත් කියූ දිනයට ප්‍රතිඵල නිකුත් වුණේ නැත.පෙර සූදානමක් නොමැති කමින් නොසිතූ විශාල ගැටලුවකට විභාග දෙපාර්තමේන්තුවට මුහුණ දෙන්නට සිදු විය. විභාග දෙපාර්තමේන්තුවට වැරැදීම් සිදුවූ ප්‍රථම අවස්ථාව ද මෙය නොවේ.ප්‍රතිඵල නිකුත් කරන්නට සූදානමින් සිටියත් නිශ්චිත දිනයේ එය නිකුත් කරන්නට බැරිවූයේ විශ්වවිද්‍යාල ප්‍රතිපාදන කොමිසමේ වරදින් යැයි විභාග කොමසාරිස් ජෙනරාල්වරයා දැන් මාධ්‍යයට ප්‍රකාශ කර සිටී.අධ්‍යාපන අමාත්‍යාංශය, විභාග දෙපාර්තමේන්තුව, විශ්වවිද්‍යාල ප්‍රතිපාදන කොමිසම, ජාතික අධ්‍යාපන ආයතනය, උසස් අධ්‍යාපන අමාත්‍යාංශය යන මේ ආයතන සමස්ත අධ්‍යාපනයේම කොටස් ය. ප්‍රශ්නයක් මතුවූ විට එකිනෙකාට වරද පටවන්නේ ඔවුනතර සම්බන්ධතාවක් නැති නිසාය. ඒ නිසා වරද එක් අයකු පිට පැවරීමට ද අපට බැරිය.මෙවර උසස් පෙළ විභාගය පැවැත්වුණේ නව හා පැරැණි විෂය නිර්දේශ යටතේ විභාග දෙකක් ලෙසය. මීට පෙර මෙලෙස පැවැත්වුවත් මෙවන් ගැටලුවක් මතු නොවූයේ Z අගයක් එදා නොතිබූ නිසාය.මෙවර ගැටලුවක් මතු වන බව ප්‍රතිඵල නිකුත් කරන තෙක්ම විභාග දෙපාර්තමේන්තුව දැන සිටියේ නැත. සිතුවේ ද නැත. ඔවුන් උත්සාහ කළේ විභාග දෙකේ කඩඉම් Z ලකුණ වෙන වෙනම ලබා දෙන්නටය. අන්තිම මොහොතේ මේ අදහස බිඳවැටුණේ විශ්වවිද්‍යාල ප්‍රතිපාදන කොමිසම එයට හරස් වූ නිසාය. මේ ගැන සිතිය යුතුව තිබුණේ මීට පෙරය. වගකිව යුතු ආයතන වගකිව යුතු තනතුරු දරන්නන් වගකිව යුතු විභාගයක ප්‍රතිඵල නිකුත් කරන්නට මීට වඩා හොඳ සූදානමක් තිබිය යුතු බව අපගේ හැඟීමයි. වගකිව යුතු ආයතන ක්‍රියා කළ යුත්තේ දරුවන්ගේ අනාගතය සමඟ සෙල්ලම් කිරීම නොව, මෙවන් ගැටලු ඇතිවීම වළක්වා ගැනීමය. විශ්වවිද්‍යාල ප්‍රතිපාදන කොමිසම ද මෙයට වගකිව යුතුය. එකිනෙකා හුදෙකලා වී පොදු ප්‍රශ්නවලට තනි තනිව විසඳුම් සෙවීමේ ප්‍රතිවිපාක විඳින්නට සිදුව ඇත්තේ දරුවන්ටය.උසස් පෙළ විභාගය තීරණාත්මක කඩඉම් විභාගයකි. දරුවන් විභාගයට පෙනී සිටියේ අසීමිත බලාපොරොත්තු සහිතවය. අද වගකිව යුතු ඇමැතිවරු මේ ගැන විවිධ ප්‍රකාශ කරති. Z අගය දශමයකින් වාසියක් වුවහොත් ඒ දරුවන් දොස්තර කෙනෙක් හෝ පාඩුවක් වුණොත් කොන්දොස්තර කෙනෙක් වනු ඇතැයි ඔවුන් පවසති. මේ නිසා ලබා දෙන විභාග ප්‍රතිඵල පිළිබඳ විශ්වාසය ද දරුවන් තුළින් බිඳී ගොස් ඇත.තවත් කරුණක් කිව යුතුව ඇත. කිසිම දේශපාලන පදනමකින් තොර හුදෙක් දරුවන් සඳහා ම වූ මේ සාකච්ඡාව සඳහා අප විදුහල් කිහිපයක විදුහල්පතිවරු සම්බන්ධ කර ගන්නට උත්සාහ ගත්තද අපට මේ ගැන කිසිවක් කතා කළ නොහැකි යැයි පවසා අපේ ඉල්ලීම ඔව්හු ප්‍රතික්ෂේප කළහ.කෙසේ වෙතත් නිදහස් අධ්‍යාපනයේ නාමයෙන් දරුවන්ට කිසිම අසාධාරණයක් සිදු නොවීමට බලධාරීන් වගබලාගත යුතුය. කිසි අයකුට මෙමඟින් අයුතු අසාධාරණයක් හෝ විශේෂ වාසියක් සිදු නොවීමට ඉඩ නොදෙන බව විභාග කොමසාරිස් ජනරාල්වරයා පවසයි. එය එසේම විය යුතුය. ප්‍රතිඵල මෙන්ම Z අගය ද විනිවිද පෙනෙන ආකාරයෙන් තිබිය යුතුය. විභාග කොමසාරිස් ජෙනරාල් අනුර එදිරිසිංහ මහතා අපට ලබාදුන් Z අගය සාදා ගන්නා සංඛ්‍යාන විද්‍යාව පිළිබඳ මහාචාර්යවරුන්ගේ සූත්‍රයත් අපි මේ සමඟම ඔබට ඉදිරිපත් කරමු.මේ සඳහා අදහස් දැක්වීමට ඔබට අවස්ථාව ඇත. මවුපියනි, දරුවනි, විද්වතුනි ඔබේ අදහස් සිළුමිණ, ලේක්හවුස්, කොළඹ යන ලිපිනයට ලැබෙන්නට සලස්වන්න.--විභාග කොමසාරිස් ජනරාල් අනුර එදිරිසිංහ(2011.12.20 දින පැවැත්වූ ප්‍රවෘත්ති සාකච්ඡාව)විභාග දෙපාර්තමේන්තුව විසින් පැරැණි හා නව විෂය නිර්දේශ දෙක යටතේ ප්‍රතිඵල නිකුත් කිරීමට සියල්ල සූදානම්. විශ්වවිද්‍යාල ප්‍රතිපාදන කොමිසම විසින් විශ්වවිද්‍යාලවලට ශිෂ්‍යයන් ඇතුළත් කර ගැනීම උදෙසා ලකුණු භාවිත කිරීම ගැන සූත්‍රයක් ලබා දී තිබුණා. ඒ අනුව ක්‍රම 3කටZ ලකුණු සකස් කර වාර්තා 3ක් විශ්වවිද්‍යාල ප්‍රතිපාදන කොමිසමට ලබාදිය යුතුයි. ඒ සඳහා විශේෂඥ කමිටුවක් පත්කර තියෙනවා.සංඛ්‍යාන විද්‍යාව පිළිබඳ මහාචාර්ය වරුන්ගෙන් යුත් කමිටුව මෙසේය.1. මහාචාර්ය කේ.ආර්.එම්.ටී.කරුණාරත්න2. මහාචාර්ය සරත් පීරිස් - මොරටුව විශ්වවිද්‍යාලය3. ආචාර්ය දිල්හාරි ආටිගල - කොළඹ විශ්වවිද්‍යාලය4. මහාචාර්ය සරත් කුලතුංග - කැලණිය විශ්වවිද්‍යාලය5. ආචාර්ය බී.එම්.එස්.ජී.බන්නැහැක - ශ්‍රී ජයවර්ධනපුර විශ්වවිද්‍යාලයමේ විභාගය සඳහා විෂයයන් 128කට (පැරැණි නිර්දේශයේ හා නව නිර්දේශයේ විෂයන් 64 බැගින්) මාධ්‍ය 3කින් විභාගයට සිසුන් පෙනී සිටියා. තනි විභාගයක් නම් මේ කටයුතු කරන්නට ලෙහෙසියි. නමුත් විභාග 2ක් තිබෙන විට මේ කටයුතු දෙගුණ වෙනවා. පැරැණි නිර්දේශයට 142,000ක් ද, නව නිර්දේශයට 147,000කට වැඩියෙන් ද ශිෂ්‍යයන් පෙනී සිටියා. මේ සියලු කටයුතුª සිදු කෙරුණේ විභාග දෙකක් වශයෙන්.මම මේ සම්බන්ධයෙන් තිබෙන තත්ත්වය ගැන අවස්ථා කිහිපයකම විශ්වවිද්‍යාල ප්‍රතිපාදන කොමිසම දැනුවත් කළා. විශ්වවිද්‍යාල ප්‍රතිපාදන කොමිසම මට ගිය මස 01 දා ලිපියකින් දැනුම් දුන්නාZ ලකුණු ගැන සාකච්ඡා කරන්න 11දා පැමිණිය යුතු බව. එසේ වුණේ මම ඔවුනට ප්‍රකාශ කර තිබුණා පාසල් නිවාඩුවට පෙර ප්‍රතිඵල නිකුත් කරන බවටත්, විභාග දෙකක් ලෙස Z ලකුණු ලබා දෙන බවටත්. නමුත් විශ්වවිද්‍යාල ප්‍රතිපාදන කොමිසම කිව්වා එය ගැටලුසහගත බවත් ඒ ඒ විභාග දෙකේ මධ්‍යනය හා සම්මත අපගමනය හේතු කරගෙන වාර්තා සකස් කරන තෙක් ප්‍රතිඵල පමා කරන්න කියා. සත්‍ය කතාව මෙයයි.අපිට විශ්වවිද්‍යාල ප්‍රතිපාදන කොමිසමෙන් ඉතා සංකීර්ණ සූත්‍රයක් ලැබුණා. ඒ අනුව පැරැණි විභාගයේ Z අගය හා නව විෂය නිර්දේශයේ Z අගය ගණනය කර ඒ දෙකටම අදාළ වාර්තා විශ්වවිද්‍යාල ප්‍රතිපාදන කොමිසමට අප භාර දිය යුතුය. විශේෂඥ මණ්ඩලය මේ වාර්තා තුනම අධ්‍යයනය කළ යුතුයි. ඉන්පසු ඔවුන් අවසන් නිවේදනයක් නිකුත් කරනවා.බොහෝ දුරට හෙට (මෙම සාකච්ඡාව පැවැත්වූයේ දෙසැම්බර් 20) වනවිට මේ වාර්තා සකස්කර විශ්වවිද්‍යාල ප්‍රතිපාදන කොමිසමට දිය හැකි බව විශ්වාස කරනවා. ඒ අය පැය 24ක් තුළ තීන්දුවක් ගතහොත් මම ඊළඟ පැය 12 තුළ ප්‍රතිඵල නිකුත් කිරීමට කටයුතු කරනවා.මේ කමිටුවේ අදහස මට ලැබුණු වහාම ප්‍රතිඵල නිකුත් කරන්න පමා වෙන්නෙ නැහැ. මන්ද මම පැරැණි හා නව නිර්දේශයන්ට අනුව Z ලකුණු සටහන් කර තිබෙනවා. මේ දෙකම ඒකාබද්ධ කර එන Z ලකුණ ද සකස් කර තිබෙනවා. මට තියෙන්නේ ඔවුන් දෙන තීන්දුව ක්‍රියාත්මක කිරීමයි. පැය 12කට කලින් වුවත් මේ දේ ලබාදිය හැකියි. අපි මෙය දරුවන් විශාල පිරිසක් සමඟ කරන සටනක්. වෙනත් පාර්ශ්ව සතුටු කරන්න හදිසි තීරණ ගන්න බැහැ. කිසිදු දරුවකුට අසාධාරණයක් හෝ විශේෂ වාසියක් සිදු නොවන ලෙස කටයුතු කළ යුතු නිසා ඉවසීම අවශ්‍යයි.මාධ්‍යවේදීන් විභාග කොමසාරිස්වරයාට යොමු කළ ප්‍රශ්නවලට පිළිතුරු දෙමින්,උසස් අධ්‍යාපන ඇමැතිතුමා පාර්ලිමේන්තුවේදී ප්‍රකාශයක් කළා. පැය 24ක් තුළ ප්‍රතිඵල නිකුත් කරන බව. මේ වගේ තත්ත්වයක් පිළිබඳ ඇමැතිතුමා දැනුවත් වෙලා සිටියේ නැද්ද?ඒ වෙලාවේ අධ්‍යාපන ඇමැතිතුමා පාර්ලිමේන්තුවේ හිටියේ නැහැ. උසස් අධ්‍යාපන ඇමැතිතුමාට මම කිව්වේ, කමිටුව මට මේ තීන්දුව ඉරිදා දෙනවා නම් සඳුදාට වුවත් ප්‍රතිඵල දිය හැකි බව. ඒ නිසායි එතුමා එවන් ප්‍රකාශයක් කළේ. ඇමැතිතුමා මේ ප්‍රශ්නය තේරුම් ගත්තේ මම කියූ කාරණාව පදනම් කරගෙනයි. මේ රටේ ප්‍රශ්නයක් තියෙන බව මම දන්නවා. මටත් අවශ්‍ය ප්‍රතිඵල ඉක්මනට ලබා දෙන්නයි.අධ්‍යාපන ඇමැතිතුමා කිව්වා එතුමාට මේ සූත්‍රය නොතේරෙන බව. විභාග කොමසාරිස් වන ඔබටත් මෙය තේරෙනවාද?මෙය හරිම සංකීර්ණයි. ඔබටත් නොතේරෙන්න පුළුවන්. නමුත්Z ලකුණ ගැන කිසිම ගැටලුවක් නැහැ.විශ්වවිද්‍යාල ප්‍රතිපාදන කොමිසම අදත් කියනවා ප්‍රමාදය ඇත්තේ ඔවුන් ළඟ නොව විභාග දෙපාර්තමේන්තුවේ කියා.අපිට මේ කටයුත්ත තත්පර ගණනකින් කරන්න බැහැ. වෙනම වැඩ සටහන් තුනක් කරන්න ඕන. Z ලකුණ ලබා ගැනීම සඳහා සෑම ළමයකුම ඔහු පෙනී සිටි විෂයක් පාසා විෂයන් 128කට ඔවුන් ලබාගත් ලකුණු ගණනය කළ යුතුයි. එනම් උදාහරණයක් ලෙස භෞතික විද්‍යාවට ළමයි 40,000ක් ලබාගත්ත ලකුණු එකතු කළ යුතුයි. එය පෙනී සිටි ශිෂ්‍ය සංඛ්‍යාවෙන් බෙදිය යුතුයි. මේ වගේ විෂයන් 128ක කළ යුතුයි. එවිට ලැබෙන මධ්‍යනය භාවිත කර සම්මත අපගමනයට යා යුතුයි. පසුව ඒ විෂයට අදාළ Z ලකුණ ලැබෙනවා. එක එක විෂය තමා ඉල්ලූ විෂය ධාරාවට අනුව වෙන්කළ යුතුය. විද්‍යා විෂය ධාරාව ඉල්ලූ අයකු භෞතික, රසායන, ජීව විද්‍යා යන විෂ ධාරා තුනේ Z ලකුණ වෙන වෙනම සෑදිය යුතුයි.පසුව මේ විෂයධාරා තුනේම Z ලකුණු එකතු කළ යුතුය. ඒ එකතු කළ අගය තුනෙන් බෙදිය යුතුය. එවිට ඔහුගේ අවසාන පොදු Z අගය ලැබෙනවා. ළමයින් 40,000 පෙනී සිටියා නම් මේ Z අගය පහළට එන ලෙස පෙළ ගැස්විය යුතුය. මේ විෂයන් 128 නව පැරැණි ලෙස වෙන් කර, ඒවා විෂය ධාරාවන්ට කඩා නැවතත් ඒකාබද්ධ කළ යුතුය. මෙය කියන තරම් ලෙහෙසි කටයුත්තක් නෙමෙයි.මෙවන් සංකීර්ණ ක්‍රියාවලියක් කිරීමට තිබියදී එය කිරීමට සූදානම් වූයේ විභාග ප්‍රතිඵල නිකුත් කිරීමට සූදානම් වූ අවස්ථාවේදීද?මේ සැකැස්ම (ජ්ධපථභතච) කල් වේලා ඇතුව සකස් කරන්න පුළුවන් වුවත් එය භාවිත කළ යුත්තේ සත්‍ය ලකුණුවලටයි.මුලින් සඳහන් කළ පරිදි කලින් වතාවල තනි Zඅගයක් සකස් කිරීමේදී විශාල වෙනසක් ඇතිවුණේ නැහැ. මෙයත් එහෙම නොවන බවට විශ්වවිද්‍යාල ප්‍රතිපාදන කොමිසමේ මූලික අදහසක් තිබුණා. මම කිහිප විටක්ම දැනුම්දීම මත තමයි මේ ගැන සොයා බලන්නට ඔවුන්ට අවශ්‍යතාව මතුවුණේ.ප්‍රතිඵල නිකුත් කරන්නට පෙර නීතියේ රැකවරණය පතා නීතිපති උපදෙස් ලබාගන්නා බව ඇත්තක්ද?මම නම් හිතන්නේ නැහැ. එහෙම තදබල අවශ්‍යතාවක් මතුවේ යැයි කියලා. නමුත් මතයක් ලෙස විශ්වවිද්‍යාල ප්‍රතිපාදන කොමිසමේ සභාපතිතුමා අවශ්‍ය වුවහොත් නීතිපතිවරයාට මේ තත්ත්වය පැහැදිලි කරාවි.ඕනෑම විභාගයක ප්‍රතිඵල නිකුත් කිරීමේදී ලෝක සම්මතයට අනුව ප්‍රමිත වක්‍රයක් තියෙනවා. ඒ අනුව ප්‍රතිඵලවල කිසියම් හැඩයක් අපේක්ෂා කරනවා. උදාහරණ ලෙස ඝණ්ටාරයක් අනෙක් පැත්තට හැරව්වහම එන හැඩයට සමානව අඩු ප්‍රමාණයක් අසමත් වෙනවා. තවත් අඩු ප්‍රමාණයක් සමත් වෙනවා. මැද ප්‍රමාණය වැඩියි. මේ ප්‍රමිත චක්‍රයේ අසාමාන්‍ය පෙනුමක් තිබෙනවා නම් එය සමපාත කරන්නට අවශ්‍යයි. එවන් ක්‍රමවේදයක් තමයි මේ විශේෂඥ කමිටුව සොයා බලන්නේ. මට බලවත් විශ්වාසයක් තිබෙනවා මේ සතිය තුළ ප්‍රතිඵල නිකුත් කරන්නට හැකිවෙයි කියලා. අපේ සියලු නිලධාරීන් දවසකට පැය 7, 8ක් වත් නිදියගන්නේ නැහැ. මේ රාජකාරි වලමයි යෙදිලා ඉන්නේ.ඔබ කියූ පරිදි හෙට (20) ප්‍රතිඵල සකස් කිරීම අවසන් කළ හැකිද?අද (20) රාත්‍රි කාලයේ අපි සියලු කටයුතු අවසන් කරන්න සාකච්ඡා කළා. මෙය විශාලපිරිසකට කළ හැකි දෙයක් නොවෙයි. තනි පුද්ගලයෙක් භාවනානුයෝගීව කළ යුතු දෙයක්. එය කෙස් ගහට නිවැරැදි විය යුතුයි.ඔබ වගකීමෙන් ප්‍රකාශ කරනවාද කිසිම දරුවකුට මෙමඟින් අසාධාරණයක් සිදු නොවන බව?ඔව්. එහෙම නොවෙන්නටයි මේ සූත්‍රය දමා ඇත්තේ. ළමයින්ට අසාධාරණයක් වෙනවා නම් අපිත් මේ සූත්‍රයට කැමැති නැහැ.උසස් අධ්‍යාපන ඇමැතිතුමා පාර්ලිමේන්තුවේදී කියා තිබුණා යමෙකුට දශමයෙන් ගණනක් වාසි හෝ අවාසි විය හැකි බව?පාර්ලිමේන්තුවේ කරන ලද ප්‍රකාශ ගැන මට මුකුත් කියන්න බැහැ. නමුත් මගේ මතය මේ ක්‍රමවේදය තුළ දරුවකුට අසාධාරණයක් වීමට ඉඩ ප්‍රස්ථා නැති බවයි. විභාග දෙකෙන්ම දරුවන්ට විශ්වවිද්‍යාලයට ප්‍රවේශවීමට ඉඩකඩ සැපයිය යුතුයි. ඒ සඳහා ගත හැකි ප්‍රශස්තම ක්‍රියාමාර්ගය මෙයයි.අසාධාරණයක් සිදු නොවන බවට විශ්වාස නම් ඇයි නීතිපති රැකවරණ පතන්නේ? අවදානම නිසාද?මම එය හරියට දන්නෙ නැහැ. අවදානමක් තියෙන නිසා නොවෙයි, අවදානමක් ඇති විය හැකි නිසයි.--අම්බලන්ගොඩ පී. ද එස්. කුලරත්න විදුහලේ විදුහල්පති ජගත් සේනාරත්නවිභාග දෙපාර්තමේන්තුවේ මේ ක්‍රියා කලාපය නිසා දරුවන් තුළත්, අපේත් ඒ ගැන තිබූ සම්පූර්ණ විශ්වාසය බිඳ වැටිලා. මේ තත්ත්වය දරුවන්ට අහිතකර ලෙස බලපාන්නට පුළුවන්. දරුවෝ විභාගයට මුහුණදුන්නේ විශාල බලාපොරොත්තුවෙන් බව අපි කවුරුත් දන්න දෙයක්.විභාග දෙපාර්තමේන්තුව මේ ආකාරයට කටයුතු කිරීම ඉච්ඡාභංගත්වයට පවා හේතු වෙනවා. මේ තත්ත්වය දරුවන්ගේ අනාගතයට ජීවිත වලට අහිතකර ලෙසද බලපාන්න පුළුවන්.මේ තත්ත්වය මේ දරුවන්ට පමණක් නොවෙයි ඉදිරියටත් විභාගවලට පෙනී සිටින දරුවන්ට බලපානවා. මේ අඩුව ළමයින්ගේ හිත් වලින් ඉවත් කරන්න බැහැ. අධ්‍යාපනයේ ප්‍රධාන දේ විභාගයයි. අනාගතය ගැන හීන දකින්නේ විභාගයෙන්. වගකිවයුතු පුද්ගලයන් පරස්පර විරෝධී අදහස් ප්‍රකාශ කරනකොට ළමයින්ගේ සිත් තුළ අවිනිශ්චිත හැඟීම ඇති නොවී තියේවිද, ළමයින්ගේ අනාගතය සමඟ සෙල්ලම් නොකළ යුතුයි. විභාග දෙපාර්තමේන්තුව මේ ආකාරයට කටයුතු කිරීම ගැන විදුහල්පතිවරු ලෙස අපි කනගාටු වන අතර අපි ඉල්ලා සිටින්නේ ඉදිරි විභාගවලට පෙරාතුව වත් තිබෙන ගැටලු විසදාගෙන වගකීමෙන් යුතුව ක්‍රියාකරන ලෙසයි.--කුරුණෑගල ශාන්ත ආනා විදුහලේ භෞතික විද්‍යා ආචාර්යවිදර්ශන බණ්ඩාරනායකඅපේ විශ්වවිද්‍ය්‍යාලවලට ඇතුළු වීමට බලාපොරොත්තුවෙන් සිටින විශාල පිරිසකට මෙයින් හානියක් වෙනවා. වැඩිපුරම බලපෑම් කරන්නේ කඩඉමේ (අතරමැදි) සිටින ළමයින්ට යි. විභාගයට හොඳට පිළිතුරු ලියූ ළමයින්ටත් මෙහි අවදානම අඩුයි. නමුත් කඩඉම් ලකුණේ සිටින ළමයි ඉන්නේ අඩමානයෙන්. විභාගය නැවත ලිවිය යුතුද නැද්ද කියා තීරණයකට එන්නට මේ අයට හැකිවෙන්නෙ නැහැ. සමහරු නැවත විභාගයට ලියන්න සූදානම් වෙන්නේ ප්‍රතිඵල ලැබුණු පසුයි. ප්‍රතිඵල වල ප්‍රමාදවීම නිසා නැවත වතාවක් විභාගයට ලියන දරු පිරිසට විෂය ආවරණය කරන්නට කාලය මදි වෙන්න පුළුවන්.මීට වසර 6 කට පෙර රසායන විද්‍යා ප්‍රශ්න පත්‍ර අවුල නිසා ආරම්භ කරන්නට සිදුවූ රජරට වෛද්‍ය පීඨය අදටත් මහාචාර්ය ඒකකයක් පිහිටු නොවීම නිසා අවසන් විභාගයට ළමයින්ට ලියන්නට නොහැකි වෙලා තියෙනවා. මේ වගේ දෙයක් උද්ගත වුණේ එදා විභාග දෙපාර්තමේන්තුවේ වැරැදි වැඩ නිසයි. එයට විභාග දෙපාර්තමේන්තුවේ නිලධාරීන් ගේ ඇතැම් ක්‍රියා කලාපය හේතු වුණා. සමහරු තම පැවැත්ම සඳහා තීන්දු තීරණ ගෙන ක්‍රියාත්මක කරන නිසයි මේ වගේ දේවල් උද්ගත වෙන්නේ.--නිශානි ගමගේ (මවක්)මට තිබෙන ප්‍රධානම ගැටලුව මේ ප්‍රතිඵල වලින් අපේ දරුවන්ට අසාධාරණයක් වෙයි කියන බව. විභාග දෙපාර්තමේන්තුව කියන්නේ වගකිව යුතු ආයතනයක්. විභාග කොමසාරිස්තුමා පුන පුනා කිව්වේ ප්‍රතිඵල පාසල් නිවාඩුවට කලින් දෙන බවයි. ඇයි ඒ අය මේ ගැටලුව මුලින් නොදැක්කේ. ඔවුන් වගකිවයුතු රස්සාවක් කරන වගකිව යුතු පිරිසක් නේද? අනික ශිෂ්‍යත්ව, සාමාන්‍ය පෙළ විභාග වගේ නෙමෙයි උසස් පෙළ විභාගය කියන්නේ. දරුවන්ගේ සමස්ත අනාගතයම තීරණය කරන්නේ මෙතැනින්. අපි අහන්නේ ඇයි අපේ දරුවන්ගේ ජීවිතත් එක්ක සෙල්ලම් කරන්නේ? අධ්‍යාපන ඇමැතිතුමා එක දෙයක් කියනවා. උසස් අධ්‍යාපන ඇමැතිතුමා තව ;දයක් කියනවා. විභාග කොමසාරිස්තුමා වෙන දෙයක් කියනවා. විශ්ව විද්‍යාල ප්‍රතිපාදන කොමිසම තවත් දෙයක් කියනවා. මේ කිසිම අයකුට මේ තත්ත්වය ගැන හරිහැටි අවබෝධයක් නැහැ. ඒ නිසායි අපිට භය අපේ දරුවන්ට අසාධාරණයක් වෙයි කියලා. කොතැනක හෝ වරදක් වෙලා ඇති. අපි ඉල්ලන්නේ ඒ වැරැද්ද හදන්න ගිහින් තවත් වැරදි ඇති කරගන්න එපා කියලයි.--ශිෂ්‍ය ශානක කල්දේරාමම දැනටමත් ශ්‍රී ලංකා තොරතුරු තාක්ෂණ ආයතනයේ පාඨමාලා වලට සම්බන්ධ වෙලා ඉන්නවා. ඒත් තවම අධ්‍යයන වර්ෂ පටන්ගෙන නැහැ. අධ්‍යයන වර්ෂ පටන් ගන්න නම් අපිට උසස් පෙළ ප්‍රතිඵල අවශ්‍යයයි. අපි දැනටමත් ඇතුළු වෙලා ඉන්නේ ප්‍රතිඵල දෙනකම් කියලා. මේ නිසා ප්‍රතිඵල පමා වීම අපිට හිතට හරිම වදයක්.ඔවුන් අපිට දැනටමත් ප්‍රකාශ කර තිබුණා ප්‍රතිඵල ලැබුණ සැනින් දැනුම් දිය යුතු බව. කෙසේ වෙතත් ප්‍රතිඵල දිනෙන් දිනම ප්‍රමාද වෙනවා. අපිට මේ පාඨමාලා ඉදිරියට කරගෙන යාමට අමාරු යි. විශ්ව විද්‍යාල ප්‍රතිපාදන කොමිසම අනුමත කර තියෙනවා. තොරතුරු තාක්ෂණ ආයතනයේ උපාධියට අඩුම තරමින් එස් 3 ක් හෝ අවශ්‍ය බව ඒ නිසා මේ පාඨමාලා හරියට කරගෙන යන්න නම් අපිට ප්‍රතිඵල ඉක්මනින් දැනගත යුතුයි.සමහර විදේශ විශ්ව විද්‍යාල ජනවාරිවල පටන් ගන්නවා. ඒවාට ඉල්ලුම් කරන්න උසස් පෙළ ප්‍රතිඵල අවශ්‍යයි ලංකාවේ ප්‍රතිඵල පමාව ඒ අයට ප්‍රශ්නයක් නොවෙයි. මේ නිසා ඒවාට අයැදුම්පත් දමන අවසාන දිනත් දැන් දිනෙන් දින පහුවෙනවා. වගකිවයුතු පිරිස් මේවා ගැන සැලකීමක් නැහැ. අපිට හැම දේම පහුවුණොත් තවත් වසර ගණනක් ඉදිරියට බලා සිටින්න වෙනවා.--කමල් හෙට්ටිගේ (පියෙක්)තවමත් නිකුත් නොකළ මේ විභාග ප්‍රතිඵල හේතුවෙන් වඩාත් ම පීඩාවට පත්ව සිටින්නේ පැරණි විෂය නිර්දේශය යටතේ දෙවැනි හා තුන් වැනි වර විභාගයට පෙනී සිටි දරුවනුයි.මේ වනවිටත් මේ දරුවන් විකල්පයක්. සොයාගෙන නොහැකිව ලතැවෙමින් සිටිනවා. උසස් පෙළ ප්‍රතිඵල මත පිහිටා ඉල්ලුම් කළ හැකි ඇතැම් දෙස් විදෙස් පාඨමාලාවන්ට පවා ඉල්ලුම් කිරීමට ඇති අවස්ථාව ගිලිහී යනු ඇතැයි දරුවෝ බියෙන් සිටිනවා. බලාපොරොත්තු ඇතිව දරුවන්ට ඉගැන්වීමට වෙහෙසුණු අපිට එහි ප්‍රතිඵල පවා නියමාකාරයෙන් දැනගන්නට නොලැබී ඇත්තේ බලධාරින්ගේ විනාශකාරී තීන්දු තීරණ නිසායි.නිසි ප්‍රතිපත්තියක් හෝ වැඩපිළිවෙළක් නැතුව හිටි ගමන් වෙනස් කරන විභාග ක්‍රමය නිසා අද අපේ දරුවන්ට උසස් අධ්‍යාපනය එපා වෙන තරමට හිත් බිඳී ගිහින්. උසස් අධ්‍යාපන අමාත්‍යාංශය ආරම්භ කළ නායකත්ව පුහුණුව හොඳ වැඩසටහනක් බව ඇත්තක්. නමුත් මේ නායකත්ව පුහුණුව ළමයින්ට දෙන්නට ප්‍රථම අධ්‍යාපන නිලධාරින්ටත් ලබා දෙනවා නම් මෙවන් ප්‍රශ්න ඇතිවීම ටිකක් හෝ වළක්වා ගත හැකිවෙනවා.--ශ්‍රියානි පෙරේරා (මවක්)අපේ ජීවිතේ එකම බලාපොරොත්තුව අපේ දරුවෝ. දරුවන්ගේ අනාගතය සාර්ථක කරගන්නයි අපි හැම දුක් වේදනාවක් ම විඳගෙන ජීවත් වෙන්නේ. අපේ දරුවන්ට අවුරුදු 13 ක් තිස්සේ පාසල්වලට ඇතුළු කරන්න මහන්සිවෙලා ශිෂ්‍යත්වෙට දුවලා සාමාන්‍ය පෙළට පුළුවන් තරම් මහන්සි වෙලා ප්‍රතිඵල ලබාගෙන උසස් පෙළට ඉදිරිපත් කළේ එයාලගේ ජීවිතේ දුකක් කරදරයක් නැතිව ජීවත් වෙන්න ඕන පසුබිම හදාගන්නයි.මේ ළමයින්ට මේ වසරේදී විෂය නිර්දේශ දෙකකින් විභාගයට මුහුණ දෙන්න වෙන බව ඔය කඩඉම් ලකුණු හදන කට්ටිය දන්නේ නැද්ද? අවුරුදු ගණන් කතා කරලා ගන්න තීරණ ප්‍රායෝගිකව ක්‍රියාත්මක කරද්දී වෙන දේ ගැන සාකච්ඡා කරන්නේ නැද්ද? මේ දේවල් ඒගොල්ලෝ කරන්නේ තමුන්ගේ පණ්ඩිතකම් පෙන්නන්න විතර ද?මෙයින් සිදු වෙන්නේ රටේ අනාගතයම විනාශ වීමක්. දක්ෂ ළමයි විභාගෙ නිසා ලකුණු දශම ගානෙන් ජීවිතේ අතරමං වුණාම මුළු සමාජයටම වෛර කරන්න පටන් ගන්නවා. ඒ වගේ අනාගත පරපුරක් හදන්න ද මේ අය උත්සාහ කරන්නේ.මම නම් උසස් පෙළ කරන සියලු මවුපියන් වෙනුවෙන් අදාළ බලධාරි සියල්ලන්ගෙන් ම ඉල්ලා සිටින්නේ දරුවන්ගේ අනාගතය සමඟ සෙල්ලම් නොකරන ලෙසයි.--දීපිකා මෙන්ඩිස් (මවක්)මේ ප්‍රතිඵල ප්‍රමාදය මුදල් ඇති පොහොසතුන්ගේ ළමයින්ට බලපාන්නේ නැහැ. ඔවුන් තමන්ගේ ළමයි පිටරට යවා හෝ උගැන්වීම් කරනවා. මවුපියන් ලෙස අපිට තවත් බලා සිටින්නට පුළුවන් කමක් ඇත්තේ නැහැ. අද උසස් පෙළ ප්‍රතිඵල අපේක්ෂක දරුවන්ගේ මවුපියන් සමඟ එක්ව ජනාධිපතිතුමා හමු වී මේ ගැන සාධාරණයක් ඉටු කරගන්නට ඉදිරියේදී බලාපොරොත්තු වෙනවා.අධ්‍යාපනයේ ඉහළම බලධාරියාගේ සිට අනිකුත් ඒ හා සම්බන්ධ කොටස් වල අවබෝධයත් එකඟතාවක් නොමැතිවීමයි, මේ ගැටලුවලට හේතුව. උසස් අධ්‍යාපන ඇමැති, අධ්‍යාපන ඇමැති, විභාග කොමසාරිස් යන තිදෙනාම දින වකවානු කියමින් ප්‍රතිඵල ප්‍රමාද කරනවා. මේ නිසා උසස් පෙළ සමත්ව විශ්ව විද්‍යාලයට ඇතුළු කිරීමේ හෝ ප්‍රමාද කිරීමේ වගකීම ද අදාළ බලධාරීන් දැරිය යුතු බවයි අපගේ හැඟීම.--ශිෂ්‍ය රෝෂන් මධුරංගඋසස් පෙළ විභාගයට පෙනී සිටි ලක්ෂ තුන හමාරකට අධික සිසු පිරිසකගේ ප්‍රතිඵල විභාග දෙපාර්තමේන්තුව පමා කිරීම නිසා අපේ ඉදිරි අනාගත කටයුතු සියල්ල පසු බෑමකට ලක් වන බව කනගාටුවෙන් කිව යුතුයි.බහුතරයක් උසස් පෙළ අවසන් කළත්. ටික දෙනයි විශ්ව විද්‍යාලයට යන්නේ. වෙනදට මේ වනවිට විභාග ප්‍රතිඵල නිකුත් වෙලා, නැවත වතාවක් ලියන අය පංතිත් යනවා. නමුත් අද අපිට ඒ අවස්ථාවත් අහිමි වෙලා.අද විභාග දෙපාර්තමේන්තුව එක එක දේ කියනවා. අධ්‍යාපන ඇමැතිතුමාටවත් තේරෙන්නේ නැති මහාචාර්ය වරුන්ගේ සූත්‍රයක් ගැන කතා කරනවා. අපිට අපේ ප්‍රතිඵල ගැන හරිම අවිනිශ්චිතයි. දශමයෙන් වෙනස් වුණොත්. එයින් අපේ අනාගතය තීරණය කෙරෙනවා. සමහරු විවිධ රැකියා කරන්න බලාගෙන ඉන්නවා. ඒ ඒ ආයතනවලින් ප්‍රතිඵල ඉල්ලනවා. මේ තත්ත්වය දිළිඳු දරුවන්ටත් විශාල හානියක්.අපේ අවබෝධය නම් අධ්‍යාපන අමාත්‍යාංශය මෙන් ම විභාග දෙපාර්තමේන්තුවත් මීට වඩා වගකීමෙන් යුතුව ක්‍රියාකළ යුතු බවයි.සාකච්ඡා කෙළේ - සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=ab1112256</link>
    <topic>අයවැයේ සියඹලා ඇත්තේම නැද්ද</topic>
    <author>චන්දන බණ්ඩාර</author>
    <content>ජනපති විපක්ෂයෙන් අසයිගිය සතියේදී ජනාධිපතිතුමා සහ පුවත්පත් කතුවරුන් අතර හමුවක් පැවැත්විණි. ඒ අරලියගහ මන්දිරයේදීය. ජනාධිපතිතුමා සමඟ ඇමැතිවරුන් වන කෙහෙළිය රඹුක්වැල්ල, ජී. එල්. පීරිස් සහ ජනාධිපති ලේකම් ලලිත් වීරතුංග ද පුවත්පත් කතුවරු සමඟ සාකච්ඡාවකට එක්ව සිටියහ.සාකච්ඡාව ආරම්භ කළේ ජනමාධ්‍ය හා තොරතුරු ඇමැති කෙහෙළිය රඹුක්වැල්ලය. ඉන් අනතුරුව වෙනදා මෙන් නොව පුවත්පත් කතුවරු ප්‍රශ්න ඇසීමට පසුබට නොවූහ.“සරත් ෆොන්සේකා නිදහස් කිරීම සඳහා ටිරාන් අලස් සමඟ සිදු කරන සාකච්ඡාවල තත්ත්වය කොහොම ද?” එක් පුවත්පත් කතුවරයෙක් විමසුවේය.“ඒ සාකච්ඡා දැන් කාලයක සිට ටිරාන් අලස් සමඟ සිදු කරනවා. ඒ සාකච්ඡාවේ විශේෂත්වයක් නැහැ. මොකද බොහෝ දෙනා විවිධ වැරැදිවලට සිරගතවූ පුද්ගලයන් නිදහස් කර ගැනීමට මා සමඟ සාකච්ඡා සිදු කරනවා. අනික තමයි ෆොන්සේකාගේ පවුලේ කෙනෙක් මගෙන් ඉල්ලීමක් කළොත් ඒ ගැන සලකා බලන්ඩ පුළුවන්. ඒ නිසා කෙනෙකුට ජනාධිපති සමාව ලබා දීමේ ක්‍රමවේදයක් තිබෙනවා. අස්සන් එකතු කරලා ඇමෙරිකානු ජනාධිපති ඔබාමාට යැව්වාට වැඩක් නැහැ. එයා ඒක එවන්නෙත් මා ළඟටම තමයි. ඒ නිසා ෆොන්සේකාට නිදහස ලබා ගැනීමට එහේ මෙහේ ඇවිදලා වැඩක් නැහැ” ජනාධිපතිතුමා කියා සිටියේය.ඉන් අනතුරුව තවත් පුවත්පත් කතුවරයකු විමසා සිටියේ උගත් පාඩම් හා ප්‍රතිසංධාන කොමිසම් වාර්තාව පිළිබඳවය.“ඒ වාර්තාව රජය මහ ජනතාවට එළි දක්වා තිබෙනවා. යුද්ධය නිසා හැමෝම පීඩනයට පත් වුණා. හැම පක්ෂයක්ම පීඩාවට පත්වුණා. ඒ නිසා මේ ගැටලුවේදී හැම පක්ෂයකටම යුතුකමක් තිබෙනවා ඒ වාර්තාවෙන් යෝජනා කරන ඉදිරි පියවරවලට උදව් කිරීමට. එහෙම නොමැතිව උගත් පාඩම් හා ප්‍රතිසංධාන කොමිසම් වාර්තාව ප්‍රතික්ෂේප කිරීමෙන් හෝ එය විවේචනය කිරීමෙන් පලක් නැහැ.” ජනාධිපතිතුමා කියා සිටියේය.ඒ සමඟම තවත් පුවත්පත් කතුවරයකු විමසා සිටියේ දෙමළ ජාතික සන්ධානය සමඟ පවත්වන සාකච්ඡා ඉදිරියට සිදු කරනවා ද නැද්ද යන්න ගැනය.“මා මෙතැනදි බොහොම ගෞරවයෙන් ඉල්ලන්න කැමැතියි කරුණාකර යළිත් ජාතිවාදය ඇවිස්සීමට කටයුතු කරන්ඩ එපා කියලා. මොකද මා දන්නවා සමහර දෙමළ පුවත්පත් ජාතිවාදය අවුස්සන්න හදනවා. කරුණාකර ඒක කරන්න එපා. අපි හැමෝම ඕනෑවටත් වඩා මේ ජාතිවාදය නිසා දුක් විඳලා තියෙන්නෙ” ජනාධිපතිතුමා අවධාරණය කර සිටියේය.ඉන් අනතුරුව විදේශ ඇමැති ජී. එල්. පීරිස් උගත් පාඩම් හා ප්‍රතිසංධාන කොමිසම් වාර්තාවට එරෙහිව ඇතැම් රටවලින් ඉදිරිපත් වන මත ගැන අදහස් පළ කළේය. “මේ වාර්තා ගැන ඇමෙරිකාවේ ඇතැම් ආයතන ඉදිරිපත් කරන මතවාද අපේ රජය ප්‍රතික්ෂේප කරනවා. අපේ රටේ යුද්ධය වසර 30 ක් පැවතුණා. එහිදී අපේ රටට හා ජනතාවට සිදුවූ හානිය ගැන කිසිවකු කතා කරන්නේ නැහැ. ඇතැම් රටවල් පුන පුනා සොයා බැලීමට අවශ්‍ය බව කියන්නේ යුද්ධයේ අවසාන මාස හයක කාලයේ සිදු වූ සිදුවීම් ගැනයි. අනිත් කාරණය තමයි වෙනත් රටවල දරුණු යුද ගැටුම් සිදුවූ අවස්ථාවන් සහ ඒවායේ නිමාව සිදු වූ ආකාරය ගැන සෙවීමට කිසිදු රටක් වෙහෙසෙන්නේ නැහැ. ඇයි මෙතරම් ශ්‍රී ලංකාව ගැන අවධානය යොමු කරන්නේ” ඇමැති ජී. එල්. පීරිස් දීර්ඝ ලෙස අදහස් දක්වා සිටියේය.දෙමළ ජාතික සන්ධානය යුද්ධයේ අවසාන භාගයේ සිදුවූ සිදුවීම් ගැන අන්තර්ජාතික විමර්ශනයක් ඉල්ලා සිටීම ගැන මතු වූයේ තවත් ප්‍රශ්නයකි.“දෙමළ ජාතික සන්ධාන මන්ත්‍රී ආර්. සම්බන්දන් උගත් පාඩම් හා ප්‍රතිසන්ධාන වාර්තාව ප්‍රතික්ෂේප කොට තිබුණා. ඒ නිසා දෙමළ ජාතික සන්ධානය තමයි අන්තර්ජාතික විමර්ශනය ඉල්ලා සිටින්නේ. දෙමළ ජාතික සන්ධානයට අවශ්‍ය මේ රටට අන්තර් ජාතික බලපෑමක් ඇති කිරීමටයි. ඒ වගේම මේ රටට අන්තර්ජාතික බලවේගවලට දොර විවෘත කර දීම දෙමළ ජාතික සන්ධානයේ උවමනාව බව පෙනෙනවා” විදේශ ඇමැති ජී. එල්. පීරිස් කියා සිටියේය.ඉන් අනතුරුව ජනාධිපතිතුමා දෙමළ ජාතික සන්ධානයේ චෝදනා ගැන අදහස් දැක්වූයේය. “යුද්ධය පැවැති සමයේ ඇතැම් සිදුවීම්වලට සම්බන්ධ උදවිය රිමාන්ඩ් කර තිබෙනවා. ඇතැම් සිදුවීම්වලට සම්බන්ධ හමුදා සාමාජිකයන්ට එරෙහි පියවර ඒ මොහොතේම ගෙන තිබෙනවා. එදා දෙමළ ජාතික සන්ධානය ක්‍රියාත්මක කළේ එල්ටීටීඊයේ උපදෙස් අනුවයි. අද එල්ටීටීඊය නැති වුණාට දෙමළ ජාතික සන්ධානය ක්‍රියාත්මක කරන්නේ දෙමළ ඩයස්පෝරාවේ උවමනාවෙන්. දෙමළ ජාතික සන්ධානය ඉල්ලා සිටින පොලිස් සහ ඉඩම් බලතල දීලා අද ඉන්දියාවත් අමාරුවේ වැටිලා ඉන්නේ. ඉඩම් පොලිස් බලතල නොදිය යුතු බව තොණ්ඩමන් පවා කියා තිබෙනවා. එදා එල්ටීටීඊය පැවැති කාලයේ දෙමළ තරුණ තරුණියන්ට පොලීසියට හමුදාවට බැඳෙන්න තහනම් වුණා. නමුත් අද දෙමළ තරුණ තරුණියන් හමුදාවට සහ පොලීසියට එකතු වී සිටිනවා.” ජනාධිපතිතුමා පුවත්පත් කතුවරුන් හමුවේ අවධාරණය කළේය.පුවත්පත් කතුවරුන් ජනාධිපතිතුමාට ඉදිරිපත් කළ තවත් ප්‍රශ්නයක් වූයේ ජනතා විමුක්ති පෙරමුණේ කැඩි ගිය කොටස් උතුරේ දෙමළ තරුණයන් සමඟ එක්වන බවය. “ඕනෑම කෙනකුට ප්‍රජාතන්ත්‍රවාදී දේශපාලනයට ඉඩ තිබෙනවා. ඊට එහාට ගියොත් තමයි ප්‍රශ්නයක් වෙන්නේ” ජනාධිපතිතුමා කීවේය.එජාප නායකත්වයට රනිල් වික්‍රමසිංහ යළි පත්වීම ගැන ද පුවත්පත් කතුවරයකු ජනාධිපතිතුමාට ප්‍රශ්නයක් ඉදිරිපත් කළේය. “ඒක කොහොමත් සිදු වෙන බව අපි දැන සිටියා. කොහොම වුණත් පක්ෂයක නායකයකුට අපවාද අවලාද නැඟීම මා අනුමත කරන්නේ නැහැ. මා එජාපයෙන් ඉල්ලා සිටින්නේ සියලු දෙනා එක්ව ශක්තිමත් විපක්ෂයක් අපට ලබා දෙන ලෙසටයි.” ජනාධිපතිතුමා කියා සිටියේය.අවසාන වශයෙන් පුවත්පත් කතුවරුන් ජනාධිපතිතුමාගෙන් ඉල්ලා සිටියේ ශ්‍රී ලංකා ක්‍රිකට් ආයතනය, කෝප් වාර්තාව ගැන සහ එළවළු ප්‍රවාහනයට යොදා ගන්නා ප්ලාස්ටික් කූඩ ප්‍රශ්නය ගැනයි. ඊට ජනාධිපතිතුමා දුන්නේ මෙවැනි පිළිතුරකි. “ප්ලාස්ටික් කූඩ ප්‍රශ්නය ඉවරයි. එයාලා මගෙන් මාසයක් කාලය ඉල්ලුවා. ඊට පස්සේ ඒ නීතිය ක්‍රියාත්මක කෙරෙනවා. කෝප් වාර්තාවෙන් දූෂිත බව හෙළි වූ ආයතන සභාපතිවරු ඒ තනතුරුවලින් ඉවත් කෙරෙනවා. ක්‍රිකට් ආයතනයට රජය කොහොමටවත් මුදල් දෙන්නේ නැහැ. මුදල් දෙනවානම් දිය යුතු ක්‍රීඩා සංගම් අපේ රටේ තිබෙනවා.” ජනාධිපතිතුමා එසේ කියමින් පුවත්පත් කතුවරුන් අතර සුහද ලෙස පැවැති සාකච්ඡාව නිමා කළේය.ගම්පහ දිස්ත්‍රික්කයේ ජනතාවගේ සෞඛ්‍ය මට්ටම ඉහළ නැංවීමේ අරමුණින් ඇවිදීමේ පථයක් ආර්ථික සංවර්ධන අමාත්‍යාංශය විසින් ඉදිකොට තිබේ. ඌරුවල් ඔය දෙපසින් දිවෙන පරිදි මේ ඇවිදීමේ පථය නිර්මාණය කොට තිබේ. මේ ඇවිදීමේ පථය නිර්මාණය කිරීමට ගම්පහ මහ රෝහල සහ දිස්ත්‍රික් ලේකම් කාර්යාලය එක්වී තිබේ. දියවැඩියාව සහිත රෝගීන් කණ්ඩායම් වශයෙන් ගෙනවිත් ඇවිදීමට ඉඩ සැලැස්වීම, රාජ්‍ය සේවකයන් කණ්ඩායම් ලෙස ගෙනැවිත් ඇවිදීමට අවස්ථාව ලබාදීම ආදි වැඩසටහන් රැසක් එම ඇවිදීමේ පථය යොදා ගෙන ක්‍රියාත්මක කිරීමට නියමිතය.අයවැය කාරක සභා අවස්ථාවේ විවාදය 19 වැනිදා සිදුවෙද්දී එ.ජා.ප.යේ නිලවරණය ද පැවතිණි. ඒ නිසා එ.ජා.ප.යේ මන්ත්‍රීවරුන්ගේ සහභාගිත්වය ඉතාම දුර්වල විය. අරුන්දික හා රංගේ බණ්ඩාර මන්ත්‍රීවරුන් අතර අතපය මාරුවීමක් වූයේ ද ඒ අතරයි. ආරක්ෂක හා නාගරික සංවර්ධන අමාත්‍යාංශයේ වැය ශීර්ෂය ගැන විවාදය නිසා මෙදින ආරක්ෂක ලේකම් ගෝඨාභය රාජපක්ෂ පොලිස්පති සහ ත්‍රිවිධ හමුදාපතිවරුන් ද පැමිණ සිටියහ. විවාදයේදී හමුදා සෙබළුන් විවිධ සංවර්ධන ව්‍යාපෘතිවලට යොදවා ගැනීම ගැන එ.ජා.ප. මන්ත්‍රී රංගේ බණ්ඩාර එල්ල කළ චෝදනාව ආරක්ෂක ලේකම්වරයාගේ දැඩි කනස්සල්ලට හේතුවිය.”රංගේ බණ්ඩාර කියන දේවල් හරි වැරැදියි. හමුදා සොල්දාදුවන් අපි බලෙන් කිසිම සංවර්ධන ව්‍යාපෘතියකට ගත්තේ නෑ. මෙවැනි දේ රටට හොඳ නෑ.” ගෝඨාභය රාජපක්ෂ මහතා කීවේ ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේටය. “අපේ පැත්තෙ මන්ත්‍රීතුමන්ලා ලවා ඒ ගැන නිවැරැදි කරමු” හෙට්ටිගේ කීය.එම චෝදනාවලට පිළිතුරු සටහන් කරමින් ආරක්ෂක අංශ ප්‍රධානීහු ආණ්ඩු පක්ෂයේ කථිකයන් අතට පත්කළහ.”සොල්දාදුවන් වෙන වැඩවලට යොදා ගන්නව කීම වැරැදියි. අපි ඒවට යොදාගන්නේ ඉංජිනේරු අංශය වැනි අංශවල සේවය කරන අයයි. යුද්ධය අවසන් වුණාම ඒ අයගේ හැකියාවන් යටපත් වෙන්න දෙන්න හොඳ නෑ. ඒ හැකියාවන් තමයි අපි සංවර්ධන වැඩට යොදාගන්නෙ” ගෝඨාභය රාජපක්ෂ මහතා දීර්ඝ ලෙස විස්තර කළේ වෙනත් රටවල්වල උදාහරණ ද සමඟය.”ඔය හදන්නෙ ලංකාවෙ හමුදාව කලකිරවන්න. එ.ජා.ප.ය එදත් කළේ අදත් කරන්නෙ ඒකයි.” නියෝජ්‍ය අමාත්‍ය සරත් ගුණරත්න කීවේය.”දැන් බලන්න කොච්චර ලස්සනට කොළඹ සහ ඒ අවට අපි හදලා තියෙනවද? ඒවා දැකල විපක්ෂයෙ අය සතුටක් ලබන්නෙ නැති එක හරි කනගාටුයි.” ගෝඨාභය රාජපක්ෂ මහතා කීය.ඒ අතර එ.ජා.ප.යේ නිලවරණයේ ප්‍රතිඵල ද නිකුත් වන්නට විය.”මොකද වෙලා තියෙන්නෙ” මැති ඇමැතිවරුන් විමසන්නට වූහ.”රනිල් වික්‍රමසිංහ ආයෙත් එ.ජා.ප. නායක වෙලා. ඒ වුණාට සිරිකොත ළඟ ලොකු කලබලයක්ලු” මැති ඇමැතිවරු කීහ. කෙසේ වුවත් සවස් වන විට සිරිකොත ගේට්ටුව කඩා ඇතුළු වූවන් කර තිබුණේ විශාල හානියකි.පාර්ලිමේන්තුව 20 වැනිදා රැස්වන විට විපක්ෂ නායක රනිල් වික්‍රමසිංහ ඊට සහභාගිවී සිටියේ ජයග්‍රාහී ලීලාවෙනි.මෛත්‍රීපාල සිරිසේන, ඩිලාන් පෙරේරා, ලලිත් දිසානායක, දයාශ්‍රිත තිසේරා, ප්‍රියංකර ජයරත්න, ලසන්ත අලගියවන්න, නෙරංජන් වික්‍රමසිංහ, තිලංග සුමතිපාල යන මැති-ඇමැතිවරුන් පාර්ලිමේන්තුවේ ජනාධිපති කාර්යාලයේ කතාබහ කරමින් සිටියේ එ.ජා.ප.යේ අවුල ගැනයි.”ශ්‍රී.ල.නි.ප.යේත් ඒ කාලයේ ප්‍රශ්න තිබුණා. නමුත් කවදාවත් පක්ෂ කාර්යාලයට මේ වගේ ගල්මුල් ගහල කැත වැඩ වුණේ නෑ” ඇමැති මෛත්‍රීපාල සිරිසේන කීවේය.”ඔබතුමාට හොඳට අත්දැකීම් තියෙනව නේ ඒ ගැන” කීවේ නෙරංජන් වික්‍රමසිංහ මන්ත්‍රීවරයායි.”මං පක්‍ෂයෙ තරුණ සංවිධානයේ ඉන්න කාලෙ මැතිනිය – අනුර බෙදීම නිසා අනේක දුක් විඳින්න සිද්ධ වුණා. මං දවසක් මැතිනියගෙ ගෙදර ඉඳල බණින කොටම දේව බණ්ඩාර උන්නැහෙ මට ගොඩක් හිරිහැර කළා. පක්‍ෂයේ ඇතුළෙ විශාල අර්බුදයක් තිබුණා. හැබැයි පක්‍ෂ කාර්යාලයෙන් පලිගන්න කවුරුත් ගියේ නෑ.” ඇමැති මෛත්‍රී අතීත සිද්ධීන් ගණනාවක් විස්තර කරමින් කීවේය.මේ අතර එතැනට නාමල් රාජපක්‍ෂ මන්ත්‍රීවරයා පැමිණියේ තවත් පිරිසක් සමඟය.”ඔය එන්නෙ අපේ අලුත් නීතිඥ තුමා. මොකද පරක්කු වුණේ නඩුවකටවත් ගියාද?” ඇමැති ඩිලාන් පෙරේරා ඇසීය.”නඩුවක් නෙවෙයි. හිටපු අගවිනිසුරු සරත් සිල්වා අංකල් හමුවෙන්න ගියා. දවස් කීපයක්ම ගියා. ගෙදර කවුරුත් නෑ. ගේට්ටුවෙ ඉබ්බො දාලා.” නාමල් මන්ත්‍රීවරයා කියද්දී එතැන සිටි කවුරුත් පුදුමයෙන් මෙන් බලා සිටියේ මේ මොකක්ද වෙන්න යන්නෙ යන හැඟීමෙනි.”නීති උපදේශයක්වත් ගන්නද ගියේ? කුමාරසිරි හෙට්ටිගේ විමසද්දී නාමල් රාජපක්ෂ මන්ත්‍රීවරයා කීවේ “නෑ! නෑ! මට අකුරු කියෙව්වේ සරත් සිල්වා අංකල්ගෙන්. මොනව කළත් මුල අමතක කරන්න හොඳ නෑ. අම්මත් තාත්තත් කිව්වෙ සරත් අංකල් හමුවෙලා ආශිර්වාද ගන්න කියල. මාත් එක්ක සරත් අංකල්ගෙ ඥාති පුතෙක් වන මහාචාර්ය අර්ජුන සිල්වාත් ගියා.” නාමල් මන්ත්‍රීවරයා කීවේ හැඟීම් බරවය.ඒ අතර සිරිකොත අවට පෙරදා සිදුවූ සිද්ධිය රූපවාහිනියේ දර්ශනය වන්නට විය.”සිරිකොත ඉදිරිපස මොකවත් ඉතුරුවෙලා නෑ. බලන්න අර බුදු පිළිමයටත් ගල්ගහලනේ.” ඇමැති මෛත්‍රී කීවේය.”අපි අපේ පක්‍ෂ කාර්යාලය හදන සල්ලිවලින් කොටසක් දාලා සිරිකොත ඉස්සරහ ලොකු අගලක් කපල ඒකට කිඹුල්ලු ටිකකුත් දාමු. එතකොට ආයෙත් සිරිකොත කාර්යාලයට ගහන්න බැරිවෙයි. ගහන්න එන අය කිඹුල්ලු ඇදගෙන යයි.” නාමල් මන්ත්‍රීවරයා කියද්දී හැමෝම සිනාවුණේ කොක්හඬලමිනි.පසුදින ජනාධිපතිවරයා පාර්ලිමේන්තුවට පැමිණියේ අයවැය වෙනුවෙන් ආණ්ඩුව පැත්තෙන් පිළිතුරු කතාව සිදු කිරීමටය. ජනාධිපතිවරයාත් සිය කතාවට සියඹලා සම්බන්ධව පැරැණි කතාවක් එක්කිරීම කාගෙත් සිත් ගන්නා සිද්ධියක් විය.එමෙන්ම පාර්ලිමේන්තුවේ 40 වසරක සේවා කාලයක් සපුරා විශ්‍රාම යන අබේසේකර මහතාට ද සුබ පැතීමට ජනාධිපතිවරයා නිහතමානී වීම පක්‍ෂ විපක්‍ෂ සියලු දෙනාගේ අවධානයට ලක් විය. “මං 1970 පාර්ලිමේන්තුවට පළමුවෙන් ම එන කොට අබේසේකර ආයුබෝවන් කිව්ව මට තාම මතකයි.” ජනාධිපතිවරයා කියද්දී අබේසේකර අතීත සිදුවීම් රැසක් සිහිපත් කරමින් කීවේ”අනේ උතුමාණනි! ඔබතුමා අද මට කළේ කිසිම රාජ්‍ය නායකයකුගෙන් බලාපොරොත්තු විය නොහැකි දෙයක්. මටත් මගේ දරුවන්ගේ දරුවන්ටත් මේ ඇති.” කියමින් නැවතත් ජනාධිපතිවරයාට වැන්දේ සතුටු කඳුළු සමඟය.පාර්ලිමේන්තුව සාමකාමීයි. ජනාධිපතිතුමාගේ අයවැය පිළිතුරු කතාවේ රසවත් ම තැන “ඇයි සියඹලා ඇත්තේ ම නැද්ද?” යන ජන කතාවයි. මහින්දානන්ද අලුත්ගමගේ, ඩිලාන් පෙරේරා යන අමාත්‍යවරුන් කීහ.”තියෙන දෙයක් නෑ කියන හැමදෙනාටම මීට පස්සෙ අහන්න පුළුවන් රසවත් ම දේ තමයි “ඇයි සියඹලා ඇත්තේම නැද්ද?” යන්න කියායි” කුමාරසිරි හෙට්ටිගේ කීය.එක්සත් ජාතික පක්ෂයේ නායකත්ව උණුසුම වැඩිවත්ම කරුගේ නිවසට එක් වූ හිතවතුන් දිගින් දිගටම කරුණු සොයා බලමින් සිටියේ එළඹෙන නිලවරණයේදී මුහුණ දීමට සිදු වන විවිධ අභියෝග ජයගැනීම සම්බන්ධවයි.එජාපයේ නායකත්වය සහ සෙසු තනතුරු සම්බන්ධ ඡන්ද විමසීම කෙරුණු 19 වැනි දා උදේ මහා සංඝයා වහන්සේ කරුගේ නිවසට වැඩම කළ අතර, ජය පිරිත් සජ්ජායනය කර කරුට ආශිර්වාද කළහ. අතරමඟ විසඳුමකට ඒම ගැන විවිධ පාර්ශ්වවලින් යෝජනා පැමිණිය ද කරු කණ්ඩායමේ අදහස වූයේ පාක්ෂිකයන්ගේ මතයට ගරු කරන සහ පක්ෂයේ බෙදී වෙන් වූ සියලු දෙනා එකට එක්සත් කරන වැඩ පිළිවෙළක් දින වකවානු සහිතව ක්‍රියාත්මක කරන ක්‍රමවේදයකට ඉඩ සලසන විසඳුමක් විය යුතු බවයි.කවුරුන් විසින් හෝ සිරිකොත මන්දිරයට හානි කිරීම කරුගේ දැඩි විරෝධයට ලක් වූ අතර, සිරිකොත මන්දිරය ඉදිරිපිට සිටි එජාප පාක්ෂිකයන් ප්‍රකෝප කළ නාඳුනන පුද්ගලයින් කීප දෙනකු ගැන මේ වන විට තොරතුරු ලැබෙමින් පවතී.විරෝධතාව සමනය කිරීමෙන් පසු කරු යළි නිවෙසට පැමිණෙන විට රුක්මන්, ඉමිතියාස් බකීර් මාකාර්, රංජිත් අලුවිහාරේ ඇතුළු කරුගේ හිතවතුන් කණ්ඩායමක් පැමිණ සිටි අතර, තවත් ස්වල්ප වේලාවකින් සජිත්, තලතා, දයාසිරි ඇතුළු පිරිස එහි පැමිණියහ. පක්ෂ නායකත්වය සම්බන්ධ නිලවරණයෙන් පසුව ද පක්ෂය තව තවත් ආගාධයකට තල්ලු වී ඇති බැවින්, ජනතා මතය පක්ෂය තුළ රජ කරවන වැඩ පිළිවෙළකට යාම සම්බන්ධව ඉදිරි දින කීපය තුළ දී තීන්දු තීරණ ගනිමුයි කියා ඔවුහු තීරණය කළහ. එහෙත් පසු දා උදේ වන විට පක්ෂයේ ප්‍රතිසංවිධාන ඉල්ලා සිටි කණ්ඩායමේ කැපී පෙනෙන භූමිකාවන් වූ ශිරාල් ලක්තිලක, මෛත්‍රී ගුණරත්න, රවී ජයවර්ධන ඇතුළු දස දෙනකු පොලිස් අත් අඩංගුවට ගෙන තිබිණි. කරු සජිත් ඇතුළු කණ්ඩායම 20 වෙනි දා පාන්දරින්ම මිරිහාන පොලිස් ස්ථානයට ගියේ පොලිස් අත්අඩංගුවට ගත් පිරිස් සම්බන්ධව ගත යුතු ක්‍රියාමාර්ග ගැන විමසීමට සහ ඔවුන්ගේ තත්ත්වය විමසා බැලීමටය. කරුට ගංගොඩවිල උසාවියේ දී දැන ගැනීමට ලැබුණේ පක්ෂයේ ප්‍රතිසංවිධාන ඉල්ලා සිටි සහ කරු කණ්ඩායමට සහාය පළ කළ තවත් ගණනාවක් පොලිස් අත්අඩංගුවට ගැනීමට නියමිතව තිබෙන බවයි. ඒ අනුව පොලිස්පතිවරයාට පෞද්ගලිකවම කතා කළ කරු පොලිස්පතිවරයා හමු වී ප්‍රකාශ කළේ මේ තත්ත්වය සම්බන්ධව අපක්ෂපාතී පියවරක් ගන්නා ලෙසය. පොලිස්පතිවරයා කරුණු ප්‍රකාශ කර තිබුණේ නියම ආකාරයෙන් පරීක්ෂණයක් සිදු නොකොට ඉදිරියට කිසිවෙක් අත්අඩංගුවට නොගන්නා බවයි.විපක්ෂයේ ප්‍රධාන සංවිධායක ජෝන් අමරතුංග පාර්ලිමේන්තු විපක්ෂ නායක කාර්යාලයේ ලේකම්වරයා වෙත 20 වෙනිදා ලිඛිතව දන්වා තිබුණේ කරු එතෙක් පාර්ලිමේන්තුවේ පවත්වාගෙන ගිය නිල කාර්යාලයේ යතුරු භාර ගෙන කරුගෙන් එම කාර්යාලය ආපසු පවරා ගත යුතු බවය. දෙසැම්බර් 31 වෙනි දා කරුට එම කාර්යාලයේ රැඳී සිටීමට අවස්ථාව තිබුණ ද කරු ඊට පසුදාම එම කාර්යාලයෙන් ඉවත් වීමට තීන්දු කළේය. ඒ අනුව 21 වෙනි දා ප.ව. 4.00 ට පමණ පාර්ලිමේන්තුවට පැමිණි කරු පාර්ලිමේන්තුවේ විපක්ෂ නායක කාර්යාලයේ ලේකම් නව්ෆල් රහුමාන් අමතා කීවේ මට විධිමත් ලෙස මෙම කාර්යාලයෙන් සමුගැනීමට උවමනායි. එබැවින් යතුරු භාර ගැනීමට වහාම පැමිණෙන්න කියාය. එය තරමක් දැඩි ප්‍රකාශයක් වූ අතර, කරු හමුවීමට පැමිණි නවුෆල් රහුමාන් කීවේ, “ඔබතුමාට 31 වෙනි දා දක්වා මේ කාමරයේ ඉන්නට පුළුවන් නොවේ දැයි කියාය. කරු කීවේ “මම තනතුරු දැරීමට වාගේම ඕනෑම වේලාවක තනතුරු අත්හැරීමටත් සූදානම් කෙනෙක්. මගේ දේශපාලනයේ ස්වරූපය ඒකයි” කියාය. ඒ අනුව ජෝන් අමරතුංග කරුගේ පාර්ලිමේන්තු නිල කාර්යාලය ආපසු පවරා ගන්නැයි කියා ලිඛිතව දන්වා පැය 24 ක් යාමට මත්තෙන් කරු පාර්ලිමේන්තුවේ විපක්ෂනායක කාර්යාලයේ ලේකම්වරයාට තම කාර්යාලයේ යතුරු භාර දී ඉන් ඉවත් වූයේය.ගිය සතියේ බදාදා දිනයේ 2012 වසරේ අයවැය සඳහා ඡන්ද විමසීම පැවැත්විණි. එහිදී අයවැය සම්මත වූයේ වැඩි ඡන්ද 98 කිනි. අයවැයට පක්ෂව ඡන්ද 158 ක් ලැබුණු අතර විපක්ෂව ලැබුණේ ඡන්ද 60 ක් පමණි.අයවැය ඡන්ද විමසීමෙන් අනතුරුව සම්ප්‍රදායිකව කථානායකවරයාගේ නිල නිවෙසේ පාර්ලිමේන්තු මැති ඇමැතිවරුන් සඳහා රාත්‍රි භෝජන සංග්‍රහයක් පැවැත්වේ. මෙවරද එම රාත්‍රි භෝජන සංග්‍රහය පැවැත්විණි. ඒ කථානායක චමල් රාජපක්ෂ මහතාගේ ප්‍රධානත්වයෙනි.ඊට ජනාධිපතිතුමා ප්‍රමුඛ ආණ්ඩු පක්ෂයේ මැති ඇමැතිවරුන්, විපක්ෂ නායක රනිල් වික්‍රමසිංහ, දෙමළ ජාතික සන්ධානයේ මන්ත්‍රිවරුන් සහ ප්‍රජාතන්ත්‍රවාදී ජාතික සන්ධානයේ මන්ත්‍රීවරුන් ඇතුළු පාර්ලිමේන්තුව නියෝජනය කරන මන්ත්‍රිවරුන්ගෙන් 223 දෙනෙක් පැමිණ සිටියහ. එහෙත් එ.ජා.ප. පාර්ලිමේන්තු මන්ත්‍රී දයාසිරි ජයසේකර ඊට සහභාගී වී සිටියේ නැත. එ.ජා.ප. යේ නිලවරණයෙන් අනතුරුව එ.ජා.ප. ජාතික සංවිධායක ධුරය සඳහා තරග කර පරාජයට පත්වීම නිසා ඇතිවූ දුකට මන්ත්‍රී දයාසිරි නොපැමිණියේදැයි ආණ්ඩු පක්ෂ මන්ත්‍රීවරු එ.ජා.ප. නායකයාගෙන් විමසා සිටියහ.රාත්‍රි භෝජන සංග්‍රහයට කථානායක නිල නිවෙසට පැමිණි සියලු මන්ත්‍රිවරුන් කථානායකතුමා විසින් උණුසුම් ලෙස පිළිගන්නා ලදී. ඉන් අනතුරුව මන්ත්‍රිවරු වාඩිගෙන සිටි සියලුම මේස වෙත ගොස් කථානායක තුමා මැති ඇමැතිවරු සමඟ සුහද ලෙස කතාබහ කළේය.මේ අතරතුර එක්තරා මේසයක වාඩිගෙන සිටියේ ටිරාන් අලස්, අර්ජුන රණතුංග සහ ජයන්ත කැටගොඩ යන ප්‍රජාතන්ත්‍රවාදි ජාතික සන්ධානයේ මන්ත්‍රිවරුන්ය. මේ දිනවල ටිරාන් අලස් මන්ත්‍රිවරයා ගැන බොහෝ දෙනාගේ අවධානයට ලක්වී තිබේ. කථානායකතුමා එම මන්ත්‍රිවරුන් සිටි මේසය දෙසට ආවේ තරමක අපහසුවෙනි. ඒ කථානායකතුමාට පසුගියදා සිදු වූ ඇබැද්දියක් නිසා කකුලේ සිදුව ඇති තුවාලයක් නිසාය.කථානායකතුමා අපහසුවෙන් සිටින බව ටිරාන් අලස් මන්ත්‍රිවරයා දුටුවේය. “සර් මොකද කකුලට වුණේ ටිරාන් අලස් මන්ත්‍රිවරයා විමසුවේය. “මට මාර වැඩක් වුණේ. මාගම්පුර වරුණ ප්‍රජා සත්කාරක වැඩසටහන ගිය සතියේ අම්බලන්තොට තිබුණේ. එතනදි රෝද පුටු, ගොවි උපකරණ, පාසල් ;පාත් බෙදා දුන්නා. පාසල් පුස්තකාලවලට බෙදා දුන් පොත් පාර්සලයක විශාල බරක් තිබුණා. පාසල් සියයකටම ඒ පොත් පාර්සල් බෙදා දුන්නේ මගේ අතින්. එහෙම බෙදලා දුන්න එක් පොත් පාර්සලයක් අපේ විදුහල්පතිතුමෙක්ගේ අත් වැරදීමකින් ඔහුගේ අතින් ගිලිහුණා. ඒක වැටුණේ මගේ කකුලට.” කථානායකතුමා තම කකුලට සිදුවූ ඇබැද්දිය විස්තර කළේය.ඉන් අනතුරුව අර්ජුන රණතුංග, ජයන්ත කැටගොඩ සහ ටිරාන් අලස් කීවේ කථානායකතුමාට ටික දවසක් විවේක ගෙන ප්‍රතිකාර ලබා ගැනීමට සිදුවෙනු ඇති බවය.කථානායකතුමාගේ රාත්‍රී භෝජන සංග්‍රහය අතරතුර ජනාධිපතිතුමා ටිරාන් අලස්, අර්ජුන රණතුංග සහ ජයන්ත කැටගොඩ සමග දීර්ඝ වේලාවක් කතාබහ කරමින් සිටියේය. ඊට අමතරව ජනාධිපතිතුමා එ.ජා.ප මන්ත්‍රිවරුන් වන හරේන් ප්‍රනාන්දු, රෝසි සේනානායක, ගයන්ත කරුණාතිලක සහ එ.ජා.ප නියෝජ්‍ය නායක සජිත් ප්‍රේමදාස සමඟ සුහද ලෙස කතාබහ කරමින් සිටිනු පෙණිනි.ජාතික නිදහස් පෙරමුණේ දේශපාලන මණ්ඩලය පසුගිය බ්‍රහස්පතින්දා පක්‍ෂයේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශගේ සහ පක්‍ෂ ප්‍රධාන ලේකම් පි‍්‍රයන්ජිත් විතාරණගේ ප්‍රධානත්වයෙන් රැස් වීය.මෙහිදී එක්සත් ජාතික පක්‍ෂයේ අර්බුදය හා ජවිපෙ අර්බුදය ගැනත් පක්‍ෂයේ ඉදිරි ගමන ගැනත් දීර්ඝ ලෙස සාකච්ඡා විය.”එක්සත් ජාතික පක්‍ෂයේ ඇතැමුන්ගේ ඉතා නරක හැසිරීම හමුවේ පසුගිය සඳුදා සිරිකොත, සොහොන්කොතක් බවට පත් වුණා.” විමල් වීරවංශ අපූරු අර්ථකථනයක් සමඟ සංවාදය ඇරඹීය.”මේ ගොල්ලො බලයට ආවොත් මොනවා වෙයිද?” ඇමැති විමල් වීරවංශ විමසා සිටියේය.කොළඹ වරායේ දකුණු බහලුම් පර්යන්තයේ ඉදිකිරීම් කටයුතු පසුගියදා ආරම්භ කෙරිණි. එය සිදුවූයේ වරාය හා මහාමාර්ග නියෝජ්‍ය අමාත්‍ය රෝහිත අබේගුණවර්ධනගේ ආරාධනයෙන් මහින්ද රාජපක්ෂ ජනාධිපතිතුමාගේ ප්‍රධානත්වයෙනි. හරියට පෙ.ව. 10.00 ට ජනාධිපතිතුමා උත්සව භූමියට පැමිණි අතර පිළිගනු ලැබීමෙන් පසු සමරු ඵලකය විවෘත කර වැඩ ආරම්භ කිරීමේ සංඥාව නිකුත් කිරීමේ කටයුතු යෙදිණි. මේ සඳහා ජනාධිපතිතුමන් සමඟ නියෝජ්‍ය අමාත්‍ය රෝහිත අබේගුණවර්ධන ද එක්විය. ඉන් අනතුරුව ජනාධිපතිතුමන් ඇතුළු ප්‍රභූන් පිරිස උත්සව සභාව වෙත පැමිණීමට නියමිතව තිබූ අතර පිරිස උත්සව ශාලාව දෙසට හැරෙන වාත් සමඟ ජනාධිපතිතුමන් කීවේ තමන්ට තවත් රාජකාරි කටයුතු සඳහා යාමට නියමිත බැවින් “මේ ඉන්නේ වරායේ අයිතිකාරයා, මෙයත් එක්ක ඉතිරි වැඩ කටයුතු කරගෙන යන්න” කියා නියෝජ්‍ය අමාත්‍ය රෝහිත අබේගුණවර්ධන දෙස බලා කියා නියෝජ්‍ය අමාත්‍යවරයාට උත්සවයේ මුලසුන ගෙන කටයුතු කරන ලෙස උපදෙස් දී ජනපතිතුමන් නික්ම ගියේය. පාර්ලිමේන්තු මන්ත්‍රී නාමල් රාජපක්ෂ නීතිඥයකු වශයෙන් දිවුරුම් දීමෙන් පසුව පසුගිය 16 වැනිදා කොළඹ පැවැති සාදයට සහභාගි වීමෙන් පසු සබරගමු මහ ඇමැති මහීපාල හේරත් සහ එම මහත්මිය අනතුරුව ගාල්ල බලා පිටත් වූයේ ඊට පසුදින ඇමැති ඩලස් අලහප්පෙරුම විසින් සංවිධානය කර තිබූ අපූරු මුහුදු ගමනකට එක්වීමටය.පුරා පැය එකහමාරක ගමනකින් පසු සාගර විශ්වවිද්‍යාලයේ අධ්‍යක්ෂ ජෙනරාල් විජය වික්‍රමරත්න ඒ වනවිටත් යාත්‍රාව අවට දැවටෙමින් සිටි ඩොල්ෆින් මාළු රංචුවක් මැති ඇමැතිවරුන්ට පෙන්වමින් සඳහන් කළේ විශාල ඩොල්ෆින් රංචුවක් මේ ආසන්නයේ ගැවසෙනවා කියමිනි.ඒ වනවිටත් දැවැන්ත ඩොල්ෆිනයින් රැසක් දියඹෙන් මතුව නැව අසල කරනම් ගසන්නට විය. එසැනින් යාත්‍රාවේ ගමන් කරමින් සිටි සියල්ලෝම උන් නැරඹීමට එහි එක්පසකට රොක් වූයෙන් යාත්‍රාව ඇලවෙන්නට වූයේ එහි ගමන්ගත් බොහෝ දෙනෙකු ත්‍රාසයට පත් කරමිනි.ඩොල්ෆින් යාත්‍රාව සමීපයටම පැමිණි පසු “මහී, ඩොල්ෆින්ලා අපි බලනවද? නැත්නම් අපි ඩොල්ෆින්ල බලනවද?” ඩලස් මහීපාල හේරත්ගෙන් විමසීය. “මම හිතන්නේ ඒ දෙකම වගේ” මහීපාල හේරත් කීය.කෙසේ වෙතත් පිරිස රැගත් යාත්‍රාව ආපසු ධීවර වරායට ළඟාවන විට දහවල් 2.00 පසුවී තිබුණි.මර්සි එදිරිසිංහ වේදිකාවත් සිනමාවත් ටෙලි නාට්‍යයත් එකසේ සුපුරුදු ප්‍රවීණ රංගන ශිල්පිනියකි. ඇගේ උපන් දිනය යෙදී තිබූ පසුගිය 18 වැනිදා ඈ වෙනත් රංගනයක් ආරම්භ කළාය.කොළඹ මහනුවර මාර්ගයේ අඹේපුස්සේ හෙළ බොජුන් හළ නමින් එදින ඈ ආරම්භ කළ භෝජනාගාරය විවෘත කිරීමේ අවස්ථාවට සබරගමු මහ ඇමැති මහීපාල හේරත්ට ද ඇරැයුම් ලැබී තිබුණි.එදින තම මහජන දිනය බැවින් මඳක් ප්‍රමාද වී එහි පැමිණි මහීපාල හේරත් “මර්සි මට සමාවන්න ප්‍රමාද වුණාට” යැයි කියමින් ඇයට සුබ උපන් දිනයකට සුබ පැතීය.”හිටපු අගමැතිතුමා මේ ටිකකට කලින් ගියේ” ඈ කීය. මම එතුමා අගමැති කාලයේ පෞද්ගලික කාර්ය මණ්ඩලයේ සේවය කළා. මර්සි වැඩිදුරටත් කීවාය. අනතුරුව ඈ සිය රංගන දිවිය පිළිබඳවත් ඈට සුබ පැතීමට සහ බොජුන්හල විවෘත කිරීමේ අවස්ථාවට පැමිණ සිටි කලාකරුවන් සමඟ සතුටු සාමීචියේ යෙදුණාය.සැබෑ කලාකාරයෝ වියපත් වන්නෙ නැහැ. ඔවුන් හරියට උතුරන පැන් කෝවක් වගේ හැමදාම අලුත්වෙනවා. මහීපාල හේරත් මර්සි එදිරිසිංහ ඇතුළු පිරිසගෙන් සමු ගනිමින් කීය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af1112251</link>
    <topic>ඉහළ කොත්මලේ වැඩ ඉවරයි</topic>
    <author>ඉහළ කොත්මලේ සංචාරයකින් පසු නිහාල් පී. අබේසිංහ</author>
    <content>විදුලිය නිපැයුම ලබන මාසයේලංකාවේ දිගම හා ලොකුම උමගට ජලය පිරවීම පිණිස අලුතින් ඉදි කළ ඉහළ කොත්මලේ ජලාශය ජලයෙන් පිරවීම පසුගිය සතියේ ආරම්භ විය. වාන් දැමීමද සිදුවිය.මේ ඉහළ කොත්මලේ ජලාශය පිරවීමත් ඉහළ කොත්මලේ පිහිටි මෙරට ලොකුම උමග පිරවීමත් ඓතිහාසික කටයුත්තකි. එය හම්බන්තොට වරාය ජලයෙන් පිරවීමට ද සමාන ක්‍රියාවක් බව පෙනේ. ඒ මෙම ව්‍යාපෘති දෙකම මහින්ද චින්තනය යටතේ ආරම්භ කළ සාර්ථක ව්‍යාපෘති දෙකකි.ලංකාවේ ලොකුම උමග කොහේද තියෙන්නේ?මේක තියෙන්නේ නුවරඑළිය දිස්ත්‍රික්කයේ තලවකැලේ නගරය අසල සිට තවලම්තැන්නේ නියම් ගම් දොර දක්වා කිලෝමීටර් 13 ක් සිසාරා යන ප්‍රදේශයක් ඇතුළත ය. මේ රටේ ලොකුම උමගේ දිග කිලෝමීටර් 13 කි. පළල මීටර් 5.8 කි. මහ කළුගල් පර්වත ගල්කුළු කබොක් ගල් මැදින් පොළොව මට්ටමේ සිට මීටර් 400 - 500 පමණ ගැඹුරින් යුත් මෙම උමග සමහර ස්ථානවල දී කැනීම් කර තිබේ. තලවකැලේ සිට ග්‍රේට්වෙස්ටන් හා පුණ්ඩළුඔය නගර යටින් නියම් ගම් දොර දක්වා මෙය ඉදිවී තිබේ.2006 වසරේදී ආරම්භ කළ මේ මහ උමග කැණීම 2010 වසරේ අගෝස්තු මාසයේදී අවසන් විය. ශ්‍රී ලාංකික ජපාන නේපාල ඉංජිනේරුවෝ තලවකැලේ හා නියම්ගම්දොර යන දෙපසින් පැමිණ උමග මැද දී එකට එක්වූ අවසන් කැණීම් කළ මොහොත මෙරට ජල විදුලි ක්ෂේත්‍රයේ, ඉදිකිරීම් ඉංජිනේරු ක්ෂේත්‍රයේ දී පමණක් නොව මෙරට ඉතිහාස කතාවේ ද රන් අකුරින් සටහන් විය යුතු මොහොතකි. විදුලිබල මණ්ඩල අතිරේක සාමාන්‍යාධිකාරී ශවින්ද්‍රනාත් ප්‍රනාන්දු මහතා පවසන පරිදි මේ කිලෝ මීටර් 13 ක් දිග උමග දෙපැත්තෙන් කපාගෙන පැමිණ එකට එක්වූ මොහොතේ දෙපැත්තේ ම උමං කොටස් දෙක සියයට 99 ක් ම සමාන ලෙස සම්බන්ධ විය.මෙරට ජල විදුලිය නිපදවීම අතිශය ලාභදායි කටයුත්තකි. ඒ අනුව ලංකාවේ දැනට ඉදිවන විශාලතම ජල විදුලි බල යෝජනා ක්‍රමය ඉහළ කොත්මලේ ජල විදුලි යෝජනා ක්‍රමයයි. මහින්ද රාජපක්ෂ ජනාධිපතිතුමාගේ උපදෙස් මත පාඨලී චම්පික රණවක ඇමැතිවරයාගේ මෙහෙයවීමෙන් ව්‍යාපෘතියේ කටයුතු දැන් අවසන් වෙමින් පවතී.මෙම ඉහළ කොත්මලේ ජල විදුලි ව්‍යාපෘතියේදී සිදු කරනු ලබන්නේ කොත්මලේ ඔය තලවකැලේදී මහ වේල්ලක් බැද ජලාශයක් සාදා එම ජලය කිලෝමීටර් 13 ක් දිග උමගක් දිගේ ගොස් ජල විදුලි බලාගාරයකට යවා ජල විදුලිය නිපදවීමයි.කොත්මලේ ඔය තලවකැලේ දී හරවනු ලබන වේල්ල දැන් සියයට 99 ක් ම අවසන් ය. ඉහළ කොත්මලේ ව්‍යාපෘතියේ සැලසුම් හා අධීක්ෂණ ඉංජිනේරු කේ. හේමන්ත සමරසිංහ මහතා පවසන ආකාරයට ව්‍යාපෘතියේ සියලු කටයුතු මේ වසරේ අවසන් කළ හැකි ය. මෙම තලවකැලේ ඉදිකරන මහ වේල්ලේ උස මීටර් 35.5 කි. දිග මීටර් 157 කි. පළල මීටර් 7 කි. ඒ සමඟ ඉදිකරන ජලාශය එතරම් විශාල එකක් නොවේ. එහි ධාරිතාව ඝන මීටර් ලක්ෂ 80 කි. ජලාශයේ වර්ග ප්‍රමාණය හෙක්ටරයාර 25 කි. ජලාශ ප්‍රදේශය සකස් කර අවසන් කර තිබේ.විදුලි බල ව්‍යාපෘතියේ ප්‍රධානම අංගය වන කිලෝමීටර් 13 ක් දිග ප්‍රධාන උමග මීටර් 5.8 කට විශ්කම්භයකින් යුක්ත ය. එහි වැඩකටයුතු සියල්ල දැන් අවසන් කර තිබේ. ඉහළ කොත්මලේ ව්‍යාපෘතියේ අධ්‍යක්ෂ ශවින්ද්‍රනාත් ප්‍රනාන්දු මහතා පවසන ආකාරයට මේ උමග ඔස්සේ තත්පරයකට ඝන අඩි 36.9 ක ජල ප්‍රමාණයක් කොත්මලේ නියම් ගම් දොර ප්‍රදේශයේ ඉදිවන ඉහළ කොත්මලේ ජල විදුලි බලාගාරයට යවනු ලැබේ. මෙම උමග කිලෝමීටර් 7 ක් දුරට එක දිගට ඇත. එහි බැස්ම මීටර් 400 කට මීටර් 1 කි. ඊට පසු බැස්ම වැඩිවේ. ඒ අනුව බලාගාරය ආසන්න වනවිට අංශක 48 ක බැස්මක් අනුව උමග ඉදිවේ. මේ බැස්ම වැඩි ප්‍රදේශයේ උමග පෙන්ස්ටොක ්(ර්‍ථඥදඵබධජඬ) ඝනකම වානේ ආවරණයක් මගින් ආවරණය කර තිබේ. ඊට පසු බලාගාරය ආසන්නයේදී මේ එන ජලය තවත් සුවිශේෂි ඝනකම නළ දෙකක් ඔස්සේ බලාගාරයට යැවේ.මේ අනුව ජලාශය හා බලාගාරය අතර උසෙහි වෙනස මීටර් 473 වෙයි. අවසානයේ උමග දෙකට බෙදී විදුලි බලාගාරයේ තලබමන (ටර්බයින) වලට ජලය යවන්නේ මේ උස වෙනසින් ලැබෙන විභව ශක්තිය සමඟ ය. ඒ අනුව මීටර් 473 ක උස වෙනස අනුව ලැබෙන විභව ශක්තිය චාලක ශක්තිය බවට හරවා බලාගාරයේ තලබමන වේගයෙන් කරකැවීම සිදුවේ. ඉන්පසු ජනන යන්ත්‍රවලින් (ජෙනරේටර්) විදුලිය නිපදවෙයි. ඉහළ කොත්මලේ විදුලි බලාගාරය වර්ග මීටර් 33000 ක ප්‍රදේශයක ඉදිවී ඇත. මෙහි උස මීටර් 365 කි. පළල 13.8 කි. දිග මීටර් 77.5 කි. මෙහි වැඩ කටයුතුවලින් සියයට 99 ක් ම මේ වනවිටත් අවසන් ය.මෙය මෙරට ඉදිවන තුන්වැනි භූගත විදුලි බලාගාරයයි.ටර්බයින් මගින් නිපදවන ඒ විදුලිය ට්‍රාන්ස්ෆෝමර් මගින් ඉහළ කොත්මලේ විදුලි බෙදාහරින මධ්‍යස්ථානයට යවනු ලැබේ.දැනට ඉහළ කොත්මලේ විදුලි බලාගාරයේ විදුලි සම්ප්‍රේෂණ කටයුතුවලින් ද සියයට 97 ක් අවසන් කර ඇත. අවසන් සවිකිරීම් කටයුතු ජපන් ඉංජිනේරුවරුන්ගේ උපදෙස් පරිදි අපේ කාර්මික නිලධාරීන් හා සේවකයන් විසින් ලහි ලහියේ සිදු කරනු අයුරු එහි ගිය අපට දැකගත හැකි විය.මේ විදුලිය ජාතික විදුලි බල පද්ධතියට සම්බන්ධ කරනු ලබන්නේ ඉහළ කොත්මලේ විදුලි සම්ප්‍රේෂණ මධ්‍යස්ථානයේ වහරු අංගනය හරහා ය. එහි මෙහෙයුම් ගොඩනැගිල්ල දැන් ඉදි වී අවසන් වෙමින් පවතී. එහි සිට විදුලිය බෙදාහරින සම්ප්‍රේෂණ රැහැන් ඇදීම දැන් සිදුකර අවසන් ය. එය ඉහළ කොත්මලේ සිට කිලෝමීටර් 17.5 ක් දුරට කොත්මලේ දක්වා දිවේ. මෙහිදී කිලෝ වෝල්ට් 220 ද්විත්ව සම්ප්‍රේෂණ රැහැන් ඇදීම සිදු කර ඇත. ඉහළ කොත්මලේ විදුලිය ජාතික විදුලි බල පද්ධතියට එක්වන්නේ කොත්මලේ විදුලි බල බෙදා හරින මධ්‍යස්ථානය හරහා ය.මෙම ව්‍යාපෘතියේ සම්පූර්ණ වියදම රුපියල් කෝටි 5300 කට ආසන්නය. මින් රුපියල් කෝටි 4200 ක් පමණ අන්තර්ජාතික සහයෝගීතාව පිළිබඳව ජපාන බැංකුව මඟින් ලබා දෙයි. ඉතිරි මුදල රජය වැය කරනු ලැබේ.මෙම ව්‍යාපෘතියෙන් මෙගා වොට් 150 ක විදුලිබල ධාරිතාවක් නිපදවෙයි. ඒ මෙගා වොට් 75 ගණනේ ජනන යන්ත්‍ර දෙකක් මඟිනි.තවත් විධියකට කීවොත් මේ ව්‍යාපෘතිය මඟින් අපේ රටේ ජාතික විදුලි බල පද්ධතියට ගිගා වොට් පැය 409 ක් වසරක් පාසා එක් කරනු ලැබේ. එය අප භාවිත කරන විදුලි ඒකක එනම් කිලෝ වොට් පැය නම් 4090 කි. මේ අනුව එක් විදුලි ඒකකයක් රුපියල් 12 ගණනේ බැලුවහොත් මේ ව්‍යාපෘතියෙන් වසරකට නිපදවන විදුලියේ වටිනාකම රුපියල් ලක්ෂ 49080 කි. එනම් රුපියල් කෝටි 490 කි. මේ අනුව ව්‍යාපෘතියේ මුළු වියදම වසර 11 කින් සොයා ගැනීමට මේ ව්‍යාපෘතියෙන් නිපදවන ජල විදුලිය මඟින්ම පුළුවන.මෙම ව්‍යාපෘතියෙන් ලබන වසර මුලදී නිපදවීමට යෝජිත මෙම ගිගා වොට් පැය 409 ක් වූ විදුලිය නිපදවීමට දැනට වෙනත් තාප බලාගාර පාවිච්චි කරන්නේ ඉන්ධනයි. ඒ සඳහා වාර්ෂිකව රුපියල් කෝටි 600 පමණ විදේශ විනිමයක් වැය වන බව විදුලිබල මණ්ඩලය පවසයි.ඒ අනුව ඉහළ කොත්මලේ ජල විදුලිය රටට ලැබෙන විට ඉහත ඉන්ධන ගෙන්වීමට යන වියදම ද මෙරට ඉතිරි වේ.මේ අනුව මෙම ව්‍යාපෘතියෙන් විදුලිය නිපදවීම මඟින් පමණක් රටට ලැබෙන මුළු වාර්ෂික ප්‍රතිලාභය රුපියල් කෝටි 1090 ක් පමණ වනු ඇත.කෙසේ වුවත් ඉහළ කොත්මලේ ජල විදුලි ව්‍යාපෘතිය යනු මෙරටටම ජල විදුලිය නිපදවීමට පමණක් ක්‍රියාත්මක වූ එකක් නොවේ. එමඟින් නුවරඑළිය තලවකැලේ ප්‍රදේශවල විශාල යටිතල පහසුකම් සංවර්ධනයක් ද සිදුවී තිබේ.මේ අනුව මුලින්ම ඉහළ කොත්මලේ ව්‍යාපෘතිය නිසා නිවාස අහිමි වූ අය සඳහා අංග සම්පූර්ණ නිවාස 495 ක් දැනටම ලබා දී තිබේ. තලවකැලේ, නානුඔය, දේවසිරිපුර, කුමාරගම, රත්හින්න කැලේ, මිඩ්ල්ටන් යන ප්‍රදේශවල මෙම නිවාස ඉදිවී තිබේ.මේ අයට නිවාස ලබාදීමේදී අවතැන් වූ සෑම අයකුටම වර්ග අඩි 625 ක හා ඊට විශාල අංග සම්පූර්ණ නිවසක් ලබා දී ඇත. නාන කාමර වැසිකිලි පවා මෙහි අන්තර්ගතය. වටිනාකම රුපියල් ලක්ෂ 25 - 40 අතර වේ. සෑම නිවසකටම අඩි 15 පිවිසුම් මාර්ග, වෙළෙඳ මධ්‍යස්ථාන, ළදරු පාසල්, දිවා සුරැකුම් මධ්‍යස්ථාන, කෝවිල, පල්ලි, ක්‍රීඩා භූමි, ප්‍රජා මධ්‍යස්ථාන, පුස්තකාල ආදිය ද ලබාදීමට කටයුතු කර තිබෙන බව ව්‍යාපෘතියේ සිවිල් වැඩ අධිකාරී ක්‍රිෂාන්ත ප්‍රනාන්දු මහතා පැවසීය.ව්‍යාපෘතියෙන් කළ තවත් සුවිශේෂි කටයුත්තක් වූයේ තලවකැලේ දෙමළ විද්‍යාලය නවීකරණය කිරීමයි. විද්‍යාලයට ශ්‍රවණාගාරයක්, නව ගොඩනැඟිලි 5 ක් විදුහල්පති නිල නිවසක් ලැබී ඇත. තලවකැලේට නවීන අංග උපාංග සියල්ලගෙන් යුත් නව නගර සභා කාර්යාලයක් ව්‍යාපෘතියෙන් ලබා දුන්නේය.බොහෝ කලක් අබලන් වී තිබු තලවකැලේ තවලම්තැන්න මහා මාර්ගය ව්‍යාපෘතිය මඟින් කිලෝමීටර් 33 ක් දිගට හා මීටර් 8 ක් පළලට සම්පූර්ණයෙන් කාපට් අතුරා සකස් කර තිබේ. මීට අමතරව තලවකැලේ කොත්මලේ ඔය හරහා මීටර් 83 ක් දිග මීටර් 8 ක් පළල විශාල පාලමක් ද ව්‍යාපෘතියේ වියදමින් සකස්කර ඇතැයි ව්‍යාපෘතියේ සහකාර ප්‍රතිෂ්ඨාපන ගත කිරීමේ නිලධාරී සරත් විමලවීර මහතා පැවසීය. මීට අමතරව නව වෙළෙඳ සල් 33 ක්, කර්මාන්ත ශාලා 6 ක්, පුස්තකාල 6 ක් පල්ලි 2 ක්, කෝවිල් 3 ක් ව්‍යාපෘතිය මඟින් අලුතින් ඉදිකරගෙන යනු ලැබේ.ව්‍යාපෘතිය මඟින් ඉදිවන ජලාශය දැන් ජලයෙන් පිරෙමින් පවතී. එවිට ප්‍රදේශයේ සුන්දරත්වය තවත් ඉහළ නැංවේ. කන්ද උඩරට දුම්රිය මාර්ගයෙන් නානුඔයට බණ්ඩාරවෙලට යන ඔබට මින්පසු තලවකැලේ ඉදිවුණු ඉහළ කොත්මලේ ජලාශය දකින්නට ලැබේ. එය ප්‍රාදේශීය සංචාරක කටයුතු ප්‍රවර්ධනයකට හේතු වේ. ව්‍යාපෘතියේ ප්‍රධාන ජල ප්‍රභවය වන ඉහළ කොත්මලේ ඔයේ ජල පෝෂක කළමනාකරණය සඳහා පාරිසරික කළමනාකරණ කාර්යාලයක් පිහිටුවා තිබේ. විවිධ වැඩ පිළිවෙළ 11 ක් පාරිසරික විද්‍යාඥයන්ගේ උපදෙස් මත දැනටමත් ක්‍රියාවට නංවා ඇත. සවිස්තරාත්මක පරිසර සංරක්ෂණ සැලැස්ම ද සකස් කර ඇති අතර පාරිසරික පසු විපරම් කමිටුවක් ද පත්කර තිබේ.නුවරඑළිය දිසාපති ඩී. පී. ජේ. කුමාරසිරි මහතා පවසන පරිදි මේ ව්‍යාපෘතිය ප්‍රදේශයේ යටිතල සංවර්ධනයටත් ජනතාවගේ ආදායම් ප්‍රවර්ධනයටත් පමණක් නොව රටේ විදුලි බල අර්බුදයට විසඳුම් සෙවීමට ද හේතු වන බවයි.“මේ ව්‍යාපෘතිය ඉදිකළ යුතුව තිබුණේ 1985 දී. නමුත් එය ඉදිවූයේ නැහැ. ඉන් රටට ලොකු පාඩුවක් වුණා. ඒත් මහින්ද රාජපක්ෂ ජනාධිපතිතුමා ගත් තීරණයක් අනුව 2006 දී මෙය ආරම්භ කළා. ඒ අනුව දැන් එය අවසන් කරමින් පවතිනවා. විවිධ බාධා මැද ජනාධිපතිතුමා ගත් තීරණයක් අනුව එය ආරම්භ කළ නිසා එය මඟින් දැන් රටට විශාල සෙතක් ලැබෙමින් පවතිනවා. තලවකැලේ නගරය ලෝක ප්‍රසිද්ධ වෙලා පමණක් නෙමෙයි ඒ ප්‍රදේශයේ ජනතාවත් ආර්ථිකයත් සරු වෙලා, ගෙවල් දොරවල් වලට ඉඩම් වලට වැඩි වටිනාකමක් ලැබෙනවා. මේක නුවරඑළිය දිස්ත්‍රික්කයටම සෙතක්.” කුමාරසිරි මහතා පැවසීය.ව්‍යාපෘතියෙන් නව නිවසක් ලැබුණු තලවකැලේ ඩබ්ලිව්. ශ්‍යාමා මහත්මිය පවසන්නේ හිටියාට වඩා හොඳ ගෙයක් තමන්ට ලැබුණු බවයි. අවුරුද්දකින් පස්සෙත් ව්‍යාපෘතියෙන් අපේ ගෙවල්වල අඩුපාඩු සොයා බැලුවා” ඇය පැවසුවාය. රත්නිල්ල කැලේ නිවාස යෝජනා ක්‍රමයේ කේ. ටී. රණසිංහ මහතා පැවසුවේ තමන්ට ඉහළම මට්ටමේ නව නිවසක් වෙළෙඳ මධ්‍යස්ථානයක් හා ගරාජයක් ව්‍යාපෘතිය මඟින් ලැබුණු බවයි.ඉහළ කොත්මලේ ජල විදුලි ව්‍යාපෘතියේ සැලසුම් හා අධීක්ෂණ ඉංජිනේරු හේමන්ත සමරසිංහ මහතා පවසන පරිදි ප්‍රධාන උමගට අමතරව තවත් උමග හතරක් ද ඉදි වී ඇත.ව්‍යාපෘතියේ සිවිල් ඉංජිනේරු දර්ශන ජයවර්ධන මහතා පවසන පරිදි මෙම ව්‍යාපෘතිය නිසා තලවකැලේ හා නියංගම්දොර ප්‍රදේශවල පුද්ගලයන් 1000 කට පමණ රැකියා අවස්ථා ලැබේ. ඊට අමතරව ගොඩනැගිලි ද්‍රව්‍ය පස් ගල් වැලි සැපයීමෙන් ප්‍රදේශයේ ප්‍රවාහන ක්ෂේත්‍රයේ අයට ද වැඩි ආදායමක් ලැබේ. ව්‍යාපෘතියේ පරිසර නිලධාරී වසන්ත අබේසිංහ මහතා පවසන පරිදි ඉහළ කොත්මලේ ජල පෝෂක ප්‍රදේශයේ පැළ ලක්ෂ 3 ක් පමණ දැනටමත් රෝපණය කර තිබේ.මේ අනුව දැනට ඉදිකිරීම් අවසන් වෙමින් පවතින ඉහළ කොත්මලේ ව්‍යාපෘතිය මෙරට විදුලිබල, ආර්ථික, පාරිසරික හා මධ්‍යම පළාතේ ප්‍රාදේශීය සංවර්ධනයට ඉමහත් සෙතකි.මහින්ද චින්තනය යටතේ මේ ව්‍යාපෘතිය ඉදිවූයේ නැත්නම් මේ කිසිම සම්පතක් අපට නොලැබෙන බව ද කිව යුතුය.ඉහළ කොත්මලේ සංචාරයකින් පසු නිහාල් පී. අබේසිංහසේයාරුව - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af1112252</link>
    <topic>නත්තල අධ්‍යාත්මික මංගල්‍යයක්</topic>
    <author>සටහන සරත් පෙරේරා</author>
    <content>නෝබට් අන්ද්‍රාදි රදගුරුහිමිඅනුරාධපුර පදවියනත්තලේ බාහිර පැත්තක් තිබෙන නමුත් නත්තල් උත්සවය දේව ප්‍රේමයේ පණිවුඩය රැගත් ආධ්‍යාත්මික උත්සවයක් බව අමතක නොකළ යුතු යැයි අනුරාධ පදවියේ රදගුරු නෝබට් අන්ද්‍රාදි හිමිපාණන් පවසයි.සිළුමිණ සමඟ නත්තලේ පණිවුඩය පිළිබඳව විශේෂ සම්මුඛ සාකච්ඡාවකට එක්වෙමින් රදගුරු හිමිපාණන් මේ ප්‍රකාශය කළේය.එම සම්මුඛ සාකච්ඡාවේදී නත්තලේ අරුත පිළිබඳව රදගුරුතුමන් අදහස් දක්වා සිටියේ මෙසේය.නත්තලේ සැබෑ පණිවුඩය ඔබවහන්සේ දකින්නේ කොහොමද?නත්තල් මංගල්‍යය කියන්නේ දේව ප්‍රේමයේ ප්‍රකාශනයක් බව ශුද්ධ වූ සුවිශේෂය කියනවා. දෙවියන් වහන්සේ උන්වහන්සේගේ පුත්‍රයා මිනිස් සංහතියේ ගැලවීම සඳහා ලෝකයට දෙන්න තරම් පරිත්‍යාගශීලී වූ බව නත්තල හරහා ප්‍රකාශ වන දෙයක්. ලෝවැසි සුසිත් ජනයාට සාමය තහවුරු කරන්නයි ජේසුතුමා මෙලොවට වැඩම කළේ. ඒ නිසා නත්තලේ තිබෙන සාමයේ පණිවුඩය දේව ප්‍රේමයේ පණිවුඩය බෙදා දීම මූලික වෙනවා.නත්තල බැලූ බැල්මට වාණිජ ලෝකය අතට ගත් බවක් පේනවා නේද...?නත්තලේ බාහිර භෞතික පැත්තක් තියනවා. ඒක ඇත්ත. නමුත් නත්තල ආධ්‍යාත්මික මංගල්‍යයක්. ආත්මීක දෙයක්. ජේසුස් වහන්සේගෙන් තොරව නත්තලක් නෑ. උන්වහන්සේව පැත්තක තියල නත්තල සමරන්න බැහැ. අපි පවුලක් තුළ සතුටුවීම නරක දෙයක් නෙමෙයි.හැබැයි ඔබ සතුටු වෙනවා වගේම ඒ සතුට තුළ දුගී දුප්පත් අසරණයන්ව අමතක කරන්න එපා. විවිධ බෙදීම් වලින් තොරව අසරණ අයට සරණක් ඇවැසි අයට උදව් කිරීම ක්‍රිස්තුස් වහන්සේගේ නාමයෙන් අප කළ යුතුයි. ක්‍රිස්තුස් වහන්සේගේ ධර්මය සමස්ත මානව සංහතිය සඳහා වන එකක්.නත්තල ආගමික උත්සවයක්. හුඟක් අය මේ කාලෙට සාප්පු ගිහින් තමන්ට විතරක් නෙවෙයි අන් අයට තෑගි බෝග දෙන්නත් හුඟක් දේ මිලදී ගන්නවා. එකිනෙකා තෑගි බෝග මේ කාලේ හුවමාරු කර ගන්නවා. අපි අපේ දෙමාපියන්ට වැඩිහිටියන්ට ඥාතීන්ට යහළු මිත්‍රයන්ට තෑගි බෙදා දෙනවා කෘතඥතාවයේ සලකුණක් විදියට. නත්තල විනෝද වෙන කාලයක් ලෙස හුඟක් ප්‍රසිද්ධයි. එහිදීත් සීමාවක් තිබිය යුතුයි.නත්තලේදී දුගී අසරණ අයවත් මතක් කරන්නම ඕන.අද තියන ආර්ථික අසහනය තුළ මේ නත්තල් කාලෙදි වැඩි වශයෙන් අපි නැති බැරි ජනයා ගැන අවධානය යොමු කරන්න ඕන. අපේ මීසම් තුළ ඉන්න යමක් කමක් කිරීමට වත්පොහොසත්කම් තියන අයට අපි ආරාධනා කරනවා නැති බැරි පවුල් සමග නත්තල බෙදා ගන්න ඉදිරිපත් වන ලෙස. එවැනි නැති බැරි පවුල්වල දරුවන්ට අලුත් අවුරුද්දට අවශ්‍ය පාසල් පොත් පත්, පෑන් පැන්සල්, ඇඳුම් පැලඳුම් පරිත්‍යාග වශයෙන් ලබාගෙන අවශ්‍ය අයට ඒවා බෙදා දෙන්න අපේ පියතුමන්ලාත් මේ කාලෙ මූලිකත්වය ගෙන ක්‍රියා කරනවා.නත්තලේ පණිවුඩය අද තියන සමාජ පරිසරයත් සමගයි දකින්න වෙන්නේ...?පශ්චාත් යුද වාතාවරණයක් අද තියෙන්නේ. ඒ කියන්නේ යුද්ධයක නිමාවෙන් පස්සේ ඇතිවුණ තත්වයක්. කරපු දේවල් වගේම කරන්න ඉතිරි වෙලා තියන දේවලුත් තියනවා. තිරසාර සාමයක අවශ්‍යතාව ප්‍රබලව අද ඉස්මතු වෙලා තියන තත්ත්වයක්. ඒක විශේෂයයි.නත්තල් පණිවුඩය කියන්නේ සාමයේ පණිවුඩයක්. මේ පවතින සමාජ දේශපාලන වාතාවරණය එක්ක මේක සම්බන්ධ කරල අපි දකින්න ඕන. සමාජ යථාර්ථයක් තියනවා. නැතුව නත්තල කියන දේ හිස් රික්තයක් තුළ දකින්න බැහැ. මේ පවතින අභියෝගත් එක්ක නත්තලේ සැබෑ පණිවුඩය අපි අනාවරණය කරගන්න ඕන. දකින්න ඕන.පවතින සාමය කල්පවත්නා සාමයක් බවට පත්කර ගත යුතු බව ඔබවහන්සේ කළින් කතා කරන කොට කියා හිටියා...?යුද්ධය නැතැයි කියන එකමද සාමය. ඒක නියම සාමය නෙමෙයිනේ. යුද්ධය නැතිවිම සාමයේ එක පැතිකඩක් විදියට අරන් ස්ථාවර කල්පවත්නා සාමයක් කරා අපි යා යුතුව තිබෙනවා. සමාජයේ සමස්ත ජනතාව තෘප්තිමත්වන පරිදි සමාජයේ විවිධ කොටස් මුහුණ දී සිටින ප්‍රශ්නවලට සාධාරණ දේශපාලන විසඳුමකට යා යුතුය කියන කාරණාව මැදිහත්ව කල්පනා කරන කවුරුත් වාගේ පිළිගන්නවා. මේක ජාතියේ අවශ්‍යතාවයක්. රටේ අවශ්‍යතාවයක්. තිස් අවුරුදු යුද්ධයක විනාශයෙන් ඊටත් වඩා වසර ගණනාවකට රට ආපස්සට ගියානේ. දැන් අපි සමාජයක් විදියට ඒ ව්‍යසනයෙන් බේරිලා උත්සාහයක් දරන්නේ ඉදිරි ගමනක් යන්න. මේ ගමන සාර්ථක වෙන්න නම් රටේ සෑම ජනකොටසකටම කිසිම පිරිසක් දෙවන ගනයේ පුරවැසියන් ගණනට නොදමා සාධාරණව ජීවිතය ගෙනයාමේ සම අවස්ථා ඇති කරන්න ඕන. ඒ සඳහා තමයි විසඳුමක් ඕන කරන්නේ.මෙවර රාජ්‍ය නත්තල් උත්සවය අනුරාධපුරයේයි පවත්වන්න කටයුතු යොදා තිබුණේ?ඇතිවුණ අවාසනාවන්ත සිද්ධියක් නිසා අපට එය කරන්න බැරි වුණා.මෙවර රාජ්‍ය නත්තල් උත්සවය අනුරාධපුරයේ පැවැත්වීමට කළ යෝජනාව පිළිගෙන එහි පළමු පියවර ලෙස නත්තල් මුද්දරය නිකුත් කිරීමත් අපි පසුගිය 21 වැනිදා සිදු කළා. ඒ වැඩපිළිවෙළට ක්‍රිස්තියානි කටයුතු දෙපාර්තමේන්තුව, බුද්ධ ශාසන අමාත්‍යාංශය හා මුද්දර කාර්යාංශය සම්බන්ධ වුණා. මේ වැඩකටයුතු වලට අපට කතෝලික පියතුමන්ලා සමග ක්‍රිස්තියානි නිකායවල දේවගැතිතුමන්ලා, ලංකා සභාව, රෙපරමාදු සභාව, ගැලවීමේ හමුදාව එක්වී කටයුතු කළා. නමුත් එහි දෙවැනි අදියරට සම්බන්ධ වීමෙන් අප වැළකුණේ තෙරේසා මව් තුමියගේ රාවතාවත්ත ප්‍රේම නිවාසයේ කන්‍යා සොහොයුරියගේ සේවය අවතක්සේරුවට ලක්වීමේ කනගාටුදායක සිද්ධිය නිසයි. ඒ සම්බන්ධයෙන් විරෝධතාව දැක්වීමට මැල්කම් රංජිත් කාදිනල් තුමන්ගත් තීරණය අනුව අප මේ තීරණයට එළඹුණා.තෙරේසා මව්තුමියගේ කන්‍යා සොහොයුරියන් කරන්නේ අති උතුම් සේවාවක්. ඒ ගැන දන්න අය පුළුවන් විදියට ඒ කටයුතු ගෙන යන්න උදව් කරනවා.යාමට තැනක් නැතිව ඉතාම අසරණ භාවයට පත් ගැබිණි මව්වරුන්ට හා කිරි දරුවන්ටත්, මරණාසන්න වූවන්ටත් ප්‍රේමයේ සේවාවන් සලසමින් තෙරේසා මව්තුමියගේ කන්‍යා සොහොයුරියන් ජේසුතුමන්ගේ පණිවුඩය තුළ ඉතාම කැපවීමෙන් ගැඹුරු අධ්‍යාත්මික නැඹුරුවකින් දැඩි විනයානුකූල පැවිදි කණ්ඩායමක් ලෙසයි සේවය කරන්නේ. මේ දයා සේවය ලෝකයේ රටවල් සීයකට වැඩිය ව්‍යාප්ත වුණ එකක්.මේ මානව දයා සේවය එවැනි දැඩි කැපවීමක් නැති කෙනෙකුට කරන්න පුළුවන් යැයි මා සිතන්නේ නැහැ.ඔවුන් මේ අනුරාධපුර පදවියේත් ජනතාව ගංවතුරින් අනාථ වූ අවස්ථාවේ පරිත්‍යාගශීලීන්ගෙන් ද්‍රව්‍ය එකතුª කරගෙන විත් ආගමික බේදයක් නැතිව ජනතාවට බෙදාදීමට කටයුතු කළෙත් ලොකු කැපවීමකින් අපි කවුරුත් දැක්කා.අපි වැඩි වැඩියෙන් අපේ පිහිට උපකාර අවශ්‍ය අයට උදව් කළ යුතු වෙනවා. ජේසුස් වහන්සේ කිව්වේ මම සාගින්නෙන් සිටියෙමි ඔබ මට ආහාර දුන්නෙහිය මම රෝගීව සිටියෙමි ඔබ මට කරුණාව දැක්වූවෙහිය. මම සිරගතව සිටියෙමි. ඔබ මා බලන්නට ආවෙහුය කියලා. මේ අයගෙන් ඉතා කුඩා වූවකුට වුවද එසේ කළෙහිද ඒ මටම කළෙහිය කියලයි.එදා කල්කටාවේ මහ මග වැටීසිටි ලාදුරු රෝගීන්ට උදව් කිරීමෙන් පටන්ගත් තෙරේසා මව්තුමියගේ දයා සේවය මගින් ක්‍රිස්තුස් වහන්සේගේ මේ වචන ඉතාම ගැඹුරින් ක්‍රියාවට නගමින් සිටිනවා.අතේ සල්ලි තියනව නම් හැමදාම නත්තල් කියන කතාව ගැනත් කතා කළොත්?නත්තලේ බාහිර පැත්ත ගැන හිතල මෙහෙම කිව්වත් නත්තලේ පණිවුඩයත් එක දවසකට සීමා නොවී ජීවිතය සමඟ බද්ධ විය යුතු දෙයක්.අපි කිතුනුවන් හැටියට 25 වැනිදා නත්තල් සැමරුවට එදින උන්වහන්සේගේ උත්පත්තිය සැමරුවට නත්තලේ අරුත 25 වැනිදාට විතරක් සීමා වෙන්නේ නැහැ. උන්වහන්සේ ජීවමාන ස්වාමින්වහන්සේ. ජේසුස් වහන්සේගේ ඉගැන්වීම් පිළිගන්න අය විදියට වඩා ගැඹුරින් අපේ ජීවිතවලට උන්වහන්සේව පිළිඅරන් අපේ ජීවිත තුළ උන්වහන්සේට ඉඩකඩ සලසන්න ඕන. උන්වහන්සේගේ උත්පත්තිය ගැන දේව ප්‍රසංසා කරන මේ අවස්ථාවේ උන්වහන්සේ අපට දුන් දයාවේ ප්‍රේමයේ පණිවුඩය නත්තලට සීමා නොකර අපේ ජීවිත තුළින් ක්‍රියාත්මක කරන්න අප ඉටා ගත යුතුයි.මා හිතන්නේ අනුරාධපුරයේ ඉන්න ඔබවහන්සේට උතුර වගේම මායිම් ගම්මාන කියන වචනයත් වඩා සමීප එකක්. එදා අද වෙනස ගැන කතා කළොත්?මා හිතනව උතුරත් දකුණත් අතර උතුරු මැද මධ්‍යයේ ඉන්න අයට වැඩි වගකීමක් තියනව සාමය තහවුරු කරන්න කටයුතු කිරීමට. යුද්ධයට මැදිවෙලා උන්න ඒ ජනතාව මායිම් ගම්මානවල ගෙයින් එළියට බහින්න බැරිව උන්න ජනතාව දරුවෙක් පාසලකට ඇර ගන්න බැරුව උන්න ජනතාව අද ලොකු සහනයක් ලබල තියනවා.හිංසාකාරී බවින් මිදීම කල්පවත්නා සාමයක් බවට පත්කර ගැනීම මේ ජනතාවට ඉතාම වැදගත්. මොකද ආයෙත් ඒවගේ දුක් විඳින කාලයකට යන්න මේ ජනතාවට කොහෙත්ම ඕන කමක් නැහැ. පෙර කරපු වැරදිවලින් පාඩම් ඉගෙන ගෙන අපි නිවැරදි මාවතකට පිවිසිය යුතුයි.සමාජයක සාමය පදනම් විය යුත්තේ සත්‍යය හා සාධාරණත්වය මතයි. මුසාව මත කවදාවත් සාමය ගොඩ නැගෙන්නෙත් නැහැ. එසේ ගොඩනගන්නත් බැහැ.සාමය ගොඩනගන්නෝ් භාග්‍යවන්තයෝය. ඔවුන් දෙවියන් වහන්සේගේ පුත්‍රයෝ යයි කියනු ලබන්නෝය ජේසුතුමා කියා සිටියේ. සෑම මිනිසකුටම සාමයේ දූතයන් වෙන්න කියලයි උන්වහන්සේ ආරාධනය කරන්නේ.උතුරේ ජනතාවගේ ප්‍රශ්න හා කෙරෙමින් තිබෙන දේ ගැනත් ඔබ හොඳින් දන්නවා?යුද්ධයෙන් පස්සේ ඇතිවුණ සියලු ප්‍රශ්න විසඳිලා නැති නමුත් රජය වැඩපිළිවෙළක් දියත් කරල තියනව ප්‍රශ්න විසඳන්න. නැවත පදිංචි කිරීම් කෙරීගෙන යනවා. තව කෙරෙන්න දේ තියනවා වගේම කරපු දේවලුත් බොහොමයක් තියනවා. මේ වාගේ විනාශයක් ඇතිවුණ අවස්ථාවක සියලු ප්‍රශ්න එකවර විසඳන්න පුළුවන් කමකුත් නැති බව පිළිගත යුතුයි.දේශපාලනඥයන් වගේම ආගමික නායකයන් විදියට අපිත් විවිධ ජන කොටස් අතර අන්‍යොන්‍ය අවබෝධය සහජීවනය වර්ධනය කරන්නයි කටයුතු කළ යුත්තේ. මොකද අනවබෝධය උඩ තමයි හුඟක් නරක දේවල් සිදු වෙන්නේ. බුද්්ධාගමෙත් උගන්වන්නේ අවිද්‍යාව, අනවබෝධය සියලු ව්‍යසනයන්ගේ මුල කියල. අපි අනවබෝධයෙන් අවබෝධයට අවිද්‍යාවෙන් විද්‍යාවට යන්න ඕන.ඔබතුමන් පය ගසා සිටින අනුරාධපුරය අවුරුදු දහසක් එක දිගටම මේ රටේ අගනුවර වුණා?ඒ ඉතිහාසයට අපට පූර්ණ ලෙස ගෞරවය දක්වනවා. අද බහු ආගමික, බහු භාෂා හා සංස්කෘතික වශයෙනුත් බහුවිධ තත්ත්වයක් තියෙන්නේ. මේ බහු විධ තත්වය තේරුම් අරන් ඉදිරියට යනව නම් ප්‍රශ්න ඇතිවන්නේ නැහැ. අනුරාධපුර පදවියේ රදගුරු වශයෙන් වැඩ බාර ගන්න වේලාවේ 2004 වසරේ මා ප්‍රකාශ කළේ අනුරාධපුර පොළොන්නරුව පූජනීය ඉතිහාසයට පූර්ණ ලෙස ගෞරවය දක්වන්න මා කැමැතියි කියලයි. එසේ කරන අතර අපේ ආගමික කටයුතු ඉදිරියට ගෙන යන්නත් මා පූර්ණ ලෙස කැප වෙලා කටයුතු කරගෙන යනවා.සෑම අවස්ථාවකම අපි කතෝලිකයන් හැටියට අන් අයගේ අනන්‍යතාවයන්ට පූජනීය ඉතිහාසයට ගරු කරනවා. ඒක පෙරළා ආපසු ඒ විදියටම කෙරෙන්න ඕන. බහුතරය සුළුතරය කාගේත් අයිතිවාසිකම් රැකෙන්න ඕන කියලා මා කියන්නේ ඒකයි.අපේ අනාගත පරපුර නොමග යවන්න හදන විෂමාචාර ගැනත් ඔබවහන්සේ මතක් කළා...?මේ නත්තල් සමයේ සමාජයේ සිදුවන නොයෙක් දූෂණ ක්‍රියා ගැන විශේෂයෙන්ම අපේ පාසල් දරුවන්ට පවා නවීන තාක්ෂණය වැරදියට පාවිච්චි කිරීම නිසා ඇතිවෙලා තියන සදාචාරාත්මක පිරිහීම හානිය නැති කරගන්නේ කොහොමද කියල අවධානය යොමු කිරීම වැදගත්. ලෙහෙසි නැති වුණත් මේ වැරදි නිවැරදි කර ගන්නේ කොහොමද කියල අපි ඉක්මන් ක්‍රියා මාර්ග ගත යුතු වෙනවා. ජංගම දුරකථන භාවිතය, අන්තර් ජාල භාවිතය තුළ දරුවන් නොමග යාම වගේම මත්ද්‍රව්‍ය භාවිතය යම් තරමකින් පාසල් ක්ෂේත්‍රයට ඇතුළුවීම ගැන ගුරු දෙගුරුන් වගේ මව්පියනුත් අවදියෙන් සෝදිසියෙන් සිටිය යුතුයි. මේ උවදුර ගැන මුළු මහත් සමාජයම අවදියෙන් සිටිය යුතුයි.විසංවාදය මැද එකඟත්වයක් ඇතිකර ගැනීමේ අවශ්‍යතාවයක් තිබෙනවා?නත්තලෙන් එළිදැක්වූ ක්‍රිස්තුස් වහන්සේගේ ප්‍රේමයේ පණිවුඩය ක්‍රිස්තියානින්ට පමණක් නෙවෙයි සමස්ත මානව සංහතියටම පෝෂණය වෙන්න පුළුවන් දහමක්. ආගමිකව අන්‍යොන්‍ය වශයෙන් විවෘත වීමත් වැදගත්. එවැනි විවෘතවීමක් තුළ හැම ආගමකින්ම අපට අධ්‍යාත්මිකව පෝෂණය වෙන්න පුළුවන්. සත්‍යයට වඩා සමීපව නෑකම් කියන්න පුළුවන්. එවැනි තත්ත්වයක් තුළ ක්‍රිස්තියානි අපට අපේ විශ්වාසය මත පිහිටා සිටින අතර අන්‍ය ආගම්වලටත් විවෘත වෙන්න අවස්ථාව ලැබෙනවා.සැමට සුබ නත්තලක් වේවාසටහන සරත් පෙරේරාකර්තෘට ලියන්න | මුද්‍රණය සඳහා</content>
  </post></root>