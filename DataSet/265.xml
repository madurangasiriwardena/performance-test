<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aa1302173</link>
    <topic>තැපෑලට අලුතින් එක් දහස් අසූවක්...</topic>
    <author/>
    <content>- ජනාධිපතිතැපැල් දෙපාර්තමේන්තු ඉතිහාසයේ නව පිටුවක් පෙරළමින් වසර 16 කට පසු ප්‍රථම වරට තැපැල් සේවයට නිලධාරීහු එක්දහස් අසූ දෙනකු බඳවා ගැනේ.පත්වීම් ප්‍රදානෝත්සවය ඉකුත් සිකුරාදා පෙරවරුවේ අරලියගහ මන්දිරයේ දී මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැත්වුණු අතර පත්වීම්ලාභීන් වෙත සංකේතවත්ව පත්වීම් ප්‍රදානය කිරීම ද එතුමා අතින් සිදුවිය. උත්සව සභාව ඇමතූ ජනාධිපතිතුමා, තැපැල් සේවය පරිගණකගත කිරීම උදෙසා මෙවර අය වැය තුළින් ද රුපියල් මිලියන 650 ක් වෙන්කර ඇති බවත් පෞද්ගලික අංශය සමඟ තරග කළ හැකි සම්පත් අද තැපෑල සතු බවත් කාර්යක්ෂම තැපැල් සේවාවක් ජනතාවට ලබාදෙමින් එහි වටිනාකම සහ වැදගත්කම අවබෝධකරගෙන තැපැල් සේවයේ ගෞරවය ආරක්ෂා කිරීමට පත්වීම් ලබන සියලු දෙනා කැපවිය යුතු බව ද කියා සිටියේ ය.තැපැල් සේවා අමාත්‍ය ජීවන් කුමාරතුංග ජ්‍යෙෂ්ඨ අමාත්‍ය ඒ.එච්.එම්. ෆවුසි, තැපැල් සේවා අමාත්‍යාංශයේ ලේකම් හේමසිරි ප්‍රනාන්දු යන මහත්වරුන් ද තැපැල් සේවා අමාත්‍යාංශයේ සහ තැපැල් දෙපාර්තමේන්තුවේ ජ්‍යෙෂ්ඨ නිලධාරීහු ද මෙම අවස්ථාවට එක්ව සිටියහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aa1302174</link>
    <topic>අපේ රටේ පවත්වන පොදු රාජ්‍ය සමුළුව රටවල් රැසක ප්‍රසාදය</topic>
    <author/>
    <content>මීළඟ පොදු රාජ්‍ය මණ්ඩලීය රාජ්‍යනායක සමුළුව ශ්‍රී ලංකාවේ පැවැත්වීම පිළිබඳව ලොව බොහෝ රටවල් ප්‍රසාදය පළ කර තිබේ.මේ සමුළුව ශ්‍රී ලංකාවේ පැවැත්වීම සඳහා ශ්‍රී ලංකාවේ පෙර සූදානම විශිෂ්ට බව පොදුරාජ්‍ය මණ්ඩලීය මහ ලේකම් කමලේශ් ෂර්මා පවසයි.ශ්‍රී ලංකාවේ සංචාරය කොට මෙරට සංවර්ධනය හා යටිතල පහසුකම් පිළිබඳව සියැසින් දැක ගැනීමෙන් අනතුරුව හෙතෙම එසේ කීය. මේ අතර ශ්‍රී ලංකාවේ පැවැත්වෙන පොදු රාජ්‍ය නායක සමුළුව සාර්ථක වේවා යැයි ප්‍රාර්ථනා කරන බංගලාදේශ අගමැතිනි ෂීක් හසීනා මහත්මිය තමා ස්ථිර වශයෙන් ම මීට සහභාගි වන බව ද පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aa1302175</link>
    <topic>උල්කාපාත කැබෙල්ලක් රුසියාවට වැටේ</topic>
    <author/>
    <content>ශ්‍රී ලංකාවේ වේලාවෙන් පසුගිය 15 වැනිදා පෙරවරු 9.20 ට පමණ රුසියාවේ චෙලිබින්ස්ක් නගරයට විශාල ප්‍රමාණයේ උල්කාපාත කැබැල්ලක් කඩා වැටීමෙන් මුළු රුසියාවම බියපත් වූ බව වාර්තාවෙයි.විශාල දීප්තිමත් වස්තුවක් අහසින් කඩා වැටෙනු දුටු බොහෝ දෙනා එය ගිනිගෙන දැවෙන අහස් යානාවක් බව සිතුවේ යැයි වාර්තා දක්වයි. මුළු නගරයම විශාල ආලෝකයකින් වෙලී ගිය බව සිද්ධිය ඇසින් දුටුවෝ පවසති. මේ උල්කාපාත කැබැල්ල වැටීමෙන් 400 කුට තුවාල සිදුවී ඇති අතර තිදෙනකුගේ තත්ත්වය බරපතළ බව රුසියානු අභ්‍යන්තර අමාත්‍යාංශය පවසයි.මෙහි කම්පනයෙන් මුළු නගරයේ ම ගොඩනැඟිලිවල වීදුරු බිදී ගොස් ඇති අතර නගරයේ සියලු දුරකථන ක්‍රියාවිරහිත වී ඇත.මෙය මීට කලින් පෘථිවියට කිලෝමීටර් 27000 ක් ඔබ්බෙන් ඇදී ගිය2012 ච්ඒ 14 උල්කාපාතයට සම්බන්ධ එකක් බව රුසියානු රජයේ ප්‍රකාශකයෙක් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aa1302176</link>
    <topic>මහජන බැංකු නව සභාපති ගාමිණී සෙනරත්</topic>
    <author>තාරක වික්‍රමසේකර</author>
    <content>තාරක වික්‍රමසේකරපසුගිය වසරේ දුම්රියේ ප්‍රවේශ පත්‍ර රහිතව ගමන් කළ මඟීන් 15213 කගෙන් රුපියල් එක්කෝටි හාරලක්ෂ හැටහත්දහස් එකසිය තිස්තුනක් (10467133.00) දඩ මුදල් වශයෙන් අය කැරගෙන ඇතැයි දුම්රිය වාණිජ අධිකාරී ජී. ඩබ්ලිව්. සිසිර කුමාර මහතා පවසයි. මෙයින් මඟීන් පිරිසක් කොටුකැර ගෙන ඇත්තේ පසුගිය නොවැම්බර් මාසයේදීය. ඒ පිරිස 1541 කි. ඔවුන්ගෙන් අය කරගෙන ඇති දඩ මුදල එකළොස් ලක්ෂ දාහත් දහස් පන්සිය පහළොවකි.වැඩිම මඟීන් ප්‍රමාණයක් අත්අඩංගුවට පත්ව ඇත්තේ කොළඹ කලාපයෙන් වන අතර අත්අඩංගුවට ගත් පිරිස 8666 කි. නාවලපිටිය කලාපයෙන් 4504 ක්ද අනුරාධපුර කලාපයෙන් 2043 ක්ද අත්අඩංගුවට ගෙන ඇත.මසක් තුළ වැඩිම දඩ මුදලක් අය කරගෙන ඇත්තේ නොවැම්බර් මාසයේ වන අතර අය කරගත් දඩ මුදල රුපියල් 830590 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aa1302177</link>
    <topic>දඹුල්ලේ එළවළු මිල බසී</topic>
    <author>අරුණි මුතුමලී</author>
    <content>අරුණි මුතුමලීයාපනය ඇතුළු රට පුරා වගා බිම්වලින් අස්වනු ලැබීමත් සමඟ දඹුල්ල එළවළු මිල ශීඝ්‍රයෙන් අඩු වෙමින් පවතින බව දඹුල්ල විශේෂිත ආර්ථික මධ්‍යස්ථාන ආරංචි මාර්ග පවසයි.පසුගිය සති දෙකෙහි පැවැති මිල හා සසඳන විට ගෝවා, යාපනේ කැරට්, පතෝල, බඩු ආදී එළවළු මිල අඩකින් පමණ අඩු වී ඇති බව ද අනෙක් එළවළු, ධාන්‍ය, පලතුරු ආදියේ මිල ද සැලකිය යුතු ලෙස අඩු වී ඇති බවද දඹුල්ල ආර්ථික මධ්‍යස්ථානය පෙන්වා දෙයි.ඒ අනුව ගෝවා කිලෝවක සාමාන්‍ය මිල රුපියල් 35.50 ක් ද, බෝංචි කිලෝවක් 67.50 ක්, යාපනේ කැරට් කිලෝවක් 75 ක්, යාපනේ බීට් 40 ක්, රාබු 15 ක්, නෝකෝල් 45 ක්, පතෝල 32.50 ක්, බටු 22.50 ක් ද ලංකා ලොකු ළූනු 65 ක්, අර්තාපල් 62.50 ක් ආදී වශයෙන් තොග මිල සටහන් වෙයි. මේ වනවිට සතොස අලෙවිසැල් මඟින් ද එළවළු හා පලතුරු අඩු මිලට ලබාගත හැකි නිසා පාරිභෝගිකයන්ට සහන මිලට අත්‍යවශ්‍ය ආහාර ද්‍රව්‍ය ලබාගත හැකි බව සමූපකාර හා අභ්‍යන්තර වෙළෙඳ අමාත්‍යාංශය පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aa1302178</link>
    <topic>දඹුල්ලේ එළවළු මිල බසී</topic>
    <author>රමණී සුබසිංහ</author>
    <content>රමණී සුබසිංහ2011 වසරට යෙදුණු 2600 ශ්‍රී සම්බුද්ධත්ව ජයන්තිය නිමිත්තෙන් රුපියල් මිලියන 250 ක වියදමකින් දහම් පාසල් 2600 ක් සංවර්ධනය කිරීමේ ව්‍යාපෘතියක් ක්‍රියාත්මක කැරෙන බව අග්‍රාමාත්‍ය කාර්යාලය පවසයි.පසුගිය වසරේ දහම් පාසල් 525 ක් සංවර්ධනය කැරුණු අතර මේ වසරේ රුපියල් මිලියන 70 ක මුදලක් ඒ සඳහා වෙන්කර ඇත.මේ ව්‍යාපෘතිය යටතේ 2012 වසරේ රුපියල් මිලියන 100 ක වියදමින් මහනුවර, මාතලේ, මාතර, හම්බන්තොට, අනුරාධපුර, වව්නියාව සහ බදුල්ල යන දිස්ත්‍රික්කවල අඩු පහසුකම් සහිත දහම් පාසල් සංවර්ධනය කිරීමට ප්‍රතිපාදන ලබා දී ඇත. එම වැඩ පිළිවෙළ යටතේ මහනුවර දිස්ත්‍රික්කයේ දහම් පාසල් 127 ක්, හම්බන්තොට දිස්ත්‍රික්කයේ දහම් පාසල් 110 ක්, අනුරාධපුර දිස්ත්‍රික්කයේ 162 ක්, බදුල්ල දිස්ත්‍රික්කයේ 126 ක් ඇතුළු දහම් පාසල් සංවර්ධනය සඳහා එක් දහම් පාසලකට රුපියල් එක්ලක්ෂ පනස්දහස බැගින් ප්‍රතිපාදන ලබා දී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aa1302179</link>
    <topic>මහජන බැංකු නව සභාපති ගාමිණී සෙනරත්</topic>
    <author/>
    <content>මහජන බැංකුවේ නව සභාපතිවරයා වශයෙන් ජනාධිපති කාර්ය මණ්ඩල ප්‍රධානී ගාමිණී සෙනරත් මහතා පත්ව සිටී.1984 දී පරිපාලන සේවයට පත්ව විවිධ තනතුරු හෙබවූ ඒ මහතා මහින්ද රාජපක්ෂ ජනාධිපති තුමා 2004 වසරේ දී අග්‍රාමාත්‍ය පදවියට පත්වූ අවස්ථාවේ එතුමාගේ අතිරේක ලේකම් ධූරය ද දැරීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aa13021710</link>
    <topic>ආදාවල හිමියන්ට ගෞරව නාමයක්</topic>
    <author/>
    <content>ආදාවල දේවසිරි හිමිපාණන්ට ශ්‍රී ‘සද්ධර්ම වාගීස්වර’ යන ගෞරව නාමය පිරිනැමීමට ශ්‍රී කල්‍යානි සාම ගි‍්‍ර ධර්ම මහා සංඝ සභාව තීරණය කොට තිබේ. ඒ වෙනුවෙන් දේවසිරි නාහිමි පිළිගැනීමේ උත්සව සභාවක් පෙබරවාරි මස 23 වැනි දින බෙන්තර පාර්ශවයේ ප්‍රධාන සංඝනායක ශාස්ත්‍රපති දෙදියවල තිලකසිරි හිමියන්ගේ සභාපතිත්වයෙන් කළුතර කටුකුරුන්ද ශ්‍රී සුසීමාරාම විහාර්ථ පරිශ්‍රයේදී සිදුකෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aa13021711</link>
    <topic>ගාමිණී සෙනරත්ගේ සොහොයුරු අභාවප්‍රාප්ත වෙයි</topic>
    <author/>
    <content>ජනාධිපති කාර්ය මණ්ඩල ප්‍රධානී හා මහජන බැංකුවේ සභාපති ගාමිණී සෙනරත් මහතාගේ වැඩිමහල් සොහොයුරු රත්න සේදර සෙනරත් මහතා (70) පසුගියදා 15 දා අභාවප්‍රාප්ත විය.ගාල්ල මහින්ද විද්‍යාලයේ අධ්‍යාපනය ලබා ඇති රත්න සේදර සෙනරත් මහතා ඉඩම් හිමි වැවිලි කරුවෙකි. එමෙන් ම ඒ මහතා ප්‍රදේශයේ සමාජ සේවා කටයුතු වලදී නොමද සහයෝගයක් ලබාදෙමින් කාගේත් සිත් දිනා ගනිමින් කටයුතු කළ අයෙකි.දේහය කැබිලියපොළ හක්මන සේදර නිවසේ තැන්පත්කර ඇති අතර අවසන් කටයුතු අද (17) සවස 4.00 ට පවුලේ සුසාන භූමියේ දී සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aa13021712</link>
    <topic>කන්සියුලර් විධායක සභාව ලන්ඩන් මහ කොමසාරිස් කාර්යාලයේදී</topic>
    <author/>
    <content>ලන්ඩනය පාදක කොටගෙන එක්සත් රාජධානිය පුරා විසිර පවතින 160 කට අධික තානාපති හා මහ කොමසාරිස් කාර්යාලවල, කන්සියුලර් නිලධාරීන්ගේ සහභාගීත්වයෙන් පිහිටුවා ගෙන ඇති කන්සියුලර් නිලධාරීන්ගේ සංගමයේ විධායක සභාව පසුගියදා ලන්ඩන්හි ශ්‍රී ලංකා මහ කොමසාරිස් කාර්යාල පරිශ්‍රයේදී පැවැත් විය.1902 දී ආරම්භ කරන ලද වසර 110 කට අධික ඉතිහාසයක් සහිත මෙම සංගමය ලෝකයේ පැරණිතම රාජ්‍යතාන්ත්‍රික නිලධාරීනගේ සංගමය වේ.තානාපති සේවයේ නියුතු කන්සියුලර් නිලධාරීන් අතර, ආගමන හා විගමන නීතිරීති හා කන්සියුලර් සේවාවන් පිළිබඳ දැනුවත්භාවය ලබාදීම හා එකිනෙකා අතර අන්‍යොන්‍ය සහයෝගිතාව වර්ධනය කිරීම අරමුණු කොටගෙන පවත්වාගෙන යනු ලබන මෙම සංගමයේ විධායක සභාව පස්දෙනෙකුගෙන් සමන්විතවේ. 2012 – 2013 වසර සඳහා මෙහි සභාපතිධුරයට ෂීසෙල්ස් රාජ්‍යයේ කොන්සල් ජනරාල් බර්නාඩ් සිල්වර් මහතා පත්ව ඇති අතර, ලේකම්ධුරය බෙලීස් රාජ්‍යයේ කොන්සල් ටාන්යා හුල්ස් මහත්මිය ද භාණ්ඩාගාරික ධුරය ලැට්වියා තානාපති කාර්යාලයේ කොන්සල් ඔල්ගා ජෙස්ජුකෝවා මෙනෙවියද දරණ අතර, විධායක සභාවේ අනෙකුත් සාමාජිකයින් වනුයේ ලන්ඩන්හි සයිප්‍රස් මහ කොමසාරිස් කාර්යාලයේ කොන්සල් ජනරාල් ජෝර්ජ් ජොජියෝ මහතා හා ලන්ඩන්හි ශ්‍රී ලංකා මහ කොමසාරිස් කාර්යාලයේ කන්සියුලර් හා ආගමන අංශ ප්‍රධානී නීතිඥ චමින්ද කුලරත්න මහතා වේ. නීතිඥ චමින්ද කුලරත්න මහතා 2011-2012 වසරේදී ද ශ්‍රී ලංකාව නියෝජනය කරමින් සාමාජික රටවල ඡන්දයෙන් විධායක සභාව සඳහා තේරීපත්වූ අතර, 2012-2013 වසර සඳහා ඒ මහතා නිතරගයෙන් විධායක සභාවේ එම තනතුරට පත්වී ඇත.මෙම කන්සියුලර් නිලධාරීන්ගේ සංගමයේ විධායක සභාව නියෝජනය කරන රටවල් පහෙන් හතරක්ම (ෂීසෙල්ස්, බෙලීස්, සයිප්‍රස් හා ශ්‍රී ලංකාව) පොදු රා්‍ය මණ්ඩලයීය රටවල් වන අතර, ඒ වසරේදී ශ්‍රී ලංකාවේ පැවැත්වීමට නියමිත පොදු රාජ්‍ය මණ්ඩලයීය සම්මේලනය සම්බන්ධ තීරණ ගැනීමේදී මෙම රටවලටද තීරණාත්මක බලයක් පවතී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=ab1302171</link>
    <topic>නොනිමෙන මෙහෙවරක් ආරම්භ කළ පත්තර මහ ගෙදර පීතෘවරයා</topic>
    <author>පාලිත ධර්මරත්න</author>
    <content>ලේක්හවුස් ආයතනයේ නිර්මාර්‍තෘ ඩී.ආර්. විජයවර්ධන ශ්‍රී මතාණන්ගේ 127 වැනි ජන්ම සංවත්සරය ලබන සෙනසුරාදාට (23) යෙදී ඇත. මේ ලිපිය ඒ නිමිත්තෙනි.මම කොළඹ කොටුවේ ඩී.ආර්. විජයවර්ධන මාවත ඔස්සේ ඇවිද එන්නෙමි. මට දක්නට ලැබෙන්නේ කොළඹ කොටුවේ හදවත බඳු ලේක්හවුස් ගොඩනැඟිල්ලයි. මම මේ විසල් ගොඩනැඟිල්ලේ පඩිපෙළ පියමං කොට ප්‍රධාන ද්වාරය අසළට පිවිසෙන්නෙමි.දේශීය ගෘහ නිර්මාණ ශෛලිය උපයෝගී කොට ගෙන කැටයම් හා ආරුක්කු වැනි සියුම් කලාත්මක ලක්ෂණ ඉස්මතු වන ආකාරයට ගොඩනැඟිල්ල ඉදිකැර ඇති ආකාරය විද්‍යාමාන වෙයි. එමතු ද නොව ගොඩනැඟිල්ලේ දැක්වෙන නෙළුම් මල් පලා පෙති ආදී කැටයම් මේ ආයතනයේ නිර්මාර්‍තෘවරයාගේ සියුම් වින්දනාත්මක ශක්තිය විදහා පායි.මේ යෝධ ගොඩනැඟිල්ලේ සෙවණ ලබා ප්‍රකාශයට පත් කැරැණු පුවත්පත් වලින් කාලාන්තරයක් මුළුල්ලේ ඉටු කැරැණු සමාජ මෙහෙවර ගැන සලකා බලන කළ ඊට සුවිශාල ශක්තියක් එක් කළ මේ ආයතනයේ නිර්මාර්‍තෘවරයා සිහියට නැඟේ. ඒ කවරකු වත් නොව පරාධීනත්වයේ බැමි වලින් බැඳී සිටි ජනතාවට සිය අදහස් නොබියව ප්‍රකාශ කිරීමේ වරප්‍රසාදය ලබා දුන් නිහඬ විප්ලවවාදියකු වන ඩී.ආර්. විජයවර්ධන ශ්‍රී මතාණන්ය. පෑන උපයෝගි කර ගෙන රටක ජනතාවගේ මනස පුබුදුවා ලිය හැකි බව ක්‍රියාවෙන් සනාථ කිරීමට එතුමා සමත් විය.විජයවර්ධන ශ්‍රී මතාණන්ට මේ මහා මෙහෙවර පිළිබඳ මූලික ඉඟිය ලබා දුන්නේ එංගලන්තයේ නීතිඥ වෘත්තියේ නිරත එෆ්.එච්.එම්. කෝර්බට් මහතාය. ශ්‍රී ලංකාවේ නිදහස් සටන නිසියාකාර මෙහෙයවීමට නම් මහජනතාව අතර යම් මතවාදයක් ගොඩනැඟීමට පුවත්පත් අවශ්‍ය බව හෙතෙම පෙන්වා දුන්නේය. විජයවර්ධන ශ්‍රී මතාණන් එංගලන්තයේ කේම්බ්‍රිජ් විශ්ව විද්‍යාලයේ නීති ක්ෂේත්‍රයෙන් සිය උසස් අධ්‍යාපන කටයුතු නිමවා සියරට පැමිණියේ මෙරට දේශපාලනය පිළිබඳ පිබිදුනු මනසකින් යුතුවය.තම රට වෙනුවෙන් ඉටු කළ යුතු මෙහෙය පිළිබඳව එතුමා දැඩි අවධානයක් යොමු කෙළේ විදේශික බලවේගවලින් මෙරට පාලන කටයුතු කෙරෙහි විවිධාකාරයේ බලපෑම් එල්ල වී තිබීම නිසාය.එවකට මෙරට ඉංගිරිසි පාලකයා වශයෙන් කටයුතු කළ සර් හෙන්රි මැකලම් ගේ කාර්ය පටිපාටිය කෙරෙහි මෙරට දේශප්‍රේමීන් පසුවූයේ දැඩි කලකිරීමකිනි.ලංකාව යටත් විදේශ බාර මහලේකම්වරයාගේ පාලනයට යටත්ව විදේශ භාර මහලේකම් විසින් තෝරාගනු ලැබූ ආණ්ඩුකාර නම් නිලය දරන සුදු ජාතිකයකු විසින් මෙරට පාලන කටයුතු කිරීමට එරෙහිව මෙහෙය වන සටනට විජයවර්ධන ශ්‍රී මතාණන් පුළුල් දායකත්වය ලබා දීමට ඉදිරිපත් විය.අලුත් කඩේ උසාවියේ නීතිඥවරයකු ලෙස කටයුතු කොට උසස් සමාජ තලයක වැජඹෙන්නට තිබූ ඉඩකඩ බැහැර කළ එතුමා මෙරට මතවාදී වෙනසක් ඇති කිරීමේ ප්‍රථම පියවර වශයෙන් පුවත් පතක් ඇරැඹීමට කටයුතු යෙදීය. ඒ අනුව 1914 දී දිනමිණ පුවත්පතේ අයිතිය ද 1923 ඔබ්සර්වර් පත්‍රය ද 1930 වසරේ සිළුමිණ පුවත්පත ද 1932 තිනකරන් පුවත්පත ද ආරම්භ කොට ආසියාවේම ප්‍රමුඛ පුවත්පත් ආයතනය බවට එක්සත් පුවත්පත් සමාගම හෙවත් ලේක්හවුස් ආයතනය පත් කරන්නට සමත් විය.විජයවර්ධන මහතාගේ ව්‍යාපාරික ශූරතාව නිසා මෙරට පුවත්පත් ව්‍යාපාරය දිනෙන් දින ඉහළ තලයකට ගන ඒමට හැකි විය. සිය පුවත්පත් වල ආකෘතිය හා අන්තර්ගතය පිළිබඳ විජයවර්ධන ශ්‍රී මතාණන් සතුව පැවැතියේ පුළුල් දැනුමකි. කර්තෘ මණ්ඩල සඳහා කාර්යක්ෂම පුද්ගලයන් පත් කර ගැනීම සඳහා එතුමා හැම විමට වෙහෙසුණේය.මෙරට සංස්කෘතිය හා දේශ ප්‍රේමය පිළිබඳව ජනතාවට පණිවුඩයක් ලබා දෙන ගමන්ම උණුසුම් දෙස් විදෙස් පුවත් පාඨකයන්ට ලබා දීමට සිය පුවත්පත් මඟින් ඉඩ ලබා දුන්නේය.ලිබරල් වාදයෙන් ගොඩනැඟුණු නිදහස් සමාජය ගොඩ නැංවීමට සිය පුවත්පත් සමූහය යොදා ගත් එතුමා ශ්‍රී ලාංකේය පුවත්පත් කලාවේ අභිවෘද්ධිය උදෙසා සක්‍රීය දායකත්වයක් සැපයූ ශ්‍රේෂ්ඨ පුරුෂයෙක් ලෙස හැඳින්වීම නිවැරැදිය.සිංහල, ඉංගිරිසි බසින් මෙන් ම දෙමළ කතා කරන ජනතාවට ද එක ලෙස අමතන්නට සිය පුවත්පත් යොදා ගත් එතුමා 1930 දී ආරම්භ කැරැණු ‘සිළුමිණ’ පුවත්පත මඟින් සාහිත්‍ය පුනරුදයක් ඇති කළ යුතුය යන මතයේ පසුවිය.සත දහයේ විශ්ව විද්‍යාලය යයි අන්වර්ථ නාමය ලැබූ සිළුමිණ එබඳු උසස් තත්ත්වයකට ගෙන ඒමට මඟ පෑදුවේ විජයවර්ධනයෝය.දිනමිණ කන්තෝරුවෙන් ඇරැඹුණු ‘සිළුමිණ’ සාහිත්‍ය ප්‍රබෝධය හා දේශ වාත්සල්‍යය ඇති කිරීම සඳහා කැප කිරීමට එතුමා සෑම විටම උත්සාහ ගත්තේය.සිළුමිණ පුවත්පතේ කතුවරයකු ලෙස කටයුතු කළ මාර්ටින් වික්‍රමසිංහ මහතා ඩී.ආර්. විජයවර්ධනයන් හඳුන් වනුයේ මෙසේය.ඩි.ආර්. විජයවර්ධන මහතා ජාති හිතෛෂියකු ලෙස හඳුන්වනුයේ කුමක් ඬසා දැයි සමහරුන් ප්‍රශ්න නඟනු නිසැකය. ඒ මහතා ජාති හිතෛෂියකු වූයේ කතාවෙන් නොව ක්‍රියාවෙනි. රටක් ජාතියක් වෙනුවෙන් ඔහු කළ සේවය වටහා ගත හැක්කේ ඔහු කියූ දේ සෙවීමට වෙහෙසීමෙන් නොව කළ දේ සෙවීමට වෙහෙසීමෙනි.විජයවර්ධන ශ්‍රී මතාණන් පුවත්පත් කලාවට රටේ නිදහස් චින්තනයේ අභිවෘද්ධිය වෙනුවෙන් කළ මහ මෙහෙය ගැන සඳහන් කළ මම එතුමා මෙරට උසස් අධ්‍යාපන කටයුතු සඳහා කළ මෙහෙවර ගැන සොයන්නට පේරාදෙණිය විශ්ව විද්‍යාලපරිශ්‍රයට පිවිසෙමි.දහස් සංඛ්‍යාත බුද්ධිමතුන් බිහි කැරුණු පේරාදෙණිය සරසවියේ ගොඩනැඟිලි පවා කියා පාන්නේ විජයවර්ධනයන් මෙරට උසස් අධ්‍යාපනය වෙනුවෙන් ලබාදුන් දායකත්වය නොවේද?ඉදිරියට තව යුග ගණනාවක් ගෙවෙන තුරු විද්‍යාර්ථින් බිහි කරන පේරාදෙණිය විශ්ව විද්‍යාලය පිහිටුවීමට මෙතුමාගේ දායකත්වය ගැන විශේෂයෙන් සඳහන් කළ යුතුය.ලංකා විශ්ව විද්‍යාලය පිහිටු විය යුත්තේ පේරාදෙණියේ යැයි එකල උද්ඝෝෂණ ව්‍යාපාරයක් පැවැතිණි. පේරාදෙණියේ රමණීය භූමිභාගයක ලංකා විශ්ව විද්‍යාලය පිහිටුවීමේ උද්ඝෝෂණ ව්‍යාපාරයට විජයවර්ධනයෝ සිය උපරිම සහාය පළ කළහ.උසස් අධ්‍යාපනය ලබන ශිෂ්‍යයන් ඒ සඳහා නේවාසිකව රැඳී සිටිය යුතුයයි විජයවර්ධන ශ්‍රී මතාණන් දැරූ අදහසක් විය. කේම්බ්‍රිජ් විශ්ව විද්‍යාලයේ නීති අධ්‍යාපනය ලබන අවදියේ ලද අත්දැකීම් එතුමාට ඒ සඳහා හේතු පාදක වන්නට ඇත.උසස් අධ්‍යාපනය ලබන ශිෂ්‍යයන්ට ඒ සඳහා අවශ්‍ය පහසුකම් ලබා දීම සඳහා සිය දායකත්වය ලබාදීමට ද එතුමා ඉදිරිපත් විය.හන්තාන කඳු පාමුල ඉදිවූ විශ්ව විද්‍යාල ගොඩනැඟිලි අතර ශිෂ්‍ය නේවාසිකාගාරයක් ඉදි කිරීමට මෙතුමා පියවර ගත්තේය.විජයවර්ධන ශාලාව යනුවෙන් හැඳින්වෙන ශිෂ්‍ය නේවාසිකාගාරය හැරැණු විට ශිෂ්‍ය භික්ෂූන් වහන්සේලා සඳහා සංඝාවාසයක් ඉදිකිරීමටත් විජයවර්ධන ශ්‍රී මතාණන් සිය දායකත්වය සැපයීය.පේරාදෙණිය විශ්ව විද්‍යාල භූමියේ දක්නට ලැබෙන තුරු ලතා, ලිය ගොමු තණ පලසින් ගහණ වූ අලංකාර භූමියේ ශිෂ්‍ය ප්‍රජාවට සෙවණ සලසන්නට විජයවර්ධනයන් ඉදිරිපත් වූයේ මෙරට අනාගතය භාර ගන්නට ශාස්ත්‍රෝද්ග්‍රහණය සඳහා පේරාදෙණිය විශ්ව විද්‍යාලයට පැමිණෙන උපාධි අපේක්ෂකයනට අනුග්‍රහය සැලසීමේ අවංක චේතනාවෙනි.පේරාදෙණිය විශ්ව විද්‍යාලය යනු ලෝකයේ කිසිම විශ්ව විද්‍යාලයකට නොමැති අලංකාර ස්ථානගත වීමකින් හෙබි විශ්ව විද්‍යාලයක් ලෙස පේරාදෙණිය විශ්ව විද්‍යාලයේ ප්‍රථම උපකුලපති ශ්‍රීමත් අයිවර් ජෙනිංස් සඳහන් කර ඇත.මෙයින් පැහැදිලි වන්නේ ඩී.ආර්. විජයවර්ධනයන්ගේ චින්තනය පල දරා ඇති බවයි.හෙක්ටයාර් 700 ක භූමි භාගයක පැතිර ඇති පේරාදෙණිය විශ්ව විද්‍යාලය දකුණු ආසියාවේ දැනුම් කේන්ද්‍රයක් බවට පත් කිරීමේ අනගි මෙහෙවරට එතුමා අතින් සිදුවූ මෙහෙය මෙතෙකැයි ප්‍රමාණ කළ හැකි නොවේ.ඒ විසල් ගොඩනැඟිලි පිහිටි රමණීය භූමියෙන් ඉවතට පා ඔසොවන මට මෙබඳු හැඟීමක් සිතට නැඟුණි.ඩී.ආර්. විජයවර්ධන ශ්‍රී මතාණන්ගේ චින්තනය අනුව ගොඩ නැඟුණු පුවත්පත් දශක ගණනාවක් ගත වීමෙන් පසුව ඉහළ තලයකට පැමිණ තිබේ. එතුමා අද ජීවත්ව සිටියා නම් තමාගේ මාර්ගෝපදේශකත්වයෙන් මෙරට බුද්ධි වර්ධනයට ලේක්හවුස් ආයතනයෙනුත් ශාස්ත්‍ර වර්ධනයට පේරාදෙණිය විශ්ව විද්‍යාලයෙනුත් වර්තමානයේ සිදුවන අමිල මෙහෙවර ගැන අතිශය සතුටට පත්වනු නොඅනුමානය.පාලිත ධර්මරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=ab1302172</link>
    <topic>දයාසිරිට අවසාන අනතුරු ඇඟවීමක්</topic>
    <author>චන්දන බණ්ඩාර</author>
    <content>ගිය සතියේ දී ආණ්ඩු පක්ෂයේ මැති ඇමැතිවරුන් සහ මන්ත්‍රීවරුන් අතර හමුවක් පැවැත්විණි. ඒ ජනාධිපතිතුමාගේ ප්‍රධානත්වයෙනි. එහිදී ජනාධිපතිතුමා ආණ්ඩු පක්ෂයේ මන්ත්‍රීවරුන්ගෙන් ඉල්ලා සිටියේ ජාතින් අතර අසමගිය ඇති කිරීමට ඇතැම් පාර්ශ්ව දරන උත්සාහය පරාජය කිරීමට මැදිහත් වී කටයුතු කරන ලෙසටය.එහිදී ජනාධිපතිතුමා විශේෂ කාරණයක්ද අවධාරණය කළේ ය. එනම් පාර්ලිමේන්තුවේ ශ්‍රීලනිප මන්ත්‍රීවරුන් වෙනුවෙන් වෙනම රැස්වීමක් යළිත් කැඳවන බව ය.ගිය සතියේ දී පාර්ලිමේන්තු මන්ත්‍රී නීතිඥ නාමල් රාජපක්ෂ වව්නියාවේ නැවත පදිංචි කළ සිංහල ගම්මාන එකොළහක සංචාරයකට එක්විය. එහිදී මන්ත්‍රී නාමල් අතින් එම ගම්මානවල අභිනවයෙන් ඉදි කෙරෙන විහාරස්ථාන සඳහා විශාල ප්‍රමාණයේ බුදු පිළිම වහන්සේලා පූජා කිරීම ද සිදුවිය.එමෙන්ම වව්නියාව බෝගස්වැව ප්‍රදේශයේ ජාතික පාසලක් ඉදිකිරීම සඳහා මුල්ගල් තැබීම මන්ත්‍රී නාමල් අතින් සිදුවිය. එම පාසල සිංහල, දෙමළ, මුස්ලිම් දරු දැරියන් සඳහා තෛ‍්‍රයිභාෂික පාසලක් ලෙස ගොඩනඟන ලෙස ද එහිදී මන්ත්‍රී නාමල් අධ්‍යාපන අමාත්‍යාංශයේ ලේකම්වරයාට උපදෙස් දුන්නේ ය.මේ අතරතුර මන්ත්‍රී නාමල් අතින් වව්නියාව මුලන්කාවිල් රෝහල විවෘත කිරීම ද සිදුවිය. එම අවස්ථාවට ඇමෙරිකාවේ නියෝජ්‍ය ශ්‍රී ලංකා තානාපතිවරයා ද එක්ව සිටියේ ය. එහිදී මුලන්කාවිල් ග්‍රාම සංවර්ධන සමිතියේ සභාපතිවරයා කියා සිටියේ තමාට අදහස් දැක්වීමට ඉඩ ලබා දෙන ලෙසට ය.එම අදහස් ඉංගි‍්‍රසියට පරිවර්තනය කළේ ප්‍රවීණ මාධ්‍යවේදී සී/ස එක්සත් ප්‍රවෘත්ති පත්‍ර සමාගමේ කර්තෘ මණ්ඩල අධ්‍යක්ෂ සීලරත්න සෙනරත් විසිනි. “මට ඇමෙරිකාවේ මේ මහත්තයට දෙයක් කියන්ඩ ඕනේ. එදා එල් ටී ටී ඊ ය මෙහේ හිටපු කාලයේ අපට කන්ඩ අඳින්න තිබුණේ නෑ. අපට බෙහෙත් ටිකක් ගන්ඩ රෝහලක් තිබුණේ නෑ. හරියට පාරක් පාළමක් බෝක්කුවක් එදා තිබුණේ නෑ.අද ජනාධිපතිතුමා නිසා අපි නිදහසේ ඉන්නවා. අපේ ළමයි සතුටින් පාසල් යනවා. නමුත් දෙමළ සන්ධාන මන්ත්‍රීවරු සහ දෙමළ ඩයස්පෝරාවේ ප්‍රකාශ නිසා ඇමෙරිකාවේ ආධාර ලංකාවේ සංවර්ධන වැඩට දෙන එක නවත්වන්ඩ යන බව අපිට දැනගන්ඩ ලැබුණා. ඒ බොරු ප්‍රචාරවලට රැවටෙන්ඩ එපා” ග්‍රාම සංවර්ධන සමිතියේ සභාපතිවරයා ශ්‍රී ලංකාවේ ඇමෙරිකානු තානාපති කාර්යාලයේ නියෝජ්‍ය තානාපතිවරයාට කියා සිටියේය.ශ්‍රී ලංකාව සහ ඇමෙරිකාව අතර දීර්ඝකාලීන හිතවත්කමක් තිබෙනවා. ඒ නිසා දිගටම ලංකාවේ දිළිදු ප්‍රදේශ සංවර්ධනයට අපි උදව් කරනවා” ඇමෙරිකානු නියෝජ්‍ය තානාපතිවරයා කියා සිටියේය.මේ අතරතුර ඔඩ්ඩුසුඩාන් රෝහල විවෘත කිරීමට ද මන්ත්‍රී නාමල් එක්ව සිටියේය. ඉන් අනතුරුව මන්ත්‍රී නාමල් ගියේ කොටි සංවිධානයේ සිට පුනරුත්ථාපනය වෙන දැනට සිවිල් ආරක්ෂක බළකායට අනුයුක්තව සිටින හිටපු කොටි සාමාජිකයන් පිරිසක් විසින් පවත්වාගෙන යනු ලබන ගොවිපොළකට ය. එහිදී එල් ටී ටී ඊ යේ ලුතිනන් කර්නල්වරයකුව සිටි අකිලන් ඇතුළු පිරිසක් විසින් නාට්‍යයක් ඉදිරිපත් කිරීමට කටයුතු කොට තිබිණි. එම නාට්‍යයේ නම වූයේ “එංගලෙයි වාලවිඩු” යන්නයි.එනම් අපට ජීවත්වීමට ඉඩ දියව් යන්නය. දෙමළ ජාතික සන්ධානයේ ශ්‍රීධරන් මන්ත්‍රීවරයා දෙමළ තරුණ තරුණියන් හා හිටපු කොටි සාමාජිකයන් රජයේ ආරක්ෂක අංශවලට බඳවා ගැනීමට එරෙහිව කර තිබු මත දැක්වීමට විරෝධය දැක්වීම එම නාට්‍යය හිටපු කොටි සාමාජිකයන් විසින් ඉදිරිපත් කොට තිබිණි.ගිය සතියේ දී එ.ජා.ප. පාර්ලිමේන්තුª මන්ත්‍රී හරින් ප්‍රනාන්දු ඔඩ්ඩුසුඩාන් ප්‍රාදේශීය ලේකම් කාර්යාලයට ගොස් තිබුණේ පුනරුත්ථාපනය වෙන එල්.ටී.ටී.ඊ. සාමාජිකයන් ගැන තොරතුරු රැස්කිරීමටයි. මේ අතරතුර එදිනම පාර්ලිමේන්තු මන්ත්‍රී නීතිඥ නාමල් රාජපක්ෂ ඔඩ්ඩුසුඩාන් පාසලක් විවෘත කිරීමට ගොස් තිබිණි. මේ නිසා මන්ත්‍රී හරින් ප්‍රනාන්දු ප්‍රාදේශීය ලේකම් කාර්යාලයේ සිටින බව දැනගත් මන්ත්‍රී නාමල් මන්ත්‍රී හරින් හමුවීමට ගියේය.”හලෝ අයියා කොහොමද?” මන්ත්‍රී නාමල් එසේ කියමින් මන්ත්‍රී හරින් ප්‍රනාන්දු උණුසුම් ලෙස පිළිගත්තේය. මේ බව ඒ අවට සිටි මාධ්‍යවේදීන්ගේ කැමරා කාචවල ද සටහන් විය.”මාර වැඩක් වෙන්නේ නාමල් මන්ත්‍රීතුමා මේ ෆොටෝ පත්තරවල ගියොත් මගේ මන්ත්‍රීකමත් ඉවරයි.” මන්ත්‍රී හරින් ප්‍රනාන්දු කියා සිටියේ ය.”නාමල් මන්ත්‍රීතුමා ඔබතුමා උතුරු පළාතට පුදුම වැඩ කොටසක් කරලා තියෙනවා නේද? මේවා තව තවත් අන්තර්ජාතික ප්‍රජාවට මාර්කට් කරන්න” එ.ජා.ප. මන්ත්‍රී හරින් ප්‍රනාන්දු ඉල්ලා සිටියේය.මේ අතරතුර මන්ත්‍රී නාමල්ට තවත් පාසලක් විවෘත කිරීමට තිබිණි. ඒ නිසා මන්ත්‍රී නාමල් මන්ත්‍රී හරින්ගෙන් ඉල්ලා සිටියේ අයියා අපි යමුද මාත් එක්ක කියාය. “අම්මෝ නාමල් මන්ත්‍රීතුමා මගේ මන්ත්‍රී කමත් නැති වෙයි. මාව එ.ජා.ප.යෙන් අයින් කරලා දායි” එ.ජා.ප. මන්ත්‍රී හරින් කියා සිටියේය.”කමක් නෑ ඉතින් ඒ පැත්තෙන් අයින් කළොත් මේ පැත්තට එන්ඩ” මන්ත්‍රී නාමල් විහිළුවක් කරමින් මන්ත්‍රී හරින්ට කියා සිටියේය. ඒ සමඟම එ.ජා.ප. මන්ත්‍රී හරින් අමුතු කතාවක් කීවේය. “නාමල් මන්ත්‍රීතුමා මං ජනාධිපතිතුමාව මේ දවස්වල ෆලෝ කරනවා. මොකද එතුමා ඉවසගෙන මෙතරම් දුරක් ඇවිත් තියෙන්නේ. මාත් ඒක ප්‍රගුණ කරනවා” මන්ත්‍රී හරින් මන්ත්‍රී නාමල්ට කීවේය.පසුගිය සතියේ දිනකදී හිටපු ජනාධිපති රණසිංහ ප්‍රේමදාස මහතාගේ බිරිය වූ, එක්සත් ජාතික පක්‍ෂයේ පාර්ලිමේන්තු මන්ත්‍රී සජිත් ප්‍රේමදාසගේ මව වූ හේමා ප්‍රේමදාසගෙන් ජාතික නිදහස් පෙරමුණේ නායක ඇමැති විමල් වීරවංශට දුරකථන ඇමතුමක් ලැබිණි.ඇමැතිවරයාට එම දුරකථන අංකයෙන් එදින ඇමතුම් කිහිපයක් ලැබි තිබුණු අතර කාර්යබහුලත්වය නිසා පිළිතුරු දීමට නොහැකි වී තිබුණි. කාර්යබහුලත්වයෙන් මිදුණු වහාම එම අංකයෙන් ලැබුණු දුරකථන ඇමතුමට පිළිතුරු දීමට විමල් වීරවංශ ඇමැතිවරයා කටයුතු කොට තිබිණි.”මම හේමා ප්‍රේමදාස” තමන් හඳුන්වා දෙමින් හේමා පැවසුවාය.”මට මේ අංකයෙන් දුරකථන ඇමතුම් කිහිපයක් ලැබී තිබුණා. කාර්යබහුලත්වය නිසයි පිළිතුරු දෙන්න බැරි වුණේ.” විමල් වීරවංශ ඇමැතිවරයා පැවසීය.”මම කාරණයක් සම්බන්ධයෙන් විමල් වීරවංශ ඇමැතිතුමාව දැනුවත් කරන්නයි දුරකථන ඇමතුමක් ගත්තේ. ජාතික නිවාස සංවර්ධන අධිකාරියට අයත් කෙසෙල්වත්ත නිවාස සංකීර්ණයේ වතුර ටැංකියක සවි කළ තහඩුවක පේ‍්‍රමදාස මහතා ලියූ කවියක් සටහන් කර තිබුණා. පසුගිය දිනවල තීන්ත ආලේප කරන කොට ඒ තහඩුව ගලවා ඉවත්කර තිබුණා. ඒක නැවත සවි කරලා දෙන්න පුළුවන්ද ඇමතිතුමා?” එසේ පවසමින් හේමා ප්‍රේමදාස මහත්මිය අදාළ කාරණය පැහැදිලි කළාය.”මම මේ ගැන දැනගෙන සිටියේ නැහැ. ඔබතුමිය ඒ පිළිබඳව දැනුම් දුන්නාට ස්තුතියි. මම ඒ තහඩුව නැවත සවි කරන්න කියලා අදාළ නිලධාරීන්ට දැනුම් දෙන්නම්.” විමල් වීරවංශ අමාත්‍යවරයා ඇයට පොරොන්දු විය.හේමා ප්‍රේමදාස මහත්මිය අමාත්‍යවරයාට ස්තුතිය පළ කරමින් දුරකථන සංවාදය අවසන් කළාය.මේ දිනවල කෙසෙල්වත්ත, ගුණසිංහපුර පිහිටි මහල් නිවාස නවීකරණය කිරීමේ කටයුතු සිදු කෙරෙන අතර ඒ යටතේ මහල් නිවාසවල තීන්ත ආලේපනය, කාණු පද්ධති අලුත්වැඩියාව ආදී කටයුතු රැසක් සිදු කෙරෙමින් පවතී. මේ නවීකරණ කටයුතු සිදු කරනු ලබන්නේ ඉදිකිරීම්, ඉන්ජිනේරු සේවා, නිවාස හා පොදු පහසුකම් අමාත්‍යාංශය යටතේ ඇති සහාධිපත්‍ය කළමනාකරණ අධිකාරිය විසිනි.ඒ අනුව ඇමැතිවරයා වහාම මේ පිළිබඳව සහාධිපත්‍ය කළමනාකරණ අධිකාරියේ සභාපති නීතිඥ කපිල ගමගේගෙන් විමසා සිටියේය.”ඔව්! ඇමතිතුමනි, වතුර ටැංකියේ තීන්ත ගාන්න ඕනා නිසයි ඒ තහඩුව ගැලෙව්වේ. ඒක නැවත සවි කරන්න තමයි ඉන්නේ. ඒත් ප්‍රශ්නයක් තියෙනවා. ඒ කවිය ලියා තිබෙන තහඩුව හුඟක් ම අබලන්. තීන්ත ගෑවාට පස්සේ ඒක එතැන සවි කරන එක ගැළපෙන්නේ නැහැ.” නීතිඥ කපිල ගමගේ එහිදි පැවසීය.”ඒ කවිය අලුත් තහඩුවක ඒ විදිහටම සටහන් කරන්න. ඒ කවිය සහිත අලුත් තහඩුව තිබුණු තැනම යළි සවි කරන්න.” විමල් වීරවංශ සභාපතිවරයාට අවශ්‍ය උපදෙස් දුන්නේය.ජාතික නිදහස් පෙරමුණේ දේශපාලන මණ්ඩලය පසුගිය බ්‍රහස්පතින්දා බත්තරමුල්ලේ පිහිටි එහි ප්‍රධාන කාර්යාලයේදී පක්‍ෂ නායක, ඉදිකිරීම්, ඉන්ජිනේරු සේවා, නිවාස හා පොදු පහසුකම් අමාත්‍ය විමල් වීරවංශ සහ ප්‍රධාන ලේකම් පි‍්‍රයන්ජිත් විතාරණගේ ප්‍රධානත්වයෙන් සිදු කෙරිණි.මේ දිනවල රත්නපුර දිස්ත්‍රික්කය පුරා පැතිරෙන මොළේ උණ රෝගය මැඬලීම සඳහා මහ ඇමැති සහ පළාත් සෞඛ්‍ය ඇමැති මහීපාල හේරත් විශේෂ සාකච්ඡාවක් කැඳවා තිබිණි.එම සාකච්ඡාව ආරම්භ වීමට මත්තෙන් සබරගමුව පළාත් සභා රැස්වීම පැවැති අතර රැස්වීම අතරතුර ආණ්ඩු පක්ෂයේ මෙන්ම විපක්ෂයේ මන්ත්‍රීවරු මහ ඇමැති මහීපාල හේරත්ට විශේෂ ස්තුතියක් කළහ. ඒ අධ්‍යාපනයට අදාළව හත්වන තැනට පත්ව තිබූ සබරගමුව මෙවර උසස් පෙළ විභාග ප්‍රතිඵලවලින් දිවයිනේම පළමුතැනට ගෙන ඒම පිළිබඳව ය.මහ ඇමැතිවරයා පසසමින් අමාත්‍ය රංජිත් බණ්ඩාර සඳහන් කළේ මේ අනගි වාර්තාව මහත් සේ අගයන්නා සේම එම අනගි වාර්තාව තවදුරටත් රැක ගැනීම සබරගමුව වත්මන් අධ්‍යාපන ඇමැති භාණු මුනිප්‍රිය ගේ වගකීම බවය.රැස්වීම අවසන් වීමට මත්තෙන් නැඟී සිටි මහ ඇමැතිවරයා ආණ්ඩු පක්ෂයේ විපක්ෂයේ සියලු මන්ත්‍රීවරු අමතමින් තව ස්වල්ප මොහොතකින් තම ප්‍රධානත්වයෙන් රැස්වෙන මොළේ උණ මැඬලීමේ සාකච්ඡාවට සහභාගි වන්නැයි විවෘත ඉල්ලීමක් ද කළේ ය.එකී රැස්වීම ආරම්භ වීමට මත්තනේ මහ ඇමැතිවරයාගේ කාර්යාලයට විපක්ෂ නායිකා වෛද්‍ය තුසිතා විජේමාන්න ඇතුළු විපක්ෂයේ මන්ත්‍රීවරු කීපදෙනෙක් ද භාණු මුනිප්‍රිය සහ රංජිත් බණ්ඩාර යන පළාත් අමාත්‍යවරු ද පැමිණියහ. එක්සත් ජාතික පක්ෂ පළාත් සභා මන්ත්‍රී සබරගමුව පළාත් සභාවේ විපක්ෂයේ ප්‍රධාන සංවිධායක හසිත මුහන්දිරම් ද එහි පැමිණ මහ ඇමැතිවරයා ඉදිරියේ අසුන්ගත් අතර ඔහු සිය අත තිබූ ඇසුරුමක් මහ ඇමැතිවරයාගේ මේසය මත තැබීය.හසිත මුහන්දිරම් කොයි කවුරුත් හඳුන්වන්නේ සර්පයා යන අපර නාමයෙනි. ඔහු සිය මැතිවරණ ව්‍යාපාරයේ දී පවා සර්පයාට මනාපය පාවිච්චි කරන්නැයි ප්‍රසිද්ධියේ ලිඛිතව ද වාචිකව ද සඳහන් කිරීමට තරම් එම අපර නාමය නිර්ලෝභීව භාවිත කරන්නෙකු ද විය.”මොකක්ද මේ පෙට්ටිය” මහ ඇමැතිවරයා සර්පයා අත තිබූ කුඩා පෙට්ටිය දෙස බලමින් විමසීය. “සර් මේකේ ඉන්නේ සර්පයෙක්. මල්කරවලෙක්” හසිත මුහන්දිරම් එම ඇසුරුමේ වැස්ම අරිමින් කීය.මහ ඇමැතිවරයාට දක්නට ලැබුණේ එම ඇසුරුමේ දඟර ගසා සිටි මල් කරවලෙකි. සර්පයා දෙස මොහොතක් බලා සිටි මහ ඇමැතිවරයා ඒ පිළිබඳව වගේ වගක් නොමැතිව අනතුරුව සෙසු මන්ත්‍රීවරුන් සහ නිලධාරීන් සමඟ කතාබහට මුල පිරීය. මම හිතුවේ සර්පයා දැකල සර් බයවෙයි කියලා. හසිත මුහන්දිරම් එවර මහ ඇමැතිවරයාගෙන් විමසුවේ විමතියෙන් පිරි බැල්මකින් යුතුව ය.”බය, මහීපාල හේරත් බය හඳුනන මිනිහෙක් නොවෙයි. මගේ හෝඩියේවත් බය කියන අකුරු දෙක නැහැ. මම ඔය බඩගාන සර්පයින්ට බය වෙන මිනිහෙක් නොවෙයි.” මහීපාල හේරත් කීය.”මම මෙහෙම ඇසුරුමක සර්පයෙක් අරන් ගිහින් කවුරු හරි පුද්ගලයෙක් ළඟ ඒක විවෘත කළාම මීට පෙර බය නොවුණු කෙනෙක් හමුවෙලා නැහැ. ඒත් ඔබතුමා විතරයි සර්පයින්ට බය නොවුණු මට හමුවුණ එකම කෙනා” හසිත මුහන්දිරම් ගේ පිළිතුර විය.කෙසේ වෙතත් අනතුරුව පැවැති මොළේ උණ මැඬලීමේ රැස්වීම අරඹමින් මහ ඇමැතිවරයා සඳහන් කළේ “අපි මේ වසංගතයෙන් රත්නපුරය මුදා ගන්න ඕනෑ. මෙතැනදී දේශපාලන හෝ අපි අතර වෙනත් භේදයක් නැහැ. හරියට යුද්ධයකදී වගේ අපි හැමෝම එක මිටට කටයුතු කරන්න ඕනි” මහ ඇමැතිවරයා කීය.ඕනෑම තත්ත්වයකට ඔට්ටු මැඬලීම දුෂ්කර කියුලෙක්ස් මදුරු කීටයෝ රත්නපුරයේ නොවැසූ පතල්වල සුලභ බව ද ඔහු පැවැසීය. මදුරු මර්දනයට අදාළව ධූමායන කටයුතු ප්‍රතිශක්ති එන්නත් ලබාදීම අඛණ්ඩව සිදු වන අතර නොවැසූ පතල්වල මදුරු කීටයන් විනාශ කිරීම සඳහා මේ රැස්වීමේ දී පරිසර හිතකාමී අපූරු යෝජනාවක් හසිත මුහන්දිරම් හෙවත් සර්පයා මන්ත්‍රීවරයා ඉදිරිපත් කළේ ය.ඔහු සඳහන් කළේ ගප්පි ඇතුළු මත්ස්‍ය වර්ග නොවැසූ පතල්වලට මුදාහැරීම හරහා මදුරු කීටයන් පහසුවෙන් මර්දනය කළ හැකි බව ය. සර්පයාගේ ම පරිසර හිතකාමී මදුරු මර්දන වැඩපිළිවෙළ එම රැස්වීමේදී පමණක් නොව ඊට පසු පැවැති රැස්වීම් කීපයකදීම මහ ඇමැතිවරයාගේ පැසසුමට හේතු වන්නක් විය.ආයෝජන ප්‍රවර්ධන අමාත්‍යවරයා ලෙස අභිනවයෙන් පත්වූ ලක්ෂ්මන් යාපා අබේවර්ධන පිළිගැනීමේ උත්සවයක් මාතර දී පැවැත්විණි. ඉතිහාසයේ ප්‍රථම වරට හක්මන මැතිවරණ කොට්ඨාසයට කැබිනට් අමාත්‍ය ධුරයක් ලබාදීම ගැන එම ප්‍රදේශයේ ජනතාව මහත් සතුටට පත්ව සිටි අතර ජනාධිපතිතුමාට ඒ පිළිබඳව කෘතවේදීත්වය පළ කරමින් බැනර් / කටවුට් ප්‍රදර්ශනය කර තිබිණි.මාතර දිස්ත්‍රික් සීමාව වන අහංගම ගොවියාපාන පාලම අසලින් ආරම්භ වී මාතර බෝධිය වෙත ගොස් එතුමාගේ ගම් ප්‍රදේශය වූ මාකඳුර දක්වා රථ පෙළපාළියක් සමඟ මෙම පිළිගැනීමේ උත්සවය සංවිධානය කොට තිබිණි. රථ පෙළපාළියට නොසිතූ අයුරින් විශාල වාහන ප්‍රමාණයක් එකතුවීම නිසා එය කිලෝමීටර් ගණනාවක් දිගු විය.ඉරිදා දිනයක් වුවත් මේ නිසා ගාලු පාරේ දැඩි වාහන තදබදයක් ඇතිවිය. උත්සවයට පැමිණෙන්නටත් පෙර ඇතිවී ඇති තත්ත්වය දැනගත් අමාත්‍ය ලක්ෂ්මන් යාපා උත්සවය සංවිධායක දිමුතු විදානගමාච්චිට දුරකථනයෙන් දැනුම් දුන්නේ “මල්ලි පාර බ්ලොක් වෙන්න දෙන්න එපා. මේ නිසා කාටවත් කරදරයක් වෙන්න ඉඩ තියන්නත් එපා. ඒ වගේම යතුරුපැදි පදින සියල්ලන්ම හෙල්මට් පළඳින්න ඕනේ කියල දන්වන්න. කරන හැම දෙයක්ම අනෙක් අයට කරදරයක් නොවන ලෙසත්, මාර්ග නීති උල්ලංඝනය නොවන ලෙසත් කළ යුතු බව දිමුතුට අවධාරණය කළේය.පෙරවරු නවය පමණ වන විට අමාත්‍යවරයා ගොවියාපානේ දී මහත් හරසරින් පිළිගනිමින් රථ පෙළපාළිය ඉදිරියට ඇදිණි. රථ පෙළපාළිය වැලිගම කරා ළඟා වීමේදී දෙපස විශාල පිළිගැනීම් සූදානම් කර තිබිණි.මේ වන විට විපක්ෂ නායක රනිල් වික්‍රමසිංහ ද මාතර දෙසට ගමන් කරමින් සිටි අතර මෙම රථ පෙළපාළිය නිසා එතුමාටත් ඉදිරියට ගමන් කළ නොහැකි විය.විපක්ෂ නායකවරයා ගමන් ගත් මොන්ටෙරෝ ජීප් රථය අඳුරු කර නොතිබු හෙයින් මග දෙපස සිටි ජනතාවට එතුමා හැඳින ගත හැකි විය. මග දෙපස රැස්ව සිටි ජනතාව ඉතා ප්‍රබෝධයෙන් සිටිනු දැක විපක්ෂ නායකවරයා ඔවුන්ට අත වනා ආචාර කළහ. මාතරට මෙම රථ පෙළපාළිය ළඟාවන විට දැඩි වාහන තදබදයක් ඇති විය. විපක්ෂ නායකවරයාට ද මේ නිසා බොහෝ වේලාවක් තම කාලය වැය කිරීමට සිදු විය. මාතර පඹුරණ ප්‍රදේශයේදී රථවාහන තදබදය නිසා වාහන නැවතී තිබිණි.මෙහිදී අවට ජනතාවට ආචාර කිරීමට විපක්ෂ නායකවරයා තම රථයේ වීදුරු පහත් කළේ ය. ලක්ෂ්මන් යාපා අබේවර්ධන අමාත්‍යවරයා එක්සත් ජාතික පක්ෂ රජයේ විදේශ රැකියා නියුක්තිකයන්ගේ සුබසාධන නියෝජ්‍ය අමාත්‍යවරයා ලෙස කටයුතු කළ අවදියේ එතුමාගේ සම්බන්ධීකරණ ලේකම් ලෙස කටයුතු කළ විජේචන්ද්‍ර ද එතැන සිටියේ ය.ඔහු විපක්ෂ නායකවරයා වෙත පැමිණ “බලන්න සර් ජනාධිපතිතුමා අපිට කොතරම් සැලකුවාද අද ලක්ෂ්මන් මහත්තයා කැබිනට් ඇමැති කෙනෙක් ඔබතුමාත් එක්ක හිටියානම්” කියන විටම විපක්ෂ නායකවරයා තම රථයේ වීදුරුව වසා ගනිමින් ඉදිරිපස බලා ගත්තේ ය. එහෙත් බලන සෑම පැත්තකම ලක්ෂ්මන් යාපා අමාත්‍යවරයාගේත් ජනාධිපතිතුමාගේත් විශාල ප්‍රමාණයේ ඡායාරූපවලින් සරසා තිබිණි.පසුගියදා බ්‍රසීලයේ සංචාරයක් සඳහා ගිය ජී. එල්. පීරිස් ඇමැතිවරයාට ශ්‍රී ලංකාවේ හිටපු බ්‍රසීල තානාපති පෙඩ්රෝ හෙන්රික් දිවා භෝජන සංග්‍රහයකට ආරාධනා කර තිබිණි. ඔහුගේ නිවෙස පිහිටා තිබුණේ බ්‍රසීලියා නගරයේ උස් කන්දකය. නගරය ඉතා අලංකාර ලෙස එම ස්ථානයට දර්ශනය විය. ඇමැතිවරයා ඇතුළු ශ්‍රී ලංකා නියෝජිත පිරිස පිළිගත් හිටපු තානාපතිවරයා පීරිස් අමාත්‍යවරයාගෙන් ගමනේ තොරතුරු විමසා සිටියේ ය.කොළඹ සිට ලන්ඩනයටත් එහි සිට බ්‍රසීලය දක්වාත් පැමිණි ගමනේ තොරතුරුවලට සවන් දුන් තානාපතිවරයා එය ඉතා වෙහෙසකර ගමනක් බවත්, නිදිවර්ජිතව හා අඛණ්ඩව යෙදෙන එවැනි ගමන්වලදී ඇතිවන ශාරීරික අපහසුතාවත් අවම කරගැනීමේ උපදෙස් මාලාවක් ඇමැති ජී. එල්.ට ලබා දුන්නේය.තමා ශ්‍රී ලංකාවේ සේවය කළ කාලය තුළ 18 වරක් කොළඹත් බ්‍රසීලයත් අතර ගමන් කළ බවත් පැය 19 ක් වන මේ ගමනේදී තම වෙහෙස අඩුකර ගැනීම සඳහා ගනු ලැබු ක්‍රියා මාර්ගත් ඔහු ඇමැතිවරයාට විස්තර කළේය. විදේශ ඇමැති වශයෙන් ජී. එල්.ට නිතිපතා මෙවැනි ගුවන් ගමන්වල යෙදීමට සිදුවන බැවින් තමාගේ උපදෙස් පිළිපදින මෙන් ඔහු ශ්‍රී ලංකා විදේශ ඇමැතිවරයාගෙන් ඉල්ලා සිටියේය. ඔහු තවදුරටත් පවසා සිටියේ රාජකාරිය අකුරට ඉටුකරන අතරම තමාගේ ශරීර සෞඛ්‍යය ගැන ද සැලකිලිමත් විය යුතු බවයි.සිය නිවෙසේ තබා තිබු ලංකාවේ ගෘහ භාණ්ඩ ගැන මහත් ප්‍රසාදයෙන් කතා කල හෙන්රික් තානාපතිවරයා තමා ශ්‍රී ලංකාවෙන් රැගෙන ආ විසිත්ත කාමර කට්ටල, පෙට්ටගම්, පුටු, අල්මාරි, දැව වලින් නිමවූ සතුන් හා විසිතුරු භාණ්ඩ ද ඇමැති පීරිස්ට එකින් එක පෙන්වීය. එම ගෘහ භාණ්ඩ, දැව වර්ග, හා ඒවායේ මෝස්තර, හා නිමාව සිය නිවෙසට පැමිණෙන සියල්ලන්ම අගය කරන බව ද හෙන්රික් කියා සිටියේය. භෝජන සංග්‍රහයෙන් අනතුරුව පීරිස් ඇමැතිවරයා ඇතුළු පිරිස සත්කාර සංග්‍රහ හා උපදෙස්වලට ස්තුති කරමින් හෝටලයට පැමිණියහ.ගිය සෙනසුරාදා ජාතික භික්ෂු පෙරමුණේ ස්වාමින්වහන්සේ කණ්ඩායමක් එ.ජා.ප නායකයා හමුවූහ. ඒ සිරිකොත පක්ෂ මූලස්ථානයේදී ය. එ.ජා.ප නායකයා සමඟ එ.ජා.ප මහ ලේකම් තිස්ස අත්තනායක ද මේ හමුවට එක්ව සිටියේ ය. මේ අවස්ථාවට තිනියාවල පාලිත හිමි ඇතුළු ස්වාමින් වහන්සේ 29 දෙනෙක් වැඩමකර සිටියහ.එහිදී ජාතික භික්ෂු පෙරමුණ එ.ජා.ප නායකයාගෙන් ඉල්ලා සිටියේ මැයි මස අවසන් වෙන විට ජාතික භික්ෂු පෙරමුණේ ප්‍රාදේශීය, කොට්ඨාස සහ ජාතික මට්ටමේ සංවිධාන කටයුතු අවසන් කරන ලෙසට ය.ජාතික භික්ෂු පෙරමුණේ හිමිවරු හමුවීමෙන් අනතුරුව එ.ජා.ප නායකයා කතරගම බලා පිටත්ව ගියේ ය. කතරගම දේවාලයට ගොස් ආගමික වතාවත්වල නියැළීමෙන් අනතුරුව එ.ජා.ප නායකයා ගියේ කඹුරුපිටිය උපාලි විජේවර්ධන ශාලාවේ පැවැති ඒකාබද්ධ විපක්ෂයේ සම්මන්ත්‍රණයක් සඳහා ය. මේ සම්මන්ත්‍රණයට ඒකාබද්ධ විපක්ෂයේ නායකයෝ ද එක්ව සිටියහ.එම සම්මන්ත්‍රණය අවසාන වී එ.ජා.ප නායකයා එදින නවාතැන් ගැනීමට පැමිණියේ මාතර වැලිගම පිහිටි මලික් සමරවික්‍රමගේ නිවෙසට ය. ඉන් අනතුරුව ගිය ඉරිදා උදෑසන මාතර දෙවිනුවරදී එ.ජා.ප සන්නිවේදන නිලධාරීන් ගේ හමුවක් පැවැත්විණි. එය අවසන් කොට එ.ජා.ප නායකයා ගියේ මාතර පිහිටි මංගල සමරවීර මන්ත්‍රීවරයාගේ නිවෙසට ය.මේ අතරතුර එ.ජා.ප නායකයා සහ එ.ජා.ප ජ්‍යෙෂ්ඨයන් අතර හමුවක් ගිය බදාදා පැවැත්විණි. එම හමුවේ අරමුණ වූයේ පුරප්පාඩුවට පවතින නියෝජ්‍ය නායක තනතුර සම්බන්ධයෙනි. එ.ජා.ප යේ නියෝජ්‍ය නායකවරුන් හතර දෙනකු පත් කිරීමට ගෙන තිබු තීරණය ගැන ය.එහිදී එ.ජා.ප ජ්‍යෙෂ්ඨයන් ගේ මතය වූයේ පක්ෂ ව්‍යවස්ථාව උල්ලංඝනය නොකර එ.ජා.ප යට එක් නියෝජ්‍ය නායකයකු පමණක් පත් කළ යුතු බවට ය.එ.ජා.ප හිටපු නියෝජ්‍ය නායක කරු ජයසූරිය පසුගිය සතියේ ගම්පහ දිස්ත්‍රික්කයේ ප්‍රජා සත්කාර වැඩසටහන් ගණනාවකට සහභාගි විය. එහි පළමුවැන්න වූයේ මල්වතු හිරිපිටිය විහාරස්ථ දහම් පාසලට අවශ්‍ය උපකරණ බෙදා දීමයි. කරු මෙහිදී කියා සිටියේ වත්මන් දරු පරපුර සහ දහම් පාසල් අතර සම්බන්ධය තව තවත් ශක්තිමත් කළ යුතු බව ය. දහම් පාසලක් යනු සමාජයට වැඩදායක මිනිසුන් බිහි කරන තෝතැන්නක් බව ද කරු ප්‍රකාශ කළේ ය. ඉන් පසුව කරු මීගමුව සහ වත්තල දී ධීවර ප්‍රජාව හමු විය.පැෆරල් ආයතනය විසින් තමන්ගේ නව වෙබ් අඩවිය හඳුන්වා දීමේ උත්සවයට කරුට ද ආරාධනා කර තිබිණි. ජර්මන් හා කැනේඩියානු තානාපතිවරුන් හා අමාත්‍ය දිනේෂ් ගුණවර්ධන එජාප මහලේකම් තිස්ස අත්තනායක ඇතුළු දේශපාලනඥයන් සහභාගි වූ මෙම උත්සවයේදී ලංකා දේශපාලනය ගෙන හැර දැක්වූ අතර, එහි දී ප්‍රචණ්ඩත්වය දේශපාලනයෙන් පිටු දැකිය යුතු යැයි ද කරු පෙන්වා දුන්නේ ය.මේ අතරතුර ගිය සතියේ දී එ.ජා.ප. කෘත්‍යාධිකාරි මණ්ඩල රැස්වීම පැවැත්විණි. එහිදී එ.ජා.ප. නායකයා මන්ත්‍රී දයාසිරි ගැන සඳහන් කළේය. “දයාසිරිට මං අවසාන වතාවට අවස්ථාව දෙනවා. එයා මීට පෙර මාව සහ පක්ෂය විවේචනය කළා. ඊට පස්සේ එයා මගෙන් සමාව ඉල්ලා ලියුමක් එව්වා. මං ඒක එදා විනය කමිටුවට දැම්මා. එයාට දැනුම් දෙන්න ආයෙත් මාධ්‍යවලට ගිහින් මාව සහ එ.ජා.ප.ය විවේචනය කරනවා නම් වෙන පක්ෂයකට ගිහින් ඒක කරන්ඩ කියලා. එයා වෙන අයගේ න්‍යායපත්‍රවලට වැඩ කරනවා නම් වෙන පක්ෂයකට ගියාට කමක් නැහැ.මං ඉතාලියේ ඉන්නකොට ගංවතුර වෙනුවෙන් පක්ෂයේ නම දාලා මුදල් එකතු කරලා. ඒ ගැනත් මං හොයලා බලනවා” එ.ජා.ප. නායකයා එලෙස එ.ජා.ප. මන්ත්‍රී දයාසිරි දැඩි ලෙස එ.ජා.ප. කෘත්‍යාධිකාරි මණ්ඩලයේ දී විවේචනය කර තිබිණි.ජනාධිපතිවරයාගේ උතුරේ සංචාරය ගැන දැනගත් යාපනය දිස්ත්‍රික් එ.ජා.ප. මන්ත්‍රී විජයකලා මහේෂ්වරන් මහත්මිය ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ ගෙන් විශේෂ ඉල්ලීමක් කර සිටියාය. එනම් යාපනය සංචාරයේ දී තම ගම් ප්‍රදේශයට එතුමා කැඳවා විශේෂ පූජාවක් සිදුකිරීමට අවස්ථාවක් ලබාදෙන ලෙසට ජනතාවගෙන් ඉල්ලීමක් තියෙනවා. එයට අවස්ථාවක් ලබාදෙන්න කියාය.”යුද්ධය ඉවර වුණාට පස්සෙ අපේ මිනිස්සු නිදහසේ ජීවත් වෙනවා. තව පොඩි පොඩි ප්‍රශ්න තියෙනවා තමයි. ඒවත් විසඳගන්න ඕන. ජනාධිපතිතුමා අපේ පැත්තට එනකොට මිනිස්සුත් කැමතියි. දේශපාලනය මොනව වුණත් එතුමා හරි හොඳයි” මහේෂ්වරන් මන්ත්‍රීවරිය කියාගෙන ගියේ මහත් වූ හැඟීමකින් යුතුව ය.”ඔබතුමිය දන්නවද ඔබතුමිය ගෙ මහත්තයා (ටී.මහේෂ්වරන්) ඉන්න කාලෙ එයා අපේ ජනාධිපතිතුමත් එක්ක හොඳ මිත්‍රත්වයක් තිබුණා. ඒ වගේම එයා ඕනම ප්‍රශ්නයක් ජනාධිපතිතුමාට කිව්වා. ඒ මිත්‍රත්වය මැරෙනකම්ම තිබුණා. කොටි ඒ මනුස්සකන් මරල දැම්ම නේ””දැනට ලැබෙන ආදායමෙනුත් මිනිස්සුන්ට තමයි යමක් කරන්නෙ. මගේ මන්ත්‍රී වැටුප ගන්නෙත් නෑ. මට මිනිස්සුන්ට තව වැඩකරන්න ඕන අප්පා” මහේෂ්වරන් මන්ත්‍රීවරිය කීවාය.”මෙච්චර වැඩකරන ජනාධිපතිවරයෙක් ඔබතුමියට කවදාවත් සොයාගන්න බැහැ. මිනිස්සුන්ට ඇත්තටම ආදරයක් තියෙනව නම් විපක්ෂයෙ අය එකතු වෙන්න ඕන ජනාධිපතිතුමත් එක්ක. උතුරේ සහෝදර දෙමළ ජනතාවට ජනාධිපතිතුමා සහෝදරත්වයේ දෑත් දිගු කරලයි තියෙන්නේ” හෙට්ටිගේ කියද්දි බලමු බලමු කියමින් මහේෂ්වරන් මන්ත්‍රීවරිය එතැනින් පිට වූයේ අපේ නායකතුමත් යාපනයේ එන්න ඉන්නවා. මමත් එහේ යන්න ඕනෑ කියමිනි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=ab1302173</link>
    <topic>විදේශීය බලපෑම් හා අපේ රට</topic>
    <author>සංවාද සටහන සරත් පෙරේරා</author>
    <content> එජාප පාර්ලිමේන්තු මන්ත්‍රීකබීර් හෂීම්ස්වාධිපත්‍යය යන සංකල්පය ඔබ තේරුම් කරන්නේ කෙසේද?මේ වචනය ගැඹුරු අරුතක් තියනවා. රටක් පිළිබඳ ජනතාවගේ අයිතිය, භෞමික අඛණ්ඩතාව, ජනතා පරමාධිපත්‍යය, ස්වාධීනත්වය රටක ආරක්ෂාව මේ සියල්ලම කියාපාන බවයි මා හිතන්නේ.ගෝලීයකරණය යන්න ඔබ තේරුම් ගෙන තිබෙන්නේ කෙසේ ද?ගෝලීයකරණය තුළ අද ලෝකය වඩ වඩා විවෘත වෙමින් වෙළෙඳ පොළ විශ්ව ගම්මානයක් බවට පත්වෙලා. ඒ තුළ රටවල් අතර සබඳතා වැඩිවෙමින් රැකියා අවස්ථා බිහිවෙමින් ආර්ථික හා වෙළෙඳ, සන්නිවේදන හැම අංශයකම දියුණුවක් ඇතිවෙමින් යනවා. ගෝලියකරණය තුළත් එයට මුහුණ දෙමින් දේශීයත්වය රැක ගන්න පුළුවන් ප්‍රතිපත්තියක් ආණ්ඩුවකට තිබිය යුතුයි. අපට මේ ලෝකයේ තනියෙන් ජීවත්වෙන්න බැහැ. ඒ අතරේ අපේකම දේශීයත්වය අපේ අනන්‍යතාව රකින්න අප ක්‍රියාකළ යුතුවත් තිබෙනවා.දේශපාලන ගෝලීයකරණය හා ස්වාධිපත්‍යය එකට පැවැතිය හැකි ද? එසේ නම් ඒ කෙසේ ද?අනිවාර්යයෙන් ම පුළුවන්. සිංහල රජ කාලෙත් පැරැණි යුගයේ සිටම සේද මාවතේ පිහිටි රටක් ලෙස රටවල් ගණනාවක් සමඟ විදේශ වෙළෙඳාම පවත්වාගෙන යමින් වෙළෙඳ කලාප ඇති කරමින් කටයුතු කර තියෙනවා.ඒවාට කිව්වේ වෙළෙඳ අන්තර් ධූර කලාප කියල. පරාක්‍රමබාහු රජ කාලෙත් වෙනම කලාප ඇති කරමින් රටේ නිෂ්පාදන අපනයනයටත් පිටරටවල භාණ්ඩ විදේශ වෙළෙඳුන් මාර්ගයෙන් මෙහි ගෙන එන්නත් පරිසරය වට පිටාව මේ වෙළෙඳ මධ්‍යස්ථාන තුළ තිබුණා. නමුත් රටේ ස්වෛරීත්වය පාවා නොදී නිදහස් රටක් තුළ මේ සියල්ල කෙරුණේ අපිට ඕන භාණ්ඩ අපිම නිෂ්පාදනය කරන අතර වෙළෙඳාමත් කෙරුණා. අද මේක වඩාත් විවෘත තරගයක් බවට පත් වෙලා. අපි දැනගන්න ඕන සීමා මායිම් ඇති කරගෙන අපේ අනන්‍යතාවය ආරක්ෂා කර ගන්න.ශ්‍රී ලංකාවේ ස්වාධිපත්‍යය සහ විදේශීය සබඳතා කිනම් මුහුණුවරක් ගත යුතු ද?අපි රටක් විදියට කටයුතු කරන ගමන් ආසියානු කලාපයේ රටවල් සමඟ විශේෂයෙන් ම දකුණු ආසියානු කලාපයේ රටවල් සමඟ සබඳතා තර කරගත යුතුයි. දුප්පත් කමෙන් මිදෙන්න සංවර්ධනය ඇති කරගන්න අපට උදව් කරන රටවල් වගේ ම අප සමඟ වැඩිපුර වෙළෙඳාම් කරන රටවල් සමඟත් සබඳතා තර කරගෙන ඉදිරියට යා යුතුයි. අපේ තානාපති කාර්යාල හුඟක් වෙලාවට නිවාඩු ගන්න කාර්යාල වෙලා. තම වගකීම් මේ තානාපති කාර්යාල නිලධාරීන් බොහොමයක් ඉටු කරන්නේ නැහැ. අද රටවල් අතරත් දියුණු වෙන්න ඉදිරියට යන්න ලොකු තරගයක් තියෙන්නේ. එතනදී සබඳතා තරකර ගත් තරමට තමයි ඉදිරියට යන්න පුළුවන් වෙන්නේ.ඇතැම් රටවලට කරනු ලබන විදේශීය බලපෑම් වැඩි බවක් ඔබට පෙනෙනවා ද?කිසිම රටකට බලපෑම් අයුතු බලපෑම් තවත් රටකට කරන්න බැහැ. එහෙම කිසිම අයිතියක් කිසිම රටකට නැහැ.හැබැයි අපි ස්වකැමැත්තෙන් අස්සන් තැබූ අන්තර්ජාතික ගිවිසුම් තිබෙනවා. ඒවායින් අපි බැඳී සිටිනවා. ඒවා ඉක්මවා ගිහින් රටක ස්වාධීනත්වයට අතගැසීම් කිරීම වැරැදියි.කුමක් නිසාද එවැනි ප්‍රවණතාවයක් ඇතිවී තිබෙන්නේ.අපි ලෝකය පිළිගත් ප්‍රජාතන්ත්‍ර මූලධර්ම ආරක්ෂා කරනව නම් අපට කිසිවකුට අත පෙවීම් කරන්න බැහැ කියල මම හිතනවා. අපි ආසියාවේම පැරණිම ප්‍රජාතන්ත්‍රවාදී ආයතන ව්‍යුහයක් තියන රටක්. ඒ හරහා ගොඩනැඟුණු අයිතිවාසිකම් සෝදා පාළුවීමට ඉඩ නොදී ඒවා ආරක්ෂා කළ යුතුයි.අපට අන්තර් ජාතික තලයේ නැඟී හිටීමට හොඳම ක්‍රමය පරසතුරු එදිරිවාදිකම් ජය ගැනීමට රටවල් අතර මිත්‍රත්වය ගොඩනැඟීමයි.විදේශීය බලපෑම් ඇතිවන අවස්ථාවක විපක්ෂයේ වගකීම කුමක් විය යුතු ද?ඕනෑම අවස්ථාවක ආණ්ඩුවේ වගකීම තමයි විපක්ෂය දක්වන අදහසුත් සැලකිල්ලට අරන් රටක් ලෙස කටයුතු කිරීම. ප්‍රජාතන්ත්‍රවාදී ලෙස විපක්ෂය කරන විවේචන නොසලකා හරිනව නම් ඒක රටටයි හොඳ නැත්තේ. යුද්ධ පැවැති අවස්ථාවලත් විපක්ෂය එකතු කරගෙන ප්‍රජාතන්ත්‍රවාදී රටවල් ක්‍රියා කළ ආකාරය පිළිබඳ උදාහරණ ලෝකයේ තිබෙනවා.මට මතකයි 1994 - 2000 කාලේ අන්තර්ජාතික ගිවිසුම් පිළිබඳ ප්‍රශ්න පැන නැඟුණ අවස්ථාවක එවකට සිටි විදේශ ඇමැති ලක්ෂ්මන් කදිර්ගාමර් මහත්තයා ඇවිල්ල විපක්ෂයේ හිටපු විදේශ ඇමැතිවරයකු වූ ඒ.සී.එස්. හමීඩ් මහත්තයා එක්ක පැයක් දෙකක් සාකච්ඡා කළා මට හොඳට මතකයි.විපක්ෂයේ අපට පුළුවන් මග පෙන්වන්න පමණයි. ඒ පිළිබඳව කටයුතු කිරීමේ වගකීම තියෙන්නේ රජයටයි.මෙවැනි අවස්ථාවක රජයේ වගකීම කුමක් විය යුතු ද?රජයක වගකීම රටේ ස්වෛරීත්වය ආරක්ෂා කරමින් අයුතු බලපෑම් කොහෙන්වත් එල්ල නොවන පරිදි විවෘත පිළිවෙතක් අනුව කටයුතු කිරීමයි. මම කලිනුත් කිව්ව වගේ අපි අන්තර්ජාතික ගිවිසුම් අස්සන් කරල එක්සත් ජාතින් ගේ ආයතන තුළ අන්‍යොන්‍ය සහයෝගයෙන් කටයුතු කරන්න ඕන.අපි අන්තර්ජාතික සංවිධාන සමඟ විවිධ මට්ටමේ සංවිධාන සමඟ වෙළෙඳාම, දේශපාලන, සංස්කෘතික ආර්ථික මේ හැම සංවිධානයක් සමඟම ගිවිසුම් අස්සන් කරල තියෙන්නේ. එක වතාවක එක්සත් ජාතීන්ගේ මානව හිමිකම් සමුළුවේ දී උගත් පාඩම් කොමිසමේ වාර්තාව ක්‍රියාත්මක කරන්න වගකීමක් නැහැ කියල විදේශ ඇමැතිවරයා කියන කොට තව ඇමැතිවරයකු කිව්වේ තව දෙයක්. ලංකා නියෝජිත කණ්ඩායමේ නායකයා ලෙස එම ඇමැතිවරයා කිව්වේ උගත් පාඩම් කොමිසමේ වාර්තාව අකුරට ක්‍රියාත්මක කරන බවයි. මෙලෙස ක්‍රියා නොකර අපි අපට එල්ල වෙලා තියන අභියෝග ජයගන්න දක්ෂ ලෙස ක්‍රියා කරන්න ඕන.සංවාද සටහන සරත් පෙරේරාකොළඹ දිස්ත්‍රික් පාර්ලිමේන්තු මන්ත්‍රීතිලංග සුමතිපාලස්වාධිපත්‍යය යන සංකල්පය ඔබ තේරුම් කර ගන්නේ කෙසේද?ස්වාධිපත්‍යය යන වචනය හැදිලා තියෙන්නේ ස්ව ආධිපත්‍ය යන්නෙන්. ඒ කියන්නේ තමන්ගේ රට ගැන තමන්ට තිබෙන ආධිපත්‍යයයි. මෙහි අනෙක් පැත්ත තමයි විදේශ ආධිපත්‍ය කියන දෙය. ඕනෑම රටකට තිබෙන උත්තරීතර දෙය තමයි තම රට පිළිබඳ තමන්ට තිබෙන ස්වාධිපත්‍යය. ඒ නිසා කිසියම් රටක් ගත කළ යුතු, රැක ගත යුතු වැදගත් ම දෙය තමයි රටේ ස්වාධිපත්‍යයය.ගෝලීයකරණය යන්න ඔබ තේරුම් ගෙන තිබෙන්නේ කෙසේ ද?ගෝලීයකරණය කියන්නේ මුළු ලෝකයම එකම වාස භූමියක් හැටියට සැලකීම. අපි රටවල් කියන්නේ භූගෝලීය සාධක මත වෙන් වූ ප්‍රදේශයි. ඒවාට දේශසීමා තිබෙනවා. ඊට ස්වාධිපත්‍යය ක්‍රියාත්මක වෙන්නේ ඒ දේශ සීමා තුළයි. එහෙත් පසුකාලීනව විවිධ හේතුන් නිසා සීමා මායිම්වලින් වෙන් වෙලා තිබූ රටවල් ඒකාබද්ධ වෙන්න පටන් ගත්තා.යුද්ධය නිසා, ස්වාභාවික විපත් නිසා, ක්‍රීඩා උත්සව නිසා මේ රටවල් එකිනෙකට සමීප වුණා. නමුත් අද වෙන විට අන් සියල්ලටම වඩා තාක්ෂණය විසින් මේ රටවල් ඒකාබද්ධ කොට තිබෙනවා. ජනමාධ්‍යය මේ ඒකාබද්ධවීමට හේතු වුණ ප්‍රබල ම සාධකයක්. ඒ සියල්ල ඉදිරියේ රටවල් වශයෙන් නොව එකම මානව සංහතියක් විසින් සිතන්නට පෙලඹවීමක් ඇති කළා. ගෝලීයකරණය කියන දෙයට පොදුවේ දිය හැකි නිර්වචනය එහෙම දෙයක් කියලයි මං හිතන්නේ.පොදු නිර්වචනය ඉහත දැක්වූ ආකාරයට වුණත් ගෝලීයකරය යන සංකල්පය මා තේරුම්ගෙන තිබෙන්නේ මීට වඩා බැරෑරුම් විදියට. ගෝලීයකරණය බටහිර සිට ලෝකයේ හැම තැනටම ගලාගෙන යනවා. ඉන්දියාවේ භාරතීය සංස්කෘතිය ප්‍රංසයට යන්නේ නැහැ. හැබැයි ප්‍රංස සංස්කෘතිය භාරතයට එන්ඩ පුළුවන්.ඒ අනුව බලපුවාම මින් කලකට පෙර තිබූ බටහිර ආධිපත්‍යය වෙනත් ආකාරයකින් ක්‍රියාත්මක වීම වෙනවාද කියන ගැටලුව මගේ හිතේ තිබෙනවා. ඒ කෙසේ වෙතත් වෙනත් කාරණා සම්බන්ධයෙන් සලකා බලන විට ගෝලීයකරණයේ යහපත් පැති දකින්ඩ පුළුවන්. ලෝකය යන පුළුල් යන වචනය වෙනුවට විශ්ව ගම්මානය යන යෙදුම දැන් භාවිත වෙනවා. ඒත් ප්‍රශ්නය තිබෙන්නේ මේ විශ්ව ගම්මානයත් බටහිර බල අධිකාරයට යටවෙලා ද කියන එකයි.දේශපාලන ගෝලීයකරණයට සහ ස්වාධිපත්‍යයට එකට පැවැතිය හැකිද? එසේ නම් ඒ කෙසේද?සංස්කෘතිමය ගෝලීය කාරණය හෝ තාක්ෂණිකමය ගෝලීයකරණයට රටක ස්වාධිපත්‍යයට හානියක් නොවුණොත් දේශපාලනික ගෝලීයකරණය කිසියම් බලපෑමක් රටකට ඇති කරන බව අපට පිළිගැනීමට සිදු වෙනවා. එබැවින් නිතර නිතර රටක ස්වාධිපත්‍යයට පීඩනයක් එල්ල කරනවා.ඒක අද අපට දකින්ඩ පුළුවන් යථාර්ථයක්. ඒ ඒ රටවල් විසින් කළ යුත්තේ තම ස්වාධිපත්‍යයට එල්ල වෙන පීඩනය එක්කෝ අවම කර ගැනීම, නැතිනම් නැත්තටම නැති කිරීමයි. නමුත් නැත්තටම නැති කරනවා කියන එක එතරම් සැහැල්ලුවෙන් කළ නොහැකි දෙයක්. මෙහිදි අවශ්‍ය වෙන්නේ ස්වාධිපත්‍යය වෙනුවෙන් පෙනී සිටින ඥානාන්විත සහ රාජ්‍ය තාන්ත්‍රික නායකත්වයක්. කිසිම අවස්ථාවක ස්වාධිපත්‍යය යටපත් නොකරන්නටත් එහෙත් ගෝලීයකරණ ක්‍රියාවලිය සමඟ අමු අමුවේ නොගැටෙන්නටත් වගබලා ගැනීම නායකත්වයේ වගකීම විය යුතුයි.ශ්‍රී ලංකාවේ ස්වාධිපත්‍යය සහ විදේශීය සබඳතා කිනම් මුහුණුවරක් ගත යුතුද?අපට ස්වාධිපත්‍යයක් තිබෙනවා. එසේම අපට එම ස්වාධිපත්‍යය පිළිබඳව අභිමානනීය ඉතිහාසයක් තිබෙනවා. මේ ස්වාධිපත්‍යය රැක ගැනීම සඳහා ඉතිහාසය පුරාම විශාල පරිශ්‍රමයක් දරන්නට අපේ පෙර පරම්පරාවට සිදුවුණා. අපේ මුතුන් මිත්තන් ජීවිත පූජා කළා.ස්වාධිපත්‍යය යන්න මතුපිටට එන්නේ දේශපාලනමය මුහුණුවරකින් ම පමණක් ම නෙමෙයි. සංස්කෘතික, ආර්ථික, සමාජීය වශයෙන් අපට තිබෙන අනන්‍යතා සියල්ල මේ ස්වාධිපත්‍ය සමඟ බැඳී තිබෙනවා. ඒ නිසා අප විදේශයන් සමඟ සම්බන්ධතා පවත්වාගෙන යා යුත්තේ මේ අනන්‍ය ලක්ෂණවලට ගැටලුවක් නොවන ආකාරයටයි. සමහරවිට නම්‍යශීලි වෙන්නත් පුළුවන්.මෙසේ වෙනත් රටවල් සමඟ ශ්‍රී ලාංකීය ස්වාධිපත්‍යය යටපත් නොකරමින් සබඳතා පවත්වන්නට හැකි නායකත්වයක් අපට ලැබී තිබෙනවා.රටේ ස්වාධිපත්‍යය ඉතා ඉහළින් ගරු කරන මහින්ද රාජපක්ෂ ජනාධිපතිතුමාගේ නායකත්වය එක් අතකින් අනම්‍ය වන අතර තවත් අංශවලින් නම්‍යශීලී වීම රාජ්‍ය තාන්ත්‍රික පරිණත භාවය මුළු ලොවටම විදහා දක්වනවා. මෙය ජාත්‍යන්තර සබඳතා ඉදිරියේ අපේ ස්වාධිපත්‍යය දිය වී නොයෑමට තීරණාත්මක සාධකයක් වී තිබෙනවා. ඒ නිසා අපේ සැලසුම මේ නම්‍යය අනම්‍යය පියවරයන්ගෙන් යුක්ත විය යුතු යැයි මා සිතනවා. එබැවින් අපේ ස්වාධිපත්‍ය රැක ගනිමින් විදේශයන් සමඟ සබඳතා පැවැත්වීමට එනම් ගෝලීයකරණ සීමාවට ඇතුළුවීම සඳහා අපට දර්ශනයක් මෙන්ම ක්‍රියා පිළිවෙතක් ද තිබෙනවා.ඇතැම් රටවලට කරනු ලබන විදේශ බලපෑම් වැඩි වෙන බවක් ඔබට පේනෙනවාද?එවැනි වාතාවරණයක් ඇතිවී තිබෙන බව පැහැදිලියි. ඉරාකය, පාකිස්ථානය, සිරියාව වැනි රටවලට සිදුවී තිබෙන්නේ ඒ බලපෑම්වල අහිතකර ප්‍රතිඵලයි. මූලික වශයෙන් දේශපාලන බලපෑම් සමඟ ආර්ථික බලපෑම් ද බද්ධ වෙනවා. ආර්ථික සම්බාධක කියන්නේ එහෙම දෙයක්. මේ බලපෑම් ඍජු මෙන් ම වක්‍ර ආකාරයෙන් ඒ ඒ රටවලට පීඩනයක් ඇති කරනවා.මෙහිදී ක්‍රියාත්මක වන්නේ මානව හිතවාදී ගෝලීයකරණයකට වඩා දේශපාලනිත හා ආර්ථික න්‍යාය පත්‍රයකට අනුව සැකසුනු ක්‍රියාවලියක්. ගෝලීයකරණයේ වචනාර්ථය කෙසේ වෙතත් අද ලෝකය බලගතු රටවල් කීපයක ආධිපත්‍යයට නතු වෙමින් තිබෙනවා. ශ්‍රී ලංකාටත් මේ බලපෑම් අඩු වැඩි වශයෙන් එල්ල වෙනවා. එබැවින් මෙය ඉතා සුපරීක්ෂාකාරීව අධ්‍යයනය කළ යුතුයි.කුමක් නිසාද එවැනි ප්‍රවණතාවක් ඇතිවී තිබෙන්නේ?එවැනි ප්‍රවණතාවක් ඇති වෙන්නට ප්‍රධාන හේතුව ආර්ථික ක්‍රියාවලියෙහි බටහිරට තිබූ ආධිපත්‍යය ක්‍රමයෙන් ගිලිහෙන්නට පටන් ගැනීම සහ ඒ නිසා ඇතිවෙන දේශපාලනික බලයේ ආධිපත්‍යය අභියෝගයට ලක්වීමත් නිසායි. පුළුල්ව සලකා බැලුවොත් ආර්ථික ශක්තියකින් තොරව දේශපාලන බලයකට පැවැත්මක් නැහැ. අද චීනය, ජපානය සහ කොරියාව ආර්ථික ලෝකයේ දැවැන්තයන් බවට පත් වෙමින් තිබෙනවා. මෙය බටහිර ලෝකයට විශාල අභියෝගයක්. ඒ නිසා තමයි ඔවුන් මෙවැනි ප්‍රවණතාවයකට අවතීර්ණ වී සිටින්නේ. තමන්ට නතු නොවන නායකත්වයන් වෙනුවට තමන්ට කීකරු නායකයන් බිහි කර ගැනීමේ ක්‍රියාවලියක ඔවුන් නිරතව සිටිනවා.විදේශීය බලපෑම් ඇතිවෙන අවස්ථාවක විපක්ෂයේ වගකීම කුමක් විය යුතුද?තමන්ගේ රටට විදේශීය බලපෑම් එන විට පාක්ෂිකයා කියන පටු සීමාවෙන් මිදී රට වැසියා කියන පුළුල් ක්ෂේත්‍රයට යා යුතුයි. නමුත් අපේ විපක්ෂය කිසි විටකවත් රට වැසියෙකු ලෙස සිතන්නේ නැහැ. ඔවුන් හැම විටම පාක්ෂිකයන්ගේ සීමාවේ කොටුවී සිටිනවා. දේශපාලනය කරන්නට හෝ ස්වාධිපත්‍යයෙන් යුත් රටක් අවශ්‍යයි.ඒ නිසා විපක්ෂයේ වගකීම වෙන්නේ රටේ ස්වාධිපත්‍ය වෙනුවෙන් පෙනී සිටීමයි. එහෙත් අපේ රටේ විපක්ෂය ඇතැම්විට අපව බිලි ගන්නට එන විදේශීය බලපෑම්වලට උඩගෙඩි දෙනවා. එය ඉතා හානිකරයි. එය සැබෑ විපක්ෂයක කාර්ය භාරයක් නොවෙයි. විදේශ බලපෑම්වලදී රටවැසියන් වශයෙන් එක් වීමට තරම් විපක්ෂය නම්‍යශීලී විය යුතුයි.”එවැනි අවස්ථාවක රජයක වගකීම කුමක් විය යුතුද?රජයේ වගකීම වන්නේ කුමන අභියෝග පැමිණියත් රටේ ස්වාධිපත්‍යය රැක ගැනීම සඳහා පෙනී සිටීමයි. විදේශීය බලපෑම්වලට රට තුළට පැමිණීමට තරම් ;හ්තු කාරණා සිදුවී නැහැ. එහෙත් එවැනි ව්‍යාජ පසුබිම් නිර්මාණය කොට මේ රට තුළ මානව හිමිකම් නැතැයි, මාධ්‍ය නිදහස නැතැයි පශ්චාත් යුද අපරාධ සිදුවී ඇතැයි පවසමින් රටේ අභ්‍යන්තර කටයුතුවලට ඇඟිලි ගැසීමට අන්තර්ජාතික බලවේග දරන උත්සාහය රහසක් නොවෙයි. මේ රජය ඒ සියල්ල තේරුම් ගෙන තිබෙනවා.එවැනි ඕනෑම තත්ත්වයකට මුහුණ දීමට තරම් ශක්තිමත් නායකත්වයක්, දර්ශනයක් එසේම අන්තර්ජාතික සහයෝගීතාවයක් මේ රජයට තිබෙනවා. මේ වෙනවිට බලවත් රටවල් බොහෝ ගණනක් ඒ බව ප්‍රකාශ කොට තිබෙනවා.සංවාද සටහන චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=ab1302174</link>
    <topic>උපාධිධාරීන් 51800 කට රජයේ ස්ථිර රැකියා</topic>
    <author>සාකච්ඡා කළේසරත් පෙරේරා</author>
    <content>පී. බී. අබේකෝන්ලේකම්, රාජ්‍ය පරිපාලන හා ස්වදේශ කටයුතු අමාත්‍යාංශයඋපාධිධාරීන්ගේ විරැකියා ප්‍රශ්නය විසඳමින් උපාධිධාරීන් 51000 කට රජයේ ස්ථිර රැකියා සැපයෙයි.මෙරට උපාධිධාරීන් මුහුණ දී තිබෙන විරැකියාව පිළිබඳ ප්‍රශ්නය නිරතුරු සාකච්ඡාවට ගැනෙන ප්‍රශ්නයක් බව අපි දනිමු. එක පැත්තකින් මේ ප්‍රශ්නයෙන් කියැවෙන්නේ රටේ උගත් පරපුරටවත් රැකියා සපයන්නට තරම් ආර්ථිකය පුළුල් නොවීමේ කතාවක් මෙන්ම පවතින රැකියාවලට සරිලන ආකාරයේ අධ්‍යාපනයක් උපාධිධාරීන්ට නොලැබීම පිළිබඳව ද ප්‍රශ්නයකි.මේ රටේ අධ්‍යාපන පද්ධතියේ හරය ලෙස ඉදිරියට එන දක්ෂම සිසුන් පිරිස උසස් පෙළ විභාගයෙන් පසුව විශ්ව විද්‍යාලවලට ඇතුළු කර ගැනේ. වසරකට මෙසේ උසස් පෙළ සමත් සිසුන් විසිදහසකට වැඩි පිරිසක් විශ්ව විද්‍යාලවලට ඇතුළු කර ගැනේ.එම පිරිසෙන් වෛද්‍ය, ඉංජිනේරු, නීති වැනි පීඨ කීපයකට බඳවා ගන්නා සිසුන්ට රැකියා ප්‍රශ්නයක් උද්ගත නොවන නමුත් කලා පීඨ ඇතුළු අනෙකුත් පීඨවලින් පිටවන උපාධිධාරීන්ට තම උගත්කමට සරිලන රැකියා නොලැබීම පිළිබඳ ප්‍රශ්නයක් වසරක් පාසා උද්ගත වෙයි. මෙම පිරිසෙන් ද හරිහැටි ඉංගි‍්‍රසි උගත් පරිගණකය අතට හුරු උපාධිධාරීන් වෙත්නම් ඔවුන් රැකියා විරහිත ගොඩට එකතු නොවී මෙරට හෝ පිටරට හොඳ රැකියාවක් සොයා ගැනීමට සමත් වෙයි. ඔවුන්ට ඉංගි‍්‍රසි දැනුම ලැබීම පියාපත් ලැබීමක් බඳුය.විශේෂයෙන්ම වාණිජ අංශයේ උපාධිධාරීන් වෙත්නම් ඔවුන්ට යම් තරමකට ඉංගි‍්‍රසි භාෂාවෙන් කටයුතු කළ හැකිනම් විශ්ව විද්‍යාලයේ ඉගෙන ගන්නා අවදියේ සිටම හොඳ රැකියාවකට අවතීර්ණ විය හැකිය.මේ අංශයේ ඉංගි‍්‍රසි මාධ්‍යයෙන් උපාධිය හදාරන සිසුන්ට ද රැකියා සොයා ළතවීමට සිදුවන්නේම නැති තරම් ය.මෙලෙස ඉගෙන ගන්නා අතරේම වෘත්තීය පුහුණුවක් ලැබෙන ආකාරයේ පාඨමාලා සමූහයක් ඌව විශ්ව විද්‍යාලයේ අරඹනු ලැබිණි. මේ නැඹුරුව අනෙකුත් විශ්ව විද්‍යාලවලටත් ව්‍යාප්ත කරමින් රැකියා විරහිත ගොඩට එකතු නොවන ඕනෑම රැකියාවකට ඔබින ආකාරයේ දැනුමක් සහිත උපාධිධාරීන් මින් ඉදිරියට විශ්ව විද්‍යාලවලින් එළියට දැමීමට කටයුතු කරන බව උසස් අධ්‍යාපන ඇමැති එස්. බී. දිසානායක මහතා ද අවධාරණය කරයි. මේ වෙනස විශ්ව විද්‍යාල තුළින් ඉක්මනින්ම ඇතිකර ගැනීම උසස් අධ්‍යාපන ඇමැතිවරයාගේ අභිප්‍රාය වී තිබේ. ඒ සඳහා පාඨමාලා නවීකරණයත් පාඨමාලා ඉංගි‍්‍රසි මාධ්‍යයට හැරවීමත් දැනට විශ්ව විද්‍යාලවල කරගෙන යයි.එම වෙනස ඇතිකරගන්නා තෙක් රැකියා නැති උපාධිධාරීන්ට රැකියා ලබාදෙන ප්‍රධාන සැපයුම්කරු ලෙස කටයුතු කිරීමට සිදුව ඇත්තේ රජයටයි. නිදහස් අධ්‍යාපනයෙන් බිහිවන රටේ උගත් බුද්ධිමත්ම දරු පිරිස රටේ ආර්ථිකයෙන් බිහිවන රැකියාවලට අවශෝෂණය කරගත හැකි ආකාරයේ අධ්‍යාපනයක් ඔවුන්ට ලැබෙන තෙක් මේ යුතුකම ඉටුකිරීමට රජයට සිදුවෙයි.මේ අනුව 2011 වසර අවසානයට කලින් උපාධිය ලැබු උපාධිධාරීන් පනස්දහසකට රජයේ ස්ථිර රැකියා සැපයේ.රාජ්‍ය පරිපාලන අමාත්‍යාංශයේ ලේකම් පී. බී. අබේකෝන් මහතා කියා සිටියේ උපාධිධාරීන්ට ලබාදෙන රැකියා ප්‍රමාණය 51800 ක් වන බවයි. මේ ලබාදෙන රැකියා රජයේ ස්ථිර රැකියා බව ද ලේකම්වරයා කීය. මේ සඳහා බඳවාගෙන ඇති උපාධිධාරීන් 2011. 12. 31 දිනට පෙර උපාධිය ලැබූවන් වන බව ද ලේකම්වරයා කීය.බඳවාගෙන ඇති සෑම උපාධිධරයකුටම වසරක පුහුණුව අවසානයේ රජයේ ස්ථිර රැකියාවක් ලැබෙන බව ද අබේකෝන් මහතා කීය. රජයේ තීරණය අනුව පෙබරවාරි 2 වැනි දින වසරක පුහුණුව සම්පූර්ණ වූ උපාධිධාරීන්ට දැන් පත්වීම් ස්ථිර කිරීමේ ලිපි යවමින් තිබෙන බවත් රජයේ සේවයට බඳවාගෙන ඇති සෑම උපාධිධාරියකුටම පත්වීම ස්ථිර කිරීමේ ලිපි ඔවුන්ගේ පත්වීමට වසරක් සම්පූර්ණ වන දිනයේ යවන බවත් ලේකම්වරයා අවධාරණය කෙළේය.මේ පත්වීම් පිරිනැමීම ගැන මේ උපාධිධාරීන් නිකරුණේ කාලය ගත කරන බවට රජයේ විවේචකයන් නගන චෝදනාව ගැන ඔබ කුමක් ද කියන්නෙ?ඔවුන් මෙතෙක් ලැබුවේ පුහුණුවක්. ඔවුන් විවිධ අංශවල මේ පුහුණුව ලැබුවා. මුලින්ම ගත් පිරිසට පෙබරවාරි 2 පත්වීම් ලිපි පිරිනැමුවා. මොවුන් සංවර්ධන නිලධාරී සේවයේ තුන්වැනි පන්තියට අනුයුක්ත කරනවා.මේ උපාධිධාරීන් කුමන අංශවල පාඨමාලා හැදැරු අය ද?හැම අංශයකම අධ්‍යාපනය හැදෑරූ උපාධිධාරීන් මේ අතර සිටිනවා. ඔවුන් සංවර්ධන නිලධාරී සේවයේ 3 වැනි ශ්‍රේණියටයි බඳවා ගන්නේ. ඔවුන්ට එම සේවයේ 2, 1 ශ්‍රේණිවලට උසස් වීම් ලබාගන්න පුළුවන්.මොවුන්ට ස්ථිර කාර්ය භාරයක් පැවරෙනවා ද?ඔව්. මොවුන් ප්‍රාදේශීය ලේකම් කාර්යාලවල විමර්ශන නිලධාරීන්, විගණන නිලධාරීන් ගොවිජන සේවය හා ආර්ථික කටයුතු අමාත්‍යාංශයේ දිවි නැඟුම වැඩසටහන ක්‍රියාත්මක කිරීමටත් අනුයුක්ත කෙරෙනවා. මේ විදියට මේ පත්වීම් දෙන උපාධිධාරීන් විවිධ අමාත්‍යාංශ හා දෙපාර්තමේන්තුවල නිශ්චිත තනතුරුවලට අනුයුක්ත කරනවා.සංවර්ධන නිලධාරී සේවයේ සේවා ව්‍යවස්ථාව අනුව රජයේ නිලධාරීන්ට හිමි සියලුම හිමිකම් හා අයිතිවාසිකම් මේ පිරිසට ලැබෙනවා. ඔවුන්ට ලබාදෙන වේතනය සියලු දීමනා සමඟ රුපියල් 23000 කට ආසන්න වෙනවා.මේ පිරිසටත් රාජ්‍ය සේවයේ ක්‍රම සම්පාදන, ගණකාධිකාරී, පරිපාලන සේවා වැනි විභාගවලට පෙනී සිටිමින් රජ්‍ය සේවයේ ඉදිරියට යන්න අවස්ථාවත් විවෘතයි.සාකච්ඡා කළේසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=ab1302175</link>
    <topic>පොලිටිකල් විස්සයි විස්ස</topic>
    <author>සුභද්‍රා දේශප්‍රිය</author>
    <content>”ආර්ථික අර්බුදයට ලක්වී සිටින ජනතාවට නිදහස අහිමි වෙලා”ටිල්වින්රිවිර – 12 වැනි අඟහරුවාදා)”ආර්ථික අර්බුදයට ශ්‍රී ලංකාවේ පමණක් නොවෙයි ඇමෙරිකාවේ ජනතාවත් මුහුණ දෙමින් සිටිනවා. ගම් මට්ටමේ සිට ආර්ථික තත්ත්වය නඟාසිටුවීමට දිවිනැඟුම වැනි ව්‍යාපෘති බිහිකරමින් පවතිනවා.රජය කිරීමට සූදානම් වන ජනතා මෙහෙවර දෙස ඊර්ෂ්‍යාවෙන් ද්වේෂයෙන් බලා ඒ වැඩපිළිවෙළ කඩාකප්පල් කර විවේචනය කිරීමයි ටිල්වින් මහත්තයලා හැමදාම කරන්නට උත්සාහ කළේ. ඔවුන් හැමදාම දකින්නේ වැරැදි පැත්ත. වසර තිහකට පසු ජනතාව නියම නිදහසක් අද භුක්ති විඳිනවා. මේ රටේ භීෂණය ඇති කර ජනතාව බියවැද්දූ පිරිස් අද නිදහස ගැන කතාකිරීම විහිළුවක්.”(පණ්ඩු)”අපරාධ වාර්තාකරණයට නීති හදමින් අපරාධ යට ගහන්නට උත්සාහ ගන්නවා”(තිස්ස)රිවිර – 12 වැනි අඟහරුවාදා”ජනමාධ්‍ය නිදහස ලබාදුන් එකම රජය මේ රජයයි. මාධ්‍යකරුවන්ට බලපෑම් කිරීමක් කර නැහැ. එක්සත් ජාතික පක්ෂ රජය කාලයේ මාධ්‍යවේදීන් මහමඟ මරා දැම්මා. අද එවැනි තත්ත්වයක් නැහැ. ජනතාවට නිවැරැදි ප්‍රවෘත්ති ලබාදීම මාධ්‍ය ආයතනවල වගකීමක්.(පණ්ඩු)“යුක්තිසහගත ජනතාව පාලනය කරන්න මර්දනය අවශ්‍ය නැහැ”සුනිල් හඳුන්නෙත්ති(රිවිර – 13 වැනි බදාදා)”යුක්තිය සාධාරණත්වය වෙනුවෙන් මේ රජය ඇපකැපවී සිටිනවා. මේ රටේ භීෂණයක් ඇතිකර ජනතාවගේ නිදහස නැති කළ ලේවලින් ඉතිහාසය ලියූ අයුක්තිය අසාධාරණය මේ රටේ රජ කරවන්නට උත්සාහ කළ පිරිසකට ජනතාව ගැන කතාකිරීම සදාචාරාත්මකද?”(පණ්ඩු)”ප්‍රජාතන්ත්‍රවාදය හා මූලික අයිතිවාසිකම් ආරක්ෂා කර ගැනීමට සියලු බලවේග එකට කටයුතු කළ යුතුයි”රනිල්(රිවිර – 12 වැනි අඟහරුවාදා)”අද විපක්ෂය දෙස බැලුවොත් හරිම ශෝචනීය ඉරණමකට ලක්වී ඇති බව ඕනෑම කෙනකුට පේනවා. විවිධ පක්ෂවලින් ඈත්වෙලා ජනතාව අතරින් ගිලිහී ගිය පිරිස් පක්ෂ හදාගෙන බෝඩ් ලෑල්ලක් අරගෙන අද පාරට බැහැලා කරන විහිළුව ගැන අපිට කනගාටුයි. අද විපක්ෂයේ ඇතුළේ තියෙන අර්බුදය විසඳගන්න බැරිව රනිල් මහත්තයා රට ගැන කතාකරනවා. පක්ෂයේ ඇතුළේ සාමාජිකයො නැති නිසා ජනතාව අතරින් දුරස්වෙච්ච පක්ෂ අතහැරලා ගිය පිරිස් එකතු කරගෙන රනිල් මහත්තයා ඉදිරියට යන්න හැදුවට මේ රජය හොල්ලන්න ඒ අයට බැහැ”(පණ්ඩු)”රටේ නීතිය බල්ලට ගිහින් කීවොත් බල්ලොත් නඩුවක් දමයි”(සුජීව)(මව්බිම – 11 වැනි සඳුදා)නීතිය අකුරටම ක්‍රියාත්මක කිරීම මේ රජයේ ප්‍රතිපත්තියයි. පොලිසිය, උසාවිය ස්වාධීනව නීතිය ක්‍රියාත්මක කරනවා. පෞද්ගලික වාසි නොතකා හොරකම් කිරීමට ඉඩ නොදී ජනතා පරමාධිපත්‍ය වෙනුවෙන් අධිකරණයේ ස්වාධීනත්වය රැකගැනීමට මේ රජය ව්‍යවස්ථාදායකය හරහා කටයුතු කර තිබෙනවා.අද රට දියුණුව කරා ගමන් කරමින් පවතිනවා. රටේ නීතිය බල්ලට ගිය කාලයක් තිබුණා. 1977 එක්සත් ජාතික පක්ෂ ආණ්ඩුව බලයට පැමිණි දවසේ සිට නීතිය තිබුණේ බල්ලටත් අන්ත තැනක. රටපුරා දූෂණය, භීෂණය රජ කළ කාලයක් පසුකර අද රට සැබෑ ප්‍රජාතන්ත්‍රවාදී රජයක් යටතේ දියුණුව කරා ගමන් කිරීම එතුමලාට දරාගන්න බැහැ.(පණ්ඩු)”ජනතාව රවටන සංවර්ධන ප්‍රෝඩාවෙන් රට ආර්ථික අගාධයකට ඇද වැටෙනවා”(ටිල්වින්)(දිවයින – 13 වැනි බදාදා)”අනාගතයේ මේ රටේ අපේ දූදරුවන්ට ලෝකයට ණය නොවී ජීවත්වීමට හැකි සංවර්ධනයක් රට තුළ ගොඩනැඟෙමින් පවතිනවා. සංවර්ධනය ප්‍රෝඩාවක් නම් අධිවේගී මාර්ග, වරාය, ගුවන්තොටුපොළ අද ඉදිකොට එහි පල අද ජනතාව ලබාගෙන තිබෙනවා. අද මේ රටේ සංවර්ධනයක් පවතින බව සංචාරක කර්මාන්තය දෙස බැලුවහොත් ඕනෑම කෙනකුට පෙනෙනවා. සැබැවින්ම මේ රටට නිදහස ලබා දුන්නා සේම ඊළඟ පියවර ලෙස මේ රට දියුණු කිරීම මේ රජයේ අරමුණයි”(පණ්ඩු)”රාජපක්ෂ ඒකාධිපති රෙජිමය වහාම පෙරළා දැමීමට රටපුරා ජනතා රෙජිමේන්තු ගොඩනඟා තිබෙනවා”රනිල්(ලංකාදීප – 13 වැනි බදාදා)”ඒකාධිපති වියරුවක් තියෙන්නේ විපක්ෂ නායකතුමාට. පක්ෂය තුළ ඒකාධිපතිත්වය රජ කරවීමට යෑමෙන් පක්ෂයේ සාමාජිකයන් පිරිසක් නැතිකරගත් විපක්ෂ නායකතුමා මේ රටේ ජනතා බලවේග ගොඩනැඟීමට කතාකිරිම විහිළුවක්. ජනතා බලවේග ගොඩනැඟී තිබෙන්නේ කවුරුන් වටාද යන වග මැතිවරණ විසි ගණනක් එකදිගට පරාදවුණු රනිල් මහත්තයා දන්නවා. පක්ෂයේ සාමාජිකයන් ටික රැකගැනීමට නොහැකිව ජනතා බලවේග ගොඩනැඟීමට එතුමාට පුළුවන්ද?(පණ්ඩු)සුභද්‍රා දේශප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af1302172</link>
    <topic>එදා කොටින්ගේ ගුවන් පථය අද අපේ මහ ගුවන් තොටුපළක්</topic>
    <author>දයා ඩී. ෆොන්සේකා</author>
    <content>2008වර්ෂයේ එක් දිනක කොටින්ගේ සැහැල්ලු ගුවන් යානාවකින් මුළු කොළඹම හෙල්ලුණේය. කාටත් හොරෙන් උතුරේ සිට ආ ඒ ගුවන් යානය ගුවන් හමුදාවේ රේඩාර් යන්ත්‍රවලට හසුවීමෙන් පසු ප්‍රහාර එල්ල විය.ප්‍රහාර කීපයක් මධ්‍යයේ කොළඹ ගුවන් හමුදා මූලස්ථානයට නුදුරුව ආදායම් බදු ගොඩනැඟිල්ල අසල දී ඒ කුරුම්බැට්ටි ගුවන් යානය නියමුවා ද සමඟ පුපුරා ගියේය.ඊට පෙර වරක් කොළඹට බෝම්බ කීපයක් හෙලමින් කටුනායක කරා ගිය තවත් කොටින්ගේ සැහැල්ලු ගුවන් යානයක් කටුනායක ගුවන් තොටුපළ අසල දී ගුවන් භටයන්ගේ ප්‍රහාරවලින් පුපුරා ගියේය.මේ සියල්ල සඳහා කොටි ගුවන් යානා ආයේ කොයිබින් ද යනු ප්‍රශ්නාර්ථයක්ව තිබිණ. ඒ ප්‍රශ්නාර්ථයට පිළිතුරු ලැබුණේ යුද හමුදා ප්‍රහාර හමුවේ පසුබා යන කොටින්ගේ සුළු සුළු ගුවන් පථ කීපයක් හමුවීමෙනි.ඒ අතරින් ප්‍රධානම හා විශාලතම කොටි ගුවන් පථය වූයේ ඉරණමඩු මහා වනාන්තරය මැදදී හමුවූ කොටි ගුවන් පථයයි.ඉරණමඩු යන නම අපට මුලින්ම සවන් වැකුණේ ප්‍රභාකරන් විසින් සිය සැහැල්ලු ගුවන් යානා සඳහා භාවිත කළ එම ගුවන් පථය සොයාගත් පසුය.මේජර් ජනරාල් ජගත් ඩයස් ගේ 57 වැනි සේනාංකය විසින් 2008 වසරේ දී මේ ගුවන් පථය සොයා ගන්නා විට එය කොටි ත්‍රස්තවාදීන් විසින් බුල්ඩෝසර යොදා හානිකොට තිබිණ.ඉරණමඩු මේ කොටි ගුවන් පථය පිහිටා ඇත්තේ මහා වනාන්තරයක් මැදය. ඉහළ අහසට පවා නොපෙනෙන පරිදි සඟවා තබාගෙන සිටි මේ කොටි ගුවන් පථය සොයාගන්නා විට මීටර් 550 ක් තරම් කුඩා එකක් විය. ඊට හේතුව කොටි ත්‍රස්තවාදීන් විසින් එය භාවිත කරන ලද්දේ තම සැහැල්ලු ගුවන් යානා සඳහා පමණක් වීමය.එහෙත් එය අල්ලාගෙන ඉන්පසු 2009 මැයි 19 දා ත්‍රස්තවාදී නායකයා ඝාතනය කොට මුළු රට එක්සත් කළ පසු මේ ඉරණමඩු ප්‍රදේශය හා ගුවන් පථය රටට වැදගත් විය. ගුවන් පථයට නොදුරින් වූ ඉරණමඩු වැව ද ප්‍රසිද්ධ වූයේ කොටි නායකයෙකු වූ ඇන්ටන් බාලසිංහම් විසින් ‘මුහුදු ගුවන් යානයක්’ එයට බැස්සවූ බැවිනි.එහෙත් දැන් ඉරණමඩු ප්‍රදේශයේ අන්තර්ජාතික මට්ටමේ විශාල ගුවන් පථයක් තනා අවසන් වේගෙන යන අයුරු අපි පසුගියදා දුටුවෙමු.මේ ඉරණමඩු ගුවන් පථය දැන් තැනෙන්නේ මුළුමනින්ම ගුවන් හමුදාවේ ශ්‍රම දායකත්වය යටතේය.ත්‍රස්තවාදය පරාජය කිරීමෙන් අනතුරුව 2009 ජුනි 21 දින ගුවන් හමුදා මූලස්ථානයේ අනුමැතිය අනුව ගුවන් භටයන් 20 දෙනකු හා නිලධාරීන් තිදෙනෙකුගෙන් පටන් ගත් ඉරණමඩු ගුවන් හමුදා කඳවුර අද ගුවන් භටයන් 750 කට නිවහන වෙයි.වර්තමාන ගුවන් හමුදාපති එයාර් මාර්ෂල් හර්ෂ අබේවික්‍රම මහතාගේ සංකල්පයක් අනුව ඉරණමඩු ගුවන් පථය ඇරැඹීමේ කටයුතු ඇරැඹුවේ 2012 පෙබරවාරි මස මැද හරියේය.ඉරණමඩු ශ්‍රී ලංකා ගුවන් හමුදා ගුවන් ධාවන පථය සෑදීම සඳහා ගුවන් හමුදාපතිවරයා විසින් වෙනමම පක්ෂාංගයක් පිහිටුවන ලදී. එය හැඳින්වෙන්නේ ක්ෂණික ගුවන් ධාවන පථ අලුත්වැඩියා කිරීමේ පක්ෂාංගය යනුවෙනි. එහි අණදෙන නිලධාරිවරයා වන්නේ විංග් කමාන්ඩර් සුමේධ ද සිල්වා ය.“මෙය ශ්‍රී ලංකා ගුවන් හමුදා ඉතිහාසයේ ගුවන් හමුදාව විසින් ගොඩනැඟු පළමුවන ගුවන් පථයයි. මෙහි සේවය සඳහා මුළුමනින්ම සිටින්නේ ගුවන් හමුදා නිලධාරීන් හා ගුවන් භටයන්. මේ තාක් කල් ගුවන් හමුදාව සිය ගුවන් පථ අලුත්වැඩියාවන් සඳහා තම ශ්‍රමය වැය කළත් මුළුමනින්ම ගුවන් පථයක් තැනීමේ කටයුතු සඳහා යොමු වූ මුල් වතාව මෙයයි.සැලසුම් ඉංජිනේරු කටයුතු කළේ ගුවන් හමුදා ඉංජිනේරු වරුන් විසින්. මෙයට අවශ්‍ය යන්ත්‍ර සූත්‍ර අලුතෙන්ම ගෙනාවේ. ඒවා ක්‍රියා කරවීමට යෙදවූ කාර්මිකයන් වූයේ පුහුණු කළ ගුවන් භටයන්. අපි ගුවන් භටයන් ඒවා සඳහා මුල සිටම පුහුණු කළා.”ඒ අප සමඟ කතා කළේ විංග් කමාන්ඩර් සුමේධ ද සිල්වා ය.“මේ ගුවන් පථය කොතරම් දිග ද” මම ඇසුවෙමි.“මෙය මීටර් 1500 ක් දිගයි. දැනට මීටර් 1100 හදා ඉවරයි. තව සතියකින් දෙකකින් සියල්ල අවසන් වේවි. මෙහි පළල මීටර් 25 යි.මේ ගුවන් පථය පුරවන්නට අවශ්‍ය පස් ගත්තේ අවට වනාන්තරවලින්. ඊට අපි අවසර ගත්තා. ඒවා අපේම වාහනවලින් ගෙනාවේ. අවශ්‍ය කළුගල් වව්නියාවේ පිහිටි ගුවන් හමුදාවේ ඉඩමක පිහිටි ගල් කොරියකින් එනම් ‘මහමඩු’ ගල් කොරියෙන් ගෙනාවේ. මේ යන්ත්‍ර සූත්‍ර මුළුමනින්ම අලුත් ඒවා. දැනට පස් කියුබ් 42000 ක් විතර යොදාගෙන තිබෙනවා.”විංග් කමාන්ඩර් සුමේධ ද සිල්වා කියාගෙන යයි.ඒ අතර අපට බාධා කරමින් යන්ත්‍ර සූත්‍ර වැඩ කරයි. තම සුදු නිල ඇඳුමෙන් සැරසුණු ගුවන් භටයන් වැඩ කරන්නේ කඩියන් මෙන් කඩිසර කමිනි.පිරිසක් තාර දමති. තවත් පිරිසක් ගුවන් පථය සමතලා කරමින් විශාල යන්ත්‍ර ඉදිරියට ගෙන යති. එක් පසෙක සිහින් කළුගල් හා සිමෙන්ති මිශ්‍රණය කරන්නේ විශාල බැකෝ යන්ත්‍රයකිනි. මේ සියල්ල නිරීක්ෂණය කරමින් විංග් කමාන්ඩර් සුමේධ ද සිල්වා ද එහා මෙහා යයි. ඒ අතර ඔහු අවශ්‍ය තොරතුරු මාධ්‍යවේදීන්ට කියා දෙයි.මේ අතර අපට තොරතුරු කියා දෙන්නට ඉදිරිපත් වූයේ ඉරණමඩු ශ්‍රී ලංකා ගුවන් හමුදා කඳවුරේ අණදෙන නිලධාරී විංග් කමාන්ඩර් ක්‍රිෂාන්ත මනම්පේරිය.“මේ ගුවන් හමුදා කඳවුර දැනට අක්කර 4000 ක් පමණ භූමියක පැතිරිලා තියෙනවා. දැනට 700 ක විතර භටයන් හා නිලධාරීන් ඉන්නවා. අවශ්‍ය පහසුකම් සියල්ල තියෙනවා. ගුවන් භටයන්ට නිලධාරීන්ට කාන්තා ගුවන් නිලධාරීන්ට අවශ්‍ය නිවාස පහසුකම් සියල්ල තිබෙනවා. ක්‍රීඩා පහසුකම්, මෙන්ම විනෝදාත්මක කටයුතු සඳහා පහසුකම් තියෙනවා. ඒ පහසුකම් නිසා අපට මේ ගුවන් පථය හදන්නට අවශ්‍ය මිනිස් ශ්‍රමය යොදවන්නට පහසු වෙලා තියෙනවා.ඉරණමඩු ගුවන් හමුදා කඳවුරට එන්න පාරවල් දෙකක් තියෙනවා. එකක් ඕලුමඩු මාන්කුලම් අම්බගාමම් හරහා ඒ මාර්ගය කිලෝමීටර් 18 ක් තියෙනවා. අනෙක් මාර්ගය කිලිනොච්චිය වට්ටකච්චි රාමනාදපුරම් හා කල්මඩු හරහා එය කිලෝමීටර් 15 ක්.අප දැනට අක්කර 3000 ක ප්‍රදේශය එළිකොට අත්පත් කරගෙන තියෙනවා. තවත් අක්කර හාරදහසක්වත් අවශ්‍යයි.”“එච්චර මොකට ද?” මාධ්‍යවේදියෙක් ඇසීය.“ගුවන් පථය තියෙන නිසා ආරක්ෂිත භූමියක් අවශ්‍යයි. මෙය අංග සම්පූර්ණ ගුවන් හමුදා කඳවුරක් මෙතැන පිහිටුවන්න ගුවන් හමුදාපති තුමාගේ සංකල්පය. ගුවන් ආරක්ෂක පාසලක්, පරිපාලන ඒකකයක්, රියදුරන් පුහුණු කිරීමේ පාසලක් ආදි විවිධ දේ මෙතැන පිහිටුවන්න අදහස තියෙනවා.”ඉරණමඩු ගුවන් පථය නිර්මාණය ගැන නව ගුවන් හමුදාපති එයාර් මාර්ෂල් හර්ෂ අබේවික්‍රම මහතා නිරන්තර විමසුමෙන් පසුවෙයි.විංග් කමාන්ඩර් සුමේධ ද සිල්වාප්‍රභාකරන්ගේ රහස් කඳවුරු පිහිටි මේ මහා වනාන්තරය අගනා දැව සම්පතකින් යුක්තය. ගුවන් හමුදාවට හා යුද හමුදාවට අවශ්‍ය ලී බඩු සඳහා ප්‍රයෝජනයට ගෙන ඇත්තේ මේ දැව සම්පතය. මේ මහා වනාන්තරය ශ්‍රී ලංකාවේ කැලෑ දෙපාර්තමේන්තුවට අයත්ය. ගුවන් හමුදා භටයන් අතින් මෙහි සිටින කිසිදු වන සතෙකුට හානියක් නොවේ.මහා වන මැද ගුවන් පථය ඇති ප්‍රදේශය ගිනි අව්වෙන් රත්වෙයි. එහෙත් වැඩ කරන ගුවන් භටයන්ට ඒ අව්ව ප්‍රශ්නයක් නොවේ.මේ ගුවන් පථය මීටර් වශයෙන් ගතහොත් මීටර් 4900 ක් දිගය. රත්මලාන ගුවන් පථයේ දිග මීටර් 5800 කි. මෙය සැලසුම් කොට ඇත්තේ ශ්‍රී ලංකා ගුවන් හමුදාව සතුව ඇති විශාලම ගුවන් යානය වන ඛ් 130 යානය ද ගොඩ බැස්වීමට හැකි පරිදිය. මෙය සෑහෙන දුරට නිම වීමෙන් පසුව පරීක්ෂා කිරීම සඳහා ශ්‍රී ලංකා ගුවන් හමුදාපති එයාර් මාර්ෂල් හර්ෂ අබේවික්‍රම මහතා ඛ් 130 යානය තමාම පදවාගෙන මෙහි පැමිණීම විශේෂත්වයක් විය.ගුවන් පථය ඉතා ශක්තිමත් වීමට කොන්ක්‍රීට් තට්ටු හතරක් යොදවා ඇති බව විංග් කමාන්ඩර් සුමේධ ද සිල්වා මහතා පවසයි.“දැනට අපි සියයට 90 ක්ම වැඩ ඉවරයි. පහුගිය ටිකේ වැස්ස නොතිබුණානං මෙලහකටත් වැඩ අවසන් වන්නට තිබුණා.”දැන් අපේ ගුවන් හමුදා කණ්ඩායමකට ඕනෑම ජාත්‍යන්තර තලයේ ගුවන් පථයක් හැදීමේ ශක්තිය හා දැනීම තියෙනවා. මෙය තමයි මුලින්ම ශ්‍රී ලංකා ගුවන් හමුදාව විසින්ම මුළුමනින්ම තනා නිම කළ ගුවන් පථය. මෙහි ඇති විශේෂය මුල සිට අගට යනතුරුම මේ ගුවන් පථය එකම මට්ටමක තිබීමයි. වළ ගොඩැලි පල්ලම් මෙහි නැහැ. අනාගතයේ දී මේ ගුවන් පථය අන්තර්ජාතික මට්ටමේ ගුවන් පථයක් කිරීම අපේ අරමුණයි.”එසේ කීවේ ද විංග් කමාන්ඩර් සුමේධ ද සිල්වා මහතායි.ශ්‍රී ලංකා ගුවන් හමුදාවේ සාමූහික කටයුත්තක් වන ඉරණමඩු ගුවන් පථය අනාගතයේ දී ශ්‍රී ලංකාවේ අන්තර්ජාතික තලයේ ගුවන් පථයක් කරන්නට නම් එහි ඇති අඩුපාඩුවක් ද අපට පෙනේ. එනම් මේ ගුවන් පථය දක්වා එන මාර්ගයේ ඇති ප්‍රාථමික බවයි.ශ්‍රී ලංකා ගුවන් හමුදා ඉතිහාසයේ නව පිටුවක් පෙරළමින් තනා ඇති මේ ගුවන් පථය පිළිබඳව සැබැවින්ම ශ්‍රී ලංකා වැසියන් වශයෙන් අපට ආඩම්බර විය හැකිය. ඒ මෙය මුළුමනින්ම අපේ කොල්ලන්ගේ තාක්ෂණික දැනීම ශ්‍රමය තුළින් බිහිවූ නිර්මාණයක් බැවිනි.දයා ඩී. ෆොන්සේකාඡායාරූප - ශ්‍රී ලංකා ගුවන් හමුදා මාධ්‍ය ඒකකයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af1302177</link>
    <topic>‘මුල් පිටුව’ ට අලුත් අර්ථයක්</topic>
    <author>කසුරි</author>
    <content>’මුල් පිටුව‘ කියන්නෙ පුවත්පතක තිබෙන පළමුවෙනි පිටුවට. එහෙම පිටුවක් තිබෙන්නෙ පත්තරයකට විතරයි. එහෙම තමයි ඉතිහාසයේ ලියැවිලා තියෙන්නෙ. ඒ වුණත් දැන් ඒක වෙනස් වෙලා. දැන් ‘මුල් පිටුව‘ කියන්නෙ රූපවාහිනී වැඩසටහනක්. මුල් පිටුව කියාපුවාම හැමෝටම මතක් වෙන්නෙ ස්වර්ණවාහිනියෙ ‘මුල් පිටුව‘.‘මුල් පිටුව‘ රූපවාහිනී මාධ්‍ය කලාවේ කඩඉම් වැඩසටහනක්. මුල් පිටුව ආවට පස්සෙ අනික් නාළිකාත් අනුකරණ වැඩසටහන් ඉදිරිපත් කළා. ඒත් ‘ඔරිජිනල් එක’ හෙවත් උත්පත්ති වැඩසටහන ‘මුල් පිටුව‘යි.එකදිගට, එකම වැඩසටහන එකම ආකාරයේ ජනප්‍රියත්වයකින් යුක්තව පවත්වාගෙන යාම එක් අතකින් හාස්කමක්. මෙහි සුවිශේෂත්වය තිබෙන්නේ ඉදිරිපත් කිරීමේ රටාවේ. වැඩසටහන ඉදිරිපත් කරන බන්දුල පද්මකුමාර මැනවින් තම අනන්‍යතාව විදහා දක්වනවා.විශේෂයෙන්ම උදේ 6.30 කියන්නෙ කාටත් කලබලකාරී වෙලාවක්. සමහරු කන්නෙ බොන්නෙත් උදේට අඳින පලඳින ගමන්. එහෙම වෙලාවක රූපවාහිනි තිරය දිහාට ප්‍රේක්ෂක ඇස් යොමුකර ගන්නවා කියන්නෙ විශාල අභියෝගයක්.‘මුල් පිටුව‘ ප්‍රචාරය වෙන්නෙ ඒ අසීරු අභියෝගයත් එක්ක. අවුරුදු දහයක් පුරා එහෙම අභියෝගයක් එක්ක වැඩසටහනක් ඉදිරිපත් කොට ඇද නොවැටී පවත්වාගන්නවා කියන එකට වෙනම සම්මානයක් දිය යුතුයි.ඒත් මේ සටහන ‘මුල් පිටුව‘ වැඩසටහන ගැන නම් නෙමෙයි. ‘මුල් පිටුව‘ට දස වසක් පිරීම නිමිත්තෙන් ප්‍රකාශයට පත්ව ඇති ‘මුල් පිටුව‘ විමර්ශන ලිපි සරණිය ගැන හඳුන්වාදීමේ සටහනක්.මුල් පිටුව ප්‍රේක්ෂක ආකර්ෂණය උපරිම මට්ටමින් දිනාගත් වැඩසටහනක්. මෙම වැඩසටහනට ඇලුම් කරන ප්‍රේක්ෂකයන් විවිධාකාරයි. සරසවි මහාචාර්යවරු දේශපාලකයන් වගේම සාමාන්‍ය පොදු ජනතාවත් මුල් පිටුව හා බද්ධව සිටිනවා.‘මුල් පිටුව‘ විමර්ශන ලිපි සරණිය යනු මුල් පිටුව ගැන විවිධාකාර ප්‍රේක්ෂකයින් දක්වන අදහස්වල පෙළගැස්මක්.එහෙත් මෙය ‘මුල් පිටුව‘ පිළිබඳව ප්‍රචාරාත්මක ලිපි සරණියක් ලෙසින් පමණක් නොසැලකිය යුතුයි. මෙය එක්තරා අන්දමක ගවේෂණාත්මක ලිපි එකතුවක්. එසේම කිසියම් වැඩසටහනක් පුද්ගල බද්ධතාවෙන් තොරව විචාරයට ලක්කරන්නේ කෙසේද යන්නත් කියාපාන ග්‍රන්ථයක්. එනම් මාධ්‍යය හදාරන විද්‍යාර්ථීන්ට බොහෝ ගුරුහරුකම් ලබාගත හැකි ග්‍රන්ථයක්.ශ්‍රී ලංකාවේ සිටින විද්වතුන් රැසක්ම මෙහිදී අදහස් දක්වා ඇති නිසා එය වඩාත් අගැයුමට ලක්විය යුතු සම්පාදනයක්.මුල් පිටුව පිළිබඳව ප්‍රකාශයට පත්කොට ඇති මෙම ග්‍රන්ථය ‘මුල් පිටුව‘ වැඩසටහන ඉතා උසස් තලයකට නංවා තබනවා.මුල් පිටුවෙන් වඩාත් උත්කර්ෂවත් වන්නේ කාටුන් ශිල්පීන්ගේ කාර්යභාරයයි. කාටුන් ශිල්පීන් මේ තරම් ජනාදරයට පත්වූ යුගයක් නැති තරම්. එහි සම්පූර්ණ ගෞරවය හිමිවන්නේ ස්වර්ණවාහිනියේ මුල් පිටුවටයි. බන්දුල පද්මකුමාරයන් එම කාටූන් ඉදිරිපත් කරන විලාසය ද අනෙක් නාළිකාවල ඉදිරිපත් කරන්නන්ට ද පූර්වාදර්ශ සපයනවා. වෙනත් නාළිකාවල ද ඉදිරිපත් වෙන එකම කාටූන් බන්දුල පද්මකුමාරයන් වෙතින් වඩාත් උත්කර්ෂවත් වීම ඔහුගේ නිවේදන කාර්යයේ මහඟු ඵලයක් ලෙසින් ‘මුල් පිටුව‘ විමර්ශන ලිපි සරණිය අදහස් දක්වන වියතුන් රැසක්ම සඳහන් කොට තිබෙනවා.‘මුල් පිටුව‘ විද්යුත් මාධ්‍යය හදාරණ විද්‍යාර්ථීන්ට කතා කරන්නට බොහෝ දේ ශේෂ කරන වැඩසටහනක් වන්නා සේම ‘මුල් පිටුව‘ ග්‍රන්ථය වැඩසටහනක ගුණාගුණ දැක්වීමේ විචාර කලාවටත් පූර්වාදර්ශ සපයනවා.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af1302173</link>
    <topic>පිරිමි දරුවන් දෙදෙනා පන්සලට ගැහැනු දරුවා මෙහෙණි සස්නට පූජා කළ අප්පච්චි</topic>
    <author>රමණී සුබසිංහපසුබිම් හා ඡායාරූප තොරතුරු</author>
    <content>සුන්දරලිංගම් ගෙ උපන්ගම මඩකලපුව. ජීවත්වුණු නිවහන පුංචි පැල්පතක් වුණත් අම්මගෙයි තාත්තගෙයි සෙනෙහස මැද්දේ සුන්දරලිංගම් කාලය ගෙව්වෙ හරිම සතුටින්. දවස පුරා කුලී වැඩ කරල හැන්දෑවට ගෙදර එන තාත්තත් එක්ක කල්ලඩි පාලම ළඟට ගිහින් සින්දු කියන පුංචි මාළු එහා මෙහා පීනනව බලා සිටිය හැටි අදටත් සුන්දරලිංගම්ට සුන්දර මතකයක්.ඒත් මේ සතුට වැඩි කාලයක් විඳින්නට ඔහුගේ පවුලේ අයට විතරක් නෙවෙයි, උතුරු නැඟෙනහිර බොහෝ අයට ඉඩක් ලැබුණෙ නෑ. දහදුක් විඳලා ආදරයෙන් හදා වඩා ගත්ත තමන් ගේ දරු පැටවු කොටි සංවිධානෙට ඉල්ලලා තමන් ගේ ම නෑයෝ බලකරද්දී අම්මලා අප්පලා හුඟක් අසරණ වුණා. සුන්දරලිංගම්ටත් ඒ කැඳවීම ලැබුණේ හරියට කරදඬු උස් මහත් වෙන්නත් කලින්. උපන් ගම ගෙදරට මොන තරම් ආලවන්තකම් පෑවත් කොටි රකුසන්ගෙන් බේරෙන්න බැරිම තැන ජීවිතය සොයා ගෙන ඔහු පොළොන්නරුවේ කරපොළ ගමට ආවා.පුංචි වෙළෙඳාමක් පටන් අරන් අමාරුවෙන් ජීවිතේ ගැට ගහගත්තත් ගමේ අය සුන්දරලිංගම්ට බොහොම සමීප වුණා. කල වයස ගෙවෙද්දී ජීවිතේට සහකාරියකුත් ලැබුණා. ඒ කන්දකුට්ටි කමල පූර්ණි. දෙන්න දෙමහල්ලෝ ජීවත්වුණේ හුඟාක් සතුටින්.එක දරුවෙක් නෙවෙයි, දරුවො තුන් දෙනකු ගේත් දියණියකගේත් හුරතල් බලන්නත් වාසනාව ලැබුණා. පුංචි එවුන් ගේ කුස පුරවන්න, ලෙඩට දුකට බේත් හේත් ගන්න. අකුරට යවන්න, මේ හැම දේටම වියදම් කළේ සුන්දරලිංගම් අමාරුවෙන් හොයා ගත්ත රුපියල්වලින්. පවුලේ සාමාජිකයො වැඩි වුණත් පුංචි ව්‍යාපාරයෙන් ලැබෙන ආදායම වැඩි වුණේ නෑ.මැද පෙරදිග රට රස්සා හොයලා දෙන නෝන කෙනෙක් කමල පූර්ණිට දැන හඳුනා ගන්න ලැබුණේ මේ අතර වාරේ. හුඟක් සල්ලි ලැබෙන රට රස්සාවක් ගැන ඒ නෝනා මවලා පෙන්නපු ලස්සන ලෝකෙට යන්න දුප්පත් ඇයටත් අනේක වාරයක් හිතුණා.“පුංචි එවුන් ගේ අහිංසක මූණු බලාගෙන මම කොහොම ද මහ මුහුදෙනුත් එපිට රස්සාවකට යන්නේ.”කමල පූර්ණි ඒ ලස්සන ලෝකෙත් දරුවන් ගේ ලෝකෙත් මැද අතරමං වුණා.“නෑ මම මගේ දරු පැටවු දාලා කොහේවත් යන්නේ නෑ” ඇය හිතුවා.ඒත් දුප්පත්කම දවසින් දවස වැඩිවුණා. දරුවන්ගේ අප්පා සැරෙන් සැරේ අසනීප වුණා.සාමණේරයන් වහන්සේ දෙනම පියාගෙන් සහ බාල සොහොයුරාගෙන් පිදුම් ලබමින්“සුන්දරලිංගම් දරුවන්ට පණ වගේ ආදරෙයි. මම ගියත් දරුවො හතර දෙනා ඇස් දෙක වගේ බලා ගනියි.”කමලපූර්ණි අවසානයේ තීරණය කළා. ඒත් රට යන්න නෝනා ඉල්ලන තරම් මුදලක් ඔවුන් සන්තකයේ තිබුණේ නෑ.“අප ඉන්න ඉඩම් කෑල්ලවත් උකස් කරමු! සුන්දරලිංගම් යෝජනා කළා.ඉඩම උකස් කරපු සල්ලි ටික නෝනගේ අතට දීල කමල පූර්ණි එතෙර ගියා. ඒ ඉක්මනටම උකස නිදහස් කරල ඒ ඉඩමේ ලස්සන ගෙයක් හැදීමේත් බලාපොරොත්තුවෙන්. දවස් සති මාස ගණන් ගෙවිල අවුරුද්දක් වුණා. කමල පූර්ණිගෙන් ලියුම් කරදහියක්වත් ලැබුණේ නෑ. කිසිම ආරංචියක් නෑ. ඇය රට යවනවා කීව නෝනා කිසිම දෙයක් කියන්නෙත් නෑ. ඇය ගේ රළු වචන සුන්දරලිංගම් ගෙ හිත තව තවත් රිදෙව්වා.අන්තිමේ මේ තාත්ත ඉන්න හිටින්න තැනක් නැතිව මහ පාරට වැටුණෙ පුංචි දරුවො හතර දෙනෙක් එක්ක. හුඟක් වෙලාවට ඔවුන්ගේ වාසස්ථානය වුණේ කරපොළ සති පොළ. ඇල්වතුර කෝප්පයකින් විතරක් තමන් ගේ කුස පුරවාගෙන දරු පැටවුන්ට මොනවා හරි කන්න බොන්න දෙන්න සුන්දරලිංගම් බොහොම දුක් වින්දා. හුඟක් වෙලාවට ඇවිද ගන්න තරම්වත් ඇඟට ශක්තියක් නොවුණත් මඟ ඇද නොවැටුණේ හිතේ හයිය නිසා. දරු පැටවු හතර දෙනකු ගේ එකම ආරක්ෂකයා තමන් විතරක් ම බව හොඳින් දන්නා නිසා.කොළඹින් ආපු නෝනලා මහත්තුරු පිරිසක් සුන්දරලිංගම් මුණ ගැහෙන්නේ මේ අතරතුරේදී.“ඔය දරුවො හතර දෙනා අපට දීපං. අපි උඹට රුපියල් ලක්ෂයක් දෙන්නම්.” ඔවුන් මේ අසරණ පියාට බල කළා. ඔහු බිය ගැන්වූවා.“දරුවො නැතිව මම ජීවත්වෙලා මොකටද මහත්තයෝ. මට සල්ලි එපා. මගේ දරුවන්ට කරදර කරන්න එපා. මම කොහොම හරි මගෙ දරුවෝ රැක ගන්නවා.”සුන්දරලිංගම් ඒ නෝනලාගේ දෙපාවැන්දා. ඔවුන් ආපසු ගියත් දරු පැටවු හතර දෙනා ඩැහැගන්නට ආයෙත් එන බව ඔහුට තේරුණා.ගමේ දන්න අඳුනන අයට ඔහු තමන් ගේ දුක කිව්වා. අඬා වැටුණා. රෑ තිස්සේ නිදි වරමින් දරුවන්ට තනි රැක්කා.කවුරුත් කොයි මොහොතක හරි දරු පැටවු සොරකම් කර ගනී යැයි ඔහු ධයට පත්වුණා.“ඔය දරුවෝ හතර දෙනාත් අරගෙන දිඹුලාගල පන්සලට යන්න. ලොකු හාමුදුරුවෝ හරිම කරුණාවන්තයි. සුන්දරලිංගම්ට පිහිට වෙයි.”කරපොළ සතිපොළ දවසක සුන්දරලිංගම්ට මුණ ගැහුණු ගමේ කෙනෙක් උපදෙස් දුන්නා. දරුවො හතර දෙනත් ඉස්සර කරගෙන ඔහු දිඹුලාගල පන්සලේ නායක හාමුදුරුවෝ, මල්දෙණියේ ජිනාලංකාර හාමුදුරුවෝ මුණ ගැහුණා.“මගේ දරු පැටවු හතර දෙනා පරිස්සම් කරලා දෙන්න ලොකු හාමුදුරුවනේ”සිංහපුර සමිත්තධීරා සිල් මාතාව සමඟ පුංචි පහිරදී (දකුණේ)සුන්දරලිංගම් ලොකු හාමුදුරුවෝ ළඟ දණින් වැටුණේ ඇස්වල කඳුළු පුරවගෙන.තාත්තගේ ඇඟේ දැවටෙන අපූරු දරු පැටවු නෙත ගැටුණු ලොකු හාමුදුරුවන්ගේ සිත මෛත්‍රියෙන් පිරුණා.“ලොකු උන්නැහේ කිසිදේකට බය වෙන්න එපා. දරු පැටවු හතර දෙනාම සම්බුද්ධ ශාසනයට පූජා කළා කියල හිත හදාගන්න. මේ දරුවන්ට කිසිම කරදරයක් වෙන්නේ නෑ. කවද හරි මේ රටට, සම්බුද්ධ ශාසනයට විශාල සේවයක් කරයි.”සුන්දරලිංගම් බොහොම සතුටින් තමන්ගේ දරුවන් සම්බුද්ධ ශාසනයට පූජා කළා. වයස අවුරුදු 11, අවුරුදු 12 වයසේ සිටින පයර්සදන් හා පසිර්ගජන් දැන් පැවිදිව කරපොළ ධම්ම සේනාලංකාර, කරපොළ ධම්ම දේවාලංකාර නමින් සාමණේරයන් වහන්සේ ලෙස දිඹුලාගල මහා කාශ්‍යප මහ පිරිවෙනේ අධ්‍යාපනය ලබනවා.“මේ දරුවො පන්සලට එන කොට සිංහල කතා කරන්න බෑ. දැන් සිංහල විතරක් නෙවෙයි. පාලි, සංස්කෘත, ඉංග්‍රීසි, සිංහල වගේ ම දෙමළ භාෂාවත් ඉගෙන ගන්නවා. මේ සාමණේරයන් වහන්සේ දෙනම ඉගෙනීමට හරිම උනන්දුයි. අනාගතයේ ධර්ම දේශකයන් වශන්සේ ලෙස සිංහල බෞද්ධයන්ට වගේ ම දෙමළ බෞද්ධයන්ටත් චතුර ලෙස ධර්මය දේශනා කරයි. සම්බුද්ධ ශාසනයේ චිරස්ථිතියට දායක වෙයි.එම පරිවේණාධිපති මාදුරුඔය විජිතාලංකාර ස්වාමීන් වහන්සේ විස්තර කළා.සුන්දරලිංගම් පවුලේ බඩ පිස්සා, අවුරුදු හතරක් වයස පහීර් බවත් පුංචි පුතා පන්සලේ ස්වාමීන් වහන්සේලා ගේ ආදරය, කරුණාව ලබමින්, පන්සල් බිම පුරා දුව පනිමින් කෙළි දෙළෙන් පසුවෙනවා. නිසි වයසට පැමිණි පසු මේ පුංචි පුතාත් සසුනට ඇතුළත් කිරීමට නියමිතයි.සහෝදරයෝ තුන් දෙනකු ගේ ආදරය ලබපු පවුලෙ එකම සහෝදරිය තවමත් අවුරුදු හතක් තරම් වයස ඇති පහීරදී පොළොන්නරුව නව නගරය විශාඛාරාමයේ සිංහපුර සමිත්තධීරා සිල් මාතාවන් වෙත භාර ;කරෙන්නේ විහාරාධිපති නායක හාමුදුරුවන්ගේ අනුදැනුමෙනි. මේ සිඟිත්තිය ආදරයෙන් රැකබලා ගන්නා සමිත්ධීරා සිල්මෑණියන් ඇයගේ සම්පූර්ණ වගකීම බාර ගන්නේ සැබෑම මවු සෙනෙහසින්.“මේ පුංචි දුව උස්මහත් කරල අනාගතේට වැඩ දායක දියණියක් කිරීම මගේ එකම බලාපොරොත්තුව. සිංහල වචනයක්වත් කතා කරන්න බැරිව හිටපු මේ දුව ආරාමෙට ආපු දවසෙම විමලාවංශවතී ගුරුතුමිය ඈට සිංහල උගන්වන්න ඉදිරිපත් වුණා. දැන් පහීරදී පොළොන්නරුව සීවලී ආදර්ශ විද්‍යාලයේ 2 වැනි ශ්‍රේණියේ ඉගෙන ගන්නවා. පන්තිභාර රුවන්ති ගුරුතුමිය වගේම පාසලේ ආචාර්ය මණ්ඩලයේ හැමෝ ම මේ දුවට සලකන්නේ තමන්ගේ ම දරුවෙකුට වගේ. ආරාමේ වැඩ ඉන්න විමංශා පොඩි මෑණියෝ මේ පුංචි දුවගේ රෙදි පිළි සෝදා දී ඈ ආදරයෙන් රැක බලා ගන්නා හැටි දැක්කාම මට පුදුම සතුටක් දැනෙනවා.”පහිරදී දුවට ද දැන් නිසි ආරක්ෂාවක් ලැබී ඇත. ඇය හුරු බුහුටියි. හැසිරීම වගේ ම හැදියාව ද ඉහළයි. මොන තරම් කුස ගින්නක් දැනුනත් ඇය ආහාර ගන්නේ ආරාමයේ සියල්ලන් ආහාර ගෙන තිබේ දැයි සොයා බැලීමෙන් පසුවයි. තම මිතුරිය සුජාතා සමඟ එක්ව උදේ සවස තෙරුවන් වන්දනා කරන ඇයට දැන් හඬ නඟා ගාථා කියන්නටත් පුළුවන්. අම්මා සිහියට එන ඇතැම් දිනෙක ලොකු මෑණියන්ගේත්, පොඩි මෑණියන් ගේත් තුරුලට එන ඇය නිහඬවම ඒ දුක සඟවා ගන්නවා.මේ අසරණ දරුවන්ට සරණ වූවා සේම දරුවන් ගේ පියාට ද රැකවරණය දෙන්නට දිඹුලාගල විහාරාධිපති හිමියන් කාරුණික වුණා. සුන්දරලිංගම් පන්සලේ විවිධ කටයුතුවලට උදවු කරමින් දැන් එහි ම ජීවත් වෙනවා.වෙනදා වගේ දරුවන් තුරුලට ගෙන ආදරය සෙනෙහස නොපෙන්නුවත් තමන්ගේ ඇස් මානයේ දරුවන් ඇති දැඩි වෙනවා දකින ඔහු එක වරක් නොව සිය දහස් වාරයක් තමන්ට සරණ වූ ස්වාමීන් වහන්සේලාට කෘතඥ වෙනවා. දරුවො ආරක්ෂිත බව දැනුනාම, ඒ දරුවන් ගේ අනාගතය ගොඩනැෙඟන අපූරුව දැක්කාම සුන්දරලිංගම්ට දැනෙන්නේ පුදුමාකාර සතුටක්. ඒත් එකම අඩුවකින් ඔහුගේ සිත පෑරෙනවා. “ඉඩම උකස් කරපු සල්ලි අරන් කමල පූර්ණි රට යවපු නෝනට, ආයෙත් ඇය ගෙනැවිත් දෙන්න පුළුවන් නම්, අපේ දරුවො දිහා බලලා මට වගේ ම ඇයටත් සතුටු වෙන්න පුළුවන්.” දවසට එක වතාවක් නෙවෙයි, සිය දහස් වාරයක් සුන්දරලිංගම් එහෙම හිතනවා. ඒ කවුරු හරි නිලධාරියෙක් ඉදිරිපත්ව මේ අවනඩුව විසඳලා දෙයි කියන බලාපොරොත්තුවත් ඇතිව.රමණී සුබසිංහපසුබිම් හා ඡායාරූප තොරතුරුගාමිණී ඔබේසේකර(පොළොන්නරුව විශේෂ)කසුන් ලක්ෂිතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af1302174</link>
    <topic>ශීබා</topic>
    <author>ඉනෝකා සමරවික්‍රමඑන්.පී.රාජදොරේ</author>
    <content>මගෙ ජීවිතයේ කොටසක් වගෙයි වීර ශීබාගේ බාරකරු පොලිස් කොස්තාපල් සමන්ත කියයිශීබා දඩෝරියෙක් නොවෙයි. බල්ලාට ඇති වැඩකුත් නෑ හිමින් ගමනකුත් නෑ. මේ කතාව ශීබාට අදාළ නැත. ඒ ශීබා ජීවත්ව සිටි කාලයේ වැඩකට නැති ගමන් නොව වැඩකට ඇති ගමන් ගිය නිසාය. ස්ත්‍රී දූෂණ, මිනීමැරුම්, අපරාධ සිය ගණනකටත් වඩා සෙවීමට, හෙළිකර දිමට සමත් වූ වීර ශීබා ඉකුත් දා අවසන් ගමන් ගියාය. පොලිස් දෙපාර්තමේන්තුවේ නිල සුනඛ අංශයේ සේවය කළ ශීබා අවසන් ගමන් ගියේ පොලිස් ආචාර සමාචාර මධ්‍යයේ කාගෙත් නෙතඟ කඳුළක් ඉතිරි කරමිනි.දිනය හරියටම මතක නැත. එහෙත් ඒ ඉකුත් වසරේ ජූලි මාසයේ දිනයකි. ඒ වන විට ඇය පිළිබඳව විවිධ වූ වීරකතා ඇසෙන්නට වූ කාලයකි. අපි ඇය බලන්නට රත්නපුර පොලිස් මූලස්ථානයට ගියෙමු.ඇගේ බාරකරු වූ කොස්තාපල් සමන්ත වනසූරිය (36923) අප ඈ වෙත කැඳවාගෙන ගියේය. ඇය ඈත තියාම ඔහු හඳුනාගත්තීය. එහෙත් නන්නාඳුනන අපගේ ඉව දැනීමෙන් දෝ ඇය බුරන්නට විය.ඒ වන විටත් අපි ඇය ඉදිරියට නොගොස් සිටියෙමු. එහෙත් ඇගේ බිහිසුණු ගාම්භීර හඬ ඇසීමත් සමඟ මම ඉදිරියට තැබූ පය පස්සට ගතිමි.”එහෙම මගෙ අණින් පිට කාගෙවත් ඇඟට පනින්නේ නැහැ. කාටවත් කරදරයක් කරන්නේ නැහැ.”සමන්ත එසේ කීවද මම ඈතින් සිට ඇය දෙස බැලූවෙමි. එහෙත් ඡායාරූප ශිල්පි සුදම්, සමන්ත සහ ඇයගේ ඡායාරූප ගත්තේය. අපේ කතාවේ කතා නායිකාව ඇයයි.ඇය ජර්මන් ෂෙපර්ඩ් වර්ගයට අයත් බැල්ලකි. ලොකු කුඩා කා අතරත් ප්‍රසාදයට පත්ව සිටි මේ බැල්ල ශීබාය. ශීබා පිළිබඳ මතකය අවදිවන්නේ ඈ පිළිබඳ සිත උපන් සංවේගය ද සමඟිනි. ඉකුත් එකාළොස් වැනිදා පාන්දර ශීබා සියලු වීරකම් අතහැර ජීවිතයෙන් සමුගත්තීය.”ශීබා කියන්නේ හරිම කීකරු සතෙක්. එයා එයාගේ රාජකාරිය හැමදාම හොඳට ඉටුකෙරුවා. සතියක් විතර තිස්සේ ශීබා අසනීප වෙලා හිටියේ. රත්නපුර පශු වෛද්‍ය කාර්යාලයේ වෛද්‍යවරු ශීබාට ප්‍රතිකාර කළේ. එකොළොස් වැනිදා පාන්දර ශීබාට අමාරු වුණා. ඒත් එයාව බේරගන්න බැරිවුණා. මරණ පරීක්ෂණයේ දී දැනගන්නට ලැබුණේ පෙනහළුවල වතුර නිසා ස්වසන මාර්ගයේ ඇතිවූ දුර්වලතා නිසා ඇය මියගියා කියලයි.එයා මුල් කාලේ ඉඳලම දුර්වලයි. ඒ වුණාට ඒ දුර්වලකම ශීබාගේ රාජකාරියට බාධාවක් වුණේ නැහැ.”මියයන විට ශීබාගේ වයස අවුරුදු නවයක් පමණ විය. ඇය සමන්තගේ බාරයට පත්වුණේ දෙදහස් අට වසරේදී ය. එතැන් සිට ඇය මිය යන තුරුම රත්නපුර දිස්ත්‍රික්කයේ පමණක් නොව බොහෝ පළාත්වල පුද්ගල ඝාතන මෙන්ම වෙනත් අපරාධ සොයා දෙන්නට කැපවීමෙන් කටයුතු කළාය.ශීබා පිළිබඳව කා තුළත් කතා බහට ලක්වන්නට වූයේ කහවත්තේ ඝාතන රැල්ලත් සමඟය. ඇය ගාම්භීර ලෙස අපරාධ සෙවීමට අපරාධ කණ්ඩායම් සමඟ ඉදිරියෙන් යන ආකාරය බලන්නට කවුරුත් පෙළගැසී බලා සිටියේය.”අන්න ශීබා යනවා”කුඩා දරුවෝ ද ශීබාට ආදරය කරන්නට වූහ. පොලිස් නිල සුනඛ අංශයේ පොලිස් නිල සුනඛයකු වූ ශීබා කිසිවිටෙකත් බාහිර සමාජය ගැන නොතැකුවාය. ශීබා කාගේත් ආදරය ලැබූව ද ඇය ආදරය කළේ සමන්තට පමණි. ඇගේ අභිමතය වූයේ සැමවිටම සමන්තව සතුටු කිරීමය. ඇය සමන්ත සතුටු වන බව දැන සිටියේ තමන්ට සමන්ත පවරන රාජකාරිය හොඳින් ඉටුකර දීමෙනි.”ශීබා හරිම කීකරුයි. මම එයත් එක්ක රාජකාරියකට ගියහම මට මගේ රාජකාරිය කරන්න හරිම පහසුයි. ඒ පහසුව ලැබුණේ ශීබා නිසා. සමහර සුනඛයින්ට එකම දෙය දෙතුන් වතාවක් කියන්න ඕන. නමුත් ශීබාට එහෙම නැහැ. එයාට එක වරක් කිව්වම ඇති. එයා එයාගේ රාජකාරිය අකුරටම ඉටු කරනවා. සමහර වෙලාවට පරීක්ෂණ කණ්ඩායම් වලට වත් අපරාධ සිදුවූ ආකාරය සොයා ගන්න අමාරුයි. එවැනි අපරාධවල සුලමුල හොයාගැනීමට ඇය හුඟක් තොරතුරු සොයා දීලා තිබෙනවා. මට මතකයි ශීබා කළ එක වීරකමක්.ඒක වුණේ ඇඹිලිපිටිය පැත්තේ. අත්තම්මා සමඟ නිදියගෙන හිටපු දරුවව රාත්‍රියේ කවුරුන් හෝ උස්සගෙන ගිහිල්ලා තිබුණා. නමුත් දරුවට ඇහැරිලා කෑගහපු නිසා දරුවා දාලා ගිහින් තිබුණා. මේ සිද්ධිය හොයන්න ගියහම අපට හෝඩුවාවක් හැටියට ලැබුණේ විදුලි පන්දමක්. කොහොම හරි ශීබා මේ විදුලි පන්දම දිගේ බොහෝ දුර ගියා. අවසානයේ එක් නිවසකට ඇතුළු වුණා. ශීබා එන බව දැනුණු ඒ ගෙදර හිටිය සැකකරු ජනේලෙන් පැනලා යන්න හැදුවා.නමුත් මේ සිදුවීම බලන්න ඇවිත් හිටපු මිනිසුන් අතරින් කෙනෙක් අර සැකකරුට පොල්ලකින් පහර දුන්නා. සමහර වෙලාවට මම ‘ශීබා’ට කියනවා සැකකරු පෙන්නන්න කියලා. එහෙම වෙලාවට එයා ඊට අදාළ අයව මට පෙන්නලා දෙනවා. ඒ වගේ වෙලාවට කවුරුවත් දන්නේ නැහැ මොකද වුණේ කියලා. අපි එහෙම කරන්නේ මිනිස්සු ප්‍රකෝපකාරී වෙන එක නතර කරන්න. මංකොල්ලකෑම්, ස්ත්‍රී දූෂණ, මිනීමැරුම් ආදී අපරාධ බොහෝ ගණනක් අතරින් අපරාධ සියයකටත් වඩා ඒවායේ සැකකරුවන් අල්ලා දීමට, එහි තොරතුරු අනාවරණය කරදීමට ශීබාට පුළුවන් වුණා.”සමන්ත ශීබා ගැන බොහෝ තොරතුරු මතකයන් අවදි කරන්නේය. ඒ මතකයන් කියන විට සමන්තගේ හඬ දුක්බරය.අපරාධ සම්බන්ධව තොරතුරු සොයන්න යන නිලධාරීන්ට ආරක්ෂා තිබුණත් මට කවදාවත් ශීබා ඉන්න නිසා ආරක්ෂාවක් ඕන වුණේ නැහැ. කවුරුහරි මට විහිළුවට හරි මොනවා හරි කළොත් ශීබා ඒ අයට ‘ඇටෑක්’ කරන්න ඉදිරිපත් වෙනවා. ශීබා කියන්නේ මගේ ජීවිතේ කොටසක් වගෙයි.”එක්දහස් නවසිය අනූඅට වසරේ පොලිස් සේවයට බැඳුන සමන්ත දෙදාහ වසරේ දී නිල සුනඛ කොට්ඨාසයේ පාඨමාලාව හැදෑරීමෙන් පසුව ඔහුට මුලින්ම හමුවන්නේ සෑම්ය.සෑම් පුපුරන ද්‍රව්‍ය පිළිබඳව විශේෂ පුහුණුව ලද සුනඛයෙකි. පිළිකාවක් සැදී සෑම් මියගිය අතර ඉන්පසුව සමන්තගේ භාරයට පත්වන්නේ ජෙනීය. ජෙනීගෙන් පසුව සමන්තට පුහුණු කිරීම සඳහා ලැබුණේ ශීබාය.”ශීබා පොලිසියට තෑගි වශයෙන් ලැබුණ බැල්ලක්. ශීබා ජීවත්ව හිටපු කාලේ එයා හැසුරුණ විදිහක් තිබුණා. ඒ හැසිරීම් රටා දන්නේ මම විතරයි. ඒ නිසා අපි අතර හොඳ විශ්වාසයක් තිබුණා. ශීබා හරි කැමතියි මම එයාගේ බෙල්ල යට අතගානවට. ශීබාට ඕන වෙලා තිබුණේ මගේ ආදරේ දිනාගන්න. ඒ නිසා එයා මම කියන දේ ඉටුකරනවා. මම දවස් දෙකතුනක් ගෙදර ගිහිල්ලා ආවත් පහළ බස් නැවතුම් පළේ එන විට ශීබා මං එන බව දන්නවා. මමත් ආව ගමන්ම යන්නේ ශීබාව බලන්න.දවසකට දෙකකට පස්සේ මාව දැක්කම ශීබා ඇඟට පැනලා එයාගේ ආදරේ පෙන්වනවා. ඒ වෙලාවට මම එයත් එක්ක කතා කරලා ඕන අනිත් වැඩකරන්න පටන්ගන්න. පොලිස් නිල සුනඛයෝ දන්නේ අපි කරන කියන දේ විතරයි. උන් දන්නේ නැහැ දවසට කෑම වේල් තුනක් කන බව. එහෙම වුණේ මේ අයට අපි කන්න දෙන්නේ වේල් දෙකයි. රාජකාරි ගමනක් යන්න සූදානම් වුණාම ශීබාට ඒ ගමන යනතුරු ඉවසිල්ලක් නැහැ.පොලිස් නිල සුනඛයන්ට වෙනත් සුඛයින්ට වගේ හැඟීම් දැනීම් නැහැ. අපේ ගම්වල ඉන්න සුනඛයෝ නම් තවත් එකෙක් දැක්කම විවිධ විදියට නේ හැසිරෙන්නේ. ඒත් ශීබා එහෙම නැහැ. එයාගේ ඉස්සරහට බල්ලෙක් බුරාගෙන ආවොත් එයා මගෙ ළඟට එනවා. මම කිව්වොත් ඇටෑක් කරන්න කියලා ශීබා බුරනවා. ඒ වෙලාවට අර සුනඛයෝ පැනලා යනවා. කොහොම හරි සාමාන්‍ය බල්ලන්ට තියෙන හැසිරීම ශීබාට නැහැ. මං හිතන්නේ නැහැ මට ආයෙත් ශීබා වගේ කෙනෙක් ලැබේවි කියලා”වසර හතරක් පමණ ශීබාගේ හිමිකරු ලෙස සිටි සමන්ත තවමත් පසුවන්නේ ශෝකයෙනි. ඔහුට තවමත් ඇගේ මතකය අමතක කිරීමට බැරි තරම්ය.තවමත් හිතේ දුක තියෙනවා. ශීබා නැතිවෙච්ච එක පොලිස් දෙපාර්තමේන්තුවට වගේම ජනතාවටත් පාඩුවක්. මටත් ඌ නැති එක පාඩුයි. ඒ වගේම මට පාළුයි. ආයෙත් ටික දවසකින් තවත් සුනඛයෙක් මට ලැබේවි. ඒත් එයා ශීබා වගේ වේවිද කියන්න මම දන්නේ නැහැ. ශීබාගේ අන්තිම මොහොතේ මම එයාගේ ළඟ හිටියා. ශීබා වෙනුවෙන් කැපවීමෙන් කටයුතු කළ පිරිසක් ඉන්නවා.ඒ තමයි නිල සුනඛ කොට්ඨාසයේ අධ්‍යක්ෂ මහින්ද ඒකනායක, පොලිස් අධිකාරි සිසිර වීරකෝන්, මූලස්ථාන පොලිස් පරීක්ෂක විජේසිංහ, රත්නපුර ජ්‍යෙෂ්ඨ පොලිස් අධිකාරි වාස් ගුණවර්ධන, රත්නපුර පොලිස් අධිකාරිතුමා ඇතුළු සියලු මහත්වරුන්ටත්, ශීබා වෙනුවෙන් ප්‍රතිකාර කළ රත්නපුර පශු වෛද්‍ය කාර්යාලයේ වෛද්‍ය නිලධාරි කුමාරිලතා මහත්මිය හා පශු වෛද්‍ය සංජය හා පශු වෛද්‍ය කරුණාරත්න යන මහත්වරුන්ට බොහොම පින්.ශීබාගේ මතකය තවත් බොහෝ කාලයක් යනතුරු සමන්තගේ මතකයෙන් බැහැරව නොයනු ඇත. ඔහුගේ මතකයෙන් පමණක් නොව අපරාධවලට එරෙහිව කතාකරන ඒ වෙනුවෙන් හඬක් නඟන කාටත් ශීබා නොමැකෙන නාමයක් වේවි.ඉනෝකා සමරවික්‍රමඑන්.පී.රාජදොරේඡායාරූප - සුදම් ගුණසිංහ හාරත්නපුර විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af1302176</link>
    <topic>ඉඩම විකුණා ‘සමසමාජ’ පටන්ගත් හැටි</topic>
    <author>මහින්ද අබේසුන්දර</author>
    <content>පක්ෂයේ පත්තරය වන “සමසමාජ” පත්‍රය මුද්‍රණය කරන්නට මුල්‍ය ප්‍රතිපාදන නැතිව ලෙස්ලි ගුණවර්ධනත් පත්‍රයේ කර්තෘ ලෙස සේවය කළ සෝමපාල ඉලේපෙරුමත් සාකච්ඡා කරමින් සිටියහ. වාමාංශික පක්ෂවල මතය ජනතාව අතරට යන්නටම නොව පාක්ෂිකයන් දැනුවත් කිරීම සඳහා සෑම පක්ෂයකටම නිල පුවත්පතක් තිබුණි.ලංකා සමසමාජ පක්ෂයට සමසමාජ පත්තරයත් ලංකාවේ කොමියුනිස්ට් පක්ෂයට “මව්බිම” පත්තරයත් තිබුණි. ශ්‍රී ලංකා නිදහස් පක්ෂයට මුලින් සිංහලේ තිබුණි. පසුව එය දිනකර බවට පත්විය. විජය කුමාරතුංග ශ්‍රීලනිපයට ආ පසු ‘දින රැස’ පත්තරය බිහි විය.මේ පත්තරේ සරත් කුරේ, එච්.කේ. මහින්දදාස, කරුණාසේන ජයලත් යන අය කර්තෘ තනතුර දැරූහ. මේ කිසිම පුවත්පතක් දැවැන්ත අලෙවියක් තිබුණ පත්තර නොවේ. එදා වාමාංශික පක්ෂයට දැවැන්ත පුවත්පතක් ජනතාව අතරට යවන්නට ශක්තියක් තිබුණේ නැත. ශ්‍රී ලංකා නිදහස් පක්ෂය වඩාත්ම ප්‍රබල පක්ෂය වුවත් පුවත්පතක් පවත්වාගෙන යෑම බරපතල ගැටලුවක් විය.මෙහිදී අපට අවශ්‍ය වන්නේ ලංකා සමසමාජ පක්ෂයේ නිල පුවත්පත ගැනත් එයට මුල්වූ ලෙස්ලි ගුණවර්ධන ගැනත් යමක් සටහන් කිරීම පමණි. පක්ෂයේ නිල පුවත්පත වන සම සමාජයට අමතරව ලංකා සම සමාජ පක්ෂය මුලදී ‘ජනසතිය’ නමින් සතිපතා පුවත්පතත් “ජනදින” නමින් දිනපතා පුවත්පතකුත් නිකුත් කළ බව අමතක කළ යුතු නැත.වාමාංශික පක්ෂවල පුවත්පත් ඉතිහාසය වෙනම ලියා තැබිය යුතු රසවත් හා ඛේදජනක කතාවකි. ලෙස්ලි ගුණවර්ධනට අයිති සමසමාජ පක්ෂයේ නිල පුවත්පත ගැන සැළවූ ලස්සන කතාවකින් ලෙස්ලි ගැන කියන කතා නතර කරන්නෙ එම කතා අවසන් නිසා නොවේ.කෙසේ හෝ පක්ෂයේ පුවත්පත වන ‘සම සමාජ’ පුවත්පත යළි මුද්‍රණය කිරීමට මුදල් සොයා ගත හැකි ක්‍රමයක් ගැන ලෙස්ලි සහ ඉලේපෙරුම කතා කරමින් සිටියදී එක්තරා පුද්ගලයකු ලෙස්ලි හමුවීමට පාණදුරේ ගෙදරට ආවේය.අද මෙන් නොව ඇමතිවරුන් මන්ත්‍රීවරුන් මුණ ගැසීම ඡන්දදායකයන්ට දුෂ්කර කරුණක් නොවීය.”සර් මේ ඔබතුමාට අයිති ඉඩමක විශාල කොස් ගසක් තියෙනවා. එම කොස්ගස හිටවා හැදුවේ ඔබතුමාට වරකා කන්න ඕන නිසා. මට කරුණාකර ඒ ගහ කපා ගත්තොත් වැඩ ගොඩක් කර ගන්න පුළුවන්.” ලෙස්ලි මුණ ගැහෙන්නට ආ පුද්ගලයා ලෙස්ලිට කීය.”ඉලේපෙරුම සහෝදරයා ඔය මනුස්සයාගෙන් අහගන්නවකො ඔය කොස්ගහ තියෙන ඉඩම තියෙන්නේ කොහේද කියලා ලෙස්ලි ඉලේපෙරුමට රහසින් කීය.සෝමපාල සහෝදරයා ලෙස්ලිට අවශ්‍ය දේ දැන නොගත්තත් ප්‍රශ්න කිරීම අකුරට කළේය.”සහෝදරයා ඔය ඉඩම කොහෙද තියෙන්නේ.” සෝමපාලගේ ප්‍රථම ප්‍රශ්නය විය.සහෝදරයා තැන විස්තර කළේය.”ඔයාට අවශ්‍ය කොස්ගස නේද?”ලෙස්ලි ඉඩම ගැන කී අයගෙන් විමසීය.’ඔය කොස්ගහ සර් හිටෙව්වේ ඔබතුමාට වරකා කන්නයි. ඔබතුමා වරකා කන්න හරි ආසයි කියල අම්මා දන්නවා.” අමුත්තා කීය.”හරි හරි ඔයා ගිහින් ඒ ගහ කපා ගන්නකෝ.” ලෙස්ලි අනුමැතිය දුන්නේය.එවැනි ඉඩමක් තිබෙන බව ලෙස්ලි දන්නේ නැත. මෙය හොඳ ආරංචියකි. ඉඩම ගැන දැනුම් දුන් සහෝදරයාට කොස් ගහ කපා ගන්නට අනුමැතිය ලෙස්ලි දුන්නේය. දැන් ලෙස්ලිගේ උනන්දුව කොස් ගස් නොවේ ඉඩම ගැනය.ඔය කියන ඉඩම තියෙන තැන හොයාගෙන වික්කොත් අපට “සම සමාජ” පත්‍රය පටන් ගන්න පුළුවන්.” ලෙස්ලි ඉලේපෙරුමට කීවේය.ඉලේපෙරුමට ඒ වාචික අනුමැතිය හොඳටම සෑහේ. කොස් ගහ කපා ගත්තේය. ඉඩම වික්කේය. සම සමාජ පත්‍රය පටන් ගත්තේය.ලෙස්ලි ගැන ලියූ සියලු සටහන් දැන් නිමාවට පත් කරමු. ඇන්.ඇම්. - ලෙස්ලි - අනිල් - එස්.ඒ. – පීටර් වැනි දක්ෂ වාමාංශිකයන්ගේ සහාය ලැබුණේ සිරිමාවෝගේ ආණ්ඩුවටය. සිරිමාවෝ එම වාමාංශික නායකයන්ගෙන් වැඩ ගත්තාය.ඒ අනුව ලෙස්ලි 1970 සමඟි පෙරමුණ ආණ්ඩුවේ ප්‍රවාහන ඇමැති විය. ඇන්.ඇම්. මුදල් ඇමැතිය. පීටර් කෙනමන් නිවාස ඇමැතිය. සිරිමාවෝ අගමැතිනියට මාර ගැම්මකි.එහෙත් මේ රටේ දේශපාලන ගමන් මඟ වෙනස් කරන්නට පිහිටවූ සමඟි පෙරමුණු ආණ්ඩුව විනාශ කරන්නට ශ්‍රීලනිපය ඇතුලේම කුමන්ත්‍රණකාරී බලවේගයක් ක්‍රියාත්මක විය.කවුරු අගමැති වුවත් එම බලවේගය ක්‍රියාත්මක වූයේ ෆීලික්ස් ඩයස් බණ්ඩාරනායක සහ අනුර බණ්ඩාරනායකගේ මූලිකත්වයෙනි. 1970 බිහිවූ අතිශයින්ම සාර්ථක ආණ්ඩුවක් විනාශ කිරීමට වගකිව යුතු ෆීලික්ස් - අනුර හවුල් කුමන්ත්‍රණය අදත් අපි හෙළා දැකිය යුතුය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af1302178</link>
    <topic>සයිබර් ප්‍රහාර ගැන ‘සර්ට්’ විමසිල්ලෙන්</topic>
    <author/>
    <content>අඩවියක් යැයි කිව්වහම ඉස්සර නම් අපට මතක් වෙන්නේ දෙවි දේවතාවන්ට වෙන් වූ විශේෂ ප්‍රදේශයන් පිළිබඳ ව ය. හැබැයි දැන් වෙබ් අඩවි ගෝලීයකරණය වූ ලෝකය තුළ දේව අඩවි තරම් ම වැදගත් වී, බලවත් වී තිබේ. ඒ ඒ පුද්ගලයන්ට, ආයතනයන්ට අයත් ඔවුන්ගේ තොරතුරු අන්තර්ජාලය හරහා සපයා ගැනීමට හැකි අවකාශය අපි සරලව වෙබ් අඩවිය යැයි කියයි.ඊට හේතුව ඒවායේ පළවන තොරතුරු වෙනස් කිරීම තුළින් ලෝක ජන මතය ප්‍රබල ලෙස වෙනස් කිරීමටත්, එයින් ආණ්ඩු පෙරළීමටත්, ආර්ථිකයන් කඩා වැට්ටවීමටත් ආගමික, වාර්ගික, යුදගිනි ඇවිලවීමටත් කිසිදා ලිහිය නොහැකි වූ නූල් බෝල සේ සංකීර්ණ ගැටලු නිර්මාණය කිරීමට හැකි වීම නිසයි.ප්‍රහාර කිව්වහම ඉස්සර මතක් වෙන්නේ කඩු පොලු දුනු ඊතල සහ ඊටත් පසුව නම් අත් තුවක්කු, මැෂින් තුවක්කු, මෝටාර්, ෂෙල් වෙඩි ආදියයි. එහෙත් අද සයිබර් ප්‍රහාර ඒ සියල්ලට වැඩිය දරුණුය.වෙබ් අඩවි තුළට සයිබර් ප්‍රහාර එල්ල වූ විට අර කලින් කියූ තත්ත්වයන් නිර්මාණය වේ. මේවා ද අන්තර්ජාතික වශයෙන් රට රටවල් අතර මෙන්ම දේශීය වශයෙන් ආයතනික තත්ත්වයන් වශයෙන් ද ඇතිවන තත්ත්වයක් බවට පත්වී ඇත.මේ අනුව වෙබ් අඩවිවල විස්තර වෙනස් කිරීම්, වෙබ් අඩවි අකර්මණ්‍ය කිරීම, සම්පූර්ණයෙන්ම සාවද්‍ය තොරතුරු, සාවද්‍ය පින්තූර ඇතුළත් කරන අවස්ථා ඇත.කතාකිරීම සහ අදහස් ප්‍රකාශ කිරීමේ නිදහස ආණ්ඩුක්‍රම ව්‍යවස්ථාව තුළින් ම ආරක්ෂා කර ඇති අපි වැනි රටවල ඒ නිදහස ද වෙබ් අඩවි තුළින් වැරදි ආකාරයට ප්‍රයෝජනයට ගන්නා අවස්ථා බහුලව දැකිය හැක.මේ තුළින් පුද්ගල චරිතවලට මඩ ගැසීම ඉතාමත් දරුණු ලෙස දැකිය හැකි අතර, වඩාත් ම භයානක වන්නේ ජාතීන් වශයෙන් සහ ආගම් වශයෙන් ඇතිවන සත්‍යයෙන් තොර ප්‍රචාර තුළින් නිර්මාණය විය හැකි අවාසනාවන්ත තත්ත්වයන්ය.ඒවා පිළිබඳ ඉතාමත් සැලකිල්ලෙන් සිටීම සෑම කරුණක්ම තාර බැර හැර භාරගැනීම මේ නිසාම කාගේත් වගකීම වී ඇත්තේ ය.තොරතුරු තාක්ෂණය භාර අමාත්‍යාංශය ලෙස අප මේ පිළිබඳව තොරතුරු තාක්ෂණ සාක්ෂරතාවය වැඩි කිරීමට දක්වන උත්සාහය මෙන්ම උනන්දුව සේම නොදෙවැනි අවධානයකින් නිතිපතා කටයුතුª කරයි. අප අමාත්‍යාංශය යටතේ ඇති තොරතුරු තාක්ෂණ නියෝජිතායතනයට අනුබද්ධ වූ ශ්‍රී ලංකා පරිගණක හදිසි ප්‍රතිචාර සංසදය නොහොත් ‘සර්ට්’ ආයතනය මෙහිදී ප්‍රධාන ආරක්ෂකයා ලෙස කටයුතු කරයි.ඕනෑම පුද්ගලයකු, ආයතනයක් හෝ සමාජයකට මෙවැනි ගැටලුවක් මතු වන්නේ නම් ඒ පිළිබඳව සොයා බලා අවශ්‍ය උපදෙස් දීමටත්, සංකීර්ණ විෂයක් වූ පරිගණක වැරැදිකරුවන් නීතිය හමුවට පැමිණවීමට අවශ්‍ය සහාය ලබාදීමටත් “ශ්‍රී ලංකා සර්ට්” හැම විටම සුදානමින් සිටී.තොරතුරු තාක්ෂණය පිළිබඳ අපේ පනත සකස් වී ඇත්තේ 2007 අංක 24 දරන පනතින් වන අතර, එය තවමත් සංශෝධනය වී නැත.නමුත් මෙය අද ලෝකය ඉතාම ශීඝ්‍රයෙන් වෙනස්කම්වලට භාජනය වන විෂයක් ලෙස සැලකිය හැකි තොරතුරු තාක්ෂණයේ නවතම තත්ත්වයනට මෙන්ම වැරදි කරන්නන් නීතියට හසුකරගන්ට මෙම පනතේ ඇති නීති රීති යාවත්කාලීන කළ යුතු කාලය එළඹ ඇත. ඒ සඳහා ද මේ වන විට ආරක්ෂක අමාත්‍යාංශයේ ද පූර්ණ සහයෝගය ඇතිව අපි සූදානම් වෙමින් සිටිමු. එය ජාතික ආරක්ෂාවට මෙන්ම පුද්ගලික ආරක්ෂාව සඳහා අදටත් වඩා හෙට දවසට වැදගත් වනු ඇත. ඊට හේතුව හෙට දවස හැම පුරවැසියෙක්ම වෙබ් අඩවි භාවිතා කරන දවසක් බවට පත්විය හැකි වීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af1302179</link>
    <topic>වනපෙත ආලින්දයට ගෙනෙන මහගම ගමේ පැළෑටියා</topic>
    <author>සේමාලි කැල්ලපත</author>
    <content>මිනිසා සහ ගහකොළ අතර ඇත්තේ පුදුමාකාර සබඳතාවකි. ඝන වනාන්තරයක වැවෙන විසල් රුකක් ගේ මැද තැනක මිදුලේ කොනක තබා ගැනීමට මිනිසුන් ප්‍රිය කරන්නේ ගහකොළ කෙරෙහි ඇති ඒ බැඳීම නිසා ය. වනපෙතක දි දැකිය හැකි සුන්දර දිය ඇලි ඇළ දොළ ගංගා විසල් රුක් ගොමු ගල් පර්වත එක්කර ස්වභාව ධර්මයේ මනා නිමැවුමක් කුඩා අනුරුවක් ලෙසින් ගෙවත්තක හෝ නිවෙස කොනක තබා ගන්නට ආසා කරන්නේ ද සොබා දහමට ඇති මහත් ඇල්මෙනි.ගස්වැල් ඇළ දොළ ගංගා මුසුකර නිමැවූ අලංකාර දර්ශන හා විසල් රුක් කුඩා අනු රූ ලෙසින් තැනීමේ කලාව ලොව පුරා ප්‍රචලිත වූයේ ජපන් ජාතිකයන් වෙතිනි. ජපන් ජාතිකයන් ප්‍රකටව සිටින්නේ තුරු ලතා සහ මල් සමඟ සමීප ඇසුරක් පවත්වා ගෙන එන මිනිස් කොට්ඨාසයක් ලෙස ය. ඔවුන් අතින් බිහිවූ බොන්සායි කලාව අද ලොව පුරා ප්‍රචලිත ය. බොන්සායි යන්න ‘තැටියේ සිටවූ ගස’ යන අරුත දෙයි. කලා සම්ප්‍රදායන් රැසකගේ පෝෂණය ලබන ජපන් සංස්කෘතියට බොන්සායි කලාව එක්වූයේ දොළොස් වැනි සියවසේ දී යැයි පැවසේ.ජපානය බොන්සායි කලාව දියුණු කොට පවත්වාගෙන ගිය ද මේ කලාවේ මූලාරම්භය සනිටුහන් වන්නේ චීනයේ ය. චීන භාෂාවෙන් බොන්සායි කලාව හඳුන්වන්නේ ‘පුන්සායි’ යනුවෙනි. භූමි දර්ශන ලෙසින් චීනයේ දී නිර්මාණය වන මේ කලාවේ කැපී පෙනෙන ලක්ෂණ ඔවුහු භාවනාවට පාදක කරගනිති.මිනිස් ගත සිත සනහන කලාවක් ලෙසින් ප්‍රචලිත මේ කලාව ජපානයේ පවත්වාගෙන යනු ලබන්නේ ඒ වෙනුවෙන් ම ජීවිතය කැප කළ විශාරදයන් ය. ස්වභාව සෞන්දර්යයන් චමත්කාරය පුංචි පැතළි පෝච්චියකට ගොනු කර මිනිස් සිත සනසාලීමට බොන්සායි කලාවෙන් සිදුවන්නේ මහත් සේවයකි.අපේ රටට බොන්සායි කලාව පැමිණියේ ජපන් රටෙනි. ගහකොළ සහ ස්වභාව ධර්මයට ඇලුම්කරන පරිසර හිතකාමීහු බොහෝ දෙනෙක් මේ කලාව කෙරෙහි නැඹුරුව සිටිති. අපට හමුවූ මේ සොඳුරු මිනිසා ද ඉන් කෙනෙකි. 1980 දශකයේ දී බොන්සායි කලාවට අත තබා මුළු ජීවිතයම ඒ වෙනුවෙන් කැප කරමින් බොන්සායි කලාවේ ඉහළම දස්කම් පා සම්මාන දිනූ ඔහු මහගම, ඉළුක්කැටිය පදිංචි කේ.එම්. තිලකරත්න මහතා ය.වෘත්තියෙන් තැපැල් සේවකයකු වූ තිලකරත්න මහතා කුඩා අවදියේ සිටම කලා හැකියාවලින් යුක්ත වූ අයෙකි. ස්වභාව ධර්මයට මහත් ඇල්මක් දක්වන ඔහුගේ දෛනික දිවියේ වැඩි කාලයක් ගෙවුණේ සොබා දහම ඇසුරේ ය. එනිසා ම බොන්සායි කලාව කෙරෙහි ඔහුගේ සිත ඇදී ගියේ ය.“මං කුඩා කාලෙ ඉඳන් ම ගහ කොළට සතා සිවුපාවාට ආදරෙයි. මගේ කාලය නිතරම ගෙවුණේ ගහකොළ ඇසුරේයි. කැලයට ගොස් ගහක් කොළයක් අත පත ගාන්න. ගහක වැලක් එතිලා ඉහළට ඇදෙන අන්දම බලන්න වැලක් හැඩ වැඩ ගැන්වී කොළ දමා එන අපූරුව බලන්න මං ආසා කළා. ගහක් දලු ලා වැඩෙද්දී ඉන් මලක් ගෙඩියක් හටගන්න තුරු මං බලන් ඉන්නේ නොඉවසිල්ලෙන්. මහ කැලේ තියෙන ඒ විසල් ගස් මං ඉන්න ළඟපාත ඇත්නම් කොතරම් හොඳ දැයි මට සිතුණු වාර අනන්තයි. බොන්සායි කලාවට මගේ හිත ඇදිලා යන්නත් එය හේතුවක් වෙන්න ඇති.1980 විතර තරුණ සේවා සභාවෙ තරුණ හුවමාරුව යටතේ ඉන්දුනිසියාවෙන් ආ බර්ඩා තරුණයා නතරව සිටියේ අපේ ගෙවල් ළඟ. ඔහු බොන්සායි කලාව ගැන හරිම උනන්දුයි. මං ඔහු සමඟ එකතු වී හට්ටි මුට්ටිවල ගස් 50 ක් 60 ක් විතර බොන්සායි කිරීම සඳහා හිටෙව්වා. ඒත් ඒවා ඒතරම් ම සාර්ථක වුණේ නැහැ. ඉන් පස්සේ ප්‍රවීණ බොන්සායි නිර්මාණ ශිල්පිනී මානෙල් ගුණවර්ධන මහත්මිය මුණ ගැහුණා. එතුමිය මට බොන්සායි කලාව නොමිලයේ ඉගැන්වූවා. ඒ ගැන මං එතුමියට ස්තුති කරනවා.මං පළමුවෙන් ම බොන්සායි කළේ හෝමෝන් වර්ගයට අයත් ගසක්. ද්විත්ව කඳන් ක්‍රමයට බොන්සායි කළ ඒ ගස අඟල් 13 ක් පමණ උසට දෙපසට කඳ විහිදුණු ගසක් ලෙස අපූරුවට වැඩුණා. මං ඒ ගස රු. 70000 කට වික්කා. ඉන්පස්සේ මං දිගින් දිගට බොන්සායි කලාවට අනුගත සියලු නීති රීති යටතේ ගස් ගණනාවක් බොන්සායි කළා. නුග, බෝ, සියඹලා, ඇට්ටේරියා වැනි ශාක හා තවත් ශාක ගණනාවක් ඒ අතර වෙනවා” යැයි තිලකරත්න මහතා පැවසීය.1980 දී බොන්සායි කලාවට පිවිසි තිලකරත්න මහතා එතැන් සිට මෙරට බොන්සායි කලාව ව්‍යාප්තිය උදෙසා විශාල වැඩ කොටසක් ඉටු කළේ ය. 2003 දී ඔහු බොන්සායි කලාව පිළිබඳ ඉහළම දස්කම් දක්වන ශිල්පියා වෙනුවෙන් පිරිනමන ජපන් තානාපති අභියෝගතා සම්මාන කුසලාන ද දිනාගනු ලැබිණි.එසේ ම මෙරට බොන්සායි නිර්මාණ කලාවේ වාර්තාවක් තබමින් 2008 වසරේ සිට 2012 වසර දක්වාම වාර්ෂිකව එම සම්මානය දිනාගනු ලැබුවේ ද තිලකරත්න මහතා ය.කලෙක අගනුවර ට පමණක් සීමා වී තිබූ බොන්සායි කලාව රටේ අනෙකුත් ප්‍රදේශ කරා ද ව්‍යාප්ත කිරීමට ඔහු වෙහෙස දරන්නේ ය.“බොන්සායි කලාව ජාත්‍යන්තරව බොහෝ ප්‍රසිද්ධ කලාවක්. අපේ රටේ මේ කලාව ජනප්‍රියව පැවතුණේ අතමිට සරු හා අගනුවරට සීමාවූ පිරිසක් අතරයි. ප්‍රදර්ශන හා වැඩමුළු මගින් බොන්සායි කලාව සාමාන්‍ය ජනතාව අතරට ගෙන යන්න කැප වෙනවා. මේ සඳහා ශ්‍රී ලංකා බොන්සායි සංගමය ද විශාල මෙහෙවරක් ඉටු කරනවා” යැයි ඔහු පවසයි.තිලකරත්න මහතා අතින් නිර්මාණය වූ බෝ ගස් වැනි ආගමික වටිනාකමක් ඇති බෝධි ශාඛා රටවල් කීපයක බෞද්ධ සිද්ධස්ථානවල බෝධි පූජා සඳහා උපයෝගී කර ගනී. බොන්සායි නිර්මාණ අලෙවියෙන් ලබන මුදල් ද තිලකරත්න මහතා යොදවනුයේ ගමේ විහාරස්ථානයේ දියුණුව සඳහා ය.“මේ කලාවෙන් විශාල අධ්‍යාත්මික සුවයක් ලබනවා. මනස එක්තැන් කර ගැනීමට මේ කලාව එක්තරා භාවනාවක් ලෙස හැඳින්විය හැකි යැයි ද තිලකරත්න මහතා පවසයි.පදිංචි ප්‍රදේශයේ ජනයා තිලකරත්න මහතා හඳුන්වනුයේ ‘පැළෑටියා’ ‘තණකොළ පෙත්තා’ යන නම්වලිනි. ඒ නිරන්තරයෙන් ම ගහකොළ අතර සැරි සරන්නකු වීම නිසා විය හැකි ය. බොන්සායි කලාව මෙන් ම කෘෂිකර්මය ද ඔහුගේ ජීවිතය හා බැඳී පවතී. ඔහුගේ ගෙවත්ත පුරාම ඔහු අතින් සිට වූ බවභෝග ය.මුළු ගෙවත්තම එළිය කරමින් ඵල හටගන්නා තක්කාලි, වම්බටු, මෑ, මිරිස්, වැටකොලු, පතෝල, රාබු යනාදී වූ කී නොකී එළවළු වර්ගවලින් ඔහුගේ ගෙවත්ත පිරී තිබේ. පලතුරු වර්ග ද බොහෝ ය.පවුලේ අයගේ ආහාරය සඳහා හෙතෙම කිසිම දිනක එළවළුවක් පළාවක් වෙළෙඳ පොළෙන් ගෙන එන්නේ නැත. සෑම හිමිදිරි උදයකම ඔහු කොරටුවට යන්නේ එදිනෙදා වේලට අවශ්‍ය එළවළු පළා නෙළා ගැනීමට ය.එදා සිටම කෘෂිකර්මයට නැඹුරු තිලකරත්න මහතා වෙතින් ගහ කොළකට සාත්තු සප්පායම් කරන අන්දම අසා දැන ගැනීමට බොහෝ දෙනා පැමිණෙති. ඔහු ඒ සැමට තමා දන්නා දේ කියා දෙන්නේ කිසිම අගය කිරීමක් නොකර ය.“මං වවන්නේ සශ්‍රීක බව පෙන්වන්න. අද පරිසරය ශීඝ්‍රයෙන් විනාශ වෙනවා. අනාගතයේ ඉපදෙන දරුවන්ට අතීතයේ තිබූ වෘක්ෂලතා මේ වගේ යැයි පෙන්වීමට මේ බොන්සායි නිර්මාණ බොහෝ උපකාරී වේවි. මෙහි අවුරුදු ගණනක් පවතීවි. ජපානයේ බොන්සායි කලාව පාරම්පරික කලාවක් ලෙස කරගෙන එන ‘ඔමිගා’ ප්‍රාන්තයේ පරම්පරා 6 කින් පැවත එන අවුරුදු 1500 ක් පමණ පැරැණි බොන්සායි ගස් තවමත් පවතිනවා” යැයි තිලකරත්න මහතා කීවේ ය.බොන්සායි කලාව ගැන කිසියම්ම වූ තොරතුරක් ඔබටත් ලබාගැනීමට අවශ්‍ය නම් 077609537 හෝ 034 2245010 අංකවලින් තිලකරත්න මහතා ඇමතිය හැකි ය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af13021710</link>
    <topic>අපේ රටේ පොදු රාජ්‍ය මණ්ඩල සමුළුවට ජගත් ප්‍රජාවගේ පූර්ණ සහාය</topic>
    <author/>
    <content>ලබන නොවැම්බර් මස ශ්‍රී ලංකාවේ පැවැත්වීමට නියමිත පොදු රාජ්‍ය මණ්ඩලීය සමුළුව සඳහා ජගත් ප්‍රජාවගේ පූර්ණ සහය ලැබෙයි.පොදු රාජ්‍ය මණ්ඩලීය මහලේකම්කමලේෂ් ෂර්මාෂික් හෂිනාවිපක්ෂ නායිකාජුලි බිෂොප්මේ සමුළුව මෙරට පැවැත්වීමට 2011 දී තීරණය වූ අතර ඒ පිළිබඳව සොයා බැලීම සඳහා පොදුරාජ්‍ය මණ්ඩලීය මහලේකම් කමලේෂ් ශර්මා මහතා පසුගිය දා ශ්‍රී ලංකාවට පැමිණියේය.ශ්‍රී ලංකාවට පැමිණ කමලේෂ් ශර්මා නොවැම්බරයේ පොදුරාජ්‍ය මණ්ඩල නායකයන්ගේ සමුළුව ශ්‍රී ලංකාවේ පවත්වන්නට හැකි වාතාවරණයක් ඇත්දැයි සොයා බැලීය.එහෙත් ලබන අපි‍්‍රයෙල් මස පැවැත්වෙන පොදුරාජ්‍ය මණ්ඩල ක්‍රියාකාරී අමාත්‍යවරුන්ගේ රැස්වීමේදී මේ ගැන සාකච්ඡා කිරීමට කැනඩාව බලාපොරොත්තු වන බව පැවැසේ.මේ පිළිබඳව සොයා බැලීමට පසුගිය 10 දා ශ්‍රී ලංකාවට ආ පොදුරාජ්‍ය මණ්ඩලීය මහලේකම් කමලේෂ් ශර්මා මහින්ද රාජපක්ෂ ජනාධිපතිතුමා කථානායක චමල් රාජපක්ෂ විදේශ ඇමැති මහාචාර්ය ජී. ඇල්. පීරිස් විපක්ෂ නායක රනිල් වික්‍රමසිංහ, මැතිවරණ මහලේකම්වරයා ඇතුළු විවිධ පිරිස් සමඟත් සිවිල් සංවිධාන සමඟත් සාකච්ඡා කළ බව පොදුරාජ්‍ය මහලේකම් කාර්යාලය සඳහන් කරයි.ඒ සාකච්ඡාවලදී තමන්ට ශ්‍රී ලංකාව හා එහි වර්තමාන තත්ත්වය පිළිබඳව අවබෝධයක් ලබාගත හැකි වූ බව ද ශ්‍රී ලංකාව ප්‍රජාතන්ත්‍රවාදයත් සමඟ ඉදිරියට යන අතර මේ වන විට කැපී පෙනෙන සංවර්ධනයක් ලබා තිබෙන බවද ඒ නිවේදනයේ තවදුරටත් සඳහන් වෙයි.ශ්‍රී ලංකාවේ වර්ධනය මැතිවරණ ආයතන හා මානව හිමිකම් සහජීවනය නීතිය නිදහස් මාධ්‍යය මහජන සේවය තරුණ ව්‍යවසායකත්වය වර්ධනය කිරීම ආදී විවිධ ක්ෂේත්‍රයන්හි හොඳින් පෙන්නුම් කරන බවත් කමලේෂ් ශර්මා වැඩිදුරටත් පවසයි.ඒ මහතාගේ චාරිකාවේ වඩාත් විශේෂයක් වන්නේ මැතිවරණ කොමසාරිස් මහින්ද දේශපි‍්‍රය හා මානව හිමිකම් කොමිසමේ ප්‍රධානී විනිසුරු පි‍්‍රයන්ත පෙරේරා යන මහත්වරුන් හමුවීමයි.ප්‍රජාතන්ත්‍රවාදය පිහිටුවා ඇති ශ්‍රී ලංකාවේ මැතිවරණ ක්‍රියාදාමය පිළිබඳව සතුටු වන කමලේෂ් මහතා නොවැම්බර් මාසයේ පැවැත්වීමට නියමිත පොදුරාජ්‍ය මණ්ඩලය සඳහා ශ්‍රී ලංකාව සූදානම් වන අයුරු ද නිරීක්ෂණය කළ බව පැවසේ. එහිදී ඔහු කියා සිටින්නේ පොදුරාජ්‍ය මණ්ඩලීය ප්‍රතිපත්ති ක්‍රියාත්මක කිරීමේ දී ශ්‍රී ලංකාව කැපවී ක්‍රියා කරන බවය. එමෙන්ම සමුළුව සඳහා ශ්‍රී ලංකාවේ සූදානම පිළිබඳව සතුටු වන බවත් පොදුරාජ්‍ය මණ්ඩලය ශ්‍රී ලංකාවට සහයෝගය දීමට සූදානම් බවත් ශර්මා තවදුරටත් පවසයි.කෙළින්ම කියා නැතත් ශ්‍රී ලංකාවේ පොදුරාජ්‍ය මණ්ඩල නායක සමුළුව පැවැත්වීම පිළිබඳ තමන්ගේ කැමැත්ත ඒ මහතා පෙන්වා දී තිබේ.මේ අතර මෙවර පොදුරාජ්‍ය මණ්ඩලීය සමුළුව නියත වශයෙන්ම ශ්‍රී ලංකාවේ පැවැත්විය යුතු බවට ඕස්ට්‍රේලියානු විපක්ෂ නායිකා ජුලී බිෂොප් මහත්මිය අවධාරණයෙන්ම ප්‍රකාශ කරන්නීය.ඒ මහත්මිය මෙසේ ප්‍රකාශ කෙළේ ඕස්ට්‍රේලියාවේ ඒ. බී. සී. රූපවාහිනී නාළිකාව සමඟ පැවැති සම්මුඛ සාකච්ඡාවකදීය.මෙවර සමුළුවට ඕස්ට්‍රේලියාව ඇතුළු සියලුම රටවල් සහභාගි විය යුතුම බවට ද ඒ මහත්මිය අවධාරණය කරයි. තමා ශ්‍රී ලංකාවේ සිටියදී යුද්ධයෙන් විනාශ වූ උතුරු පළාත්වල සංචාරය කිරීමට අවස්ථාව ලැබුණ බවත් ඒ සංචාරයේ දී ශ්‍රී ලංකාවේ උතුරේ සංවර්ධනය ඉතා ඉහළින් සිදුවී ඇති අයුරු තමා සියසින් දුටු බවත් ඒ මහත්මිය සඳහන් කරයි.කැනඩාව හා බ්‍රිතාන්‍යය ශ්‍රී ලංකාවට එරෙහි වුවද ඕස්ට්‍රේලියානු විපක්ෂ නායිකාව පවසන තොරතුරු ඔස්සේ ශ්‍රී ලංකාවේ වර්තමාන තත්ත්වය පිළිබඳවත් වැදගත් කරුණු රැසක් ලොවට හෙළි වෙයි.උතුරු පළාතේ වැසී ගිය පාසල් යළිත් විවෘත වී, මාර්ග අලුත්වැඩියා වන අතර උතුරු පළාතට අන්ධකාරය දුරු වී ආලෝකය ලැබී ඇති බවත් නව විදුලි බලයෙන් ඒ ප්‍රදේශ ආලෝකවත් වන බවත් ඒ බී සී මාධ්‍ය සාකච්ඡාවේ දී අවධාරණය කරන බිෂොප් මහත්මිය ජනතාවට විශාල වශයෙන් නිවාස ව්‍යාපෘති ඉදිවන බවත් විදෙස් ආයෝජකයන් බිලියන ගණන් මුදල් ආයෝජනය කොට කර්මාන්තශාලා ඇතිකර ඇති බවත් ලොවට කියා දෙයි. ශ්‍රී ලංකාවේ ප්‍රජාතන්ත්‍රවාදය ගැන කතා කරන බිෂොප් මහත්මිය රජයට එරෙහි යුද වැදී සිටි තරුණයන් පවා අද පුනරුත්ථාපනය වී හොඳ රැකියා කරන බවත් පවසන බිෂොප් මහත්මිය ශ්‍රී ලංකාවේ සන්නිවේදන සංවර්ධනය පිළිබඳව ද ලෝකයේ අවධානය යොමු කරයි. ශ්‍රී ලංකාවේ ජංගම දුරකථන භාවිතය දියුණු වී ඇති බවත් එවන් ජංගම දුරකථන භාවිතයක් බටහිර ඕස්ට්‍රේලියාවේවත් නැති බවත් ඒ මහත්මිය පෙන්වා දෙයි.ශ්‍රී ලංකාව වසර 30 ක් පුරා ත්‍රස්තවාදී අරගලයක් මත සිවිල් යුද්ධයක යෙදී සිටියා. ඒ වගේම ලෝකය පුරා විවිධ ස්ථානවල ත්‍රස්තවාදී සංවිධානයේ අය සිටියා. කෙසේ වෙතත් වසර තුනකට පෙරත් අරගලය නිමවූවා. දැන් ශ්‍රී ලංකාවේ වාතාවරණය හොඳයි. යටිතල පහසුකම් දියුණු වී තිබෙනවා. උතුරේ යුද්ධයේ යෙදී සිටි යුද හමුදාව දැන් සිවිල් රාජකාරි කටයුතුවල යෙදී සිටිනවා පමණක් නොව ඔවුන් සංවර්ධනයට ද දායක වෙනවා.අප මේ සියල්ල දැක බලා ගත්තේ ශ්‍රී ලංකාවේ සංචාරය කරමිනුයි. ඒ නිසා මගේ අදහස වන්නේ ශ්‍රී ලංකාව සංවර්ධනය කරා යන ගමන් මඟට සෑම රටක්ම සහාය දිය යුතු බවයි.ඔස්ට්‍රේලියානු විපක්ෂ නායිකාව පොදුරාජ්‍ය මණ්ඩලයේ සියලුම රටවලින් ශ්‍රී ලංකාවේ පැවැත්වෙන සමුළුවට සහභාගි වන ලෙස ඉල්ලා සිටින්නීය.මේ අතර බංග්ලාදේශ අගමැතිනිය ෂීක් හෂීනා මහත්මිය ද ශ්‍රී ලංකාවේ පවත්වන්නට අදහස් කරන පොදුරාජ්‍ය නායක සමුළුවට සුබ පතන්නීය.ඇය ඒ බව ප්‍රකාශ කළේ එරට සංචාරයක යෙදුණු ශ්‍රී ලංකා විදේශ අමාත්‍ය මහාචාර්ය ජී. ඇල්. පීරිස් මහතා අමතමිනි.අනිවාර්යයෙන්ම ලබන නොවැම්බරයේ ශ්‍රී ලංකාවේ පැවැත්වීමට නියමිත සමුළුවට තමා අනිවාර්යයෙන්ම සහභාගි වන බව ප්‍රකාශ කරන ඇය ත්‍රස්තවාදය පරාජය කිරීමෙන් අනතුරුව පසුගිය වසර තුන ඇතුළතදී ශ්‍රී ලංකාව ලබා තිබෙන ශීඝ්‍ර සංවර්ධනය ගැන ද ඇය සිය ප්‍රසාදය පළ කරන්නීය.එමෙන් ම ශ්‍රී ලංකාවේ උතුරු නැඟෙනහිර පළාත්වල මාර්ග සංවර්ධනය හා වරාය හා ගුවන් තොටුපළ සංවර්ධනය ගැන ද කතා කරන බංග්ලාදේශ අගමැතිනිය උතුරු නැඟෙනහිර ඉතා ඉක්මනින් සිවිල් පරිපාලනය පිහිටුවීම ගැන ද ප්‍රසාදය පළ කරයි.මේ අනුව මෙවර ශ්‍රී ලංකාවේ පැවැත්වෙන පොදුරාජ්‍ය නායක සමුළුව සඳහා සුදුසු වාතාවරණයන් ද ශ්‍රී ලංකාවේ ඇතැයි ප්‍රකාශ කරන ඇය පොදුරාජ්‍ය මණ්ඩල ව්‍යාපාර සමුළුව ද ශ්‍රී ලංකාවේ පැවැත්වීමේ අගය පිළිබඳ වටහා දෙයි.ශ්‍රී ලංකාව මුහුණ දෙන ආර්ථික ප්‍රශ්න ඉදිරියේ ශ්‍රී ලංකාවට අන්තර්ජාතික ප්‍රජාවගේ සහාය අවශ්‍ය බව ද ඇය පැවසුවාය.ලබන අපේ‍්‍රල් මස පැවැත්වෙන පොදුරාජ්‍ය මණ්ඩල අමාත්‍ය ක්‍රියාකාරී සමුළුවට ද අනිවාර්යයෙන්ම බංග්ලාදේශය සහභාගි වන බව ද ඇය අවධාරණය කළාය.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af13021711</link>
    <topic>පෙට්‍රල් කියල හුළං ගැහිල්ල</topic>
    <author>වසන්ත ජයසිංහ ආරච්චිගේ</author>
    <content>විතේ ගොඩදාගන්න වීරිය කරන මිනිස්සු අතරේ පසුගිය සතියේ බිත්තර බිස්නස් එකෙන් කෝටිපතියෙක් වුණ ලොකු අයියා ගැන කිව්ව කතාව මතකයිනේ. කොහොම වුණත් කමක් නැහැ සාධාරණ විදිහට දෙයක් වෙනවා නම්. සුගතත් රුවනත් අරගෙන පාරට වැටුණු අපි ආයෙමත් මහා පාරට වැටුණේ මෙදා පාරත් ජීවිතේ නෙමෙයි හතර වරිගයම ගොඩදාගන්න අමුතු ගේමක් දෙන මෑන් කෙනෙක් හොයාගෙන.මොනවා හරි කරලා කමක් නැහැ අතට කීයක් හරි ලැබිලා යහමින් ජීවත් වෙන්න ලැබෙනවා නම් හොඳයි කියලා හිතන මිනිස්සු අතරේ එහෙම ගේම් දෙන මෑන් කෙනෙක් තමයි ගුණේ අයියා. නම ගුණේ වුණාට කරන තරමක් අගුණ වැඩත් එක්ක ජීවිතේ රෝලගහන අපේ අයියා ඉන්න ඉසව්වට ඔන්න අපි පිටත් වුණේ අපේ රටේ ප්‍රයිවට් බස් එකක. කිලෝමීටර් 15 ක් විතර ගිය තැන අපි ඉසව්වට ළඟාවුණා.”මොනවා කරනවද ඔය දොරේ එල්ලිලා ඉක්මනට බැහැ ගන්නවා.” අපේ රටේ කොන්දොස්තර මල්ලිගේ සුපුරුදු කාරුණික වචන ටික ඇහෙන්න ගත්තා.”ඕයි තමුසෙට වගේම අපිටත් ජීවිතයක් තියෙන්නේ.”කොන්දොස්තර මල්ලිට තව මොනවදෝ සුගතා කියන්න හදන ගමන්ම පිම්මේ ආව ප්‍රයිවට් බස් දෙකතුනක් එක්කම අපි ආව එකත් මල්ටි බැරැල් වගේ ඉඟිල්ලිලා ගියා. රුවනත් මමත් පැත්තකට පැනගනිද්දි සුගතා තවත් සිංහල භාෂාවෙන්ම ඉඟිල්ලිලා යන කොන්දොස්තර මල්ලිගේ බස් එකට පලුයවනවා ඇහෙනවා.”යකෝ මේක පුදුම වැඩක්නේ. මුන් හැම එකාම සත්තුන්ටත් වඩා අන්තයිනේ. බලපල්ලකෝ පුදුම දිවිල්ලක්නේ දුවන්නේ. මේකද ජීවත් වෙනවා කියන්නේ.කන්දෙකෙන් දුම්දාන සුගතගේ කතාවට තාමත් බ්‍රේක් නැහැ. බැරිම තැන රුවනත් පැන්නා කතාව මැද්දට.”එහෙම කතා කරන එක වැරැදියි මල්ලි. ටිකක් ඉවසන්න පුරුදුවෙයන්. හැම මනුස්සයම ඔහොම නැහැනේ...”ආරූඪ වුණු කපුවා වගේ කැරකුන සුගතා රුවනගේ වචන ටිකෙන් තවත් ඇවිස්සුනා. “හරි එහෙම ඉවසන එකෙක් පෙන්නපන් මට.””ඔක්කොටම කලින් බලපන් උඹලගේ බල නහරවල් කැපිලද කියලා. යකෝ අහුලපු පොල්ගෙඩියට කොස්ගෙඩියට උසාවියට ගිහින් නඩුදාන වුන් ඉන්න රටක් මේක.”තවත් දුරදිග යන්න කලියෙන් ඉස්සරවුණු මම සුගතත් රුවනත් දෙපැත්තට කරලා ගුණේ අයියා හොයන්න ගත්තා. කොන්ක්‍රිට් කරපු පාරකට වැටුණු අපි අතේ තිබුණු ලිපිනයට අදාළ ගෙදර ළඟ නැවතුණා. වැඩේ මේකයි ගුණේ අයියා ගැන කියන්න කලියෙන් අපි ස්වයං වාරණ කිහිපයක් දාගන්නම්. මොකද අපේ අයියගේ ගම්පළාතවත් ගෙවල් පැත්තවත් නොකිව්වට අමතක කරන්න එපා මේ එක ගුණේ අයියා කෙනෙක් විතරයි. මෙහෙම ගේම් ගහන ගුණේ අයියා වගේ මිනිස්සු ඕන තරම් ඉන්නවා මේ රටේ. හරි ඔන්න අපි අරුළු බුළු නෙල්ලි නැතුව වැඩේට බහින්නම්. එතනින් පස්සේ ජීවිතේට දෙයක් එකතු කරගන්න තියෙනවද බලන්න.”යකෝ ගෙදර පිටින් දැක්කම හැටි වගේද මරුටියකුත් තියෙනවා.” සුගතාගේ දේශනාව පටන්ගන්න කලින් කකුල පාගපු මම එතැනින්ම නැවතුම තැබුවා.”ඔන්න මල්ලිලා එනවා කියපු නිසාම අද මම පොඩි නිවාඩුවක් දාගත්තා. හැබැයි අපි ඉක්මනටම කතාවට බහිමු. මට පොඩි වැඩකට යන්නත් තියෙනවා.”හරි ගුණේ අයියා. අයියා මොනවද කරන්නේ.මල්ලි මම වැඩ කරන්නේ කොහෙද තැන මොකක්ද කියන තැන අදාළ නැහැනේ. ඒක මට හරි නෑ. මම ඉතිං ජොබ් එකක් විදිහට සෙඩ් එකක තෙල්ගහන එක තමා කරන්නේ.කොහොමද සෙඩ් එකේ ජොබ් එක අයියට සෙට්වුණේ.මෙහෙමනේ ස්කෝලේ යන කාලේම මට තේරුණා ඉගෙන ගන්න දෙයින්නම් මට යහපතක් වෙන්නේ නෑ කියලා. ඒ නිසා දහයේ පන්තියෙන් මගේ ස්කෝලේ ගමන ඉවරයි. අනෙක අපේ අම්මලාට අපිට උගන්වන්න ලොකු ශක්තියක් තිබුණෙත් නැහැ. ඉතිං ඒ දවස්වල හැටියට මොකක් හරි ජොබ් කෑල්ලක් හොයාගන්න තමා ඕනකම තිබ්බේ. කුලී වැඩ කළා. මේසන් වැඩවලට අත් උදව් දුන්නා. ගස් කපන්න ගියා. ඔය හැමදේම අතහැරලා මම සෙඩ් එකේ ජොබ් එකට සෙට්වුණා. පස්සේ ඉතිං මෙතන තමයි මට අල්ලලා ගියේ.ඒ ඇයි?මෙහෙමනේ මල්ලිලා අපි ජීවත්වෙන්නත් එපැයි. ඉතිං පොඩි පොඩි සම්තින් හොයාගන්නත් පුළුවන්. අනෙක දැන් මට ළමයි තුන්දෙනෙක්. උන්ට කන්න බොන්න ස්කෝලේ යන්න හැමදේම කරන්නත් එපැයි. ඉතිං කොහොමද කුලියක් කරලා ඔය හැම දේම කරන්නේ.ගුණේ අයියා සෙඩ් එකේ වැඩ ගිහින් කොච්චර කල්ද?දැන් අවුරුදු දහයක් විතර එතන. හොර බොරු නැහැනේ ලොක්කට හිතට ඇල්ලුවා. ඉතිං දිගටම වැඩ. ඔය ටිකට පේනවනේ මල්ලි ජීවිතේ බෝරින් නැතුව අපි ඉන්නවා. පොඩි වාහන කට්ටක් ගත්තා. තුන්වේල හොඳට කනවා. ඡ්මයි ටිකට හොඳයි. ඉතිං අවුලක් නෑනේ.ගුණේ අයියා අර සම්තින් කතාවක් කිව්වා නේද? අමතක වෙලා යන්න ගිය දෙයක් සුගතාගේ මොළේට ඉව වැටුණා.මෙහෙමනේ මල්ලිලා ඔය සෙඩ්වල වුණත් හරි අපූරු දේවල් වෙන්නේ. දැන් මේකනේ දවසට අපි එක්කෙනෙකුට සෙඩ් එකේ පෙට්‍රල් හරි ඩීසල් හරි ටෑන්ක් එකක් දෙන්නේ ලීටර් ගාන මැනලා. එතකොට හවස් වෙනකොට කොච්චර ලීටර් ප්‍රමාණයක් වාහනවලට ගහලා තියෙනවද බලා සල්ලි දෙන්න ඕන. ඔහොම තමයි මල්ලිලා මම ඉන්න තැන කරන විදිහ.ඊට පස්සේ.මෙහෙමනේ මේ දේවල් මට ලොකුවට කියන්න බැහැ. මොකද අපේ සම්තින් වලටමයි තට්ටු වෙන්නේ. ඉතිං මල්ලිලා කවුද අද වාහනේකට තෙල් ගහන එන එකෙක් පොම්පේ දිහා බලාගෙන ඉන්නේ. ආව එකා වීදුරුව පහත් කරා මීටරේ දිහා බලාගෙන ඉන්නවා. එහෙමත් කෙනෙක් තමයි පොම්පේ දිහා බලාගෙන ඉන්නේ.මොකක්ද ඒ කතාව.කතාව මේකයි. අපි බලනවා තෙල් ගහන්න එන වාහනේ කවුද ඉන්නේ කියලා. ඊට පස්සේ බලනවා සල්ලිද දෙන්නේ නැත්නම් කාඩ්එකද දෙන්නේ කියලා. ඒකත් බලලා මීටරේ ගාණ දාලා වාහනෙට තෙල් ගහනවා. වාහනේ ආව කෙනා මීටරේ දිහා බලාගෙන ඉන්නවා. මල්ලිලා දැකලා ඇතිනේ පොම්පෙ පොඩි හැඩල් එකක් තියෙනවා. ඕක අපි හදලා තියෙන්නේ. හැඩල් එක තද කරපු ගමන් ටැංකියට යන්නේ හුලං. තෙල් නෙමෙයි. හැබැයි මීටරේ දුවනවා ගාන වැටෙනවා. ඕවා හදන්න පුළුවන් ඔස්තාර්ලා අපි ළඟ ඉන්නේ.මාරයිනේමේ මොනවා අහනවද? ඕක දෙතුන් පාරක් කළාම ලීටරයක් විතර වැදිලා තියෙන්නේ හුලං. කවුද පෙට්‍රල් ටැංකියට එබිලා බලන්නේ. ආයේ තර්ක කරන්න බැහැනේ. මීටරේ ලීටර් ගාන වැටිලා තියෙනවා. හැබැයි ඕවා වුණත් කරන්නේ මල්ලි කෑස් දෙනවා නම්. කාඩ් එකෙන් ගහනකොට අපිට කොහෙද කොමිස්.ඉතිං මොකක්ද ඔය කොමිස් වැඩේ.ඔයාලා පොඩි ළමයිනේ. මම ඉස්සරලා කිව්වේ අපිට උදේට ටැංකියක් බාර දෙන්නේ ලීටර් ගාන බලලා. හවස අපි ටැංකිය භාර දෙන්නේ අපි වාහනවලට ගහන ලීටර් ගාන ලියලා ඉතුරු ටිකත් එක්ක. මෙහෙම හිතන්නකෝ මට උදේ ටැංකිය භාර දෙනකොට පෙට්‍රල් ලීටර් 800 ක් තිබුණා. හවස මම සල්ලි දෙන්න ඕන ඒ අටසීයෙන් කීයක් තියෙනවද බලලා. ඉතිං වාහනවලට පෙට්‍රල් එක්ක හුළං ගහනවා. ඔය විදිහට ලීටර් දහයක විතර මුදලක් මගේ අතේ ඉතිරි වෙනවා. ඒවා මට.නෑ එහෙම කරන්න පුළුවන්ද?ඔයිට වඩා දේවල් මේ රටේ වෙනවනේ. ඉතිං අපි පොඩි කොමිස් එකක් ගත්තම මොකද වෙන්නේ. සමහර සෙඩ්වල ඔයිට වඩා දේවල් අපේ අය කරනවා. හැබැයි කාටවත් මේවා තේරෙන්නේ නැහැ. දැන් ටූටී ගහනවා ත්‍රීවිල් වලට. ඔය ටූටී ගැහිල්ලෙදි අපි ඔයිල් එකතු කරනවා. හිතන්නකෝ ඔයිල් දාන්න තියෙන්නේ රුපියල් පහළොවක විස්සක වගේ. කවුද ඕවා ගාණට මනින්නේ. බීම බෝතලයකට අපිට හිතෙන විදිහට ඔයිල් දානවා. දැම්මා හැලුවා ත්‍රිවිලර් ටැංකියට. හලපු ගමන් බෝතලේ ගත්තා. ඉතිං ඔයිල් ටික හරියට වැටෙන්නේත් නැහැ. ඉතිරි ටික බෝතලේ. අනෙක ඕන නම් රුපියල් හතක අටක ඔයිල් වැටිලා ඇති ටැංකියට. ඉතිං ඉතිරි ඔයිල් වලිනුත් අර වගේ ගාණක් අතට එනවා.ගුණේ අයියගේ කතාව කොහොමද? අපිට හිතාගන්නත් අමාරුයි නේද? ඔය ගුණේ අයියා එළියට දැම්මේ බොහෝම පොඩි දේවල් ටිකක්. හැබැයි ඒ පොඩි දේවල් සිද්ධ වෙන්නේ අපි මහන්සියෙන් හම්බකරන තුට්ටු දෙකත් එක්ක.ඔය විදිහට දවසට ලොකු ගාණක් ගුණේ අයියලා හොයනවා.මෙහෙමනේ මල්ලිලා මේ වැඩ තනියම කරන්නත් අමාරුයි. කොහොමත් අපි සෙට් එකම වැඩේ දන්නවා. දවසට එකෙකුට පඩියට අමතරව දාහක් දෙදහක් හොයාගන්නවා. සමහරදාට ඊටත් වැඩියි.ඉතිං ගුණේ අයියා මේක මාර ජොබ් එකක් නේ.පි විතරක් නෙමෙයි මල්ලි අද හැම එකාම බලන්නේ මොකක් හරි පොඩි ගාණක් තියාගන්න. සමහර රජයේ වාහන ප්‍රයිවට් ආයතනවල වාහන එනවා තෙල් ගහන්න. ඒ එන ඩ්‍රයිවර්ලා කරන්නේ මුලින්ම අපිව අල්ල ගන්න එක. ඉතිං ඒ එන වාහනවලට තෙල් ගහනවා රු. 3500 ක විතර. හැබැයි බිල දානවා 5000 ක. බිල දැම්මට අපිට රුපියල් 250 ක් දීලා යනවා. ඔය වගේ එව්වා කොච්චර වෙනවද? කතාවෙන්ම මල්ලි වෙලාවත් ගියා. පොඩිවුන් ටික එන්න ළඟයි. කියපු ගුණේ අයියා කාමරයට රිංගුවා.ඔන්න පේනවනේ සිද්ධවෙන දේවල්. කලකිරෙනවා නේද? ගුණේ අයියලා ගැන නෙමෙයි අපි ගැන. තවත් ගුණේ අයියලා කරන අගුණ වැඩ ඕන තරම්. ඒත් අපි මෙතනින් ගැලවෙන්නේ පාඩමක් ඉගෙන ගෙන.”යකෝ හිඟාකෑවත් අපේ රටේ ලක්‍ෂයක් විතර හොයන්න පුළුවන්ලු. හිඟාකන්න බැරි එකේ මේ වගේ වැඩකට සෙට් වෙමු. ජීවිතේම ගොඩ. පේනවනේ ගුණෙයා ඉන්න ලස්සන.” සුගතගේ යෝජනාවට රුවනගේ සීමාව පැන්නා.”මේ ඔක්කොටම කලියෙන් ඔළුව අතගාලා බලපං අං එනවද කියලා.””මේ දැනගනින් මගේ නෙමෙයි අං එන්නේ උඹලගේ. මොකද උඹලා වගේ ඳඬස්සු හින්දා තමයි මේ වගේ මිනිස්සු ඔළුව උස්සන්නේ.”සුගතගේ කතාවේ ඇත්තක් තියෙනවා කියලා මට තේරුණා. ඒත් එක්කම කාමරයෙන් එළියට ආව ගුණේ අයියා මරුති කාර් එක ළඟට අපිත් එක්කම ගෑටුවා.”මල්ලිලා මම මේ රෝස් පාන් ටිකක් ගේන්න බේකරිය ළඟට යනවා. පොඩිවුන් ආව හැටියෙම උන්ට පාන් ඕන.”සුගතා ආයෙත් කනට කොඳුරනවා. “මම මල්ලිලා මගට දාන්නම් යමු.” කියපු ගමන්ම සුගතා රින්ගුවා මරුතිය ඇතුළට. මේ එක අයියා කෙනෙක් විතරයි. මේ වගේ අයියලා හැමතැනම. ඒ හින්දා ඔන්න වාහනයකට තෙල් ටිකක් ගහන්න යනකොට ඇස් කටේ දාගෙන උඩ බලාගෙන ඉන්න ආස වගේම මෙලෝ සිහියක් නැතුව ෆෝන් එක කනේ අටවගෙන හතර වටේ ගහගෙන බේගල් ඇද බාන අයටත් සිහියෙන් ඉඳගෙන තෙල්ටික වාහනයට ගහගෙන පිටත් වෙන්න කියලා ඔන්න අපි සැලියුට් එකකුත් ගහගෙන ගුණේ අයියගේ මරුතියෙන්ම පාරට බැස්සා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af13021712</link>
    <topic>කාන්තා හිංසනයට එරෙහිව පෙරමුණ ගත්රවි ශංකර් දියණිය අනුෂ්කා</topic>
    <author>සේමාලි කැල්ලපත</author>
    <content>මේ මහා ගාන්ධර්වයාගේ සිතාරයේ තත් අතරින් ඇදී ආ සංගීත රාවය මුළු ලෝකයම වසඟ කළේය. ඇය ඒ මහා ගාන්ධර්වයාගේ දියණියයි. නමින් අනුෂ්කාය.අනුෂ්කා හා පුරා කියා සිය පියාගේ ඇකයේ සිටිමින් සිතාරයේ තත් අතරට ඇඟිලි තැබුවේ කටේ කිරි සුවඳ යන්නටත් පෙරය. ඇගේ පියා වූ ඒ මහා ගාන්ධර්වයා ඉන්දියාවේ රවි ශංකර්ය. අනුෂ්කා දියණිය යන්තම් දස හැවිරිදි දැරියකව සිටිය දී ඇගේ දස්කම් ප්‍රකට කිරීමට ගත්තාය. පියා වෙතින් සතියකට යන්තම් පැය දෙකක් සංගීතය හදාරන්නට ගත් ඇය වයස අවුරුදු 13 පිරෙද්දී සිය පළමු සංගීත ප්‍රසංගය ද පැවැත්වූවාය. පියා හා එක්ව මුළු ලොව පුරා සංචාරය කරමින් සංගීත ප්‍රසංග පවත්වද්දී ඇයට වයස අවුරුදු 16 පිරුණා පමණි.රවි ශංකර් අද ජීවතුන් අතර නොමැකි වුවද ඒ අඩුව පුරවන්නී දියණිය අනුෂ්කාය. අනුෂ්කාට සොහොයුරියක් ද වෙයි. ඇය නෝරා ය. ලොවක් පිනවමින් රවි ශංකර් රටින් රට යද්දී ඇමෙරිකාවේ දී ඔහුට හමු වූ රුවැත්තියක වූයේ සූ ජෝන්ස් ය. නිව්යෝර්ක් හි ප්‍රසංග සංවිධායකවරියක වූ ඇය රවි ශංකර් හා පෙමින් බැඳුණාය. ඔවුන්ගේ ආදරයේ ප්‍රතිඵලය වූයේ නෝරාය. රවි ශංකර් ඒ වෙද්දී ද විවාහකයෙකි. ඒ විවාහයෙන් ද ඔහුට පුතෙක් විය.නෝරා ද දක්ෂ සංගීතවේදිනියකි. ජෑස් පියානෝ ශිල්පිනියක හා ගායිකාවක ද වන නෝරා වයස අවුරුදු දහය වෙනතුරු පියා හා හොඳින් සබඳතා පැවැත්වූවාය. එහෙත් රවි ශංකර් අනුෂ්කා ගේ මව වූ සුඛන්යා රාජන් හා විවාහ වූ පසු සුඛන්යා රවි ශංකර්ට සූ මුණගැසීම තහනම් කළාය. ඉන්පසු පියා සහ නෝරා දියණිය හා සබඳතා නතර විය.එහෙත් නෝරා සහජයෙන් ලද දක්ෂතා නිසා දෝ වැඩිකලක් නොගොසින්ම දක්ෂ, සංගීතවේදිනියක වූවාය. 2003 වසරේ දී රවි ශංකර් හා දියණිය නෝරා ලෝක ප්‍රසිද්ධ ග්‍රැමි සම්මාන සඳහා නාමයෝජනා ලැබුවේ එකටය. ඒ වසරේදීම අනුෂ්කා ද ලොව ළාබාලම සංගීත වේදිනිය ලෙස සිය තෙවැනි සංගීත ඇල්බමය සඳහා ලෝකයේ හොඳම සංගීත ඛණ්ඩය සඳහා වන සම්මානයට නාම ;යීජනා ලැබුවාය.එතැන් සිට අනුෂ්කා ශංකර් සිය සංගීත දිවියේ ආ ගමන බොහෝදුරය. 1981 දී ලන්ඩන් හි උපත ලද අනුෂ්කා ගේ ළමා විය ගෙවුණේ ඉන්දියාවේදීය. යොවුන් වියට පත්වෙද්දී ඇය සිතාර් වාදන ප්‍රසංග පවත්වමින් පියා සම¼ඟ ඉන්දියාව, එංගලන්තය හා ඇමෙරිකාව යන රටවල් පුරා සංගීත චාරිකාවල යෙදුණාය.අනුෂ්කා අද සිතාරයෙන් මුළු ලොවම පිනවන්නීය. මුළුලෝකයේම සංගීත රසිකයන් තමා පිළිගනිමින් අත්පොළසන් නඟද්දී අනුෂ්කා පසුගියදා තමා පිළිබඳ බියකරු සත්‍යයක් ලොවට හෙළි කළාය.මුළු ලොවක් පුරා ජයකෙහළි නැංවුවද අනුෂ්කා ද ඉන්දියානු ගැහැනියකි. පසුගියදා නවදිල්ලියේ දී වෛද්‍ය ශිෂ්‍යාවක සමූහ ලිංගික අතවරයකට ලක්වී මියයෑමෙන් පසු ඉන්දියාව ලෝකයේ අවධානයට ලක්වූයේ කාන්තා හිංසනය රජයන රටක් ලෙසය. සත්ව අයිතීන් වෙනුවෙන් දැඩිව හඬ නඟන අනුෂ්කා දැන් පෙරට එන්නේ තම වර්ගයාට එරෙහිව ඇති හිංසනය පිටුදැකීමටය. ඊට ආසන්නතම හේතුව වූයේ වෛද්‍ය ශිෂ්‍යාවගේ ඝාතනයයි.අසාධාරණයට හා අයුක්තියට එරෙහිව හඬ නඟන අනුෂ්කා සිය රටේ කතුන් හිංසනයෙන් මුදාගැනීම සඳහා කාන්තාවන් බිලියනයක් පෙරට ගැනීමේ ව්‍යාපාරයට අත ගසා සිටින්නීය. මේ ව්‍යාපාරයට එක්වෙමින් ඇය පසුගියදා කුඩා කල තමා මුහුණ දුන් අත්දැකීමක බියකරු සත්‍යය ලොවට හෙළි කළාය. අප මෙතෙක් මේ සියල්ල ගෙනහැර පෑවේ අනුෂ්කා යනු කුමන ආකාරයේ ගැහැනියක ද යන්න කියා පෑමටය.මුළු ලොවක්ම සිතාරයේ තත් හඬින් මුසපත් කරවන අනුෂ්කා, ඒ මහා ගාන්ධර්වයාගේ දියණිය සැබැවින්ම සිතෙන් හඬනා ගැහැනියකි. තමා ද කුඩා කල තවත් එක් මෘගයකුගේ ගොදුරක් බවට පත්වූ පුවත අනුෂ්කා මුළු ලොවට හෙළිකළේ ඇගේ සංගීත රාවයෙන් නැහැවෙන සංගීත ලෝලීන් ශෝකයෙන් මුසපත් කරලමිනි.”මා විනාශ කළේ මගේ දෙමවුපියන්ට හොඳින් විශ්වාසවන්ත වූ කෙනෙක්, ඔහු මගේ පියාගේ මිතුරෙක්” අනුෂ්කා තමා අපහරණයට ලක් කළ මිනිසා හැඳින්වූයේ එලෙසය.ලන්ඩනයේ සිය නිවෙසේ සිට කළ ප්‍රකාශයක් වීඩියෝ පටයකින් එළිදක්වමින් 31 හැවිරිදි මේ සංගීතවේදිනිය සිය රටේ කාන්තාවන්ට එරෙහිව එල්ලවන හිංසනය පිටු දැකීම සඳහා මුළු මිනිස් සංහතියේම ආධාරය හා උපකාරය ආයාචනා කරන්නීය.”කුඩා දැරියක ලෙස මා වසර ගණනාවක්ම ලිංගික සහ චෛතසික වශයෙන් හිංසනයට ලක්වූයේ මගේ දෙමවුපියන්ගේ හිතෛෂීවන්තයකු වෙතින්. ඔහු මගේ පියාගේ මිතුරෙක්” යැයි ඇය යළි යළිත් පැවසුවාය.”මා තුළ ජීවත්වූ ඒ දැරිය ඒ ව්‍යසනයෙන් කිසිදා ප්‍රකෘති තත්ත්වයට පත්වේයැයි මං හිතන්නේ නැහැ” යනුවෙන් ද අනුෂ්කා පවසා තිබිණ.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af13021713</link>
    <topic>සිප්සර උදානයෙන් පිබිදුණු ඌව වෙල්ලස්සට උසස් පෙළින්  දෙවන ස්ථානය</topic>
    <author>ජනක හේරත්</author>
    <content>2012 අ.පො.ස. උසස් පෙළ විභාග ප්‍රතිඵලවලට අනුව ශ්‍රී ලංකාවේ සියලු පළාත් අභිභවමින් දෙවන හොඳම ප්‍රතිඵල ලබාගත් පළාත බවට ඌව පළාත සමත්ව ඇත. පාසල් විභාග අයදුම්කරුවන් අතරින් වැඩිම ශිෂ්‍ය පිරිසක් උසස් පෙළ විභාගය සමත් වූ දෙවන හොඳම ප්‍රතිඵල පෙන්වූ පළාත බවට ඌව පළාත පත්වෙද්දී, ලංකාවේ භෞතික හා මානව සම්පත් තුළින් ද පෙරමුණේ සිටින බස්නාහිර, මධ්‍යම, වයඹ, දකුණ වැනි පළාත් අභිභවමින් ඉදිරියට යාම ද කැපීපෙනෙයි. ඌව පළාතේ පාසල් විභාග අපේක්ෂකයින් 12826ක් 2012 උසස් පෙළ විභාගයට පෙනී සිටි අතර ඉන් 8308 දෙනකු විභාගය සමත්ව ඇත. එය ප්‍රතිශතයක් ලෙස 64.77% වේ. මෙවර විභාගයේ ජාතික මට්ටම ලෙස විභාගය සමත් ප්‍රතිශතය 63.15% කි. ඌව පළාත ජාතික තලය ද ඉක්මවා 64.77% ගෙන ඉදිරියට පැමිණ ඇත.මේ සුවිශේෂී ජයග්‍රහණය තවත් අර්ථවත් වන්නේ මුළු දිවයිනෙන්ම විෂයන් 3ක් අසමත් අඩුම පළාත වීමේ භාග්‍යය ද මෙවර හිමි වන්නේ ඌව පළාතට වීමෙනි. එය ප්‍රතිශතයක් ලෙස 6.20%කි. විෂයන් 3 අසමත් ප්‍රතිශතය බස්නාහිර පළාත තුළ 8.45% ද, දකුණු පළාත තුළ 8.86% ද වයඹ පළාත තුළ 7.49% ද වේ.එම්.එම්.විමලසේකරවිදුහල්පති, බණ්ඩාරවෙල මධ්‍ය මහා විද්‍යාලයමොනරාගල දිස්ත්‍රික්කයේ ජීව විද්‍යා අංශයෙන් පළමු ස්ථානය දිනූමල්ලත්තාවල ජාතික පාසලේපූර්ණි සෞභාග්‍යා එදිරිසූරියබදුල්ල දිස්ත්‍රික්කයේ වාණිජ විද්‍යා අංශයේ ප්‍රථම ස්ථානය දිනූබණ්ඩාරවෙල ශාන්ත ජෝශප් විද්‍යාලයේ එච්.එම්.ඩිලාන් චතුරංගජාතික මට්ටමේ විෂයන් 3 අසමත් ප්‍රතිශතය 7.68% කි. මෙයට අමතරව විෂයන් 3ම සඳහා ඒ සාමාර්ථ ලැබූ ශිෂ්‍යයන් ගණන 435කි. මේ සියලු සංඛ්‍යා උචිත විශ්ලේෂණය කිරීමේ දී ඌව පළාත අංශ සියල්ල තුළට සමබරව ප්‍රතිඵල වර්ධනය තුළ ඉදිරියට පැමිණ ඇත. මීට වසර කිහිපයකට පෙර එනම්, 2009 පෙර ඌව පළාතට ජාතික විභාග තුළ තිබූ ප්‍රධාන අභියෝගය වූයේ විභාග ප්‍රතිඵල තුළ දුර්වල ප්‍රතිඵල පෙන්වූ පළාත ලෙස වසර කීපයක්, විභාග කිහිපයක දී ලබාගත් අවමානය ඉවත් කරගැනීමේ අභියෝගයයි.2009 අගෝස්තු මස 26 දින ඌව පළාතේ නව ප්‍රධාන අමාත්‍ය හා අධ්‍යාපන අමාත්‍ය ධූරයේ අභියෝගය භාරගන්නා ශෂින්ද්‍ර රාජපක්ෂ මහතාගේ නායකත්වයෙන් හා උපදේශකත්වයෙන් ඌව පළාත තුළ අධ්‍යාපන අංශයේ අභියෝග ජයගැනීමට ‘සිප්සර උදානය’ සංකල්පය හඳුන්වා දෙමින් ශ්‍රීී ලංකාවේ ප්‍රධාන ජාතික විභාග 3 වන සා.පෙළ, උසස් පෙළ හා ශිෂ්‍යත්ව විභාග ප්‍රතිඵල ඉහළ නැංවීම සඳහා ක්‍රමවත් වැඩසටහනක් ආරම්භ කැරිණි.මේ වැඩසටහනේ මූලික තේමාව වූයේ ලංකාවේ හොඳම අධ්‍යාපනය පවතින පළාත ලෙස ඌව වෙල්ලස්ස ඉදිරියට ගෙන ඒමයි. 2010 වර්ෂයේ සිට 2013 වන විට අප පළාත එම අභියෝග ජය ගනිමින් ඉදිරියට පැමිණීමේ ගමන් අරඹා ඇත.වසර 4 වැනි කෙටි කාලයක් තුළ ඌව වෙල්ලස්ස ලංකාවේ සෙසු පළාත් අභිභවා ඉදිරියට ඒම ලැබුණේ කෙසේද?ඌව පළාත් ප්‍රධාන අමාත්‍යවරයා ගේ සංකල්පයක් අනුව 2009 බිහිවූ සිප්සර උදානය අධ්‍යාපන සංවර්ධන ව්‍යාපෘතිය මඟින් පළාතේ අධ්‍යාපන සංවර්ධනය සඳහා කෙටිකාලීන, මධ්‍යකාලීන, දිගුකාලීන සැලසුම් රැසක් ක්‍රියාත්මක කිරීම 2010 වර්ෂයේ සිට ආරම්භ කෙරුණි.මේ යටතේ ශ්‍රී ලංකාවේ සියලුම විශ්වවිද්‍යාල ඒකරාශී කරමින් විශ්වවිද්‍යාල මහාචාර්යවරුන්, ආචාර්යවරුන්ගේ සම්පත් දායකත්වයෙන් උසස් පෙළ විභාග ප්‍රතිඵල ඉහළ නැංවීමේ වැඩසටහන 2010 සිට ආරම්භ කෙරුණි. එහි ප්‍රතිඵලයක් ලෙස ශිෂ්‍යයන්ගේ සාධන මට්ටම වර්ධනය කිරීම හා ප්‍රතිඵල ඉහළ නැන්වීම ඉලක්කය විය.එම ඉලක්කය ජය ගනිමින් ලංකාවේ සෙසු පහසුකම් සහිත පළාත් අභිභවමින් 2012 වන විට ඌව පළාත ඉදිරියට පැමිණ ලංකාවේ දෙවන ස්ථානයට හිමිකම් කියයි. අද දවසේ පවතින අභියෝගය එම ස්ථානය තවදුරටත් ආරක්ෂා කරමින් ඉදිරියට යාමයි. සා.පෙළ විභාගය තුළ ද ශිෂ්‍යත්ව විභාගය තුළ ද අභියෝග ජය ගනිමින් ඌව පළාත ජාතික තලයේ ප්‍රතිඵල ආසන්නයට 2012 වන විට පැමිණ ඇත. විභාග ප්‍රතිඵල ඉහළට යෑමත් සමඟ දරුවන් විශාල පිරිසක් පසුගිය වසර තුළ ලංකාවේ ඉහළම ප්‍රතිඵල ලැබූ දරුවන් ලෙස අභිෂේක ලබා ඇත.මෙම සුවිශේෂී ජයග්‍රහණවලට සාධක ලෙස පසුගිය වසර 3 තුළ ඌව පළාත තුළ ක්‍රියාත්මක කළ අධ්‍යාපනයේ නිවැරැදි කළමනාකාරිත්වය හැඳින්විය හැක.මානව සම්පත් නිසි ලෙස කළමනාකරණය කරමින්, ගුරු හිඟයට විසඳුම් ලබා දෙමින් පාසල් පද්ධතිය තුළ ගුරුවරුන් නිසි ලෙස ස්ථාන ගතකරන ලදී. දේශපාලන මැදිහත්වීම් වලින් තොරව ස්වාධීනව කටයුතු කිරීමට ඉඩ ලබා දී විදුහල්පතිවරුන්ට අධ්‍යාපන නිලධාරීන්ට නිසි නායකත්වයක් පළාත් ප්‍රධාන අමාත්‍යාංශයෙන් ලබා දීමද කැපීපෙනෙයි.පළාත් අධ්‍යාපන ලේකම්, පළාත් අධ්‍යාපන අධ්‍යක්ෂ ප්‍රමුඛ කලාප අධ්‍යාපන අධ්‍යක්ෂවරුන් හා සෙසු නිලධාරීන්, විදුහල්පතිවරුන්, ගුරුභවතුන් හා මවුපියන් මෙම ජයග්‍රහණයේ කොටස්කරුවෝය. සිප්සර උදානය පදනම 2009 වර්ෂයේ සිට මේ දක්වා මෙම අධ්‍යාපන සංවර්ධන ක්‍රියාවලිය ජාතික තලයට ගෙන ඒමට නායකත්වය ලබාදෙයි. 2012 අ.පො.ස. උසස් පෙළ විභාගයේ ප්‍රතිඵල විශ්ලේෂණය හා විභාග ප්‍රතිඵල වර්ධනය වූ ආකාරය මතු දැක්වෙන විශ්ලේෂණය තුළ දැක්වේ. අතීතයේ ජාතියට පණ දුන් ඌව වෙල්ලස්ස දැවැන්ත යෝධයා නැවත අවදිව ඇත.2012 වර්ෂයේ ලංකාවේ දෙවැනි තැන හිමි අභිමානය ලබා ගත් ඌව වෙල්ලස්ස පළමු ස්ථානයේ ඔටුන්න පලඳින දවස වැඩි ඈතක නොවනු ඇත.බණ්ඩාරවෙල මධ්‍ය මහා විද්‍යාලයේ විදුහල්පති එම්.එම්.විමලසේකර මහතා පවසන්නේ බදුල්ල දිස්ත්‍රික්කයේ පෙරමුණ ගත් විදුහල තම විදුහල බවයි.අප විද්‍යාලය 2012 වර්ෂයේ දී ඌව පළාතේ සියලුම අධ්‍යාපන අංශ තුළින් ඉහළම ප්‍රතිඵල ලබා දෙමින් බදුල්ල දිස්ත්‍රික්කයේ විශ්වවිද්‍යාල සඳහා ඇතුළත් වන ශිෂ්‍යයන්ගෙන් හරි අඩකටත් වඩා සපයන පාසල බවට පත්ව ඇත. විද්‍යා හා ගණිත අංශයෙන් විභාගය සමත් ප්‍රතිශතය 85%කි. කලා හා වාණිජ අංශයෙන් විභාගය සමත් ප්‍රතිශතය 90%කි.පාසලේ ගුරුවරුන් ගේ අංශ ප්‍රධානීන්ගේ මවුපියන්ගේ හා ආදි ශිෂ්‍ය සංගමයේ ශක්තිය මත පසුගිය වසර පුරාම ලබාගත් පළාතේ අභිමානය තවදුරටත් ඉදිරියට ගෙන යෑමට බණ්ඩාරවෙල මධ්‍ය මහා විද්‍යාලය සමත්ව ඇත.මේ සුවිශේෂී ජයග්‍රහණය ලබා ගැනීම සඳහා 2009 වසරේ ඌව පළාතේ අධ්‍යාපන හා ප්‍රධාන අමාත්‍ය ධූරයට පත් ශෂින්ද්‍ර රාජපක්ෂ මැතිතුමා ආරම්භ කළ සිප්සර උදානය වැඩසටහන පුරෝගාමී දායකත්වයක් ලබාදුන් බව කිව යුතුය. එම වැඩසටහන මඟින් විශ්වවිද්‍යාලවල මහාචාර්ය, ආචාර්යවරුන් ඌව පළාතට ගෙන්වා දරුවන්ට ලබා දුන් දැනුම හා උපදේශකත්වය මෙම ජයග්‍රහණයට විශාල ශක්තියක් විය. ඌව පළාත ලංකාවේ දෙවැනි හොඳම ප්‍රතිඵල ලබාගත් පළාත ලෙස අභිෂේත ලබන මේ වටිනා මොහොතේ වැඩිම ශිෂ්‍ය පිරිසක් විශ්වවිද්‍යාලවලට ඇතුළත් වීමට දායක වන පාසල ලෙස බණ්ඩාරවෙල මධ්‍ය මහා විද්‍යාලය දායක වීම සතුටට කරුණකි.සිප්සර උදානය වැඩසටහනේ භෞතික විද්‍යා දේශක නීල් ප්‍රියන්ත 2012 අ.පො.ස. (උ.පෙළ) ප්‍රතිඵලවලට අනුව ඌව පළාත දෙවන තැන හිමි කරගෙන ඇති බව දුටුවාම සතුටක් ඇතිවූ බව පවසයි. පසුගිය වසර කීපය මෙන්ම මේ වසරේ ද ජීව විද්‍යා හා ගණිත අංශයේ ප්‍රමුඛ ස්ථානය ඌව පළාතෙන් බිහි කිරීමට දායකවීමට ලැබීම ගැන භෞතික විද්‍යා අචාර්යවරයා ලෙස මා සතුටු වෙනවා.මොනරාගල දිස්ත්‍රික්කයේ ජීව විද්‍යාව නව විෂය නිර්දේශය යටතේ දිස්ත්‍රික්කයේ පළමු ස්ථානය හිමි පූර්ණි සෞභාග්‍යා ශිෂ්‍යාවත් පැරැණි විෂය නිර්දේශය යටතේ මොනරාගල දිස්ත්‍රික්කයේ පළමු ස්ථානය හිමි මහේෂා හර්ෂ කුමාරි ශිෂ්‍යාව ඇතුළු ඌව පළාතේ ඉහළ ප්‍රතිඵල ලබාගත් දරුවන් බිහිකිරීමට ලැබීම සතුටට කරුණක්.එම දරුවන් වැඩිදෙනකු මල්ලත්තාවල ජාතික පාසලේ දරුවන් වීම තවත් සතුටට කරුණක්. ගුරුවරු ලෙස අපේ කැපකිරීම්වලට අමතරව දරුවන් ශක්තිමත් කළ ප්‍රධාන වැඩසටහන වූයේ ඌව පළාත් ප්‍රධාන අමාත්‍යතුමා බිහි කළ සිප්සර උදානයයි. එම වැඩසටහන මඟින් ශ්‍රී ලංකාවේ හොඳම මහාචාර්යවරුන් විශාල පිරිසක් අපේ පාසල්වලට පැමිණ දරුවන් ශක්තිමත් කළා. එය දරුවන්ගේ ජයග්‍රහණය සඳහා විශාල පිටිවහලක්. ඒ නිසාම මේ ජයග්‍රහණයේ ගෞරවයේ කොටස්කරුවකු ලෙස ඌව පළාත් ප්‍රධාන අමාත්‍යතුමාත්, ඌව පළාත් සභාවත්, සිප්සර උදානය පදනමත් බව කිව හැකියි.සිප්සර උදානය වැඩසටහනේ ව්‍යාපාර අධ්‍යයන විෂය පිළිබඳ දේශක ප්‍රසන්න රණවක මෙසේ තම අදහස් දක්වයි.2012 අ.පො.ස. (උ.පෙළ) විභාගයෙන් ඌව පළාත ලංකාවේ දෙවන ස්ථානය දිනාගැනීම සතුටට කරුණක්. වාණිජ අංශයෙන් ඌව පළාත ලංකාවෙන්ම පළමුතැනට පත්වුණා කියා දැනගත් විට ලොකු අභිමානයක් ඇතිවුණා.ඌව පළාත තුළ වැඩිම වාණිජ ශිෂ්‍ය පිරිසකට දැනුම ලබා දුන් ගුරුවරයා ලෙස එම සතුට ප්‍රකාශ කිරීමට වචන නැති තරම්. අපේ රටේ දක්ෂතම දරුවෝ ඉන්නේ ඌව පළාතේ බව මේ ප්‍රතිඵලයෙන් අපේ දරුවන් රටටම පෙන්වා තියෙනවා.මීට ඉහත ලංකාවේ අඩු සැලකිලි ලැබුණු අපේ පළාත මේ දස්කම කරන්න හේතුව සොයා බැලුවා. එයට හේතුව වර්තමානයේ ඌව පළාතේ ප්‍රධාන අමාත්‍ය අධ්‍යාපන ඇමැති ශෂින්ද්‍ර රජපක්ෂ මහතා ආරම්භ කළ සිප්සර උදානය සංවර්ධන වැඩසටහන. මේ යටතේ ලංකාවේ විශ්වවිද්‍යාලවල සිටින මහාචාර්යවරුන් අපේ පළාතට ආවා.අප දරුවන්ට ලබාදෙන දැනුම නිසි ආකාරව කළමනාකරණය කරමින් විභාගයට සූදානම් විය යුතු උපදේශකත්වය ඔවුන් මැනවින් ලබාදුන්නා. පාසල් ගුරුවරුන්, විදුහල්පතිවරුන් හා නිලධාරීන් නිසි ආකාරයෙන් මෙහෙයවමින් මේ ජය‍්‍රහණය පළාතට ගෙන ඒමට නායකත්වය දුන්නේ ප්‍රධාන අමාත්‍යතුමයි. ඒ නිසා මෙම ජයග්‍රහණයේ ගෞරවය එතුමට පිරිනමනවා. ඒ වගේම සිප්සර උදානය පදනමට හා වැඩිම වාණිජ ශිෂ්‍යයන් පිරිසක් සමත් කරවීමට දායකත්වය දුන් ලිතිර අධ්‍යාපන ජාලයටත්, විභාගය සමත් දිරිය දරුවන්ටත් මා සුබ පතනවා.මොනරාගල දිස්ත්‍රික්කයේ ජීව විද්‍යා අංශයෙන් පළමු ස්ථානය දිනූ මල්ලත්තාවල ජාතික පාසලේපූර්ණි සෞභාග්‍යා එදිරිසූරිය පවසන්නේ, ඌව පළාතේ හොඳම ප්‍රතිඵල ලබා වෛද්‍ය විද්‍යාලයට ඇතුළත් වීමට සුදුසුකම් ලැබීම විශාල සතුටක් බවයි. මේ ජයග්‍රහණයට මාගේ පාසල වන මල්ලත්තාවල ජාතික පාසල, විදුහල්පතිතුමන්, භෞතික විද්‍යා ආචාර්ය නීල් ප්‍රියන්ත මහතා හා ගුරු මඬුල්ල මට දැනුම මැනැවින් ලබා දුන්නා.මගේ දෙමවුපියන් ද සුවිශාල කැපකිරීමක් කළා.මේ දැනුම කළමනාකරණය කරමින් මට සරසවි සිහිනය සැබෑ කරගන්න උදව් කළේ ශෂීන්ද්‍ර රාජපක්ෂ ප්‍රධාන අමාත්‍යතුමා නිර්මාණය කළ සිප්සර උදානයයි. මහාචාර්ය රෝසා මහතා ඇතුළු මහාචාර්යවරුන් දුන් මඟ පෙන්වීමට උපදෙස් හා විෂය දැනුම මේ ජයග්‍රහණය විජයග්‍රහණයක් කිරීමට දිරියක් වුණා.මේ ජයග්‍රහණයට උපකාර කළ ඌව පළාත් සභාවට, සිප්සර උදානය සංවිධානය කළ එහි සභාපති ජනක හේරත් මහතා ප්‍රධාන සියලු දෙනාට මාගේ කෘතවේදීත්වය පළකරනවා.මොනරාගල දිස්ත්‍රික්කයේ ජීව විද්‍යා අංශයෙන් පැරණි නිර්දේශයෙන් පළමු ස්ථානය දිනූ, මල්ලත්තාවල විදුහලේ මහේෂා හර්ෂ කුමාරි පවසන්නේ වෛද්‍ය විද්‍යාලයට යෑමට දිරිය දුන්නේ සිප්සර උදානය බවයි.”මාගේ එකම අරමුණ අධිෂ්ඨානය වූයේ කෙසේ හෝ වෛද්‍යවරියක් වීමයි. ඒ සඳහා මට අකුරු කළ මල්ලත්තාවල විදුහල ශක්තියක් වුණා. නීල් පි‍්‍රයන්ත භෞතික විද්‍යා ආචාර්යතුමන් ප්‍රමුඛ ගුරු මඬුල්ල මට දැනුම ලබාදුන්නා. ඒ ලබාගත් දැනුම තවදුරටත් ශක්තියක් කරගන්න ලැබුණේ ශෂින්ද්‍ර රාජපක්ෂ මහාමාත්‍යතුමාගේ සිප්සර උදානය නිසයි.”ඌව මහ ඇමැති ශෂීන්ද්‍ර රාජපක්ෂ මහතා පාසලක උත්සවයකදීමොනරාගල දිස්ත්‍රික්කයේ කලා අංශයෙන් ප්‍රථම ස්ථානය දිනූ ජනනි මල්ෂා ධනංජනී මෙනෙවිය පැවසුවේ සිප්සර උදානය සරසවියට පාර කියාදුන් බවයි.”කලා අංශයෙන් මොනරාගල දිස්ත්‍රික්කයේ පළමුවැන්නා ලෙසත්, ශ්‍රී ලංකාවෙන්ම කලා අංශයෙන් 55 වැනියා ලෙසත් විශ්වවිද්‍යාලයට ඇතුළත් වීමට ලැබීම විශාල භාග්‍යයක්. එම ජයග්‍රහණය ලබා ගන්න මට දිරිය දුන් දුටුගැමුණු ජාතික පාසලට විදුහල්පතිතුමන්ට මාගේ ගුරුවරුන්ට ස්තුතිය පළ කරන්න මෙය අවස්ථාවක් කර ගන්නවා.”එම ජයග්‍රහණයට මා දිරිමත් කළ හොඳම අවස්ථාව ලෙස ශෂින්ද්‍ර රාජපක්ෂ ප්‍රධාන අමාත්‍යතුමා නිර්මාණය කළ සිප්සර උදානය වැඩසටහන හැඳින්විය හැක. එම වැඩසටහනෙන් අපට දැනුම ලබා දෙන්න ආ විශ්වවිද්‍යාල මහාචාර්යවරුන් අපට විභාගය ජයගන්න නිවැරැදි ක්‍රම හා පිළිවෙළ කියාදුන්නා. ඒ නිසා විභාගයෙන් වැඩි ලකුණු ලබාගන්නා ක්‍රමවේදයන් හා කාල කළමනාකරණය කරගන්න පිළිවෙළත් නිවැරැදිව පිළිතුරු ලියන ක්‍රමත් අපට කියාදුන්නා” ඇය පැවසුවාය.බදුල්ල දිස්ත්‍රික්කයේ වාණිජ විද්‍යා අංශයේ ප්‍රථම ස්ථානය දිනූ බණ්ඩාරවෙල ශාන්ත ජෝශප් විද්‍යාලයේ එච්.එම්.ඩිලාන් චතුරංග මහතා පැවසුවේ වාණිජ අංශයේ ගුරු මඬුල්ල තම ප්‍රධාන මාර්ගෝපදේශකයන් වූ බවයි.”2012 වර්ෂයේ පැවැති අ.පො.ස. (උ.පෙළ) විභාගයෙන් බදුල්ල දිස්ත්‍රික්කයේ වාණිජ අංශයෙන් ප්‍රථම ස්ථානය ද මුළු දිවයිනෙන්ම 46 වැනි ස්ථානය ද ලබාගැනීමට මට හැකි වුණා.ඒ සඳහා මට ශක්තියක් වූයේ මාගේ පාසලේ විදුහල්පතිතුමා ඇතුළු වාණිජ අංශයේ ගුරු මණ්ඩලයයි. දෙමවුපියන් සෙවණැල්ලක් මෙන් මේ ජයග්‍රහණය සඳහා මා මෙහෙයුවා. විශ්වවිද්‍යාලවල ආචාර්යවරුන්, මහාචාර්යවරුන් දුන් උපදෙස් මෙම ජයග්‍රහණයට විශාල ශක්තියක් වුණා.අනෙකුත් ආචාර්යවරුන්ටත් සිප්සර උදානය පදනම ඇතුළු සියලු දෙනාටත් ස්තුතිය පුදකරන්න මෙය අවස්ථාවක් කරගන්නවා” යැයි ද චතුරංග පවසයි.ජනක හේරත්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af13021714</link>
    <topic>එක්සත් ජාතීන්ගේ කමිටු සමුළුව ඇමතූ කොළඹ විශ්ව විද්‍යාලයේ ජයත්මා ධනංජී</topic>
    <author>ඉනෝකා සමරවික්‍රමඡායාරූප - විමල් කරුණාතිලක</author>
    <content>ජයත්මා ධනංජි වික්‍රමනායක වන ඇය කොළඹ විශ්ව විද්‍යාලයේ විද්‍යා පීඨයේ තුන්වන වසරේ ඉගෙනුම ලබන්නීය. පාසල් වියේ සිටම ඉගෙනීමට පමණක් නොව රංගනයට ගායනයට ක්‍රීඩාවට අමතරව නායකත්වයට ද දස්කම් පෑ ඇය අප රටට කීර්තියක් ගෙන ඒමට සමත්වූ තරුණියකි.කොළඹ විශාඛා විද්‍යාලයෙන් උසස් පෙළ හැදෑරූ ඇය පසුගියදා එක්සත් ජාතින්ගේ සමුළුව ඇමතීමට ද භාග්‍යය ලද්දීය. ඇය නිව්යෝර්ක් නුවර පැවැති එක්සත් ජාතීන්ගේ 51 වැනි සමාජ සංවර්ධනය පිළිබඳ කොමිසමේ සමුළු වාරය වෙනුවෙන් World Programme action on Youth  ප්‍රතිපත්ති රාමුව පිළිබඳව වාර්තාවක් ගිය සතියේ ඉදිරිපත් කළා ය.ඇය අපට හමුවූයේ මහරගම ජාතික තරුණ සේවා සභාවේ දී ය.මම මූලික අධ්‍යාපනය ලැබුවේ සංඝමිත්තා බාලිකා විද්‍යාලයේ. ඊට පස්සේ ශිෂ්‍යත්වය සමත්වෙලා කොළඹ විශාඛා විද්‍යාලයේ ඉගෙනුම සඳහා ඇතුළත් වුණේ. පාසල් කාලේ මම පාසලේ විවිධ සමිති සමාගම්වල හිටියා. ක්‍රීඩා කළා. ඒ වගේ ම අවුරුදු දෙකක් ම පාසලේ හොඳම නිළිය ලෙස තේරුණා. මම උසස් පෙළ කළේ දෙදහස් නවය වසරේ. දෙදහස් දහය දෙදහස් එකොළහ වසරේ එක්සත් ජාතීන්ගේ සංවිධානය තරුණ සංවර්ධන වසර ලෙස නම්කර තිබුණා. අපේ රටේ තරුණ කටයුතු අමාත්‍යාංශය, එන් අයි බී ආයතනය(NIB) කළ තරගයකදී නැඟී එන තරුණ නායකත්ව සම්මාන දෙකම ලැබුණේ මට. ඒ හරහා තමයි මට ජාතික තරුණ සේවා සභාව සමඟ කටයුතු කිරීමට ලැබුණේ. මගේ සම්පත් දායකයා වන්නේ ජාතික තරුණ සේවා සභාව.මීට පෙර මට දෙදහස් දොළහ වසරේ ලෝක මිහිකත සමුළුවට සහභාගි වීමට අවස්ථාව ලැබුණා. එදා ඒ සමුළුවට අපේ රටෙන් තරුණ නියෝජිතයෝ හය දෙනෙක් ගියා. එහි නායකත්වය දැරුවේ මම.. එහිදී ලංකාවට කතා දෙකක් ලැබුණා. එක කතාවක් කළේ දුමින්ද දිසානායක මහතා. අනෙක් කතාව කරන්නට ලැබුණේ මට. ඉන්පසුව තමයි එක්සත් ජාතීන්ගේ සංවිධානයේ සමුළුව සඳහා තරුණ නියෝජිතයන් යවන්න පටන් ගත්තේ. මේ සඳහා තරුණ සේවා සභාවෙන් දැන්වීමක් පළ කොට තිබුණා.මමත් ඒ සඳහා ඉල්ලුම් පත්‍රයක් යොමු කළා. ඒ සඳහා ඇවිත් තිබුණ ඉල්ලුම්පත්‍ර හාරසියය අතුරෙන් ඔවුන් තෝරාගෙන තිබුණේ ඉල්ලුම්පත්‍ර හතරයි. ඒ අයට ඕන කර තිබුණේ ගැහැනු ළමයෙක් හා පිරිමි ළමයෙක් තෝරා ගැනීමටයි. නමුත් එම පරීක්ෂණයේදී වැඩිම ලකුණු ලබාගෙන තිබුණේ මම හා ආරුත්තරා රාජසිංහම් කියන දෙමළ තරුණි යයි. +අවසානයේ අපි දෙදෙනාට එක්සත් ජාතින්ගේ මහ සමුළුවට සහභාගි වීමට අවස්ථාව ලැබුණා. එහිදී මටත් කතා කරන්න අවස්ථාව ලැබුණා. එයින් පසුව තමයි එක්සත් ජාතීන්ගේ සංවිධානය මට 51 වැනි සමාජ සංවර්ධනය පිළිබඳව කමිටු රැස්වීමට සහභාගි වන ලෙස ආරාධනා කොට තිබුණේ. මේ සඳහා සාමාජික රටවල් එකසිය අනූහතර සහභාගි වීමට හිටියේ. මේ රටවලින් විවිධ නියෝජිතයෝ එනවා. අපේ රටේ තරුණ නියෝජිතයා මම.විද්‍යා අංශයෙන් ඉගෙනුම ලබන ජයත්මාගේ අනාගත බලාපොරොත්තුව තානාපතිනියක වීමයි.මට පොඩි කාලේ සිටම මම වෛද්‍යවරියක් වෙනවා කියන බලාපොරොත්තුව තිබුණේ නැහැ. නමුත් මේ ඉගෙනුම අවසානයේ මට විද්‍යා අංශයෙන් ඉහළට යන්න පුළුවන්. නමුත් විශ්ව විද්‍යාලයට ඇවිත් ටික කලකට පස්සේ තමයි මට මගේ හැකියාවන් තේරුම් ගියේ. මා තුළ නායකත්වයට හැකියාවක් තිබෙන බව මම දන්නවා.එක්සත් ජාතීන්ගේ සමුළුවට සහභාගි වී පැමිණියාට පසුව මටත් රාජසිංහම්ටත් ජනාධිපතිතුමා හමුවීමට අවස්ථාව ලැබුණා. එය මගේ ජීවිතයේ සුවිශේෂි දිනයක්. එතුමා අප දෙදෙනා ගැන බොහෝම ආඩම්බර වුණා. ඒ වගේ ම එක්සත් ජාතීන්ගේ සංවිධානය සමඟ කටයුතු කළ යුතු ආකාරය පිළිබඳවත් අපට උපදෙස් ලබාදුන්නා.බෙන්තර හබුරුගල උපන් ජයත්මා විසිතුන් හැවිරිදි ය. ඇගේ මවගෙන් මෙන් ම පියාගෙන් ලැබෙන සහයෝගය ද ඇය අගය කරන්නී ය.“මගේ අම්මා ගුරු උපදේශිකාවක්. ඇය තේජා කන්නන්ගර. තාත්තා පියල් වික්‍රමනායක. ඔහු සේවය කරන්නේ වරාය අධිකාරියේ. මගේ පවුලේ නංගිලා දෙදෙනෙකුත් ඉන්නවා. අම්මා තාත්තා මගේ අධ්‍යාපනය වෙනුවෙන් බොහෝ කැපවෙනවා. ඔවුන් දෙදෙනා හැමවිටම මට ශක්තියක්. ඒ වගේ ම මගේ පාසල විශාඛා විද්‍යාලය නිසා තමයි අද මට හැමදෙයක් ම වගේ ලැබිලා තියෙන්නේ. එමෙන් ම තරුණ සේවා සභභාවේ සභාපති නීතිඥ ලලිත් පියුම් පෙරේරා මහතා ඇතුලු තරුණ සේවා සභාවටත්, තරුණ කටයුතු අමාත්‍යාංශයටත් බෙහෙවින් ම ස්තුතිවනවා. ඒ වගේ ම ඩලස් අලහප්පෙරුම ඇමැතිතුමාත් මට විශාල සහයෝගයක් ලබාදුන්නා.ඔබ රට වෙනුවෙන් මොනවද කරන්නේ? ඇගෙන් සමුගැනීමට පෙර අපි ඇහුවා.මේ ගමන් වලදී මට තිබෙන්නේ තරුණ නියෝජිතයකු ලෙස කටයුතු කරන්න. මෙහි විශේෂයෙන් ම අද ලෝකයේ තරුණ තරුණියන්ට තිබෙන ගැටලු ගැන අවධානය යොමු කරන්න වෙනවා. එහිදී විශේෂයෙන් ම මං අපේ රටේ තරුණ තරුණියන් පිළිබඳව ලෝකයේ අවධානය ලබා ගැනීමට උත්සාහ දරනවා.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af13021715</link>
    <topic>අපේ ඇඟලුම් ගැන ලෝකයේ ලොකු පිළිගැනීමක් තිබෙනවා</topic>
    <author>ඉනෝකා පෙරේරා බණ්ඩාර</author>
    <content>ඩිලාන් ගාමන්ට් කළමනාකාර අධ්‍යක්ෂශ්‍රී ලාංකේය ඇඟලුම් ක්‍ෂේත්‍රයේ කඩා වැටීමක් ඇති බවත්, දිනෙන් දින එය වැසී යන ලකුණු ඇති බවත් මේ දිනවල විපක්‍ෂයේ ඇති චෝදනා අතර නිතර කියැවෙයි.පවතින ඉල්ලුමට සරිලන සැපයුම දීගත නොහැකි තරමට, විදේශීය ඇණවුම් ගලා එන මොහොතක තමන්ටද කියන්නට යමක් ඇතැයි ඇඟලුම් කර්මාන්ත හිමියෝ පවසති.ශ්‍රී ලංකා ආයෝජන මණ්ඩලයේ අනුමැතිය යටතේ පවත්වාගෙන යන පාණදුර හොරණ පාරේ පිහිටි ෆ්ලයින් ඇපරල් (පුද්) සමාගම, ඩිලාන් ගාමන්ට්ස් (පුද්) සමාගම 17 වසරක් පුරා අඛණ්ඩව එංගලන්තයට ‘ෆැෂන් ගාමන්ට්’ අපනයනය කරන කීර්තිමත් ආයතනයකි. ක්‍ෂේත්‍රයේ පවතින සැබෑ තත්වය පිළිබඳ, එහි කළමනාකාර අධ්‍යක්‍ෂ ආසිරි පෙරේරා මහතා සමඟ කළ සාකච්ඡාවකි මේ.කර්මාන්ත කරුවෙක් ලෙස, ක්‍ෂේත්‍රයේ පවතින සැබෑ තත්වය කුමක්ද...පළමුවෙන් ම මට කියන්න තියෙන්නේ මේක විපක්‍ෂයෙන් නඟන පදනම් විරහිත කතාවක් පමණක් බවයි. අවුරුදු 30 ක යුද්ධයකින් පසු රට විවිධ අංශවලින් සංවර්ධනය කරා යන මොහොතක, ඇඟලුම් කර්මාන්තයටත් විදේශයෙන් ඇත්තේ ඉහළ ඉල්ලුමක්. ඒ ඉල්ලුමට සැපයුම දී ගන්න බැරි එක විතරයි තිබෙන ප්‍රශ්නය. ඒකට හේතුව සේවක හිඟකම මිසක් අන් යමක් නෙවෙයි.GSP ප්‍රශ්නය බලපාන්නේ නැති බවද ඔබ කියන්නේ...GSP සහනය කපා හරිනවා යැයි ඇමෙරිකාව පැවසූ අවස්ථාවේත් කර්මාන්තකරුවන් ජනාධිපති මන්දිරයට කැඳවූ ජනාධිපතිතුමා කියා සිටියේ එකම දෙයයි.GSP සහනය දුන්නත් නැතත් කිසිම කර්මාන්තයක් වැහෙන්න දෙන්නෑ...කියන පොරොන්දුවේ එතුමා හිටියා. ඇත්තටම මේ කර්මාන්තයට හයියක් වුණේ එතුමාගේ ඒ ස්ථිර ප්‍රතිපත්තිය. කර්මාන්තකරුවන්ට අමතක වෙන්න විදියක් නෑ ඒ ප්‍රකාශය. එක කර්මාන්ත ශාලාවකින් ආරම්භ කරපු අපිත් අද කර්මාන්ත ශාලා දෙකක් පවත්වාගෙන යනවා.පන්සිය ගණනක් සේවක සේවිකාවෝ අපි ළඟ වැඩ. එංගලන්තයේ ඉහළ වෙළෙඳනාම (Branded)සඳහා පමණක් කාන්තා ෆැෂන් නිමි ඇඳුම් සපයන අපට, දේශීය වෙළෙඳපොළ ගැන හිතන්නවත් බැරි තරමට ඇණවුම් තිබෙනවා. කොටින්ම ලබන මැයි මාසය දක්වා ඇණවුම් ලැබී අවසන්. ලන්ඩනයේ තිබෙන සුපිරිම ආයතන වන ඩෙබනට්, බොන්මාච්, නෙක්ස්ට්... වැනි, ලේබල් යටතේ පමණයි අප විදේශයට ඇඟලුම් යවන්නේ. ඒ රටවල අපේ ඇඟලුම් කෙරෙහි තිබෙන්නේ ලොකු පිළිගැනීමක්. විශ්වාසයක්. කර්මාන්තකරුවන් ලෙස අපත් දියුණු වන්නේ ජාත්‍යන්තරයෙන් රටකට ලැබෙන ඒ පිළිගැනීම නිසා. ඒ ගෞරවය හිමිවිය යුතු ගරු ජනාධිපතිතුමාටයි.එහෙනම් ඉතින් කුමක් ද ගැටලුව...කනගාටුවෙන් වුණත් කියන්න තියෙන්නේ රැකියා නැහැ කිය කියා කෑ ගහන තරුණ පිරිස ගැනයි. රට රස්සාවලට ගිහින් ජීවිත බිලි දෙනවාට වඩා, මේ වන විට ඇඟලුම් ක්‍ෂේත්‍රයේ ඇතිවී තිබෙන රැකියා අවස්ථා කෙරෙහි ඔවුන් යොමුවනවා නම් මීට වඩා විදේශ විනිමය රටට ගෙන්වා ගැනීමට පුළුවන්.නිමි ඇඟලුම් ක්‍ෂේත්‍රයේ බොහෝ කර්මාන්තශාලාවල දැන් විශාල බෝඩ් ගසා තිබෙනවා සේවකයන් අවශ්‍යයයි කියලා. දෙන දීමනා - වැටුප් සඳහන් කර තිබෙනවා. ඒත් මේ කාන්තාවෝ දඟලන්නෙම රුපියල් විසි - තිස් දහට විදේශ ගත වෙන්න. තමන්ගෙ රටේ මේ තරම් රැකියා අවස්ථා තිබියදී ඇයි මේ ජීවිත අවදානමකට අත පොවන්නේ කියන එකයි ප්‍රශ්නෙ.මොකක්ද ඔබ දකින විසඳුම...ඇත්තටම ඇඟලුම් ක්‍ෂේත්‍රයේ නිරතවන අය කෙරෙහි තිබෙන සමාජ ආකල්ප වෙනස් විය යුතු කාලයක් මේක. ‘ගාමන්ට්’ එකක වැඩට යනවා කියන එක දැන් ලැජ්ජාවට – අවමානයට කාරණයක් නෙවෙයි. රටට විදේශ විනිමය ගේන්න දායක වන අභිමානවත් රැකියාවක් මේක. තමන්ගෙ පවුල තුළ, රට තුළ හිඳිමින් ආර්ථිකය ජයගන්න පුළුවන් හොඳම මාර්ගයත් මේක.මහන මැෂින් ක්‍රියා කරවන කෙනෙකුගේ අවම වැටුප පටන් ගන්නේ සාමාන්‍යයෙන් රුපියල් 16,500 – 17,000 කින්. සේවකයන් වැඩ කළ යුතු වන්නේ දවස් 26 ක්. අතිකාල දීමනා සමඟ වැඩ කළොත් අඩුම තරමෙ රුපියල් 25,000 ක්වත් මාසෙට හොයා ගන්න පුළුවන් ක්‍ෂේත්‍රයක් මේක. අනික ඉස්සර වගේ නෙවෙයි දැන් ඇඟලුම් සේවක සේවිකාවන් වෙනුවෙන් විශාල දීමනා සහ පහසුකම් පිරිනැමෙන යුගයක් මේක.මොනවද ඔය කියන පහසුකම්...උදාහරණයක් ලෙස අපේ කර්මාන්ත ශාලාව ගත්තොත් මෙහි සේවය කරන බොහෝ දෙනා, වාද්දුව, කළුතර, බේරුවල, අලුත්ගම, පාණදුර, බණ්ඩාරගම, හිරණ, වලාන, හොරණ ප්‍රදේශවලින් එන පිරිස. උදේ හවස ඔවුන්ට එන්න ඍ යන්න බස් සේවාව අප සපයන්නේ නොමිලයේ. උදේ 8.00 – 5.00 ඔවුන්ගේ සේවා කාලය. ඔවුන් විසින්ම අතිකාලව වැඩ කරන්න ඉල්ලා සිටිනවා. දිවා ආහාරය නොමිලයේ. කාන්තා - පිරිමි දෙපිරිසටම සති දෙකක පුහුණුවක් දෙනවා. මහන්න බැරි තරමේ ‘ටාගට්’ ඉල්ලලා අපි ඔවුන් තලන්නේ නැහැ. රත්මලානේ CITI ආයතනය හරහා පුහුණු පාඨමාලා සඳහා යොමු කරනවා. සේවකයෝ රැක ගැනීමේ සහ ඔවුන් තෘප්තිමත් කිරීමේ සුබ සාධක වැඩපිළිවෙළ ගණනාවක් ක්‍රියාත්මක වෙනවා.අද බොහෝ කර්මාන්තකරුවන් මේ වරප්‍රසාද එක්කයි සේවකයන් බඳවා ගන්නේ. මම කියන්නේ විරැකියාව කිය කියා නොඉඳ මේ රස්සාවලට ඇවිත් බලන්න කියලා.ඒත් පහුගිය කාලෙ ඇඟලුම් ක්‍ෂේත්‍රයේ සේවක ගැටලු පැන නැඟුණු අවස්ථා ගණනාවක් අප දුටුවා..කර්මාන්ත කරුවන්ට දැන ගන්න ලැබුණු රහස්‍ය තොරතුරු අනුව, එය යම් යම් වෘත්තීය සමිති හරහා ක්‍රියාත්මක කළ කූට ව්‍යාපාරයක්. අනෙක් අතට රජය අපහසුතාවට පත් කිරීමේ යම් අරමුණක්. මේවාට සම්බන්‍ධවූ අදෘශ්‍යමාන බලවේග පිළිබඳ අප සොයා බැලුවා. සේවකයන්ට මේ රස්සාවේ වැදගත්කම වටිනාකම කියා දීලා ඔවුන්ගේ මනස හදන්න අපට සිදුවුණා. කියන්න සතුටුයි ඔවුන් ඒ බව වටහා ගත්තා. ඒවා විසඳාගත හැකි ගැටලු.ඇඟලුම් ක්‍ෂේත්‍රයට ලැබෙන රාජ්‍ය අනුග්‍රහය පිළිබඳ ඔබේ අදහස...EDB හරහා අප වැනි අපනයනකරුවන් වෙනුවෙන් නව ගැනුම්කරුවන් හොයන්නට රාජ්‍ය අනුග්‍රහය ඇතිව අවස්ථා ගණනාවක් උදා කර දුන්නා.පහුගිය වසරේ අපත් ඇතුළුව කර්මාන්ත ශාලා 11 ක්, ’London Fashion College’හි පැවති ලෝකයේ නව මෝස්තර වැඩමුළු සඳහා යැවුවා. එය යම් විදියක පාඨමාලාවක්.ලන්ඩනයේ ‘කොමන් වෙල්ත්’ සමඟ ශ්‍රී ලංකා ‘චේම්බර් ඔෆ් කොමර්ස්’ ආයතනය සම්බන්ධ වී මේ ලබා දුන් අවස්ථාවෙන් කර්මාන්තකරුවන් ලෙස ක්‍ෂේත්‍රයේ උන්නතියට අප විශාල ප්‍රතිලාභ ලැබුවා. ගැනුම්කරුවන් සොයා ගැනීම පිළිබඳවත්, ලන්ඩනයේ විශාල පරිමාණයේ ගැනුම්කරුවන් වෙත අප හඳුන්වා දී අප නිෂ්පාදන පෙන්වා, විශාල ඇණවුම් තොගයක් ලබා ගන්න අවස්ථාව උදා වුණා. ඒ සියල්ල සිදුවූයේ අතිගරු ජනාධිපතිතුමාගේ උපදෙස් අනුව.ලන්ඩනයට අමතරව මේ වන විට ඕස්ට්‍රේලියාව, ජර්මනිය සහ ඇමෙරිකාව සමගත් එලෙස ගනුදෙනු කරන්නට එතුමා මඟ හසර විවර කර දී තිබෙනවා. යුදමය වාතාවරණය නිමා නොකළේ නම් මෙවැනි නිදහසක් ප්‍රතිලාභයක් අපට ලැබෙන්නේ නැහැ.ඒ වගේ ම, ඇඟලුම් ක්‍ෂේත්‍රය නඟා සිටුවීම උදෙසා අඩු පොලී අනුපාතයට ණය ලබා ගැනීමේ වැඩපිළිවෙළක් රාජ්‍ය බැංකු හරහා ක්‍රියාත්මක වෙනවා. EDB වෙත ගොස් කර්මාන්තකරුවන්ට සිය අපනයන ගැටලු සඳහා විසඳුම් ලබා ගැනීමට ඇති හැකියාවත් අගය කළ යුතුයි.උතුරු නැඟෙනහිරත් මේ වන විට නව කර්මාන්තශාලා විවෘත වීම හොඳ ප්‍රවණතාවක්. ඉදිරියේදී සෑම දිස්ත්‍රික්කයකටම කර්මාන්ත ශාලාවක් විවර වීමත් ක්‍ෂේත්‍රයට නව පිබිදීමක් වේවි.මේ සුබවාදී බව පොදුවේ සෑම කර්මාන්තකරුවකුටම දැනෙනවාද...ඇත්තටම කිව්වොත්, අපි ඇඟලුම් කර්මාන්තකරුවන් වශයෙන් එක්විය යුතු මොහොතක් මෙය.කිසිදු අවස්ථාවක මේ එකතුවෙන් ඈත්වෙලා, මඩ ගැසීමේ ව්‍යාපාරයකින් පමණක් ක්‍ෂේත්‍රය දියුණු වෙන්නෑ. ඇඟලුම් ක්‍ෂේත්‍රයට සම්බන්ධ ආයතන සහ රටේ සියලු කර්මාන්තකරුවන් එකතුවෙලා ජනාධිපතිතුමාගේ මේ වැඩපිළිවෙළට සහය දිය යුතු අවස්ථාවක් මේක. ඒ වගේම, මේ රටේ තරුණ තරුණියන්ට මම නැවත නැවතත් කියන්නේ මේ ක්‍ෂේත්‍රයේ ඇතිවී තිබෙන පිබිදීමට, අත දීම සඳහාත්, ආර්ථිකය දියුණු කර ගැනීමටත් නොරට යන අදහස අතෑරලා ගෙදර – ගමේ – රටේ ඉඳගෙන කරන මේ රැකියා වෙත යොමු වෙන්න කියලයි.ඉනෝකා පෙරේරා බණ්ඩාරඡායාරූප – රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af13021716</link>
    <topic>ලොව මිලියන 800ක ජනතාව නින්දට යන්නේ කුසගින්නේ!</topic>
    <author/>
    <content>මැදිවියේ මිනිසෙක් ආපන ශාලාවකදී තරුණ කාන්තාව සමඟ මිත්‍ර වෙයි. ඔවුන් දෙදෙනා වීදියේ ඇවිදිමින් එකිනෙකාගේ මිත්‍ර සමාගමෙන් පී‍්‍රති වෙති. කාන්තාව තමා ගැන වැඩි තොරතුරු නොපවසන්නීය. ඇය කියන්නේ තමා අධ්‍යාපනය ලබන අයෙකු බවයි. ඔහු ප්‍රධාන පෙළේ රාජ්‍ය නායකයෙක්.රාජ්‍ය නිලධාරියා සමුළුවකට යෑමට නියමිතයි. ඒ අයිස්ලන්තයට යි. ඔහු ඇයටත් තමා සමඟ එන ලෙස ආරාධනය කරයි. සමුළුව අන්තර්ජාතික එකක්. එහිදී සාකච්ඡා කරන යෝජනා අතර සංවර්ධනය වෙමින් පවතින රටවලට ආධාර දීමේ යෝජනාව ද ඇතුළත් වෙයි. එහෙත් මේ යෝජනාව සමුළුව විසින් නිතරම පසුවට තැබෙයි.මේ ගැන උනන්දුවක් දක්වන අර යුවතිය නිලධාරියා නින්දට ගිය පසු ඔහුගේ වාර්තා ගෙන කියවා ඒවා අධ්‍යයනය කරයි. ඈ ඇතැම් විට ඒ ගැන තමාට හමුවූ සමුළු සාමාජිකයන් හා විවාදයකට පවා පැටලෙයි. ඔවුන් ඈ සලකන්නේ කරදරකාරියක ලෙසයි.අවසාන රැස්වීමට අගමැති සහභාගි වෙයි. භෝජන සංග්‍රහය විවෘත කරමින් ඔහු පවත්වන කතාවේදී ඉහත කී යෝජනා ගැන පසුවට සලකා බලමු යයි ඔහු කියයි. එවිටම කෑම මේසය වෙතින් හඬක් එයි.‘පසුවට ගන්නා එම යෝජනාව තමයි මුලට ගන්නට ඕනෑ’ යි එම හඬ කියයි. ඒ හඬ අර තරුණ කාන්තාවගේ.‘ලෝකයේ සෑම තත්පර තුනකට සැරයක් කෑම නැතිකමින් එක් දරුවෙකු මිය යනවා. දිනකට 30,000 ක් දරුවන් මිය යනව. මිලියන ගණනාවක් ජනතාව නිරාහාරව ඉන්නවා. අපි ඉතා මධුර භෝජන සහිත කෑම මේසයක් ඉදිරිපිට ඉඳගෙන ඉන්නවා. අප ඕනෑ කමින් මේ ප්‍රශ්නය මඟහැර යනවා යයි මට සිතෙනවා. මුල් තැනක් දිය යුත්තේ මේ ප්‍රශ්නයටයි.‘මේ ගැන මොකුත් කිරීමට හැකියාව තිබියදී ඒ ගැන සිතන්නට නොහැකිවීම ගැන මතුයම් දවසක අප සැමට කම්පාවට පත්වීමට සිදු වනු නිසැකයි’ ඇය වැඩිදුරටත් කියා සිටිනවා. මුළු සභාවම විස්මයට පත්වී බලා සිටියි. ඇය කෑම මේසයෙන් නැගිට යන්නීය. මේ සිදුවීමෙන් පසු ඇය පිටමං කළ යුතු යයි කළ බලපෑමෙන් පසු නියෝජිතයා ඇය කැටුව ගුවන් තොටුපොළ වෙත යයි. එහිදී ඔහු ඇගෙන් මෙසේ අසයි.‘ඔබ හිරේ හිටියා යි කීවා නේද? ඒ ඇයි?’‘මම කෙනෙකුට රිදෙව්වා. එයා දරුවෙකුට රිදෙව්වා’‘ඒ ඔබේ දරුවෙක් ද?’කාගේ හරි දරුවෙක් නේ!’සමුළුව ඇගේ යෝජනාවට ප්‍රමුඛත්ව දී අනුමත කරයි.ඇත්තම කියනවා නම් ඔබ මේ කියෙව්වේ අපූරු සිනමාවක කොටසක් තමයි. මේක පසුගිය සිකුරාදාක රූපවාහිනි නාළිකාවක විකාශනය වූ එකක්. සම්ප්‍රදායි පේ‍්‍රමකතාවෙන් මිදී ලෝකයේ දැවෙන ප්‍රශ්නයක් ගැන ඉතාමත් නිර්මාණාත්මකව කතා කළ සිනමා කෘතියක්. එයින් පෙන්නුම් කළේ ධනවත් රටවල් දැක්කත් නොදැක්ක වාගේ සිටින, ලෝකය වසා ගත් ඉතා දුක්ඛදායක අවාසනාවන්ත පැත්තක්. ඒ තමයි කුසගින්න හා ආහාර හිඟය.අද ලෝකයෙන් අඩක් කුසගින්නෙන් දැවෙමින් සිටින්නෙ. ඒ ගැන දක්වන අවධානය ඉතාමත් අවාසනාවන්ත ලෙස අඩුයි. කුසගින්න මිය යන තෙක්ම ඇවිළෙන ගින්නක්. ලෝකයෙන් හරි අඩක් හාමතෙන් දැවෙනවා. මිලියන 800 කට වැඩි ජනතාවක් සෑම දිනකම රාත්‍රි නින්දට යන්නේ කුසට කිසිම අහරක් නැතිවයි. ඉන් මිලියන 300 ක් ළමයින්. ඉන් 8% ක් මරුමුවට ඇද වැටෙනවා. මේ වාර්තා ඉදිරිපත් කරන්නේ එක්සත් ජාතීන්ගේ ආහාර හා කෘෂිකාර්මික සංවිධානය.මේ අනුව ලෝක ජනගහනයෙන් හතරෙක් එකක් ඉන්නේ හාමතෙන්.මෙයින් වැඩි පිරිසක් සංවර්ධනය වෙමින් පවතින රටවලට අයත් වෙනවා. ඒවා ලතින් ඇමෙරිකානු ආසියානු හා අපි‍්‍රකානු රටවල්, ආසියානු පැසිපික් කලාපයේ මිලියන 642 ක්. අපි‍්‍රකාවේ මිලියන 265 ක්. ලතින් ඇමෙරිකානු හා කැරෙබියානු දූපත්වල මිලියන 53 ක්. මැද පෙරදිග මිලියන 42 ක්. අනිකුත් සංවර්ධිත රටවල මිලියන 15 ක්. ජනතාව අද ඉන්නේ හාමතේ.විශේෂයෙන් අපි‍්‍රකානු රටවල මිනිසුන් අන්ත දුගී බවින් මූලික පහසුකම් වත් නොමැතිව බඩසයින් පෙළෙනවා. අන්තර්ජාතික සංවිධානයක් මඟින් බටහිර අපි‍්‍රකාවේ 18,000 ක් ජීවත්වන ගමක් සොයා ගනු ලැබුවා. මේ ප්‍රදේශයේ කුසගින්න ඉතා තදින් පැතිරී තිබුණා. අවුරුදු 5 ට අඩු දරුවන් බොහෝ දෙනෙක් අකාලයේ මිය ගොස් තිබුණා. අලුත ඉදිකරන ලද ඔවුන්ගේ සොහොන් කොත් උස් කඳු මුදුනක සකස් කර තිබුණා.අපි‍්‍රකාවේ 40% සිට 70% ජනතාවක් ජීවත් වෙන්නේ මුඩුක්කු පැල්පත්වලයි. මේ දරුවන්ගේ තත්ත්වය ඉතාම අයහපත්. විශාල පිරිසක් තැග්ගැහී සිටින ඔවුන්ගේ නිවාස අපිරිසුදු බවින් යුතුයි. ඒවාට ජලය හා විදුලිය නැහැ. ඔවුන් ක්‍රීඩා කරන්නෙ කුණු කන්දල් පිරුණු කසළ ගොඩවල් සහිත ඉතා අපිරිසිදු වටාපිටාවකයි. එය ඔවුන් නිරන්තරයෙන් රෝගාතුර බවට ඇද දමනවා.ඔවුන්ට ආහාර ලබා ගැනීම සඳහා මිල මුදල් නැහැ. ලෙඩ දුකකදී බේත් හේත් නැහැ. හදිසි ලෙඩකදී වුවත් ඔවුන්ට දොස්තර කෙනෙකු වෙත යන්නට ඛ්සිදාක ලැබෙන්නේ නැහැ. ඔවුන් යන්නේ මරණයේ තුරුළටයි.මෙසේ අකාලයේ මිය යන දරුවන් ඉන්නේ දහස් ගණනින්. ඇන්ගෝලාව, උගන්ඩාව, නයිජීරියාව, ලිබියාව, සිම්බාවෙ, පකිස්ථානය හා ඉන්දියාව යන රටවල දස දහස් ගණනින් දරුවන් ආහාර හිඟකමින් මිය යන බව වාර්තා වෙනවා.අපි‍්‍රකාවේ ඇතැම් පෙදෙස්වල ආහාර නිෂ්පාදනය රඳා පවතින්නේ ඒ ඒ පවුල් ඒකකවල වැඩ කිරීමේ හැකියාව මතයි. එබැවින් ඒඩ්ස් වැනි රෝග තත්ත්වයන්ට මුහුණ පා ඇති පවුල් ඒකකවල අය මෙයින් පත්වන්නේ මහත් අපහසුවකටයි. එහිදී සිදු වෙන්නේ පිරිමියා වෙනුවෙන් වැඩෙහි යෙදීමට එම පවුල්වල ළමයින්ට හා ගැහැනුන්ට බල කරනු ලැබීමයි. ඒ අතර කාලගුණයේ පවතින කටුක උණුසුම ඔවුන් වියළා දමනවා.අපි‍්‍රකාවේ පවතින ඇතැම් සමාජ සංස්කෘතික සම්ප්‍රදායන් දුප්පත්කමත් සමඟ තදින් වෙළී පවතිනවා. අපි‍්‍රකානු ගමකට ඔබ ගියොත් ඔබට ඉතා ළාබාල මව්වරු දැකගන්නට පුළුවන්. ඔබ ඔවුන් එකියක හා කතා කළොත් මෙතරම් ඉක්මණින් මවක් වූයේ ඇයිදැයි ඔවුන් ඔබට රහසේ පවසාවි.ඔවුන් යම් යම් අසාධාරණ තහංචි රැසකට කොටු කරලා තියෙන්නෙ. කෙල්ලකට තමා වෙත එන පුරුෂයකු ප්‍රතික්ෂේප කළ නොහැකි අතර ලිංගික ක්‍රියා මඟහැර යා නොහැකි අවස්ථා තිබෙනවා. ඒ අතර ඔවුන් ළාබාල වියේදීම දූෂණයට ගොදුරු වෙනවා. මෙවැනි දේ ඔවුනගේ ජීවිත තවත් ආගාධයට හා දිළිදුකමට ඇදගෙන යන චක්‍රයන ගරාදි වගේ. මේ රටවල දිළිඳු මිනිසුන් මේ සම්බන්ධයෙන් ප්‍රකාශ කළ අදහස් හරිම ශෝකජනකයි. ඔවුන් ජීවත් වෙන්නේ මිහිපිට අපායවල. ඒවා කියවා බලන්නට වටිනවා. ‘මට ලස්සන ගැහැනු දරුවන් දොළොස් දෙනෙකු දීමට දෙවියන් කාරුණික වුණා. එහෙත් උන්වහන්සේ කිසිම හේතුවක් නැතිව මගෙන් ඔවුන් ආපසු අර ගත්තා. මට කරන්න දෙයක් තිබුණේ නැහැ. එය දෙවියන් තමා දැන සිටින්නේ,අවුරුදු තුනක් ඇතුළත ළමයි පස් දෙනෙකු ඒඩ්ස් වසංගතයෙන් මියදුණා. එය මගේ දෛවය වෙන්න ඇති. මට ඒ සඳහා කරන්න දෙයක් නැහැ. එය දෙවියන් දන්නවා.’ ඒ අපි‍්‍රකානු මවකගේ මැසිවිල්ලක්.‘අපි‍්‍රකාව දුප්පත්. ඊයෙත් දුප්පත්. හෙටත් එහෙම වේවි. දුප්පත්කමත් කුසගින්නත් අපි‍්‍රකාවේ හැමතැනම පැතිරිලා. ඒත් අපි‍්‍රකාව පොහොසත් රටක් කරන්න බැරි ඇයි? ප්‍රධාන හේතු නම් දූෂණයත් දුර්වල නායකත්වයත්.අපේ රටේ මිනිස්සු තණ්හාධිකයි. නායකයොත් එහෙම තමයි. ඔවුන් අපේ මව්පියන් සහෝදර සහෝදරියන් ගැන තකන්නෙ නැහැ. සල්ලි ලැබෙනවා නම් අපේ මිනිස්සු තමන්ගේ මව්පියන් වුවත් මරා දමාවි. මිනිස්සු ඊයෙ ගැන වගේම හෙටක් ගැනත් හිතන්නේ නෑ. හිතන්නෙ මුදල් ගැන විතරයි.‘මා දන්නා තරමින් බොහෝ නායකයන් දූෂිතයි. ඔවුන් සාතන් වගෙ ඇවිත් යක්ෂයන් ලෙස ජීවත් වෙනවා. අපි‍්‍රකාවේ ජනාධිපති හැම දෙනාගේ නොව එක් කොටසකගේ කෙනෙක්. එයා පෙනී සිටින්නේ ඉහළ පන්තියේ අය හා උගතුන් වැනි සුළු පිරිසක් වෙනුවෙන්. එයාට දුප්පත්කම, කුසගින්න පේන්නේ නෑ. ඔහුට ඒඩ්ස් වසංගතය පේන්නෙ නෑ. අපේ අසරණ දරු පැටවුන් ගැන දන්නේ නෑ. ඔහුට මුදල් හැර වෙන කිසිවක් පේන්නේ නෑ. ඔහු වෙත අප ගැන කිසිම කරුණාවක් නෑ. ඒ වගේම අපි‍්‍රකාවේ දොස්තරලා, නඩුකාරයන්, නීතිඥයන්, අඩු ගණනේ පූජකයන් වත් අපි‍්‍රකාව තවමත් දුප්පත් ඇයි කියලා දන්නේ නෑ.’ඒ අවලාදය දිළිඳු අපි‍්‍රකානු වැසියෙකුගේ.‘දුප්පත්කම කියන්නෙ මොකක්ද කියල මම හොඳට අඳුනනව. මම ඉපදෙන කොටම මගේ ලේ නහර දිගේ දුවපු දෙයක්. දුප්පත්කම අප කුසගින්නෙන් නොතැබු එකම දවසක් ගැන වත් මට හිතන්න බෑ. ඒක අපට අපේ අනාගතය ගැන කිසිම බලාපොරොත්තුවක් තියා ගන්න අපට ඉඩ දෙන්නෙ නෑ.එය අපේ වේදනාව වෙනත් කෙනෙකුට දැනෙන්නත් අපට උදව් කරන්නවත් ඉඩ දෙන්නෙ නෑ. අපේ නෑසියන් කිසිවක් කෑමට නැතිව වේදනාවෙන් මියයන හැටි දුප්පත්කම බලා ඉන්නව. අපේ මහලු මව්පියන් අහේනියෙන් වැලපෙමින් මරණය වෙත යන අයුරු එය බලා ඉන්නව. අපේ දරු පැටවු මව් තුරුළේම මිය යන හැටි බලා ඉන්නව.අප ඒඩ්ස්වලින් වේදනා විඳින හැටි, දිවා කාලයේ පාන් හෝ මාළු අපට දකින්නවත් නොලැබෙන හැටි, දුප්පත්කම බලා ඉන්නව. අපේ බලාපොරොත්තු ගැන ඒක බලන්නේ වපර ඇහැකින්. කවදාවත් දුප්පත්කමේ නම් නිමාවක් දකින්න බැහැ.’ඝානාවේ අමොවාකොහෙනෙ ඩෙනිස්ගේ ප්‍රකාශය එරටේ සැබෑ දේශපාලනය හෙළිදරව් කරන්නක්.මට මේක ඉගැන්වූයේ මගේ අයියා. එයා මිය ගියාට පස්සෙ මම මේක තනියම කළා. මම මෙහේ ආවේ ගමේ ඉඳලා. එහේ ජීවිතය හරිම දුෂ්කරයි. මම උපයන මුදලින් ටිකක් මගේ අම්මට යවන්න පුළුවන්. මාස තුනකට පස්සේ අම්මත් මියගියා. මට ආපසු ගමට යන්න ඕන නෑ. එහේ ගිහින් මොනවා කරන්න ද? මට පාසල් යන්න ඕන වුණත් ඒකට සල්ලි නෑ. ම රෑට ඉන්නෙ විශාල පාලමක් යට. මං වගේ තවත් ළමයි ඒ පාලම යට ඉන්නව. ඒ අය හුඟ දෙනෙක් දුම් පානය කරනවා. වැඩි දෙනෙක් සොරකම් කරනවා. මංකොල්ල කනවා. ඒත් මම ඒවාට යන්නෙ නැහැ. ජීවිතය හරිම දුෂ්කරයි. ඒත් මොනවා කියලා කරන්න ද?මේ එක් අයෙකුගේ කතාවක් පමණයි. මෙවැනි ළමා වහල් ජීවිත ගත කරන්නන් 200000 ක් වහලුන් ලෙස වසරකට අපි‍්‍රකාවේ විකිණෙනවා.අප ඉතා ප්‍රණීත ආහාර භුක්ති විඳින කොට ලෝකයේ මිලියන 800 ක් ජනතාව හාමතේ ඉන්නවා. අවම පහසුකම්වත් නැතිව මිය යනවා. ළමයින් වහල් ම්ෂත ගත කරනවා. ඔවුන් වහලුන් ලෙස විකිණෙනවා.වරක් මහත්මා ගාන්ධි කිව්වේ කෑම කන්නේ නම් වැඩ කළ යුතු බවයි. කුසගින්නෙ මියැදෙන මේ මිනිසුන් සඳහා යමක් කරන්නට හැකියාව තිබියදී ඒ ගැන නොසිතා සිටීම ගැන ඔබට යම් දවසක පසුතැවීමට සිදුවනු නොඅනුමානය යනුවෙන් අර සිනමා සිතුවමේ තරුණිය කී කතාව අපි කාටත් බලපාවී.ඔබේ කෑම පිඟානේ වැඩිපුර ඇති කොටසක් ඔවුන් වෙනුවෙන් දෙන්න බැරි වුණත් ඔබට ඔබේ රටේ ගමේ දිළිඳු අය ගැන හිතා බලන්නට පුළුවන්. නෙල්සන් මැන්ඩෙලා කීවාක් මෙන් ශ්‍රේෂ්ඨත්වය අයත් වන්නෙ එක් පරපුරකට පමණක් නිසා ඔබටත් ඒ පරපුරේ කෙනෙකු විය හැකියි.ලීලානන්ද වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af13021717</link>
    <topic>නඩු පවරන වයස</topic>
    <author>නීතිඥ අනුර හෑගොඩ</author>
    <content>එංගලන්ත විශ්වවිද්‍යාල සිසුන් තම විශ්වවිද්‍යාල ජීවිතයෙන් මාපියන් හැකිතාක් ඈත් කොට තබන අතර බොහෝ විට ඔවුන් පැමිණෙන්නේ උපාධි ප්‍රදානෝත්සවයට පමණි. වයස දහ අටට අඩුවෙන් විශ්වවිද්‍යාලයට ඇතුළුවන සිසුන්හට මාපිය අවසරය ලිඛිතව අවශ්‍ය වූවත් ඔවුන්ගේ අධ්‍යාපන හා විනය කටයුතු පිළිබඳව ඇඟිලි ගැසීමක් ඔවුන්ගෙන් සිදුවන්නේ නැත.බාලවයස්කාර සිසුන් අතර පළමු වැන්නා වුයේ 14 වැනි වියේ දී ගණිතය හැදෑරීම සඳහා කේම්බ්‍රිජ් විශ්වවිද්‍යාලයට ඇතුළු වූ විලියම් පිට් ය. ඒ 1773 දී ය. 2010 දී 15 හැවිරිදි ඇරින් ෆර්නැන්ඩෙස් ද එයට ම බඳවා ගැනිණි.එංගලන්තයේ විවාහ වීමේ වයස 18 ය. එහෙත් වයස 16 දී මාපිය කැමැත්ත මත විවාහ විය හැකි ය. ස්කොට්ලන්තයේ නීතිය වෙනස් ය. එහි මාපිය කැමැත්ත ඇතිව හෝ නැතිව වයස 16 දී විවාහ විය හැක. 1929 ට පෙර ස්කොට්ලන්තයේ පැවැති රෝමලන්දේසි නීතිය අනුව ගැහැනු ළමයෙකුට වයස 12 දී ද පිරිමි ළමයෙකුට වයස 14 දී ද මාපිය කැමැත්ත ඇතිව හෝ නැතිව විවාහ වන්නට පුළුවන්කම තිබිණ. බ්‍රිතාන්‍යයට අයත් චැනල් දූපත් හි සහ අයිල් ඔෆ් වෑන් හි වැඩිහිටි වයස 20ක් වන්නේ ය.වයස 16 ක් වන විට එංගලන්තය දරුවෙකුට තම දෙමාපියන්ගේ නිවසින් ඉවත්ව ගොස් තනිවම ජීවත් විය හැකි ය. පූර්ණකාලීන රැකියාවන්හි ද යෙදීමට පුළුවන. වයස 17 දී මෝටර් රථ සහ මෝටර් බයිසිකල් පැදීමට බලපත්‍ර ගත හැකි වන්නේ ය. වයස 16 දී ලිංගිකව හැසිරීම නීත්‍යානුකූල වන අතර, විදේශ ගමන් බලපත්‍රයක් ලබා ගැනීමට ද වෛද්‍යවරයකු වෙත තනිවම යාමට ද අවකාශ ඇත.එම දරුවාගේ අසනීප තත්ත්වය පිළිබඳව හෝ ඒ සම්බන්ධ කරුණක් වෛද්‍යවරයාගෙන් විමසීමට මාපියනට බලයක් නැත. එයට ඉඩ ලැබෙන්නේ දරුවා කැමැත්ත පල කළ හොත් පමණි.එංගලන්තයේ සහ වේල්ස් හි අපරාධයකට නඩු පැවරිය හැක්කේ වයස අවුරුදු 10න් ඉහළ අයට පමණි. අවුරුදු 10න් පහළ නීතිය බිඳින්නන් හට දඬුවම් දීමට වෙනම නීති පද්ධතියක් ඇත. වයස 10න් පහළ අයට දඬුවම් වශයෙන් ‘ඇඳිරි නීතිය’ පැනැවිය හැකි අතර දරු ආරක්ෂක තීන්දුවක් දීමට ද හැකි ය.එවිට රජය මැදිහත් වී දරුවා භාරයට ගැනීම සිදුවන්නට පිළිවන. සමහර විට එවන් දරුවන්ගේ මාපියන් වරදකරුවන් වශයෙන් හැඳින්වීමට ද ඉඩ ඇත. රාත්‍රී 9 සිට උදේ 6 දක්වා ප්‍රසිද්ධ ස්ථානයන්හි ගැවසෙමින් වරද කරන දරුවනට දඬුවම් පැනවීමට පොලීසියට හැකියාවක් ඇත.වයස 10 – 17 දක්වා අපරාධ කරන ළමයින් අත්අඩංගුවට ගැනීමටත් චෝදනා ගොනුකිරීමටත් ඉඩ ඇත. ඔවුන් රඳවා තැබීමට තරුණ සිරගෙවල් සකසා තිබේ. වයස 18 වූවන් වැඩිහිටියන් ලෙස සලකා චෝදනා ගොනු කරන අතර 18 – 25 වයස් වූවන් රඳවා තබන්නට ද වෙනම සිරගෙවල් සකසා ඇත. ඔවුන් සාමාන්‍ය සිරකරුවන් සමඟ මිත්‍ර කිරීම සිදුවන්නේ නැත.කෙසේ වෙතත් ආසියාතිකයන් වන අප දරුවන් පිළිබඳව සිතනුයේ වෙනත් ආකාරයකට ය. ඔවුන් විවාහ වී දරුවන් ලද පසු ද අප හා විසීම සිදුවනවා නම් හොඳයි යනුවෙන් සිතනුයේ ඒ නිසා ය. සමහර මවුපියනට තම දරුවන්ගේ විශ්වවිද්‍යාල අධ්‍යාපනය සිදුවන්නට අවශ්‍ය වන්නේ තමන්ගේ අනුදැනුම මතම ය. ඒ බොහෝදුරට අප විශ්වවිද්‍යාල සිසුන් බොහෝ විට යැපෙන්නේ මාපියන් මත වන නිසාය.එංගලන්තයේ සිසුනට දීමනා ඇතත් ඔවුන්ගෙන් පාඨමාලා ගාස්තු අයකරනු ලැබේ. එහෙත් එය ගෙවීමට සිදුවන්නේ උපාධිය සමත් වී ස්ථිර රැකියාවක නිරත වූ විට පමණි. එහෙත් තම දරුවන් විශ්වවිද්‍යාලයට යැවීමට වත්පොහොසත් කමක් නොමැති මාපියන් ද එංගලන්තයේ නැත්තේ නොවේ.නමුත් ශ්‍රී ලංකාවේ සරසවිවල සිදුවන්නේ මීට වඩා වෙනස් සිදුවීම්ය.නීතිඥ අනුර හෑගොඩ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=af13021718</link>
    <topic>පාසල් නඩත්තුවට මවුපියන්ගෙන් මුදල් එකතු කිරීම</topic>
    <author>සුභාෂිණි ජයරත්න</author>
    <content>පසුගියදා හොරණ ප්‍රදේශයේ පොල් ගෙඩි අටක් සොරාගත් පාසල් දියණියකට රුපියල් 50,000 ක ශරීර ඇප මහේස්ත්‍රාත් උසාවියකින් නියම කැරිණි. මේ සිදුවීම රටේ මහත් ආන්දෝලනයක් ඇතිකරන්නටත්, අලුත් කතිකාවතකට දොර විවර කරන්නටත් සමත් විය. මේ දැරිය පොල් ගෙඩි 8 ක් සොරකම් කෙළේ පාසලේ ඩෙස්ක්, පුටු අලුත්වැඩියාවට පාසලෙන් ඉල්ලා තිබු රුපියල් 800 ක මුදල සොයා ගැනීමට බව ඇය විසින්ම ප්‍රකාශ කර තිබුණි. මේ සිදුවීමට ජනාධිපතිතුමාගේත් විශේෂ අවධානය යොමු වූවා. නිදහස්අධ්‍යාපනය ලබාදෙන රජයේ බොහෝ පාසල් අද විවිධ ව්‍යාපෘති සඳහා මුදල් අය කරයි. වර්ෂ ආරම්භයේ දී, පාසලට දරුවන් ඇතුළත් කිරීමේ දී මෙසේ මුදල් අය කැරේ. විවිධ සමාජ ස්ථරවල දරුවන් පාසල්වල අධ්‍යාපනය ලබන මුත් මුදල් ඇති නැති සැවොම උත්සාහ කරන්නේ තම දරුවන් අපහසුතාවකට පත් නොකර මුදල් කෙසේ හෝ ලබා දෙන්නයි. අධ්‍යාපන බලධාරීන් මෙන්ම පාසල් ප්‍රධානීන් පවසන්නේ තවත් දෙයකි. එනම් තම පාසල පවත්වාගෙන යාමට, විවිධ අත්‍යවශ්‍ය ව්‍යාපෘතින්සඳහාත් රජයෙන් ලබා දෙන මුදල් ප්‍රමාණවත් නොවන බවය. අනිවාර්ය කිරීමකින් හෝ බල කිරීමකින් තොරව මවුපියන්ගේ කැමැත්තෙන් ආධාර ලබා ගැනීමට පාසල්වලට සිදු වී තිබෙන බවත්ය.පැති කිහිපයකින් අවධානයට ලක්කළ යුතු පාසල්වලට මුදල් එකතු කිරීමේ ගැටලුව අද සතියේ කතාබහ ඔස්සේ සාකච්ඡාවට බඳුන් කෙරෙයි.බස්නාහිර පළාත් අධ්‍යාපන අධ්‍යක්ෂපී. එන්. අයිලප්පෙරුමපාසල්වල විවිධ ව්‍යාපෘති සඳහා මුදල් එකතු කිරීමට චක්‍රලේඛ දෙකක් තියෙනවා. එනම් පාසල් සංවර්ධන සමිති චක්‍රලේඛය හා පාසල් නඟා සිටුවීමේ වැඩ සටහනට අදාළ චක්‍රලේඛයයි.මේ චක්‍රලේඛවල විධිමත්ව මුදල් එකතු කරන ආකාරයත්, මවුපියන් හිරිහැරයකින් හෝ බලහත්කාරයකින් තොරව මුදල් එකතු කළ යුතු ආකාරයත් සඳහන් වෙනවා. මුදල් එකතු කිරීම්වලට අදාළ බිල්පත් සකසා ගිණුම්වල ඇතුළත් කළ යුතු අතර ඒ සඳහා නිකුත් කැරෙන බිල්පත් ද මවුපියන්ට ලබාදිය යුතු යැයි සඳහන් වෙනවා.එසේම භාණ්ඩයක් ලබාගතහොත් එය ලැයිස්තු ගතකළ යුතු අතර එය ලැබීමේ ලිපියක් ද මවුපියන්ට ලබාදිය යුතුයි. පාසල් සංවර්ධන සමිති ද වාර්ෂික අයවැය වාර්තා පවත්වාගෙන යා යුතු බවත්, රජයේ විගණන පරීක්ෂණයකට යටත් විය යුතු බවත් මේ චක්‍රලේඛවල සඳහන් වෙනවා.පාසල් නඟා සිටුවීමේ කමිටු හරහා හෝ පාසලේ යම් ව්‍යාපෘතියක් ආරම්භ කෙරේ නම් ඒ සඳහා කලාප අධ්‍යාපන අධ්‍යක්ෂගේ විධිමත් අවසරය ලබාගත යුතුයි. එහිදී ව්‍යාපෘතියට අදාළ සියලු විස්තර මෙන්ම මුදල් ඇතුළු අයවැය වාර්තා ද කලාප අධ්‍යාපන අධ්‍යක්ෂගේ අනුමැතියට යටත් කළ යුතුයි.ටිකට් පොත් වශයෙන් මුදල් එකතු කිරීමේදීත් එයට නිල අවසරය ලබාගත යුතු අතර ඒ සැම ටිකට් පොතකම කලාප අධ්‍යාපන අධ්‍යක්ෂගේ නිල මුද්‍රාව තැබිය යුතුය.මේ චක්‍රලේඛ දෙක විවිධ අදහස් සැලකිල්ලට ගෙන වරින්වර සංශෝධනයට ලක් වෙනවා. එසේම ඉදිරියේදී අධ්‍යාපන අමාත්‍යාංශය හරහාත් කාලීනව සංශෝධනයට ලක් කරනවා.බස්නාහිර පළාතේ පළාත් පාසල් 1260 ක් හා ජාතික පාසල් 70 ක් තියෙනවා. මේ පාසල්වලට ගුරු වැටුප් සඳහා රජයෙන් විශාල මුදලක් වෙන් කරන අතර ගොඩනැඟිලි ඉදිකිරීම් සඳහාත් මුදල් ලැබෙනවා. නමුත් මේ පාසල්වල පවතින අඩුපාඩු සියල්ල එකවර කරන්න රජයට මුදල් ලබා දෙන්න බැහැ. පාසල කියන්නේ ප්‍රජා ආයතනයක්. පාසලක් සාර්ථකව කරගෙන යන්න නම් ප්‍රජා සම්බන්ධතාව අවශ්‍යයි. අද බොහෝ මවුපියන් දුප්පත් පොහොසත් භේදයකින් තොරව පාසලට ආධාර කරන්න කැමැතියි.එදා කන්නන්ගර නිදහස් අධ්‍යාපන යුගයේ සිටම විවිධ ප්‍රභුවරු, මවුපියන් පාසල්වලට ඉඩම් ගොඩනැඟිලි පරිත්‍යාග කළා. එදා සිට පැවති සම්ප්‍රදාය තමයි අදත් පාසල්වල පවතින්නේ. අපේ රටේ පවතින සාක්ෂරතාවය දියුණුවටත් හේතුව මේ මවුපිය දායකත්වයයි. අපේ අරමුණ මේ තත්ත්වය වඩාත් විධිමත් කර අඩු ආදායම් ලාභීන්ට සහනයක් සැලසෙන ආකාරයෙන් ඉදිරි කටයුතු ක්‍රියාත්මක කරන්නයි.එක්සත් ජාතික පක්ෂ පාර්ලිමේන්තු මන්ත්‍රීබුද්ධික පතිරණපාසල්වලට මුදල් අය කිරීම සම්බන්ධව කතා කිරීමේ දී අපිට කාරණා දෙකක් ඉස්මතු කරන්න පුළුවන්. පාසල්වල විදුහල්පතිවරු මුදල් එකතු කිරීමේදී කූට උපක්‍රම භාවිත කරනවා. ඒ සඳහා ඔවුන් ගුරු දෙගුරු හමුවක් කැඳවනවා. එහිදී පාසලේ හෝ පංතියේ මේ අඩුපාඩු පවතිනවා. එය සම්පූර්ණ කළ යුතු බව පවසනවා. මේ රැස්වීමේදී විදුහල්පතිට හිතවත් කෙනෙක් මුදල යෝජනා කරන්නත් තවත් හිතවත් අයෙක් ඒ මුදල ස්ථිර කරන්නටත් පත්කරනවා.ඉන්පසු මේ මුදල් එකතු කරන කමිටුවට මෙන්ම ව්‍යාපෘතිය ක්‍රියාත්මක කරන කමිටුවටත් ඉන්නෙත් විදුහල්පතිට හිතවත් පිරිසකුයි. මේ අය අයවැය පෙන්වන්නේ නැහැ. සුළු ප්‍රමාණයක් සංවර්ධන කටයුතුවලට වියදම් කරනවා. ඉතිරි මුදල්වලට කුමක් සිදුවනවාදැයි පැහැදිලි නැහැ. පසුගියදා හොරණ පළාතේ පාසලක දැරියකට මුහුණපෑමට වූ සිද්ධිය බලන්න. රේඛීය හා පළාත් අමාත්‍යාංශ මඟින් පාසලට ප්‍රමාණවත් මුදල් ලබා දී තිබියදීයි මෙලෙස මුදල් එකතු කළේ. ඒ නිසා ක්‍රියාත්මක වන මේ උප්පරවැට්ටි වහා නැති විය යුතුයි.දෙවැනි කරුණ හොරණ සිද්ධියේ දී පාසල ප්‍රකාශ කළේ මුදල් එකතු කළාට මේ දරුවාගෙන් මුදල් ගන්නේ නැහැ කියලා. පාසලෙන් රුපියල් 800 ක මුදල් තීන්දු කරල. එය අනිකුත් ළමයින්ට ලබා දෙන්නට පවසා ආර්ථික දුෂ්කරතා ඇති අයට පමණක් නිදහස ලබා දීමෙන් සිදුවන්නේ ඒ දරුවා පාසල තුළ, පන්තිය තුළ කොන්වීම පමණයි. දරුවො කැමැති නැහැ පාසලේ කොන්වෙන්න. සල්ලි එපා කිව්වත් මෙවැනි නොසිතා කරන ප්‍රකාශ නිසා දරුවෝ වරදකට පෙලඹීම වැළැක්විය නොහැකියි. තමන් කොන් කිරීමෙන් දරුවන්ගේ සිත් තුළ ද්වේශ සහගත සිතිවිල පහළ වෙනවා.සමහර දරුවෝ තමන්ගේ පියා පාසලට එනවට කැමැති නැහැ. ඒ ඔහු සරම අඳින නිසයි. පොඩි දරුවන්ගේ මානසිකත්වය හරි ප්‍රබලයි. ඒ අය බොහෝ දුර හිතනවා.රජය විසින් පාසලට අවශ්‍ය මුදල් ප්‍රමාණය වෙන්කළ යුතුය. පාසලට මීට පෙර ගුණාත්මක යෙදවුම් ලබා දුන්නා. පාරිභෝගික හා ප්‍රාග්ධන වියදම් යන අංශ 2 කටයි ඒ මුදල් ලබා දුන්නේ. ඒත් වසර ගණනාවක් තිස්සේ ප්‍රාග්ධන වියදම් ලබා දුන්නේ නැහැ, පාරිභෝගික වියදම් වසරින් වසර අඩු කළා. මේ සියල්ල නිලධාරී මට්ටමින් කරන වැරැදි.අද නගරයේ ප්‍රධාන පෙළේ පාසල්වලට පිහිනුම් තටාක. ඒත් පොඩි පාසල්වල වැසි දිනට පංතිය පිහිනුම් තටාකයක් වෙනවා. මේ තත්ත්වය වෙනස් විය යුතුය.රජය අවශ්‍යතා අනුව වර්ෂයකට ලබා දෙන මුදල් ප්‍රමාණය වැඩි කළ යුතුයි. එය ප්‍රමාණවත් විය යුතුයි.අධ්‍යාපන අමාත්‍ය බන්දුල ගුණවර්ධනකුමන හේතුවක් මත හෝ දරුවන්ට බලපෑම් කරමින් නීති විරෝධී ලෙස හෝ අනිවාර්ය කිරීම් කරමින් බලහත්කාරයෙන් මුදල් එකතු කිරීමට එරෙහිව අධ්‍යාපන අමාත්‍යාංශය දැඩි පියවර ගන්නවා. මේ වන විට රටේ සියලුම පාසල්වලට බලපාන ආකාරයෙන් නව චක්‍රලේඛයක් සැකසීමට ද අධ්‍යාපන අමාත්‍යාංශය කටයුතු යොදමින් පවතිනවා.ඉදිරි දිනයක පළාත් ප්‍රධාන අමාත්‍යවරුන් හා පළාත් අධ්‍යාපන අධ්‍යක්ෂවරුන් සමඟ සාකච්ඡා කර මෙලෙස පාසල්වලට මුදල් බලහත්කාරයෙන් අය කිරීම වැළැක්වීමට අවශ්‍ය චක්‍රලේඛ තවදුරටත් ශක්තිමත් කරනවා.පාසල් නඟා සිටුවන්නට මවුපිය සහාය අවශ්‍යයි. මවුපිය කැමැත්තෙන් ලබා දෙන මුදල් නිසා තමයි පාසල් පවත්වාගෙන යන්නේ. එසේ නොවුණහොත් පාසල් කඩා වැටෙනවා. අද බොහෝ සුපිරි, ජනපි‍්‍රය මෙන්ම ග්‍රාමීය පාසල් පවත්වාගෙන යන්නට මවුපියන් විශාල සහයක් දක්වනවා.පාසල්වල පවත්නා යම් යම් අවශ්‍යතාවන්ට අනුකූලව පාසල් නඟා සිටුවීම සඳහා වූ චක්‍රලේඛයක් අධ්‍යාපන අමාත්‍යාංශයෙන් නිකුත් කර තිබෙනවා. ඒ පාසලේ අභ්‍යන්තර ක්‍රියාවලි සඳහා වැඩි නම්‍යශීලී බවක් ලබාදීම, පාසල් කළමනාකරණ ක්‍රියාවලිය තුළ පාරදෘශ්‍ය බව වැඩි කිරිම මෙන්ම පාසලේ හා ශිෂ්‍යයන්ගේ අවශ්‍යතා අනුව පාසල් ගොඩනැංවීම ආදි කටයුතුයි. මේ වැඩ සටහන යටතේ විධිමත්ම මුදල් එකතු කළ යුතු ආකාරය චක්‍රලේඛයේ සඳහන් වෙනවා.පාසල මඟින් ක්‍රියාත්මක කරන වැඩ සටහන් සඳහා මුදල් එකතු කිරීමට හෝ වෙනත් විවිධාකාර ආධාර ලබා ගැනීම කළ යුත්තේ කලාප අධ්‍යාපන අධ්‍යක්ෂගේ අනුමැතිය ලබාගෙනයි. නමුත් එම ආධාර ලබාගැනීම බල කිරීමකින් හෝ අයථා මාර්ගයකින් හෝ හිරිහැරයක් නොවන ආකාරයෙන් සිදුවිය යුතුය. මේ අනුව විවිධ ව්‍යාපෘතීන්ට හෝ පාසලේ අවශ්‍යතාවන්ට මුදල් එකතු කරන්නේ නම් එය පාසල් සංවර්ධන සමිති හෝ පාසල් නඟා සිටුවීමේ වැඩ සටහන මඟින් චක්‍රලේඛයන්ට අනුකූලවම සිදුවිය යුතුයි.කෙසේ වෙතත් කිසිම පාසලකට බලහත්කාරයෙන් හෝ බල කිරීමෙන් මුදල් එකතු කළ නොහැකියි. එසේ එකතු කළ බවට තොරතුරු ලැබුණහොත් ලැබෙන චෝදනා අනුව ලඝු පරීක්ෂණයකින් පසුව වැඩ තහනමකට ලක්කර පූර්ණ පරීක්ෂණයක් පවත්වනවා.ළමා මිතුරු පාසල් දහසක් ගොඩනඟන්නට අපි ඒ ඒ පාසල්වලට රුපියල් ලක්ෂ 20 ක් ලබා දුන්නා. එසේ මුදල් ලබා දුන්නත් මේ සියලු වැඩ කරගෙන යන්න මවුපිය සහාය අවශ්‍යයි. කිසිම රටක් අපි වගේ නොමිලයේ අධ්‍යාපනය ලබා දෙන්නෙ නෑ. එසේ නොමිලයේ අධ්‍යාපනය ලබාදෙන ගමන් තීන්ත ගෑම්, අලුත්වැඩියා කටයුතු ආදියත් රජයේ වියදමින් කරන්න අපහසුයි. ගුරුවරුන් මෙන්ම අනධ්‍යන කාර්ය මණ්ඩලයට වැටුප් ගෙවීමට පමණක් විශාල මුදලක් වැය වෙනවා.කොළඹ රාජකීය විද්‍යාලයේ විදුහල්පතිඋපාලි ගුණසේකරඕනෑම පාසලකට මුදල් එකතු වන ක්‍රම දෙකක් තියෙනවා. එය අපේ පාසලටත් පොදුයි. ප්‍රධානම ක්‍රමය පාසල් ගාස්තු වශයෙන් දැරිය හැකි සුළු මුදලක් අය කිරීමයි. දෙවැනි ක්‍රමය තමයි මවුපිය ආධාරයෙන් පාසලට මුදල් ලැබීම.පාසලට අවශ්‍ය වන පාසල් ගාස්තු තීරණය කරන්නේ මහා සභා රැස්වීමේදී. එම මහා සභා රැස්වීමේදී බලධාරීන් අනුමත කරන පාසල් ගාස්තු ප්‍රමාණය අධ්‍යාපන බලධාරීන්ගේ අවසර ලබාගෙන අය කළත් එයත් ගෙවාගත නොහැකි දරුවන් අපි නිදහස් කරනවා. මීට අමතරව පංති කාමරයේ, පාසලේ යම් යම් ඉදිකිරීම්, අලුත්වැඩියාවන් කිරීම සඳහා මවුපියන් විසින් මවුපිය කමිටු හරහාත් විවිධ වැඩ සටහන් ක්‍රියාවට නංවනවා. තම දරුවාගේ පංති කාමරය අලුත්වැඩියා කරන්නට, තීන්ත ආලේප කරන්නට මෙන්ම අඩුපාඩු පියවන්නේත් මෙම මවුපිය කමිටු හරහායි.එකතු කළ යුතු මුදල් ප්‍රමාණය තීරණය කරන්නේත්, මවුපිය කැමැත්ත අනුවයි. නමුත් ඒ මුදල අපි කිසිවකුට අනිවාර්ය කරන්නෙ නැහැ. බලකිරීම් කර ලබා ගන්නෙත් නැහැ. ගෙවන්න බැරි දරුවන් අපි එයින් නිදහස් කර තියෙනවා. පහසුකම් ගාස්තු පවා ගෙවා ගැනීමට නොහැකි නම් ග්‍රාම නිලධාරී සහතික මත අපි නිදහස් කර තියෙනවා. අපේ පාසලේ මාසික විදුලි බිල පමණක් රුපියල් ලක්ෂ 6 - 61/2 ක් පමණ වෙනවා. රජයෙන් දෙන මුදලින් මේ ප්‍රමාණයවත් පියවන්න බැහැ. අපි ඒ සියල්ල කරන්නේ මවුපියන් පාසලට ලබා දෙන අනුග්‍රහය මතයි.ආනන්ද විද්‍යාලයීය ආදි ශිෂ්‍ය සංගමයේ සභාපතිතිලක් කරුණාරත්නරජයේ පාසලකට රජයක් ලබා දෙන අනිවාර්ය ගෙවීම් තියෙනවා. ගුරු වැටුප්, අනධ්‍යයන වැටුප්, විදුලි බිලෙන් සියයට 80 ක් ආදිය රජයෙන් ගෙවනවා. නමුත් විදුලි බිලට පවා සියලු මුදල් එකවර ලැබෙන්නේ නැහැ. මේ නිසා පාසලකට අවශ්‍ය අනිකුත් සියලු වියදම් සොයා ගැනීමට පාසල් සංවර්ධන සමිතියට හා ආදි ශිෂ්‍ය සංගමයට සිදු වෙනවා. පාසලක හදිසි වියදම් ඇත්නම් අධ්‍යාපන අමාත්‍යාංශය ඒ සඳහා මුදල් ලබා දෙතත් පාසලක ඇති වියදම් ප්‍රමාණය විශාලයි.උදාහරණයක් ලෙස ආනන්ද විදුහලේ විවිධ ක්‍රීඩා සඳහා විශාල මුදලක් වැය වා. ආනන්දයට වසරකට ක්‍රිකට් සඳහා පමණක් රුපියල් මිලියන 6 ක් 7 ක් වැය වෙනවා. මේ මුදල් කිසිවක් රජයෙන් ලැබෙන්නෙ නැහැ. ඒ මුදල් පාසල් සංවර්ධන සමිති හෝ ආදි ශිෂ්‍යයන් විසින් දැරිය යුතුයි.මීට අමතරව පාසලකට අතිරේක වැඩ, විෂය බාහිර හා විෂය සමගාමී කටයුතු සඳහා ආධාර අවශ්‍යයි. මේ මුදල් රජයෙන් ලැබෙන්නේ නැහැ. එසේ ම විද්‍යාලයීය ගොඩනැඟිලි නඩත්තුවට රජයෙන් මුදල් ලැබෙන්නෙ නැහැ. ඒ මුදල් ආදි ශිෂ්‍යයන් හෝ පාසල් සංවර්ධන සංගමය හරහා සොයා ගත යුතුයි.සෑම වසරකම මුලදී මවුපියන් මෙන්ම පංති භාර ගුරුවරුන්ගෙන් සැදුම්ලත් පංති කව මඟින් තම දරුවාගේ පංතියේ අඩුපාඩු සකසන්න, තීන්ත ගෑමට මෙන්ම ලී බඩු ආදි දේ පිළිසකර කරගන්නට යම්කිසි මුදලක් එකතු කරන්නට තීරණය කරනවා.පාසල් ගාස්තුවලින් පමණක් මේ සෑම දේම කිරීමට බැහැ. මවුපියන්ටත් එයට දායක වන්නට සිදු වෙනවා. ආදි ශිෂ්‍යයන්ටත්, පාසල් සංවර්ධන සමිතියටත් ඒ කැපවීම සිදුකළ යුතුයි. රජයට සෑම දේම ලබා දෙන්නට නොහැකියි. එසේ ලබා දීම ද ප්‍රායෝගික නැහැ. නමුත් මේ මුදල ලබාදිය යුතු යැයි අපි කිසි විටෙකත් කිසිම මවුපියන්ට බලපෑම් කරන්නේ නැහැ. මේ නිසා මවුපියන් පාසලට ස්වේච්ඡාවෙන් ලබාදෙන මුදල ලබා ගැනීමේ වරදක් නැහැ.කෑගල්ල මහානාග මහා විදුහලේ ආදි ශිෂ්‍ය සංගමයේ මාධ්‍ය ලේකම්රෝහණ සිසිර කුමාරපාසල්වලට මුදල් එකතු කිරීමේ දී නැතිබැරි අයගෙන් බලහත්කාරයෙන් මුදල් ලබා ගැනීම හෝ අනිවාර්ය කිරීම අසාධාරණයි. රජයෙන් නියමාකාරයට අවශ්‍ය ප්‍රතිපාදන ලැබේනම් මෙසේ මුදල් එකතු කිරීමට අවශ්‍ය නැහැ. වතුර, ලයිට් බිල් ආදිය ගෙවීමට පවා රජයෙන් ප්‍රතිපාදන ලැබෙන්නේ නැහැ. අද දිනෙන් දින බඩු මිල, ශ්‍රම කුලිය ඉහළ යනවා.ශ්‍රමදානයකට පැමිණෙන්න යැයි කිව්වොත් එදාට පාසලට එන්නේ මවුපියෝ සීමිත පිරිසකුයි. නමුත් පාසල් නඟා සිටුවීමේ කමිටු මෙය කෙසේ හෝ කළ යුතුයි. සමහර විට කම්කරු කුලිය දිනකට රුපියල් 1000 ක් හෝ ලබා දී අවශ්‍ය කටයුතු කරවා ගත යුතු වෙනවා.මුදල් ලබාදීමට අපහසු අයට ශ්‍රමයෙන් හෝ දායක විය හැකියි. එයත් නොකරන බොහෝ මවුපියන් ඉන්නවා. මේ අය මුදලින් ද ශ්‍රමයෙන් ද දායක නොවී දරුවා පමණක් පාසලට එවනවා. අපි ඒ දරුවන්ටත් කිසිදු වෙනසක් දක්වන්නෙ නැහැ.සංවර්ධන කටයුතු සඳහා මුදල් එකතු කිරීමේදී දැරිය හැකි මුදල් ප්‍රමාණයකුයි එකතු කරන්නේ. මේ එකතු කරන මුදල ඩෙස්ක් පුටු අලුත්වැඩියාවටත් ප්‍රමාණවත් නොවෙන්න පුළුවන්. නමුත් ග්‍රාම නිලධාරී සහතික මත මෙය ගෙවාගත නොහැකි දරුවන් අපි මුදලින් නිදහස් කරන අතර කිසිවකුටත් එම මුදල අනිවාර්ය කරන්නේ නැහැ.අපේත් අපේක්ෂාව මවුපියන් අපහසුතාවයට පත් නොකිරීමයි. මවුපියන් අපහසුතාවයකට පත් නොකර රජයෙන් අවශ්‍ය සියලු ප්‍රතිපාදන පාසල්වලට ලබා දෙනවා නම් මේ ගැටලු මතුවන්නේ නැහැ.සුභාෂිණි ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=as1302171</link>
    <topic>“මගෙ ඉස්කෝලෙ කැලෑ පොජ්ජයි අප්පිලෑ ඇත්තොයි”</topic>
    <author>උපාලි සමරසිංහ ඡායා-සුදම් ගුණසිංහ</author>
    <content>“මගෙ ඉස්කෝලෙ කැලෑ පොජ්ජයි අප්පිලෑ ඇත්තොයි”“බොටකඳා (අලියා) කැලෑවෙ කොයි ඉසව්වෙ හිටියත් උගේ කුයිල අපට දැනෙනවා. වැව, තාවුල්ල, පිටිය, බෑවුම, කංකුනා (ගෝනා) ලහින තැන, කබර මායිම (මුවන් රැඳි තැන) හොච්ච දික්කාගේ (වල් ඌරා) ඉසව්ව, පොල් ඇච්චාගේ (දිවියා) මණ්ඩිය මේ සේරම මට කියා දුන්නෙ අප්පිලෑඇත්තෝ. දෙවැරැද්දිරි, පච්ච පෙරුමාල්, ඇල් වී, මා වී, රත්හැල්, හී නටි මේ වගේ හාල් බොහොමයක් අප්පිලෑඇත්තෝ දැන හිටියා. උන්දෑ ඒවා වගා කොරන්ට අපට උගැන්නුවා. බඩඉරිඟු වුණත් ඔබ කන ඒවාට වඩා ගුණදායක රස ඒවා අප ළඟ අදත් තියෙනවා.”අපට ජීවිතයේ නොයෙක් විට නොයෙක් ආකාරයේ අත්දැකීම් ලැබෙන්නට පුළුවන. එහෙත් ඒ අත්දැකුම් මොහොතක අප තුළ පැළපදියම් ව තවත් මොහොතකින් අප අතැර යන්නට පුළුවන. ඒත් ඒ අතර සමහර අත්දැකුමක් නැති මයිලන් සේ අප අතැර නොයයි.මේ වැදි ගම් තුලානේ දඹානේ ගත කරන මේ කාලය අපට එවන් වූ අත්දැකුමක් ගෙන දෙන්නකැයි සිතේ. තවමත් වන වදුලින් නොතොර මහ වනයේ ඉලුක් මානා සෙවිලි කළ වහලක් ඇති පැල් කොටයක දිවිමං ගෙවන වැදි නායක වන්නිලෑඇත්තෝ දැන් මා අබිමුව සිටී.ඔහුගේ බස සරලය. වැදි බසට අරුත් ගොඩක් තිබුණත් එහි වචන භාවිතය අඩුය. කැකුළත් කැකුළියත් පිරිවරා මේ නායක ඇත්තන් කියන දේ සිංහලට පෙරන්නට මුතුබණ්ඩා මෙන් ම වැදි ගමේ කෞතුකාගාර පාලක සිරිපාල ද මට සහාය වෙති. වැදි බසින් ම කීම අතැර අපේ බසින් අරුත් නඟන්නට මා වෙහෙසෙන්නේ බොහෝ පාඨකයනට කියවීම පිණිසය.නැත්නම් මේ කැකුළන් කැකුළියන් සමඟ මහ බැද්දේ රූටන්නට, මංගච්චන්නට, කතා දමන්නට මට තවමත් පුළුවන. අප හැමටම පාසලක් ඇත. ඒත් ලංකාවේ සිවු දෙස ලක්‍ෂ 5 ක් පමණ වැදි ජනයාට නායක වන්නිලෑ ඇත්තන්ට පාසලක් නැත.එසේ නම් ඔවුනගේ දැනුම, කලා ශිල්ප, සංස්කෘතිය, සිරිත විරිත, ඇදහිලි, පුද පූජාව මේ හැම දෙයක් පරම්පරාවෙන් පරම්පරාවට ගලා යන්නේ කෙසේද? අපි වන්නිලෑ ඇත්තන් සමඟ ඔහුගේ පාසල් පොජ්ජට ගොඩ වදිමු.”මේ මහා හිමේ ජීවත්වන අප ඒ කාලෙ පාසලක් දැකලාවත් නෑ. අප සියල්ල උගත්තේ සමාජයෙන්. කවුරුන් හරි එහෙම පාසල් පොජ්ජක් ගැන ඇහුවොත් මට කියන්න තියෙන්නේ මගෙ ඉස්කෝලෙ අප්පිලෑඇත්තෝ හා මහකැලෑව කියලා විතරයි. සියල්ල මේ රැහේ උන් එක්ක මහ බැද්ද ගාටලා ලබාගත්තු අත්දැකීම්.දවාලට කැලෑව පුරා කරක් ගාලා කොටා බාන්ට යමක් හොයන අප්පිලෑඇත්තෝ රාත්තිරියට පැල් කොටේ ඉදිරියේ ගිනිමැලයක් ගහගෙන කැකුළන් කැකුළියන් වට කරාන බොහෝ දේ කිව්ව. පොල්ඇච්චා (දිවියා), ගැන කළු මඤ්ඤා (වලහා) ගැන කතන්දර. අපේ මුතුන් මිත්තන් මී කැඩූ හැටි.බඹර කෙටූ හැටි අප්පිලෑඇත්තෝ අපට කීවෙ හරිම ආඩම්බරයෙන්. අප්පිලෑඇත්තන්ගේ මුහුණෙ තිබුණු ආඩම්බරය මගේ හිත හීලෑ කළා. මාත් ඇන තියාන මේ කතන්දර නිදි ගැට වැටෙනකම් අසා හිටියා. මේක තමයි අපේ කුඩා ඉස්කෝලෙ.මහ ඉස්කෝලෙට ගාටන්ඩ මහ බැද්දේ රූටන්ඩ ඕනෑ. ඒ වෙනකොට මට අවුරුදු 7 ක්. ඉර මෝදු වන හැරෙන වෙලාව අනුව තමයි අපි කාලය මැන්නෙ. අපේ අප්පිලෑඇත්තන්ට වගේ ම මටත් ඒක හොඳට දැනුත් තේරෙනවා. හීන් එකා කාලේ (අවුරුදු 7 ක් පමණ) මාත් කැටුව උන්දෑ මහ බැද්දෙ නඟිනවා.එක්වරම අමුතු සද්දයක් ආවා. වදුල යට කළුපාට ගුලියක්. අප්පිලෑඇත්තෝ මාව ටිකක් වහංගු කරලා කෙටේරියත් මානාගෙන කිට්ටු කළා. මේ මහ බැද්දේ ඔක්කොම ඉන්නෙ අපේ නෑ යකුන්. මැරිච්ච කවුරුත් මේ බැද්දෙ අපෙ ආරක්‍ෂාවට ඉන්නවා. ඒ නිසා මාත් බය නෑ. වේලිච්ච අතුරිකිලි බිඳෙන්නෙ නැති විදියට මට යන්ඩ උගන්වන්නෙ අප්පිලෑඇත්තො.කළු මඤ්ඤා කාට කඩා පැන්නත් අපට නොපැන්නෙ අප්පිලෑඇත්තන්ගේ කෙටේරි පහර වරදින්නෙ නැති නිසා වෙන්ට අඇති. අප්පිලෑඇත්තෝ ළඟට එනකොට ඌ පුරුස් ගාලා මාරුවෙලා ගියා. බොටකඳා (අලියා) කැලෑවෙ කොයි ඉසව්වෙ හිටියත් උගේ කුයිල අපට දැනෙනවා. වැව, තාවුල්ල, පිටිය, බෑවුම, කංකුනා (ගෝනා) ලහින තැන, කබර මායිම (මුවන් රැඳි තැන) හොච්ච දික්කාගේ (වල් ඌරා) ඉසව්ව, පොල් ඇච්චාගේ (දිවියා) මණ්ඩිය මේ සේරම මට කියා දුන්නෙ අප්පිලෑඇත්තෝ. දෙවැරැද්දිරි, පච්ච පෙරුමාල්, ඇල් වී, මා වී, රත්හැල්, හී නටි මේ වගේ හාල් බොහොමයක් අප්පිලෑඇත්තෝ දැන හිටියා.උන්දෑ ඒවා වගා කොරන්ට අපට උගැන්නුවා. බඩඉරිඟු වුණත් ඔබ කන ඒවාට වඩා ගුණදායක රස ඒවා අප ළඟ අදත් තියෙනවා.අපේ මුතුන් මිත්තෝ වසර ලක්‍ෂ ගණනක් ලංකාවේ හිටියා. ඇත්තටම අපි යක්‍ෂ ගෝත්‍රිකයෝ. මහාඛලි, රාවණා, තාරක යක්‍ෂ ගෝත්‍රයෙන් ආ රජවරු. අපි ඒවා දැනගත්තේ අප්පිලෑඇත්තන්ගෙන්. සමන් දෙවියො, මහා ලොකු දේවි (සමන් දෙවියන්ගේ අක්කා) අපේ ම කට්ටිය.මනා ලීය (දුන්න) හා මුදියන්කෙච්ච (ඊතලය) අරගෙන බැද්දේ රූටලා සතෙක් එළන්ඩ පුළුවන් කාලෙට තමයි ඊළඟ පාඩම. ඒ අය අපේ පරපුර ගැන කියා දුන්නෙ ඒ වෙලාවට. තව ටිකක් ලොකු වුණාම තවත් දඩයම් මාර්ග කියා දෙනවා. බඹර කැපීම තමයි අමාරුම කාරිය.කළු මඤ්ඤාගෙන් බේරිලා මී කඩාගන්ඩ නම් අපේ ඇත්තෝ හීන් එකා කාලෙම දන්නවා. ඉස්කෝලෙ පොජ්ජෙ කවි ඉගෙන ගන්නවා වගේ අපිත් බරඹකවි ඉගෙන ගත්ත. ඒත් අද ඒ බඹර කපන්න අපට තහංචි.ඒවා කරන්ට අවසර පොජ්ජ ගන්ඩ වෙලා. මේ බඹර කැපිල්ලට යන්නෙ දෙමස්සිනෝ. පහළට රූටා වැටෙන මහ ගල් පර්වත යට බැඳ ඇති බඹර කපන්න රැැහැන මස්සිනාට දීලා අනෙකා බහිනවා. බැහැලා අර රැහැන හොලවලා රිටකින් වදයට ඇනලා අඩුක්කුවට පුරවා ගන්නවා. මේක ජීවිතය මරණය අතර සටනක්. දෙමස්සිනෝ යන්නෙ මරණය දක්වා රැහැන අත් නොහරින නිසයි. රූටා වැටුණොත් පහළ හෙළ.කියන්ඩ බැරිද? අපට බඹර කවියක්... මම අසමි.රජ ඕ මුණ ගල්පත් මා දරුවන් අම්මා රැකුබලේ රකිනා මා වේවැල් කපාලා බස්සලා දුම් පාළින් පන්නලා කඩුවෙන් කපාලා පාළියට දමාලා මීරා මිටිය පැණි ගෙනැවිත් ගෙනෙන් ගෙනෙන් බඩගිනි ඇරෙන්නාපැරැණි කවි මතක නෑ. මේක ළඟදි කියන එකක්... ඔහු කීවේය.දඩමස් පමණක් කන්ඩ අපට උගන්වා නෑ. කැලෑවේ තැන් තැන්වල පස ගැනත් අපේ නෑ යක්කු දන්නවා. ඒ ඒ තැන්වල අපි අල ජාති සිටුවනවා. කුකුළල, හිඟුරල, රාජාල, කටුඅල, වැල්අල, බොනල, පෙතිඅල මේවා හරිම ගුණයි.අපට ආයුධ තිබුණෙ නෑ. ඒත් අප්පිලෑඇත්තො ළඟ පසුකාලයක බෙහෙත් කොටන තුවක්කුවක් තිබුණා. අපේ මුතුන් මිත්තෝ බොහොම සුළු ආයුධ පාව්ච්චි කරලා දඩයම් කරලා තිබුණා. බොහෝ වෙලාවට කංකුනෙක් නැත්නම් කබරෙක් මඩවලකට පන්නා දඩයම් කර ගැනීමයි සිදුවුණෙ. මේ හැම දෙයක් කන්ඩ පෙර අපි නෑ යකුන් පිදුවා.කැලේ සතුන්ගෙන් බොහොම ආඩම්බරකාරයා බොටකඳා. එයාව එළවන්ඩ අපි ළඟ මන්ත්‍ර තිබෙනවා. අමාරුකාරයා කළුමඤ්ඤා පොඩ්ඩ බැරිවෙන්ඩ බෑ. ඉදිරි ගාත්වලින් වැලි අවුස්සලා මුහුණට පැනලා බරු ගහනවා. එහෙම මී කඩන්ට ගිහින් කැකුලො බොහොමයක් තුවාල වෙච්ච අවස්ථා තියෙනවා. පොල් ඇච්චා දකින්ඩ නැති තරම්. ඒත් හීන් එකා කාලෙත් අප්පිලෑඇත්තන් එක්ක මහ කැලේ ගාටනකොට පොල්ඇච්චා අපට හමුවුණා. අප්පිලෑඇත්තො යකාටවත් බය නෑ. පොල් ඇච්චා ගොරෙද්ද අදිනකොට අප්පිලෑඇත්තෝ මනා ලීයෙන් මුදියන්කෙච්ච මෑනුවා. පොල්ඇච්චා ගස මුදුන් අතරට නැංගා.බඹර කඩන්ට ඔබේ ඇත්තො ගිය තැන් මතකද? මම අසමි.හුනුගිරිගල, රජගේහෙළ, යකිනියන්නෙහෙළ, ගුරුහෙළ, කළුහෙළ මේවා බොහොම භයානක ගල් පර්වත. ඒවා මැදයි බඹරය බඳින්නේ. දැන් මේවාට යන්න අමාරුයි. අපේ ඉස්කෝලෙ සිරිත් විරිත් තිබුණා බොහොමයක්. කැලෑවට යත්ට පෙරත් පසුත් නෑයින් වඳිනවා. පෙඟිටලා ඇත්තන්ගෙන් (සර්පයින්ගෙන්) බේරෙන්ඩ වෙන ම යාදින්නක්. පෙඟිටලාඇත්තන් කෑවොත් ඒවාට බෙහෙත් කරන වෙද ඇත්තො අපේ අතර හිටියා. අදත් ඉන්නවා. මී මඤ්ඤා (කුළුමීමා) ගැවසෙන තැන් ගැනත් උගෙ හැසිරීම් ගැනත් අපේ වැඩිහිටියන් කැකුළන්ට කියා දෙනවා.මේ මහ වනය අපට තාත්තෙක් අම්මෙක්. අපේ බොහෝ දේ සපුරා දෙන්නෙ මේ කැලෑව. අල ජාති, මුල් ජාති, දඩයම් ජාති මේ සියල්ලම මහ වනයෙන් අපට ලැබුණෙ. අපේ නෑ පරපුර මරණින් පස්සෙ නෑ යකුන් ලෙස ඉපිද මේ වනය තුළ සැරිසරනවා. අපේ කැකුළන් කැකුළියන් රක්‍ෂා කරනවා. යාදිනි යැද අඩුක්කු දීමෙන් ඔවුන් සතුටු කළාම අපට මී පැණි පල වැල තවත් ලැබෙනවා. ඒත් අද මහ කැළය අපට සීමා කරලා. අපට උරුම සිරිත් පොජ්ජ වෙනමයි.අපේ කැකුළියක් මල්වර වුණා ම (ගෙදර අම්මිලා ඇත්තො නැත්නම්) කිරි ගහක් ළඟට ගිහින් ඉන්ට ඕනෑ. ඒක කන්දෙ යකාගෙ මී මුත්තන්ගේ අණ ඒ කිරි ගහ ළඟ ඉන්නකොට රැහේ උදවිය මේ ගැන දැන ගන්නවා. ඊට පස්සෙ ඇගෙ මස්සිනා ඉක්මනට අම්මිලා ඇත්තොගෙ පැලට නුදුරින් තවත් පුංචි පැලක් හදන්ඩ ඕනෑ.ඇය ඒ පැලේ ලැගුම් ගන්නවනවා දවස් 9 ක්. ඒ කාලය තුළ ඇගෙ තනියට ඉන්ට පුළුවන් මස්සිනාගෙ අම්මිලාඇත්තන්ට නෑනලා ඇත්තන්ට විතරයි. 9 වැනි දවසෙ නාවන විට යාදිනි යාදලා අම්මිලාඇත්තො ඇයට පිටුපසින් සිට කැකුළිය වතුරින් නාවනවා. ලබුකැටයකින් තමයි වතුර දමන්නෙ. දවස් 9 කට පස්සෙ මස්සිනා අර පැල ගිනි තියලා ඇය නැවත එයාගෙ අම්මිලාඇත්තන්ගෙ ගෙදරට කැන්දන් යනවා.(ඉතිරි කොටස ලබන සතියේ)උපාලි සමරසිංහ ඡායා-සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=as1302173</link>
    <topic>දුර්ගුණ වැඩි වන විට සොබාදහමද මිනිසාට එරෙහි වෙනවා</topic>
    <author>රමණී සුබසිංහ</author>
    <content>දුර්ගුණ වැඩි වන විට සොබාදහමද මිනිසාට එරෙහි වෙනවාඑක් අවස්ථාවක අනන්ද හාමුදුරුවෝ බුදුරජාණන් වහන්සේගෙන් මෙසේ විමසූහ.“ස්වාමීනි, භාග්‍යවතුන් වහන්ස! ඔබ වහන්සේ ගේ ධර්මයෙන් හරි අඩක් ම මිත්‍රත්වය මතම රඳා පවතිනවා නේද?”එවිට තථාගතයන් වහන්සේ,“ආනන්දය! හරි අඩක් නොව මුළු බුදු දහමම මිත්‍රත්වය මතම රඳා පවතින්නේ ය” යි පිළිතුරු දුන්හ. ඒ අන් කවරක් නිසා හෝ නොව බුදු දහමෙන් අපට උගන්වන්නේ මෛත්‍රියම වන බැවිනි.මෛත්‍රිය යනු මිතුරුකමයි.නිට්ටඹුව සාරිපුත්ත අධ්‍යාපනවිද්‍යා පීඨාධිපතිකොටගම වාචිස්සර හිමි‘මිත්තස්ස සභාවා මෙත්තා’ මිත්‍රයා ගේ ස්වභාවය මෛත්‍රිය යැයි ධර්මයේ සඳහන් ය. බුදු දහම ලෝකයට මිතුරුකම උගන්වන ආගමකි. සාමයට, මෛත්‍රියට ආමන්ත්‍රණය කරන අතර තරහව, ක්‍රෝධය, වෛරය පිටුදකී.බුදු දහම අවධාරණය කරන්නේ හැම දෙනාටම මිතුරු වීමටයි. ජීවී අජීවි සියල්ලටම මෛත්‍රී සහගත වන ලෙසයි. ඒ මෛත්‍රී සහගත සිතිවිලි ඔබ ගේ ජීවිතයේ සතුට රඳා පවත්වා ගැනීමට අත්‍යවශ්‍ය කරන සාධකයකි. පවුලක, සමාජයක, ගමක, රටක සාර්ථකත්වය රඳා පැවතීමට නම් එහි ජීවත්වන සාමාජිකයින් සතුටින් ජීවත් විය යුතුය. ඒ සතුට ළඟා කර ගත හැකිවන්නේ ද ඔබටමය.බෞද්ධ සමාජය මෛත්‍රිය සමාජයකි. තිසරණ සරණ ගිය බෞද්ධයා ගේ දෑත සෑම මොහොතකම දිගු කළ යුතු වන්නේ සමගියටය. මිතුරුකමට ය. මේ නිසා බුදු දහම අසන, දරන, පිළිපදින හැම මෙත් සිතිවිලිවලින් යුතු අය විය යුතුය. ලෝබ, දෝෂ, මෝහාදී අකුසල සිතිවිලිවලට මතු වන්නට ඉඩ නොදී ඒවා යටපත් කොට හික්මවමින් සිටින අය විය යුතුය. අප සිතෙහි නරක නපුරු ගති ඇති වන්නේ ආත්මාර්ථකාමී වීමෙනි. නපුරු ගති ඇති අය සිටිනා සමාජය ද කුරිරු වේ.ආත්මාර්ථකාමී අදහස් බැහැර කොට පරාර්ථකාමී ගුණ ඇති කර ගත හැකි වන්නේ ආගම දහමින් ශික්ෂණය ලැබු අයටය. ආගම දහමින් ශික්ෂිත පුද්ගලයා මෙත්තා කායකම්ම, මෙත්තා වචීකම්ම, මෙත්තා මනෝකම්ම කිරීමට උනන්දු වේ. තමාටත්, තමා අවට වෙසෙන ජීවී අජීවී සමස්ත පරිසරයටත් හිතකාමී, සංවේදී අයකු වන්නේ එබඳු පුද්ගලයා ය. මේ නිසා කුඩා කල සිටම දරුවන් ආගමට, දහමට නැඹුරු කරවීම මවුපියන් ගේ යුතුකමකි. එය දරුවන් ගේ අධ්‍යාත්මික සංවර්ධනය වෙනුවෙන් කරන වෑයමකි.අද අපේ සමාජයේ ගුණ දහම් උඩු යටිකුරු වී තිබෙන්නේ මිනිසුන් ඔවුනොවුන් කෙරෙහි පැවතිය යුතු හිත මිතුරු බව නොමැති නිසාය. මවුපියන් දූ දරුවන්ටත්, දූ දරුවන් මවුපියන්ටත්, ස්වාමියා බිරියටත්, බිරිය ස්වාමියාටත් ආදී වශයෙන් වන සමාජීය කණ්ඩායම් සැබෑ හිත මිතුරන් නොවන නිසාය.මිනිසුන් කෙරෙහි දුර්ගුණ පහළ වන විට සොබා දහම පවා මිනිසාට එරෙහි වන බව බුදු දහමේ විස්තර කැරේ. සොබා දහමින් මිනිසාට ලැබුණු සියලු සැප පහසුකම් සියල්ල අතුරුදන් වන්නේ තෘෂ්ණාව මුල්කොට ඇති වූ නරක ගති නිසා බව අග්ගඤ්ඤ සූත්‍රයේ සඳහන් වේ. මිනිසා ප්‍රාණ ඝාතා දී අකුසල කර්මයන්ට වඩ වඩාත් නැඹුරු වෙත් ම ආයුෂ හරි අඩකින්ම අඩු වන බව, අවසානයේ පරාමායුෂ අවුරුදු දහයකට, පහළොවකට පමණක් සීමා වන බවත් දීඝ නිකායේ චක්කවත්තී සීහනාද සූත්‍රයේ කියැවේ. එහි සඳහන් වන ලෙස මවට පියාට, භික්ෂුන් වහන්සේට, තථාගතයන් වහන්සේට ගරු නොකරන ඔවුන් වෙසෙන සමාජය මොනතරම් පිරිහේ ද යත් තිරිසන් සතුන් ගේ ස්වභාවයට පත්වන බවත් පෙනේ. මේ අනුව මිනිසුන් කෙරෙන් මෛත්‍රී සිතිවිලි දුරස් වීමෙන් සිදුවන සමාජමය බිඳ වැටීම කොතරම් දැයි සිතා ගැනීම අපහසු නොවේ.ඔබ මෙන්ම ඔබ අවට ජීවත්වන අය, සමස්ත මානව සංහතියම, තිරිසන් සතුන්, පක්ෂීන් මේ සියලු දෙනාම සතුටින් නිදහසේ ජීවත් වීමට කැමති ය. ගහ කොළ ද නිදහසට පි‍්‍රය කරන බව ඉරියව් දැක්වීමෙන් පෙනේ. මිනිසා අන් සතුන්ට වඩා නිදහස සතුට පි‍්‍රය කරන බව බුදුරජාණන් වහන්සේ දේශනා කොට ඇත. ඔහු ජීවත් වීමට වඩාත් සුදුසු ප්‍රදේශයක් සොයන්නේ එහෙයිනි. එහෙත් පතිරූපදේශ වාසය ඉබේ ගොඩ නැඟෙන්නක් නොවේ. එය නිර්මාණය වන්නේ මිනිසුන් ගේ සුන්දර වූ ගති පැවතුම්, ඉරියව් හා සිතුම් පැතුම් නිසා ය. එනම් මනුෂ්‍ය සමාජය මෛත්‍රී සහගතව දිවි ගෙවන්නේ නම් අපහසුවකින් තොරවම පතිරූපදේශයක් (ජීවත් වීමට වඩාත් සුදුසු පරිසරයක්) ගොඩ නැඟේ.මෙත් වැඩීමේ අනුසස් එකොළහක් ගැන මෛත්තානිසංස සූත්‍රයේ සඳහන් ය. මෙත් වඩන පුද්ගලයා සුවසේ නිදන්නේ ය, සුව සේ පිබිදෙන්නේ ය. නරක සිහින නොදකින්නේ ය. මිනිසුන්ට පි‍්‍රය වන්නේ ය. අමනුස්සයනට ද පි‍්‍රය වන්නේ ය. දෙවියන් විසින් රකින්නේ ය. ගින්නෙන්, වස විසෙන් හා ආයුධවලින් පීඩාවක් නොවන්නේ ය. වහා සිත එකඟ වන්නේ ය. මුහුණ පැහැපත් වන්නේ ය. නොමුළාව කලුරිය කරන්නේ ය. මේ ආත්ම භවයෙහි දී රහත් වීමට නොහැකි වී නම් මරණින් පසු බ්‍රහ්ම ලෝකයෙහි උපදින්නේ ය ආදී වශයෙනි. මේ සියලු අනුසස් ලැබෙන්නේ මෙත්තා චේතෝ විමුක්තියෙනි. එනම් මෛත්‍රී ධ්‍යානයෙනි.අනුන්ට දුකක් නොවෙනවාට, සැප ඇති වෙනවාට, යහපතක් වනවාට, අනුන් ගේ හොඳ අදහස් ඉටු වෙනවාට කැමති අය අප සමාජයේ විරලය. උදේ හවස පන්සල් යන, මල් පහන් පුදා තෙරුවන් නමදින අය ද ඒ අතර වෙති. ඒ තෙරුවන් පිළිබඳ සැබෑ ශ්‍රද්ධාවක් නොවූ අයය. සැබෑ ලෙසම තිසරණ සරණ ගිය බෞද්ධයා සැමගේම යහපත ප්‍රාර්ථනා කරන්නේ ය. සමාජය ගුණ දහමින් පිරිහෙන්නේ අනුන් ගේ සැපත පි‍්‍රය නොකරන, අනුන් නොරුස්සන, ඊර්ෂ්‍යා සහගත පුද්ගලයන් නිසාය.මෛත්‍රී වඩන පුද්ගලයාට අප ගේ ශාස්තෘන් වහන්සේ, තථාගත බුදු පියාණන් වහන්සේ ගේ චරිතය ආදර්ශයට ගත හැකිය. බෝධි සත්ත්ව චරිත ආදර්ශයට ගත හැකිය. බෝසතාණන් වහන්සේ මෛත්‍රිය පාරමිතාවක් සේ පුරන අවස්ථාවේ එය සම්පූර්ණ කරන ලද්දේ මෙසේ ය. “මම ලොව කිසිවකුට සතුරු නොවෙමි. මම ලොව හැම දෙනා ගේම මිතුරෙක් වෙමි. හිතවතෙක් වෙමි. හැමෝටම උපකාර කරන්නෙක් වෙමි.” ආදී ලෙසින් සිතූ උන්වහන්සේ ගේ ක්‍රියා කලාපයෙන් ලොව හැම දෙනාම තමා ගේ ම අය ලෙස සිතූ වග පෙනේ. අනුන්ට නින්දා, අලාභ හානි, දුක් කරදර නොකළ අතර අනුන්ට ඒවා පැමිණි කල තමාට සිදුවූ විපතක් සේ සැලකූහ. අනුන් තමන් වහන්සේට අලාභ හානි, නින්දා - කරදර පීඩා ආදිය කළ විට ඉවසා වදාළහ. මේ ලෙසින් බෝසත් සිරිත හා බුදු සිරිත අප ගේ ජීවිත සකසා ගැනීමට ආදර්ශන කර ගත හොත් ජීවිතය මෙන් ම ලෝකය ද සුන්දර වනු ඇත. දැහැමි වනු ඇත.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=as1302174</link>
    <topic>මුළුතැන්ගෙයිදී මෙහෙම කළොත් පොකැට්ටුවට වාසියි</topic>
    <author>අද කතාබහ ලිට්රෝ ගෑස් ලංකා සමාගමේ අලෙවි සුරක්ෂිතා උපදේශක හේමචන්ද්‍ර ගුණතිලක සහ විදුලිබල හා බලශක්ති අමාත්‍යාංශයේ මාධ්‍ය සහකාර කුෂානි ප්‍රනාන්දු</author>
    <content>මුළුතැන්ගෙයිදී මෙහෙම කළොත් පොකැට්ටුවට වාසියිසමහර ගෘහිණියෝ උයන පිහන දේ ගැන කල්පනා කරන්නේ ශීතකරණයේ දොර ඇරගෙන. එහෙම නැතිව අපිඑකවරම ඒකේ තියෙන දේවල් එළියට ගන්නව නම් එය පහසුවක්. ඒ පහසුව සලසන්න පුළුවන් දෙයක් තමයි ඉක්මනින් සොයා ගත හැකි පරිදි නිසි පිළිවෙළට ආහාර අසුරා තැබීම ශීතකරණයක නිසි පරිදි දොර වසා තැබිය යුත්තේ වාතය පිටතට නොයන අයුරිනි. බාහිර වාතය ඒ තුළට ඇතුළුවීමෙන් විදුලිය වැඩියෙන් වැයවෙනවා. ඒ වගේ ම ශීතකරණයක් තැබිය යුත්තේ බිත්තියට අඟල් දහයක්වත් පරතරය ඇතිවයි.කුස්සිය පැත්තෙන් මිදුලට බැස ටිකක් ඈතට ගිය විට හමුවන්නේ රබර්වත්තයි. රබර් කොළ හැලී මල් පිපී ගෙඩි හටගෙන ඒ ගෙඩි මෝරා ඇට විසිරෙන කාලයට ළිපේ දමන්නට ඕනෑතරම් රබර් කටු අසුලා ගැනීමට තිබිණි. රබර් කටු දැමූ විට ළිප අවුලන්නට තවත් දේ අවශ්‍ය නොවී ය. එමෙන් ම සුළඟට බිම වැටෙන වියළී ගිය රබර් කෝටු ද, පොල් හනසු, බූවලු, පොල්පිති පොල් කොළ පොල් කටු ආදිය ද එකල මුළුතැන් ගෙයි මිටි බැඳ එල්ලා තිබිණි.එහෙත් අද ගෙවල්වල හනස්සක් හෝ පොල් කොළයක් සොයා ගන්නටවත් නැත. එයට කිසිවෙකුටවත් දොස් කීමට නොහැක්කේ ජනගහනය වැඩිවීමත්, නිවාස ප්‍රශ්නය වැඩිවීමත් නිසා අක්කර ගණන් තිබූ ඉඩම් පර්චස් දහයේ විස්සේ කෑලිවලට නොව පර්චස් හයේ හතේ කෑලි දක්වාම කුඩා වී එකිනෙකට යාව නිවාස තැනීම නිසාය.අද ගම ද නාගරීකරණය වී ඇත. එකල ගැමි ගෙවල්වල ගෑස් ළිප් හෝ විදුලි උපකරණ නොතිබිණි. අද එසේ ගම, නගරය කියා වෙනසක් නැත. මුළුතැන් ගෙයි කාර්ය පහසු කරන විවිධ උපකරණ නිවෙස්වල ඇත. කොතරම් මිල ඉහළ ගිය ද ගෑස් හැරෙන්නට වෙනත් ඉන්ධනයක් කෑම පිසීම සඳහා යොදාගත නොහැකි නිවෙස් ද ඇත. ගල්වංගෙඩිය, මිරිස්ගල, පෝරණු සහිත මුළුතැන්ගෙය පමණක් නොව කිරිගොට්ට, පෙනේරය, කුල්ල ආදිය ද මුළුතැන් ගෙයින් දොට්ට දමා ඇත.ගෘහිණිය එදාටත් වඩා අද කාර්යය බහුලය. අද අම්මලා ගෙවල්වල නැත. ඇය ද කාර්යාලයේ ය. එවිට දර ළිප් සමඟ හැප්පෙන්නට ඇයට වේලාවක් නැත. සියල්ල රඳා පවතින්නේ කාලයත් සමඟ ය. ගෑස් අද මුළුතැන්ගෙයට නැතිවම බැරි ඉන්ධනයක් වී ඇත්තේ එනිසාය. අපට නැතිවම බැරි ‘ගෑස්’ පිළිබඳව වුව ද ඔබ දැනුම්වත් වීම ඉතා වටින්නේය. ගෘහස්ත ගෑස් පරිභෝජනයේදී අප දැනගත යුතු කරුණු පිළිබඳව අපි ලිට්රෝ ගෑස් ලංකා සමාගමේ අලෙවි සුරක්ෂිතතා උපදේශක හේමචන්ද්‍ර ගුණතිලක මහතා ඇමතුවෙමු.“මුලින් ම මම කියන්න කැමැතියි ගෑස් පරිභෝජනයේදී ආරක්ෂාව හා සුරක්ෂිතතාව පිළිබඳව යන මාතෘකාවට තමයි මුල්තැන දිය යුත්තේ. අපි ඒ මාතෘකා දෙකට මුල් තැන දෙනවා නම් අපට ගෑස් පිරිමහ ගන්න පුළුවන්.“ගෑස් ළිපක් පාවිච්චි කිරීමේදී එය හොඳ තත්ත්වයේ ළිපක් විය යුතු ය. එහි දැල්ල කහපාට නොවිය යුතු යි. හොඳ ළිපක් නම් එහි දැල්ල නිල් පාටින් තිබිය යුතුයි. විශේෂයෙන් ම ගෑස් කාන්දුවීමකට ඉඩක් නොතිබිය යුතුයි. ගෑස් ගඳක් එනවා නම් අපි ‘ලීක්’ එක තිබෙන තැන සොයා ගත යුතුයි. සිලින්ඩරයක් තුළ ගෑස් තියෙන්නේ දියරයක් හැටියට. ඒ දියරය වාෂ්ප වෙලයි ළිපට එන්නේ. මේ වාෂ්ප වෙලා එන ගෑස්වල පීඩනය අඩු කරනු ලබන්නේ රෙගියුලේටරය මගින්. ඒ නිසා හැමවිටම රෙගියුලේටරය හොඳ තත්ත්වයෙන් තිබිය යුතුයි.අවුරුදු පහකට සැරයක්වත් මෙය මාරු කරන්න ඕන. ඒ වගේ ම ‘හෝස්’ එක හොඳ ප්‍රමිතියක එකක් විය යුතුයි. එල්පී ගෑස්වලට ගැළපෙන ඔරොත්තු දෙන බටයක් ඊට යොදා ගත යුතුයි. මේ හෝස් එක ගෑස් කාන්දු නොවන විදිහට හොඳම ක්ලිප් දාලා තදකර තිබිය යුතුයි. ගෑස් කියන්නෙ බර දෙයක්. එය පිටතට කාන්දු වුණොත් ඉහළට නොවෙයි යන්නේ පහළට. අපි හැම විටම ගෑස් සිලින්ඩරය මුළුතැන්ගෙයි පහසු තැනක තියන්න ඕන. දර ළිපක් තියෙන තැනක ගෑස් ළිප නොතැබිය යුතු වගේ ම ගෑස් සිලින්ඩරය කබඩ්වල දාලා වහන්නේ නැතිව හොඳින් පෙනෙන ස්ථානයක තිබිය යුතුයි. ගෑස් ළිප ඉහළිනුත් සිලින්ඩරය පහළිනුත් හැමවිටම තිබිය යුතුයි. එය ආරක්ෂාව සඳහා හොඳ ක්‍රමයක්.දිග හෝස් පාවිච්චි නොකළ යුතු වගේ ම ළිපට ගෑස් එන හෝස් එක වසර දෙකකට වරක්වත් මාරු කළ යුතු වෙනවා. අපිට ගෑස් කාන්දු වීමක් තිබෙනවා ද කියලා බලාගන්න පුළුවන් සරල උදාහරණයක් මම කියන්නම්. හෝස් එක වටේට සබන් වතුර ගාලා බැලුවොත් ලීක් එකක් තියෙනවා නම් ඒ මතින් බුබුළු දානවා අපට දැකගන්න පුළුවන්.ගෑස් ළිපක් පාවිච්චි කිරීමේදී ගෑස් ළිපේ දර ලිපේ මෙන්, වටේටම ගිනිදැල්ල යෑමට අවශ්‍ය නැහැ. දැල්ල අඩු මට්ටමේ තබාගෙන අපට ඉවුම් පිහුම් කරන්න පුළුවන්. ගින්දර භාජනයේ අඩියට වදින්න තිබුණාම ඇති. කෑම පිසින විට නිතර නිතර ළිප ඇරීම වැසීම සිදුකළ යුතු නැහැ. එය ගෑස් නාස්තිවීමක්.ඒ නිසා අපි ළිප දැල්විය යුත්තේ සියලු දේ සූදානම් කරගෙන. සමහර වෙලාවට අපේ ගෙවල්වල කැරෙන තවත් පුරුද්දක් තමයි එක තේ කෝප්පයක් හදන්න ඕන වුණාම තේ කෝප්ප හතරකට පහකට විතර වතුර උතුරන්න තියෙනවා. එහෙම කළ යුතු නැහැ. අවශ්‍ය ප්‍රමාණයට පමණ රත්කර ගත්තොත් අපට එයින් ද ගෑස් ඉතිරි කර ගැනීමට පුළුවන්. ඒ වගේම විවෘත නොකර උයාගන්න පුළුවන් නම් එයත් ගෑස් ඉතිරි කරගන්න පුළුවන් තවත් මඟක්.කෙසේ වෙතත් ගෑස් කියන්නේ ඉක්මනින් ගිනි ගන්න දෙයක්. කුස්සිය හැම විටම කාර්යය බහුලයි. ඒ වගේ ම කුස්සියේ හැම විදියකම ඉන්ධන තිබෙන්න පුළුවන්. අනතුරු අවම කර ගැනීමට නම් ගෑස් සිලින්ඩරය හොඳින් වාතාශ්‍රය ලැබෙන තැනක තිබිය යුතු වගේ ම ළිප ජනේලයක් අසල තැබීම සුදුසු නැහැ. ඊට හේතුව යම් විදියකින් අප නොදැනුවත්ව ළිප නිවී ගියහොත් එයින් පරිසරයට ගෑස් එකතු වී අනතුරක් සිදුවෙන්නට පුළුවන්.”අරපිරිමැස්ම වගේ ම ආරක්ෂාවත් මුළුතැන් ගෙට අවශ්‍යම දෙයක්. කුස්සියෙන් එළියට බසින විට නිතර වතුර වැටෙන තැනෙක කෝමාරිකා පඳුරක් ද, කුස්සියේ කොහේ හෝ බිත්ති මුල්ලක ‘කුකුල් තෙල්’ බෝතලයක් ද එකල ගැමි ගෙවල්වල තිබිණි. ඒ පිළිස්සුම් තුවාල වල ගෑම සඳහාය.ආහාර කල් තබා ගැනීමට විවිධ ක්‍රම තිබුණ ද අද ඒවා එතරම් භාවිතා කැරෙන්නේ නැත. වැලියට හැංගීමෙන් දෙහි කල්තබා ගත්තා මෙන් ම අච්චාරු දැමීමෙන් වියළීමෙන් ආහාර කල් තබා ගන්නා ලදී. එහෙත් අද ඒවාට තැනක් නැත. මේ නිසා අද ශීතකරණයක් නැති මුළුතැන් ගෙයක් සොයා ගැනීමට නොහැකි තරම් ය. එමෙන් ම මිරිස්ගල, වංගෙඩිය පලා ගොසින් ඒ තැන්වලට ඇවිත් ඇත්තේ ග්‍රයින්ඩරය හා බ්ලෙන්ඩරයයි. පොල් මිරිකන්නේ ද යන්තරයෙනි. මේවා පහසු වුව ද මේ පහසුකම් වල රඟ දැනෙන්නේ විදුලි බිල දුටු විට ය. මුළුතැන් ගෙයි මේ විදුලි උපකරණ වලින් විදුලිය පිරිමසා ගන්නේ කෙසේද? මේ බව අපට කිව්වේ, විදුලිබල හා බලශක්ති අමාත්‍යාංශයේ මාධ්‍ය සහකාර තුෂාණි ප්‍රනාන්දු මහත්මියයි.ශීතකරණයක් භාවිතා කිරීමේදී දිනකට එය අරින වහන ගණන අවම කරන්න පුළුවන් නම් අපට එයින් සැලකිය යුතු ප්‍රමාණයක් විදුලිය ඉතිරි කරගන්න පුළුවන්. සමහර ගෘහිණියෝ උයන පිහන දේ ගැන කල්පනා කරන්නේ ශීතකරණයේ දොර ඇරගෙන. එහෙම නැතිව අපි එකවරම ඒකේ තියෙන දේවල් එළියට ගන්නව නම් එය පහසුවක්. ඒ පහසුව සලකන්න පුළුවන් දෙයක් තමයි ඉක්මනින් සොයා ගත හැකි පරිදි නිසි පිළිවෙළට ආහාර අසුරා තැබීම කළ යුතුයි. ශීතකරණයක නිසි පරිදි දොර වසා තැබිය යුතුයි. වාතය පිටතට නොයන අයුරින්. බාහිර වාතය ඒ තුළට ඇතුළුවීමෙන් විදුලිය වැඩියෙන් වැයවෙනවා. ඒ වගේ ම ශීතකරණයක් තැබිය යුත්තේ බිත්තියට අඟල් දහක්වත් පරතරය ඇතිවයි. උණුසුම් ආහාර එතුළ තැන්පත් කළ යුත්තේ කාමර උෂ්ණත්වයට පත් කිරීමෙන් පසුවයි.එළවළු පලතුරු ආදිය පොලිතින් වලින් අසුරා ශීතකරණය තුළ තැන්පත් කළ යුතුයි. ඒ වගේ ම දියර ආහාර වසන ලද බඳුන් වල දමා තැබිය යුතුයි. එවිට ආහාරවලින් මුදා හරින තෙතමනය අඩුවෙනවා. ඒ වගේ ම අපි අවශ්‍යදේ පමණයි ශීතකරණයේ තැබිය යුත්තේ. ශීතකරණය හැරුණු විට විදුලිය තවත් වැඩියෙන් යන දෙයක් තමයි ග්‍රයින්ඩර් බ්ලෙන්ඩර් ආදිය. අපි පුරුද්දට ලේසියට මේ දේවල් පාවිච්චි නොකර හැකියාවක් තිබේ නම් පොල් මිරිකීම ආදිය අතින් කරනවා නම් එය ඉතා හොඳයි.මෙය කාන්තාවන්ට එක්තරා අන්දමක ව්‍යායාමයක්. කෙසේ වෙතත් විදුලිය අරපිරිමැස්ම ගැන කතා කරන විට මේ දෙයත් කිවයුතුයි. බොහෝ ගෙවල්වල රෙදි මැදීම සඳහාත් විදුලිය වැඩියෙන් ම භාවිතා වෙනවා. අපිට පුළුවන් නම් දින දෙක තුනකට සැරයක්වත් ඇඳුම් මැදලා තියන්න එය හැම අතින් ම පහසුයි. ඒ වගේ ම අපි ඇඳුම් මැදිය යුත්තේ ගන රෙදිවල සිට තුනී රෙදි දක්වායි. එවිට ඇතැම් රෙදි වර්ග විදුලිය විසන්ධි කිරීමෙන් පසුවත් මැද ගැන්මට පුළුවන්... එසේ ම අප භාවිතා කළ යුත්තේ තාප පාලන ඉස්තිරික්කයක් රෙදි මදින ලෑල්ලට යටින් තුනී ඇළුමිනියම් කොළයක් තිබෙනවා නම් එයත් විදුලිය පිරිමැස්මට බලපානවා. එමගින් සිදුවන්නේ උෂ්ණත්වය පරාවර්තනය වීම මගින් දෙපැත්තෙන්ම මැදීමක්. එසේ ම අපි සෑම විටම ඉස්ත්‍රික්කය සිරස් අතට තැබිය යුතුයි.”විදුලිය, ඉන්ධන පමණක් නොව සියල්ල අරපරිස්සමෙන් කළ යුතුය. ඉස්සර නම් ඕනෑ තරම් වතුර ගැනීමට ළිඳ තිබිණි. අද ළිඳ මෝටර් කර ඇත. නැතිනම් නිවෙස්වලට ඇත්තේ නළ ජලයය. කෙසේ වෙතත් ජලය ද අරපිරිමැස්මෙන් භාවිත කිරීම පොකැට්ටුවට වාසියකි.අද කතාබහ ලිට්රෝ ගෑස් ලංකා සමාගමේ අලෙවි සුරක්ෂිතා උපදේශක හේමචන්ද්‍ර ගුණතිලක සහ විදුලිබල හා බලශක්ති අමාත්‍යාංශයේ මාධ්‍ය සහකාර කුෂානි ප්‍රනාන්දුලිව්වේ -ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=as1302175</link>
    <topic>සැතපුම් 200ක් කරක් ගසා ආපසු ආ හොලී</topic>
    <author>රෝහණ  </author>
    <content>සැතපුම් 200ක් කරක් ගසා ආපසු ආ හොලීවිශ්‍රාමලත් අහස් යානා කාර්මිකයෙකු වූ ජේකබ් රිච්ටර් (70) සහ ඔහුගේ බිරිය බොනී (63) ෆ්ලෙරිඩා ප්‍රදේශයේ ඩෙටොනා වෙරළට ගියේ නිවාඩුවක් ගතකරනු සඳහායි.එසේ යන විට ‘දරුවෙකු මෙන් හදා වඩා ගත්’ හොලි නමැති බළල් සුරතලා ද ගෙන යෑම සාමාන්‍ය පුරුද්දක් විය.මෙවර ඩෙටොනා වෙරළේ නිවාඩුවක් ගතකරමින් සිටිය දී හිටිහැටියේ රතිඤ්ඤා දල්වා ලීමට බියවූ හොලී එතැනින් පැනගියේය. ජේකබ් හා බොනී දරුවෙකු නැතිවුණා සේ ආදර හොලී සොයමින් දින කීපයක් එහි ගත කළ නමුත් හොලී ගේ ඡායාවක් වත් සොයා ගත නොහැකි විය.හොලීඔවුන් ආපසු ගියේ අතිශය ශෝකජනක මානසික තත්ත්වයකිනි. නිවසට ගිය ජේකබ් හොලීගේ සිරුරේ සවි කර තිබූ ක්ෂුද්‍ර චිපය (Micro Chip) ආධාර කරගෙන හොලී පිළිබඳ තොතුරක් ලබාගැනීමට තැත් කළ ද එයින් වැඩි සාර්ථක ප්‍රතිඵලයක් නොලැබුණු විට හොලී මිය ගොස් ඇතැයි තීරණය කළේය.ජේකබ් හා බොනී අතිශය සොවින් පසුවූ අතර “හරියටම අපේ දරුවකු නැති වුණා වගෙයි. හොලී අපගේ ජීවිතවල කොටසක් වෙලා තිබුණේ. සුරතලෙකු ලෙස නොවේ අපේම පවුලේ සාමාජිකයෙකු වගෙයි හිටියේ” යනුවෙන් ද පැවසූහ.එහෙත් දින 63කට පසු ඔවුන් ගේ ශෝකය මහා සතුටකට, සොම්නසකට පෙරළුණේ හොලීගේ අදහාගත නොහැකි පැමිණීමයි.සැතපුම් 200ක් පමණ දුර ගෙවා ආපසු පැමිණි හොලීගේ දෙපා ගෙවී ගොස්, තිබිණ. හොඳටම කෙට්ටු වී සිටියා පමණක් නොව ‘ඤාව්’ කියා ගන්නවත් පණක් නොතිබිණ.හොලී මුහුද මායිම් කරගෙන ආපසු එන්නට ඇතැයි සිතන ජේකබ් වහාම සත්ව වෛද්‍ය සරා බෙග් වෙත ගෙන ගියේය. හොලී පරීක්ෂා කළ වෛද්‍යවරයා ඔහු විජලන තත්ත්වයකට පත්වී ඇති බවත් පැවසීය. එසේම ඔහු ඉව අනුව හෝ හිරු සිටින දිශාව අනුව මේ ගමන එන්නට ඇතැයි ද හෙතෙම පවසයි.හොලී සැතපුම් 200ක දුරක් එසේම නුහුරු පරිසරයක් මැදින් ආපසු නිවසට පැමිණීම කිසිවකුටත් අදහා ගත නොහැකි සිදුවීමක් වේ.රෝහණ  ඇටකටු සෝදද්දීකඳු මුදුනක යළි මිහිදන් කරමින්ඉන්දුනීසියාවේ උතුරු සුමාත්‍රා දූපතේ කඳුකර පළාතක වෙසෙන කාරෝ බටාක් ගෝත්‍රිකයන් කඳු මුදුනක් කරා ඇදුණේ සිය චිරාගත චාරිත්‍රයක් සැමරීමටය. ඔවුන්ගේ ගෝත්‍රයේ ඉතා මෑතකදීම මියගිය මුතුන්මිත්තාගේ සිරුර භූමදාන කර තිබුණේ ඒ කඳුමුදුනේය.එතෙනට ගිය ගෝත්‍රිකයෝ සිය ඥාතියා මිහිදන් කර තිබූ වළ වටා දණගසාගෙන ඒ වන විටත් මස් දියව තිබූ ඇටසැකිල්ල ඉවතට ගත්තා.ගෝත්‍රික ගැහැනු පිරිමි සියල්ල එක්ව මීළඟට කළේ එම ඇටකටු ඇල්දියෙන් නහවා පිරිසුදු කිරීමය.කාරෝ බටාක් ගෝත්‍රිකයෝ සිය මියගිය ඥාතීන්ට ගෞරව දක්වනු වස් එක්තරා කාලසීමාවකදී මිනී වළවල් හාරා ඇටකටු ඉවතට ගෙන සෝදා පිරිසුදු කර දැවයෙන් කළ අගනා පෙට්ටියක බහා ගමේ උසම කඳු මුදුනේ තැනූ අලංකාර විශේෂ මණ්ඩපයක තැන්පත් කරති.මාංශ දියවී ගිය සිරුරේ වූ සියලු අපද්‍රව්‍ය ඉතාමත් ප්‍රවේශමෙන් සෝදා හරින ඔවුහු මිනිස් ඇටකටු පෙට්ටියේ තැන්පත් කරනුයේ ද එක්තරා රටාවකටය. ඉන්පසු ඖෂධ පැළෑටි, දෙහි, පොල්වතුර සහ කුළුබඩු එක්කර සාදාගත් විශේෂ මිශ්‍රණයක් මේ ඇටකටුවල තැවරීම සිදුකරති. විශේෂ මණ්ඩපයේ ඇටකටු සහිත පෙට්ටිය තැන්පත් කරනුයේ ඉන්පසුය.මළගිය ඥාතියාට ඔවුන් දක්වන උතුම්ම ගෞරවය වනුයේ මේ චාරිත්‍රය යි. ඥාතියාගේ බැල්ම එහි සිට ගෝත්‍රය වෙත එල්ල වන බව ද ඔවුහු විශ්වාස කරති.සේමාලි  ඔහු ‘කෝන්ෆ්ලේක්’ රුසියෙක් මික් හොබ්ඩේ නම් වූ ඔහු සිය ප්‍රියතම ආහාරය වන කෝන්ෆ්ලේක් සොයමින් වසර දහයක් පුරා රටවල් හැට තුනක සංචාරය කළා කීවොත් බොහෝ දෙනා පුදුමවේවි. ඒත් එය ඇත්තකි. සිය ප්‍රියතම ආහාරයේ විවිධ රස සොයමින් ඔහු රට රටවල් වල ඇවිදියි. විවිධ රටවල ධාන්‍යවලින් සැකැසූ මේ උදා ආහාරය රස විඳීමේ ඉඩ සලසා ගනියි.මේ වනවිට මහාද්වීප පහක විවිධ රටවල ඇවිදිමින් ‘කෝන්ෆ්ලේක්’ වර්ග 4000 ක් පමණ රස විඳ ඇති 33 හැවිරිදි මික් ගොබ්වේ වඩා ප්‍රිය කරන්නේ ඒ ඒ රටවල ඇති දේශීය ධාන්‍ය වර්ගවලින් හැදී කෝන්ෆ්ලේක් රස විඳීමට ය. ඔහු මේ වනවිට කෝන්ෆ්ලේක් සඳහා පවුම් 36800 ක් වියදම් කොට තිබෙනවා.“මං වඩාත් ම ආසා කළු පැහැ ගැන්වුණු හොඳට කර කර ගා හැපෙන දේශීය වශයෙන් වැවෙන ධාන්‍ය වර්ගවලටයි. ඒවා කිරිවල පොඟවා විවිධ ප්‍රමාණයට සීනි දමා රස බලන්නට මං හරිම කැමැතියි. ඒත් අප්‍රිකානු හා ආසියානු මහාද්වීපයේ ලාභ කෝන්ෆ්ලේක් වලට මං කැමැති නැහැ. ඒවා හරියට කාඩ්බෝර්ඩ් කිරිවල පොඟවා ගෙන කනවා වගෙයි” ඔහු කියයි.“මං කෝන්ෆ්ලේක් කරන්නට පුරුදු වූයේ වයස අවුරුදු දහයේ දී මං මුලදි ඒවා ගත්තේ උදේට විතරයි. ඒත් පහුවෙනකොට මට දවසට තුන්වේලක්ම කෝන්ෆ්ලේක් ඕනෑ වුණා.”ඔහු කෝන්ෆ්ලේක් සොයා යන මේ ගමන ආරම්භ කළේ 2002 වසරේදී මෙක්සිකෝ නගරයෙන්. මුලින් ම ‘මාලී’ බ්‍රසීලය වගේ රටවල ඔහු ඇවිදිමින් විවිධ ස්ථානවල ඉඳගෙන තම ප්‍රියතම ආහාරය රස බලා තිබෙනවා. විශේෂයෙන් ම ප්‍රංශයේ අයිෆල් කුලුන මත නිව්යෝර්ක් හි ටයිම්ස් චතුරස්‍රයේ මෙන් ම ඊජිප්තුවේ පිරමිඩ අසල ද වාඩි වී ඔහු කෝන්ෆ්ලේක් බඳුනක් රස බලා තිබෙනවා.ලොව විවිධ ප්‍රසිද්ධ ස්ථාන වල සිට ඔහු තම ප්‍රියතම ආහාරය ගන්නේ හරි ම සතුටින්.හැම්ප්ෂයර් හී ෆෙයාර්හැම් ප්‍රදේශයේ පදිංචිකරුවකු වන ඔහු විවිධ රටවල විවිධ රැකියා කරමින් සිය විනෝදාංශය කරගෙන යනවා. ඔහු බොහෝ විට ඇවිදින්නේ තම බයිසිකලයෙන්. මේ වනවිට ඔහු සැතපුම් 13000 කට වඩා බයිසිකලයෙන් රට රටවලට ගොස් තිබෙනවා.“මගේ එකම සතුට ලොව සෑම රටවලම ධාන්‍ය ආහාර රස විඳීමයි. ඒත් මට තාමත් හොඳම කෝන්ෆ්ලේක් පිඟාන රස විඳින්නට බැරි වුණා. මට අවශ්‍ය රසය හමුවෙන තුරු මං කෝන්ෆ්ලේක් සොයා යනව. මං බයිසිකලයක් පැදගෙන තාමත් කෝන්ෆ්ලේක් සොයා යන්නේ මට අමතක නොකළ හැකි කෝන්ෆ්ලේක් රසය හමුවන තුරුයි” මික් හොබ්වේ කියයි.දයා ඩී. ෆොන්සේකා  ඇමෙරිකන් ජනාධිපති බරාක් ඔබමාටත් පසුගියදා මැස්සෙකු ගෙන් කරදරයක් ඇති වූ බව රූපවාහිනියෙන් දැකගත හැකි විය.ඔබාමා ජනාධිපති තුමාගේ වාසනාවට කඩුවක්වත් හිතවත් වඳුරෙකු වත් අහල පහල හිටියේ නෑ. එහෙම හිටියා නම් ඉස්සර අර රජකෙනෙකුට සිදු වුණා වගේ ඉරණමක් අත් වෙන්න තිබුණා.පසුගියදා ධවල මන්දිරයේ පවත්වනු ලැබූ රැස්වීමක් අමතමින් සිටි ජනාධිපතිවරයාට හිටිහැටියේම මැස්සෙකුගෙන් කරදරකාරී ප්‍රහාරයකට මුහුණ දෙන්නට සිදුවිය.මුලින් අත එහාට මෙහාට කරමින් තමා වටා කැරකෙන මැස්සා එළවීමට ඔහු තැත් කළත් ඒ මුරණ්ඩු මැස්සා වළක්වාලීමට ඔහුට හැකි නොවීය.හිටිහැටියේ ම මැස්සා ඔහුගේ නළලේ වැසුවේ අති ජයග්‍රහණයක් ලැබුවාක් මෙනි.අසරණ තත්ත්වයට පත්වූ ඔබාමා අහිංසක සිනහවක් පාමින් “මේ මිනිහා මට මහා කරදරයක් වෙලා” යනුවෙන් පැවසුවේ තම ආරක්‍ෂක නිලධාරින්ගේ සහාය පතමිනි.”ඒ මැස්සා එළවා දමනු ලැබූ නමුත් මීට පෙර මේ අන්දමේ ම සිදුවීමකට සහභාගි වූ මැස්සෙකුට අවාසනාවන්ත ඉරනමකට මුහුණ දීමට සිදුවිය.2009 දී සිදුවූ මෙම සිද්ධියේ දී ඔබාමා ජනාධිපතිවරයා කරදරකාරී මැස්සාට බෙරිහං දෙමින් “පලයං යන්න” කියා මැස්සාට අතින් පහරක් දුන්නේය. ප්‍රහාරයට ලක්වූ මැස්සා මිය පරලොව ගිය අතර ජනාධිපතිවරයා ජයග්‍රාහි විලාශයෙන් “ඒ යකාට වැඩක් දුන්නා” යි කීවේය. එම ක්‍රියාව සත්ව හිතවාදීන්ගේ දෝෂ දර්ශනයට ද ලක්විය.  නිරතුරුවම තම රට වෙනත් බටහිර රටවලට පාවා නොදී තනිවම නැඟී සිටීමට ඉරාන ජනතාව මෙහෙයවන ඉරාන ජනාධිපති මහමුද් අහමදිනේජාද් කවදත් රාජ්‍ය නායකයෙකු ලෙස කැපී පෙනුණු අයෙකි.ඉරානයේ විද්‍යාඥයින් වෙනුවෙන් තම ජීවිතය කැප කිරීමට ඇති ආශාව හා ඕනෑකම නිසා ම අභ්‍යවකාශයට ඉරානයෙන් යන ප්‍රථම ගගනගාමියා වීමට තමා සූදානම් බව ප්‍රකාශ කළේය.ඉරානය විසින් පසුගියදා වඳුරෙකු සාර්ථක ලෙස අභ්‍යවකාශයට යැවීම බොහෝ බටහිර රටවල නොසතුටට හේතු වූ බව ඔවුන් විසින් උපහාසාත්මක ලෙස එම සිද්ධිය පිළිබඳව කථා කිරීම පෙන්නුම් කරයි.”පුරෝගාමියා” යන අරුත ඇති ‘පිෂ්ගම්’ නම් වූ එම වඳුරා අභ්‍යවකාශයේ සැරිසරා සාර්ථක ලෙස ආපසු පොළෝ තලයට ඒම ඉරානය අත්කර ගත් දැවැන්ත ජයග්‍රහණයක් වූ අතර එය ගගනගාමියෙකු යැවීමේ පුරෝගාමී පියවරක් ලෙස ද සලකනු ලබයි.මේ අතර ඉරානයේ ආරක්ෂා ඇමැති අහමද් වහිඩ් පවසන අන්දමට ඔවුන්ගේ ඉමාම්කොමෙනි අභ්‍යවකාශ මධ්‍යස්ථානයෙන් සැටලයිටයක් ළඟදීම අභ්‍යවකාශයට යැවීමට කටයුතු යොදාගෙන ඇත.  මේ මුහුණ දුටු විට ඔබ තුළ කුමන හැඟීමක් ඇති වන්නේ ද? හොඳට ඒ දෙස බලා සිටින විට මේ සුනඛයා ගේ මුහුණ මිනිසෙකු ගේ මුහුණකට සමාන බව නොපෙනේ ද?අස්වාභාවික මුහුණුවරක් සහිත ටොනික් නම් වූ මෙම සුනඛයා ඇමෙරිකාවේ ඉන්ඩියානා ජනපදයේ සුනඛයන් මරා දැමීම සඳහා පවතින මධ්‍යස්ථානයක සිටි සතෙකි.එම මධ්‍යස්ථානයේ සිටින නිලධාරීන් පවසන අන්දමට ටොනික් හරිම සුරතල් බල්ලෙකි. ඌ මිනිස් ආශ්‍රයට බෙහෙවින් කැමතිය.දුක්මුසු මුහුණක් සහිත ටොනික් නිවසක් හා සානුකම්පිත හදවතක් ඇති අයිතිකරුවෙකු සොයයි. මොහු මිලදීගැනීම සඳහා ඩොලර් 250ක් ගෙවීමට සිදුවේ.රෝහණ ආර්යරත්න  චීනයේ ගුවාං ඩොං ප්‍රදේශයේ ගුවංෂව් නගරයේ මේ අපූරු සිදුවීම සිදුවී ඇත.පොළොව යට දුම්රිය ස්ථානයක් තැනීම සඳහා සකස් කරනු ලැබූ බිම් පෙදෙසක පිහිටි ගොඩනැඟිලි සංකීර්ණයක් මේ අයුරින් මහපොළොව විසින් ගිලගනු ලැබිණ.මීටර් 10 ක් පමණ වූ මුඛයක් සහිත මේ කුහරය  (Sink hole)ඒ අසල වූ විශාල ගොඩනැගිල්ලක් ප්‍රථමයෙන් ගිලගනු ලැබීය. එදිනම සවස ඉතිරිව තිබූ ගොඩනැගිලි තුන මෙම කුහරය තුළට ඇදගනු ලැබුන බව චීන රාජ්‍ය රූපවාහිනි සේවය වාර්තා කළේය.මේ සිදුවීම නිසා ඒ අවට පදිංචිව සිටි 300 ක් පමණ වූ පදිංචිකරුවන් එතැනින් ඉවත් කිරීමට සිදුවිය.  ඉන්දියාවේ උත්තර් ප්‍රදේශයේ ලක්නව් නගරයට කිලෝමීටර් 300 ක් ඈත බස්ටි නම් වූ නගරයේ පැවති රජයේ කාර්යාලයකට පසුගියදා ගොවීන් දෙදෙනකු පැමිණ තමන්ගේ ඉඩම්වල බදු වාර්තා ලබාදෙන ලෙස ඉල්ලා සිටියෝය. එහෙත් එම කාර්යාලයේ නිලධාරින් එම ඉල්ලුම ඉටුකිරීම පමා කරමින් ඒ සඳහා අල්ලසක් ඉල්ලා ඇත.මේ අල්ලස වෙනුවට ඔවුනට කදිම තෑග්ගක් ලැබී තිබිණ.ඒ විෂකුරු නාගයින් හා වෙනත් සර්පයන් 40 ක් සහිත සර්ප මල්ලකි. තෑග්ග කුමක්දැයි බැලීමට මල්ල විවෘත කළ නිලධාරින් මර හඬ තබමින් සීසීකඩ දුවන්නට වූයේ කාර්යාලය පුරා සර්පයන් දිවයද්දීය.කිසිවකුට අතුරු ආන්තරාවක් සිදු නොවී නිලධාරීන් හා අහල පහල සිටි අය විසින් සර්පයින් සියලු දෙනාම අල්ලා ගන්නා ලදී.ඉහත කී ගොවීන් දෙදෙනා සෙවීමට පොලිස් නිලධාරින් ක්‍රියාත්මක වී ඇති අතර ඔවුන්ගෙන් එක් අයෙකු නයිනටවන්නෙකු බවත් වාර්තා වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=as1302176</link>
    <topic>ජීවන සුවඳ</topic>
    <author/>
    <content>ජීවන සුවඳවාට්ටුවට යනවිට මගේ සහෝදරයා වේදනාවෙන් කෑගාමින් සිටියේය.මේ ඔහු එසේ කෑගාමින් සිටි තෙවන දිනය විය.ඔහු රෝහල්ගත කරන ලද්දේ විෂ බීජයක් පයේ ඇඟිලිකරු අතරින් ශරීර ගතවීම නිසා ය. එහෙයින් දකුණු පයේ දණ හිස දක්වාම තුවාලයක් සෑදී එය ඔඩු දුව ගොස් තිබිණි.මම වාට්ටුව බාර වෛද්‍යවරයා හමුවීමි.“ඩොක්ටර් අපේ ලෙඩා දැන් තුන් වෙනි දවසටත් වේදනාවෙන් කෑගහනවා” මම කීමි.“එයාට ඔපරේෂන් එකක් කරන්ඩ තියනව. ඒක කරන කල් දැනට නියමිත බේත් දෙනව. සෙලියුලයිටීස් කියන පටක ප්‍රදාහ රෝගෙ තත්ත්වය ඔහොම තමයි. කෑගැහුවට කරන්ඩ දෙයක් නෑ.” ඔහු කීවේ ය.රෝගියාගේ දුක්මුසු තත්ත්වය තවදුරටත් බලා සිටිය නොයුතු යැයි සිතූ අපි හදිසි තීන්දුවක් ගතිමු.ඒ අනුව රෝගියා බලෙන් ටිකට් කප්පවා ගෙන පෞද්ගලික රෝහලට ගෙන යන ලදී. අප සම්බන්ධීකරණය කරගත් ශල්‍ය වෛද්‍ය විශේෂඥයා එදින රැයේ ම ශල්‍ය කර්මය සිදු කළේ ය. දෙවැනි සැත්කමක් ද කළ යුතු වූයේ තුවාලය දණ හිස දක්වා ඇතුළින් ඔඩු දුවගොස් තිබුණ බැවිනි.පය නොකපා බේරා ගත හැකි වීම ලොකු වාසනාවක් විය. එහෙත් මස් සූරා ඉවත් කරන ලද පය යථා තත්ත්වයට පත්වීමට මාස ගණනාවක් ගතවන බැවින් රෝගියා ඊට අදාළ ප්‍රතිකාර කරවා ගැනීම සඳහා රෝගියා යළි ජාතික රෝහලට ඇතුළත් කරන ලෙස වෛද්‍යවරයා උපදෙස් දුන්නේය.පෞද්ගලික රෝහලේ දින නවයක් ද ජාතික රෝහලේ දින 28 ක් ද ගත විය. ඉනික්බිති රෝගියා නිදහස් කැරුණේ දිනක් හැර දිනක් බෙහෙත් දම්මවා ගැනීමට එන පදනම මතය.මෙහිදී ද අපගේ අවධානය යොමු වූයේ පෞද්ගලික රෝහලේදී අදාළ ශල්‍ය වෛද්‍යවරයා ලවා ම එය ද ඉටු කරවා ගනු පිණිසය.පුදුමයට මෙන් දෙවැනි දවසේ සිට අප ගෙවූ වෛද්‍ය ගාස්තු නැවත රෝගියාගේ අතටම ලැබිණ. එතැන් සිට මාස හතරක් යන තුරුම වෛද්‍ය ගාස්තුව අය කෙරුණේ නැත. අපට ගෙවීමට සිදුවූයේ රෝහල් ගාස්තුව පමණි.බෙහෙත් දැමීමට සාමාන්‍යයෙන් විනාඩි විස්සක් පමණ ගතවෙයි. තුවාලය පවිත්‍ර කර බෙහෙත් දැම්මේ ද ශල්‍ය වෛද්‍යවරයා ය. ඔහු එය කළේ කරුණාවෙනි.අපට හමු වූ මේ උදාර කාරුණික වෛද්‍යවරයා ආර්. කාසිම් මහතාය. වෛද්‍යවරයාණනී, ඔබ අප රටට මැණිකකි.ජාතික රෝහලේ 28 වැනි වාට්ටුවට ද අපගේ තුති පිරිනැමේ.කැලණියේ ඊරියවැටියේ පද්මා විජේතුංග මහත්මිය විසින් යොමු කරන ලද ලිපියක් ඇසුරිනි.මේ අද කොහෙද?” බසයේ දී හමු වූ දන්නා හඳුනන අයෙක් මගේ මුහුණ බැලුවේය.”සමත මණ්ඩලේට යනව“ මම පිළිතුරු දීමි.”ඕකට ගියාට ගාස්තුවක් ලැබෙනවද?””මේක කරන්නෙ ගරු සේවාවක් වශයෙන්නේ. ගමන් ගාස්තු ලැබෙනව.””නඩු එහෙම හුඟක් එනවද?””ආරවුල් හත අටක් අලුතින් එන දවසුත් තියනව. ඊට අඩු දවසුත් තියනව. එන ආරවුලක් ඉතින් එක දවසින් ම සමත වෙන්නෙත් නෑනෙ.””හැබෑට?””ආරවුල් සමතයට පත්වෙන්න නං මිනිස්සුන්ගෙ හිත් වෙනස් වෙන්න ඕනෑ. නමුත් මිනිස්සු හිතන හැටි වෙනස් කරන්න අමාරුයි. හැම ආරවුලකම මුල බොහොම සුළු දෙයක්. මිනිස්සුන්ගෙ නොදැනුවත්කම්, මමංකාරය, නොඉවසීම, උද්දච්චකම වගේ දේවල් හින්ද පොලිසියට ගිය පැමිණිලි තමයි වැඩි හරිය.”කතාව නිසා මා බැසිය යුතු ස්ථානය ද පසුවන්නට ගියේ ය. බස් කොන්දොස්තරගෙන් මා ඉතිරි රුපියල් දහයක් ද ඉල්ලා ගත යුතුය. එහෙත් පිටුපස පාපුවරුවේ හිරවී සිටින ඔහු සොයා යාමට වෙලාවක් නැත. මම වහ වහා සෙනඟ පීරාගෙන ගොස් ඉදිරි දොරින් බැස ගතිමි.බසයේ දී මා හා සංවාදයේ පැටළුණ පුද්ගලයා විශ්‍රාමික ග්‍රාම නිලධාරියෙකි. ගම්වල වෙසෙන අහිංසක නූගත් ජනයාගේ ආරවුල් හොඳින් හඳුනාගත හැක්කේ ග්‍රාම නිලධාරීන්ටය. එහෙත් බොහෝ එබඳු අයගෙන් සේවාවක් ඉටු වෙනවාද යන්න ගැටලුවකි. ඊට යථාවාදී තථාකාරී ගුණය පිහිටිය යුතුය. එහෙත් එය හීනය.මීට කලකට උඩ ගම්වල රාජකාරි කළ ග්‍රාමසේවක මහත්වරුන් බොහොමයක් තුළ ඒ ගුණය පිහිටා තිබුණි. එකල ඔවුනට පැවරී තිබුණු වසමේ වපසරිය ද විශාල විය. ඔවුන් ගේ යහපත් පැවැත්මත්, නිලයෙන් ම හිමිව තිබූ සමාජ වගකීමත්, ඔවුන් වටා ගොඩනැඟී තිබූ අභිමානයත් නිසා ගමේ ගැටලු විසඳීමට ඔවුන් සතුව අදෘශ්‍යමාන බලවේගයක් වූවා සේ ය. බොහෝ ආරවුල් ගමේදීම විසඳුණේ ඔහු නිසාය.පෙර සිටි ග්‍රාම සේවකලා මෙන් නොව දැන් සිටින ග්‍රාම නිලධාරීහු වරප්‍රසාද ලද්දෝය. ඔවුහු එක අතකින් ගමට අදාළ පරිපාලකයෝ ද වෙති. එහෙත් පැවරී ඇති නිල වගකීම ගැන ඇතැමුනට අවබෝධයක් නැත. ඔවුන් නිසා ඇතැම්විට ජනතාව පීඩාවට පත්වෙයි. එසේ වන්නේ ගමේ කටයුතුවලට සහාය වීමට කෘෂි පර්යේෂණ සමෘද්ධි සංවර්ධන ආදී සෙසු නිලධාරීන් ද සිටිද්දීය.රටේ හදවත ගමය. රට නිරෝගී වීමට නම් ගම්මුන්ගේ හදවත හොඳින් තිබිය යුතු ය. මගේ හිත අතීතය සොයාගෙන ගියේ ය. මගේ ඒකායන පරමාර්ථය වූයේ ගුරු වෘත්තිය ඔස්සේ සමාජයට වැඩක් කොට සතුට සැනසිල්ල ලැබීමයි. ඒ කටයුතු තවදුරටත් කිරීමේ කායික මානසික හැකියාව තිබුණ ද විශ්‍රාම වයස සම්පූර්ණ වූයෙන් මට ගෙදර නැවතීමට සිදුවූයේ මුදලට උගැන්වීම මගේ ප්‍රතිපත්තියට විරුද්ධ නිසාය.ගමේ අක්‍රියව පවතින මරණාධාර සමිතිය පණගන්වා ගත යුතු යැයි මට සිතිණ. නව ව්‍යවස්ථාවක් ද හඳුන්වා දී එහි මූලිකත්වය ගෙන කටයුතු කරමින් සිටිය දී එහි වූ අයථා කටයුත්තකට විරෝධය පා මම ඉවත්වීමි.ඊළඟට මගේ ශක්තිය යොමු කැරුණේ ගමේ ආගමික මධ්‍යස්ථානයේ අභිවෘද්ධිය කෙරෙහි ය. ඊට අදාළව කටයුතු කරමින් සිටිය දී ඇති වූ එක ගැටුමක් නිසා මම ඉන් ඉවත්වීමි.මා ජ්‍යෙෂ්ඨ පුරවැසි සමිතියක් පිහිටුවා ගම් ප්‍රදේශයේ වැඩිහිටියන් වෙනුවෙන්වත් යමක් කිරීමට වෙහෙස ගත්තේ ඉන් අනතුරුවය. එහෙත් ඊට සාමාජිකයන් දැක්වූ උනන්දුව හීන වූයෙන් කටයුතු අඩාල විය.දැන් මම සමථකරුවකු වශයෙන් මගේ යුතුකම ඉටු කරමින් ඉන් කිසියම් සතුටක් ලබමි.තම නිල බලය ජනතා සුබසෙත වෙනුවෙන් නොයොදන පුද්ගලයා විශ්‍රාම ගිය දා තනිවෙයි. යමකට තම රාජකාරි අතීතය ගැන මෙනෙහි කොට සතුටක් ලැබීමට හැකියාව තිබිය යුතුය. ඒ අවස්ථාව ලැබෙන්නේ අවංකව සේවාවක් ඉටු කළ අයෙකුට ය. දිවියේ සැඳෑ කාලයේ මානසික සැනසිල්ල ලැබිය හැක්කේ එබඳු අයටය.’සතුටින් ජීවත්වන්නේ සත්ගුණවත් තැනැත්තාය’’උතුම් පුද්ගලයා අනුනට උපකාර කිරීමෙන් සතුටක් ලබයි’. උතුමන් මෙබඳු කියමන් කීවේ එනිසාය.සමාජයට වැඩක් කරන්නට යන්නාට නොයෙක් බාධක එල්ලවෙයි. ඒ වන්නේ ද සමජයෙන් ම ය. එහෙයින් අපට විටින් විට හුදෙකලා වීමට සිදුවෙයි. එසේ වුවද ලද අවස්ථාවෙන් යමක් ඉටු කිරීමට අපට හැකි විය යුතුය.ප්‍රබෝධවත් මිනිසුන්ගෙන් පිරි දැනුමැ’ති ගමක් බිහිකර ගැනීමට දායකවීම කෙතරම් පිනක්ද?විශ්‍රාමලත් නියෝජ්‍ය විදුහල්පති සාම විනිසුරු අයි. ජී. එස්. හරිචශ්චන්ද්‍ර මහතා විසින් යොමු කරන ලද ලිපියක් ඇසුරිනි.මම මිදුලේ ගස් හෙවණයට හිඳ ලිවීම ඇරඹුවෙමි.’මහත්තයා...’ කිසිවකු අමතන හඬ ඇසිණ. දැළි රැවුලවත් නො ආ කෙසඟ සිරුරකින් යුත් යෞවනයෙක් මා අසල බැගෑපත්ව බලා සිටියේය.”ඇයි?” මම පිළිවිසීමි.”මං ආවෙ ඔබතුමාගෙන් උපකාරයක් ඉල්ලන්න.’ ඔහු දිළිසෙන දෑස් මවෙත හෙළීය.’මහත්තයාගේ ලිපි මං කියවනවා. මගෙ ලොකු ආසාවක් තියෙනව පොත් ලියන්න. හාමුදුරුවො කීව මහත්තය උදව් වෙයි කියල.’’පුළුවන් දෙයක් නම් කරන්නම්. මොනවද දැන් ලියල තියෙන්නෙ?’ යෞවනයා කවරයක බහාලු අභ්‍යාස පොත් පිංචක් ගරුසරු ඇතිව මට දිගු කළේය. ’මොකක්ද මේ?’’ඔය මං ලියපු පළවෙනි නවකතාව.’ඔහු ආඩම්බරයෙන් පැවසීය. මම එය පෙරළා බැලීමි. පිටු අසූවේ තනිරූල් පොත මත විසල් අකුරින් ලියා තිබූ එහි අඩුපාඩු මට පෙනිණ.’මේක මුල ඉඳලම හදන්න ඕනැ’’අනේ, ඒක මට කරල දෙන්න.’ යෞවනයා බැගෑපත් විය.’මේක කරන්න පුළුවන් ඔයාටමයි. මං මැදට රිංගන එක වැරදියි.’ මම කීමි.මා දුන් උපදෙස් පිළිත් යෞවනයා මා පිරිනැමූ තේ කෝප්පයට ද පින් දෙමින් ගේට්ටුවෙන් පිටව ගියේය.වරක් දෙකක් නොව කිහිපවරක් ඔහු ලවා එය සැකසීමට උනන්දු කළෙමි. මසකට පසු ඔහු මා සොයා ආවේය. සුදු පැහැති කවරයක බහාලු යමක් ඔහු අත විය.’මේ මොකක්ද?’’සර්ගෙ පිටපත. ඒ එක්කම ආරාධනා පත්‍රය.’ ඔහු දෝතින් එය පිරිනැමීය.’මුල් පිටපත පිරිනමන්න ඕනැ උත්සවය දාටනෙ. ඇයි අද දුන්නෙ?’ යෞවනයා සබකෝලයෙන් නිසාදෝ සුදුමැලි විය. ‘මහත්තය ඕක කියවල එදාට කතාවක් පවත්වන්න ඕනැ.’මම සිනා සී හිස වැනිමි.’පොතට සෑහෙන්න වියදම් යන්න ඇති. ඔය ළමය රස්සාවක් කරනවද?’’මං තැපැල් බෙදනව. ඒත් ස්ථිර නෑ.’’කොහෙන්ද සල්ලි?’ඒ වන විට නෙළුම් මලක් වන්ව විකසිතව තිබූ ඔහුගේ වත මැළවී ගියාසේය.’අම්මගෙ පොතේ සල්ලි අරන් පුංචි අම්මගෙ රත්තරන් බඩු උගස් කළා මහත්තයා.’ ඔහු තැතනුවේය.’හොඳයි මම එදාට එන්නම්.’ මට කියැවිණි.පොත දොරට වැඩුම පැවතියේ පන්සලකය. ගිහි පැවිදි විද්වත් යෞවනයාගේ ඇරැයුමෙන් එහි පැමිණ සිටියහ. එනමුදු සභා ගැබ පිරී තිබුණේ යෞවනයාගේ දුප්පත් නෑදෑයින්ගෙනි.විද්වත්හු තමන්ට පිරි නැමූ පිටපත පෙරළා බලමින් සිටියෝය.’මේක නවකතාවක් කියලා කියන්න බෑ. නවකතාවක් ලියන හැටි අලුත් පරපුර දන්නෙ නෑ.’එක් දේශකයෙක් පොත ගැන අදහස් පළ කරමින් පැවසීය.’මේකෙ පිටකවරෙ ඉන්නෙ හින්දි නළු නිළියෝ. කවරෙට වශී වෙලා පොත්ගන්නෙ නූගත් ජනතාව.’තවකෙකුගේ විවේචනය විය.’නවකතාවක තිබිය යුතු පිටු ගණනාවක් මේකෙ නැහැ. මේක සම්මාන උලෙළකටවත් සුදුසු නැහැ.’මෙවන් විචාර ඇසූ යෞවන ලේඛකයාගේ වත මැළ වී ගියේ ය. ඔහු කඳුළු සලනු මම දුටිමි. මම නැගී සිටියෙමි.’ස්වාමින් වහන්ස, මහත්වරුනි, මේ පොත මම කියැවූවා. ඔබ කී කරුණු අසත්‍ය නොවෙයි. ඒත් මේ තරුණයා දෙස බලන්න. ඔහු ඔබ හැමගේ මුල් යුගය විය හැකියි. ඔහුගේ නෑ හිතවතුන් දෙස බලන්න. මෙම තරුණයා මෙම පොත මුද්‍රණය කළේ මේ දුප්පතුන්ගේ ශ්‍රමයෙන්.ශ්‍රමයෙන් හා උත්සාහයෙන් නිපදවන දේ පූජනීයයි. ඔහුට ධෛර්යය දෙන්න. ඔහුට පියවර මනින්න ඉඩදෙන්න.’ මම කීමි.සභාව මීයට පිම්බාක් මෙන් නිහඬ විය. අනතුරුව මහා අත්පොළසනක් නැඟුණි.ඊළඟ මොහොතේ පොත විවේචනය කළ විද්වතුන්ම පොතේ නියම මිලට වැඩි මිලක් ලේඛකයාට පිදූහ.යෞවනයා පසු දිනක මා හමුවීමට ආයේය.’මහත්තයා මාව බේරුව.’මම ඔහු නඟා සිටුවීමි.කැලණියේ වරාගොඩ පුෂ්පනාත් ජයසිරි මල්ලිකාරච්චි මහතා විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av1302172</link>
    <topic>මීළඟ ජේම්ස් බොන්ඩ් කවුද?</topic>
    <author>සුජීව තේවහෙට්ටිගේ</author>
    <content>මීළඟ ජේම්ස් බොන්ඩ් කවුද?මෑතකදී තිරගත වූ අලුත්ම ජේම්ස් බොන්ඩ් චිත්‍රපටය වූ ‘ස්කයි ෆෝල්’ CL ජේම්ස් බොන්ඩ් චරිතය රඟපෑවේ ඩැනියල් ක්‍රේග්. ඉදිරියේ දී රූපගත කිරීමට නියමිත මීළඟ ජේම්ස් බොන්ඩ් චිත්‍රපට 2 සඳහා ද ඔහුව තෝරාගෙන තිබෙනවා.ඒත් ඩැනියල් පවසන්නේ තවත් චිත්‍රපට 2 ක ජේම්ස් බොන්ඩ් ගේ චරිතය නිරූපණය කරන්නට තමන් තුළ එතරම් කැමැත්තක් නැති බවයි. ‘ආයෙමත් ජේම්ස් බොන්ඩ් වෙන්න මගේ කැමැත්තක් නැහැ. ඒ නිසා ඊළඟ චිත්‍රපටවලින් අයින් වෙන්න තමයි මම උත්සාහ කළේ. ඒත් නිෂ්පාදකවරු ඒකට කැමැති නැහැ. ඒ අය මට යන්න එපා කිව්වා.මොසැම්බික් දේශයේ උපන් ප්‍රකට නිරූපණ ශිල්පිනියක වන ටාෂා වස්කොන්සෙලෝස් පසුගියදා හොලිවුඩ් නිළියන් දෙදෙනෙකු දැඩි ලෙස විවේචනය කරමින් ප්‍රකාශයක් නිකුත් කළා. ඇයගේ විවේචනයට ලක්වූයේ සුපිරි නිළි ඇන්ජලිනා ජොලී සහ සුපිරි ගායිකා මැඩෝනායි. ටාෂා පැවසුවේ ඇන්ජලීනා සහ මැඩෝනා අපි‍්‍රකාවට පැමිණ අසරණ ළමයින් හදා වඩා ගන්නා බව පවසමින් ඔවුන්ව රැගෙන යාම තමන් හෙළා දකින බවයි.“මේ ළමයින්ව පිටරට අරගෙන යනකොට අපිට දැනෙන්නේ අපි‍්‍රකාවේ හදවත අරගෙන යනවා වගේ හැඟීමක්. මේ වගේ ධනවතුන් අපි‍්‍රකාවට ඇවිත් සල්ලි වීසිකරලා යනවා. වඩා වටින්නේ සල්ලි වීසි කරනවාට වඩා අපි‍්‍රකානු රටවල තියෙන දරිද්‍රතාව නැති කරන්න මොනවා හරි කරන එකයි. මමත් එක කාලයක් සරණාගතයෙක් හැටියට කඳවුරුවල හිටියා. මම දන්නවා ඒ කඳවුරුවල තියෙන දුෂ්කරතා. ඒවාට පිළියම් යොදන්න මහන්සි නොගෙන අපේ ළමයි අරගෙන ගිහින් හොලිවුඩ් ජීවිතයට හුරු කිරීම මම නම් අනුමත කරන්නෙ නැහැ.” 46 හැවිරිදි මේ නිරූපණ ශිල්පිනිය ප්‍රකාශ කළා.මෑතකදී ඇමරිකා එක්සත් ජනපදයේ කොලරාඩෝ සහ කනෙක්ටිකට් ප්‍රාන්තවලදී සමූහ මිනිස් ඝාතන සිදුවුණා. ඒ, වෙඩි තැබීම් නිසයි. මේ අවාසනාවන්ත සිදුවීම්වලින් පසුව ඇමරිකා එක්සත් ජනපදයෙහි භාවිත වන ගිනිඅවි වෙනුවෙන් එතෙක් ක්‍රියාත්මක වූ නීති වෙනස් කර ඒවා ඊට වඩා දැඩි පාලනයකට නතු වන නීති ක්‍රියාත්මක කරන්නට එරට රජය තීරණය කළා.මේ සඳහා බලපාන අණ පනත් සංශෝධනය කරන්නටත් එක්සත් ජනපදය රජය කටයුතු කළා. මේ පිළිබඳව අදහස් දැක්වූ සුපිරි නළු බෲස් විලිස් පැවසුවේ නව නීතිවලට තමන් තුළ ප්‍රසාදයක් නැති බවයි. “සමහරු කියනවා ඇමරිකානු චිත්‍රපටවල වෙඩි තැබීමේ දර්ශන මේ වගේ අපරාධවලට බලපානවා කියලා. ඒක මම පිළිගන්නෙ නැහැ.ළඟදී සිද්ධ වුණ වෙඩි තැබීම්වලදී, ඒ වෙඩි තබපු පුද්ගලයන් මේ වගේ චිත්‍රපට බැලුවා ද කියලා කවුරුවත් මෙතෙක් හොයා බලලා නැහැ. දැන් අලුතෙන් ගෙනාපු නීතිවලිනුත් වෙඩි තැබීමෙන් සිද්ධ වෙන සමූහ මිනිස් ඝාතන නැති වේවි ය කියල මම නම් හිතන්නෙ නැහැ.” බෲස් විලිස් පැවසුවා.මේ දිනවල තිරගත වන ‘පාකර්’ චිත්‍රපටයේ ජනපි‍්‍රය ගායිකා ජෙනිෆර් ලෝපෙස් ප්‍රධාන චරිතයක් නිරූපණය කරනවා. ජෙනිෆර්ගේ වයස දැන් අවුරුදු 43 ක්.පසුගියදා මේ සුපිරි ගායිකාව, නිළිය, සම රැලි වැටීම වළක්වන උපකරණයක් මිලදී ගත්තා. එහි වටිනාකම ඇමරිකානු ඩොලර් 25,000 ක්.මෙවැන්නක් ඇය මිලදී ගන්නට තීරණය කළේ පසුගිය දිනයකදී රූපලාවණ්‍යාගාරයකට ගොස් ඇයගේ මුහුණ හැඩ වැඩ කරද්දී එවැනි උපකරණයක් භාවිත කෙරුණු දුටු නිසයි.ජෙනිෆර් නිතරම උත්සාහ ගන්නේ තමන්ගේ රූසපුව හොඳින් රැක ගන්නට බවයි ඇයගේ සමීපතමයන් කියන්නේ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av1302173</link>
    <topic>සිනා කතා</topic>
    <author/>
    <content>සිනා කතාරජිතාගේ සැමියා රජයේ ලිපිකරුවෙකි. ඉමහත් කැපවීමකින් තම රාජකාරි කටයුතු කළ හේ වැඩි ආදායමක් අපේක්‍ෂාවෙන් වෙනත් බාහිර ආයතනවල වැඩද භාරගෙන ඒවා ගෙදර ගෙනැවිත් සවස් කාලයේ ඒවායේ නිරත වෙයි.දිනක් හදිසි පෞද්ගලික කාර්යභාරයක් භාරගත් හේ කල් ඇතිව ගෙදර විත් තේ කෝප්පයක් බිව් සැණෙන් එම කාර්යය ඇරඹුවේ තම බිරිඳට මෙසේ කියමිනි.’රජිතා, මට කෝල්ස් ආවොත් මම ගෙදර නෑ කියන්ඩ. කවුරු කතා කළත් මම ඉන්න බවක් කියන්ඩ එපා. මම මේ හදිසි වැඩක.’පැයක් ගතවීමටත් ප්‍රථම නිවෙසේ දුරකථනය නාද වන්නට විය. රජිතා සාලයට දුවවිත් රිසිවරය අතට ගත්තාය.’ආ... ඔව්.. ඔව්... මම තමයි. එපා.. එපා... පිස්සුද? ඔව්, මහත්තයා ගෙදර ඉන්නවා.’ එසේ කියූ ඇය කඩිනමින් රිසිවරය ආපසු තැබුවාය. ඇගේ දුරකථන සංවාදය කනවැකුණු සැමියාට යකා නැංගේය.’මම තමුසෙට සිංහලෙන් කිව්වනෙ මම ගෙදර නෑ කියන්ඩ කියල. මොන මඟුලකටද කිව්වේ මං ගෙදර ඉන්නව කියල.’ ඔහු කෝපයෙන් කෑගසමින් කීවේය.’හරි ඉතින්... ඒ වුණාට ඒක ඔයාට ආපු කෝල් එකක් යැ. ඒක ආවේ මටනෙ.’ රජිතා කීවේ ආපසු කුස්සියට යන ගමන්ය.’අනේ බලන්ඩ මෙයා, අපේ වැඩකාර ගෑනි උදේ නැඟිටින්නෙ මම ඇහැරිලා ඒකිට පයින් ඇන්නම.පොඩි පහේ කරදරයක් නෙමෙයි ඒකෙන් වෙන්නේ. මේ, ඔයා කොහොමද අනේ ඔයගොල්ලන්ගෙ වැඩකාරිට උදෙන්ම නැඟිටින්ඩ පුරුදු කළේ?’ අනුලා තම කාර්යාලයීය මිතුරියක වූ චම්පා ගෙන් ඇසුවාය.’මම එයාට අපිට උදෙන් ම කිරි ගේන කිරි කාරයව අඳුන්නලා දුන්නා. එච්චරයි.’ චම්පා සිනාසෙමින් කීවාය.බාබර් සාප්පුවේ හිඳ පත්තරයක් බලමින් සිටි දාබරේ තම වාරය පැමිණි විට කණ්ණාඩිය ඉදිරිපිට පුටුවේ වාඩි වී, කොණ්ඩය කැපීමට සැරසෙන කරණවෑමියාගෙන් මෙසේ ඇසීය.’කොණ්ඩේ කපන්ට කීයක් ගන්නවද?’’රුපියල් 100/= යි සර්.’ කරණවෑමියා කීය.’එතකොට රැවුළ ෂේව් කරන්න?’ දාබරේ තවත් ප්‍රශ්නයක් නැගීය.’රුපියල් 50/= යි සර්.’ කරණවෑමියා පිළිතුරු දුන්නේය.’එහෙමනං මගෙ කොණ්ඩේ කපන්ඩ ඕනෙ නැහැ. කොණ්ඩෙයි රැවුළයි දෙකම ෂේව් කරනවා.’ දාබරේ කීවේය.හේමචන්ද්‍ර මාර්කට් එකේ එළවළු බක්කියක් ළඟ නතර වෙලා මොහොතක් කල්පනා කළා.ඊට පස්සෙ ඔහු තම හිසේ තිබුණු තොප්පිය ගලවලා ඒක එළවළු බක්කියේ තිබුණු ගෝවා ගෙඩි එකින් එකට තියල බැලුවා.එළවළු වෙළෙන්ඳා මේ අපභ්‍රංසය දිහා බලා හිටියේ විමතියෙන්. ඔහු හේමචන්ද්‍ර දිහා බලලා සාවඥ ස්වරයකින් මෙහෙම ඇහැව්වා.’මොකෝ මහත්තයා, ගෝවා වලටත් තොප්පි දාන්ඩද මහත්තයා හදන්නෙ?’’නෑ අයියෙ මගෙ නෝනා කිව්වා ගෝවා ගේන කොට මගෙ ඔළුව විතර ගෙඩියක් ගේන්ඩ කියල. ඒකයි මේ බැලුවෙ.’ හේමචÁද්‍ර පිළිතුරු දුන්නා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av1302174</link>
    <topic>පෙම්වතියක් වුණේ ටෙලි නාට්‍යයේ විතරයි</topic>
    <author>ගාමිණී සුසන්ත</author>
    <content>පෙම්වතියක් වුණේ ටෙලි නාට්‍යයේ විතරයිවිනූ උදානිදැන් බොහෝ දෙනෙක් ඇය අමතන්නේ ‘පාරමී’ කියාය. ඒ; මේ දිනවල දෙරණ නාළිකාවෙන් විකාශය වන “පිපෙන මල්” ටෙලි නාට්‍යයේ පාරමී ලෙස කරන රංගනය නිසාය. ඇය විනූ උදානි සිරිවර්ධන. විනූ 2012 වසරේදී ශ්‍රී ලංකා රූ රැජින ලෙස කිරුළු පළන් යුවතියයි. එසේම ඇය ලෝක සංචාරක රූ රැජන තරගයට ද ශ්‍රී ලංකාව නියෝජනය කළාය. විනූ අපගේ රංගන ක්ෂේත්‍රයට පායා එන තරුවක් ලෙස හැඳින්වීම නිවැරැදිය. “අද තරුවක් සමඟ වරුවක්” විශේෂාංගයට විනූ උදානි එක් කරගන්නේ එබැවිනි.ඔබට රංගනයට එක්වෙන්න අවස්ථාව ලැබුණේ රූ රැජනක් වුණාට පසුවද?ඔව් 2012 අවුරුද්දේ මම ශ්‍රී ලංකා රූ රැජින තරගය ජයග්‍රහණය කළාට පසුව එයින් ලැබුණු ප්‍රසිද්ධියත් සමඟ තමයි මට රංගනයට එන්න ආරාධනා ලැබුණේ.ඔබේ පාසල් කාලය ගෙවුණේ කොහොමද?මම පාසල් ගියේ නුගේගොඩ අනුලා විද්‍යාලයට. එහිදී මම අධ්‍යාපන කටයුතුවලට අමතරව බාහිර ක්‍රියාකාරකම්වලටත් සහභාගි වුණා. පාසල් තූර්ය වාදක කණ්ඩායමේ නායිකාව වුණේ මම. පාසලේදී කලා කටයුතු විදියට මම නියැළුනේ නර්තනය සහ චිත්‍ර කියන විෂයන්වල. පාසල් අතර පැවැත්වුණු සමස්ත ලංකා චිත්‍ර නර්තන තරගවලින් මම ජය අරගෙන තියෙනවා. පාසලේදී මම රංගනයට නම් එක්වුණේ නෑ.ඔබ ජාත්‍යන්තර රූ රැජින තරග සඳහා ලංකාව නියෝජනය කළා නේද?ඔව්; ශ්‍රී ලංකා රූ රැජන වුණාට පසුව පසුගිය වසරේ දෙසැම්බර් මාසයේදී අන්තර්ජාතික සංචාරක රූ රැජින තරගයට ශ්‍රී ලංකාව නියෝජනය කරමින් සහභාගී වෙන්න මට අවස්ථාව ලැබුණා. එහිදී මට හැකි වුණා Best talent අංශයේ මුල් තරගකාරියන් දහදෙනා අතරට එන්න. ඒ වගේම Best National Costume අංශයෙන් මුල් 25 දෙනා අතරට එන්න. මම හිතනව ඒක ලොකු ජයග්‍රහණයක් කියල.ඔබ හිතන විදියට රූ රැජනක් වෙන්න රූපය පමණක් ප්‍රමාණවත් ද?රූපය කියන එක මූලික සුදුසුකමක් විතරයි. එවැනි තරගයකින් ජයගන්න නම්, බුද්ධිමත් බවෙනුත් ආත්ම ශක්තියෙනුත් පරිපූර්ණ කෙනෙක් වෙන්න ඕන.ඔබ රංගනයට පිවිසියේ කොහොමද?මිස් ශ්‍රී ලංකා තරගය පැවැත්වෙන කාලයේදි තමයි මට මුලින්ම ආරාධනයක් ලැබුණේ ටෙලිනාට්‍යයක රඟපාන්න. ඒ ආරාධනාව මට ඉතාම කනගාටුවෙන් ප්‍රතික්ෂේප කරන්න සිදුවුණා, ඒ දවස්වල මම මිස් ශ්‍රී ලංකා තරගයට සූදානම් වෙන නිසා. මිස් ශ්‍රී ලංකා තරගය ජයගත්තට පසුව දෙරණ නාළිකාවෙන් මට ආරාධනයක් ලැබුණා “පිපෙන මල්” ටෙලිනාට්‍යයේ රඟපාන්න. ඒ ආරාධනය මම සතුටින් බාර ගත්තා. එහෙමයි මම රංගනයට ආවේ.”පිපෙන මල්” ටෙලිනාට්‍යයේ පාරමී ගැන ප්‍රේක්ෂකයින් මොනවද කියන්නෙ?මේ මගේ පළමු රංගනය. පාරමී කියන්නෙ දුප්පත් පවුලක කොල්ලෙකුට ආදරය කරන නාගරික පෝසත් පවුලක කෙනෙක්. පාරමීට සමාජයේ ගොඩක් දෙනෙක් ආදරය කරන බව මට ලැබෙන ප්‍රතිචාර වලින් පේනව.ඔබ පාරමී නම් ඔබත් පාරමී වගේ තීරණ ගන්න කෙනෙක් වේවිද?පාරමී තමන්ගෙ ආදරය වෙනුවෙන් දෙමව්පියන්ට විරුද්ධ වෙන කෙනෙක්. මම දෙමව්පියන්ට විරුද්ධ වෙන කෙනෙක් නෙමෙයි. මගේ ජීවිතයේ තීරණ ගන්නා විට මගේ දෙමව්පියන්ගේ සහයෝගය ලබාගන්නවා.ඔබ තාම අධ්‍යාපන කටයුතු කරනවද?ඔව්. මම උසස්පෙළ වාණිජ අංශයෙන් සමත් වෙලා කොළඹ විශ්වවිද්‍යාලයට ඇතුළත් වෙන්න බලාපොරොත්තුවෙන් ඉන්නවා.අනාගතයේ ඔබගේ වෘත්තීය ලෙස ඔබ තෝරාගන්නේ රංගනය ද? එහෙම නැතිනම් වෙනත් ක්ෂේත්‍රයක් ද?රංගනයට මම එක්වුණේ ආශාවට. කලාවට සම්බන්ධ වෙන්න හැමෝටම අවස්ථාව ලැබෙන්නේ නෑ. ඒක වාසනාවට ලැබෙන දෙයක්. හැබැයි මගේ වෘත්තිය ලෙස රංගනය තෝරා ගන්නේ නෑ. මම උසස් අධ්‍යාපනය හදාරන ක්ෂේත්‍රයේ රැකියාවක් කරන්න තමයි බලාපොරොත්තුව.ඔබ හිතන්නෙ රංගනය සරලයි කියලද?අපෝ නැහැ. මම කොහොමත් එහෙම හිතන්නේ නෑ. වෘත්තීය මට්ටමේ රංගන ශිල්පිනියක් වෙන්න විශාල දැනුමක් තියෙන්න ඕන; විශාල කැපකිරීමක් කරන්න ඕන. රංගනය කියන්නෙ ඉතාම පුළුල් විෂයක්. රංගනයේ රැඳිල ඉන්න සමාජයේ මිනිසුන්ගේ හැසිරීම් පිළිබඳ හොඳ අවබෝධයකුත් තියෙන්න ඕන. රංගනය සරල දෙයක් නෙමෙයි.රූ රැජනක් රංගන ශිල්පිනියක් වීම නිසා සමාජයෙන් ලැබෙන ආදරය ගැන මොනවද හිතන්නෙ?තමන්ගේ දෙමව්පියන්ගේ පවුලේ අයගේ නෑදෑ හිතවතුන්ගේ ආදරයට අමතරව සමාජයක ආදරය ලබන්න තියෙනවා නම් ඒක වාසනාවක්. ඒ වාසනාව මටත් ලැබීම ගැන මම සතුටු වෙනවා.මොනවද මේ දවස්වල ඔබ නිරතවෙලා ඉන්න කලා කටයුතුස්වර්ණවාහිනී නාළිකාවෙන් විකාශය වන ‘තරුමල’ ටෙලිනාට්‍යයේ රූපගතකිරීම්වලට මේ දිනවල සහභාගී වෙනවා. එහි මම නිරූපණය කරන්නේ ගැමි චරිතයක්.ඒ චරිතය “පිපෙන මල්” ටෙලිනාට්‍යයේ පාරමීගේ චරිතයට වඩා හාත්පසින්ම වෙනස්.ගැමි චරිතයක් රඟපෑම මට තරමක අභියෝගයක් වුණා. හැබැයි මම හරිම කැමැත්තෙන් ඒක කළේ.රංගනයේදී පෙම්වතියක් වෙලා ඉන්න ඔබ දැන් සැබෑ ජීවිතයේදීත් පෙම්වතියක් ද?නැහැ සැබෑ ජීවිතයේ මම තවම පෙම්වතියක් නෙමෙයි.ගාමිණී සුසන්තඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av1302175</link>
    <topic> හාරත ආසියා එහෙම දැක්කද?</topic>
    <author/>
    <content> හාරත ආසියා එහෙම දැක්කද?බන්දුල විජේවීර ප්‍රකට ගායකයෙක්. ඒ වගේම වේදිකා සහ රූපවාහිනී නළුවෙක්. ඔහු දයානන්ද ගුණවර්ධනයන්ගේ ‘නරිබෑණා’, ‘මධුර ජවනිකා’ නාට්‍යවල රඟපෑවා. ගීත ගායනා කළා. ඔහු වඩාත් ජනතාව අතරට ගියේ ‘මාමයි බෑණයි’ වේදිකා ප්‍රසංගයෙන්. ඔහු එහි බෑණා ලෙස අපූරු රංගනයක් ඉදිරිපත් කරමින් ගීත රැසක් ගැයුවා. දශකයක් ඉක්මවූ කාලයක් පුරා බන්දුල විජේවීරත්, රෝහණ බැද්දගේත් සමඟ ලංකාව පුරා වේදිකාවෙන් වේදිකාවට ගොස් ‘මාමයි බෑණයි’ වේදිකා ප්‍රසංගය පවත්වමින් එය රසවිඳීමේ අවස්ථාව අපහට ලැබුණා.වරක් ‘මාමයි බෑණයි’ දර්ශන දෙකක් දෙණියායේ දී පවත්වනු ලැබුවා. ඒ සඳහා අප පිටත්වුණේ ඊට පෙරදා රාත්‍රියේ.රථය කොළඹින් පිටත්වෙන්නේ උසුළු විසුළු, සරදම්, සිනාකතාවලින් බස්රථය පිරී යද්දී. බස් රථය දෙහිවල පහුකරන කොට ම සංගීත ශිල්පීන් එකතැනකට එකතු වෙලා කාඩ් කුට්ටමේ සෙල්ලම අරඹනවා. බුලත්විටක් හෙම හපලා බන්දුලත් ඒ ක්‍රීඩාවට එකතු වෙනවා. ක්‍රීඩාව ජයටම කරගෙන යද්දී බස් රථය ගාලුපාර දිගේ ඊගහක වේගයෙන් ගාල්ල දෙසට ධාවනය වුණා.එක්වරම බන්දුල අතේ තිබුණු කාඩ් අතේ එක කොළයක් ඔහුගේ අතින් ගිලිහිලා හුළඟට අහුවෙලා, විවෘතවෙලා තිබුණු ජනෙල් පළුවෙන් ඉවතට පියඹා ගියා. බන්දුල වහා නැඟිටලා ඒ කවුළුවෙන්ම හිස පොවලා බැලුවා. ඔහු අඳුරේම දැක්කා පයාගල රේල් ගේට්ටුව පහුවෙනවා. බස් රථය වේගයෙන් ධාවනය වෙද්දී, ඉන් පිටතට පියඹා ගිය කාඩ් පත ගැන ආසාව අතහැරලා බන්දුල ආපසු හැරී මෙහෙම කිව්වා.”මගෙ අතේ තිබුණෙ හාරත ආසියා තමයි ඉගිල්ලිලා ගිහින් තියෙන්නෙ. දැන් ඉතින් මොනවා කරන්ඩද? ඒ වෙනුවට වල්කොළයක් වත් දාලා ගහමු.” ඔහු ආපසු සෙල්ලමට එකතු වෙමින් කිව්වා.හුවැනිදා දෙනියායේදි ඉතා සාර්ථකව ‘මාමයි බෑණයි’ දර්ශන දෙකක් පවත්වලා අපේ කණ්ඩායම මධු විතකින් සහ රාත්‍රි ආහාරයෙන් සංග්‍රහ ලබලා ආපහු පිටත්වුණේ මධ්‍යම රාත්‍රියට ආසන්න වෙලා. බස් රථය ගාලුපාරට පිවිසෙන කොටත් කාඩ් සෙල්ලම ආපහු පටන් අරන්. දැන් බස් රථය වේගයෙන් කොළඹ බලා ධාවනය වෙනවා. රථය පයාගලට ආසන්න වෙද්දි රේල් ගේට්ටුව වහලා. ඔන්න එතකොටම වගෙ දුම්රිය ගිහින් ගේට්ටුව විවෘත වෙලා, පාර දිගට එකතු වුණු රිය පෙළ හෙමිහිට ඉදිරියට ඇදෙන්න ගත්තා. බුලත් කෙළ ගහන්ඩ රථයේ කවුළුවක් වෙත ඇදුණු බන්දුල රේල්පාර අයිනේ රැඳී සිටි පොලිස් භටයන් දෙදෙනෙකු දුටුවා. ඔහු ඔවුනට කතා කළේ කවුළුවෙන් හිස එළියට දමාගෙන.’රාලහාමි... රාලහාමි මේ හරියේ හාරත ආසියෙක් එහෙම දැක්කෙ නැද්ද?”පොලිස් භටයො දෙන්නා මේ කතාවේ අගක් මුලක් තේරුම් බේරුම් කරගන්ඩ බැරුව අන්ද මන්ද වෙලා එකිනෙකා දෙස බලද්දී බස් රථයේ සිටි සංගීත ශිල්පීන් ලවක් දෙවක් නැතුව හිනාවෙන්ඩ පටන් ගත්තා.වේදිකාවේ ‘මාමයි බෑණයි’, ‘මධුර ජවනිකා’ නිර්මාණවලින් වගේම පුංචි තිරයේ ‘බෝඩිම’ ටෙලි ප්‍රහසනයෙන් බන්දුල විජේවීරයන් ජනප්‍රිය තරුවක් ව සිටිය දී ‘කැලණි පාලම’, ‘දූවිලි’ නාට්‍යවල රංගන ශිල්පියකු වූ ආර්.එම්.අබේනායක ‘සූත්‍ර’ නමින් නාට්‍ය පිටපතක් ලියලා එහි එන සිල්ලර කඩයක මුදලාලි ගේ ප්‍රධාන චරිතයට බන්දුලට ආරාධනා කළා. අසීරුම කාරණාව වුණේ අලව්වේ පදිංචි ඔහුට සතියේ දින කීපයක් කොළඹ පැමිණ පුහුණුවීම්වලට සහභාගිවීමයි.ඒ අසීරුතා මැද්දෙ වුණත් පුහුණුවීම් සාර්ථකව අවසන් කරලා එහි ආලෝක පුහුණුවීම් දිනයත් එළැඹුණා. ආලෝක පුහුණුව අවසන් වෙනකොට වෙලාව රාත්‍රි එකොළහත් පහුවෙලා. අබේනායක, බන්දුලට අලව්වේ යාම සඳහා ත්‍රිරෝද රථයක් කථා කරලා දුන්නා.බන්දුල වහා හඳුනාගත් රථයේ රියැදුරා කටපුරා හිනාවෙලා මෙහෙම කිව්වා.”ආ.. මේ අපෙ සින්දු කියන මහත්තයනෙ. මේක කීයටවත් රුපියල් පන්සීයකට අඩුවෙන් යන ගමනක් නෙමෙයි. කමක් නෑ, මහත්තයා හින්දා 300/-ක් දෙන්ඩකො. අපිට සින්දුවක් කියාගෙන යන්ඩ බැරියැ.””එහෙනං මහත්තයො සින්දුවක් කියමු නේද?” පිටත්වෙලා ටික වේලාවකින් රියැදුරා කිව්වා. බන්දුල ටිකක් අදිමදි කරලා සින්දුවක් කිව්වා.”තව සින්දුවක් කියමු මහත්තයා.” රියැදුරා ආයෙත් කිව්වාම බන්දුල නිහඬව තම නොකැමැත්ත පළ කළා.”එහෙම හරි නෑනෙ මහත්තයා. මම ගාන අඩු කරලා මගෙ යුතුකම කළා. මහත්තයා දැන් මට සලකන්ඩ ඕනෙ. ඉතින් කියමුකො හොඳ සින්දුවක්” බේරෙන්ඩ බැරිව බන්දුල තව සින්දුවක් කිව්වා. රථය අලව්වට යනකම්ම නිහඬව සිටින්නට බන්දුලට ඉඩක් ලැබුණෙ නැහැ.පහුවැනිදා ‘සූත්‍ර’ මංගල දර්ශනය සඳහා වසන්ත විට්ටච්චි, බන්දුලට මේක් අප් කරද්දි බන්දුල මෙහෙම කිව්වා.”අලව්වට හයර් එක රු. 300/-යි. අනේ අම්මාපල්ලා 500/-ක් දීලා ගියානං හුඟක් ලාබයි. මම සංගීත ප්‍රසංගයකදී රුපියල් 5000/-කටවත් කියන්නෙ නැති සින්දු තොගයක් අලව්වට යනකං කියන්ඩ වුණානෙ බං”ඊට පස්සෙ කවුරුහරි කලාකාරයෙක්, අතින් පාඩුවන අකරතැබ්බයකට පත්වුණාම වසන්ත මෙහෙම කියන්ඩ පටන් ගත්තා.”ඒකත් හරියට බන්දුල විජේවීර රුපියල් තුන්සීයකට අලව්වට ත්‍රීවීල් එකෙ ගියා වගෙ.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av1302176</link>
    <topic>ඕක් ගස් අතර සැඟවුණු ප්‍රේමය</topic>
    <author>සේමාලි කැල්ලපත</author>
    <content>ඕක් ගස් අතර සැඟවුණු ප්‍රේමයලොව පුරා වෙසෙන ආදරවන්තයෝ පසුගිය 14 වැනිදා පෙම්වතුන්ගේ දිනය සැමරූහ. මෙය ද තවත් එක් ආදරයක් ගැන කතාවකි. ඇන්ඩි ව්‍යාපාරිකයෙකි. විනෝදය පිණිස නිතරම තමාට අයත් උණුසුම් බැලූනයේ නැඟී ගුවනේ සංචාරය කිරීම ඔහුගේ පුරුද්දකි. දිනක් බැලූනයේ නැඟී අවට සිරි නරඹමින් යන ඇන්ඩි අහම්බයෙන් දුටු දෙයකින් පුදුමයට පත්විය.”දැවැන්ත ඕක් ගස් ගොන්නක් අතර හදවතක හැඩයට ඉතිරි කළ හිස් බිමක් මං ගුවනේ සිට දැක්කා. එය හරිම ලස්සනයි. මට මගේ දෑස් අදහාගන්න බැරිවුණා. ඕක් ගස් සමූහය අතර කොළපාටින් බබළන මේ ඉඩකඩ කුමක්දැයි සොයා බලන්න මට හිතුණා.”ගුවනේ සිට මේ ඕක් ගස් ගොන්න ඡායාරූප ගතකළ ඇන්ඩි ඒ ගැන විපරම් කළේය. වසර ගණනාවක් තිස්සේ පවුලේ රහසක්ව පැවැති සිහිවටනයක කතාව එළියට පැමිණියේ ඉන්පසුවය. මේ මහා ඕක් ගස් ගොන්නේ නිර්මාතෘ එංගලන්තයේ ග්ලවුසෙස්ට්ෂයර් හි ගොවි මහතෙකි. ඔහු නමින් වින්ස්ටන් ය.විකාර් ප්‍රදේශයේ වූ ඔහුගේ ගොවිපොළ අක්කර 112කි. වින්ස්ටර් සිය ආදරිය වූ ජැනට් විවාහ කරගත්තේ 1962 වසරේදී ය. දරු මුනුපුරන් ලබමින් සතුටින් ජීවත් වූ ඔවුන්ගේ ලෝකය වූයේ මේ ගොවිපොළය. කාලය ගෙවී යද්දී හදිසියේම ඇති වූ හෘදයාබාධයකින් ජැනට් මෙලොව හැර ගියාය. මිය යන විට ඇගේ වයස අවුරුදු 50කි. ඒ වෙද්දී ඔවුන්ගේ විවාහ දිවියට වසර 33කි. එහෙත් දෙදෙනාගේ ආදරය පෙරසේම විය.වින්ස්ටන්ට ජැනට් නැති ලෝකය මහා කතරක් බඳු වූයේය. නිරන්තරයෙන් ඇය සිහිපත් වෙද්දී ඒ තනිකම, පාළුව සහමුලින්ම තුරන් කිරීමට දරු මුනුපුරෝ ද අසමත් වූහ. මිනිසුන් ආදරය වෙනුවෙන් නොකරන දෙයක් නොමැති තරම් ය. වින්ස්ටන් ද සිය ආදරිය වෙනුවෙන් ආදර සිහිවටනයක් තැනීමට සිත යොමු කළේය.ඒ ආදර සිහිවටනය වූයේ දැවැන්ත ඕක් වගාවයි. ජැනට් මියගොස් මාස කීපයකින් ඔහු ඕක් වගාව ආරම්භ කළේය.ඔහු මුලින්ම කළේ විශාල හදවතක හැඩය ඉතිරි කර ඒ වටා ඕක් ගස් පේළියක් සිටුවීමයි. පේළියෙන් පේළිය ඕක් ගස් ගොන්නට තවත් ඕක් ගස් එකතුවෙද්දී එතැන දැවැන්ත ඕක් ගස් දහස් ගණනකින් යුත් ගස් ගොන්නක් බිහිවිය. අද එය හදවතක හැඩයෙන් යුත් එළිමහනක් මැදිකර ගෙන අක්කර හයක් පුරා විහිදුණු දැවැන්ත ඕක් යායකි. හදවතක හැඩයෙන් යුත් එළිමහනේ අපූරුවට තණකොළ සිටුවා ඒ මැද ගිම්හානයේ දී ලස්සනට මල් හට ගන්නා උඩවැඩියා වැව්වේ ජැනට් වඩාත් ම ආසා කළ මල් උඩවැඩියා නිසාය.මේ හදවතක හැඩය බිම සිට බැලු විට කිසිවකුට නොපෙනේ. ඒ ඉඩකඩට පිවිසීමට ඇත්තේ ද එකම මාර්ගයකි. එය ද දන්නේ පවුලේ අය පමණි. ඉඩකඩට පිවිසෙන මාර්ගය ද පවුලේ රහසකි. හදවතක හැඩය ගත් ඉඩ කොටසෙහි හදවතේ උල් හැඩය සිය පෙම්බරිය වූ ජැනට් ගේ උපන් ගම වන ටොට්න් හිල් ගම්මානය කරා එල්ල වන සේ පිහිටුවීමට ද වින්ස්ටන් අමතක නොකළේ ය.දැන් වින්ස්ටන් ගේ වයස අවුරුදු 80කි. ඕක් හදවත අයිනේ තැනවූ බංකුවක සිට ඔහු ඈත කඳු වළල්ල දෙස බලාගෙන තවමත් සිය පෙම්බරිය සිහිකරයි”ජැනට් මෙතැනට වී ඈත කඳුවළල්ල දෙස බලා ඉන්න ආසා කළා. මාත් දැන් මෙතෙනට වී ඒ දෙස බලාගෙන අප දෙන්නාගේ ආදරය මතක් කරනවා” යැයි වින්ස්ටන් පවසයි.වින්ස්ටන් මීට වසර 5කට පෙර උඩින් ගොස් සිය ආදර සිහිවටනය නැරැඹුවේය. බැලූනයේ නැඟී ගිය ඇන්ඩි අහම්බෙන් දුටු මේ ආදර සිහිවටනය එතෙක් පවුලේ රහසක් ව තිබී දැන් මුළු ලෝකයම ඒ ගැන දනී.සේමාලි කැල්ලපතස්පාඤ්ඤ භාෂාවෙන් රචිත පතපොත අනුවර්තනය කිරීමෙන් විශිෂ්ට සේවාවක් සිදුකරන ප්‍රවීණ ලේඛිකා ඉන්ද්‍රානි රත්නසේකරට ස්පාඤ්ඤ රජු විසින් පිරිනමන ලද ‘The Civil Order of Merit’ නම් වූ සම්මාන රිදී පදක්කම පසුගියදා ශ්‍රී ලංකාවේ ස්පාඤ්ඤ කොන්සල් කාර්යාලයේ දී ඉන්දියාවේ ස්පාඤ්ඤ තානාපති ගුස්තාවෝ දෙ අරිස්ටෙගි මහතා විසින් පලඳවන ලදී. ඉන්ද්‍රානි මේ වන විට ස්පාඤ්ඤ සාහිත්‍යය හා භාෂාව පිළිබඳ වූ ග්‍රන්ථ 8 ක් සම්පාදනය කර ඇත.විශ්ව සාහිත්‍යයේ ස්පාඤ්ඤ පිළිබිඹුව නම් වූ ඇගේ පුවත්පත් ලිපි එකතුවට 2010 වසරේ විශිෂ්ටතම පුවත්පත් ලිපි සංග්‍රහය වෙනුවෙන් වූ විද්‍යොදය සාහිත්‍ය සම්මානය ද ලැබුණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av1302177</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාදුලක්ෂි පෙරේරා මාධ්‍ය ක්ෂේත්‍රයේ හැමදාමත් දැවැන්ත චරිතයක්. ඇගේ දක්ෂතාව, කැපවීම නිසාම මාධ්‍ය ලෝකයේත් ඉන් පරිබාහිරවත් ඇය අත්පත් කොටගත් ජයග්‍රහණ බොහොමයක් තිබෙනවා. දුලක්ෂි ගේ මාධ්‍ය ජීවිතයට දැන් වසර 23 ක් ගතවෙලා. ඇගේ නවතම තොරතුරු ඇය අපිත් එක්ක බෙදාහදා ගත්තා.“මේ දවස්වල හරිම කාර්යබහුලයි. ජාතික ඉතිරිකිරීමේ බැංකුවේ මාධ්‍ය සම්බන්ධීකරණ නිලධාරිනීයක ලෙස මම කටයුතු කරනවා. ඒ නිසා මට පැවරෙන වගකීම්, වැඩ කටයුතු වැඩියි. ඒවා උපරීම කැපවීමෙන්, නිවැරැදිව ඉටුකිරීමට මම වෙහෙසෙනවා.ඒ වගේම මගේ මාධ්‍ය වැඩ කටයුතු සඳහා බැංකුවෙන් ලැබෙන සහයෝගය ඉතාම අගය කරනවා. නිවේදිකාවක ලෙස ස්වාධීන රූපවාහිනියේත් ඉන් පරිබාහිරව විශේෂ වැඩසටහන්, බාහිර වැඩසටහන් සඳහා මම නිවේදිකාවක ලෙස දායක වෙනවා.මාධ්‍ය ක්ෂේත්‍රයේත් බැංකු ක්ෂේත්‍රයේත් වැඩ කටයුතු ඉතාම සතුටින් කරගෙන යනවා. මගේ පුංචි පුතාට දැන් අවුරුදු 3 1/2 ක් වෙනවා. එයාගේ හුරතල් බලමින් මමත් මගේ සැමියාත් ඉතාම සතුටින් සුන්දරව ජීවිතේ ගෙවනවා. ඒ වගේම මේ දේවල්වලදී මගේ මව්පියන්ගේත්, නැදෑ හිතවතුන්ගෙන් ලැබෙන සහයෝගය ඇත්තටම මට මහත් ශක්තියක්.ජනපි‍්‍රය නිළි පූජා උමාශංකර් ගැන මේ දවස්වල වැඩිමනත් තොරතුරක් දැනගන්නට නැහැ. ඒත් ඇය නවතම චිත්‍රපටයකට රංගනයෙන් දායක වෙන බවක් අපිට දැනගන්නට ලැබුණා. ඒ නිසාම අපි පූජාගේ අලුත් තොරතුරු සොයා බැලුවා.පූජා මේ දවස්වල ඉන්නේ ඉන්දියාවේ. ඇය චෙන්නායි නුවර දී රූගත කෙරෙන නවතම චිත්‍රපටයක ප්‍රධාන චරිතය රඟපානවා. මේ චිත්‍රපටයේ නම ‘විඩියුම්මුන්’. එහි සිංහල තේරුම ‘දවස උදාවීමට පෙර’ බවයි පූජා කියා සිටියේ. මේ චිත්‍රපටයේ පූජා සමඟ දහතුන් හැවිරිදි දැරියක් ප්‍රධාන චරිත රඟදක්වනවා. ‘විඩියුම් මුන්’ මේ වසරේ දී ඉන්දියාවේ දී තිරගත වීමට නියමිතයි.සරත් ද අල්විස් අපට සිටින ප්‍රවීණතම සංගීත අධ්‍යක්ෂවරයෙක්. ඔහු වෙනුවෙන් සිදුකෙරෙන සුවිශේෂී වූ කටයුත්තක් ගැන අපිට ආරංචි වුණා. ඒ සරත් ද අල්විස් නිර්මාණය කළ ගීත ඇතුළත් උපහාර ගී ප්‍රසංගයක් ඔහු වෙනුවෙන් පැවැත්වීමයි. මෙදිනම සරත් ගේ දිවියේ තවත් විශේෂිතම සිදුවීමක් වෙනවා. ඒ තමයි ඔහුගේ කලා දිවිය අළලා ග්‍රන්ථයක් එළිදැක්වීම. මේ ගැන සරත් අප සමඟ කතාබහ කළා.“මම තනු නිර්මාණය කළ ගීත බොහොමයක් තිබෙනවා. මේ ගීත මගේ කලා දිවිය පිළිබඳ නිකුත් කෙරෙන ග්‍රන්ථයට ඇතුළත් කිරීමට අවශ්‍යව තිබෙනවා. නමුත් සමහර ගීත පිළිබඳ විස්තර මා සතුව නැහැ. ඒ නිසා මාගේ නිර්මාණවලට ගී ගැයු ගායක ගායිකාවන්ට පද රචනා කළ ගී පද රචකයන්ට ඒ පිළිබඳ තොරතුරු දන්නවා නම් ලැබෙන්නට සලස්වන්න කියා මා ඉල්ලා සිටිනවා.සරත්ගේ දුරකථන අංකය මෙහෙමයි 0718573345.තමා අධ්‍යක්ෂණය කළ ප්‍රථම ටෙලිනාට්‍යයෙන්ම හොඳම ටෙලිනාට්‍ය අධ්‍යක්ෂණයට හිමි රාජ්‍ය සම්මානයෙන් පිදුම් ලැබීම එක් අතකට අධ්‍යක්ෂවරයකු ලබන දුර්ලභ වාසනාවක්. එවන් දුර්ලභ වාසනාවකට හිමිකම් කියු අලුත්ම අධ්‍යක්ෂවරයා තමයි චාමර ජනරාජ් පීරිස්. චාමර අධ්‍යක්ෂණය කළ ‘අයාල්’ ටෙලිනාට්‍යය පේ‍්‍රක්ෂකයන්ගේ ඇගයුමට ලක්වුණා. ඒ ඇගැයුම යථාර්ථයක් බවට පත්කරමින් පසුගිය දා පැවති රාජ්‍ය ටෙලිනාට්‍ය සම්මාන උලෙළේ දී 2011 වසරේ හොඳම ටෙලිනාට්‍ය අධ්‍යක්ෂණය වෙනුවෙන් චාමර පිදුම් ලැබුවා. චාමර ලැබු මේ ජයග්‍රහණය ගැන ඔහු අපිත් එක්ක කතාබහ කළේ හරිම සතුටකින්.“මේ සම්මානය හිමි වීම ගැන හදවතින්ම සතුටු වෙනවා. මට මේ සම්මානය පිළිබඳ දැනගන්නට ලැබුණේ ‘යාය 4’ මගේ තුන්වන ටෙලිනාට්‍ය අධ්‍යක්ෂණයේ රූගත කිරීම්වල නියැළී සිටින විටයි.‘අයාල්’ ටෙලිනාට්‍ය අංශ අටක් යටතේ නිර්දේශ වී තිබෙන බව මුලින්ම මට දැනගන්නට ලැබුණා. මම හිතුවේ නැහැ මේ සම්මානය මට ලැබෙයි කියලා. මොකද මම හදිස්සියේ තමයි ඒ අවස්ථාවට සහභාගි වුණේ.මීට පෙරත් ‘අයාල්’ රයිගම් ටෙලි සම්මාන උලෙළේදී විවිධ අංශ සඳහා නිර්දේශ වුණා. හොඳම අධ්‍යක්ෂණයටත් නිර්දේශ වුණා. නමුත් ඒ සම්මානය ලැබුණේ නැහැ. ඒ ගැන මම එච්චරටම හිතුවෙත් නැහැ. උනන්දු වුණෙත් නැහැ. මොකද මගේ ප්‍රථම නිර්මාණය නිසාත් මට වැඩිය ප්‍රවීණ අධ්‍යක්ෂවරුන් ඉන්නවා කියන දේ මගේ හිතේ තිබුණු නිසාත්. මොකද මම තවම නවක අධ්‍යක්ෂවරයෙක්.නමුත් මේ අවස්ථාවේ මට රාජ්‍ය ටෙලිනාට්‍ය සම්මානය හිමිවීම ඇත්තටම මහත් භාග්‍යයක්.සුනේත්‍රා කුමාරි අධ්‍යක්ෂණය කරමින් ඉදිරිපත් කරන ‘රූපාවලෝකන’ සඟරාමය වැඩසටහනත් පසුගියදා පැවැති රූපවාහිනී ටෙලි සම්මාන උලෙළේ දී හොඳම රූපවාහිනී සඟරාමය වැඩසටහනට හිමි සම්මානයෙන් පිදුම් ලැබුවා. ඒ ගැන කතාබහ කරන්නට සුනේත්‍රා අප සමඟ එක්වුණා.“මම ‘රූපාවලෝකන’ වැඩසටහනට ‘සිනමා සංගීතයේ සිංහල ලකුණ’ නමින් පණ්ඩිත් අමරදේවයන් පිළිබඳ වැඩසටහනක් කළා. අමරදේවයන් සිංහල සිනමාව අරභයා සිදුකළ තේමාව ගැනයි එයින් කියැවුණේ.එයට 2012 වසරේ හොඳම සඟරාමය වැඩසටහනට හිමි සම්මානය ලැබුණා. ඒ ගැන හුඟක්ම සතුටුයි. ඒ වගේම මෙහි පිටපත රචනා කළේ සුනිල් මිහිඳුකුලයි. මීට පෙරත් සම්මාන උලෙළ කීපයකදීම මේ වැඩසටහන සම්මාන සඳහා නිර්දේශ වී තිබෙනවා.ඒ අතුරෙන් මෙවැනි සම්මානයක් හිමි වීමෙන් මේ වැඩසටහනේ අගය තවත් ඉහළ ගියා යැයි මා සිතනවා.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av1302178</link>
    <topic>‘සු.මිගෙන් අහන්න’</topic>
    <author/>
    <content>‘සු.මිගෙන් අහන්න’කටුගස්තොට අසේල කුමාරවංශප්‍රශ්න - ‘වීර පුරන් අප්පු’ චිත්‍රපටයේ එන ‘ජය අපටයි ලංකාවේ’ නම් වූ ගීතයේ රචනය කාගේ ද?පිළිතුර - අරිසෙන් අහුබුදුගේමාකන්දන සෝමසිරි සෝමරත්නප්‍රශ්නය - ‘කිස්මට්’ හින්දි චිත්‍රපටය ගැන විස්තරයක් කරන්න?පිළිතුර - මන්මෝහන් දේසායි අධ්‍යක්ෂණය කළ මේ චිත්‍රපටයේ බිස්වජිත්, බබිතා, හෙලන්, කමල් මෙහේරා ප්‍රධාන චරිත රඟපෑවා. සංගීතවත් කළේ ඕ. පී. නයියාර්.අම්බලන්තොට විජේදාස හේවාපතිරණප්‍රශ්නය - සුගතපාල මලලසේකර ගයන ‘පනාමුරේ ඇත් රාජා’ ගීතය ලීවේ කොළඹ යුගයේ ප්‍රකට කවියකු වූ ආනන්ද රාජකරුණා ද?පිළිතුර - ඔව්. ඒ බව සී. ටී. ප්‍රනාන්දු කළ එක්තරා ගුවන්විදුලි සාකච්ඡාවක තහවුරු කර තිබුණා.ග්‍රෑන්ඩ්පාස් හි විමල් රණසිංහප්‍රශ්නය - ‘අන්බු එන්ගේ’ දෙමළ චිත්‍රපටය ඇසුරෙන් තැනුණු සිංහල චිත්‍රපටය කුමක් ද?පිළිතුර - දීපශිඛා.නිවිතිගල සේනක මාන්නප්පෙරුමප්‍රශ්නය - ටෙලි නාට්‍ය නළු ගිරිරාජ් කෞශල්‍යගේ ලිපිනය සොයා දෙන්න?පිළිතුර - 24 ඒ, පුබුදු මාවත, බොරලැස්ගමුව.නයිනමඩමේ මැටිල්ඩා කන්නන්ගරප්‍රශ්නය - චතුරිකා හා නෙහාරා කරපු වැඩේ හරියි කියලා ඔබ හිතනව ද?පිළිතුර - හරි වුණත් වැරදි වුණත් අපිට මොකෝ මැටිල්ඩෝ. එයාලා අපේ බාප්පගේ දුවල යැ? තමන්ගෙ මට්ටම් තම්මට්ටම් කිව්වලු.කොට්ටාවේ අජිත් ජයසුන්දරප්‍රශ්නය - ‘සුරේඛා’ චිත්‍රපටය කොපි කළේ ‘ලස්සනයි බලන්න’ නොව ‘ජීවිතේ ලස්සනයි’ චිත්‍රපටය නේද?පිළිතුර - ඔව්. මට නම පැටලුණා.හිනිදුම ජයන්ත රණසිංහප්‍රශ්නය - ‘බෝයිස් ඩොන්ට් ක්‍රයි’ හා ‘තනි තටුවෙන් පියාඹන්න’ චිත්‍රපට දෙකේ කතාව එක සමානයි නේද?පිළිතුර - දෙකේම ප්‍රධාන චරිතය පිරිමියකු සේ සමාජයේ පෙනී සිටින ගැහැනුන් වුවත් කතා පුවත් දෙක එකිනෙකට වෙනස්. සමහර විට අශෝක හඳගමට තම චිත්‍රපටය කරන්න වස්තු බීජය එන්න ඇත්තේ මේ ඉංගි‍්‍රසි චිත්‍රපටය බලලා වෙන්න ඇති. හැබැයි චිත්‍රපට දෙක නම් හාත්පසින්ම වෙනස්.ගම්පහ අඹන්විට සිරිවර්ධනප්‍රශ්නය - විකට නළු රිචඩ් ඇල්බට් ගේ නමත් එක්ක වරහන් ඇතුළේ ‘ටාසන්’ කියා සඳහන් කරන්නේ ඇයි?පිළිතුර - ඔහු ජනපි‍්‍රය වුණේ ‘වනමෝහිනි’ චිත්‍රපටයේ ටාසන්ගේ චරිතයෙන් වන නිසා.මිනුවන්ගොඩ රෙජි ප්‍රනාන්දුපුල්ලේප්‍රශ්නය - ‘සකුන්තලා’ චිත්‍රපටයට සුජාතා අත්තනායක ගැයු ‘හර්දේ මාළිගේ’ ගීතය හින්දි තනුවක් ද?පිළිතුර - ඔව් එය ‘අනුපමා’ චිත්‍රපටයට ලතා මංගේෂ්කාර් ගැයු ගීතයක තනුවක්.අම්පාරේ නාලක බුත්ගමුවප්‍රශ්නය - ‘ත්‍රිලර්’ ගණයට අයත් චිත්‍රපට මොනවා ද?පිළිතුර - ‘වර්ටිගෝ’, ‘රෙයාර් වින්ඩෝ’, ‘මෝබිඩික්’, ‘ගෝල්ඩ් ෆින්ගර්’, ‘ද තර්ඩ් මෑන්’, ‘ටොම් ජෝන්ස්’, ‘ද රෝප්’ වැනි චිත්‍රපට.මේ සතියේ පහත නම් සඳහන් අයත් ප්‍රශ්න එවා තිබුණා. හලාවත කැමිලස් ප්‍රනාන්දු, කුලියපිටියේ ජයසේන අතපත්තු, කඩවත සුජාතා ගුණවර්ධන, වේයන්ගොඩ පී. බී. රත්නායක, රන්පොකුණගම ඩයනා දිල්හානි, කොටුගොඩ දිසානෑගම තිස්ස කුමාර.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av1302179</link>
    <topic>ක්‍රීඩා</topic>
    <author>ෆවුස් මොහොමඩ්</author>
    <content>ක්‍රීඩාලොව හිටපු ශ්‍රේෂ්ඨතම බොක්සිං ක්‍රීඩක මොහොමඩ් අලිට ඔහුගේ බිරියගෙන් වෙනස්කම් සිදුවන බවට පසුගියදා ඔහුගේ සොයුරු රහ්මාන් අලි ප්‍රකාශ කළා. 71 හැවිරිදි තම සොයුරාගේ ශරීර සෞඛ්‍ය තත්ත්වය ගැනත් ඇය සොයා නොබලන බවයි රහ්මාන් කියන්නේ.ඔහුට අනුව මොහොමඩ් අලිගේ බිරිය වඩාත් උනන්දුවක් දක්වන්නේ සිය සැමියාගේ මුදල්වලටයි. ‘මම හිතන්නේ ලොනී මගේ සොයුරා කසාද බැන්දේ මුදල් නිසයි. දැන් වයස්ගතව ඉන්න මගේ සොයුරාට ඇය සලකන්නේ අන්තිම පහත් විදිහටයි. ඔහු දැන් සිරකාරයෙක් වගේ ගෙදරට කොටුවෙලා ඉන්නවා.‘ අලිට වඩා අවුරුදු 2කට බාල රහ්මාන් පුවත්පතකට එසේ කියා තිබුණා.මීට වසර 26කට කලින් අලි ලොනීව විවාහ කරගත්තේ ඔහුගේ තුන්වැනි බිරිය ලෙසටයි.හිම ක්‍රීඩාවේ විශිෂ්ටතම ක්‍රීඩිකාවක වන සුරූපි ලින්ඩ්සේ වොන් පසුගියදා ඔස්ට්‍රේලියාවේ පැවැති ලෝක හිමක්‍රීඩා ශූරතාවලිය අතරතුර දී අනතුරකට මුහුණපෑවා. මේ හේතුවෙන් ඇය හදිසි සැත්කමකටත් භාජනය වුණා.කතාව ඒක නෙවෙයි. සුවවීමෙන් පසුව නැවත අමෙරිකාව බලා යාමට ලෝක පූජිත ගොල්ෆ් ක්‍රීඩක ටයිගර් වුඩ්ස් තමා සතු පෞද්ගලික ගුවන් යානය ඇයට එවීමයි. මිතුරකු ලෙසින් තවත් කෙනකුට උදව් කිරීම සාමාන්‍ය දෙයක් තමයි. ඒත් ටයිගර් වුඩ්ස් හා ලින්ඩ්සේ අතර මීට පෙර අවස්ථා කීපයකදීම විවිධ කතා නිර්මාණය වී තිබුණු නිසා මේ සිදුවීමට මාධ්‍ය අතිවිශාල ප්‍රසිද්ධියක් ලබා දුන්නා.ලින්ඩ්සේ දික්කසාද වුණේ පසුගිය ජනවාරියේ. ඔහු ඉතා හොඳ ප්‍රේමවන්තයෙක්. ඉතින් කතාව පැහැදිලියි කියලයි අමෙරිකානු පුවත්පත් නම් කියන්නේ.ඉන්දියාවේ සුපිරි ක්‍රිකට් තරුව වන විරාත් කෝලිගේ ක්‍රිකට් තරග දිවිය සාර්ථකවීමට සුබ පතමින් ඉන්දියාවේ මධ්‍ය ප්‍රදේශයේ බෝපාල් නුවර 18හැවිරිදි තරුණියක් සියදිවි නසාගත් කනගාටුදායක පුවතකින් පසුගියදා මධ්‍ය ප්‍රදේශයේ දැඩි කැළඹීමක් ඇතිවුණා.පළමු වසරේ ඉංජිනේරු ශිෂ්‍යාවක් වන මේ තරුණිය සිය දිවි හානි කරගැනීමට පෙර ඇය විසින් ලියන ලද ලිපියකින් මේ බව හෙළිදරවු වී තිබෙනවා. සිය ක්‍රිකට් වීරයා වන කෝලි ඉදිරියේ දී සාර්ථක පිතිකරුවකු ලෙස දස්කම් දක්වමින් වාර්තා පිට වාර්තා තැබීම තම එකම ප්‍රාර්ථනය බව ඇය මේ ලිපියේ සඳහන් කර තිබෙනවා.‘කෝලි ඉතා හොඳ ක්‍රිකට් ක්‍රීඩකයෙක්. ඔහුට ඉදිරියේ දී වාර්තා රැසක් බිහිකිරීමට පුළුවනි.’ ඒ ලිපියේ එසේ සඳහන් වන බව බෝපාල් නුවර පොලිසිය අනාවරණය කළා. පොලිස් ආරංචි මාර්ග අනුව ඇය සිය නිවෙසේ ගෙල වැලළාගෙනයි සිය දිවිහානි කරගෙන ඇත්තේ. මේ තරුණිය කෝලිගේ උග්‍ර රසිකාවියක් බවත්, අනාගතයේ දී ඔහු මුණගැසීමේ බලාපොරොත්තුවෙන් සිටි බවත් වාර්තා වුණා.ජනවාරි මාසයේ පැවැති ඔස්ට්‍රේලියානු විවෘත ටෙනිස් තරගාවලියේ දී අනපේක්ෂිත පරාජයකට මුහුණ දුන් සුපිරි ක්‍රීඩිකා සෙරීනා විලියම්ස්ට සමස්ත තරගාවලියම දුක්මුසු මතකයක් ඉතිරිකළත් ඇගේ සොයුරිය වූ වීනස් විලියම්ස්ගේ ජීවිතයට නම් ඒ තරගාවලිය ඉතා ප්‍රීතිමත් මතකයක් එකතු කළා.ඒ තරගාවලිය අතරතුර තමයි ඇගේ පෙම්වතා වූ 24 හැවිරිදි කියුබානු ජාතික මෝස්තර නිරූපණ ශිල්පි ඒලියෝ පිස් ඇයට විවාහ යෝජනාවක් ගෙනාවේ.ඊට පෙර පෙම්වතුන් රාශියක් ඇසුරු කළ 33හැවිරිදි වීනස්ට මේ යෝජනාව සදාකාලික සිහිවටනයක් වේවි කියලා විචාරකයන් කියනවා. ඒ ප්‍රීතිය සමරමින් දෙදෙනා පසුගියදා අමෙරිකාවේ මියාමි වෙරළ තීරයේ හිතේ හැටියට විනෝද වුණු බවත් වාර්තා වුණා.ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021710</link>
    <topic>කැරවෑනයක හිඳ යාල කැලේ රැය පහන් කරමු</topic>
    <author>ඉඳුනිල් වීරරත්න</author>
    <content>කැරවෑනයක හිඳ යාල කැලේ රැය පහන් කරමු ඩික්සන් සරච්චන්ද්‍ර දෑල මහතාඅපේ පුංචි ශ්‍රී ලංකාව සොබා සෞන්දර්යයෙන් අනූන රටක්. රට වටා ඇති මනරම් මුහුදු වෙරළේ සොඳුරු බව ප්‍රදේශයෙන් ප්‍රදේශයට වෙනස් වන්නේ නෙතට අපූරු චමත්කාරයක් මවමින්. සිංහරාජය, නකල්ස් වැනි ස්වභාවික වන පෙත්, මීදුමින් පිරි කඳුකරය මේ හැම දෙයකින්ම මනස සුවපත් කරගන්න හැකියාව තිබෙනවා නොඅඩුවම. ඒ සමඟම අපේ වනාන්තරවල ජීවත්වන අලි, කොටි, වලසුන්, ගෝන මුවන් වගේම දේශීය හා සංචාරක පක්ෂීන්ගේ හැසිරීම් නිරීක්ෂණය කළ හැකි අභය භූමි ගණනාවකිනුත් අපේ රට පොහොසත්.දශක තුනකට ආසන්න කාලයක් කුරිරු යුද්ධය විසින් මේ සුන්දරත්වය විඳ ගැනීමට බාධා කර තිබීම මොනතරම් ශෝචනීය ද?එහෙත් දැන් ඒ සියල්ල වෙනස් වෙලා. උඩුයටිකුරු වෙලා. මෙතෙක් කාලයක් හිරවෙලා කොටුවෙලා සිටි ශ්‍රී ලාංකේය අපිට අපේ රටේ සුන්දරත්වය රිසි සේ විඳින්නට අවස්ථා එළඹිලා.ඒ විතරක් ද? ශ්‍රී ලංකාව බියකින් සැකයකින් තොරව සංචාරය කිරීමට සුදුසු ලොව එකම සොඳුරු පාරාදීසය ලෙස විදේශිකයින්ගේත් තෝරා ගැනීම වෙලා.ඒ නිසාම විවේකී සති අන්තයන්හි ශ්‍රී ලංකාවේ සුන්දර තැන් සෑම තැනක්ම දෙස් විදෙස් සංචාරකයින්ගෙන් පිරී ඉතිරී යනවා.‘කැරවෑනය’ කියන නමත් එය කුමන මාදිලියේ වාහනයක්ද යන්නත් ගැන මම මුලින්ම දැනගත්තේ පුංචි කාලේ කැරවෑන් ගෙදර ළමයි’ පොත කියෙව්වට පස්සෙ.ඉන්පස්සෙ ඕස්ට්‍රේලියාව, ඇමරිකාව වැනි රටවල වැසියන් කැරවෑනයේ නැගී සංචාර යන අපූරුව දැනගත්තේ, දැකගත්තේ පුවත්පත් හා අන්තර්ජාලය මඟින්.පසුගියදා යාල වනාන්තරයේ සතුන් නරඹමින් කැරවෑන් රථයක රාත්‍රිය ගතකරන්නට මටත් ඡායාරූප ශිල්පී සුදම් ගුණසිංහටත් දුර්ලභ අවස්ථාවක් උදාවුණා.කැරවෑනය සැබැවින්ම සුව පහසු වාහනයක්. එය නවත්වා තිබෙන විට වාහනයක් ය යන හැඟීම දැනෙන්නෙ නෑ. ආහාරපාන ගන්න, නිදාගන්න, මේ හැම පහසුකමක්ම කැරවෑනය තුළ තිබෙනවා. වායුසමනය කර ඇති නිසා වනයේ ඇවිද වෙහෙස වී පැමිණි විට ගතට සුවදායී බවක් ගෙන එන්න එය හරිම අපූරුයි.මේ අත්දැකීම ශ්‍රී ලාංකිකයින් වන අපට ලැබෙන්නේ පළමු වතාවට.විදේශිකයින්ට කැරවෑනය අලුත් වාහනයක් නොවුණත් අපේ රටේ වනාන්තරයක් මැද්දෙ කැරවෑනයක ගත කිරීම ඔවුනටත් අලුත්ම අත්දැකීමක් වේවි. යාල වනාන්තරයේ කිරින්ද ගුරුගොඩ පලටුපාන ප්‍රදේශයේ දකුණුපසට වන්නට මුහුදු වෙරළ ආසන්නයේ අක්කර තුනක භූමි භාගයක තමයි මේ කැරවෑන් ගම්මානය පිහිටා තිබෙන්නෙ. යාල කැරවෑන් විලේජ් පෞද්ගලික ආයතනය සතු මෙම කැරවෑන් ගම්මානය (Caravan Village) පරිසර හිතකාමී අයුරින් (Eco Friendly)  ගොඩනඟා තිබෙන අතර ඕනම මොහොතක පරිසරයට හානි නොවන ලෙස ගලවා ඉවත් කිරීමේ හැකියාව ද තිබෙනවා.ඕනෑම දේශීය හෝ විදේශීය සංචාරකයකුටම මෙම කැරවෑන් ගම්මානයට තමන්ගේ පෞද්ගලික වාහනයකින් ළඟාවිය හැකියි. ඉන්පසු කැරවෑනයේ සිට උදේ 8 සිට දහවල් 10 දක්වා වන සතුන් බැලීම සඳහා කැලේට රැගෙන යනවා. මේ සඳහා 4 වීල් ජීප් රථ යොදා ගන්නවා.ඉන්පසු දිවා ආහාරය සඳහා කැරවෑනය කරා පැමිණෙන අතර, යළිත් සවස 4.00 ට සතුන් නැරැඹීමට රැගෙන යනවා. මේ ගමනත් හරිම ත්‍රාසජනකයි. සුන්දරයි. ඒ සඳහා විශේෂයෙන් සකස් කළ ජීප් රථවල නැගී අපව රැගෙන යන සංචාරක මඟ පෙන්වන්නන් ඔවුනගේ අත්දැකීම් ඔස්සේ වැඩි සත්තු සංඛ්‍යාවක් දැක ගැනීමේ අවස්ථා අපට ලබා දෙන්නේ හැකි සෑම උත්සාහයක්ම ගන්නවා.එලෙස දැකගත හැකි දුලබ සතුන් අතර, යාලදී පමණක් දැකගත හැකි කොටි, අලි, ගෝන්නු, මුවන් ප්‍රධාන වෙනවා. සත්තු නැරැඹීමෙන් අනතුරුව හිරු මුහුදේ ගිලී අහසේ රත්පැහැ සිතුවම් අඳිද්දී නැවතත් කැරවෑනය කරා පැමිණෙන අතර, ඉන්පසු රාත්‍රී 12 පමණ වනතුරු විවිධ ක්‍රියාකාරකම්වලට සහභාගි වෙමින් විනෝද වීමට පහසුකම් සලසා තිබෙනවා.රාත්‍රී කාලයේ මෙන්ම දිවා කාලයේ කළ හැකි ක්‍රියාකාරකම් රාශියක් තිබෙනවා. ඒ අතරින් බිත්ති දිගේ නැගීම, කම්බි පාලමේ යෑම, ජල ස්කූටරය, වැල්ලේ වොලිබෝල් (Berma bridge, Chip Cote, Jet Keg, Beach Vally Ball, Atv bike)  මේ අතරින් ප්‍රධානයි.යාල කැරවෑන් විලේජ් හි හිමිකරු වන්නේ ඩික්සන් සරච්චන්ද්‍ර දෑල මහතායි. මේ අපූරු නැවුම් සංකල්පය ඔහුගේ.“යුද්ධය අවසන් වුණාට පස්සේ අපේ රටේ සුන්දරත්වය නරඹන්නට උනන්දු වන පිරිස වැඩිවුණා. මේ අතරින් විදේශීය සංචාරකයින් ප්‍රධානයි. රජයේ අරමුණ වන්නේත් සංචාරක ව්‍යාපාරය දියුණු කර සංචාරකයින් වැඩි වැඩියෙන් ගෙන්වා විදේශ විනිමය ඉපයීමයි. ඒ සඳහා දායකත්වයක් ලබාදීමේ අරමුණින් තමයි මේ ව්‍යාපෘතිය මම සැලසුම් කළේ. විදේශීය සංචාරකයින්ට කැරවෑනයක ගමන් කිරීම, එහි නවාතැන් ගැනීම වැනි අත්දැකීම් හුරු පුරුදුයි. නමුත් අපේ රටේ තවමත් මේ කැරවෑන්වල නැගී ගමන් කිරීමක් හෝ ඒවායේ නවාතැන් ගැනීමක් නැහැ.ඉතින් මගේ අදහස වන්නේ දේශීය සංචාරකයින්ටත් මේ අත්දැකීම ලබා ගැනීමට අවස්ථාව සලසා දිය යුතුයි කියලයි.”සැබැවින්ම එතුමාගේ එම නැවුම් සංකල්පය මේ වන විට පල දරලා.අක්කර තුනක් පුරා විහිදී ඇති මේ ගම්මානය කැරවෑන් 10 කින් සමන්විතයි. මෙයින් හතර දෙනකුට නවාතැන් ගත හැකි කැරවෑන් 7 කුත්, පස් දෙනකුට නවාතැන් ගත හැකි කැරවෑන් 3 කුත් ඇති අතර ඒ සෑම එකකම කෑම ගැනීමට, නිදා ගැනීමට අවශ්‍ය පහසුකම් මෙන්ම රූපවාහිනී යන්ත්‍රයක් ද ඇති අතර වායුසමනය කර තිබෙනවා.මෙම ගම්මානයේ කාර්යාලය මෙන්ම වැසිකිළි පවා කැරවෑන් තුළ ඉදිකර තිබේ.මේ පිළිබඳව තවත් තොරතුරු www.yalacarvanvillage.comඇතුළුවීමෙන් අන්තර්ජාලයෙන් ඔබට දැනගත හැකියි.ඉඳුනිල් වීරරත්නඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021711</link>
    <topic>මගේ ‘ඉර හඳ තරු’ ඊළඟ පරපුරටයි</topic>
    <author>හේමාලි විජේරත්න</author>
    <content>මගේ ‘ඉර හඳ තරු’ ඊළඟ පරපුරටයිආචාර්ය වික්ටර් රත්නායකප්‍රවීණ ගායන ශිල්පී ආචාර්ය වික්ටර් රත්නායකයන් සහ ඔහුගේ දූ දරුවන්, මුනුපුරු මිනිබිරියන් සමඟ එක්ව පවත්වන ‘ඉර හඳ තරු’ සංගීත ප්‍රසංගය හෙට (18) සවස 6.00 කොළඹ මියුසියස් විද්‍යාලීය ශ්‍රවණාගාරයේදී පැවැත්වේ. එදිනට වික්ටර් රත්නායකයන්ගේ 71 වැනි ජන්ම දිනයද යෙදී ඇත.අපි මුලින්ම ‘ඉර හඳ තරු’ ප්‍රසංගය ගැන කතා කරමුද?අපි මේ ප්‍රසංගයට නම යොදලා තිබෙන්නේ ‘ඉර හඳ තරු’ කියලයි. මේක පරම්පරා තුනක දක්ෂතා කුසලතා එළිදැක්වීමක් කියලා කිව්වොත් මම හිතන්නේ නිවැරැදියි. ඇත්තෙන්ම ඉර හඳ තරු වික්ටර් රත්නායක මියැසි දායාදය කියන නමින් තමයි ප්‍රසංගය කෙරෙන්නේ. මේ ගැන විවරණයක් කළොත් මා මගේ නිර්මාණවලින් ජනපි‍්‍රයත්වයක්, ප්‍රසිද්ධියක්, කීර්තියක් ඇතිකරගෙන ඉන්න කලාකරුවෙක් වුණත්, මේ ප්‍රසංගය පවත්වන්නේ එවැනි අරමුණකින් නොවෙයි. මෙහි බොහෝ විට දකින්නට තිබෙන්නේ මගේ ගීත ගායනය හෝ මගේ නිර්මාණ එළිදැක්වීමක් නොවෙයි.නමුත් වෙනත් ගායක ගායිකාවන්ට, නාමිකව ගතහොත් ආචාර්ය පණ්ඩිත් අමරදේවයන්, නන්දා මාලිනි, එච්.ආර්. ජෝතිපාල, මිල්ටන් පෙරේරා, මිල්ටන් මල්ලවාරච්චි, රුක්මණී දේවි, ශි‍්‍රමති තිලකරත්න, ලතා වල්පොල, සුජාතා අත්තනායක, අබේවර්ධන බාලසූරිය වැනි කලාකරුවන්ට මා නිර්මාණය කළ ගීත මා නොගැයුවත්, මගේ දූ දරුවන් සහ මුනුපුරු මිනිබිරියන් මේ ගීත ගයනවා. ඒ වගේම අපේ ළමා පරපුර වෙනුවෙන් මා අතින් විශාල නිර්මාණ දායකත්වයක් සපයා තිබෙනවා. ඒ ළමා ගීත ගයන්නට මගේ කුඩාම මුනුපුරු මිනිබිරියන් සූදානම් වෙලා ඉන්නවා. ඇත්තෙන්ම මෙය ඉතාම චමත්කාරජනක ප්‍රසංගයක් වේවි. සංගීතය කියලා ගත්තම පරිසමාප්ත අර්ථයෙන් ම ගායන වාදන නර්තන කියන තුන් ඈඳුතු ශිල්පීය ක්‍රමයෙන් ම මෙය සමන්විතයි.මෙවැනි ප්‍රසංගයක් පවත්වන්නට අරමුණ වුණේ කුමක්ද?ඇත්තවශයෙන් ම ඒක පුද්ගල ප්‍රසංගයක් හැටියට ‘ස’ ප්‍රසංගය පුරා වසර 39 ක් කරලා සමාප්තියත් කළා. ඊට පස්සේ මට හිතුණා මම විතරක් මේ ඔටුන්න පලඳාගෙන ඉන්නවද කියලා. දැන් මට අවුරුදු 71 ක් වෙනවා. අපි දැන් මෙයින් අයින් විය යුතු කාලයනේ. නමුත් අපේ නිර්මාණවල තිබෙන ප්‍රභාෂ්වරය ඊළඟ පරපුරට දෙන්නට ඕනෑ කියන පරමාර්ථයෙන් තමයි මේක සංවිධානය කළේ. නමුත් අපේ කිසිම බලාපොරොත්තුවක් නෑ මේ ප්‍රසංගය ලංකාව පුරා අරගෙන යන්න. මම මගේ දරුවන්ට දායාද කරනවා, ඊළඟට ඔවුන් ඔවුන්ගේ දරුවන්ට දායාද කරනවා. ඒ නිසා ශ්‍රී ලංකාවේ සුභාවිත ගීතයට, සංගීතයට මගෙන් වෙච්ච කිසියම් සේවයක් තියෙනව නම් මේක ඊළඟ පරපුර වෙත දෙන පණිවුඩයක් හැටියටයි අපි කරන්න හදන්නේ.මෙයට සම්බන්ධ වන ඔබේ දරු මුනුපුරන් ගැන කතා කළොත්?මගේ දරුවෝ හතරදෙනයි. දියණියන් දෙදෙනා සහ පුතාලා දෙදෙනා. ලොකු දුව චාන්දනී. පොඩි දුව මංජුලා. ජයන්ත වැඩිමලා. ඊළඟට ලෙලුම්. මේ හතරදෙනාගේ මුනුපුරු මිනිබිරියන් මට නවදෙනෙක් ඉන්නවා. ඒ අතරින් 7 දෙනෙක් මේ ප්‍රසංගයේ ගීත ගායනා කරනවා. ජයන්තගේ දුවයි පුතයි ගීත ගයනවා. නටනවා. ඒ වගේම වාදනමය ප්‍රසංගයකුත් ඉදිරිපත් කරනවා. ජයන්තගේ පුතා සජන, දුව සෙජිනි. ඊළඟට චාන්දනීගේ දුවයි පුතයි. දෙන්නා චේතනී වන්දනා සහ විනුජ තරුෂ්කත් මේකට සම්බන්ධ වෙනවා. මේ කුඩා දූ පුතුන්ගේ හැකියාවන් ඒ වයසේ ඉන්න අයටත් කිසියම් උත්තේජනයක් ඇතිවිය හැකියි කියලා හිතනවා.අපි අතීතයට ගියොත් ඔබ ජනපි‍්‍රයත්වයේ ඉහළම තලයේ ඉන්නා කාලයේ කාර්ය බහුලත්වයත් සමඟ ඔබේ දරුවන්ගේ දක්‍ෂතා හැකියාවන් දැක්කේ කොහොමද?ඇත්තෙන්ම දරුවෝ හතර දෙනාටම කවදාවත් මම කියලා නෑ සංගීතය හදාරන්න, මේ ක්ෂේත්‍රයට එන්න කියලා. නමුත් ඉතින් ජාන ශක්තියෙන් හෝ වේවා ඒ ගොල්ලන්ට මේවා පිහිටලා තිබෙනවා. පසුකාලීනව මා සංගීත නිර්මාණය කරන හැටි බලා ඉඳලා ජයන්තත්, ලෙලුම් දෙන්නම දැන් නිර්මාණකරුවන් බවට පත්වෙලා තිබෙනවා.මේ අය යහපත් දරුවන් බවට පත්වුණේ මගේ බිරිඳ නිසා. ඒ කාලයේ මගේ කලා කටයුතු නිසා මම ගත කළේ විශාල අවිවේකී දිවියක්. ඒ වෙනකොට මගේ බිරිඳ චිත්‍රා, මගේ දරුවන්ගේ මව නියමම ගෘහණියක් හැටියට, මවකගේ සියලුම ගුණාංග පෙන්වමින් තමයි මේ දරුවෝ හතරදෙනා ලොකු මහත් කළේ. ඒක නිසා මේ දරුවෝ ඉතාම අපූර්වත්වයකින් හැදුණා. දරුවන්ට කැමැති මාර්ගය තෝරා ගන්න ඉඩ දුන්නා.ඔබේ මුනුපුරු මිනිබිරියන්ගේ දක්ෂතා ඔබ දකින්නේ කොහොමද?මගේ දරුවෝ කලාවේ මතුවේගෙන එනකොට ඔවුන්ගේ කුඩා දරුවෝ මගේ ගීත අහන්න මා වෙනත් අයට කරපු ගීත අහන්න යොමු වුණා. ඒ හරහා මේ අයත් නිවැරදි දේ තෝරාගෙන විඳින්නටත් ඒ ගීත මුමුනන්නටත් ගයන්නටත් හුරුවෙලා ඉන්නවා. මේ ප්‍රසංගයේදි සිංහල, ඉංගි‍්‍රසි, දෙමළ, හින්දි කියන භාෂා හතරෙන්ම ගීත ගැයෙනවා. නමුත් මේ ගීත ඉතාම උසස් තත්ත්වයේ කෙරුණු නිර්මාණ හැටියටයි ගැයෙන්නේ. ශාස්ත්‍රීය අංග ලක්‍ෂණ පෙන්නුම් කරමින් තමයි ගැයෙන්නේ. මේ දරුවෝ විෂයානුබද්ධව විශේෂ හැදෑරීමක් නෑ. නමුත් මම විශ්වාස කරන්නේ ඔවුන්ට මේවා ජානමය ලක්ෂණවලින් ආපු දේවල් කියලයි. අද තුන්වැනි පරම්පරාව හැටියට අපේ රටේ ඇහෙන සංගීත රටා දිහා බලද්දි මගේ මුනුපුරු මිනිබිරියන් ගැන මට සතුටුයි. ඔවුන් ඒ ගීත අහනවා ඇති. නමුත් වැඩිහිටියන් හැටියට දරුවන්ට වටිනාකම් හරියට පහදලා අවබෝධ කරලා දෙනව නම් ඔවුන් නොමඟ යන්නේ නෑ. මේ දරුවන්ගේ වින්දන ශක්තිය උසස් මට්ටමින් පෝෂණය වෙලා තිබෙනවා. මේ අය වෘත්තිය වශයෙන් සංගීතය තෝරාගන්නේ නැති බව මම හොඳාකාරවම දන්නවා. නමුත් වෙනස් විෂයන් හරහා ඔවුන්ගේ ජීවිතය සකස්කර ගනීවි.හෙට බිහිවෙන අනාගත පරපුරට ඔබට මොනවද කියන්න තිබෙන්නේ සංගීතය හා කලාව පිළිබඳ?වර්තමාන දරු දැරියන්ට කියන්න තිබෙන්නේ කවමදාවත් අනුන්ගේ ගීත ගායනා කරලා නම් ක්ෂේත්‍රයේ නමක් දිනාගන්න බැහැ කියලයි. අනුන්ගේ ගීත ගයනතාක්කල් ඔහු හෝ ඇය ආධුනිකයින් පමණයි. ඉන් මිදෙන්නට නම් ස්වතන්ත්‍ර නිර්මාණයන්ට යොමු විය යුතුයි.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021712</link>
    <topic>ජීවිතය ජයගන්නා තවත් තරුණියකගේ කතාව</topic>
    <author>වසන්ත ජයසිංහ ආරච්චි</author>
    <content>ජීවිතය ජයගන්නා තවත් තරුණියකගේ කතාවමෑතකදී බොහෝ දෙනාගේ ආදරය දිනාගත් ‘සුජාත දියණීය’ කථා මාලාවේ අවසානයත් සමඟම ජාතික නාලිකාව එම කාල වේලාව එක් කරන නැවුම්ම ටෙලි මාලාවයි ‘අභීත දියණිය’. දකුණු කොරියාවේ එම්. බී. ඩී. නිෂ්පාදන ආයතනයේ නිෂ්පාදනයක් වන ‘The Jewel in the Corwn’ වැඩසටහන් පෙළ සිංහලින් හඬ කවා අභීත දියණිය ලෙස සතියේ දින පහේම පස්වරු 6.30 සිට 7.30 දක්වා ජාතික රූපවාහිනිය ඔස්සේ විකාශය වෙයි.කොරියානු ඉතිහාසයේ සත්‍ය කතාවක් පසුබිම් කරගෙන ගොඩනැඟුණු ‘අභීත දියණිය’ දකුණු කොරියාවේ ක්‍යොංගිදෝ හි චොංගු සහ යොංගින් ෂි සුන්දර ප්‍රදේශයන්හි රූගත කිරීම් සිදුකර තිබේ. ඊ ඛ්‍යුන් හුන් අධ්‍යක්ෂණය කර ඇති මෙම මාලා නාටකය 2010 වසරේදී දකුණු කොරියානු එම්. බී. ඩී. ජාලයේ විකාශය කර තිබේ. 2010 වසරේ එම්. බී. ඩී. ටෙලි සම්මාන උලෙළේ වගේම කොරියානු සම්මාන උලෙළේ විශිෂ්ටතම සම්මානය, ජනපි‍්‍රය නළු නිළි සම්මානය, නවක නිළි සම්මානය, වසරේ හොඳම නාට්‍යය, විශේෂ ළමා රංගනය ඇතුළු සම්මාන ගණනාවක් ලබාගත් ටෙලි නාට්‍යයක් වේ. ආදරය හා වෛරය, වරද හා සමාව දීම, සාධාරණය හා අසාධාරණය, සරල බව හා සංකීර්ණත්වය අතර දෝලනය වෙමින් අධිෂ්ඨානය හා සත්‍යවාදී බව පෙරටුකොට තම ජීවිතය ජයගන්නා තරුණියක ගේ කතාවයි අභීත දියණිය.කුඩා අවදියේදීම තම පියා හා සොහොයුරා අහිමිව අනාථ දැරියක් වන ඇය ඉන්පසු රජ මාලිගයේ වාද්‍ය අංශයේ සේවයට එකතු වෙයි. එතැන් පටන් සිදුවන විවිධ හැලහැප්පීම් මත ගලා යන ඇගේ ජීවිතයට කුමක් වෙයි ද? දිරියෙන් ඇගේ ජීවිතය ගොඩනඟා ගනියි ද? ඒ සියල්ලටම විසඳුම ප. ව. 6.30 ට ජාතික රූපවාහිනියෙන් දිග හැරෙයි.කරුණාරත්න අමරසිංහ, පරාක්‍රම පෙරේරා, සීලරත්න සෙනරත්, සෝමසිරි චන්ද්‍රසේන, නිමල් ජයසිංහ, උලපනේ ගුණසේකර, රෝහණ සිරිවර්ධන, කමල් ගමගේ, මිලින්ද පෙරේරා, නයනා ජයතිලක, කුසුම් පීරිස්, ගීතා කාන්ති ජයකොඩි, මෙලනි අසෝකා ඇතුළු ප්‍රවීණ හඬ රංගනවේදීහු දෙසීයකට අධික පිරිසක් අභීත දියණිය වටා එක්වී සිටිති.අතුල රන්සිරිලාල්ගේ ගීත රචනය හා හඬ කැවීම් මෙහෙයුමින් හා උපදෙසින් ජාතික රූපවාහිනී හඬ කැවීම් අංශය ‘අභීත දියණිය’ ඔබ වෙත තිළිණ කරයි.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021713</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමඅපේ සමහර පන්සල් ලවර්ස් පාක්ස් වගේ වෙලා කියලා වතාවෙන් වතාවට කනින් කොනින් ඇහෙන්නෙ, පන්සල් යන එකත් ලව් කරන යන්ග් කපල්ස්වලට පොඩි ආතල් ගන්න ට්‍රිප් එකක් කරගෙන තියෙන නිසා වෙන්නැති. වෙහෙර, විහාර, බෝධිය ළඟ නෙවි බුදුගෙවල් ඇතුළෙ වුණත් ඉඳගෙන බුද්ධාලම්භන ප්‍රීතියෙන් මේ කට්ටිය ලව්කරන විලාසෙනේ බලන්න වටින්නෙ අම්මපා. සුදු නෙලුමක් මූණට ළං කරගෙන, සුදු ඔසරියක් සාරියක් ඇඳලා ඉන්නකොට බෝයි ෆෙ‍්‍රන්ඩ්ගෙ කැමරා ෆෝන් එකේ වැටෙන පික්චර්ස්වල ගතිය කියල ඉවර කරන්න බෑ. පට්ට පික්චර්ස් ටික කියලා බෝයි ෆ්‍රෙන්ඩ්ගෙ ෆෙ‍්‍රන්ඩල කියන්නෙ ඒ වගේ කියුට් ගර්ල් ෆෙ‍්‍රන්ඩ් කෙනෙකුගෙ සිල්ගත්ත පික්චර් එකක් දැක්කමයි.හැබැයි පන්සල් ඇතුළෙ මේ ලව් සීන්ස්වලට බණ භාවනා කරන උපාසක මහත්තුරු නෝනල නම් පොඩ්ඩක් වත් කැමැති නෑ. මොකද මේ ලව් සීන්ස් දැකලා ඒගොල්ලන්ගෙ සිල් බිඳෙන නිසා එහෙම නෙවි. ඒත් විජේ මල්ලිට නම් හිතෙන්නෙ ඒ අන්කල්ලා ආන්ටිලාට ඒගොල්ලො ලව් කරපු කාලෙ මතක් වෙලා අනේ අපිට ඒ කාල මේ ජාතියෙ ආතල් ගන්න නිදහසක් තිබුණෙ නෑ නේද කියල තරමක ජෙලසි එකක් ඇතිවෙන නිසා වෙන්නැති. පන්සල් බිම ඇතුළේ විනීතව හැසිරෙන්න, පන්සලකට සුදුසු ඇඳුමකින් සැරසී එන්න වගේ දැන්වීම් ගහල තියෙන්නෙ, බුදු ගෙවල් අස්සෙ හැංගි හොරා කිසින් සීන්ස්වලට සෙට් වෙන නංගිල මල්ලිලාටයි ත්‍රීක්වාටර්ස් ඇඳගෙන පන්සල් එන නංගිලා ගැන හිතල වෙන්නෝන.ඒ කාලෙ කපල්ස් එකකට දෙන්නගෙ පික්චර් එකක් ගන්න විඳපු වදේ. පික්චර්ස් ගන්න ෆිල්ම් රෝල්ස් හොයන්න, ස්ටුඩියෝ දීලා ඩිවලොප් කරගන්න, කන්ටෑක්ට් ෂීට්ස් බලල හොඳ ඒව විතරක් ප්‍රින්ට් කරගන්න. ඒත් දැන් සීන් එක කොහොමද? ඕනම තැනක ඕනම වෙලාවක ඕනම විදියකට තිබ්බා ගැහැව්වා නෙවි, තමුන්ට කැමැති විදියට ඉන්දවලා ගත්තා. ඒ වෙලාවෙම පෙන්නුවා. ඩිංගකින් කම්පියුටර් එකට ඊමේල් කළා. දැන් කාලෙ ලවර්ස්ලට ලව් කිරීම කොයිතරම් සිම්පල් ගේම් එකක් වෙලාද මෙයාලා.විජේ මල්ලිට මේ පන්සල් ලව් සීන්ස් එක්ක කල්පනාවට ආවෙ, දැන් දැන් කාලෙක ඉඳලා අපේ පික්චර් හෝල්ස් පන්සල් වේගන යනව නේද කියලා. පන්සල් බැරි නම් අඩුගාණෙ මියුසියම්ස් වගේ ඒව, අපේ ඉතිහාස කතා දැක බලාගන්න පුළුවන් ප්ලේසස් වෙනව නේද කියලා. නිකමට හිතල බලන්නකො, අපේ පික්චර් හෝල්ස් ඇතුළ ශ්‍රද්ධාව භක්තිය, සාදුකාර නාදෙ ගලා ගලා ගෙන යන හැටි. පැතිරි පැතිරී යන හැටි. ‘මහින්දාගමනෙ’ ආපු කාලෙ නේ කාලෙ අම්මපා. පික්චර් හෝල්ස් දෙක වෙන්න සාදු සාදු කියල උපාසකම්මල වැඳපු භක්තිය, සංඝමිත්තා තෙරණියො ශ්‍රී මහා බෝධිය වඩම්මගෙන එනව දැකල. කලබලයක් නෑ පික්චර් හෝල්ස් පන්සල් වෙන සීන්ස් එක, දිගටම කෙරීගෙන යයි බොක්ස් ඔෆීස් රෙකෝඩ්ස් කඩාගෙන. ‘මහින්දාගමනෙට’ පස්සෙ දැන් පැක්ඩ් හවුස්වලට බැතිමතුන් කපල පුරෝල අද්දන්නෙ ‘සිද්ධාර්ථ ගෞතම’. සිද්ධාර්ථ කුමාරයයි යසෝදරා දේවියි, මේ තරම් ලස්සන ද කියල උපාසකම්මල ඇස් උඩ තියාගෙන සාදු සාදු කියන කොට, තව ටික දවසකින් දළදා හාමුදුරුවො ගැන පික්චර් එක ‘සිරිදළදාගමනය’ ආවම බලන්නකො දුවන දිවිල්ල. එල්.එම්.පෙරේරාගෙ ‘හතර පෙරළිය’ මොකක්ද මේවනේ පිචෑර් කියලා ප්‍රයිවෙට් බස්වල පොල්මල් ගහගෙන සාදු සාදු කිය කියා ටවුන් එකේ පික්චර් හෝල්වලට එනවා ෂුවර්ම ෂුවර්. අනේ කමක් නෑ සිංහල සිනමාවට නේ මේ වගේ පිනක් දහමක් සිද්ධ වෙන්නෙ. බුද්ධ චරිතෙ, ශාසන ඉතිහාස, බෝසත් චරිත, ඓතිහාසික පුරාවෘත්ත, ෂිහ්ඞ කියල වැඩක් නෑ.විජේ මල්ලි කට්ටියට ඕන නම් පොඩි ටිප් එකක් දෙන්නම්. නිකමට ළාවට හිතල බලන්නකො අපේ නයි කෙල්ල ගැන පිචෑර් එකක් ගහන්න. මේන් රෝල්ස්වලට නයි කෙල්ලයි, කොල්ලට අරාබි කාරයයි දාගත්තම ‘නාගචම්පා’, ‘නාගීනා’ කැලේ දුවන්න බයිස්කෝප් හදන්න බැරුවයැ අපේ කට්ටියට. ඔය ඩිවෝස් කේස් හදාගන්න නළු නිළියන්ගෙ ලව් ස්ටෝරීස්වලට වැඩිය, නයා දාන කෙල්ලගෙ ස්ටෝරියට ෆුල් හවුස් ෂුවර්ම ෂුවර්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021714</link>
    <topic>සිනෙමායා</topic>
    <author/>
    <content>සිනෙමායාසොළොස්මාන සිනමා කුණ්ඩලිය මඟින් ඉංග්‍රිසි බසින් පළ කරන ලද ‘ක්ලෝස් අප්’ සිනමා සඟරාව පිළිබඳ පසුගිය සතියේ මෙම තීරුවෙන් සාකච්ඡා කළෙමු. අද අප සාකච්ඡා කරන්නේ ඉංග්‍රීසි බසින් පළවූ එවැනි ම සිනමා සඟරාවක් පිළිබඳවය. එහි ප්‍රකාශක හා සංස්කාරක වුයේ අමරනාත් ජයතිලකය. පසු කලෙක සිනමාකරුවෙක් බවට පත්වූ ඔහු දේශීය සිනමා සාහිත්‍යයට අනූපමේය දායකත්වයක් සැපයූවෙකි. ඔහුගේ ප්‍රථම කෘතිය වූ ‘චිත්‍රපට පරිචය’ සිනමාව පිළිබඳ හදාරන නවකයන්ට අත් පොතක් බඳු වූ කෘතියක් විය. 1966 දී පළ කරන ලද එය ඇම්.ඩී.ගුණසේන ප්‍රකාශනයක් විය. එහි පෙරවදන ලියා ඇත්තේ රෙජී සිරිවර්ධනය. අමරනාත් විසින් සිනමාව පිළිබඳ තවත් කෘති කීපයක්ම රචනා කරන ලදී. “සිනමා චින්තන’ (1969 / රත්නාවලී ප්‍රකාශකයෝ), ‘චිත්‍රපට අධ්‍යයනය’ (1969 / ඇන්ටන් වික්‍රමසිංහ ප්‍රකාශනයකි), ‘චිත්‍රපට රසවින්දනය’ (1981 /ජාතික චිත්‍රපට සංස්ථාව), ‘චිත්‍රපට ශිල්පය හා සිංහල සිනමාව‘ (1999 / ඇම්.ඩී.ගුණසේන) ඉන් කීපයකි.1969 වර්ෂයේ දී ඔහු ඉංග්‍රිසි බසින් පළ කළ සිනමා සඟරාව’Film Frame’ විය. ඔහු විසින් එය පළ කරන ලද්දේ 1969 වර්ෂයේ නවදිල්ලි නුවර පැවැත්වූ හයවැනි අන්තර්ජාතික ඉන්දියානු සිනමා උලෙළ සහ 1970 වර්ෂයේ දී නිව්යෝර්ක් හි නව කලා කෞතුකාගාරයේ පැවැත්වූ ලෙස්ටර් ජේම්ස් පීරිස් ප්‍රත්‍යාවලෝකන සිනමා උලෙළ නිමිති කරගෙනය. එහි කවර සැලසුම බණ්ඩාර විජේතුංගගේය. බණ්ඩාර එවකට ලංකා චිත්‍රපට විචාරක හා ලේඛක සංගමයේ ද සාමාජිකයෙක් විය.එවකට ශ්‍රී ලංකාවේ අග්‍රාමාත්‍යවරයාව සිටි ඩඩ්ලි සේනානායක සහ සුප්‍රකට ඉන්දියානු සිනමාකරු සත්‍යජිත් රායි විසින් ලියන ලද පණිවුඩ දෙකක් ද ඊට අයත් විය. ‘ක්ලෝස් අප්’ සඟරාවට මෙන්ම මෙම සඟරාවට ද මාරි සීට්න් ගේ ලිපියක් ඇතුළත් කර තිබුණි. Random Jottings මැයෙන් වූ එය කොටස් දෙකකින් යුක්ත විය. ලිපියේ මුල් කොටස සිනමා සඟරා පිළිබඳව වූ අතර දෙවැනි කොටස ඉන්දියානු සිනමා සන්දර්භය තුළ සත්‍යජිත් රායි ගේ කාර්යභාරය පිළිබඳව ය. මාරි සීට්න්, සත්‍යජිත් රායි පිළිබඳ මුල්ම ඉංග්‍රිසි කෘතිය Portriat of a Director: Satyajit Ray යනුවෙන් 1971 දී පළ කළාය. මාරි සීට්න් ගේ ලිපියේ එක් කොටසක් මෙහි සඳහන් කිරීම සුදුසුය.”1930 ගණන්වල එංගලන්තයේ ආරම්භ වූ පළමු ඉංග්‍රීසි සිනමා සඟරාව වූ Close-Up (එංගලන්තයේ දී සංස්කරණය කරන ලද එය මුද්‍රණය කරන ලද්දේ ස්විට්සර්ලන්තයේය) සඟරාව නැවතීමෙන් පසු සිනමාවට ළැදි තරුණ පිරිසක් විසින් Film Art සඟරාව ආරම්භ කරන ලදී. මම ද ඔවුන්ට ලිපි සැපයූ අතර ලිපි ලිවීමට අනෙක් අයව ද උනන්දු කළෙමි. (සර්ජි) අයිසන්ස්ටයින් ද එයට ලිපියක් ලීවේය. ඊට ප්‍රධාන හේතුව වූයේ විදේශ රටවලින් පොත් මිලදී ගැනීම සඳහා විදේශ විනිමය අවශ්‍ය වූ බැවිනි. මම ඔහුට ඔහු ගේ ලිපිය පළවූ කලාපය දුනිමි. මුළු සඟරාවම කියවූ ඔහු එහි වූ අක්ෂර දෝෂ සියල්ලම සටහන් කළේය. පසු කලෙක එම සඟරාව අත්හිටුවීමට ප්‍රධාන හේතුව වූයේ ද එය සෝදුපත් දෝෂයන්ගෙන් පිරී තිබීමය.මාරි සීට්න් ගේ ලිපියේ පළමු කොටසෙන් ඇය දීර්ඝ වශයෙන් සඳහන් කරන්නේ සිනමා සඟරාවක් සංස්කරණය කිරීමේ දී වඩාත් සැලකිලිමත් විය යුතු කාරණා පිළිබඳව ය.ආචාර්ය ලෙස්ටර් ජේම්ස් පීරිස් ‘සත්‍යජිත් රායි සහ විචාරකයෝ’ නමින් ඉතා අගනා ලිපියක් ලියා ඇත. ‘රන්මුතුදූව‘ සහ ‘ගැටවරයෝ’ චිත්‍රපටයන් හි අධ්‍යක්ෂ සහ ආතර් සී.ක්ලාක් ලියූ කෘති කීපයකට දායක වූ මයික් ජේ.විල්සන් ‘Permissiveness and Responsibilities’  නමැති ලිපියෙන් ඔහු චිත්‍රපට තිර රචනය පිළිබඳ සාකච්ඡා කරයි. මයික් ජේ.විල්සන් සුප්‍රකට සිනමාකරුවන් වූ සත්‍යජිත් රායි, ස්ටැන්ලි කුබ්රික්, ජෝන් ෆැන්කන්හයිමර්, රෝමාන් පොලොන්ස්කි හා ලුයිමෝල් වැනි සිනමාකරුවන් සමඟ කටයුතු කළ පුද්ගලයෙකි. ඉංග්‍රීසි පුවත්පත් කලාවේදියෙකු වූ පිලිප් කුරේ දේශීය සිනමාව පිළිබඳව ලියූ ලිපියක් ද, එල්.ඕ.ද සිල්වා ‘ලෙස්ටර් ජේම්ස් පීරිස් ගේ පෞද්ගලික ශෛලිය’ යන මැයෙන් ලියූ දීර්ඝ ලිපියක් ද, අමරනාත් ජයතිලක විසින් ලෙස්ටර් ජේම්ස් පීරිස් සමඟ පවත්වන ලද සංවාදයක් ද මෙම කලාපයට අයත් විය.අවාසනාවකට මෙන් මාරි සීට්න් ඇගේ ලිපියෙන් ප්‍රාර්ථනා කර තිබූ “මෙම සඟරාවේ ආයු කාලය දීර්ඝ එකක් වේවා” යන්න බොඳ කරමින් එය එක් කලාපයකින්ම නැවතිණ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021715</link>
    <topic>පොත් පළවන්නේ 250 යි</topic>
    <author/>
    <content>පොත් පළවන්නේ 250 යිආරියරත්න විතානආරියරත්න විතාන කෙටිකතාකරුවකු, වේදිකා නාට්‍යකරුවකු, පරිවර්තකයකු, චිත්‍රපට, ටෙලි නාට්‍ය තිරකතා රචකයකු හා චිත්‍රපට අධ්‍යක්ෂවරයකු ලෙස ප්‍රකටය. ඔහු ලියු ‘ගිනි කුසුම’ චිත්‍රපටයේ මුද්‍රිත තිර නාටකයත් ‘සිත්තර පැංචා’ ළමා ටෙලි නාට්‍යයේ මුද්‍රිත තිර නාටකයත් පසුගිය දා එළිදුටුවේය.ඔබේ තිරකතා මුද්‍රණ කෘති ලෙස පළ කිරීමේ අරමුණ මොකද්ද?අරමුණු දෙකක් තිබෙනවා. එකක් තිර නාටක සාහිත්‍යයක් ගොඩනැංවීම. මගේ පිළිගැනීමක් තිබෙනවා, අපේ රටේ චිත්‍රපට හා ටෙලි නාට්‍ය දුර්වල වන්ට එක හේතුවක් තමයි සාර්ථක තිර නාටක නොතිබීම කියලා. අද තිර නාටක කියලා ලියන්නේ හුදු දෙබස් පමණයි. අලුත් පරපුරට කියවන්ට හොඳ තිර නාටක සාහිත්‍යයක් නැහැ. විධිමත් හැදැරීමකින් තොරව සාර්ථක තිරකතා ලියන්න බැහැ. හැත්තෑව දශකයේ දී අපි තිර නාටක රචනයට පිවිසෙන අවදියේ තිර නාටක පාඨමාලා තිබුණා. අපි ලියන තිරකතා මිලට ගන්ට චිත්‍රපට සංස්ථාවේ තිරනාටක බැංකුවක් තිබුණා. එසේම තිර නාටක අනුමත කිරීමේ, ඒවා වර්ගීකරණය කිරීමේ ක්‍රමවේදයක් තිබුණා. අද ඒ මුකුත් නැහැ. ඉතිං මෙබඳු පසුබිමක චිත්‍රපට, ටෙලි නාට්‍ය තිරකතා අසාර්ථක වීම පුදුමයක් නෙමෙයි. අපි පුළුවන් තරම් තිර නාටක කෘති, පොත් වශයෙන් පළ කරන්න ඕනැ. වෙන රටවල උසස් තිර නාටක සාහිත්‍යයක් තිබෙනවා. අපේ රටේ විතරයි නැත්තේ.තිර නාටක රචනයට ඔබ යොමු වීමේ පසුබිම කුමක් ද?‘සෙලිනාගේ වලව්ව‘ තමයි මගේ මුල්ම චිත්‍රපට තිර නාටකය. එය ‘රන් කූඩුව‘ යන නමින් මා ලියු වේදිකා නාට්‍යයක් ඇසුරින් කළ නිර්මාණයක්. චිත්‍රපට සංස්ථාවේ තිර නාටක බැංකුව මිලට ගත් පළමු තිර කතාව වුණේ ‘සෙලිනාගෙ වලව්ව‘. මට අවස්ථාවක් ලැබුණා, ජර්මනියට ගිහිං අවුරුදු තුනක සිනමා පාඨමාලාවක් කරන්න. එහිදී ජර්මන් චිත්‍රපට තිර රචකයන් එක්ක වැඩ කිරීමේ භාග්‍යය මට ලැබුණා. තිර රචනය පිළිබඳ ශිල්ප ධර්මතා මම ඉගෙන ගත්තේ ඔවුන් ඇසුරේ. ‘බිරිඳ’, ‘ඉරැස්මා’ මා ලියු සෙසු තිර නාටක.ඔබ ‘අතුරු මිතුරු’ නමින් ළමා චිත්‍රපටයක් අධ්‍යක්ෂණය කළා. එසේම ‘ඉරැස්මා’ චිත්‍රපටයේ තිර නාටකයත් අධ්‍යක්ෂණයත් ඔබගේ. ශ්‍රී ලංකා ළමා චිත්‍රපට සංගමය ඔබේ මූලිකත්වයෙන් ගොඩනැංවූවක්. මෙබඳු පසුබිමක අපේ ළමා සිනමාව පිළිබඳ ඔබේ අදහස් මොනවා ද?ළමා චිත්‍රපට දෙකොටසක් තිබෙනවා. එකක් ළමයින් වෙනුවෙන් හදන චිත්‍රපට. අනික ළමයින් යොදාගෙන හදන චිත්‍රපට. ‘රේඛාව‘ චිත්‍රපටයේ ප්‍රධාන චරිත සඳහා ළමයින් යොදා ගත්තත් එය ළමා චිත්‍රපටයක් නෙමෙයි. අපිට අවශ්‍ය ළමයින් වෙනුවෙන් හදන චිත්‍රපට. ළමා චිත්‍රපට නිර්මාණයේ දී අධ්‍යක්ෂවරයා ළමා මනස දැන ඉන්න ඕනැ. ළමා මනෝ විද්‍යාව කියලා විෂයයක් තිබෙනවා. ඒ පිළිබඳ අවබෝධයක් අධ්‍යක්ෂවරයාට තිබීම වැදගත්.ළමා සාහිත්‍යයටත් ඔබේ නිර්මාණාත්මක දායකත්වයක් තිබෙනවා නේද?ඔව්. මං ළමා සාහිත්‍ය පරිවර්තකයෙක්. කාලයක් මං ‘සෝවියට් දේශය’ සඟරාවේ වැඩ කළා. ඒ කාලේ මම රුසියානු හා සෝවියට් ළමා පොත් පරිවර්තනය කළා. රුසියාවේ ඉතාම දියුණු ළමා සාහිත්‍යයක් තිබෙනවා. ඒවයේ කතා සර්වකාලීනයි. ඒ පරිවර්තන අත්දැකීම් ඔස්සේයි මා ළමා සිනමාකරණයට ප්‍රවිෂ්ට වුණේ.‘ගිනි කුසුම’ ඔබේ අලුත්ම තිර නාටකය.මේක ළමා චිත්‍රපටයක් නෙමෙයි. එය නගරයේ පහළම සමාජ ස්ථරයක ජීවත්වන ගැහැනියක පිළිබඳ කතාවක්. ඇය ජීවත්වීම සඳහා හොර අරක්කු පෙරනවා. ඇය එහිදී නොයෙක් ගැටුම්වලට මුහුණ දෙනවා. එය පවුලේ, පිටස්තර බලවේග අතරේ, පොලිසියත් එක්ක, දේශපාලනය හා සම්බන්ධ වන ගැටුම්. මේක එක අතකට චරිතාපදාන ප්‍රවේශයකින් යුතු කතා පුවතක් විදියටත් හඳුන්වන්ට පුළුවන්.එතකොට ‘සිත්තර පැංචා’ තිර නාටකය?මෙය ළමයින් වෙනුවෙන් ලියු ටෙලි නාට්‍යයක තිර පිටපතක්. 1999 දී මෙය ජාතික රූපවාහිනියෙන් විකාශය වුණා. මවුපියන්ගේ සැලකිල්ලට ලක් නොවූ දරුවකුගේ සැඟවුණු කුසලතාව රටටම කීර්තියක් ගෙන දෙන්න සමත් වන ආකාරය මේ ටෙලි නාට්‍යයෙන් කියැවුණා.‘ගිනි කුසුම’ චිත්‍රපටයක් විදියට නිෂ්පාදනය වෙනවා ද?ඔව් මගේ මීළඟ චිත්‍රපටය එයයි. එකම ප්‍රශ්නය තියෙන්නේ අද චිත්‍රපට බෙදා හැරීම හා ප්‍රදර්ශනයේ කිසියම් අර්බුදයක් තියෙනවා. අද එය සිදුවන්නේ පෞද්ගලික අංශයෙන්. එතැන දැවැන්ත ඒකාධිකාරයක් දක්නට ලැබෙනවා. ඒ නිසා මගේ අදහස චිත්‍රපට බෙදා හැරීම යළි රජය යටතට ගත යුතු බවයි. එවිට එය කිසියම් විධිමත් බවකින් යුතුව සිදුවේ ය කියා මා සිතනවා.මුද්‍රිත තිරකතා පොත්වල අලෙවිය ප්‍රමාණවත් ය කියා ඔබ හිතනව ද?ඇත්තටම ප්‍රමාණවත් නැහැ. දෙකෝටියක ජනගහනයක් ඉන්න අපේ රටේ කවි පොත්, තිර නාටක පොත්, ශාස්ත්‍රීය පොත් පළවන්නේ පිටපත් 250 යි. මේක ඛේදවාචකයක්. දැන් අවුරුදු ගණනාවක ඉඳන් අපේ රටේ ජාත්‍යන්තර පොත් ප්‍රදර්ශනයක් පවත්වනවා. එතැන පොත් අලෙවි වෙනවලු. ඒ විදියට පොත් අලෙවි වෙනවනම්, මිනිස්සු මේ තරම් පොත් කියවනවනම් පසුගිය අවුරුදු හත අට තුළ අපේ රට උගතුන්ගෙන්, බුද්ධිමතුන්ගෙන් පිරුණු සමාජයක් බවට පත් වෙන්න ඕනෑ. නමුත් එහෙම දෙයක් වෙලා නැහැ. පොත් කියවන සමාජයක් මම නම් දකින්නේ නැහැ. ජාත්‍යන්තර පොත් ප්‍රදර්ශනයට සහභාගිවීම හුදු විලාසිතාවක් පමණයි. ඉන් එහාට දෙයක් නැහැ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021716</link>
    <topic>මම අභියෝග ඔළුවට දාගන්නේ නැහැ</topic>
    <author>ටානියා මෝසස්</author>
    <content>මම අභියෝග ඔළුවට දාගන්නේ නැහැසංගීත් විජේසූරියසීසීකඩ විසිරුණු සිතුවිලි අතරේ මොහොතින් මොහොත ගෙවී යන්නට මත්තෙන් ‘අපි කවුරුද?’ යන වග අපූරු ගීත පද වැලකින් හදවත් තුළට කතාකරන්නට උත්සාහ දරන තරුණයින් පිරිසකගේ හරි අපූරු ගීතයක් මේ දිනවල රූපවාහිනියෙන් විදුලියෙනුත් නිතරම රසවිඳින්නට ලැබෙනවා. මේ තරුණයන් පිරිස අතර දශකයකට වැඩි කාලයක් මුළුල්ලේ ලාංකේය සංගීත රසික රසිකාවියන්ට සුපුරුදු ළෙන්ගතු හඬකුත් අපට හමුවුණා. ඔහු තමයි සංගීත් විජේසූරිය. ඔහුගේ මේ නවතම වෙනස ගැන කතා කරන්නට අප පිළිසඳරට ඔහු එකතු කරගත්තා.’අපි කවුරුද?’ ‘වායෝ’ ගැනම කියැවෙන ගිතයක් ද?නැහැ. මේ ගීතය ප්‍රචාරය වුණාම සුළු පිරිසක් එවැනි වැරදි මතයක හිටියා. එයාලා හිතුවේ මේ අපි කවුරුද කියලා හොයන්න ගීතයකින් කරන ඉල්ලීමක් කියලයි. නමුත් මේ ගීතයේ ඉතා ගැඹුරු අර්ථයක් තිබෙනවා. හැම දේම වෙනස් වෙන ලෝකයක උදේ ඉඳන් රෑ වෙනකන් තමන්ව, ඒ කියන්නේ මිනිස්සු ‘මම කවුරුද?’ කියලා හොයන්න යෙදෙන උත්සාහය තමයි ගීතයෙන් කියවෙන්නේ.මෙවැනි ගීතයක් තෝරා ගත්තේ ඇයි?අද බිහිවන බොහොමයක් නිර්මාණ ආදරය, විරහව, වැනි එකම රැල්ලකට සීමා වෙලා. ඉතින් වෙනසකටත් එක්කයි මෙවැනි ගීතයක් තෝරා ගත්තේ. මේ සංකල්පනාව නම් සේනක බටගොඩගෙයි.මේ ගීතයට ඔබලා යොදාගෙන තිබෙන රූප රාමුවලත් වෙනසක් තිබෙනවා නේද?ඔව්. මේ විෂුවල් එක නිර්මාණය වුණේ අපෙත් විඩියෝ ටීම් සංකලනයක් ලෙසයි. නමුත් මේ විෂුවල්ස්වල මූලික අදහස අපේ වීඩියෝ ටීම් එකටයි අයිති.‘වායෝ’ සංගීත කණ්ඩායම හඳුන්වාදුන් ගීතය මෙය නේද?‘වායෝ’ කණ්ඩායමේ පළවැනි ගීතය කිව්වොත් නිවැරැදි.වසර ගණනාවක් ‘සනිධප’ සංගීත කණ්ඩායමේ හිටපු සංගීත් හිටිහැටියේම අලුත් සංගීත කණ්ඩායමක් බිහි කරන්නේ ඇයි?මට කාලයක සිට ඉතා දැඩි උවමනාවක් තිබුණා එකෝස්ටික් ආරයේ සංගීතයකට එවැනි කණ්ඩායමකට. නමුත් ‘සනිධප’ කියන්නේ ඉලෙක්ට්‍රොනික් තාක්ෂණයට හුරු වූ සංගීත කණ්ඩායමක්. ඉතින් වසර ගණනාවක සිට ඔවුන් ගොඩනඟා ගත්ත ඔවුන්ටම ආවේණික වූ සංගීත, ශබ්ද අනන්‍යතාව වෙනස් කරන්නට මට උවමනාවක් තිබුණේ නැහැ. ඒ නිසා අලුත් පිරිසක් සමඟ මට අවශ්‍ය වූ ආරයේ සංගීත කණ්ඩායමක් ගොඩනඟා ගත්තා.ඒ කියන්නේ ‘සනිධප’ කණ්ඩායමට ඔබ සමුදුන්නා?නැහැ. තවමත් ඒ කණ්ඩායමේ වැඩ කටයුතු කෙරෙන්නේ මගේ අධීක්ෂණය යටතෙයි. නමුත් ලබන මාසයේ සිට ඒ කටයුත්තත් කණ්ඩායමේම කෙනෙකුට පවරන්නට මේ දිනවල සැලසුම් කරමිනුයි ඉන්නේ. මම ඒ තීරණය ගත්තේ සංගීත කණ්ඩායම් 2ක අධීක්ෂණ කටයුතු කරගෙන යෑම තරමක් අපහසු කාර්යයක් නිසා.’වායෝ’ ඔබ ආරම්භ කරන්නේ නවකයන් පිරිසක් සමඟයි. මෙය ඔබේ ගමනට අභියෝගයක් නෙමෙයිද?අභියෝගයක් කියන දේ මම කොයිම වෙලාවකවත් ඔළුවට දාගන්නේ නැහැ. වැඩේ හරියට කරන්න ඕනේ කියන අරමුණයි අපට තියෙන්නේ.’වායෝ’ ටිකක් නුහුරු නමක් නේද?ලෝකේ හැම දෙයක් ම හැදිලා තියෙන්නේ කොටස් හතරකිනුයි. ඒ ආපෝ, තේජෝ, වායෝ සහ පඨවි කියන හතරෙන් බව අප කවුරුත් දන්න දෙයක්. මෙයින් ‘වායෝ’ කියන්නේ වාතය නැතිනම් හුස්ම. ඉතින් මිනිසුන්ගේ හුස්ම පොද තමයි ‘වායෝ.’වායෝ’ මඟින් ඔබ කරන්නට උත්සාහ කරන වෙනස?ශබ්දයේ විශේෂිත වෙනසක් කිරීමයි අපේ මූලික අරමුණ. සංගීත ශබ්දවල වෙනසක් කිරීමට දැන් සුදුසුම කාලේ කියලයි මම හිතන්නේ. අනෙක එකම රැල්ලකට කොටු වෙලා සිටින අපේ සමාජයට විවිධ සංකල්ප ඔස්සේ ඔවුන්ගේ හදවත්වලට කතාකරන්නයි අපේ වෑයම.සංගීත් අලුත් වුණේ ඇයි?කොහොමටත් ඉපදුණ දා සිටම හැම මොහොතකම අපි පරණ වේගන යන එකයි ලෝක ස්වභාවය. ඉතින් මෙවැනි දේවල් තුළින් පමණයි අපට අලුත් වෙන්න පුළුවන්. ඉතින් පරණ වෙන මතක වෙනුවට අලුත් මතක එක්ක ජීවත්වීම හොඳයි නේ.තරුණයන් හා එකතු වෙලා සංගීත්ගේ සුපුරුදු සංගීත ශෛලියෙන් මිදී දැන් ’’Rock’’ වෙලා කියලා මම කිව්වොත්?සංගීත් කොහොමත් තරුණයි. සංගීතයේ විවිධ ශෛලීන් තිබෙනවා. බොහෝ වෙලාවට අපේ ප්‍රසංග නරඹන්න එන්නේත් එවැනි එක්තරා ශෛලියකට පමණක් කොටු නොවුණු රසිකයන් පිරිසක්. ඉතින් අපි හැමවිටම උත්සාහ ගන්නේ අපේ අනන්‍යතාව තුළ සිටිමින් රසික රසවින්දනය උදෙසා විවිධ ශෛලීන් භාවිත කරන්න. එවැනි අවස්ථාවලදී ‘රොක්’ වෙන්නත් වෙනවා.ඔබේ මේ වෙනසට ලැබෙන ප්‍රතිචාර කොහොමද?බලාපොරොත්තු වුණාට වඩා නම් ගොඩක් හොඳයි. නමුත් තවමත් බලාපොරොත්තු වුණු දේවල්වලින් සාර්ථක කරගන්න පුළුවන් වුණේ 75%ක් වගේ තමයි. මම එහෙම කිව්වේ අපේ මූලික බලාපොරොත්තුව ශබ්ද රසයේ වෙනසක් කිරීමයි. නමුත් ශබ්ද උපකරණ තවමත් අධ්‍යයන මට්ටමක තමයි පවතින්නේ.’වායෝ’ පිරිසට ඔබේ පුතණුවනුත් ඇතුළත් නේද?ඔව්. පුතා කෞශාන් ‘ඩ්‍රම්ස්’ පැත්තෙන් හොඳ තැනක ඉන්න නිසා එයාට අවස්ථාව ලබාදීලා තියෙනවා. නමුත් එයාට තව ඉගෙන ගන්න ගොඩක් දේවල් තියෙනවා මියුසික් ගැන. ඉතින් මම තවම ඔහුව මුළුමනින්ම කරළියට දාලා නැහැ.ඉදිරියේදී මොනවගේ නිර්මාණ තුළින්ද ඔබලගේ වෙනස රසවිඳින්න පුළුවන් වෙන්නේ?දැනට නව නිර්මාණ හයක් විතර ඉවර කරලා තියෙන්නේ. ඉතින් මේ වසරේ අගභාගයේ දී හෝ ඒවා එළිදක්වන්නයි දැනට හිතන් ඉන්නේ.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021717</link>
    <topic>සවුදි සිනමාවේ වසන්ත දූතිකාව</topic>
    <author>කපිල කුමාර කාලිංග</author>
    <content>සවුදි සිනමාවේ වසන්ත දූතිකාවසවුදි අරාබියට සිනමාව ‘හරාමි’ය.එහි චිත්‍රපට ශාලා ද නැති හෙයින්, සවුදි වැසියන් අතර චිත්‍රපට නැරැඹීමට යාමේ සිරිතක් ද නැත. එහෙත් සැටලයිට් ටීවී හා ඩීවීඩී මඟින් ඔවුහු චිත්‍රපට නරඹති.සවුදිය, සිනමා හල් නොතිබූ රටක් නොවේ. ඒවා වැසී යන්නේ ෆයිසාල් රජු ඝාතනයෙන් පසුවය. සවුදියට රූපවාහිනිය හඳුන්වා දුන්නේ ද ෆයිසාල් රජුය. ඒ පිළිබඳව ද ආගමික නායකයින් ගේ උදහසට ලක්වීමට ඔහුට සිදුවිය.මෙසේ ලෝක සිනමා සිතියමේ සවුදි අරාබිය කුඩා තිතක් බවට පත් වෙද්දී, ඊට යම් ආලෝකයක් ලබා දෙමින් අබ්දුල්ලා රජුගේ ‘බිලියනපති’ බෑණා වූ අල්වලිද් බින් තලාල් විසින් ‘මෙනාහි’ නමැති හාස්‍ය චිත්‍රපටය නිපදවන ලදී. 2008 දී ප්‍රථම නිල චිත්‍රපට උලෙළ දමාම් නුවර දී පැවැත්වුණු අතර එහි දී ‘මෙනාහි’ තිරගත කෙරුණි. ඊට දෙවසරකට පෙර ජෙඩා හි යුරෝපීය චිත්‍රපට උලෙළක් පැවැත්වුණ ද එය තානාපති සේවා නිලධාරීන්ටම සීමාවිය.බොහෝ කලකට පසු සවුදි සිනමා අන්ධකාරය තුළ රිදී රේඛාවක් මතුවන්නේ, එරටින් බිහිවූ ප්‍රථම චිත්‍රපට අධ්‍යක්ෂවරිය ලෙස ඉතිහාසගත වන හයිෆා අල් මන්සූර් ගේ ‘වජ්ඩා’ (Wadjda) 2012 ලන්ඩන් සිනමා උලෙළේ දී තිරගතවීමත් සමඟය. ලොව බොහෝ ජනමාධ්‍ය මෙම සවුදි සිනමාකාරිය ඉහළට ඔසවා තබමින් ඇයට පුළුල් ප්‍රචාරයක් ලබාදුන්හ.සවුදි අරාබියේ කුඩා නගරයක උපත ලැබූ හයිෆා පාසල් වියේ සිට ම සිනමාවට ඇලුම් කළාය. ඇගේ පියා අබ්දුල් රහමාන් මන්සූර් ප්‍රකට කවියෙකි. ඔහු තම දියණියට නැරැඹීමට චිත්‍රපට ගෙනැවිත් දුන්නේය. “ස්නෝවයිට්” ඇය වසඟ කළ චිත්‍රපටයකි. එය නැරඹූ දිනය තම ජීවිතයේ වැදගත්ම දවස යැයි සිතෙන බව හයිෆා පවසයි. විටෝරියෝ ඩි සීකාගේ ‘බයිසිකල් තීෆ්’ හා ඉරාන සිනමාකරු ජෆාර් පනාහි ගේ ‘ඕෆ් සයිඩ්’ ඇයගේ සිත බැඳගත් තවත් චිත්‍රපට දෙකකි.කයිරෝ විශ්වවිද්‍යාලයෙන් සාහිත්‍ය හැදෑරූ හයිෆා, පසුව ඕස්ටේ‍්‍රලියාවේ සිඩ්නි විශ්වවිද්‍යාලයට ඇතුළුව සිනමා විෂය අධ්‍යයනය කළාය.ඇය මුලින් ම අධ්‍යක්ෂණය කළ කෙටි චිත්‍රපට අතුරින් ’Women without shadows’ වාර්තා චිත්‍රපටයට ද සම්මාන හිමිවුණි. එය ජාත්‍යන්තර චිත්‍රපට උලෙළ 17කදී තිරගත කෙරුණි.’වජ්ඩා’ (Wadjda) චිත්‍රපටයේ කතාව ගොඩනැඟෙන්නේ කොළ පැහැති පාපැදියක් මිලදී ගැනීමට සිහින මවන එකොළොස් හැවිරිදි පාසල් දැරියක වටාය. පාසලේ පැවැත්වෙන කුරාන පාඨ ගායනා කිරීමේ තරගයකට ඇය ඉදිරිපත් වන්නේ එහි ජයග්‍රාහකයාට ලැබෙන මුදල් ත්‍යාගය දිනා ගැනීමේ අදහසිනි. ගැහැනු ළමුන්ට පාපැදි පැදීම තහනම් බව වජ්ඩාගේ මව ඇයට කියා දෙයි. එහෙත් කෙළිලොල් දැරියක වන වජ්ඩා තම උත්සාහය අත් නොහරී.හයිෆා තම කෙටි චිත්‍රපටවලින් ද කතාබහ කළේ පර්සියානු ගල්ෆ් කලාපීය කාන්තාව ආගමික නීති හා සම්ප්‍රදාය විසින් කොටුකර තිබීම පිළිබඳවය. සෘජුවම නොවුණත් ‘වජ්ඩා’ තුළින් ද මතු කෙරෙන්නේ එම තේමාවමය.සවුදි අරාබියේ කාන්තාවනට පිරිමින් සමඟ රැකියා කිරීම තහනම් ය. ඔවුනට රිය පැදවිමට පවා අවසර නැත. මෙබඳු තහංචි මැද කාන්තාවකට එහි චිත්‍රපටයක් අධ්‍යක්ෂණය කිරීම අවදානම් සහගත බව හයිෆා දැන සිටි නමුදු ඇය එම අභියෝගය බාර ගත්තාය.රූගත කිරීම්වලදී වෑන් රියක් තුළ සිටිමින් වෝකිටෝකි හෝ ජංගම දුරකථන මඟින් නළු නිළියන් මෙහෙයවන්නට ද ඇයට සිද්‍රවිය. කැමරා අධ්‍යක්ෂණය කළේ ජර්මන් ජාතික ලුට්ස් රෙයිට්මියර්ය. වජ්ඩා ලෙස රඟපෑ ටාඕ මොහොමඩ්, 2012 ඩුබායි චිත්‍රපට උලෙළේ හොඳම නිළිය ලෙස සම්මාන ලැබුවාය. සවුදියේ ජනප්‍රිය රූපවාහිනී තාරකාවක වන රීම් අබ්දුල්ලා ද මෙහි රඟපායි.සවුදි අරාබිය දැන් පසුකරමින් සිටින්නේ එහි ඉතිහාසයට එක්වන වැදගත් කාලපරිච්ඡේදයක් බව හයිෆා මන්සූර්ගේ අදහසයි. හඬක් නැති කාන්තාවන් වෙනුවෙන් ඇය කැමරාව පසුපස හිඳ සිටී. අරාබි තරුණියන්ට ද බොහෝ සිහින ඇත. ඔවුහු ඒවා සැබෑ කරගැනීමට ප්‍රිය කරති. නව පරපුරට වැඩි නිදහසක් අවශ්‍ය වී ඇත. ඒ සඳහා සවුදි අරාබිය ද සිය සංස්කෘතික කඩුලු විවෘත කර දමන දවස වැඩි ඈතක නොවේ යැයි හයිෆා ශුභවාදීව කල්පනා කරයි.38 හැවිරිදි හයිෆා විවාහ වී සිටින්නේ ඇමෙරිකානු තානාපති සේවයේ නිලධාරියෙකු සමඟය.සිනමා කර්මාන්තයක් නැති නමුදු, සිනමා රසිකයින්ගෙන් අඩුවක් නැති සවුදි අරාබියේ සමාජයීය, ආකල්ප වෙනස් කිරීම සඳහා සිනමාවට කළ හැකි බලපෑම ප්‍රබලය. විශාලය. නිදහස් අදහස් ඇති අරාබි කාන්තාවෝ, ට්විටර් පණිවුඩ මඟින් ඇයට සුබ පතති.කළු ලෝගුවකින් වැසී ඇති අරාබි සිනමාවේ අනාගතය පිළිබඳ ශුභාරංචිය ලොව වෙත ගෙන එන වසන්ත දූතිකාව හයිෆා මන්සූර්ය.කපිල කුමාර කාලිංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021718</link>
    <topic>හදේ කොතැනක හෝ හිඳී ඔබ!</topic>
    <author/>
    <content>හදේ කොතැනක හෝ හිඳී ඔබ!නින්ද යනු තාවකාලික මරණය යැයි අපට සිතාගත හැකි ය. මේ තාවකාලික මරණයට අප හැම දෙනාම ප්‍රිය ය. එය එතරම් ම සුවදායක දෙයක් වන හෙයින් ය. මරණයෙන් පසු නැවත උපදින අලුයම් යාමය අපේ අලුත උපන් ළදරු සිතට අප්‍රමාණ සැනසිල්ලක් ම දෙන්නේය.නමුත් ඇසිපිය ඇරුණු ඇසිල්ලේ සිට ම මේ ළදරු සිත පිරී ඉතිරෙන්නට පටන් ගන්නේ විවිධාකාර සිතුවිලි වලිනි. මේ සිතුවිලි අතර අතීත මතකයන්ද පෙරහරේ එනවා ඇත. දවුල් ගසාගෙන - බෙර වයාගෙන - කස පුපුරවාගෙන - අලි ඇතුන් පිරිවරාගෙන මේ මතක පෙරහර ඇදී එයි. මේ පෙරහරේ විශේෂිතම තැනක ඔබේ ආදර මතකය වැඩමවනවා ඇත. එවිට ඔබේ හදවත ගැහෙයි. වේගයෙන් ගැහෙයි. එවිට ඔබට හැෙඟන්නේ ඒ හදේ කොනක තම අතීත ආදරය කැටි වෙලා ඇති බව ය. ඔව්... නින්දක් නොනින්දත් අතරේ ඔබ තාමත් හදවතේ සිටිනවාම ය.හදේ කොතැනක හෝ හිඳී ඔබ නිදා නොනිඳා මෙන් බලා අවසර සොයා කල් දැන වෙලා ගත රැහැනින් පෙලයි මා - මුදා සුව දැහැනින්සයුරු ඉම රන් සිතිජ රේඛාවේ මියෙන හිරු සේ ගිලී බිම් අඳුරේ තලා මා සිත පලා ගිය ඔබ දවයි මා අද - තනිවෙනා මොහොතින්උතුම් පිවිතුරු ප්‍රේමයේ නාමෙන් සහස් සුවහස් පැතුම් බල මහිමෙන් ඉනූ කඳුළ ද සිඳෙන්නට පෙර යදින්නම් ඔබ - මැකී යනු මතකෙන්පද - කුමාරදාස සපුතන්ත්‍රි සංගීතය - රෝහණ වීරසිංහ ගායනය - සුනිල් එදිරිසිංහප්‍රවීණ ගේය පද රචක කුමාරදාසයන් අතින් මේ ගීය ලියැවුණේ අසූව දශකයේ මුලදී. ප්‍රේම ගීත යනු බොළඳ ගීත යැයි ගර්හාවට ලක්කොට ඉවතලිය නොහැක්කේ ප්‍රේමය පිළිබඳව අර්ථ සාරව ලියැවුණු මෙවන් ගීත නිසා යැයි සිතෙයි. යම් අත්දැකීමක් මේ ගීයට පාදක කරගත් සපුතන්ත්‍රී එය පොදු අත්දැකීමක් ලෙස ඉදිරිපත් කළ බව කියයි. ප්‍රේමයේ විරහව ඉසියුම්ව හා හෘදසංවේදී කලාත්මක ස්වරයෙන් කියැවෙන මේ ගීය ජනතාව ද වැලඳ ගත්තේ ආදරයෙනි.තමා අතැර ගිය ප්‍රේමවන්තිය විසින් තම ජීවිතයට කරන ලද්දා වූ අලාභහානිය සුළුපටු දෙයක් නොවේ. රත්වුණු ක්ෂිජ රේඛාවේ ළය පැලී මිය යන හිරු සේම ඔහුගේ සිත ඈ තලා පෙළා නික්ම ගිහිල්ලා ඇත. තනිවෙන හැම මොහොතකම ඈ යළි යළිත් ඒ බිඳුණු හද කැබලි අස්සෙන් ඇමිණි ඇමිණී ඔහුගේ හදවත පාරවා දමලා ඇත.නමුත් නිදා නොනිදා වගේ ඔහු හද තුළ ඈ හිඳින ඉඳිල්ල නම් ඔහුට සුවදායක දෙයක් වෙලා නැත. පිවිතුරු ප්‍රේමයේ නාමයෙන් අතීත ප්‍රාර්ථනා බල මහිමයෙන් ඔහු ඇගෙන් ඉල්ලා සිටින්නේ එකම එක දෙයකි. ඒ ඉනූ කඳුළ සිදෙන්නට පෙර වහාම මතකයෙන් නික්මී යන ලෙස ය...ආදරයෙන් හදවතට කැඳවීමට වඩා ආදරයෙන් හදවතින් නෙරපා දැමීම මොන තරම් කඨෝර දෙයක් දැයි ඔබට තේරෙනවා ද? නමුත් ආදරයේ කැඳවීම - බිඳවීම හා රිදවීමට පස්සේ ඉතිරි වන්නේ නෙරපා හැරීම විතරක් නොවේද?මේ සියලු විඳවීම් මනා ලෙස පෙළ ගස්වන මේ පදමාලාවේ පොහොසත්කම සිතට දෙන වින්දනය අපූරු ය. සපුතන්ත්‍රි රචකයාණන් කියන අන්දමට ගීයේ විශිෂ්ට සාර්ථකත්වය පසුපස ඇත්තේ රෝහණ ගේ සංගීතයයි. රෝහණ වීරසිංහ මේ විරහව තීව්‍ර කිරීම සඳහා ඉන්දීය ගසල් ගීත ශෛලිය උපයෝගී කරගත් බව පවසයි. රාගධාරි සංගීතයේදී ශෝක රසය තුළින් කරුණ රසය ජනනය කිරීම සඳහා යොදාගත් මේ යමන් කළ්‍යාණ රාගයේ ඇසුර මොනතරම් හෘදාසන්න වින්දනයක් ලබාදී ඇත්දැයි වචනයෙන් කිව නොහැකි තරම්. යම් යම් විශේෂ ස්ථානවලදී වාදනය නතර කොට ගායකයාගේ හඬ ඉස්මතු කළ අවස්ථාවල මතුකැරෙන විශේෂ ශෝකාන්ත ස්වභාවය සිතට කාවද්දන රස තෘප්තිය විස්මිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021719</link>
    <topic>දයාවංශ ජයකොඩි ට විශ්ව ලිවිසැරි ප්‍රණාම</topic>
    <author/>
    <content>දයාවංශ ජයකොඩි ට විශ්ව ලිවිසැරි ප්‍රණාමග්‍රන්ථ ප්‍රකාශන ක්ෂේත්‍රයෙහි අඛණ්ඩව පනස් වසරක් සම්පූර්ණ කළ ශ්‍රී ලංකාවේ එකම ග්‍රන්ථ ප්‍රකාශකයා වන දයාවංශ ජයකොඩි මහතාගේ එම අනභිභවනීය මෙහෙවරට උපහාර පුදමින් යක්කල විශ්ව පොත් මැඳුරේ අධිපති ධර්මදාස පණ්ඩිතරත්න මහතා “විශ්ව ලිවිසැරි ප්‍රණාම” උපහාර තිළිණය පිළිගැන්වූ අයුරුයි මේ. මෙම අවස්ථාවට කැලණිය රජමහා විහාරාධිපති මහාචාර්ය අතිපූජ්‍ය කොල්ලුපිටියේ සංඝරක්ඛිත නා හිමියන්, ප්‍රවීණ ලේඛකයන් වන ආචාර්ය ලීල් ගුණසේකර, ජයකොඩි සෙනෙවිරත්න, ප්‍රභාත් මිරිහාගල්ල මහත්වරු සහ දමයන්ති ජයකොඩි මහත්මිය ඇතුළු අති විශාල පිරිසක් සහභාගී වූහ.වළගම්බා රජ සමයේ සිදුවූ ඓතිහාසික සත්‍ය කතාව “සෝමා දේවී” නමින් චිත්‍රපටියට ගෙන ඒමට කීර්ති බණ්ඩාර සූදානම් වෙයි. සුමනසිරි දසනායක විසින් රචිත “සෝමා දේවී” තිර පිටපත අධ්‍යක්‍ෂක කීර්ති බණ්ඩාරට එකල වළගම්බා රජතුමා සැඟව සිටි ලෙන් විහාරයක් වන ගිරිඋල්ල මැද්දපොළ රජමහා විහාරස්ථානයේදී එම විහාරස්ථානයේ විහාරාධිපති මිරිහානේ ධම්මපාල ස්වාමීන්වහන්සේ ඉදිරිපිටදී භාර දුන් අවස්ථාව මෙහි දැක්වේ.ශ්‍රී ලංකා ගුවන් විදුලි සංස්ථාවේ ස්වදේශීය සේවය ඔස්සේ 2002 වසරේ නවම් පුන් පොහෝ දින ප්‍රචාරය ඇරඹි ‘ශ්‍රද්ධාංජලී’ ගී සරණිය මෙම නවම් පුර පෝ දින (26) එකොළොස් වන වසර සපුරයි. මෙහි පිටපත අගනුවර තරුණ කවි සමාජයේ සම ලේකම් ද වන මාධ්‍යවේදී ඩබ්ලිව්.කේ. සරත් විමලසිරි ගෙනි.ශ්‍රද්ධාංජලී විශේෂ නවම් ගී සරණිය මේ නවම් පෝදා (26) දහවල් 12 ට එහි එකොළොස් වන වසරද සපුරමින් ශ්‍රී ලංකා ගුවන් විදුලි සංස්ථාවේ ස්වදේශීය සේවය ඔස්සේ ප්‍රචාරය වෙයි.සංගීත් නිපුන් මහාචාර්ය සනත් නන්දසිරි, ආචාර්ය වික්ටර් රත්නායක, විශාරද එඩ්වඩ් ජයකොඩි, රෝහණ බෝගොඩ, රෝහණ සිරිවර්ධන සමඟ උරේෂා රවිහාරි මෙහිලා ගීත ගායනා කරති.දේශීය සංස්කෘතියට අයත් සියලුම කලා මාධ්‍ය සුරක්ෂිත කිරීම හා එහි නියැළි සිටින ප්‍රවීණ හා නවක කලාකරුවන්ගේ අභිමානය හා ගෞරවය සුරැකෙන පරිදි කටයුතු කිරීමේ විධිමත් වැඩ පිළිවෙළක් දිවයින පුරා ක්‍රියාත්මක කිරීමට සංස්කෘතික හා සුබ සාධන පදනම කටයුතු යොදා තිබේ.අප රටට උරුම කලාවන් අමතක කොට විදේශීය සංස්කෘතීන්ට අනුව දේශීය කලා මාධ්‍යයන්ට හානි වන අයුරින් කටයුතු කරමින් සිටින ඇතැම් පුද්ගලයන් හා සංවිධාන පිළිබඳව දැඩි අවධානය යොමු කරමින් ඔවුනගෙන් අපට උරුම කලාවන්ට සිදුවන බරපතළ හානි වළක්වා ගැනීමට පියවර ගැනීම මෙම සංවිධානයේ මූලික අරමුණ වී ඇත. හුදෙක්ම දේශීය කලා ක්ෂේත්‍රය තුළ නියැළී සිටින ප්‍රවීණ කලාකරුවන්ගේ නිර්මාණ කොල්ලකමින් එම නිර්මාණ විකෘති කොට සමාජ ගත කිරීමට උත්සාහ කරන අය පිළිබඳ විමර්ශනය කොට ඔවුන් පිළිබඳ වගකිවයුත්තන් දැනුවත් කිරීම හා එම බුද්ධිමය දේපළ හිමි කලාකරුවන්ට එය සුරක්ෂිත කර දීමට හැකි වන අයුරින් වැඩ පිළිවෙළක් සැකසීම මෙම සංවිධානයේ අරමුණ වේ.ජාතික මට්ටමෙන් ක්‍රියාත්මක කෙරෙන මෙම වැඩ පිළිවෙළ සාර්ථක කර ගැනීම සඳහා ප්‍රාදේශීය මට්ටමේ සංවිධාන ඇති කිරීමට පියවර ගෙන ඇති බවත්, ප්‍රවීණ හා නවක කලාකරුවන් ඒකරාශී කිරීම ආරම්භ කොට ඇති බැවින්, ඕනෑම කලාකරුවෙකුට මෙම සංවිධානයේ සාමාජිකත්වය ලබා ගත හැකි බවත් එහි ජාතික සංවිධායක නාලක ආරියරත්න මහතා පවසයි.වැඩි විස්තර ලේකම් සංස්කෘතික හා සුබසාධන පදනම අංක: දිනපතා පොළ වෙළෙඳ සංකීර්ණය, නුවර පාර, නුවරඑළිය යන ලිපිනයෙන් ලබා ගත හැක. දුරකථන අංක 0724307395.රජයේ ප්‍රවෘත්ති දෙපාර්තමේන්තුවේ චිත්‍රපට අංශය සංවිධානය කරන, ‘ප්‍රතිබැහැ දැක්ම’ වාර්තා හා ප්‍රවෘත්ති චිත්‍රපට උලෙළ මෙම 20 සිට 23 දක්වා රජයේ ප්‍රවෘත්ති දෙපාර්තමේන්තුවේ මාධ්‍ය සංවර්ධන මධ්‍යස්ථානයේ නව ශ්‍රවණාගාරයේ දී පැවැත්වේ. මෙහි සමාරම්භක උත්සවය ප්‍රවෘත්ති හා ජනමාධ්‍ය ඇමැති ආචාර්ය කෙහෙළිය රඹුක්වැල්ල මහතාගේ ප්‍රධානත්වයෙන් මෙම 20 වැනි දින ප.ව. 4.00ට ආරම්භ කෙරේ.මෙම උලෙළේ දී රජයේ චිත්‍රපට අංශය නිෂ්පාදනය කළ වැදගත් හා ඓතිහාසික අගයකින් යුත් වාර්තා හා ප්‍රවෘත්ති චිත්‍රපට 40ක් පමණ ප්‍රදර්ශනය කෙරේ.සමාරම්භක අවස්ථාවේ දී රජයේ චිත්‍රපට අංශයේ ඉතිහාසය ඇතුළත් ‘ප්‍රතිබැහැ දැක්ම’ ග්‍රන්ථය දොරට වැඩීම ද සිදු කෙරෙනු ඇත. මෙම ග්‍රන්ථයේ රජයේ චිත්‍රපට අංශය නිෂ්පාදනය කළ වාර්තා හා ප්‍රවෘත්ති චිත්‍රපට පිළිබඳ පොදුවේ වාර්තා චිත්‍රපට පිළිබඳ ලියැවුණු ලිපි, රජයේ චිත්‍රපට අංශයට සුවිශේෂී දායකත්වයක් සැපයූ ශිල්පීන් පිළිබඳ තොරතුරු හා මෙතෙක් චිත්‍රපට අංශය මඟින් නිෂ්පාදනය කරන ලද වාර්තා හා ප්‍රවෘත්ති චිත්‍රපට පිළිබඳ ලේඛනයක් ද ඇතුළත් වනු ඇත. මෙහි සංස්කරණය ප්‍රවීණ සිනමා ලේඛක ඈෂ්ලි රත්නවිභූෂණ ගෙනි.මානව හිතවාදි කලාකරු විජය කුමාරතුංගයන්ගේ 25 වැනි ගුණ සැමරුම අද (17) පස්වරු 2.00 ට කොළඹ 07 ස්ටැන්ලි විජේසුන්දර මාවතේ බස්නාහිර පළාත් සභාව සෞන්දර්ය නිකේතනයේ පැවැත්වේ. එහිදී ප්‍රධාන දේශනය ජනාධිපති නීතිඥ ජයම්පති වික්‍රමරත්න මහතා විසින් පවත්වනු ලබයි. එදින සුනිල් ලීනස් ලියූ ‘විජය කුමාරතුංග සිනමාව සහ දේශපාලනය’ නම් වූ කෘතිය එළිදැක්වේ.පූජ්‍ය මාදම්පාගම අස්සජී හිමි ප්‍රමුඛ ජාතික මහජන සහෘද සංසදය මෙය සංවිධානය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021720</link>
    <topic>චිත්‍රපට සංස්ථාව මට දෙන්න වැඩ කරන හැටි මම පෙන්වන්නම්</topic>
    <author>වසන්ත ජයසිංහ ආරච්චිගේ</author>
    <content>චිත්‍රපට සංස්ථාව මට දෙන්න වැඩ කරන හැටි මම පෙන්වන්නම්ආරියදාස පීරිස්එදා වගේම අදත් ඔහු හා ගුවන්විදුලියත් අතර ඇත්තේ පුදුමාකාර බැඳීමක්. ඒ බැඳීම නිසා ගුවන්විදුලිය ශ්‍රවණය කළ බොහෝ දෙනාගේ ආදරය දිනාගන්නත් ඔහුට පුළුවන් වුණා. ඒ නිසාම එදා ගුවන්විදුලියේ අලුත් වැඩසටහන් ගණනක් ඉදිරිපත් කළ සොඳුරු සන්නිවේදකයා සිය මාධ්‍ය මෙහෙවරේ වගේම කලාව වෙනුවෙනුත් අදටත් ක්‍රියාකාරියි. සිය මතක ගමන්මඟේ සිතුවිලි අසපුව තුළ අද ඔහු ඒ අතීතයෙන් බිඳක් ස්මරණය කරන්න සූදානම්. කවදත් කෙළින් ඇත්ත කතා කරන ජ්‍යෙෂ්ඨ ගුවන්විදුලි මාධ්‍යවේදි ආරියදාස පීරිස් හා කළ සංලාපයයි මේ.“ගුවන්විදුලිය කියන්නේ මගේ ගෙදර වගේ. එදා අපි පුදුමාකාර මහන්සියකින් උත්සාහයකින් අසන්නන්ගේ හදවතට සමීපව වැඩසටහන් කළේ. අද කාලේ වගේ එදා පහසුකම් තිබුණෙත් නැහැනේ. ඒත් අදටත් ඒ කළ වැඩසටහන් බොහෝ දෙනාට මතකයි. මට මතක් වෙන්නේ වෙළෙඳ සේවය. මමයි ලැඩී රණසිංහයි වෙළෙඳ සේවය හදන්න පුදුම මහන්සියක් වුණා. ඔය අතරේ අපිට නොහිතපු දේකට මුහුණ දෙන්නත් සිද්ධ වුණා.අද මේවා ඔය දැන් ඉන්න කවුරුත් දන්නෙත් නැහැ. එක මොහොතක ආදායම් නැති නිසා රජය තීරණය කරලා තියෙනවා වෙළෙඳ සේවය වහන්න කියලා. අපිට තිබුණු ලොකුම අභියෝගය තමයි පැය හතළිස් අටක් ඇතුළත එක වෙළෙඳ දැන්වීමක් හරි හොයාගෙන ඇවිත් ප්‍රචාරය කළොත් වෙළෙඳ සේවය වහන්නේ නැතුව තියාගන්නවා කියන එක. අපි දහඅතේ දිව්වා වෙළෙඳ දැන්වීම් හොයාගෙන. ඔය වෙනකොට දවසක් ගතවෙලා. අන්තිම මොහොතේ අපිට පුළුවන් වුණා වීරරත්න බ්‍රදර්ස්ලගේ වෙළෙඳ දැන්වීමක් ගෙනෙන්න. ඒක විනාඩි පහෙන් පහට අපි වෙළෙඳ සේවයේ ප්‍රචාරය කළා. ඔන්න ඔහොම තමයි අපි වෙළෙඳ සේවය රැකගෙන ආවේ.ඒ විතරක් නෙමෙයි එතනින් පස්සේ මේක පවත්වාගෙන යන්නත් එපැයි. ඒ නිසා අලුතින් වැඩසටහන් මම නිෂ්පාදනය කළා. ඒ විදිහට තමයි ‘පිබිදෙන ගායක පරපුර’, ‘ඔව් නෑ බෑ’, ‘මිනිත්තුවක් පමණයි’, ‘අම්බිකා ගීතයෙන් ගීතය’, ‘විසි පැන’ වගේ ජනපි‍්‍රය වැඩසටහන් ආරම්භ කළේ. ඒ සියල්ල අසන්නන් අතර බොහෝම ජනපි‍්‍රය වුණා. ඒ වගේම බයිලා තරගයක් ද තිබුණා.අද ඔය කවුරුත් කරන රියැලිටි වැඩසටහන් වලට පූර්වාදර්ශයක් වුණේ මම එදා කළ නිර්මාණ. පිබිදෙන ගායක පරපුර වැඩසටහන හරහායි මිල්ටන් පෙරේරා, ජෝතිපාල, එඩ්වඩ් ජයකොඩි, රෝහණ බෝගොඩ, මල්කාන්ති නන්දසිරි වැනි අය බිහිවුණේ. අද ඉදිරිපත් කරන ලක්ෂපති වැඩසටහන එදා මම කළේ ‘විසි පැන’ කියලා. අදටත් මම කළ ‘මිනිත්තුවක් පමණයි’ වැඩසටහන විකාශය වෙනවා. ඒත් අද අලුතින් කළ දෙයක් නැහැනේ.එච්. ආර්. ජෝතිපාල ගායකයෙක් විදිහට ගෙනාවේ මම. ඔහු ළඟ තිබුණු ගායන කුසලතාව මම දැක්කා. ඒ කාලයේ තරු දැනුම කියලා තරගයක් තිබුණා. හොඳම ගායකයාට ඒ කාලයේ පාකර් පෑනක් දුන්නේ. ජෝතිපාලටත් ඒ අවස්ථාව ලැබුණා. ඒ වගේමයි මිල්ටන් පෙරේරා. මිල්ටන් කියන්නේ හොඳ තබ්ලා වාදකයෙක්. මම මිල්ටන්ව ‘ආධුනික පැයට’ දැම්මා. තබ්ලා පොඩි අප්පුහාමි කියන්නේ මිල්ටන්ගේ තාත්තා. කොහොමහරි මිල්ටන්ට පුළුවන් වුණා එතැනදි ගායකයෙක් විදිහට ජයග්‍රහණය කරන්න. ඔය විදිහටයි දෙන්නම ගමන පටන් ගත්තේ.ඒ වගේමයි ජෝ අබේවික්‍රමත් සිනමාවට ගෙනාවේ මම. ‘දේව සුන්දරි’ කියන චිත්‍රපටයෙන් මම ජෝව හඳුන්වලා දුන්නේ. ඒ චිත්‍රපටයේ තුන්වන සහාය අධ්‍යක්ෂවරයා හැටියට හිටියේ මම. රූගත කිරීම් කළේ ඉන්දියාවේ. හැබැයි ඊට කලින් ‘සරදම්’ චිත්‍රපටය ආවා. බොහෝ දෙනෙක් හිතුවේ ජෝ ආවේ ඒ හරහා කියලා. අද වර්තමානයේ ඉන්න කවුරුත් මේවා දන්නේ නැහැ. ඇත්තම කිව්වොත් කවුරුත් අපෙන් ප්‍රයෝජන ගන්නෙත් නැහැ. මං ගැන මතකයක්වත් නැහැ. නමුත් අදටත් මම කලාව තුළ ඉන්නවා.පසුගිය කාලේ මම ‘සුභා’ නමින් චිත්‍රපටයක් කළා. ඒකට චිත්‍රපට සංස්ථාවෙන් කුඩම්මාගේ සැලකිලි ලැබුණේ. පූර්ව දර්ශනයක්වත් හරි පිළීවෙළට දුන්නේ නැහැ. හෝල්වලින් ගලවලා අයින් කළා. ඇත්තටම චිත්‍රපට සංස්ථාව ගැන හොයලා බලන්න ඕන. අද නීති රීති මොකුත් නැහැ. කරන්න බැරිනම් වහලා දාන්න ඕන.මම අභියෝග කරලා තියෙනවා මට අවුරුදු දෙකකට චිත්‍රපට සංස්ථාව භාර දෙන්න මම හදලා පෙන්නන්නම්. හැබැයි කිසිම කෙනෙකුට ඇඟිලි ගහන්න බෑ. අද ඔය තැන්වල ඉන්න අයට මොනවද තියෙන සුදුසුකම්. ඉතිං කොහොමද මෙහෙම පාලනයක් ගෙනයන්නේ.අදටත් ගුවන්විදුලියේ වෙළෙඳ සේවය තියෙන්නේ අපි නිසා. අපි වැඩ කළා මිසක් කොමිස් ගැහැව්වේ නැහැ. එදා ගුවන්විදුලියට ජෝතිපාලයි මිල්ටන් දෙන්නා අතර ප්‍රසංගයක් මම සංවිධානය කළා ‘අනංගයා මං’ කියලා. රුපියලයි ටිකට් එක. විහාර මහා දේවි එක අතුරු සිදුරු නැහැ. එදා එක්ලක්ෂ හැටදාහක් හොයලා ගුවන්විදුලියට දුන්නා. අපි එහෙමයි වැඩ කළේ. ඒකයි මම කියන්නේ පුළුවන්නම් චිත්‍රපට සංස්ථාව මට දෙන්න. මම කරලා පෙන්නන්නම් කියලා.වසන්ත ජයසිංහ ආරච්චිගේමහාචාර්ය ආරියරත්න ඇතුගලයන්ගේ “මහ සමයම” දෘශ්‍ය කාව්‍යයේ මංගල දැක්ම පසුගිය 30 දා ජනාධිපති මහින්ද රාජපක්ෂ මැතිතුමාගේ ප්‍රධානත්වයෙන් කොළඹ නෙළුම් පොකුණේදී පැවැත්විණි. එහිදී ජනාධිපතිතුමා නළු නිළියන් සමඟ සතුටු සාමිචියේ යෙදී සිටි අවස්ථාවකි මේ.  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021721</link>
    <topic>විජය අනුස්මරණ කෙටි නාට්‍ය සම්මාන උලෙළ අද</topic>
    <author/>
    <content>විජය අනුස්මරණ කෙටි නාට්‍ය සම්මාන උලෙළ අදදිවංගත කලාකරු විජය කුමාරතුංග ගේ 25 වන ගුණානුස්මරණයට සමගාමීව ජාතික මහජන සහෘද සංසදයේ නාට්‍ය අනුකමිටුව මෙහෙය වූ විවෘත කෙටි නාට්‍ය තරගාවලියේ තෝරා ගත් කෙටි නාට්‍ය 03 ක් අද (17) ස්ටැන්ලි විජේසුන්දර මාවතේ පිහිටි බස්නාහිර පළාත් සෞන්දර්ය කලා නිකේතනයේ දී පෙරවරු 9.00 ට වේදිකාගත කරන අතර සම්මාන ප්‍රදානය එදින පස්වරු 2.00 ට පැවැත්වෙයි.ධර්මදාස පටබැඳි ගේ ‘සඳ තාරකා රැයක්’ ඒක පුද්ගල ගී ප්‍රසංගය තංගල්ල කාල්ටන් සහයෝගය ඇති ව ජනාධිපති ආර්යා ශිරන්ති වික්‍රමසිංහ රාජපක්‍ෂ මැතිනිය සහ හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්‍ෂ මහතාගේ ප්‍රධානත්වයෙන් හෙට (18) පස්වරු 5 ට තංගල්ල නගර සභා රඟහලේදී පැවැත්වේ.’ගී අනුරා’ සංගීත ප්‍රසංගය වික්ටර් රත්නායක, සුනිල් එදිරිසිංහ, සමිතා මුදුන්කොටුව සහ නිරෝෂා විරාජිනීගේ සහභාගීත්වයෙන් මෙම 23 දා සවස 6.30 ට කොළඹ මියුසියස් විද්‍යාලීය ශ්‍රවණාගාරයේ දී පැවැත්වෙයි.සංගීත මෙහෙයවීම සමන්ත පෙරේරාගෙනි. රංගන දායකත්වය චන්න උපුලී රංගායතනයෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021722</link>
    <topic>ඔයා ළඟ අද අමුතු ලස්සනක් තියෙනවා</topic>
    <author/>
    <content>ඔයා ළඟ අද අමුතු ලස්සනක් තියෙනවාපේරාදෙණිය උද්භිද උද්‍යානයේ පිවිසුම් දොරටුව සමීපයේ වාහනය නතර කළ ධනුක ලෝචනා දෙස බැලුවේ ඇගේ මුහුණේ කිසියම් වෙනසක් තිබේදැයි පිරික්සීමට මෙන්ය.“මට හිතෙනව අපිට හොඳ විවේක පරිසරයක් මෙතන තියේවි කියලා?”“අද නිවාඩු දවසක් නිසා හොඳ පිරිසක් ඉන්න පුළුවන්. ඒත් මාත් කැමැතියි. අපිට නිදහසක් තියෙනවා.”ලෝචනා ඇඳුම් සකස් කරගෙන හිස මඳක් පීරා ගත්තාය. ඇගේ දෙතොලේ යන්තමින් ගල්වා ඇති ළා පැහැති ආලේපය ලෝචනා තුළ අමුතු නැවුම් සුන්දර බවක් ඇති කර තිබුණි.“ඔයා අද හැමදාටම වඩා අමුතුයි.” ධනුක පැවසුවේ ඒ සුන්දර බව හඳුනාගෙනය.“ඒ කිව්වේ?” ලෝචනාගේ කුඩා වූ දෙනෙත් එක එල්ලේ ධනුක වෙත යොමු විය.“නෑ. මම කිව්වේ ඔයා ළඟ අද අමුතු ලස්සනක් තියෙනවා කියන එක.”“ඔයා හරි ධනුක. මම අද ඕනෑකමින්ම වෙනසක් කළා. මේ ඇඳුම්වලින් පවා...”ඇගේ උඩුකය වැසී තිබුණේ තද පැහැ බ්ලවුසයකින් හා සැහැල්ලු කලිසමකින්ය.“ඒ කියන්නේ ඔයා මම නිසා ඇඳුම් පැලඳුම් පවා වෙනස් කළා කියන එක ද?”“අන්න හරි. මම සාමාන්‍යයෙන් කලිසම් අඳින්න කැමැති කෙනෙක් නෙවෙයි. ඒත් ඔයාට, සහ ගමනට සුදුසු කියල මට හිතුණා.”“ලෝචනා... මට නම් ඔය ඇඳුම වරදක් පේන්න නැහැ. අපි අපිට ගැළපෙන විදිහට සමාජ රටාවත් එක්ක වෙනස් වෙන්න ඕන කියලයි මම හිතන්නෙ.”අවසර පත්‍ර දෙකක් මිලදී ගත් ධනුක ඇගේ සුරතින් අල්ලා ගත්තේ ලෝචනාගේ සාංකාව තුරන් කිරීමටය.පෙම්වතුන්ගෙන් ගහණ නොවුවද තුරු වදුලු යට සමීපව වාඩිවී ඔවුන්ගේ ලෝකවල ජීවත්වන ආදරවන්තයින් නොසිටියාම නොවේ.ඉතා සෙවණ වූ ගසක් යට හිස්වූ ගල් අසුනක වාඩිවීමට ලෝචනා වැඩි කැමැත්තක් දැක්වූවාය.“මගේ ගෝල බාලයෙක් දැක්කත් කතා කරන්න පුළුවන් විදිහට හිටියාම ප්‍රශ්නයක් නැහැනේ.”නිහඬව ඈ සමීපයෙහි වාඩිවූ ධනුක එහි තිබු පරිසරයට පි‍්‍රය වූ බවක් හැඟවූවේය. යන්තමින් ඇසෙන කුරුලු කූජනයට සවන් යොමු කරමින් හදවත හිස් කරන්නට මෙන් සුසුමක් හෙළුවේ ශබ්දයක් නැඟෙන පරිදිය.“ඇයි ඔයාට කම්මැලි ද? සුසුම් හෙළන්නේ? එහෙම නැත්නම්...”“නෑ ඔයා වගෙ ලස්සන කෙල්ලෙක් එක්ක තනියම ඉන්න කොට කොහොමද කම්මැලිකමක් දැනෙන්නෙ? ඔයා හරි අමුතු දේවල්නෙ අහන්නෙ.”“මම එහෙම කිව්වේ සුසුමක් හෙළලා හදවත හිස් කර ගත්ත ද අහන්න.”“ඔව් ඔව් මං මම එනකොට අරන් ආපු සෑම බලාපොරොත්තුවක්ම හිස් කළා. හැබැයි ඔයා ඒ හදවත අලුත් බලාපොරොත්තුවලින් පුරවන්න ඕන.”ලෝචනාගේ දෙතොලත් දෙඇසත් මල් පිපී එන ලෙසින් දිළිසුණේ සුන්දර හැඟීමක් ද සිතට ළඟා කරමින්ය.“ධනුක එදා මගෙන් අහපු ප්‍රශ්නවලට අද මම උත්තර දෙන්න බලාගෙනයි ආවේ. මට ඔයාට හංගලා එක හිතකින් ඔයාගෙ ජීවිතේට ළං වෙන්න ලේසි නෑ.”ධනුක ඈ දෙස බලා සිටියේ තමා විමසුවේ කුමක්දැයි තෝරා ගැනීමට උත්සාහ ගනිමිනි.“ඇයි මතක නැද්ද? මම කාටවත් ආදරේ කළා ද කියල ඔයා ඇහැව්වා.”“ඇත්තටම මට ඒක අමතක වුණා ලෝචනා... අනික ඔයා තව කෙනකුට ආදරය කළා කියන එක මට ඒ තරම් ලොකු ප්‍රශ්නයක් නෙවේ.”“වෙන්න පුළුවන් ධනුක. ඒත් අපි අතර බැඳීමක් ඇති වෙනව නම් මම ඔයා ගැනත්, ඔයා මා ගැනත් දැනගන්න ඕන නේද?”ඔහු යටිතොල දැඩිව සපාගත්තේ නිල්මිණිටත් වඩා ඉවෝන් සිහිපත් වීමෙනි. ඇය තවමත් තමා සමඟ සමීප ඇසුරක් ඇති බව කෙසේවත් පැවසීමට හැකිකමක් නැත. මේ ගමන පවා ඉවෝන්ගේ අනුදැනුම මත ආ බව කෙසේ පවසන්න ද?“ධනුක? මොකද මේ? මම තාම ඔයාගේ දේවල් ඇහැව්වේ නැහැනේ. කියන්න බැරි තරම් දෙයක් අපි දෙන්නටම තියෙනවා කියන්නේ අපි එකිනෙකාට නොගැළපෙන බව නේද?”“එහෙම දෙයක් නැහැ ලෝචනා. ඒත් මගෙත් එක්ක සම්බන්ධ වෙන්න කලින් තිබුණ සිදුවීම් අපි දෙන්නටම වැදගත් වෙයි කියල මට නම් හිතන්න බැහැ.”“ඒ ඔයා ලෝයර් කෙනෙක් නිසා හිතන විදිහ. ඒත් පෞද්ගලික ජීවිතය ඊට ගොඩක් වෙනස්. යන්තමින් හරි සැකයක් ඇති නොවෙන විදිහට අපි එකිනෙකා ගැන දැනගන්න ඕන නේද?”“හරි ඉතින් ඔයා කියන්නකෝ ඔයාගෙ අතීත පේ‍්‍රම වෘත්තාන්තය...”“විහිළුවකට ගන්න එපා. මම කියන්නෙ හිතට දැනෙන ඇත්ත. එතකොට අපිට පුළුවන් අපේ අඩුපාඩු හදාගන්න.”“මළ ඉලව් අඩුපාඩු...”ධනුකට මේ සංවාදය එපා වෙන තරමට කනට අපි‍්‍රය වී ඇත.“මම ට්‍රේනිං කොලෙජ් එකේදී බෝයි කෙනෙක් එක්ක සම්බන්ධයක් ඇති කරගෙන තිබුණා. එයා මේ... කුරුණෑගල පැත්තෙ...”“ආ... කුරුණෑගල කොහෙද?” ධනුකට අමුතු ආවේගයක් හා උනන්දුවක් ඇතිවූවේය.“ඔය... මම කිව්වේ. අතීතය ඕන නැහැ කිව්වට අහන්නත් ඕන.”ධනුක ඇගේ කර වටා සුරත යවා හඬ නඟා හිනැහෙන්නට පටන් ගත්තේය.“ඔයාටත් මගේ ජොබ් එකමයි තෝර ගන්න තිබුණේ... ඉතින් කියන්නකො ඔයාගෙ පෙම්වතා ගැන විස්තර.”“පෙම්වතෙක් වෙන්න තරම් සමීපයට ඒ ආශ්‍රය ගෙන යන්න බැරි උණා.”“ඇයි ඒ?”“එයාගේ අදහස් වෙනස් වෙන්න පටන් ගත්තා. එයාට ඕන වුණා... හැම මොහොතකම මා එක්ක තනි වෙන්න.”එවර නම් ධනුකට සිනහව පාලනය කර ගැනීමට නොහැකි තරම් විය. ලෝචනා ධනුක දෙස බලා සිටියේ නොපහන් දෑසින්ය.“ඒ මනුස්සය හරිනෙ ළමයෝ... දැන් මමත් කළේ ඒකනේ. දෙන්නෙක් යාළුවෙලා ඊළඟට සොයන්නෙ නිදහස. ඒක තමයි සොබාදහම කියන්නේ මනුස්සයින් විතරක් නෙවෙයි... සතුන් පවා එහෙමයි.”“මම කැමැති නෑ ධනුක මිනිසුන් වෙලා ඉපදිලා සතුන් වාගෙ හැසිරෙන්න...”ඔහුගේ මුහුණින් සිනහව පලා ගියේ එකවරමය. දැන කීවා නම් එය තමාට ම එල්ල කළ ඇනුම්පදයක් වීමට හොඳටම ඉඩ තිබුණි.“ඉතින් ඔයා ඒ කොල්ලාව අත්හැරියා?”“එකවරම නෙවෙයි. මම කීප සැරයක් පැහැදිලි කළා. තනිව ගමන් බිමන් යෑමෙන් මට සිදුවෙන හානිය ගැන.”“ලෝචනා හරි ආත්මාර්ථකාමී තීරණයක්නේ අරගෙන තියෙන්නෙ? සමීප කතා බහ, හමුවීම් නැතුව කොහොමද දෙන්නෙක් ඒ ගොල්ලන්ගෙ ජීවිතවලට අර්ථයක් දෙන්නෙ. අරමුණක් ඇති කර ගන්නෙ?”“අපිට ඕන තරම් ට්‍රේනිං කොලෙජ් එකේ නිදහස තිබුණා... අහුමුලු ගාණේ රිංගන්නෙ ජීවිතයට අර්ථයක් දෙන්නවත් අරමුණක් ඇති කර ගන්නවත් නෙවෙයි.”ලෝචනා ගල් බංකුවෙන් නැගිට ධනුකට මුහුණ දී සිට ගත්තාය.“තමුන්ගේ හිතේ ඇතිවෙච්ච අරමුණ ඉටුකරගන්න. ඒකට මෙහෙමත් කියන්න පුළුවන්. හැඟීම් සන්තර්පණය කර ගන්න...”“වාඩිවෙන්න ලෝචනා...” ධනුක ඇගේ සුරත තදින් අල්ලා ගත්තේ, තම සිත තුළ වූ පෙරළිය නොපෙන්වීමට මෙන්ය.“ඔයා ලෞකික ජීවිතේ ගැන අධ්‍යයනය කරල තියනව මදි. ආදරය බැඳීම ඇතිවෙන්නෙ ඒ වගෙ දේවල්වලින්.”“යම්තාක් දුරට මම ඒක පිළිගන්නවා... හැබැයි මේ විදිහට. විශ්වාසය ආදරය ඇති වුණාට පසුව දෙදෙනෙක් සමීප වුණාට ප්‍රශ්නයක් ඇති වෙන එකක් නෑ. ආදරයයි විශ්වාසයයි ගොඩ නඟා ගන්න ළං වෙනවා කියන එකට මම විරුද්ධයි...”“මම කිව්වේ.. ඔයාට බැරිද මාත් එක්ක කෝට්ස් එන්න. හොඳ ඉල්ලුමක් තියේවි. ඉතින් ඉතින් ලෝචනා ඊට පස්සෙ මොකද වුණේ?”“මම එයාට පෙන්නල දුන්න අපි එක්ක හිටපු දෙන්නෙක් ඔය වාගේ පටු තීරණයක් අරගෙන දෙන්නාටම නොදැනීම ජීවිතේ විනාශ කර ගත්තා. අපරාදේ සුනීතා... තාමත් කඳුළු බොනවා.”“සීමාවල් දැනගෙන යම් යම් පරිත්‍යාග කළාට මම නම් හිතන්නේ ඒක මහා විශාල ගැටලුවක් කර ගන්න ඕන නැහැ.”“කොහොම හරි එයා මගෙන් බලාපොරොත්තු වූ දේවල් නොලැබීමම අපේ වෙන්වීමට හේතුවක් වුණා. ඒත් මං ඒ ගැන පසුතැවිලි වුණේ නම් නෑ...”“මම ලෝචනාට ඔය ගැන අද කතා කරන්නෑ. අපි වෙන දවසක ඔය ගැන තර්ක කරමු? එහෙම හොඳයි නේද?”ලෝචනාගේ සුරත අල්ලාගෙනම ධනුක උද්‍යානයෙන් පිටවූයේ දහවල් ආහාර ගැනීමට සුදුසු ස්ථානයක් ගැන සිතමින්ය.ධනුක ගෙට ගොඩවන විටම මඟ බලා සිටියාක් මෙන් සොයුරිය ඔහු පෙර මඟට ආවාය. කොතැනක ගියත් තම සහෝදරිය වෙනුවෙන් ගෙන යන පලතුරු බෑගය ඇය අත තැබු ධනුක අසුනකට බර දුන්නේ නළල මිරිකාගෙනය.“මොකෝ... උදේ ඉඳල කතා කරල කරල මහන්සි ද? තේ එකක් ගේන්ඩ ද?”“දැන් ඕන නෑ අක්කේ. ඒ කෙල්ල මහ අමුතු ගති තියෙන කෙනෙක්නෙ...”ඔහුගේ කතාවෙන් ශීලා තැති ගත්තාය. ඔහු ඉදිරිපිට තිබු අසුන තවත් සමීපයට ඇදගත් ඇය එහි වාඩිවී ඔහුට මුහුණ ළං කළේ ඉව අල්ලන්ට වාගේය.“ඇයි? මොනවද කිව්වේ? ඔය ළමා තැනී හරි ආඩම්බරයි කියල අපේ අම්ම දවසක්දා කිව්වා මට මතකයි.”“එහෙම එකක් නම් මට තේරුණේ නැහැ...” ධනුක කීවේ ඕනවට එපාවටය.“එහෙමනම් අමුතුයි කිව්වේ. මොකද්ද ඔයාට ඒ ළමයගෙ දැනුණ අමුත්ත?”ධනුක හිස කැසුවේ කිසිත් කරකියා ගන්නට නොහැකි ලෙසය. ලෝචනා කී සමහරක් කරුණු අක්කණ්ඩියට පවසන්නට තරම් ශක්තියක් ඔහුට නැත.“ධනුක?”ශීලා ඔහුගේ හිස ඔසවා හොඳින් පිරික්සුවේ රහස් පරීක්ෂකවරියක් මෙන්ය. සිය මලයාගේ ඇදවී ගිය මුහුණ තුළ කුමක්දෝ සටහන් වුවද ඇය ඒ ගැන වැඩිදුර සිතීමටවත් බිය වූවාය.“ලෝචනා මහ අමුතු කතා කියන්නේ. තනියම හමුවෙන එකටත් වැඩි මනාපයක් නැහැ...”“ඉතින් ඒක අමුතු කතාවක් වෙන්නේ කොහොම ද ධනුක? ඒ ළමයා එක අතකට ගුරුවරියක්. අනිත් පැත්තෙන් හොඳ වලව් පෙළපතක සේසතටම උරුමක්කාරි වෙච්චි.”“අම්මල තාත්තල ඉස්සරහ ගොළුවෙක් වගේ ඉඳලා, කොහෙ හරි ගිහින් කතා කරන එකටත් අකැමැති නම්, අක්කම කියන්න මම මොකද කරන්නෙ කියලා?”“කරන දේ තමයි මම උඹට පෙන්නල දුන්නේ... ඉක්මනට කසාදේ කරමු. ඊට පස්සෙ ඕන තරම් කතා කරන එකයි...”“හරිහැටි අඳුර ගන්නවත් ඉඩක් නැතුව මම කොහොමද ගෑනියකුට කැමැති වෙන්නෙ?”“අපෝ ගෑනු අඳුරන්නෙම නැති මිනිහා... ලෝචනා හොඳයි. ඔයා එයාව කසාද බඳින්න..”“අක්කේ... මං...”“නැහැ වැඩි කතා ඕන නැහැ. ලෝචනා වගෙ හැදිච්ච ගෑනු ළමයෙක් ඔයාට ලැබෙන්නෙ පෙර පිනකට... ඔය අතන මෙතන හම්බවෙන රෝන්දෙ ගහන උඩැක්කියො මෙහාට ඕන නෑ...”ශීලා පුටුවෙන් නැගිට්ටේ ධනුකට රවාගෙනය.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021723</link>
    <topic>ප්‍රබල භාව භාෂණයකට ඉඩ සලසන ‘ශ්වේත රාත්‍රිය’</topic>
    <author>සුනිල් මිහිඳුකුල</author>
    <content>ප්‍රබල භාව භාෂණයකට ඉඩ සලසන ‘ශ්වේත රාත්‍රිය’පසුගිය දිනෙක මම සම්භාවනීය ගායිකා නන්දා මාලිනි ගේ ‘ශ්වේත රාත්‍රිය’ ප්‍රසංගයේ ඩිජිටල් සංගත තැටිය (ඩී. වී. ඩී.) නැරඹීමි. ‘ශ්වේත රාත්‍රිය’ යනු නන්දාගේ හතරවැනි සංගීත ප්‍රසංගයයි. මීට ඉහත ඇය ‘ශ්‍රවණ ආරාධනා’, ‘සත්‍යයේ ගීතය’ හා ‘පවන’ යනාදි වශයෙන් ඒක පුද්ගල ගී ප්‍රසංග තුනක් පවත්වා තිබුණාය.‘ශ්වේත රාත්‍රිය’ ප්‍රසංග 25 කින් නිමා කරන බව මුල සිටම පූර්ව ප්‍රචාරයක් දී තිබිණි. මේ ඩිජිටල් සංගත තැටිය නිකුත් වූයේ ඉනික්බිතිවය.‘ශ්වේත රාත්‍රියේ’ සියලු ගේය පද රචනා මහාචාර්ය සුනිල් ආරියරත්නගේ වීම සුවිශේෂත්වයකි. ඇත්තටම මෙය සුනිල්, නන්දා හා සිරස එෆ්. එම්. ත්‍රිත්වයේ සාරඵලයකි. ‘සිරස’ යනු මෙරට ශ්‍රව්‍ය හා දෘශ්‍ය මාධ්‍යයේ සංස්කෘතිය විනාශ කළ ආයතනයක් ය යන්න සාමාන්‍ය පිළිගැනීමයි. කසිකබල් ගීත ප්‍රචාරයට මුල පිරුවේ සිරස ය. වාචාල නිවේදන කලාවකට මුල පිරුවේ සිරස ය. අසන්නන් සමඟ තොදොල් කථෝපකථනයකට මුල පිරුවේ සිරසය. සුනිල්, නන්දා ‘ශ්වේත රාත්‍රිය’ වෙනුවෙන් ඔවුන් හා එක්වන්නේ එවන් පසුබිමකදීය. කෙසේ වෙතත් එම කළු පැල්ලම් බැහැරලා අවධානය යොමුකළහොත් ‘ශ්වේත රාත්‍රිය’ යනු සිරස එෆ්. එම්. විසින් නිපදවන ලද අර්ථපූර්ණ ප්‍රසංගයකි. ඒ අරභයා විවාදයක් තිබිය නොහැකිය.බුද්ධිමය දේපළ පනතේ සඳහන් කරුණු කවරාකාර වුවත් ගීතයකදී ගායකයාගේ හෝ ගායිකාවකගේ නිර්මාණාත්මක දායකත්වය කිසිසේත්ම ඌනනය කළ නොහැකිය. එය නන්දා මාලිනිගේම එක්තරා ගීතයකින්ම උදාහරණයක් ගෙන සාක්ෂාත් කළ හැකිය. ඒනම්; ‘ඔබයි රම්‍ය සඳකිරණ ගන අන්ධකාරේ’ නම් වූ ගීතයේ ගද්‍යයෙන් ගැයෙන කොටස් වෙනත් ගායිකාවක විසින් ගායනා කරනු ලැබුවා නම් නන්දා මතුකරන භාවයන් ඉන් ජනිත වෙතැයි සිතිය හැකි ද? මම පැහැදිලිවම නැතැයි කියමි. මෙහිදි මට සිහිපත් වන්නේ නන්දා මාලිනිම කර ඇති ප්‍රකාශයකි. ගීතය ස්වර ගායනයක් නොව භාව ගායනයක් බව ඇය ප්‍රකාශ කර ඇත.ආචාර්ය පණ්ඩිත් අමරදේව අප රටේ සිටින ශ්‍රේෂ්ඨතම ගායකයා වන්නේ යම් සේද නන්දා මාලිනි අපේ රටේ සිටින ශ්‍රේෂ්ඨතම ගායිකාව වන්නීය. ගුවන්විදුලිය, සිනමාව හා ප්‍රසංග කලාව යන මාධ්‍ය ඔස්සේ ඇය සුභාවිත ගීතය පරිපෝෂණය කිරීම උදෙසා දක්වා ඇති යුගකාරක මෙහෙවර අග්‍රගණ්‍යය. නන්දා මාලිනි හොඳ ගායිකාවක වන්ට නම් ඇය විද්‍යාත්මක සමාජවාදය හැදැරිය යුතු බව මහාචාර්ය සුචරිත ගම්ලත් වරක් කර තිබු ප්‍රකාශයක් මේ අවස්ථාවේ මා සිහියට එයි. මාර්ටින් වික්‍රමසිංහ උපන්ගෙයි සමාජවාදියකු වූවා සේම නන්දා මාලිනි ද තම ජීවිතයෙන් ලද අත්දැකීම් ඔස්සේ මේ පන්ති සමාජයේ යථාර්ථය ඥානනය කර ගත්තීය. ඇත්තටම ශ්‍රේෂ්ඨ කලාකරුවකු වන්ට විද්‍යාත්මක සමාජවාදය හැදැරිය යුතුම නැත.‘ශ්වේත රාත්‍රිය’ ට තෝරාගෙන ඇති ගීත 25 අතරින් වැඩිම සංඛ්‍යාවක් ‘රොමෑන්ටික්’ ගීතය. (මීට සුදුසු සිංහල වචනයක් මම නොදනිමි) පේ‍්‍රම ගීතය, නොඑසේ නම් විරහ ගීතය. එම ගී වෙතින් පළවන්නේ කිසියම් ශෝකාකූල වූ රමණීයත්වයක් නොවේ ද? මේ ප්‍රසංගයේ එක්තරා අවදියක සුනිල් - නන්දා සුසංයෝගයෙන් නිර්මිත විරෝධාකල්ප ගී දක්නා නොලැබීම විශේෂත්වයකි. එසේ වී ඇත්තේ ඔවුන් එම ගී වර්තමානයට අනුචිත යැයි සිතා ඉඳුරා පිටුදැකීම ද?‘ශ්වේත රාත්‍රිය’ට තෝරාගත් පේ‍්‍රම හා විරහ ගීවල කිසියම් ඒකාකාරිත්වයක් මම දුටුවෙමි. මේ අතරට ‘වෙඩරු සොරා’, ‘හදවත උදුරා ගත් වන බඹරා’, ‘ගොවිදුනි මේ සිරියහනේ’ වැනි ගීත ද ඇතුළත් වීයේ නම් මැනවැයි සිතුණි.සුනිල් - නන්දා නිර්මාණ සුසංයෝගය සමකාලීන සිංහල ගීත වංසයේ වැදගත් ආවර්තන ස්ථානයකි. මහාචාර්ය එදිරිවීර සරච්චන්ද්‍රයන් ඒ අරභයා කර ඇති ප්‍රකාශයක් මෙහිදී මා සිහියට එයි.“සුනිල් ආරියරත්නගේ වචන ඇගේ මුවින් නිකුත් වන විට ඒවායේ සැඟවී ඇති ව්‍යාංජන ශක්තිය ජීවයක් ලැබු රසිකයාගේ හෘදය පතුලට කිඳා බසී.”මහාචාර්ය සුනිල් ආරියරත්න ගේ ගේය පද රචනයක් ගායනා කරන කිසියම් ගායකයකු හෝ ගායිකාවක වෙත් නම් ඔහු හෝ ඇය එම ගීතයේ සාහිත්‍යමය අගය, විශේෂයෙන් එහි ව්‍යාංජන ශක්තිය මැනවින් වටහාගත මනාය. එසේ නොමැතිව එම ගීතයෙන් පැනෙන අරුත් භාවපූර්ණ ලෙස සන්නිවේදනය කළ නොහැකිය.‘ශ්වේත රාත්‍රියේ’ ගී සඳහා විවිධ ගී තනු ඇතුළත් වුවත් ආචාර්ය පේ‍්‍රමසිරි කේමදාසයන්ගේ ගී තනුවක් ඊට එක්ව නොතිබීම බරපතළ අඩුපාඩුවකි. සුනිල්, නන්දා, කේමදාස නිර්මාණ සුසංයෝගයෙන් එකම ගීතයක්වත් නිර්මාණය වී නොමැතිනම් එය සිංහල ගීත කලාවේ බලවත් අඩුපාඩුවක් නොවන්නේ ද?‘ශ්වේත රාත්‍රියේ’ පිටපත දිලීප අබේසේකරගෙනි. කථනය නිහාල් වික්‍රම එදිරිසූරියගෙනි. ඔවුන් දෙදෙනාගේ නිර්මාණ දායකත්වය ද ‘ශ්වේත රාත්‍රියේ’ සාර්ථකත්වයට මහෝපකාරී වී ඇත. අභිවාහ්‍ය කලාව(PERFORMING ART) කුමක්දැයි මැනවින් වටහාගත් බවක් ‘ශ්වේත රාත්‍රිය’ට එක්වූ ඒ සියලු කලාකරුවන් වෙතින් ප්‍රකට වන්නේය.අවසාන වශයෙන් කිව යුත්තේ ‘ශ්වේත රාත්‍රිය’ ප්‍රබල භාව භාෂණයකට ඉඩ සලස්වන්නා වූ මනනන්දනීය ගී ප්‍රසංගයක් වන බවය.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021724</link>
    <topic>තවමත් අවවර්ධිත කලාවක් වූ අපේ කාටුන් චිත්‍රපට</topic>
    <author/>
    <content>තවමත් අවවර්ධිත කලාවක් වූ අපේ කාටුන් චිත්‍රපටතිලක් සමරවික්‍රම ලංකාවට ඇවිත් වෙන්න ඕනැ. ඔහු ලියපු පොතක් අපේ සභාපතිතුමාගේ (ජ්‍යෙෂ්ඨ මාධ්‍යවේදී බන්දුල පද්මකුමාර මහතා) කාමරයේ තියෙනවා මං දැක්කා. ඒ පොත දැක්කම මට මතක් වුණේ 1982 දී විතර තිලක්ගේ චිත්‍ර ප්‍රදර්ශනයක් අළලා ‘දෙසතිය’ සඟරාවට මා ලියු ලිපිය. (‘සංයුක්ත සිත්තරයකුගේ කවි කල්පනා’ යන ශිර්ෂය යටතේ එය එකී සඟරාවේ 1982 ජනවාරි 30 කලාපයේ පළවුණා)තිලක් මෙරට කාටුන් චිත්‍රපට කලාවටත් සම්බන්ධ කෙනෙක්. ඔහු 1973 දී නිර්මාණය කළ ‘ලංකාවේ අන්දරේ’ නම් වූ කාටුන් චිත්‍රපටය ජර්මනියේ ඔබර්හවුසන් අන්තර්ජාතික චිත්‍රපට උළෙල නියෝජනය කළා.කෙසේ වෙතත් ලංකාවේ කාටුන් චිත්‍රපට කලාවේ පුරෝගාමියා ලෙස හඳුන්වා දිය හැක්කේ දයා කරුණාරත්න. ඔහු සිරිසේන විමලවීරගේ ‘එකමත් එක රටක’ චිත්‍රපටයේ නාමාවලිය නිර්මාණය කළේ කාටුන් මඟින්.ඉන්පසු ඔහු ‘සාරවිට’, ‘ගැටවරයෝ’, ‘පුංචි බබා’, ‘කවුද හරි’, ‘ලක්සෙට කොඩිය’, ‘බඩුත් එක්ක හොරු’, ‘සුරේඛා’ වැනි චිත්‍රපටවලටත් කාටුන් නාමාවලි නිර්මාණය කළා අපට මතකයි.1987 දී මට දයා කරුණාරත්න ඔහුගේ මෝදර නිවෙසේදී මුණගැසුණා. කාටුන් චිත්‍රපට කලාව අළලා ඔහු සමඟ සාකච්ඡා කොට මා සකස් කළ ලිපියක් ජයන්ත චන්ද්‍රසිරි සංස්කරණය කරපු ‘නවලිය’ සිනමා අතිරේකයේ 1987 ජුනි 29 දා පළවූ බව ද මෙහිලා කිව යුතුයි.ජෝ අබේවික්‍රමගේ මාර්ගයෙන් ‘සෙරන්ඩීබ්’ චිත්‍රපට සමාගමට බැඳීම තමාගේ සිනමා කලා ජීවිතයේ වැදගත් අවස්ථාවක් බව දයා මාත්තෙක්ක කියා සිටියා. එහි ප්‍රතිඵලයක් විදියට ඔහුට 1965 ‘සරසවිය’ සම්මාන උළෙලේදී ‘සාරවිට’ චිත්‍රපටයේ කලා අධ්‍යක්ෂණය උදෙසා සම්මාන හිමි වුණා.“ආතර් සී. ක්ලාක් මහත්තයාට ඕනැ කළා, ලංකාවේ මුල්ම වෘත්තාන්ත කාටුන් චිත්‍රපටය මා ලවා නිර්මාණය කරවන්න. ඒත් අපි කාගෙත් අවාසනාවකට එය ඵල දැරුණේ නැහැ. ඊට පස්සෙයි ‘ගැටවරයෝ’ චිත්‍රපටය නිෂ්පාදනය වුණේ.”දයා එදා මාත්තෙක්ක කිව්වා.කොහොම වුණත් දයාගේ නිර්මාණශීලි දායකත්වයෙන් 1981 දී ලංකාවේ මුල්ම වර්ණ වෘත්තාන්ත කාටුන් චිත්‍රපටය නිෂ්පාදනය වෙමින් පැවතුණා. (ඒ පිළිබඳ ඡායාරූප ද රැගත් විශේෂාංග ලිපියක් ඒ. ඩී. රංජිත් කුමාර විසින් ‘සරසවිය’ 1981 සැප්තැම්බර් 25 කලාපයේ පළ කරනු ලැබ තිබුණා) මේ චිත්‍රපටයේ නම ‘කිරි දරුවෝ’. අධ්‍යක්ෂණය මූ. අරුක්ගොඩ. නිෂ්පාදනය ‘සතර’ අධ්‍යාපනික ආයතනයේ අධිපති චන්ද්‍රසෝම පෙරේරා. දයා අතින් ඇඳපු චිත්‍ර රාමු 30 දාහක පමණ ප්‍රමාණයක් මේ චිත්‍රපටයට ඇතුළත් වුණා. එහෙත් කුමන හෝ හේතුවක් මත ඒ චිත්‍රපටය නිමාව දුටුවේ නැහැ. ගිවන්ත අර්ථසාද් මෙරට චිත්‍රපට කාටුන් චිත්‍රපට කලාවේ තවත් දැවැන්ත පෞරුෂයක්. මුලදි ඔහු කාටුන් කෙටි චිත්‍රපට රැසක් නිර්මාණය කළා. ‘අන්දරේ’, ‘මුහුද යටට ඉර පායයි’, ‘දේවදත්ත’, ‘කඳාවළලු’, ‘ලෝකයා’, ‘වෛකල්ප’, ‘ලෝකෙම සාක්කුවේ’, ‘මහාචාර්ය’, ‘කුරුල්ලා, මීයා සහ ඉඹුල් කිරිබත්’ ඊට උදාහරණ. මෙයින් ‘මුහුද යටට ඉර පායයි’ චිත්‍රපටයට විචාරක සම්මාන උළෙලේ ගෞරව සඳහනක් ද, ‘දේවදත්ත’ චිත්‍රපටයට කුසලතා සම්මානයක් ද හිමි වුණා.මෙරට තිරගත ප්‍රථම කාටුන් වෘත්තාන්ත චිත්‍රපටය තැනුවේ ගිවන්ත. ඒ ‘දුටුගැමුණු’. එය ප්‍රදර්ශනය වුණේ එක් දිනක් පමණයි. පසුදා එය තහනම් කෙරුණා. මේ තහනමට නිශ්චිත හේතු අප නොදන්නමුත් අනුමාන හේතු තුනක් තිබෙනවා. එකක් කාටුන් මාධ්‍යයෙන් දුටුගැමුණු චරිතය නිරූපණය කිරීම නුසුදුසු බව. දෙවැනි හේතුව මෙයින් ඉතිහාසය විකෘති කර ඇති බව. තුන්වැන්න උත්ප්‍රාසජනකයි. ඒනම්; මෙහි දුටුගැමුණු රජුගේ නහය එවක හිටපු ජනාධිපති ජේ. ආර්. ජයවර්ධනගේ නහයට සමාන ය යන්න.ගිවන්ත පසුව ජාතික රූපවාහිනියට බැඳුණා. ඒ සජිවිකෘත අංශයේ ප්‍රධානියා වශයෙන්. රූපවාහිනි සේවයෙන් ඉවත් වූ ගිවන්ත 2001 දී ශ්‍රී ලංකාවේ ප්‍රථම කාටුන් වර්ණ වෘත්තාන්ත චිත්‍රපටය නිර්මාණය කළා. ඒ ‘මහදැන මුත්තයි ගෝලයෝ රොත්තයි.’ඇන්ටන් ඩෙකර්, බර්නාඩ් රෙජිනෝල්ඩ් යන අයගේ නම් දෙකත් මෙරට කාටුන් චිත්‍රපට කලාව ගැන ලියද්දි කියද්දි අමතක කරන්න බැහැ. ගිවන්තට සහාය වූ ඔහුගේ සොහොයුරු දිනේශ් පි‍්‍රයසාද්ගේ නමත් එසේමයි.මේ හැම කෙනකුටම එදා ප්‍රමාණවත් රාජ්‍ය අනුග්‍රහයක් (මූල්‍යාධාර මඟින්, ශිෂ්‍යත්ව ප්‍රදාන මඟින්, දියුණු කැමරා ආම්පන්න ආනයනය කිරීම මඟින්) අපේ කාටුන් චිත්‍රපට කලාව හුඟක් දියුණු වෙන්න ඉඩ තිබුණා. මොවුන් කාටුන් චිත්‍රපට නිර්මාණය කළේ ඇනිමේෂන් කැමරා නොතිබුණු කොම්පියුටර් නොතිබුණු යුගයක බවත් අපි අමතක කරන්න නරකයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=av13021725</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාජනපි‍්‍රය නළු විවේක් ඔබරෝයි දැන් තාත්තා කෙනෙක්. ඔහුගේ බිරිඳ පි‍්‍රයංකා අල්වාට පසුගිය සතියේ පුතෙක් ලැබුණා. පුතා මෙලොව එළිය දුටු දවසේ (පෙබරවාරි 6 දා) ඔහු, තම ට්විටර් වෙබ් පිටුවෙහි එය මෙලෙස සටහන්කර තිබුණා... “අද මගේ ජීවිතයේ විශේෂ දවසක්.පි‍්‍රයංකායි මමයි දෙමව්පියන් බවට පත්වුණා. පුංචි සුර දූතයෙක් අපේ ලෝකෙට ආවා. එයා හරිම ලස්සන, නිරෝගී පුතෙක්...” මේ සටහනින් පසුව විවේක්ගේ ට්විටර් පිටුවට සුබ පැතුම් ගලා එන්නට පටන් ගත්තා. ඔහුටත් පි‍්‍රයංකාටත් වඩාත්ම සුබ පැතුවේ බොලිවුඩ් සිනමාවේ හිතවතුන් සහ හිතවතියන්. ජනපි‍්‍රය නළු රිටීෂ් දේශ්මුඛ්, ජනපි‍්‍රය නිළි ශ්නලියා ඩි සූසා, ප්‍රවීණ චිත්‍රපට නිෂ්පාදක කුමාර් තෞරානි, චිත්‍රපට අධ්‍යක්ෂ සංගීත් සිවන් යන අය ඒ අතර සිටිනවා.පිය පදවියෙන් බෙහෙවින්ම සතුටට පත්ව සිටින විවේක් පවසන්නේ ඉදිරි දින කිහිපය නිවෙසටම වී ගත කරන බවයි. “තව දවස් කීපයකින් මම රඟපාපු චිත්‍රපට 2 ක් තිරගත වෙන්න නියමිතව තියෙනවා. ඒත් මම පි‍්‍රයංකාත් පුතාත් එක්ක ගෙදරටම වෙලා ඉන්නවා.බබාව ලැබෙන්න කලින් මම පි‍්‍රයංකාට පොරොන්දු වුණා ටික දවසක් නිවාඩු ගන්නවා ය කියලා. ඒ අතරෙදි මම පොරොන්දු වුණා, හොඳ තොටිල්ලකුත් අරගන්නවා ය කියලා.” විවේක් මෙලෙස කීවේ ගිය සතියේයි. මේ වන විට පුංචි පුතාට ගැළපෙන තොටිල්ලක් ඔහු මිලදී ගෙන ඇත.ඉන්දියාවේ ප්‍රවීණ ඡ්‍යොතිෂවේදියෙකු විවේක් - පි‍්‍රයංකා යුවළගේ පුතාගේ ජන්ම නැකත පරීක්ෂා කර තිබෙනවා.ඒ අනුව මේ බිලිඳාට හිමි ලග්නය, කුම්භ. ජීවිතයට සුදුසු අංකය 5. බිලිඳු පුතුගේ ජීවිතය හොඳින් ගතවනු ඇතැයි ද සාර්ථක අනාගතයකට උරුමකම් කියන්නට ඔහුට හැකි වනු ඇතැයි ද මේ ඡ්‍යොතිෂවේදියා ප්‍රකාශ කර තිබෙනවා. පියාගේ අඩි පාරෙහි ගමන් කරමින් කලා ලොවට පිවිසෙනු ඇතැයි ද ඔහු අනාවැකි පළ කරමින් කියා තිබෙනවා.“මම තාම විවාහයක් ගැන හිතල නැහැ. මේ කාලෙ මම වැඩි තැනක් දෙන්නෙ චිත්‍රපටවල රඟපෑමට මිසක විවාහය ගැන හිතන්න නෙමෙයි.” සුරූපී නිළි පි‍්‍රයංකා චොප්රා පසුගිය කාලය පුරාම වරින් වර මේ කතාව කියා තිබෙනවා. ඇය මේ කතාව කියන කාලයේ දී පැතිරුණු කතන්දර වල නිමක් නැහැ. එක වතාවකදී බොලිවුඩ්පුරයේ යොවුන් නළුවෙකුගේ නමක් ඇයගේ නමට ඈඳෙනවා. තවත් වතාවකදී තවත් යොවුන් නළුවෙකුගේ නමක්! ඒ විතරක් ද? ඇයට වඩා වැඩිමහලු විවාහක නළුවන්ගේ නම් පවා ඇයගේ නම සමඟ පැටලුණා. සුපිරි නළු ශාරුක්ගේ නම තමයි, මේ අතරින් මතුවී පෙනුණේ. පි‍්‍රයංකා සහ ශාරුක් අතර පවතිනවා යැයි එදා පැවසුණු මේ කතාව තවමත් නිමා වී නැහැ.මේවා කටකතා ද, ඇත්ත කතා ද? ඒ ගැන කියන්න කවුරුන්වත් හරියට දන්නෙ නැහැ. කොහොම වෙතත් මේ කයි කතන්දර ගණන් නොගත් පි‍්‍රයංකාගේ මවත් පියාත් ඇයට ගැළපෙන සහකාරයෙකු සොයන්නට උත්සාහ ගත්තා. පසුගිය දිනවල රෝගාතුරව සිටිය පි‍්‍රයංකාගේ පියා වන වෛද්‍ය අශෝක් චොප්රාත් මවත්, පි‍්‍රයංකා ගේ අනාගත සැමියා සොයන්නට ගත් උත්සාහයෙන් දැන් සතුටට පත්වෙලා.දෙදෙනාගේ බලාපොරොත්තුව ඉටුවෙලා. පි‍්‍රයංකාට ගැළපෙන සහකාරයෙකු ඇයට ලැබිලා. ඔහු බොලිවුඩ් සිනමාවේ තරුවක් නම් නොවෙයි. මහා ධනවත් ව්‍යාපාරිකයෙකුත් නොවෙයි. ඉන්දියාවේ ජනපි‍්‍රය ටෙලිනාට්‍ය නළුවෙක්. ඔහු තමයි, මොහිට් රයිනා. මේ කඩවසම් යෞවනයා වඩාත් ප්‍රචලිත වී ඇත්තේ ඉන්දියාවේ විකාශය වූ ඓතිහාසික දේව කතාවක් රැගත් ටෙලිනාට්‍යයක මහාදේව් නම් වූ චරිතයක් නිරූපණය කිරීම නිසයි.මොහිට් රයිනාට පි‍්‍රයංකාව විවාහ කර දෙන්නට මේ වන විට ඇයගේ දෙමව්පියන් කටයුතු ලක ලැහැස්ති කරමින් සිටිනවා. මේ ගැන වගතුග දැනගත් ඉන්දීය මාධ්‍යවේදියෙකු පි‍්‍රයංකාගෙන් වැඩිදුර විස්තර අසා සිටියා. ඔහු ප්‍රශ්න ඇසූ විලාසයෙන්ම පි‍්‍රයංකාට කිසිවක් සඟවන්නට හැකි වුණේ නැහැ. ඒ නිසා මීට කලින් කියූ කතා මෙහිදී ‘වලංගු’ නොවන බව පි‍්‍රයංකාට වැටහුණා. ලජ්ජාවෙන් මුහුණ රතු කර ගත් මේ සුපිරි නිළිය ඇත්තම කියා සිටියා. “ඔව්, අම්මයි තාත්තයි මට යෝජනාවක් ගෙනල්ලා.එයා තමයි, මොහිට් රයිනා. එයා දැන් වඩාත්ම ජනපි‍්‍රය වෙලා ඉන්නෙ මහාදේව් හැටියටයි.” ඇය මෙතෙක් සඟවාගෙන සිටි රහස හෙළිදරව් කළා. පි‍්‍රයංකාගෙන් ප්‍රශ්න ඇසූ මාධ්‍යවේදියා, ඉන් පසුව යොමුවුණේ මොහිට් වෙතටයි. නුදුරු දිනයකදී පි‍්‍රයංකාව විවාහ කරගන්නට බලාපොරොත්තු වන්නේ දැයි යන ප්‍රශ්නය මොහිට් වෙත දුරකථනයෙන් යොමු වුවත් ඔහුගෙන් නිසි පිළිතුරක් ලැබුණේ නැහැ. ඔහු නිශ්ශබ්දතාව ‘ආරක්ෂා කළා.’ සතුට වැඩිකම නිසා කියා ගන්න වචන නැතුවාවත් ද? එහෙමත් නැතිනම් කරුණු වසන් කරන්නට ඔහු උත්සාහ ගත්තා වත්දැයි කියන්නට බැහැ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=am1302171</link>
    <topic>හේතුවක් නැතිව ඇතිවන සැකය තනිකරම මානසික රෝගයක්</topic>
    <author>ගාමිණී සුසන්ත</author>
    <content>හේතුවක් නැතිව ඇතිවන සැකය තනිකරම මානසික රෝගයක්මහත්තයාව සැක කරන නෝනලත් නෝනාව සැක කරන මහත්තයාලත් කරන විකාර වැඩ මෙන්නසමහර මානසික රෝගවල ලක්ෂණයක් ලෙසත් සැකය ඇති වෙනවාමනෝ වෛද්‍ය විශේෂඥහරිස්චන්ද්‍ර ගාම්භීරසැකය නිසා බොහෝ දෙනා අනවශ්‍ය ගැටලුවලට මැදිවන බව අපි දන්නෙමු. සැකයේ අවසන් ප්‍රති ඵලය සිය දිවි හානිකර ගැනීමක් හෝ අන් ජීවිතයක් විනාශ කිරීමක් වුවද විය හැකිය. “සැකය” යන මානසික තත්ත් වය පිළිබඳව සරලව නොසිතිය යුත්තේ එබැවිනි. සැකය යන මානසික ස්වභාවය පිළිබඳව වඩාත් පැහැදිලි කරගැනීම සඳහා අපි මනෝ වෛද්‍ය විශේෂඥ හරිස්චන්ද්‍ර ගාම්භීර මහතා හමුවීමු.සැකය කුමන අන්දමේ මානසික තත්ත්වයක් ද?සැකය සමාජයේ කා අතරත් පවතින මානසික තත්ත්වයක්. උදාහරණයක් ලෙස මෙවැනි සිදුවීමක් දක්වන්න පුළුවන්. තරමක් පැරැණි අබලන් වාහනයකින් දුර ගමනක් යාමට සිදුවූ විට ඒ වාහනයෙන් එම ගමන යාමට හැකිවේදෝයි සැකයක් මතුවෙන්න පුළුවන්. ඒ හේතුවක් ඇතිව (සහේතුක) ඇතිවන සැකයක්. එවැනි සාධාරණ හේතුවක් නැතිව ඇතිවන (අහේතුක) සැකය සාමාන්‍ය තත්ත්වයක් නොවෙයි. එවැනි අහේතුක සැකයන් ඇතිවන්නේ කිසියම් මානසික දුබලතාවක් නිසයි.පළමුවෙන්ම අහේතුක සැකය සහ සහේතුක සැකය ඉතා පැහැදිලි ලෙස වෙන්ව හඳුනා ගැනීම වැදගත්. ඒ වගේම සමාජයේ මුල් බැසගත් මානසික ආකල්ප නිසා ඇතිවන සැකයන් ද තිබෙනවා. අධික ලෙස කේන්දර විශ්වාස කිරීම නිසා ඇතිවන සැකය ඊට උදාහරණයක්.ඒ වගේම තම දරුවා හොඳින් විභාගය සමත් වූ නිසා අසල්වාසීන් තම දරුවා කෙරෙහි සහ තම පවුල කෙරෙහි ඊර්ෂ්‍යා කරන බවට සිතීම ද සැකයක්. ඒවා මානසික රෝගී තත්ත්වයන් නොවේ. ඒවා මනසේ තැන්පත් වී ඇති සිතිවිලි නිසා ඇතිවන හැඟීම්.මිනිසා පරිණාමය වීමේ දී මුලින්ම සිටියේ කැලේ. කැලේ ජීවත්වන විට කොහෙන් හෝ තමන්ට කරදරයක් අනතුරක් වේදැයි යන සැකය මිනිසාට ඇතිවුණා. ඒ ජීවිත ආරක්ෂාවට. ඒ නිසා එය සාධාරණ සැකයක්. සාමාන්‍ය සැකය සහ කිසියම් මානසික රෝගාබාධයක් නිසා ඇතිවන සැකය වෙනස්.එතකොට අහේතුක සැකය මානසික රෝගයක් ද?අහේතුක සැකය මානසික රෝගයක්. මෙය Delusional Disorder, Morbid jealousy, Othello Syndrome වැනි වෛද්‍ය විද්‍යාත්මක නම් රැසකින්ම හඳුන්වනු ලබනවා. අහේතුක සැකය නම් වූ මානසික තත්ත්වය පුරුෂයකුට තම බිරිය කෙරෙහිත්, බිරියකට තම ස්වාමි පුරුෂයා කෙරෙහිත්, පෙම්වතෙකුට තම පෙම්වතිය කෙරෙහිත් පෙම්වතියකට තම පෙම්වතා කෙරෙහිත් ඇතිවිය හැකියි.එසේම එම මානසික තත්ත්වය විවාහක පුරුෂයකුට තම අනියම් බිරිය කෙරෙහිත්, විවාහක කාන්තාවකට තම අනියම් පුරුෂයා කෙරෙහිත් ඇතිවෙන්න පුළුවනි. එම මානසික රෝගී තත්ත්වයට හේතු වන ප්‍රධානම සාධකය වන්නේ ජානවල බලපෑමයි. ඊට අමතරව සමාජමය හේතුන් ද ඒ සඳහා බලපානවා. අහේතුක සැකය නම් මෙම මානසික රෝගී තත්ත්වය කාන්තාවන්ට මෙන්ම පිරිමින්ට ද සමානව පොදු තත්ත්වයක්.අහේතුක සැකය ඇති පුද්ගලයා වෙතින් පෙන්නුම් කෙරෙන ගති ලක්ෂණ මොනවා ද?අහේතුක සැකයක් ඇතිවූ විට එම පුද්ගලයා තම විරුද්ධ ලිංගිකයාට අණපනත් පැනවීමට පෙලඹෙනවා. පිරිමියෙකු නම් තම බිරියට කර පළල් හැට්ට ඇඳීම නාභිය පෙනෙන සේ සාරි ඇඳීම තහනම් කරනවා. එසේම තනිවම ගමන් බිමන් යාම, දුරකථනයෙන් නිතර අන් අයට ඇමතුම් දීම තහනම් කරනවා. එවැනි අණපනත් පනවන්නේ තම බිරිය වෙනත් පුරුෂයකු සමඟ සබඳතාවක් ඇතිවීම වැළැක්වීම සඳහායි.ඇතැම් විට සැකය යන රෝගී තත්ත්වය පිරිමින් වෙතින් පෙන්නුම් කිරීමට පටන්ගන්නේ විවාහ වූ දිනයේ පටන්මයි. ඒ තමන්ගේ බිරිය කන්‍යාවක් නොවේ යැයි සැකය ඇතිවීමත් සමඟයි.අහේතුක සැකය ඇති පුද්ගලයන් පෙන්නුම් කරන්නේ විවිධ ගති ලක්ෂණ. එවැනි අය තම සහකරුවා හෝ සහකාරියව ඉතා දැඩි ලෙස සෝදිසි කිරීමට පෙලඹෙනවා. ඇතැම් විට තම සහකරුගේ සහකාරියගේ දුරකථනය සෝදිසි කිරීමට පවා පෙලඹෙනවා. විස්තර සහිත දුරකථන බිල්පත් ලබාගෙන පැමිණි දුරකථන ඇමතුම් පිළිබඳව සොයා බලනවා.එසේම හෑන්ඩ් බෑග්, කාර්යාල බෑග්, මුදල් පසුම්බිය ද සෝදිසි කිරීමට පෙලඹෙනවා. විශේෂයෙන්ම ස්ත්‍රී පුරුෂ දෙපාර්ශ්වයම තම සහකරුගේ හෝ සහකාරියගේ යට ඇඳුම් පරීක්ෂා කරනවා; සෝදිසි කරනවා. යට ඇඳුම්වල කිසියම් ශ්‍රාවයක් තැවරී ඇතිදැයි සෝදිසි කරනවා.ඒ අය තම සහකරුවා හෝ සහකාරියගෙන් අධිකව ප්‍රශ්න අහනවා. එහිදී “ඔයාට වෙනත් සම්බන්ධයක් තියෙනවා ද” කියා නිතර අසනවා. “තියෙනවානම් කියන්න මම සමාව දෙන්නම්” කියා ද කියනවා. එසේම අහේතුක සැකය යන මානසික රෝගී තත්ත්වයෙන් පෙළෙන අය රාත්‍රීයේදී තමා නිවසේ නැති විටෙකදී තම බිරිය වෙනත් පුරුෂයෙක් වෙත යන්නේදැයි සෙවීම සඳහා නිදන කාමරයේ පොළොවට පවුඩර් දැමීමට පවා පෙලඹෙනවා.එලෙස ඇතිවන සැකයේ එක් ප්‍රතිඵලයක් වන්නේ තම සහකරුවාට හෝ සහකාරියට පහර දීමයි. සැකය නම් මානසික රෝගයෙන් පෙළෙන පුරුෂයින්ගේ සියයට හැටක් පමණ තම බිරියට පහර දෙන බව හෙළි වී තිබෙනවා. කාන්තාවන් ද පිරිමින්ට පහර දෙනවා. එහෙත් ප්‍රතිශතයක් ලෙස එම ප්‍රමාණය අඩුයි.වඩාත් ම භයානක කරුණ වන්නේ එම තත්ත්වයට පත්වූ පුද්ගලයින්ගෙන් 6% ක ප්‍රමාණයක් තම සහකරුවාට හෝ සහකාරියව මරා දැමීමට පෙලඹීමයි. මානසික ආබාධයක් නිසා ඇතිවන මුළාව හේතුවෙන් ලෝකයේ වැඩිම මිනීමැරුම් සංඛ්‍යාවක් සිදුවන්නේ සැකය නිසා බව හෙළි වී තිබෙනවා.අහේතුක සැකය වැඩිවීමට බලපාන හේතු තිබෙනවා ද?ඔව්, මත්පැන් පානය ඉන් ප්‍රධානයි. පිරිමින්ගේ මත්පැන් පානය සැකය නම් රෝගී තත්ත්වය උග්‍ර වීමට හේතු වෙනවා. එය ආකාර කීපයකින්ම සිදුවෙනවා. ස්වාමිපුරුෂයාගේ මත්පැන් ගඳ නිසා බිරිය ස්වාමියා වෙත කිට්ටු වෙන්නේ නෑ. ස්වාමියා සමඟ ලිංගිකව හැසිරීම පවා කාන්තාවන් ප්‍රතික්ෂේප කරනවා.එහි ප්‍රතිඵලය වන්නේ ස්වාමිපුරුෂයා විසින් බිරියව සැක කිරීමයි. එසේම මත්පැන් පානය නිසා පිරිමින්ගේ ලිංගික හැකියාව දුර්වල වෙනවා. ඒ නිසා ද ස්වාමිපුරුෂයා විසින් කාන්තාව පිළිබඳව සැක ඇතිකර ගන්නවා.සැකය ඇති අය වෙතින් පෙන්නුම් කෙරෙන තවත් ලක්ෂණ කීපයක්ම තිබෙනවා. කිසියම් පුරුෂයකු තම බිරිය කෙරෙහි අධික සැකයක් ඇත්නම්, එම පුරුෂයා තම බිරිය සමඟ අධික ලෙස ලිංගික සබඳකම් පැවැත්වීමට පෙලඹෙනවා. එම තත්ත්වය සාමාන්‍ය ප්‍රමාණයට වඩා වැඩියි. එම පුරුෂයා එසේ හැසිරෙන්නේ තමාගෙන් බිරියට ලැබෙන ලිංගික තෘප්තිය මදියැයි සිතා බිරිය වෙනත් පුරුෂයකු වෙත යාම වැළැක්වීම සඳහායි.ඔවුන් තම බිරියට අණ කරමින් පවසන්නේ කාර්යාලයට යන විට හෝ වෙනත් ගමනක් යන විට පැයෙන් පැයට දුරකථන ඇමතුම් දෙන ලෙසයි.සැකය රෝගයක් ලෙස තිබෙන පුද්ගලයාගේ ඒ සැකය තව තවත් වැඩි වෙනවා. එසේම සැකය නම් රෝගය උත්සන්න වීමට බලපාන තවත් කරුණක් තිබෙනවා. ඒ; ස්වාමියාට වඩා බිරිය රැකියාවෙන් සහ සමාජීය මට්ටමෙන් උසස් තැනක සිටීමයි. එසේ නැතිනම් බිරිය ඉතා රූමත් තැනැත්තියක වීමයි. උදාහරණයක් ලෙස බිරිය කළමනාකාරියක වැනි උසස් තනතුරක් දරන විට ස්වාමියා ලිපිකරුවකු ලෙස රැකියාව කරන්නේ නම් සැමියා බිරිය කෙරෙහි අනවශ්‍ය සැකයක් ඇතිකර ගන්නවා. සැකය උත්සන්න වෙනවා.එසේම බිරිඳ සමාජයේ ජනපි‍්‍රය චරිතයක් නම් (රංගන ශිල්පිනියක් වැනි) ස්වාමියා ලිංගික දුබලතාවයකින් පෙළෙන්නේ නම් ද සැමියා බිරිඳ සැක කිරීමට පෙලඹෙනවා. සැකය ජානවලින් එන මානසික ආබාධයක් වූ විට එම තත්ත්වය උග්‍ර වීමට ඉහත සඳහන් සාධක බලපානවා.සැකයනම් රෝගී තත්ත්වය උග්‍ර වූ විට පිරිමින් මෙන්ම කාන්තාවන් ද ඉතා ප්‍රචණ්ඩකාරී ලෙස හැසිරෙනවා. ඒ සඳහා හොඳම උදාහරණයක් මීට වසර කීපයකට පෙර රත්නපුර ප්‍රදේශයේ සිදුවූ සිදුවීමකින් පැහැදිලි කළ හැකියි. රත්නපුර ප්‍රදේශයේ එක් උගත් තරුණ කාන්තාවක් තම සැමියා වෙනත් කාන්තාවන් දෙස නිතර බලන්නේ යැයි සැක කිරීමට පෙලඹෙනවා.එසේ වෙනත් කාන්තාවන් දෙස බලා ඔවුන් සමඟ කිසියම් සම්බන්ධයක් ගොඩනඟා ගනීවි යැයි එම කාන්තාව සැක කරනවා. එම සැකය උත්සන්න වූ විට එම කාන්තාව කළේ තම ස්වාමිපුරුෂයා දෑස්වල දැමීමට ගෙනා ඖෂධවලට ඇසිඩ් මිශ්‍ර කිරීමයි. එහි ප්‍රතිඵලය වුණේ එම පුරුෂයාගේ දෑස් අන්ධ වීමයි. එයින් නොනැවතුණු එම කාන්තාව තම ඇස් අන්ධ ස්වාමියාට ඇසිඩ් ගසා මරා දැමීමට තරම් සහාසික වුණා. එයින් පෙනී යන්නේ සැකය රෝගයක් ලෙස මතුවී උත්සන්න වූ විට පිරිමින් මෙන්ම කාන්තාවන් ද ඉතා ප්‍රචණ්ඩකාරී ලෙස හැසිරෙන බවයි.මෙහිදී වැදගත් යමක් සඳහන් කළ යුතුයි. බිරිය හෝ සැමියා අනෙකාට වඩා ඉතා රූමත් වීම, බිරිය රටේ ජනපි‍්‍රය තැනැත්තියක වීම, බිරිය ඉතා උසස් රැකියාවක් කරන විට සැමියා සාමාන්‍ය ආකාරයේ රැකියාවක නිරත වීම, පිරිමියාගේ කිසියම් ලිංගික දුබලතාවක් තිබීම වැනි තත්ත්වයන් නිසා ඇතිවන සැකය මුලින් සඳහන් කළ ආකාරයේ ජානවලින් රැගෙන එන රෝගී තත්ත්වයක් නොවන බවයි. එම තත්ත්වයන් ඉතාම පහසුවෙන් මනෝ උපදේශනයෙන් සමථයකට පත්කිරීමේ හැකියාව තිබෙනවා.සැකය නම් මානසික රෝගී තත්ත්වය වෙනත් රෝගයක ප්‍රතිඵලයක් ලෙස ඇතිවීමේ හැකියාව තිබෙනවා ද?සැකය පමණක් මානසික රෝගී තත්ත්වයක් ලෙස ඇති පුද්ගලයින් සිටිනවා. ඊට අමතරව වෙනත් මානසික රෝගී තත්ත්වයක සංකූලතාවක් ලෙස සැකය මතුවීමේ හැකියාව ද තිබෙනවා. උදාහරණ ලෙස භින්නෝන්මාදය, උන්මාදය, විෂාදය, ග්‍රස්තිය (Obsession) වැනි මානසික රෝගවල ලක්ෂණයක් හැටියටත් සැකය මතුවීමට හැකියාව තිබෙනවා. ඉහත ;රීගීන් තුළ සැකය පෙන්නුම් කෙරෙන්නේ, ඉහතින් සඳහන් කළ රෝගවල ප්‍රධාන රෝග ලක්ෂණවලට අමතරවයි.සැකයේ තවත් ප්‍රභේදයක් මිනිසුන් අතර තිබෙනවා. ඒ තත්ත්වය ඇතිවන්නේත් ඉහත සඳහන් කළ භින්නෝත්මාදය, විෂාදය, උන්මාදය වැනි මානසික රෝගවල ප්‍රතිඵලයක් ලෙසයි. එම සැකය පෙන්නුම් කරන විවිධ අවස්ථා, සිදුවීම් තිබෙනවා.පුද්ගලයන් දෙදෙනකු කතා කරමින් සිටින විට ඉහත රෝග ඇති පුද්ගලයකු එතැනින් ගමන් කරයි නම්, ඔහු සිතන්නේ අර දෙන්නා කතා කර ඉන්නේ තමන් පිළිබඳව කියායි. ඔවුන් තමාට විරුද්ධව කුමන්ත්‍රණ කරන බව ද එම රෝගී පුද්ගලයා සිතනවා. ඒ පුද්ගලයින් දෙදෙනා කිසියම් දෙයක් පැවසුවොත් රෝගී පුද්ගලයා සිතන්නේ “ඒ හින්ට් එක පාස් කළේ තමන්ටයි” කියායි.එමෙන්ම කාර්යාලයක සේවය කරන්නේ නම් එම පුද්ගලයා සිතන්නේ තමා වටා සිටින පුද්ගලයින් තමාට විරුද්ධව මඩ ප්‍රචාර ගෙන යනවා, තමා වරදකට පටලවාගන්න හදනවා කියායි. එසේම තමාට හෝ තම පවුලේ අයට කිසියම් කරදරයක් කරන්න අසල්වාසීන් කටයුතු කරන බවත් ඒ අය සිතනවා. තමාට හූනියම් කරන බවත් විවිධ පැන්නුම් කරන බවත් ඔවුන් පවසනවා. එසේම අන් අය තමාට වස දීමට සූදානම්ව සිටින බවත් ඒ අය සැක කරනවා.කිසියම් රෝගී තත්ත්වයක් ඇති වූ විට ඔවුන් පවසන්නේ කවුරුන් හෝ “දීපු දෙයක්” නිසා එම රෝගය ඇතිවී තිබෙන බවයි. එසේම තමාව මරා දැමීමට කිසියම් පිරිසක් පස්සෙන් පන්නා එතියි ඔවුන් සැක කරනවා;එවැනි සැකයක් ඇතිවන්නේ ඉහත සඳහන් කළ මානසික රෝගවල රෝග ලක්ෂණයක් ලෙසයි.එවැනි රෝග ඇති පුද්ගලයකු වැව් කණ්ඩියක් මතින් ගමන් කරන්නේ යැයි සිතන්න. වැව අසල කාන්තාවක රෙදි ගලේ ගසමින් අපුල්ලනවා යැයි සිතන්න. එම රෝගී පුද්ගලයා සිතන්නේ එම කාන්තාව රෙදි ගලේ ගසා අපුල්ලන ආකාරයටම තමාවත් ගලේ ගසා මරා දමනු ඇති බවයි.එසේම එම රෝගීන් කිසියම් කෙනෙක් පාරේ ඇවිද යන විට පවා සිතන්නේ එම පුද්ගලයා අර විදියට ඇවිදගෙන යන්නේ, අර විදියේ ඇඳුමක් ඇඳන් ඉන්නේ මට දැනෙන්න” යැයි කියායි; මට කිසියම් පණිවිඩයක් දෙන්න යැයි කියායි.එසේම මොවුන් වෛද්‍යවරුන් පිළිබඳව ද සැක සිතනවා. වෛද්‍යවරු ඉන්නේ අපේ ලෙඩ හොඳ කරන්න නෙමෙයි. වෛද්‍යවරුන් බහුජාතික සමාගම් සමඟ ගිවිසුම් අස්සන් කර අපිට බෙහෙත් ටික විකුණගන්න අපට බෙහෙත් ලියනවා කියා සිතීමට එම රෝගීන් පෙලඹෙනවා.එවැනි ප්‍රකාශ කරන පුද්ගලයන්ගේ ඉහත මානසික රෝගවලින් පෙලෙනවා යැයි කියා කවුරුත් හිතන්නේ නෑ. ඒ බාහිරින් එම පුද්ගලයින් මානසික රෝගයකින් පෙළෙන බව නොපෙනෙන නිසයි.අහේතුක සැකය නම් මානසික රෝගයට පාරිසරික සාධකත් බලපානව ද?පාරිසරික සාධක ලෙස හඳුන්වනු ලබන්නේ කිසියම් දරුවකු මවු කුස තුළ සිටින විට එම දරුවාගේ මොළයේ සිදුවන වෙනස්වීම් නිසා ඇතිවන තත්ත්වයන්. ඒ සඳහා විවිධ හේතු බලපානවා. ගර්භණියකව සිටින විට මවගේ මානසික තත්ත්වය ඒ සඳහා බෙහෙවින්ම බලපානවා. ගර්භණි මවක සැහැල්ලු සන්සුන් සිතින් සිටිය යුත්තේ ඒ නිසයි. මව විෂාදයෙන් පෙළෙයිනම් දරුවාට එය සෘජුවම බලපානවා.මවුකුස තුළදී මොළයේ යම් යම් වෙනස්වීම් සිදුවූ දරුවන් ඉපදී වැඩිහිටියකු වූ විට එම දරුවාට වැරැදි සහගත සිතිවිලි පහළ වෙනවා. එය සැකය යන මානසික රෝගය ඇතිවීමට බලපානවා.එවැනි වැරැදි සහගත සිතිවිලි පිළිබඳව දැනගත හැක්කේ එම පුද්ගලයාගේ කතාවෙන්. සාමාන්‍යයෙන් නිරෝගී පුද්ගලයකු නිවැරැදිව සිතන්නේ එම පුද්ගලයාගේ මොළය සාමාන්‍ය තත්ත්වයේ පවතින නිසයි. එහෙත් මොළයේ ක්‍රියාකාරිත්වයේ යම් යම් වැරැදි ඇතිවූ විට එම පුද්ගලයා සිතන්නේ වැරැදි සහගත විදියටයි. එහි ඇති ඉතාම ගැටලු සහගත තත්ත්වය වන්නේ එවැනි රෝගයකට ගොදුරු වූ පුද්ගලයින් සිතන්නේ වැරදියට යැයි කියා එම පුද්ගලයින්ට අවබෝධ කරදීමට අපහසු වීමයි.සැමියකු තම බිරිය කෙරෙහි සැක සිතන විට තමන් කිසිම ආකාරයක වෙනත් සබඳකමක් පවත්වන්නේ නැතැයි කියා කෙතරම් කරුණු කීවත් බිරියගේ කරුණු පැහැදිලි කිරීම පිළිගන්නට සැමියා කැමති වෙන්නේ නෑ.සැකය යන මානසික රෝගය සඳහා ඇති ප්‍රතිකාර මොනවා ද?ඖෂධීය ප්‍රතිකාර මෙන්ම මනෝ චිකිත්සාව ද මෙහිදී යොදා ගන්නවා. අහේතුක සැකයෙන් පීඩා විඳින අය වහා මනෝ වෛද්‍ය විශේෂඥ වෛද්‍යවරයකු වෙත යොමු කළ යුතු වෙනවා. ඒ නිසි අවස්ථාවේදී ප්‍රතිකාර නොකළහොත් ඒ රෝගියා අතින් විශාල අපරාධයක් වුවද සිදුවිය හැකි නිසයි. සැකය සඳහා කරනු ලබන ප්‍රතිකාර දීර්ඝ කාලයක් කළ යුතුයි.කිසියම් පවුලක කාන්තාව හෝ පුරුෂයා අනවශ්‍ය ලෙස අධිකව කෝපයට පත් වෙයි නම් ඒ සඳහා බලපා ඇති ප්‍රධානම හේතුව වන්නේ අනෙකා කෙරෙහි දක්වන සැකයයි. තම සහකරුවා හෝ සහකාරිය කෙරෙහි අධික ලෙස සැකයක් මතුවූ විට එම පුද්ගලයා තුළ ඇතිවන්නේ අධික කෝපයක්; තරහවක්.අහේතුක සැකය යන රෝගයට කොපමණ කාලයක් ඖෂධ ලබා ගත යුතු ද?ජානමය හේතු නිසා ඇතිවන අහේතුක සැකය සඳහා බොහෝ විට ජීවිත කාලය පුරාම ඖෂධ ලබාගත යුතුයි. ඖෂධ ප්‍රතිකාරවලින් සම්පූර්ණයෙන්ම සුව වන්නේ ඉතා සුළු පිරිසක් පමණයි. ජීවිත කාලය පුරාම ඖෂධ ලබාගත යුතු වන්නේ ඖෂධවලට ඇබ්බැහි වීම නිසා නොවේ. ජීවිත කාලය පුරා රෝගය පවතින නිසයි.නිවැරැදි පිළිවෙළට ඖෂධ ලබා ගැනීමෙන් ඉතාම සාමාන්‍ය ජීවිතයක් ගත කිරීමේ හැකියාව ලැබෙනවා.ඒ නිසා එවැනි රෝගවලට ඇති එකම පිළියම දිගටම ඖෂධීය ප්‍රතිකාර ලබාගැනීමයි.දියවැඩියාව, අධි රුධිර පීඩනය, හෘදයාබාධ වැනි රෝගවලට ජීවිත කාලය පුරා ඖෂධ ලබාගන්නේ නම්, මානසික රෝගවලට පමණක් ජීවිත කාලය පුරා ඖෂධ ලබාගැනීමට රෝගීන් අකමැති වන්නේ ඇයි?ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=am1302172</link>
    <topic>සම්බාහනය වැරදුණොත් නැති ලෙඩ ඇති වේවි</topic>
    <author>ටෙක්ලා පද්මිණී කාරියවසම්</author>
    <content>සම්බාහනය වැරදුණොත් නැති ලෙඩ ඇති වේවිදේශීය වෛද්‍ය ක්‍රමය පිළිබඳ ජාතික ආයතනයේ වෛද්‍ය සහායක පුහුණු අංශයේවෛද්‍ය ජී. මාලා පෙරේරා(පාඨමාලා සමායෝජක)වෛද්‍ය වසන්ත පද්ම කුමාරවර්තමානයේ බැලු බැලු අත “සම්බාහන මධ්‍යස්ථාන” දකින්නට ලැබේ. ඒත් නැත්නම් “තෙරපි සෙන්ටර්” ය. ඒ කොයි නම තිබුණත් “ආයුර්වේද” කියන වචනයත් ඒ අහලින් තියෙනවා.ඒත් එම සම්බාහනය තම සිරුරට ප්‍රයෝජනවත් වේවි ද නැද්ද යන්න දන්නේ කීයෙන් කී දෙනා ද?සම්බාහනය යනුවෙන් හඳුන්වන්නේ ආයුර්වේද චිකිත්සීය ක්‍රමයක්. ඒ කියන්නේ ආයුර්වේදයේ එන වෛද්‍ය ප්‍රතිකර්මයක්. එම වෛද්‍ය ප්‍රතිකර්මයෙන් මිනිසාට ලැබෙන ප්‍රතිඵල ඉතා අනර්ඝයි. ඒත් ඒ අනර්ඝ ප්‍රතිඵල ලබන්න නම් පළපුරුදු වෛද්‍යවරයෙකු යටතේ පුහුණු තෙරපිවරයකු ඇසුරේ සම්බාහනය සිදුකොට ගත යුතුයි.සම්බාහනය චිකිත්සාවක් ලෙස රෝගීන් සඳහා යොදා ගන්නවා. ඒ රෝගී පුද්ගලයන් නිරෝගී කිරීමට. එහෙත් නිරෝගී පුද්ගලයන් සඳහා සම්බාහන ක්‍රම භාවිත කරමින් ඉලක්කගත රෝග වළක්වා ගැනීමේ හැකියාව තිබේ.ව්‍යායාම අඩුවීම, අනවශ්‍ය සංකීර්ණ ආහාර රටාව, ස්වභාවික ජීවන රටාව වෙනස්වීම ආදියෙන් ඇතිවන සංකූලතා මෙන්ම මානසික ආතතිය, දියවැඩියාව, ව්‍යායාම අඩුවීම හේතුකොට ගෙන ඇතිවන ස්ථුලතාව වැරැදි ආහාර රටා හේතුකොට ගෙන ශරීරයට ඇතුළු වන විෂ පදාර්ථ ඉවත් කිරීම සඳහා සරල ප්‍රතිකර්මයක් ලෙස සම්බාහනය යොදා ගැනීමේ හැකියාව තිබේ.ව්‍යායාම නොලබන සිරුරට ව්‍යායාමයක් ලෙස සම්බාහනය භාවිත කිරීමෙන් රුධිර ගමනාගමනයේ දුර්වලතා යථා තත්ත්වයට පත්කර ගත හැකිය. ඒ ඔස්සේ මානසික සුවය මෙන්ම ස්නායු පද්ධතියේ ක්‍රියාකාරිත්වයට උද්දීපනය සැපයීම සිදුවේ.එදිනෙදා කාර්යයන්හි සිරුරට දැනෙන අධික විඩාව සමනය කර ගැනීමට ද සම්බාහනය භාවිත කළ හැකිය. එහෙත් වෙහෙස ඇතිවන විට එසේ වන්නේ රෝගී තත්ත්වයක් හේතුකොට ගෙන ද යන්න වෛද්‍යවරයකු ලවා විමසා බැලිය යුතුය.අක්මා රෝග හෘද රෝග හේතු කොටගෙන ඇතිවන විඩාවට සම්බාහනය ප්‍රතිකර්මයක් නොවන අතර සම්බාහනයකට පෙර වෛද්‍යවරයකු ලවා පරීක්ෂා කරගැනීම සුදුසුය. වෛද්‍යවරයකු ඇසුරෙහි සම්බාහනයකට යොමු වීම අත්‍යවශ්‍ය වේ.මහන්සිය සම්බාහනයෙන් අඩුවන්නේ නැත. එහෙත් සිරුරේ මාංශපේෂි විඩාවට පත්වන ලෙස ක්‍රීඩා වැනි ක්‍රියාකාරකම් හි යෙදීමෙන් ඇතිවන විඩාව සම්බාහනය මඟින් සමනය කර ගත හැකි වේ.සම්බාහනය අකලට මහලු වීම වළක්වා ගැනීමට රූසපුව වඩවා ගැනීමට ද උපකාරී වන්නකි.දේශීය චිකිත්සාවේදී මෙන්ම ආයුර්වේද වෛද්‍ය ක්‍රමයේදී ද පංචකර්මයන්ට යොමු වීමට පෙර පූර්ව කර්මයක් ලෙස සම්බාහනය භාවිත කරමින් සිරුරේ ඇති වේදනා සමනය කිරීම සිදු කෙරේ. මෙහිදී මාංශපේෂි වේදනා, ස්නායු පද්ධතියේ වේදනා, ශ්‍රම හර හා ශුල හර සමනය කරන අතර හිසරදය මෙන්ම ඉරුවාරදය ද සම්බාහනයෙන් පාලනය කරනු ලබයි. එහිදී මිනිස් සිරුරෙහි නිලස්ථාන සම්බන්ධ කර ගනී.දේශීය වෛද්‍ය ක්‍රමය පිළිබඳ ජාතික ආයතනයේ වෛද්‍ය සහායක පුහුණු අංශයේ හෙද සිසු සිසුවියන් තෛල සම්බාහන ක්‍රියාකාරකම්වල නිරත වූ අයුරු. වෛද්‍ය මාලා පෙරේරා වෛද්‍ය වසන්ත පද්මකුමාර මහත්ම මහත්මීහුද මෙහි වෙති.නිවැරැදි චිකිත්සිය සම්බාහනයක් සඳහා යොමු වීමේදී ශරීරයේ නිල ස්ථාන හා ඒවා පිළිබඳ අවබෝධයක් ඇති අයකු වෙත යොමුවීම වැදගත් වේ. එසේ නැතිනම් නැති රෝග ඇතිකරවා ගැනීමට සිදුවනු ඇත.ආයුර්වේද ප්‍රතිකර්මයක් ලෙස සම්බාහනය ප්‍රතිකර්මයක් කරගැනීමට ඔබ සිතනවා නම් සුදුසුකම් ලත් වෛද්‍යවරයකු ලවා රෝග තත්ත්වය නිර්ණය කරවා පළමුව ප්‍රතිකාර නිර්දේශ කරගැනීම වැදගත් වේ. එහිදී චිකිත්සකයා කළ යුත්තේ වෛද්‍යවරයා විසින් නිර්දේශ කරන ලද සම්බාහනය පමණි.එතැනදී වෛද්‍යවරයාගේ උපදෙස් හා අනුදැනුම මත සම්බාහනය සිදුකර ගත යුතු වේ. එය නිරෝගී බව රැකගැනීමටත් රෝගී බව තුරන් කර ගැනීමටත් උපකාරී වනු ඇත.සම්බාහනය සමඟ මිනිසුන්ට මතකයට නැඟෙන්නේ ආයුර්වේදයයි. නැත්නම් දේශීය වෛද්‍ය ක්‍රමයයි. දේශීය වෛද්‍ය ක්‍රමය මඟින් මෙන්ම ආයුර්වේදය මඟින් ද සිදු කරනුයේ පුද්ගලයාට අවට පරිසරය සමඟ තුලනාත්මකව නිරෝගීව දීර්ඝායුෂ විඳීමට උපදෙස් ලබාදීමය. ස්වභාවධර්මයේ කොටසක් වන මිනිසා ස්වභාවධර්මයට අනුගතව විසීම ඉතා වැදගත් වේ.පිටරැටියෝ ද කෘතිමව නිෂ්පාදනය කරනු ලබන ඖෂධවල සංකූලතා හඳුනා ගනිමින් ආයුර්වේදය කරා යොමු වෙමින් සිටිති.සම්බාහනය වැරැදි ලෙස භාවිතයෙන් පුද්ගලයා හා අවට පරිසරය අතර ඇති සබඳතාව ව්‍යාකූල වේ. එවිට සහනයක් ඇවැසි අවස්ථාවේ සිරුරේ සංකූලතා ඇතිවේ. ශරීරයේ මර්මස්ථාන හෙවත් නිල ස්ථාන හොඳට මෙන්ම නරකට ද යොදාගත හැකිය.සංවේදී ස්ථාන වන නිල ස්ථාන අනවශ්‍ය ලෙස තෙරපීම මඟින්, නුසුදුසු චිකිත්සකයන් මඟින් සම්බාහනය කරවා ගැනීම හේතුවෙන් ශරීරයේ වේදනා, ආහාර අරුචිය, ගිලීමේ අපහසුතා, බඩ පුරවා දැමීම, හිසරදය, කැරකිල්ල, ශරීරයේ දුර්වලතා, මාංශපේෂි වේදනා, සමේ වේදනා, කතා කිරීමේ අපහසුතා, ශරීරය අප්‍රාණික වීම, නිදිමත ඇතිවීම, මලානික බව, එදිනෙදා කටයුතු කරගැනීමේ අපහසුතාව වැනි සංකූලතා ඇතිවිය හැකිය.සම්බාහනයකදී නිවැරැදි ඖෂධීය තෛල පුද්ගල ප්‍රකෘතියට හා රෝගයට ගැළපෙන ලෙස යොදා ගැනීමට වෛද්‍ය උපදෙස් මත සම්බාහන චිකිත්සාවේ යෙදෙන චිකිත්සකයෝ යොමු වෙති. එසේ නොවූ කල සමේ අසාත්මිකතා ඇතිවනවා මෙන්ම එම තත්ත්වය අභ්‍යන්තර ඉන්ද්‍රියන් සියල්ලට ද බලපෑම් කරනු ලබයි.සම්බාහනය භාවිත කොට නිරෝගී පුද්ගලයාගේ නිරෝගී බව වැඩිකර ගැනීමේදී ද වෛද්‍ය උපදෙස් මත සුදුසුකම් ලත් චිකිත්සකයකු ලවා සම්බාහන චිකිත්සාව කරගැනීම වැදගත් වේ.එමඟින් නිරෝගී බව වැඩිවන අතර ප්‍රතිශක්තිකරණ හැකියාව ද, කාර්යක්ෂමව වැඩි කිරීමේ හැකියාව ද, අස්ථි පද්ධතිය ශක්තිමත් වීම, ස්නායු පද්ධතියේ ක්‍රියාකාරීත්වය වැඩිදියුණු වීම, එදිනෙදා ඉරියව්වල ක්‍රියාකාරිත්වය වැඩිදියුණු වීම සිදු වේ.සම්බාහනය මඟින් පුද්ගලයාගේ ස්ථුල භාවය අඩු කළ නොහැකි අතර ආහාර රටාව හා පුද්ගල ජීවන රටාව වෙනස් කරමින් ආයුර්වේද චිකිත්සාව සමඟ සම්බාහනය භාවිත කළ යුතු වේ.අධික ස්ථුල භාවය හේතු කොට ගෙන ඇවිදීම ව්‍යායාම කිරීම වැනි ක්‍රියාකාරකම් හි යෙදීමට නොහැකි පුද්ගලයන්ගේ මේධය දහනයට හා මාංශපේෂි හි රුධිර ගමනාගමනය ක්‍රමවත් කිරීමට මෙන්ම ස්නායු කෙළවර දිරාපත් වීම වැළැක්වීමට සම්බාහනය භාවිත කළ හැකිය. එසේ කිරීමෙන් කෙන්ඩා පෙරළීම හිරිය මඟ හරවා ගත හැකි වේ.ලෝකයේ වැඩිහිටි ජනගහනය ශීඝ්‍රයෙන් වැඩිවන යුගයක සම්බාහන චිකිත්සාවෙන් ලබාගත හැකි ප්‍රතිඵල විශිෂ්ටය. ඖෂධීය හෙවත් චිකිත්සීය සම්බාහනය පුද්ගලයාට ශාරීරික මෙන්ම මානසික සුවය ද ළඟාකර දෙයි.එහෙත් වර්තමානයේ සම්බාහනය තාවකාලික තෘප්තිය සඳහා පමණක් යොදාගන්නවා. චිකිත්සිය සම්බාහනය ජීවිතයේ විවිධ අවස්ථාවන්හිදී කායික මානසික සුවය වෙනුවෙන් භාවිත කළ හැකිය.සම්බාහනයක් සඳහා වයස් සීමාවක් නැත. සෑම වයස් සීමාවකටම ගැළපෙන සම්බාහන ක්‍රම ආයුර්වේදයෙහි මෙන්ම දේශීය චිකිත්සාවේ ද වෙයි. අලුත උපන් බිලිදාගේ සිට මහල්ලා දක්වා ද ගර්භණී සමයේ ඇතිවන සංකූලතා සමනයට ද ප්‍රසූතිය පහසු කිරීමට මෙන්ම ප්‍රසූතියෙන් පසු ඇතිවන ශාරීරික ගැටලු විසඳා ගැනීමට ද සම්බාහනය භාවිත කළ හැකිය.අලුත් උපන් දරුවාගේ කන, නාසය, මාංශපේෂි සැකැසීම වැනි කාර්යයන්හිදී සම්බාහනයට භාවිත කරනු ලබන්නේ මවුකිරිය. හඬන දරුවන් කන් පෙත්ත සියුම්ව අත ගා නිදි කිරීම අත්තම්මලා අතින් සිදුවේ. එවිට දරුවාගේ සිත තුළ ආරක්ෂාව පිළිබඳ යහපත් සිතිවිලි ඇතිවි දරුවා නින්දට වැටේ. ඒ ළදරුවන් සඳහා සම්බාහනය භාවිත වන ප්‍රකට අවස්ථාවකි.එහෙත් වර්තමානයේ මවුවරු දරුවන් බිය කර හෝ ඝෝෂාකාරී හඬට යොමු කරවා හෝ නිදි ගන්වති. එය ළදරුවන්ගේ මානසික සුවයට යහපත් නොවේ.සම්බාහනයේදී එක් රෝගියකු වෙනුවෙන් භාවිත කළ ඖෂධීය දියර හෝ ;තල් වර්ග තවත් අයකු වෙනුවෙන් භාවිත කිරීම උචිත නැත. එහෙත් වර්තමානයේ වාණිජ මට්ටමින් සිදුකරන සම්බාහනයේදී සම්බාහනයක් කිරීමට හෝ ශිරෝධාරාවක් කිරීමට එක් අයකු වෙනුවෙන් භාවිත කළ ඖෂධිය තෙල් නැවත භාවිතයට ගනු ලබයි.සමේ රෝග සඳහා ඖෂධීය දියරයන්හි ගිල්වා තැබීම සිදුකළ යුතු අවස්ථාවලදී නිසි ඖෂධ ප්‍රමිතියෙන් යුතුව භාවිත වන්නේ ද යන්න හා එක් අයෙකු වෙනුවෙන් භාවිත කළ ඖෂධීය දියර නැවත තවත් අයකු වෙනුවෙන් භාවිත කරන්නේ ද යන්න පිළිබඳව රෝගියා අවධානය යොමු කළ යුතු වේ.සම්බාහනය සිදුකරන ස්ථානයේ රෝගියාගේ තොරතුරු ලේඛන ගත විය යුතු වුවද වර්තමානයේ තොරතුරු තබා වෛද්‍ය ආචාර ධර්ම මත සකසන ප්‍රතිකාර සටහන පවා බොහෝ ආයතන පසුවිපරම සඳහා පවත්වාගෙන යන්නේ නැත.සම්බාහනය ‘පුරුෂයන් සඳහා ය’ යන්න සමාජයේ මුල් බැසගෙන ඇත. එහෙත් ගර්භණී මවුවරුන් සඳහා මෙන්ම කාන්තාවන් සඳහා ද සම්බාහනය සිදු කරයි.අකලට මහලු වීම හිසකේ වැටීම පැසීම හෝමෝන ක්‍රියාකාරිත්වයේ වෙනස්කම් ආර්ථවහරණයෙන් පසු ඇතිවන ගැටලු, කොන්දේ, පිටේ සහ උදරයේ වේදනා, හා ඇඟ පිරුණු ගතිය මඟහරවා ගැනීමට ශරීරයේ හැඩය පවත්වා ගැනීමට මාංශපේෂි එල්ලා වැටීම වළක්වා ගැනීමට මෙන්ම සියලු රෝග සඳහා කාන්තාවන්ට පූර්ව කර්මයක් ලෙස සම්බාහනය යොදා ගනී.සම්බාහනය වැඩිපුර භාවිත වන්නේ ස්නායු ආශි‍්‍රත රෝග සඳහාය. පක්ෂගාතය, අංශභාගය වැනි රෝගයන් හි ද සම්බාහන විශේෂයෙන් භාවිත වේ.ඒ හැරුණු විට රුධිර සංසරණ පද්ධතිය ආශි‍්‍රත රෝග සඳහා ද වසා පද්ධතිය ආශි‍්‍රතව ඇතිවන රෝග සඳහා ද, ශ්වසන පද්ධතිය මුත්‍රා පද්ධතිය සම්බන්ධ රෝග, මාංශපේෂි ආශි‍්‍රත රෝගවලදී සම්බාහනය භාවිත වේ.ආයුර්වේද චිකිත්සාවේ වට්ටෝරු ක්‍රමයට වඩා දේශීය චිකිත්සාවේ වට්ටෝරු බලයෙන් ශක්තියෙන් යුක්ත වේ. ඊට හේතුව ලංකාවේ වැවෙන ගහකොළ පැලෑටි යොදා කරන චිකිත්සාව දේශීය ජනයාට යහපත් ප්‍රතිඵල ඉක්මනින් උදාකරන බැවිනි.දේශීය වෛද්‍යවරයා චිකිත්සාවේදී මෙන්ම සම්බාහනයේදී ද රෝග විනිශ්චය ඖෂධ සෙවීම, ඖෂධ සැකැසීම සිදුකරන බැවින් රෝගියාට ප්‍රමිතියෙන් යුතු ඖෂධ නිසි ලෙස ලැබේ.සම්බාහනයේ දී වෛද්‍යවරයාගේ වගකීම රෝග නිර්ණය ප්‍රතිකාර තීරණය කිරීම හා අධික්ෂණයයි. සම්බාහනයේදී රෝගියාට ඇතිවන සංකූලතාවයන්හි වගකීම වෛද්‍යවරයා දැරිය යුතු අතර සංකූලතා සමනය කළ යුතු වේ. එබැවින් තෙරපිවරයකුට තනිව චිකිත්සාවේ යෙදිය නොහැකිය.දේශීය ජනයාට තම රෝගී අවශ්‍යතාව අනුව රජයේ ආයුර්වේද රෝහල් ;බාහෝමයක බාහිර රෝගී අංශයේ පවා සම්බාහන චිකිත්සාව ලබාගත හැකිය.රජයේ රෝහල්හි ඒ සඳහා වැයවන විශාල මුදල නොසලකා රෝගීන් සඳහා නිසි ප්‍රතිකාර සිදු කෙරේ. මේ වන විට ආයුර්වේද දෙපාර්තමේන්තුව යටතේ විධිමත් ලෙස තෙරපි පුහුණු පාඨමාලාවක් ක්‍රියාත්මක වන බැවින් සුදුසු වෛද්‍යවරයකු යටතේ පුහුණු තෙරපිවරයකු මඟින් ඔබගේ ශරීරයේ රෝග නිර්ණය කර සම්බාහනයකට යොමු වීමට ඔබට අවස්ථාව සැලසෙනු ඇත.තෙරපි මඟින් ඇතිවන සංකූලතා විඳීමට සිදුවන්නේ ඔබට ම වන බැවින් නිත්‍යානුකූලව වෛද්‍යවරයකුගේ අධීක්ෂණය යටතේ ඔබගේ සිරුරට සම්බාහන ප්‍රතිකාරයක් ලබා ගැනීමට යොමුවන්න.ටෙක්ලා පද්මිණී කාරියවසම්ඡායාරූප - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=am1302173</link>
    <topic>රාත්‍රියේ ඇඳ තෙමීම නවතාගත හැකියි</topic>
    <author/>
    <content>රාත්‍රියේ ඇඳ තෙමීම නවතාගත හැකියිමනෝ විද්‍යා උපදේශකමේජර් සුසන්ත ද සිල්වා (විශ්‍රාමික)එක් පාසල් නිවාඩු කාලයක දී මගේ මවුපියන්ගේ නිවසේ පිරිත් පින්කමක් පැවැත්විණි. ඉතා සුන්දර ප්‍රදේශයක් වූ මගේ පියාගේ ගම නගරයෙන් තරමක් ඈතින් පිහිටි එකකි.ඥාතීන් මෙන් ම ගම්වැසියෝ ද රාත්‍රී පිරිත් දේශනයට සවන්දීමට පැමිණ සිටියහ. ඊට අමතරව පසුදා පවත්වනු ලබන දානමය පින්කමට ආහාර පිළියෙල කරමින් ගමේ හිතවත් ගැහැනු පිරිමි කිහිපදෙනෙක් ද මුළුතැන්ගෙය අසල අල්ලාප සල්ලාපයේ යෙදී සිටියහ.මුළුතැන්ගෙයි වැඩවලට උදව්වෙමින් සිටි එක් තරුණ කාන්තාවකි. ඇගේ යොවුන් දියණිය ද ඇය අසලම වාඩිවී නිදිකිරා වැටෙමින් සිටිනු මම කිහිපවරක්ම දැක්කෙමි. ඇයගේ ගෙවල් අප නිවසේ සිට තරමක් ඈතින් තිබූ නිසා රාත්‍රියේ ගමන් කිරීමට අපහසු බව මම දැන සිටියෙමි.”අම්මා මෙතැන උදව් වෙනකල් දුව ගිහිල්ලා නිදාගන්න. අනෙක් නංගිලත් එතැන නිදාගෙන ඉන්නවා” මම ඉතා කාරුණිකව ඉල්ලීම කළත් ඇය කිසිවිටෙක අම්මා හැරදමා නොගියාය.පසුව තවත් පැය කිහිපයකට පසුව එළිවන යාමයේ මව සහ දුව ඔවුන්ගේ නිවස කරා ගියහ. දුවගේ හැසිරීමේ වෙනසක් ඇති බව එම සිදුවීමත් සමඟ හැඟිණි.පසුදින දානය වේලාවේදී මට ඇගේ මව හමුවූ අතර පෙරදින දුව මෙහි නිදා නොගත්තේ මන්දැයි විමසීමි. එවිට මව කාරණය පැහැදිලි කළාය.”දුවට වයස 15යි. නමුත් තාමත් නින්දෙදි මුත්‍රා පිටවෙනවා. කොයිතරම් බෙහෙත් ගත්තත්, උත්සාහ කළත් නවත්වගන්න බැරිවුණා. ඒ නිසා එයා පිට ගෙදරක නිදාගන්න බයයි.”ඇගේ කතාවත් සමඟ මට කාරණය පැහැදිලි විය. පසුව මවත් දුවත් සමඟ කළ කතාබහේදී දැනගන්න ලැබුණේ ඇය කිහිපවිටක්ම ජලයේ ගිලී ඇති බවත්, වරෙක ගංවතුරට ගසාගෙන ගොස් අනූනවයෙන් දිවි බේරාගත් බවත් ය.එම අවසාන දැනගැනීම සමඟ මම ඉතා කුතුහලයෙන් යුතුව මෙම දියණියට හා මවට යම් උපදේශන ක්‍රම කිහිපයක් මේ තත්ත්වයෙන් මිදීමට උපදෙස් දුන්නෙමි.පසු දිනකදී එම දියණිය මෝහන නිද්‍රාවට පත්කොට පසුපසට ගමන් කිරීමේදී ඇය පවසා සිටියේ, පෙර ආත්මභවයේ දී ඇය යමෙකුව ජලයට තල්ලුකර මරණයට පත්කිරීමේ වරදට දැන් මෙසේ ජලයෙන් පීඩා විඳිමින්, නින්දේදී සයනය තෙත් කරමින් දුක්විඳින බවයි.ඇයගේ වර්තමාන හැසිරීම් රටාව නිරීක්ෂණය කිරීමේ දී එහි යම් සත්‍යතාවක් ඇති බව මටද හැඟිණි.ඇයට තම ආගම අනුව පින්කම් කරන ලෙස උපදෙස් ද ලබා දුන්නෙමි. මනෝ උපදේශන හා මෝහන ප්‍රතිකාර ක්‍රම ද මෙම තත්ත්වයෙන් ඇයව මුදාගැනීමට උපයෝගී කරගැනිණි.මවගේත් දියණියගේත් කැපවීම මත අප ව්‍යායාමය සාර්ථක විය. දැන් ඇය රාත්‍රියේදී නොදැනුවත්ව සයනය නොතෙමයි. වෙනත් අනතුරක් ද මෑතකදී සිදුවී නැත.එසේ රාත්‍රියේ දී සයනය තෙත්කිරීම සාමාන්‍යයෙන් කුඩා ළමයි සිදු කරන දෙයකි.අහම්බෙන් එක් අයෙකු තරමක් වැඩිමහලු වන තෙක්ම එසේ කරයි. නමුත් අසාමාන්‍ය ලෙස වයසට අනුව එය සිදුවන්නේ නම් මෙය නවත්වා ගත යුතුය. නැතහොත් එය එම ළමයාගේ පෞරුෂයට බලපානු ඇත. මෙය ඉතා ලෙහෙසියෙන් නවතාගත හැකි තත්ත්වයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=ay130217</link>
    <topic>හිරිමල් හිරු</topic>
    <author/>
    <content>සංස්කාරක, හිරිමල් හිරු, සිළුමිණ, ලේක්හවුස්, කොළඹ 10 ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකතන අංකයක් ද ලියා එවන්නට අමතක නොකරන්න.අත අහිමි වූ අචලා වෙනුවෙන් වූ අරමුදලට සිරකරුවෝ දෙවේලක මුදල පරිත්‍යාග කළහඕනෑම දැඩි හදක් වුවද දයා දියෙන් ආර්ද්‍ර වී කඳුළු සලන මොහොතක් ඇත. ඒ මොහොතෙදි එම හදවත අත්ලට ගෙන බලනු මැනව මේ ලොව අන් කිසිම දෙයක් ඒ තරමට සුන්දර නැත.මහගම සේකර (මක්නිසාද යත්)  වැලන්ටයින් දිනය නිවාඩු දිනයක් නොවුණ නිසා දවසේ පළමුවැනි දේශනයම කට් කරලා ප්‍රගීත් එළියට බැස්සා. එහා කොනේ ගස් අතරින් බයෙන් බයෙන් වගේ දුවගෙන සප්තලා ඉදිරියට ආවා. ඉක්මනට අපි කොහෙට හරි යමු ඈ බයෙන් බයෙන් කීවා.“කොහේටද?” “අනන්තයට” එහෙට යන පාර අපි කඩල වෙළෙන්දාගෙන් ඇහුවා. “අනේ සර් මම නන් දන්නේ නෑ මම මෙහාට ආවේ ළඟදි” එයා කිව්වා. දෙන්නා ඇති වෙනකන් හිනාවුණා. ඉස්සරහට යනකොට ඇලඩින් හම්බ වුණා. ඇලඩින්ගෙන් පහන ඉල්ලුවා. “මොකටද?” “සමනල තටුවලින් පලසක් වියාගෙන ලෝක සංචාරයේ යෙදෙන්න.” ඇල්ඩින් යාන්තමට හිනාවුණා. “අනේ මල්ලී, මෝඩයා වෙන්න එපා. සමනල තටු අල්ලනකොටම පිටි ගැලවෙනවනේ” ඇලඩින් එහෙම කියාගෙනම අතුරුදන් වුණා. දැන් කොහේ යන්න ද? අජානීය අස්සයෙක් තියා ළඟදි ආව ස්කූටියක්වත් නැතුව කොහේ යන්න ද? සිතිජයෙන් එහා ලෝකය හරිම සුන්දරයි. පාර හොයා ගන්නට මාර්ග සිතියම ගේන්න අමතක වෙලා. දේදුනු පාලමෙන් එපිට වසන්ත මල් යායට යන්න හිතුවා විතරයි. එහි බලාපොරොත්තු නැති ලැව් ගින්නක් ඇවිළිලාලු. එක පාරටම ‘බ්‍රාෂ්’ ගාලා අවුඩියක් ඇවිත් නැවැත්තුවා. “තාත්තා” සප්තලා එහෙම කියල තොල මැතුරුවා විතරයි. හතර රියන් පුරුෂයෙක් සප්තලාව ඇදල වාහනේට තල්ලු කරා. ප්‍රගීත් දැක්කෙ ගල් පිරිච්චි මුදු සහිත අත විතරයි. “ඒයි හාදයා, මීට පස්සෙ මේව තියා ගන්න එපා. ආය දවසක අහු වුණොත් මෝලට දාල දෙකේ දෙකේ ලෑලිවලට ඉරනවා.” තර්ජනය දාගෙනම අවුඩිය ඉගිළුණා. හැමදාම තේක්ක බුරුත කළුවර කොටන් අතර සැරිසරන ඒ මනුස්සයාට තමා වගේ හීන්දෑරි කෙනෙක් කොටයක් වගේ දැනුණේ කොහොම ද? එයා කවදාවත් සදුන් අරටු හඳුනාගෙන නෑ. ප්‍රගීත් නිසොල්මනේ හිතුවා. ආදරයක් හින්දා මම මොකටද විනාශ වෙන්නෙ. මේ අවුරුද්දෙ වැලන්ටයින් සමරුව ගැන ඊළඟ අවුරුද්දෙ තමාට ගැළපෙන කෙනෙකුට පවසන්නට වරම් පතමින් ආපහු දේශන ශාලාව දෙසට හැරුණා.බදුල්ලේ ලීලා විජේරත්න  සිනාසෙන විට මුළු ලොවම සිනාසේ තුටු කඳුළු වගුරා අඬන විට කිසිවකුත් ළඟ නැත අඬන් සිත දුක ඇති තුරාසුපිපුණ යොවුන් විය රූසිරු මලක් වගේ දිවි දෝතට රැගෙන එහි ඇති සුවඳ දිගේ නොම ගොස් දෙඇස හැර නොබලා ‘මලවි’ දඟේ දිවගා බැලු දිවිපොත සොයුරියනි මගේ බඩගිනි නිවන්නට අම්මා නැති අපට දිවියෙහි රළුව හැර මුදු බව හා සතුට සෙනෙහෙන් ලබාදුන් ඉවතට කර ගැහැට අක්කේ ඔබව පත්වේ මතු බුදු බවටඋඩුබද්දාව සෝමරත්න බන්නැහැක  අකුරු ඉලක්කම් සමඟ තරග කළ ළමාවිය හීන සිත්තම් කළා මුලාකර යව්වනය කාසි රුපියල් අතර මාරුවී මැදින් විය මිනිස් නොමිනිසුන් මැද නිමාවිය ජීවිතයඅඹන්පොල අමා දිසානායක  ඇදයට යයි නම් කකුළුව පැටිය කෙළින් යයිද? අවවාදෙට වඩා උතුම් ආදර්ශය නේද වපුරන දේමයි ලැබෙන්නෙ එහි නෑ කිසි භේද ඔබ හරි මඟ ගිහින් දෙන්න ළමයිට අවවාදරංසෑගොඩ ගීතා රෝෂණී  කෝපයෙන් නැහැවුණු වදන් කිහිපයක් කිසිම තේරුමක් නැතුව මා ඉදිරිපිට අතහැරි ඔහු නොරිස්සුම් බැල්මක් හෙළා රාජකාරියට පිටව යන අයුරු කඳුළු පිරි දෙනෙත් අතරින් මම බලා සිටියෙමි. දවසේ එක් වතාවක් හෝ කේන්ති යාම මෑතක සිට පුරුද්දක් වී දැයි මට සිතුණ වාර අනන්තය. මොහොතකට පෙර සිදුවූ සියල්ල මම යළිත් සිහිපත් කළෙමි.“ගෙදර හැම දෙයක්ම මගෙන් කෙරෙනකම් බලා ඉන්න ඕනද? බැරිද ටිකක් එහාට මෙහාට ගිහින් ඔය වැඩ ටික කරගන්න... ඔය පත්තර ගොඩකට මැදිවෙලා ඉඳල හරියන්නෙ නෑ දැන්...”එක වතාවක මා කිසිවක් ඔහු ලවා කරවාගන්නට වෑයම් කළ විටක මුවින් පිටවූ වදන්ය.”... නෑ නෑ කිය කිය ඉන්න ඕන නැහැනෙ. ගෙදර මොකක් හරි දෙයක් අඩුපාඩු නම් ඒව අරගෙන එන්න මතක් වෙන්න ඕන... සල්ලි දීල යන්නෙ ඒකට... ඒත් පත්තර බලන්න නම් අමතක වෙන්නෙ නෑ... ඒකයි ඔය හැම අමතකවීමකටම මුල. ගේන්නෙ නෑ මීට පස්සෙ පත්තර එකක්වත්...”තවත් වතාවක නිවසේ යමක් අවසන් වී ඇති බව පැවසූ විටක ඔහුගේ ප්‍රතිචාරය එය විය.මම කල්පනා කළෙමි. මේ හැම දෙයකටම මුල පුවත්පත් විය හැකිද? එසේ විය නොහැකිය. මා පුවත්පත් හා පෙම්බැඳ ගත්තේ පාසල් අවදියේ සිටය. එය මගේ මවගෙන් හා සොයුරියගෙන් දායාද වූවකි. පුවත්පතකට මේ තරම් බලවේගයක් ඇද්දැයි ඔහුගෙන් විමසන්නට සිත් වුවද එය ආයාසයෙන් යටපත් කර ගනිමි.සමහරවිට මෙය යුග දිවියේ පැමිණිල්ලක් හෝ විත්තියක් විය නොහැකිද? සමහරවිට යුගදිවි ගමනේ අසුබදායක තත්ත්වයක් උදාවන්නට පෙර නිමිත්තක් විය හැකිය. මෙය කාට හෝ පැමිණිලි කළ යුතු යයි මට සිතිණ.දවසේ උදය වරුවේ හෝ සන්‍ධ්‍යා යාමයේ එක් හෝරාවක එවැනි තත්ත්වයක් පැන නගිද්දී මම සිය දහස්වාරයක් හදවතින් හැඬුවෙමි. අවසානය කෙසේ විය හැකිදැයි මගෙන්ම විමසා ගතිමි. එහෙයින් එක් අවස්ථාවක මට පෙරමුණ ගන්නට සිදුවිය.”මොකක්ද? ඔයාට වෙලා තියෙන්නෙ.””මොකක්ද?””හුඟක් දවස්වලට ගෙදර ඉන්නෙ උදේටයි – රෑටයි විතරයි. මොකක් හරි දෙයක් මම කිව්වොත් රණ්ඩුවටමයි එන්නෙ. උදේට බැරිවුණොත් රෑට. රෑට බැරි වුණොත් උදේට.”ඉතින්””ඉතින් ඒ වැඩේ එච්චර ගුණදායක නෑ..””ඕව ඒතරම් ගණන් ගන්න එපා. මටත් රණ්ඩුවෙන්න කෙනෙක් එපායැ. එහෙම නැත්නම් අහල පහල මිනිස්සු එක්ක රණ්ඩු වෙන්නද? ඒකට තමයි ඔයා ඉන්නෙ.”ඔහුගේ කතාවට මට සිනා ගියේය. මෙතෙක් පැවති නොරිස්සුමද – කනස්සල්ලද පහවිය.”එහෙම නම් කමක් නෑ. ඕව දුර දිග යන්නවත්... ඕවට පත්තර සම්බන්‍ධ කරගන්නවත් එපා...””ඒ දෙකම තියෙන්නෙ ඔයාගෙ අතේ.”ඔහු අවසන් තීන්දුව ප්‍රකාශයට පත් කළේය. හැම දෙයක් ගැනම මීට වඩා විමසිලිමත් විය යුතු බව මට අවබෝධවීමත් සමඟම පැමිණිල්ල ඉවත් කර ගන්නට සිදුවිය.තිරාණගම ලලිතා ඥානවතී රොඩ්රිගෝ  ළා රත් පැහැති වලාකුළුවලින් හැඩගැන්වුණු පාට අහස පුරාවටම ඇත්තේ මලානික දුක්බර බවකි. සිහින් පොද වැස්ස හා මඳ සුළඟ ශෝකී දුක් ගී රාවයක් නංවා වැලපෙන හඬ සෙමින් ඇසෙයි.සුසානාගාරයේ දුම් කවුළුතුළින් නික්ම ඈත අවකාශයට ඇදී යන්නේ කලෙක මගේ ජීවිතයේ ආදරණීයම මතකයකි. දෙනෙත් පුපුරුගස්වා කඳුළැලි ඇද හැලුණද මේ ශෝකය නම් අවසන් කළ නොහේ. ආදරණීය ආච්චි අම්මේ.. ඔබ මගේ ජීවිතයේ ආලෝකයම විය. ණැන මඟ හෙළිකළ ජීවිත පරිමිතය විය.පෑනකින් ලියා අවසන් කළ හැකි නම් මා මෙලොව ඇති සියලු පෑන් තුඩු අහවර වනතෙක්ම ඔබ ගුණකඳ ලියමි. එහෙත් ඔබ අප සැම මෙලොව තනිකර සියල්ලන්ටම උරුම නොයාම බැරි ගමන ගියාය.ඔබගේ සායම් වියකුණු චීත්ත රෙද්ද යට ගුලිවී එකට වැටී සිටි ඔබේ මුනුපුරු, මිනිබිරි කැළ අද වෙද, හෙද, පරිපාලන නිලධාරින්, බැංකු නිලධාරින් වැනි බොහෝ තනතුරු දරමින් සමාජය ආලෝකවත් කරති. ඒ සියල්ලම ඔබේ දුප්පත් වරිච්චි නිවසේ ඔබ පිසූ පොල් සම්බලයකින් හා හීල් බත් වේලකින් කුස ගිනි නිවා ගත්තවුන්ය. ඔබ ඔවුන්ට ජීවිතය නැමති සරසවියේ යහගුණ නැමැති උපාධිය ලබා ගැනීමට උදව් කළාය.දුප්පත්කමේ රකුසා හා සටන්වැද අධ්‍යාපනයේ මිණි කිරුළ හිස මත පැලඳුවාය. අද ඒ සියල්ලෝම ඔබ කය දැවෙන මේ දුම්රොටු දෙස බලමින් තැවෙති. සුසුම් හෙලති.ආදරණීය ආච්චි අම්මේ, ගහට වැලට සොබා දහමට ආදරය කරන්නට මට කියා දුන්නේ ඔබය. කවියට කලාවට පෙම් බඳින්නට අත්වැල සැපයූයේ ඔබය. අද මම ලෝකය දිනා සිටිමි. සැත්පිහිය රැඳි සුරතින්ම රාත්‍රියේදී කවක් පබඳින්නට මට හැකියාව ලැබුණේ එබැවින්ය. මම ඔබට ණය ගැතිවෙමි.ජීවිතය දිනන්නට, සමාජයට ආදරය කරන්නට මට මිණි පහනක් වූ ඔබව මට කෙදිනකවත් අමතක කළ නොහැකිය. සුව පහසු බුමුතුරුණු ඇල්ලූ විල්ලුද පලස් මත දිවි ගෙවුවද.. එදා ඔබගේ ගොම මැටි ගෑ දුප්පත් නිවසේ සුවඳ මට මෙයට වැඩි සුවයකි.පාට වියකුණු දුප්පත් චීත්තය පුරවාගෙන රටා දැමූ ගල්ලැහැ පැදුරේ නැවත ඔබ සමඟ සැතපෙන්නට ඇත්නම්.. ඔබ කියා දුන් රජ කතා සුරංගනා කතා කවි සීපද නැවත අහන්නට ඇත්නම්.. එහෙත් ඒ සියල්ල සිහිනයක් ම කොට ඔබ නික්ම ගියාය.”ආච්චි අම්මේ.. සසර මඟ කෙදිනක හෝ යළි හමු වෙන්නම්.. නැවතත් අර හීල් බත් ටිකට පොල් සම්බෝලයක් සාදා අප සියල්ලටම බෙලෙක් පිඟන් ටිකට ඔබ බෙදා දුන් අපූරුව.. යළි යළිත් රස විඳින්නට ම පතමි. ඒ සුන්දර නිහඬ දුප්පත් වරිච්චි නිවස තුළම. එය අද විඳින මේ සැප සම්පත් සියල්ලටම වඩා වටී මට මහමෙරකටත් වැඩියෙන්ම.ඇහැලියගොඩ පී.එච්.එස්. පද්මසේන  පන් පැදුරු වියනවා විසිතුරු... රටා මවමින් අපූරු..., ඉස්කෝලෙ නොගිය, අපේ අම්මාවරු... උගත් අප අකුරු... නොදත් මන්දැයි; මවන්නට ඒ විසිතුරුරජරට විශ්ව විද්‍යාලයේඉසුරිකා සියඹලාපිටිය  දෙලොවටම අධිපති නිරිඳු සක්දෙවි යහපති දරාගෙන ඉන්න බැරි පැනයක් ඇත අසනු කැමතෙමි මිනිසුන් වැඩිවෙලා මනුසත්කමත් පිරිහිළා ලොක්කන් රැකලා දුප්පතුන් යයි නිකන් මැරිලා සෝදා පාළු වන ලෝකයම දැකලා දැක නොදැක මෙන් කෙලෙස ඉන්නේ ද ඔබලා දඬුවමින් මිදිලා වැරැදිකරුවන් පගා දීලා නීතියට කෙලෙස හෝ සන්නිපාතෙද කොහෙද වැහිලා නැති ද විසඳුමක් දෙන්න මේවට ඔබ ළඟ ඇති නම් පිළිතුරක් දෙනු මැන ඇමතුමක් දුරකථනය මගේ නිතරම ඇත අතේඑන්.ඒ.පී.එන්.මධුභාෂිනී  සාදකසාදදික් කසාදඑන්. ඩබ්ලිව්. පී. ලාල්  හිරු කිරණට ඔප වැටිලා රතුවුණ මුහුණක් මගේය නිල් දිය රැළි සේ සසලව ගොළුවුණ හදවත මගේය සොර බොර වැව මල් යායක සිලි සිලි සිනහව මගේය බොරුවට කඳුළැලි පෙන්වූ ඔබ දුන් සෙනෙහස මගේයපල්ලේවෙල එල්.එම්.මංගලිකා කරුණාරත්න  මළ හිරුගේ පඬු පැහැය මලානික බව හැඟෙයි රැළි නඟන මළ මුහුද පෙණ පිඬිති විසිරවයි වෙණ නඟන සියොත් කැළ අතීතය සිහිකරයි මියැඇදුණු මතකයන් හදවතට රිදුම් දෙයි...වැලිගම ඉෂානි නිසංසලා  නෙත් වැසුවා ඔබ පෙනුණා නෙත් ඇරියා ඔබ නැතුවා කඳුළින් නෙත් බොඳ වූවා ඔබෙ මතකය සිහි වූවානිකදළුපොත කුමුදිකා ඩී. සපුතන්ත්‍රී  කුරුටු ගාන්නට කවියක් - අතට ගත්ත පෑන්තුඩෙන් ඇහි පිල්ලන් යට වටයක් - කැරකුණු කඳුළට තනියෙන් කවියක්, නෑ දුක් ගීයක් - අමුණ අමුණ අකුරු හෙමින් පෑන් තුඩඟ රැඳි කඳුළක් - ඉකි ගැහුවලු හොරෙන් හොරෙන්...එක වරුවක් නෑ දවසක් හීන හතක් හිත පිරුනෙන් සසර පුරා ආව දුරක් උතුරා යන නුඹෙ සෙනෙහෙන් ජීවිතයට පාට ගොඩක් පිරුණු හෙටක් හිත පැතුවෙන් දිවි අත්වැල නුඹ සවියක් බලාපොරොත්තුව හිනැහෙන්...කෑගල්ලේ පී. ඩී. ආර්. තිලෝකා මීනුඅහිංසකව දුන් පෙමටත් පයින් ගසා, ආත්ම ගණනක් අඬනවා ඔයා නිසා, විශ්වාසය සදාකල්ම බින්ද නිසා, හදවත කුඩු උනා දරදඬු පෙමක් නිසා,දෙණියාය වී. පී. එන්. සඳමිණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aj1302171</link>
    <topic>ශ්‍රී ලන්කන් ගුවන් සේවයට ඇමඩියස් ඇල්ටියා තාක්ෂණය</topic>
    <author/>
    <content>ශ්‍රී ලන්කන් ගුවන් සේවයට ඇමඩියස් ඇල්ටියා තාක්ෂණයශ්‍රී ලංකන් එයාර්ලයින්ස් සමාගම සහ ගෝලීය සංචාරක කර්මාන්තයේ ප්‍රධාන පෙළේ තාක්ෂණ හවුල්කරුවකු වන ඇමඩියස් ඇල්ටියා අයි ටී සමාගම් සමූහය එළඹුණු ගිවිසුමකට අනුව, 2014 වනවිට ශ්‍රී ලංකන් ගුවන් සේවය, ඇමඩියස් ඇල්ටියා අයි ටී පද්ධතිය සපුරා භාවිතා කරන සමාගමක් බවට පත්වෙයි.ඉන්දියානු උපමහාද්වීපයේ ඇමඩියස් තාක්ෂණය භාවිතා කිරීම සඳහා ඇති කර ගත් මෙම ගිවිසුම ප්‍රථම ගිවිසුම වන අතර, ශ්‍රී ලංකන් එයාර්ලයින්ස් සමාගමට මෙන් ම, එහි සහෝදර ගුවන් සමාගමක් වන මිහින් ලංකා සමාගමට ද, සිය මෙහෙවරේ වැදගත් කාර්යයන් වන ආසන වෙන් කරවා ගැනීම, ප්‍රවේශ පත්‍ර නිකුත් කිරීම, ඉන්වෙන්ටරි ලේඛන හා යානා පිටත්වීම් ක්‍රියාවලීන් කළමනාකරණය කිරීම නිසියාකාර ව පවත්වා ගෙන යාමට හැකියාව ලැබේ.ඒ සමඟම, වන්වර්ල්ඩ් සන්ධානයට ප්‍රවේශ වීම සඳහා ගුවන් සේවයට ආධාරකයක් ද වේ. දැනට, මේ දක්වා ඇමඩියස් ඇල්ටියා අයි ටී පද්ධතිය භාවිතා කරන සාමාජික සමාගම්වලින් අඩකට වැඩි ප්‍රමාණයක් සඳහා ඇති පොදු වේදිකාව මෙයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aj1302172</link>
    <topic>තරුණ ව්‍යවසායක සංසදයේ රාජ්‍ය තාන්ත්‍රික හමුව කොළඹදි</topic>
    <author/>
    <content>තරුණ ව්‍යවසායක සංසදයේ රාජ්‍ය තාන්ත්‍රික හමුව කොළඹදිතරුණ ලාංකේය ව්‍යවසායකයන්ගේ සංසදය (COYLE) විසින් දෙවන වරටත් සංවිධානය කරන ලද රාජ්‍ය තාන්ත්‍රික සන්ධ්‍යාව පසුගියදා හිල්ටන් හෝටලයේදී පැවැත්විණි. අන්තර්ජාතික වෙළෙඳාම දේශීය හා ජාත්‍යන්තර වශයෙන් ව්‍යාප්ත කිරීම හා තහවුරු කිරීම අරමුණු ඇතිව එම ජාලකරණ හමුවීම සංවිධානය කිරීමට පියවර ගෙන තිබිණි. එහිදී සංසදයේ නව වෙබ්අඩවිය එළිදැකීමට ද පියවර ගැනිණි. මේ සඳහා විදේශීය රාජ්‍ය තාන්ත්‍රිකයින්, ඇමතිවරුන් හා COYLE සාමාජිකයෝ රැසක් සහභාගී වී සිටියහ.ඕස්ට්‍රේලියානු මහකොමසාරිස් රොබින් මූඩී මහත්මිය, COYLE සභාපති රෝහිත සිල්වා මහතා සහ ජ්‍යෙෂ්ඨ උපසභාපති වසන්ත ද සිල්වා මහතා සමඟින්.මෙම සන්ධ්‍යාව ව්‍යාපාරික ප්‍රජාව හා ව්‍යපාරික අරමුණු වෙනුවෙන් තානාපති කාර්යාල ආදිය සහ විදේශීය දූත සේවාවන් හි නියෝජිතයින් වෙනුවෙන් සිය සබඳතා තර කර ගැනීම සඳහා මනා අවස්ථාවක් ලබා දුන් බව කිව හැකිය. එහිදී ඔවුන් හට සිය ගැටලු සාකච්ඡා කරගැනීම හා එකිනෙකාගේ අදහස් හුවමාරු කරගැනීමෙන් ප්‍රතිලාභ අත්පත් කර ගැනීමට එම අවස්ථාව ඉතා ප්‍රයෝජනවත් වූ බව ඊට එක් වූ සියල්ලන්ගේ ම අදහසයි. ප්‍රධාන ආරාධිතයා ලෙසින් සපැමිණි විදේශ කටයුතු පිළිබඳ අමාත්‍ය ජී.එල්. පීරිස් මහතා කියා සිටියේ මෙය විශාල වශයන් විදේශීය රාජ්‍ය තාන්ත්‍රික කටයුතු සඳහා යොමු වී ඇති ගෞරවනීය සාමාජිකයින්ගේ අදහස් හා අත්දැකීම් අනෙකුත් අය හට බෙදා හදා ගැනීමට මනා අවස්ථාවක් ලබා දී ඇති බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aj1302173</link>
    <topic>ආර්.ඇන්ඩ් ජී. කැපිටල් තීන්ත සැපයුම් පද්ධතියක්</topic>
    <author/>
    <content>ආර්.ඇන්ඩ් ජී. කැපිටල් තීන්ත සැපයුම් පද්ධතියක්කළමනාකාර අධ්‍යක්ෂඑස්.එම්. ගොඩ්වින්ආර්.ඇන්ඩ් ජී. කැපිටල් පුද්ගලික සමාගම විසින් ෆුල්මාර්ක් සමාගම හා එක්ව දේශීය වෙළෙඳපොළට නවතම තීන්ත සැපයුම් පද්ධතියක් ඛ්ධ්ඉඉ භදඪබඵ) හඳුන්වා දෙයි.ඛ්ධ්ඉඉ යන වර්ණ මුද්‍රණයේ දී අන් කාටිරීජ් වලට සාපේක්ෂව විශාල වශයෙන් වියදම් අවම කිරීමේ හැකියාවෙන් යුත් ඉන්ක්ජෙට් ටැංකියක් වේ.ඛ්ධ්ඉඉ නිසැකවම දේශීය වෙළෙඳ පොළ තුළ විශාල බලපෑමක් සිදු කිරීමට සමත් වනු ඇත්තේ ඒ හරහා එක් පිටුවකට වැය වන ෂයදම ශත 23 ක් දක්වා අඩු කළ හැකිවීම නිසා ය. උසස් තත්ත්වයේ ඛ්ධ්ඉඉ තීන්ත ලොවට හඳුන්වා දුන් ප්‍රථම වතාව මෙය වන අතර මෙය ශ්‍රී ලංකාවට හඳුන්වා දීමේ වැදගත් බව අපි දුටුවා” යනුවෙන් ආර්.ඇන්ඩ් ජී. කැපිටල් සමාගමේ කළමනාකාර අධ්‍යක්ෂක එස්.එම්. ගොඩ්වින් මහතා පැවසීය.ඛ්ධ්ඉඉ පද්ධතිය ඕනෑම මුද්‍රණ යන්ත්‍රයක් හා සම්බන්ධ කළ හැකි අතර එහි ඇති විශේෂ නැවත පිරවීමේ හැකියාව හේතුවෙන් කාට්රීජයෙහි ජීවිත කාලය අවසන් වනතුරුම එය නැවත නැවත භාවිත කිරීමේ හැකියාව ඇත. ඛ්ධ්ඉඉ වර්ග දෙකකින් ලබාගත හැකි අතර මුද්‍රණ යන්ත්‍රවලට සුදුසු අයුරින් තෝරාගත හැකි ලෙස වර්ණ හතරෙහි සහ වර්ණ හයෙහි තීන්ත ටැංකිවලින් මෙය සමන්විත වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aj1302175</link>
    <topic>එස් කොලොන්ග් වෙළෙඳපොළට</topic>
    <author/>
    <content>එස් කොලොන්ග් වෙළෙඳපොළටනේචර්ස් බියුටි ක්‍රියේෂන්ස් ආයතනයේ සභාපති සහ කළමානකාර අධ්‍යක්ෂ සමන්ත කුමාරසිංහ මහතා විසින් නව නිෂ්පාදන සහිත ත්‍යාග පාර්සලයක්, තාක්ෂණ සහ පර්යේෂණ ඇමතිනී පවිත්‍රා වන්නිආරච්චි මහත්මියට පරිත්‍යාග කළ අවස්ථාව.නේචර්ස් බියුටි ක්‍රියේෂන්ස් ආයතනය විසින් නවතම සුවඳ විලවුන් වර්ග 3ක් වෙළෙඳපළට හඳුන්වා දෙයි. ‘S Cologne’ සන්නාමය යටතේ ඉදිරිපත් කර ඇති එම සුවඳ විලවුන් වත්මන් ශ්‍රී ලාංකේය කාන්තාවන්ගේ සැබෑ අවශ්‍යතා හඳුනාගනිමින් නිෂ්පාදනය කර තිබීම විශේෂත්වයකි.ප්‍රබෝධවත් උදෑසනක් වෙනුවෙන් ම ආනන්දනීය සුවඳකින් යුතුªMorning Glory නිෂ්පාදනය කර ඇති අතර”Day Delight” දවස පුරාම ආකර්ෂණීය සුවඳක් ඇති කරයි. රාත්‍රී ආනන්දය යථාවත් කරන ”Night Fever” විනෝදය සඳහාමයි. විධායක ශ්‍රේණියේ ක්‍රියාශීලී තරුණ කාන්තාවන් සඳහා විශේෂයෙන් නිපද වූ මේ සුවඳ විලවුන්වල සංයෝග, යුරෝපයේ සුවඳ විලවුන් සංයෝග නිෂ්පාදනය කරන උසස්ම සමාගම් මඟින් නිපදවා ඇත්තේ මෙරට පාරිසරික තත්ත්ව වලට ගැළපෙන ලෙසයි, යනුවෙන් සභාපති / කළමනාකරණ අධ්‍යක්ෂ සමන්ත කුමාරසිංහ කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aj1302176</link>
    <topic>‘කැකුළු’ චිත්‍ර තරගයේ ජයග්‍රාහකයන්ට තෑගි</topic>
    <author/>
    <content>‘කැකුළු’ චිත්‍ර තරගයේ ජයග්‍රාහකයන්ට තෑගිසිද්ධාලේප සමූහ ව්‍යාපාරය මඟින් සංවිධානය කරන ලද ‘කැකුළු’ චිත්‍ර තරගය දිවයිනේ සියලුම පෙර පාසල් ආවරණය වන පරිදි පෙර පාසල් 5000කට අධික ප්‍රමාණයක සිඟිති දූ දරුවන්ගේ සහභාගීත්වයෙන් පැවැති අතර, එහිදී චිත්‍ර 1,50,000ක් ඉදිරිපත් කර තිබිණ.එම චිත්‍ර දිස්ත්‍රික්ක මට්ටමින් හා පළාත් මට්ටමින් තෝරාගෙන චිත්‍ර 900ක් සමස්ත ලංකා අවසාන මහා තරගයට ඉදිරිපත් කර එහිදී ප්‍රවීණ විනිශ්චය මණ්ඩලයක් විසින් තෝරාගත් ජයග්‍රාහී චිත්‍ර 100ක් සඳහා ත්‍යාග සහ සහතික පිරිනැමීම සිදු කෙරිණ.ජනාධිපති ආර්යා ශිරන්ති රාජපක්ෂ මැතිනිය තෑගි ප්‍රදානෝදීසවයේ ප්‍රධාන ආරාධිතයා ලෙස පැමිණියාය. රාජපක්ෂ මැතිනිය එහිදී සඳහන් කර සිටියේ රටේ අනාගතය වන සමස්ත දරු පරපුරේ කලා කෞශල්‍යයන් හඳුනාගෙන ඒවා රටට ඉදිරිපත් කිරීම සඳහා පෞද්ගලික අංශයේ දායකත්වය ප්‍රශංසනීය බවයි.නව ලොවට ඔබින නවීන දැනුමෙන් සපිරි අංග සම්පූර්ණ පුරවැසියකු තැනීමේ මුල් පියවර ලෙස කුඩා කළ සිටම දරුවන් කලාවට හුරු කරවීම ඉතා වැදගත් බවත්, නිර්මාණශීලී නව චින්තනයෙන් හෙබි දරුවෙකු බිහි කිරීමට මෙවැනි කලා තරගවලින් හැකියාව ලැබෙන බවත් ජනපති ආර්යාව පැවසුවාය.  ලොව පුරා සෑම කලාපයක්ම ආවරණය කරමින් රටවල් බොහෝ ගණනක ක්‍රියාත්මක යුරෝපයේ හොඳම ගුවන් සේවාවක් වන Turkish Airlines ශ්‍රී ලංකාවේ සිය මෙහෙයුම් ආරම්භ කරයි. ඒ අනුව ශ්‍රී ලංකාව Turkish Airlines  පියාසරන 219 වැනි ගමනාන්තය හා මෙහෙයුම් ක්‍රියාත්මක 98 වැනි රට බවට පත්වේ.ශ්‍රී ලංකාවේ විශාලතම නගරය හා මූල්‍ය කේන්ද්‍රය වන කොළඹ නගරය Turkish Airlines ගෝලීය ගමනාන්ත ජාලය හා සම්බන්ධ කරමින් Turkish Airlines ගුවන් යානා සඳුදා, බදාදා, බ්‍රහස්පතින්දා, සිකුරාදා හා ඉරිදා යන සතියේ දින 5 පියාසරනු ඇත.තුර්කියේ ශ්‍රී ලංකා තානාපති එච්.ඊ.භාරතී විජයරත්න, පර්ෂිප් සමූහයේ සභාපති මනික් පෙරේරා, ශ්‍රී ලංකාවේ තුර්කි තානාපති Eskander Okyay මහතා සහ Turkish Airlines සාමාන්‍යාධිකාරි Adnan Aykac.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aj1302177</link>
    <topic>මාර්ක්ස් මැලේසියාව සමඟ ගිවිසුමක</topic>
    <author/>
    <content>මාර්ක්ස් මැලේසියාව සමඟ ගිවිසුමකමාර්ක්ස් හෙල්ත්කෙයාර් සමාගම, පිරිමැසුම්දායක මිලකට තාක්ෂණිකව දියුණු ඖෂධ මෙරට පාරිභෝගිකයන්ට සැපයීමේ අරමුණෙන් මැලේසියාවේ අංක එකේ ඖෂධ නිෂ්පාදන සමාගමක් වන Y.S.P. Industries සමාගම සමඟ අලෙවි හා බෙදාහැරීමේ ගිවිසුමක් පසුගියදා කොළඹ දී අස්සන් තැබීය. ඒ යටතේ, එම සමාගමේ ඖෂධ නිෂ්පාදනයන් හි ශ්‍රී ලංකාවේ අලෙවි හා බෙදාහැරීමේ එකම නියෝජිතයා ලෙසින් කටයුතු කිරීමේ බලය මාර්ක්ස් හෙල්ත්කෙයාර් සමාගමට හිමි වේ.මාර්ක්ස් හෙල්ත්කෙයාර් කළමනාකාර අධ්‍යක්ෂ, රජීව් නානායක්කාර මහතා හා Y.S.P. Industries සාමාන්‍යාධිකාරි, ජොන්සන් ඔන්ග් මහතා හවුල්කාරත්ව ගිවිසුමට අස්සන් තැබූ අවස්ථාව. මාර්ක්ස් හෙල්ත්කෙයාර් වෛද්‍ය අධ්‍යක්ෂ, වෛද්‍ය ශ්‍යාමජනක මහකලන්ද හා අලෙවි සාමාන්‍යාධිකාරි රොඩ්නි හුනුකුඹුර මහත්වරු ද මෙහි වෙති.ලංකෙම් සිලෝන් සමාගමේ පරිපාලිත සමාගමක් වන සීමාසහිත ලංකෙම් පාරිභෝගික නිෂ්පාදන සමාගම එහි සපුගස්කන්දේ පිහිටි නිෂ්පාදන සංකීර්ණය තුළ රුපියල් මිලියන 70ක අති නවීන රෙදි සෝදන සබන් නිෂ්පාදනාගාරයක් නොබෝදා විවෘත කළේය. කළම්බු ෆෝර්ට් ලෑන්ඩ් ඇන්ඩ් බිල්ඩින් සමූහ සභාපති ඒ.රාජරත්නම් නව නිෂ්පාදනාගාරයේ වැඩ අරඹමින් ලංකෙම් උප සභාපති එස්.ඩී.ආර්.අරුද්ප්‍රගාසම් අධ්‍යක්ෂ රුවන් ටී.වීරසිංහ මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aj1302178</link>
    <topic>‘ගුඩ්නස් ස්ප්‍රෙඩ්’ වෙළෙදපළට</topic>
    <author/>
    <content>‘ගුඩ්නස් ස්ප්‍රෙඩ්’ වෙළෙදපළටමැලිබන් ‘ගුඩ්නස් ස්ප්‍රෙඩ්’ යනු මැලිබන් නිවසින් හඳුන්වා දුන් මාගරින් වර්ගයකි.මැලිබන් බිස්කට් හි ප්‍රධාන විධායක නිලධාරි ඩී.එල්.වීරසූරිය මහතා ප්‍රකාශ කර සිටියේ ‘මැලිබන් හි අපි සෑමවිටකම අපගේ නිෂ්පාදනයන්ගේ තත්ත්වය පිළිබඳව සැලකිලිමත් වෙනවා. මෙය සමාගම පුරාවට භාවිතා වන ප්‍රතිපත්තියක්. මෙම ‘ගුඩ්නස් ස්ප්‍රෙඩ්’ දේශීය වෙළෙඳපොළට අලුත් යමක් වන අතර එහි ඇති ඉහළ ගුණාත්මක තත්ත්වය හා උසස් බව වෙනත් කිසිදු දේශීය මාගරින් වර්ගයක ඔබට දැකිය නොහැකිය” යනුවෙනි.සිංගප්පූරුවේ Mewah Group හි නිෂ්පාදනයක් වන මැලිබන් ‘ගුඩ්නස් ස්ප්‍රෙඩ්’ ප්‍රමුඛ පෙළේ දේශීය වෙළෙඳපොළෙහි තිබූ අඩුපාඩුවක් පිරිමසයි. මැලේසියාවේ දැඩි සනීපාරක්ෂක තත්ත්වයන් යටතේ නිපදවනු ලබන එම මාගරින් සතුව ද මැලිබන් නිෂ්පාදනයන්ගේ සුපිරි ගුණාත්මක තත්ත්වයන් එලෙසින්ම පවතී.”වත්මන් සමාජයේ පාරිභෝගික අවශ්‍යතාවයන් ශීඝ්‍රයෙන් වෙනස් වෙමින් පවතී. වඩාත් උගත් පාරිභෝගිකයින් බවට පත්ව ඇති ඔවුන් නිරන්තරයෙන් සොයන්නේ ඉහළ තත්ත්වයෙන් යුත් නිෂ්පාදනයන් වේ. “ගුඩ්නස් ස්ප්‍රෙඩ්” නිෂ්පාදනය කර ඇත්තේ අද කාලයේ පාරිභෝගික අවශ්‍යතාවයන්ට සරිලන අයුරිනි.එය සතුව ඉහළ පෝෂ්‍යදායීත්වයක් සහ විශිෂ්ට රසවත්භාවයක් ඇත.” මැලිබන් හි විකුණුම් සහ අලෙවි ප්‍රධාන විධායක නිලධාරි රවී ජයවර්ධන පැවසීය.මැලිබන් බිස්කට් පුද්ගලික සමාගමේ විකුණුම් සහ අලෙවි ප්‍රධාන විධායක නිලධාරි රවී ජයවර්ධන, ජ්‍යෙෂ්ඨ අධ්‍යක්ෂ ඒ.ජී.විමලසිරි, Moi Internationalහි අධ්‍යක්ෂ Cheo Ming You, මැලිබන් බිස්කට් සමාගමේ සභාපති ඒ.ජී.ආර්.සමරවීර, කළමනාකාර අධ්‍යක්ෂිකා ඒ.ජී.කේ.ප්‍රනාන්දු, අධ්‍යක්ෂ වික්‍රමපාල, වෙළෙඳ නාම කළමනාකාර සමන්ත පුෂ්පකුමාර මහත්ම මහත්මීහු.වේගවත් අලෙවියක් සහිත රසල්ස් තේ සමාගම යාපනය සිය ශාඛාව පසුගියදා විවෘත කෙළේය. එහිදි යාපනය අලෙවි නියෝජිත එස් කේ අර් සුතපායන් මහතා වෙත රසල් සමාගමේ අධිපති රසල් පෙරේරා මහතා විසින් අදාළ ගිවිසුම ප්‍රදානය කරන අයුරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>17</day>
    </date>
    <link>http://www.silumina.lk/2013/02/17/_art.asp?fn=aj1302174</link>
    <topic>බ්‍රවුන්ස් ඉන්වෙස්ට්මන්ට් කොටස් කෝටි 7 ඉක්මවා අලෙවි වෙයි</topic>
    <author>තාරක වික්‍රමසේකර</author>
    <content>බ්‍රවුන්ස් ඉන්වෙස්ට්මන්ට් කොටස් කෝටි 7 ඉක්මවා අලෙවි වෙයිසතිය ආරම්භයේ දී වෙළෙඳ පොළ ගනුදෙනු 6198 සිට 5183 ක් දක්වා පහළ ගිය ද කොටස් අලෙවියේ ප්‍රගතියක් පෙන්නුම් කර තිබුණි. ඩයලොග් කොටස් 1048761 ක් හා එච් එන් බී 1556000 ක් ටෙක්ස්ටර්ච් ජර්සි කොටස් 18356641 ක් හා යුනියන් බැංකුවේ කොටස් 3733296 ක් ද අලෙවි වූයේ සතිය ආරම්භක සඳුදාය.එසේම කොමර්ෂල් ලීසිං ඇන්ඩ් ෆිනෑන්ස් කොටස් 2126440 ක් ද ෆී‍්‍ර ලංකා 1872089 ක් ද අලෙවි විය.කාර්සන්ස් කොටසක මිල පෙර දිනට සාපේක්ෂව රුපියල් 18.50 කින් ඉහළ ගියේය. ඒ පෙර දින රුපියල් 456.00 කට අලෙවි වූ කොටසක මිල රුපියල් 474.50 ක් දක්වා ඉහළ යමිනි.නෙස්ලේ කොටසක මිල පෙර දිනට සාපේක්ෂව රුපියල් 24.00 කින් ඉහළ ගියේය.කොටස් 100 ට වඩා අලෙවි වූ සමාගම්හි මිල පහළ යාම් අතරින් එතරම් කැපී පෙනෙන වෙනසක් සිදු නොවුණි.පසුදින එනම් 12 වැනිදා ඩයලොග් කොටස් 5121226 ක් අලෙවි විය. එච් එන් බී කොටස් 2030646 ක් ද එස් එම් බී ලීසිං (ඡන්ද බලය රහිත) කොටස් 1083697 ක් ද ෆී‍්‍ර ලංකා කොටස් 1186406 ද අලෙවි විය.13 වැනිදා බදාදා ඩයලොග් කොටස් 4932938 ක් අලෙවි විය. එමෙන් ම සිට්රස් කල්පිටිය කොටස් 1343299 ක් ද සිට්රස් වස්කඩුව කොටස් 1549800 ක් ද අලෙවි විය. බ්‍රවුන්ස් ඉන්වෙස්ට්මන්ට් කොටස් 37887495 ක් අලෙවි වීම කැපී පෙනුණි.දිනයේ මිල ඉහළ යාම් අතුරින් එතරම් සමාගම් කැපී නොපෙනුණි. මිල පහළ යාම් අතරින් අවිවා එන් ඩී බී කැපි පෙනුණු අතර පෙර දින රුපියල් 304.90 කට අලෙවි වූ කොටසක මිල එදින රුපියල් 281.00 කට අලෙවි වූයේ රුපියල් 23.90 ක මිල පහළ යාමක් පෙන්නුම් කරමිනි. සඳුදා ගනුදෙනු 5183 ක් වූ නමුත් අඟහරුවාදා එය 5134 ක් දක්වා අඩු විය. බදාදා එය 4678 ක් දක්වා අඩු විය. අමායා ලෙෂර් පී එල් සී කොටසකට රුපියල් 4.00 ක් බැගින් ද සී ටී ලෑන්ඩ් ඩිවලොප්මන්ට් පී එල් සී කොටසකට ශත 80 ක් ද ලාභාංශ ලෙස ගෙවනු ලබන බව නිවේදනය කර තිබුණි.සමස්ත කොටස් මිල දර්ශකය ඒකක 5851.35 ක් ලෙස සතිය ආරම්භක සඳුදා දැක්වුණ අතර අඟහරුවාදා එය ඒකක 5836.11 ක් ලෙස දැක්වුණි. බදාදා එය ඒකක 5827.02 ක් ලෙස දැක්වුණි.එස් ඇන් පී එල් 20 දර්ශකය සතිය ආරම්භක සඳුදා දැක්වුණේ ඒකක 3268.24 ක් ලෙසින් වන අතර අඟහරුවාදා එය ඒකක 3257.98 ක් ලෙස දැක්වුණි. එය බදාදා ඒකක 3257.14 ක් ලෙස දැක්වුණි.ගනුදෙනු සංඛ්‍යාවේ විශාල වර්ධනයක් පෙන්නුම් නොකළ ද ආයෝජකයන් ගනුදෙනු කෙරෙහි ඇල්මක් දැක්වීම ගෙවී ගිය සතියේ විශේෂත්වය විය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aa1302242</link>
    <topic>නවම් පෝය හෙට</topic>
    <author>රමණී සුබසිංහ</author>
    <content>රමණී සුබසිංහබුදුරජාණන් වහන්සේ සැරියුත් මුගලන් දෙනමට අග්‍රශ්‍රාවක තනතුරු පිරිනැමූ නවම්පුර පසළොස්වක පොහොය හෙටට (25) යෙදී ඇත. පොහොය ලබන්නේ 25 වැනි සඳුදා පෙරවරු 1.59 ට වන අතර 26 වැනි අඟහරුවාදා පෙරවරු 1.55 ට පොහොය ගෙවේ. සිල් සමාදන් වීම හෙටට (25) යෙදී ඇත.අගසවු තනතුරු පිරි නැමීම මෙන් ම ඕවාද ප්‍රාතිමෝක්‍ෂය දේශනා කිරීම, තථාගතයන් වහන්සේ ආයු සංස්කාරය කිරීම ආදී ශාසන ඉතිහාසයේ වැදගත් කරුණු කිහිපයක් සිදුවීම නිසා නවම් පුර පසළොස්වක පොහොය වැදගත් කොට සැලකේ.මේ ශාසනික සේවයන් සිහිපත් කරමින් කොළඹ හුණුපිටිය ගංගාරාම විහාරස්ථානය වාර්ෂිකව සංවිධානය කරන නවම් පෙරහරද අද සහ හෙට වීදි සංචාරය කැරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aa1302243</link>
    <topic>දැයට කිරුළින් මහපාරට මිලියන 16000ක්</topic>
    <author>නිහාල් පී.අබේසිංහ සහ අම්පාර දිසා විශේෂ</author>
    <content>නිහාල් පී.අබේසිංහ සහ අම්පාර දිසා විශේෂමෙවර දැයට කිරුළ වෙනුවෙන් අම්පාර දිස්ත්‍රික්කයේ සියලුම මාර්ග හා පාලම් රුපියල් මිලියන 16000ක වියදමින් පුළුල් කර සංවර්ධනය කෙරේ.මේ අනුව ප්‍රධාන ලෙස අම්පාර නගරයේ සියලුම මාර්ග පද්ධතියත්, අම්පාර නගරයට පිවිසෙන ප්‍රධාන මාර්ග සියල්ලමත් කාපට් අතුරා මංතීරු දෙකක් ඇතිවෙන ලෙස සංවර්ධනය කරන බව මහාමාර්ග ව්‍යාපෘති ඇමැති නිර්මල කොතලාවල මහතා පවසයි. සියලු සංවර්ධන කටයුතු දැයට කිරුළ ඇරැඹීමට පෙර මහජන අයිතියට පැවරේ.ඒ අනුව දැනටමත් මහඔය අරලගන්විල මාර්ගය රුපියල් මිලියන 2700ක වියදමින් ද, අම්පාර මහනුවර මාර්ගයේ අම්පාරේ සිට මහඔය දක්වා පුළුල් කිරීමට රුපියල් මිලියන 2250 වියදමින් ද මහා පරිමාණ ව්‍යාපෘති ක්‍රියාත්මක කර තිබේ. මහඔය මඩකළපු මාර්ගයේ මහ පාලම් පහක් ඉදිකිරීම ද දැන් සිදු කෙරේ. ඒ වියදම රුපියල් මිලියන 1500කි.අම්පාර බිබිල මාර්ගය පුළුල් කර කාපට් ඇතිරීම ද පසුගියදා ආරම්භ විය. වියදම රුපියල් මිලියන 4688කි. අම්පාර නගරයේ ඩී.ඇස්.සේනානායක මාර්ගය මංතීරු 4ක් සහිතව පුළුල් කර කාපට් ඇතිරීමට රුපියල් මිලියන 500ක් වැයකර තිබේ.මහඔය, පදියතලාව, උහන, ලාහුගල, දමන, නාමල්ඔය ප්‍රාදේශීය සභා බළ ප්‍රදේශවල අති දුෂ්කර ගම්මානවලට යාමට ඇති ප්‍රධාන මාර්ග සියල්ලම කොන්ක්‍රීට් කර තිබේ.මහඔය ඈත පිටිසර වාරාපිටිය දක්වා මාර්ගය ද උහන ප්‍රදේශයේ ලාතුගල, බණ්ඩාරදූව, කහටගස්යාය ගම්මාන දක්වා ද මාර්ග කොන්ක්‍රීට් කර තිබේ. මෙම මාර්ග සෑදීමට රුපියල් මිලියන 2000ක් පමණ වැය කර තිබේ.තවත් ඉතුරු වී ඇති දුෂ්කර මාර්ග තැනීම සිදු කරමින් පවතී. දැයට කිරුළට සමගාමීව අම්පාර නගරය පුරා බොහෝ මාවත් තාර දමා කාපට් කර තිබේ.ඒ අනුව වන සංරක්ෂණ මාවතට රුපියල් මිලියන 78ක් ද ධර්මරතන මාවතට රුපියල් මිලියන 125ක් ද දීඝවාපී පූජා භූමියේ මාවතට රුපියල් මිලියන 264ක් ද වරිපතන්චේන මාර්ගයට රුපියල් මිලියන 70ක් ද කෙත්සිරි මාර්ගයට රුපියල් මිලියන 70ක් ද දීඝවාපී බටහිර මාර්ගයට රුපියල් මිලියන 140ක් වෙන්කර මේ වන විට වැඩ නිම කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aa1302244</link>
    <topic>මහවැලි ගඟට 5 ක් බිලි</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහගිනිගත්හේන දෙකේ කණුව සංගිලි පාලම අසල මහවැලි ගඟේ දියේ දිය නෑමට ගිය තරුණයන් පස් දෙනකු දියෙහි ගිලී මිය ගොස් තිබේ.ශ්‍රී පාදස්ථානය බලා ගමන් ගනිමින් සිටි මෙම තරුණයින් පස්දෙනා ඉකුත් සිකුරාදා පස්වරුවේ දී මෙම අවාසනාවන්ත සිද්ධියට මුහුණ පා ඇති බවත් මොවුන් අවුරුදු 20 - 25 වයස්වල පසුවන තරුණයින් බවත් පවසන නාවලපිටිය පොලිස් ස්ථානාධිපති පොලිස් පරීක්ෂක එම්.පී.එස්.කේ. දොලවත්ත මහතා මිය ගිය අයගේ සිරුරු නාවලපිටිය රෝහල් මෘත ශරීරාගාරයේ තැන්පත් කොට ඇතැයි ද කීය.මෙම තරුණයින් ගම්පොළ හා කඩුගන්නාව ප්‍රදේශවල පදිංචිකරුවෝ වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aa1302245</link>
    <topic>අසත්‍ය ප්‍රචාරවලට පිළිතුරු දෙන්න රජය සූදානම්</topic>
    <author>සරත් පෙරේරා</author>
    <content>සරත් පෙරේරාජිනීවා ජගත් මානව හිමිකම් සමුළුවේදී ශ්‍රී ලංකාවට විරුද්ධව කොටි හිතවාදී දෙමළ ඩයස්පෝරාව ඇතුළු පිරිස් ගෙනයන අසත්‍ය ප්‍රචාර හමුවේ ශ්‍රී ලංකාව මානව හිමිකම් සුරැකීමට හා උතුරු නැඟෙනහිර ජන ජීවිතය නංවා එහි සාමාන්‍ය තත්ත්වයක් ඇති කිරීමට ගෙන ඇති සියලු පියවර ජගත් ප්‍රජාව හමුවේ තැබීමට රජය සුදානම් වෙයි.මෙවර ජගත් මානව හිමිකම් සමුළුව හෙට ඇරැඹෙන අතර බදාදා (27) ජිනීවා වේලාවෙන් පෙරවරු 11 ට (ශ්‍රී ලංකාවේ වේලාවෙන් පස්වරු 3.30 ට) මානව හිමිකම් සුරැකීමට ශ්‍රී ලංකා රජය ගෙන ඇති පියවර පිළිබඳව නිල ප්‍රකාශය සමුළුව නියෝජනය කරන ශ්‍රී ලංකා කණ්ඩායම් නායක අමාත්‍ය මහින්ද සමරසිංහ මහතා විසින් ජගත් සමුළුව හමුවේ තබනු ඇත.මානව හිමිකම් ක්‍රියාකාරී සැලැස්ම හා උගත් පාඩම් කොමිසමේ නිර්දේශ ක්‍රියාත්මක කිරීමට ශ්‍රී ලංකාව මෙතෙක් ගෙන ඇති පියවර මහින්ද සමරසිංහ ඇමැතිවරයා එහිදී ජගත් ප්‍රජාව හමුවේ විස්තර කරදෙනු ඇතැයි රජයේ ආරංචි මාර්ග පවසයි.හමුදාවට බාර වූ කොටි සාමාජිකයන් පවා පුනරුත්ථාපනය කර සමාජගත කරමින් උතුරේ අවතැන් වූ ජනතාව නැවත ඔවුන්ගේ උපන් බිම්වල පදිංචි කරමින් ශ්‍රී ලංකා රජය රටේ හා ජනතාවගේ සුවසෙත සඳහා කටයුතු කරමින් සිටියදී මෙවර ජගත් මානව හිමිකම් සමුළුවේදී ශ්‍රී ලංකාව පිළිබඳව අඳුරු චිත්‍රයක් පෙන්වීමට ඇතැම් බටහිර රටවල් කොටි හිතවාදීන් චැනල් 4 රූපවාහිනිය ඇතුළු පිරිස් සූදානම් වන බව ආරංචි මාර්ග කියයි.ජගත් මානව හිමිකම් සමුළුව ඉලක්ක කර ප්‍රභාකරන්ගේ බාල පුත් බාලචන්ද්‍රන් පිළිබඳව ද චැනල් - 4 රූපවාහිනියේ අලුත් පින්තූර ද නැත්ත ඇත්ත කරමින් කළ ව්‍යාජ නිර්මාණ බව ද ආරක්ෂක අංශ කියයි.ප්‍රභාකරන්ගේ බාල පුත්‍රයා හමුදාවට යටත් වූ බවට චැනල් - 4 රූපවාහිනිය ගෙන යන ප්‍රචාර අසත්‍ය බව ආරක්ෂක අමාත්‍යාංශ ලේකම් ගෝඨාභය රාජපක්ෂ මහතා මෙන් ම හිටපු යුද හමුදාපති සරත් ෆොන්සේකා මහතා ද දැනටමත් ප්‍රකාශ කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aa1302246</link>
    <topic>එජාපයට එක නායකයෙක් ඇති</topic>
    <author/>
    <content>- ජෝන් අමරතුංගඑක්සත් ජාතික පක්ෂයට සිටිය යුත්තේ එක් නායකයෙක් පමණක් බව ද නියෝජ්‍ය නායකයෝ අර නායකයෝ මේ නායකයෝ කියන උදවිය මේ පක්ෂයට අවශ්‍ය නැතැයි විපක්ෂයේ ප්‍රධාන සංවිධායක එජාප මන්ත්‍රී ජෝන් අමරතුංග මහතා සිළුමිණට පැවැසීය.පක්ෂයට නියෝජ්‍ය නායකයකු පත් කිරීම ගැන විමසු අවස්ථාවේ මන්ත්‍රීවරයා මේ ප්‍රකාශය කළේය.පක්ෂය තුළ විවිධ ප්‍රශ්න පැන නඟින්නේත් විවිධ නායකයන් පත් කරන්න ගියාම බවත් මීට පෙර පක්ෂයේ එවැනි තනතුරු නොතිබුණ බවත් පක්ෂයට සිටිය යුත්තේ පක්ෂ නායකයාට අමතරව පක්ෂ මහලේකම් හා භාණ්ඩාගාරිකවරයා පමණක් බවත් අමරතුංග මහතා කීය.පක්ෂ නායකයා ඉවත් වන අවස්ථාවක ඊළඟ නායකයකුට ඉඩ ලැබෙනු ඇති බව කී අමරතුංග මහතා තම මතය පක්ෂ කෘත්‍යාධිකාරී මණ්ඩලය ද අනුමත කරනු ඇතැයි අපේක්ෂා කරන බව වැඩිදුරටත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aa1302247</link>
    <topic>ලියාපදිංචිය නායකත්ව පුහුණුවෙන් පසුවත්</topic>
    <author/>
    <content>නායකත්ව පුහුණුව හේතුවෙන් විශ්ව විද්‍යාල ප්‍රතිපාදන කොමිසම විසින් විශ්ව විද්‍යාල ලියාපදිංචිය සඳහා ලබා දෙන දිනයට යාමට නොහැකි ශිෂ්‍යයන්ට නායකත්ව පුහුණුවෙන් පසු සතියක් තුළ ලියාපදිංචි වීම් කළ හැකි බව විශ්ව විද්‍යාල ප්‍රතිපාදන කොමිසම් සභාවේ අතිරේක ලේකම් (විශ්ව විද්‍යාල ප්‍රවේශ) ආචාර්ය පි‍්‍රයන්ත පේ‍්‍රමකුමාර මහතා කියයි.විශ්ව විද්‍යාල නව අධ්‍යයන වර්ෂ ලබන මස අග වන විට සිදුකිරීමට නියමිත අතර මේ වන විට ඊට අදාළ ලියාපදිංචි ලිපි විශ්ව විද්‍යාල ප්‍රතිපාදන කොමිසම විසින් ශිෂ්‍යයන් වෙත තැපැල් කර යවා ඇත.මේ වන විට නායකත්ව පුහුණුවේ තෙවන හා හතරවන අදියරවලට ශිෂ්‍යයන් විශාල පිරිසක් සහභාගි වන අතර එම ශිෂ්‍යයන්ට මේ සහනය ලබා දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aa1302248</link>
    <topic>අගෝස්තුවේ සිට කටුනායකට අධිවේගයක්</topic>
    <author>තාරක වික්‍රමසේකර</author>
    <content>තාරක වික්‍රමසේකරකොළඹ - කටුනායක අධිවේඟී මාර්ගය අගෝස්තු මාසය වන විට විවෘත කරනු ලබන බව කොළඹ කටුනායක අධිවේගී මාර්ග ව්‍යාපෘතියේ අධ්‍යක්ෂ පුෂ්ප ගුණරත්න මහතා පවසයි.මුහුදු වැලි පුරවා මෙරට ඉදි කෙරෙන එකම අධිවේඟී මාර්ගය වන මෙය දිගින් කිලෝමීටර් 25.6 කි. පෑලියගොඩ වට රවුම අසලින් ඇරැඹෙන මේ අධිවේඟී මාර්ගයට පෑලියගොඩ, කෙරවලපිටිය, ජාඇල, කටුනායක යන ස්ථානවලින් පිවිසුම් මාර්ග ඉදි කෙරේ.මේ ව්‍යාපෘතියට චීන සමූහාණ්ඩුව ආධාර ලබාදුන් අතර වැය කෙරෙන මුදල රුපියල් බිලියන 45 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aa1302249</link>
    <topic>දුම්වැටියට පිළිකා රූප අනිවාර්යයි</topic>
    <author>සුනිල් දයා අල්විස්</author>
    <content>සුනිල් දයා අල්විස්සෑම සිගරට් පැකට්ටුවක මතුපිට ඉඩ ප්‍රමාණයෙන් සියයට අසූවක ප්‍රමාණයක මුඛ පිළිකා රූප සටහන් හා අවවාද ඇතුළත් කිරීමට සෞඛ්‍ය ඇමැති මෛත්‍රිපාල සිරිසේන මහතා ක්‍රියාත්මක කළ වැඩපිළිවෙළ අභියාචනාධිකරණ උසාවියේදී ඉකුත් සිකුරාදා නිමාවට පත්වූයේ ඇමැතිවරයාගේ ක්‍රියා මාර්ගයට එරෙහිව ලංකා දුම්කොළ සමාගම ඉදිරිපත් කළ පෙත්සම නිෂ්ප්‍රභා කරමිනි.ජනතාවගේ සෞඛ්‍ය රැක ගැනීමේ ක්‍රියාවලියක් ලෙස ලෝක සෞඛ්‍ය සංවිධානය නිර්දේශ කර තිබුණේ සිගරට් පැකට් මතුපිට රූපමය සටහන් ඇතුළත් කරන ලෙසය. ලෝක සෞඛ්‍ය සංවිධානයේ එම ඉල්ලීම බොහෝ රටවල ක්‍රියාත්මක කර තිබෙන අතර ඒ අනුව යමින් ශ්‍රී ලංකාවේ ද මෙය ක්‍රියාත්මක කිරීමට සෞඛ්‍ය ඇමැතිවරයා පියවර ගත්තේය.මේ අනුව සෞඛ්‍ය ඇමැතිවරයා නොවැම්බර් මාසයේදී මේ තීරණය පිළිබඳ විශේෂ ගැසට් නිවේදනයක් ද නිකුත් කෙළේය.ලබන මාර්තු 1 වැනිදා සිට සිගරට් පැකට්වල සියයට අසූවක ප්‍රමාණයක මුඛ පිළිකා පිළිබඳ රූපමය සටහන් අවවාද පළ කිරීම බලාත්මක කිරීමට මේ ගැසට් නිවේදනය අනුව කටයුතු යොදා තිබූ අතර දුම්කොළ සමාගමේ පෙත්සම ප්‍රතික්ෂේප වීමත් සමඟ එය ඒ ආකාරයෙන්ම ක්‍රියාවට නැංවෙනු ඇත.මේ පෙත්සම සලකා බැලුණේ අභියාචනා අධිකරණයේ සභාපති විනිසුරු එස්. ශ්‍රී ස්කන්ධරාජා මහතා ඉදිරියේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aa13022410</link>
    <topic>ඇසිඩ් ගැසූ අය අල්ලන්න පොලිස් දැලක්</topic>
    <author/>
    <content>උතුරු මැද පළාත් ආයුර්වේද කොමසාරිස් කුමාර අල්විස් මහතාට ඇසිඩ් ප්‍රහාරයක් එල්ල කිරීමේ සිද්ධියට හේතුව මෙතෙක් අනාවරණය වී නොමැති බව පොලිසිය පවසයි. ඒ මහතාට කිසිදු අවස්ථාවකදී කිසිවකුගෙන් තර්ජන එල්ල වී නොමැති බව පරීක්ෂණවලදී හෙළිවී ඇතැයි පැවසූ පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා ඇසිඩ් ප්‍රහාරය එල්ල කළ සැකකරුවන් අත්අඩංගුවට ගැනීමට පුළුල් පරීක්ෂණ අරඹා ඇතැයි ද කීය.මාතර ධර්මපාල මාවතේ ඒ මහතාගේ නිවෙසට ඉකුත් සිකුරාදා අලුයම 5ට පමණ නාඳුනන පුද්ගලයින් දෙදෙනකු ඇසිඩ් ප්‍රහාරය එල්ල කොට පලාගොස් ඇති අතර පිලිස්සුම් තුවාල ලැබූ ඒ මහතා මාතර රෝහලේ සිට කොළඹ ජාතික රෝහලට මාරු කොට තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=ab1302243</link>
    <topic>කෙප්ප... කෙප්පයෝ සහ කේප්පයෝ</topic>
    <author>- ආරච්චි රාළ</author>
    <content>“ප්‍රේමදාස මහත්තයට මාරක අපලයක් තියෙනවා. ඒකෙන් ගැලවෙන්ඩ කන්‍යාවියන් හත් දෙනෙක් ලවා නාවා ගන්ඩ කියලා දෛවඥයෝ කියල තිබුණා. එහෙම නැති වුණොත් ඒ අපලයෙන් කොහොමවත් ගැලවෙන්ඩ බෑ කියල තමයි ඉන්දියාවේ භූත විද්‍යාඥයෝ කියල තිබුණේ. ඒක හින්දා කන්‍යාවියන් හත් දෙනෙකු ලවා ප්‍රේමදාස මහත්තය කළගෙඩි වලින් වතුර නාවා ගත්තා.”ප්‍රේමදාස මහත්මයා ප්‍රබලව සිටි කාලයේ මෙහෙම කතාවක් පැතිර ගියේ ය.මේ කන්‍යාවියන් හත් දෙනා රූමත් ද, ඔවුන් ප්‍රේමදාස මහත්තයාව නාවන විට සිටියේ දිය රෙද්දක් ඇඳගෙන ද, ඒ දිය රෙදි තෙත් බරි වූවිට කන්‍යාවියන්ගේ සකල ශරීරය උඩ සිට පහළටත් මැද සිට වටේටත් පෙනෙනවාද කියා ඒ ආරංචියෙන් කියැවුණේ නැතත් නොකියූ බොහෝ දේවල් සිතින් මවා ගන්නට ඉඩ තබා තිබුණි.නාවන විට ප්‍රේමදාස මහතා සිටියේ සරමක් ඇඳගෙන ද කොට කලිසමක් ඇඳගෙන ද එහෙමත් නැත්නම් යට ඇඳුමක් පමණක් ඇඳගෙන ද කියන දේවල් පවා කෙළින් කියා නොතිබූ නමුත් කන්‍යාවියන් හත් දෙනෙකු ලවා කළගෙඩිවලින් නාවා ගන්නවා කියා කියූ විට ඒ සියල්ල මවා ගත හැකි අයුරින් ආරංචිය පැතිර ගියේ ය.මඳක් නෑවීමෙන් පසු කන්‍යාවියන් විසින් ම ප්‍රේමදාස මහත්තයාගේ කුණු ඇතිල්ලුවා ද සබන් ගෑවාද යන්නත් ඒ ආරංචියේ විස්තර කොට නොතිබුණි. එහෙත් නාවනවා කියන කොටම මේ සියල්ල සිතේ මැවෙන එක වළක්වන්නට නොහැකි ය.සබන් ගෑවා නම් මුහුණේ සහ පිටේ පමණක් ද සබන් ගෑවේ ඉඳගෙන ද හිටගෙන ද යන්නත් විස්තර වශයෙන් ඒ ආරංචියේ නොතිබුණ නමුත් එහෙම දේවල් සිතින් මවා ගන්නට ඉඩ තබා තිබුණේ ය.මේ නාවන අතරේ ප්‍රේමදාස මහත්තයා සිටියේ ඇස් ඇරගෙන ද, ඇස් වසාගෙන ද, බිම බලාගෙන ද නැත්නම් කන්‍යාවියන්ගේ රූපශ්‍රීය දෙස බලාගෙන ද යන්නත් පැහැදිලිව ප්‍රකාශ නොකරන නමුත් කන්‍යාවියන් හත් දෙනකු ලවා නාවා ගන්නවා කියලා එන ආරංචියේ මේ සියලු චිත්ත රූප හෙවත් සිතින් මවා ගන්නා රූප අනිවාර්යයෙන් ම අසන්නා තුළ ඉපදෙනවා ම ය.නෑවීමෙන් පසු ඇඟ පිස දැමුවේ කන්‍යාවියන් හත්දෙනා තුවා හතකින් ද නැත්නම් එකම තුවායකින් මාරුවෙන් මාරුවට ද, ඉඳගෙන සිටියදීද හිටගෙන සිටියදීද යන්නත් ඒ ආරංචියේ විස්තර නොවූ නමුත් කන්‍යාවියන් හත් ;දනෙක් කළගෙඩිවලින් නාවනවා කියන ආරංචියේ ඒ දේවල් ද සිතින් මවා ගැනීමට ඉඩ කඩ තිබුණේ ය.එසේ ම මෙසේ කන්‍යාවියන් හත් දෙනකු විසින් ප්‍රේමදාස මහත්තයාව කළගෙඩිවලින් නෑව්වේ නාන කාමරයක් ඇතුළේ ද නාන ළිඳකින් ද, එහෙමත් නැත්නම් කැලණි ගඟ හෝ මහවැලි ගඟ වැනි ශුද්ධ වූ ගංගාවක මංකඩක දීද එසේ ම මිනිසුන් බලා සිටින දහවලේ ද හිරු අවරට ගිය බිම් කළුවර වැටෙන සැන්දෑ සමයමේ දී ද එසේත් නැත්නම් අපූරුවට හෙවත් ගතියට පුන් සඳඑළිය වැටුණු මැදියම් සමයමකදී ද යන්නත් ආරංචියේ තිබුණේ නැත. එසේම ඒ සඳ එළිය, කන්‍යාවියන් ගේ තෙත බරිත දිය රෙදි විනිවිද ගලා ගියේ ද යන්නත් විස්තර කොට තිබුණේ නැත.එහෙත් ප්‍රේමදාස මහත්තයා කන්‍යාවියන් හත් දෙනකු ලවා නාවා ගත්තා යැයි කියන ආරංචිය පැතිර ගියේ මේ ඕනෑම දෙයක් සිතින් මවා ගැනීමට ඉඩ හරිමිනි.මේ ආරංචිය ඇත්තක් ද නැත්තක් දැයි රටේ ජනතාව නොදනිති. ඔවුන් දන්නේ එහෙම ආරංචියක් පැතිර ගිය බව පමණි. ඇත්තටම සිදුවුණේ කුමක් දැයි දන්නේ ඒ කන්‍යාවියන් හත් දෙනාත් ප්‍රේමදාස මහත්මයාත් පමණි. ඒ ගැන විමසා බලන්නට එතුමා දැන් නැත.එහෙත් ඇත්තටම සිදු වුණේ කුමක්දැයි කියා දැනගත හැකි එක් පුද්ගලයකු තවමත් ජීවතුන් අතර සිටී.ඒ මංගල සමරවීර ය. “ප්‍රේමදාස මහත්තය, කන්‍යාවියන් හත් දෙනකු ලවා නාවා ගත්තා කියන කතාව ඒ දවස්වල රටේ හැම තැනම පැතිරලා ගියා. ඒක කට කතාවක්. ඒ කටකතාව නිර්මාණය කළේ මංගල සමරවීර මහත්තය. ඒ මහත්තයා කටකතා හදන්ඩ පුදුම දක්ෂයෙක්.එසේ නම් මේ ප්‍රේමදාස මහත්තයාව, කන්‍යාවියන් හත් දෙනෙක් කළගෙඩිවලින් නෑව්වා ද යන්න ඇත්තක් ද, නැත්තක් දැයි මංගල සමරවීරගෙන් අසා දැනගත යුතු ය.මේ අනාවරණය, එනම් ප්‍රේමදාස මහත්තයා. කන්‍යාවියන් හත්දෙනකු ලවා කළගෙඩිවලින් නාවා ගත්තා කියන කතාව මංගල සමරවීර මහතා නිර්මාණය කළ කටකතාවක් යැයි හෙළිදරව් කළේ එක්සත් ජාතික පක්ෂයේ මහලේකම් තිස්ස අත්තනායක මහත්තයා ය.මෙය ආණ්ඩු පක්ෂයේ කෙනකු පැවසුවා නම් එය මංගල සමරවීරට එල්ල කළ මඩ ප්‍රහාරයක් යැයි සිතාගත හැකි ය.එහෙත් තිස්ස අත්තනායක යනු යූ. ඇන්. පී යේ මහ ලේකම් ය. එතුමා ප්‍රසිද්ධියේ මෙතරම් මඩ ප්‍රහාරයක් එල්ල කරන්නේ නැත. එය ඇත්තක් විය යුතු ය. එනම් ප්‍රේමදාස මහත්තයා කන්‍යාවියන් හත් දෙනෙකු ලවා කළගෙඩිවලින් නාවා ගත්තා යැයි කියන ආරංචිය මංගල සමරවීර ගේ නිර්මාණයක් ය යන්න විශ්වාස කළ හැකි ඇත්තකි.“මොකද ඩෝ එහෙම කතාවක් පැතිරෙව්වෙ?ප්‍රේමදාස මහත්තයාගේ සපෝට් කාරයකු එසේ ඇසූ බවක් ආරංචි නැත.“මොකද මහත්තයො ඔච්චර කෙප්ප කෙළින්නෙ?එහෙම අසන ප්‍රේමදාස වාදියෙක් ද නැත.තිස්ස අත්තනායක මහත්තයගේ හෙළිදරව්වට කවුරුත් නිහඬ ය. කවුරුත් කතා කරන්නේ නැත.“මොකද මන්ත්‍රීතුමා එහෙම කතාවක් මට හැදුවේ?”ප්‍රේමදාස මහත්තයා සිටියේ නම් එසේ හෝ එතුමාට ආවේණික වෙනත් භාෂාවකින් අසනු නිසැකය. එහෙත් එතුමා ජීවතුන් අතර නැත.පුදුමය නම් එතුමාගේ අතිජාත පුත්‍ර රත්නය වූ සජිත් ප්‍රේමදාස මන්ත්‍රීතුමා ද ඇටි කෙහෙල් කෑ උගුඩුවකු සේ නිහඬව සිටීම ය.තමන්ගේ පියාණන් වහන්සේට මේ තරම් පහත්, අශ්ලීල, කුප්ප, කැත, අපහාසයක් කරද්දීත් කටක් ඇර වචනයක්වත් කතා නොකරන පුත්‍ර රත්නයක් ගැන පොදු ජනතාවට නම් සිතාගත නොහැකි ය.“මොකද යකෝ අපේ තාත්තට එහෙම කිව්වේ?”කොන්දක් තිබෙන සාමාන්‍ය ගමේ තරුණයෙක් නම් එසේ අසනු නියතය.එහෙත් සජිත් මහත්තයාට වගේ වගක් නැත. ප්‍රේමදාස මහත්තයා එලොව සිට කුමක් සිතනු ඇද්ද?“මං වෙනුවෙන් කතා කරන්න තව එක පුතෙක් හදන්ඩ බැරි වුණානෙ.”එසේ සිතන්නට ද ඉඩ තිබේ. එසේ නොසිතුවත් “උඹත් දැන් ඒ ගොඩේ දැයි සිහිනෙන් අසන්නට ඉඩ තිබේ.“තිස්ස අත්තනායක ප්‍රසිද්ධියේ මේ කතාව කියද්දිවත් පුතේ උඹට බැරි වුණා ද අර කෙප්පකාරයට වචන දෙකක් කතා කොරන්ඩ... දැන් උඹ ඉන්නෙ එයාගෙ අත් අල්ලගෙන ද? කකුල් අල්ලගෙන ද?”ප්‍රේමදාස මහත්තයාට හොඳටම තද වී සිහිනෙන් කෑගසන්නට ඉඩ තිබේ.තිස්ස අත්තනායක මහත්තයාම පවසන පරිදි මෙය කටකතාවකි. කටකතා යනු ‘බොරු ආරංචි’ යන්නට පොතේ භාෂාවේ එන තවත් නමකි. සාමාන්‍ය ගැමියන් අතර පවතින්නේ ‘කෙප්ප’ යන වචනයයි.ඒ අනුව මංගල සමරවීර යනු අපේ රටේ සිටින නොම්මර එකේ කෙප්ප කාරයාය. නැත්නම් කෙප්පයාය. කුඩා ළමයකු මේ වචනය ලියන්නට ගියහොත් ඕනෑ නැති තැනකට අල්කිරීමක් ලියැවෙන්නට ද ඉඩ තිබේ. එය තිස්ස අත්තනායක මහත්මයාගේ වරදක් නොව ළමයාගේ භාෂාව පිළිබඳ දැනීමේ අඩුවකි.”එහෙම අයට අල්කිරීමක් දැම්මට කමක් නෑ අංකල්”ඒ ළමයා තරමක හෝ කල්පනාකාරයෙක් නම් ඒ ගැන විමසූවකුට පිළිතුරු දෙන්නට ද ඉඩ තිබේ.ඒවා කෙසේ අර්ථ නිරූපණය කළත් මංගල සමරවීර යනු අපේ රටේ සිටින නොම්මර එකේ කෙප්පකාරයාය. ඒ යූ.ඇන්.පී. මහ ලේකම් තිස්ස අත්තනායක මහත්මයාගේ හඳුන්වාදීමයි.දැන් මේ මංගල සමරවීර හෙවත් නොම්මර එකේ කෙප්පකාරයා තවත් අමු කෙප්පයක් ඇද බා තිබේ. එනම් බොදු බල සේනාව, ලෝකල් තලේබාන් සංවිධානයක් බවත් මේ සංවිධානයට තලේබාන්වරුන්ගෙන් මුදල් එන බවත් ඒ එන්නේ ආරක්ෂක අමාත්‍යාංශයේ රහස් ගිණුමකට බවත් මේ සියල්ල සිදුවන්නේ ආරක්ෂක ලේකම්වරයාගේ අනුදැනුම සහිතව බවත්ය.මේ සියල්ල පිටවන්නේ ප්‍රේමදාස මහත්මයා කන්‍යාවියන් ලවා කලගෙඩිවලින් නාවා ගත්තාය කියන කෙප්පය පිට කළ කෙප්ප කටින්මය.”මොකක්ද ඒ ගිණුම? කවුද ඒකෙ භාරකාරයා? කොහොමද මුදල් එන්නෙ? පසුගිය කාලයේ කීයක් ඇවිල්ල තියෙනවද? ඔය ඔක්කොම හදාපු බොරු නේද?”මෙසේ කෙප්ප ගැන වැඩිදුර විමර්ශනය කරන්නට යාම මෝඩකමක් නොව මුග්ධකමකි. මන්ද ඒවා කිසිම පදනමක් නැති කෙප්ප බැවිනි.කෙප්ප කෙළින්නේ වෙනත් පුළුල් දැක්මක් හෝ සැලැස්මක් නැති මිනිසුන්ය.කෙප්පකාරයන්ගේ න්‍යායාචාර්යවරයා ගොබෙල්ය. ගොබෙල්, හිට්ලර්ගේ සහායකයෙකි. ඔහු හිට්ලර් වෙනුවෙන් කෙප්ප කප්පරක් දෙසා බෑවේය.”බොරුවක් දිගින් දිගටම පවසන විට එය ඇත්තක් ලෙසින් මිනිසුන්ට පෙනෙන්නට පටන් ගන්නවා.”ගොබෙල් ගේ කෙප්ප න්‍යාය මෙවැන්නකි. අපේ රටේ නොම්මර එකේ ;කප්පකාරයන් ද අනුගමනය කරන්නට උත්සාහ කරන්නේ ගොබෙල් ගේ කෙප්ප න්‍යායයි.70 දශකයේ, 80 දශකයේ, 90 දශකයේ කෙප්පවලින් ජනතාව රවටන්නට හැකි තත්ත්වයක් තිබුණේය. එහෙත් දෙදාහේ දශකයේ දී කෙප්පවලින් ජනතාව රවටන්නට ගත් උත්සාහයන් ආසාර්ථක විය.දෙදහස් දහයේ දශකයේ දී කොහොමටත් නොහැකිය. ජනතාව ඒ තරම් මෝඩ හෝ මුග්ධ නැත. කෙනෙක් හැරෙනකොට මේ අව්‍යාජ මිනිසෙක් ද නැතිනම් කෙප්පකාරයෙක් දැයි හඳුනාගැනීමට ඈත ගමක ඈත කෙළවරේ තිබෙන පැල්පතේ වෙසෙන මිනිසාට පවා පුළුවන.කෙප්පය හැමදාමත් කෙප්පයක් ලෙසින් ම පවතී.’බොදු බලසේනා’ කෙප්පය, යූ.ඇන්.පී. කෙප්ප බළකායේ පළමු වෙඩි මුරයයි. කෙප්ප වෙඩිමුරවලින් හඬක් නැඟුණ යුගයක් තිබිණි. එහෙත් දැන් කෙප්ප වෙඩි මුර නඟන්නේ බොල් හඬක් පමණි.යූ.ඇන්.පි.ය නැඟිටින්නට උත්සාහ කරන්නේ මේ කෙප්ප කාරයින්ගේ කෙප්පවලින් නම් ඩී.ඇස්.සේනානායක මහත්තයාට දෙවියන්ගේම පිහිටයි.ඒ කෙසේ වෙතත් කෙප්ප බළකායේ ඊළඟ කෙප්පය පිටවූයේ රනිල් වික්‍රමසිංහ මහත්මයාගේ මුඛයෙනි. ඒ යාපනයේදී ය.එනම් රාජපක්ෂ රෙජිමය දකුණේ ඉඩම් ගන්නවා වාගේ උතුරේ ද ඉඩම් ගන්නා බවය.මංගල සමරවීර කෙප්පකාරයකු ලෙසින් ඉතිහාසයට එක්වීම ගැන අරුමයක් නැත. ඒ අන් ප්‍රතිරූපයක් ගොඩනඟාගැනීමට ඔහුට නොහැකි බැවිනි.ඇතැම් අවස්ථාවලදී විසුළු ස්වරූපයකට ගත්තත් රනිල් වික්‍රමසිංහ මහතාට කෙප්පකාරයකු සේ ඉතිහාසගතවීමට අවශ්‍යතාවක් නැත. එහෙත් කෙප්පකාරයන් නිර්මාණය කරදෙන කෙප්ප කෙළින්නට ගියහොත් ඔහුව දමන්නේ කුමන කුණු කූඩයට දැයි ඉතිහාසය තීන්දු කරනු ඇත.රනිල් මහත්තයා ඉඳහිට විහිළු කතා කියන බව ඇත්තය. ලංකාවට ම පස්දුන්නේ පස්දුන් කෝරලයෙන් යැයි ද පස්දුන් කෝරලය යන නම පටබැඳුණේ ඒ නිසා යැයි ද ඔහු කලකට පෙර කීවේය.හොඳ වෙලාවට පස්යාල නම් වූ ප්‍රදේශයක් නිට්ටඹුවට ඔබ්බෙන් ද පස්ගම්මන නමැති ගම් ප්‍රදේශයක් කෑරගල පැත්තේ ද ඇති බැව් ඔහුට අමතක වෙන්නට ඇත. නැතිනම් ඒවාටත් ‘පස්’ ඉතිහාසයක් බද්ධ කරනු නිසැකය. ඇත්තටම පස් බිස්නස් කරන්නේ මිනුවන්ගොඩ, මීරිගම පළාත්වලය.යම් හෙයකින් එතුමා මිනුවන්ගොඩට ගියහොත් පස්ගොඩ කියා ද, මීරිගමට ගියහොත් පස්ගම කියා ද නම් තබන්නට ඉඩ තිබේ. එහෙම නම් වෙනස් කළත් කම් නැත. ඒ පස් බිස්නස් සිදුවන බැවිනි. එකම දේ එසේ වුවහොත් ශ්‍රී ලංකාවේ හැමතැනම පස් ගම් බිහිවනු ඇත. මන්ද බොහෝ ප්‍රදේශවල පස් ධස්නස් සිදුවන බැවිනි.”දකුණේ ඉඩම් මෙන්ම උතුරේ ඉඩම් ද රාජපක්ෂ රෙජිමය ගන්නවා”යනුවෙන් රනිල් මහත්තයා යාපනයට ගොස් කළ ප්‍රකාශය ද අර පස් කතාව වාගේ මය.”අර වත්ත මහින්දගේ, අර වත්ත ගෝඨාභයගේ, අර වත්ත බැසිල්ගේ”2009 ජනාධිපතිවරණයට පෙර එවැනි කතා පැතිර ගියේය. තමන් සතුව එවැනි වත්තක් ඇත්නම් එය පෙන්වන කෙනකුට ඒ වත්ත ලියා දෙන බවට ද ගෝඨාභය රාජපක්ෂ මහතා ප්‍රසිද්ධියේ ප්‍රකාශ කොට සිටියේය.ඒ කතා කිසිවක් ජනතාව පිළිගත්තේ නැත. මහින්ද රාජපක්ෂ මැතිතුමා ජනාධිපතිවරණ දෙකම ජයගත්තේ එබැවිනි.අනවසර පදිංචිකරුවන් ඉවත්කොට ඔවුන්ට වෙනම ස්ථාන ලබාදී නගර සංවර්ධනය සඳහා කටයුතු කර ඇති බව නම් ඇත්තකි. රනිල් මහත්තයා උදේ සවස නොව රාත්‍රියේ ද ගමන් කරන කොළඹ නගරය දැක දැකත් මෙවැන්නක් පැවසීම හාස්‍යජනක නැත. එහෙත් කනගාටුදායකය.පුංචි පුංචි රංචුවල නායකයන් සමඟ අත්වැල් අල්ලන්නට හෝ යාපනයට යන්නට දැන් රනිල් මහත්මයාට පුළුවන. එහෙත් ප්‍රභා - රනිල් ගිවිසුම අස්සන් කරන්නට පවා රනිල් ගියේ වවුනියාවට පමණය. දෙතැනක සිට මුහුණට මුහුණ නොබලා අස්සන් කළ ගිවිසුමක් ලෙසින් ද එය ඉතිහාසයට එක්වී ඇත. එය අස්සන් කිරීම සඳහා ප්‍රභා තමන් සිටින අඩවියෙන් එක අඟලක්වත් කිට්ටුවට පැමිණියේ නැත. එහෙත් දෙතැනක සිට අස්සන් කරන්නට පවා රනිල් මහත්තයා කොළඹ සිට වවුනියාවට ගියේය.ඒ ගැන දැන් කතාකොට වැඩක් නැත. ප්‍රභා දැන් නැත. රනිල්ට දැන් යාපනයට නොව ශ්‍රී ලංකාවේ ඕනෑම තූත්තුකුඩියකට යා හැකිය. ඒ මහින්ද මහත්තයාට පින්සිදු වන්නටය.පැහැදිලි දැක්මක් නැත. සැලැස්මක් නැත. පක්ෂය දස අතට ඉරිතලා තිබේ. පක්ෂයේ මන්ත්‍රීවරුන්ට මූලස්ථානයට යා නොහැකිය. ඒ සියලු දේ මැද කෙප්ප බළකායක් අටවාගෙන තිබේ. සම්පූර්ණ ඡන්ද ව්‍යාපාරය ගෙනයන්නට උත්සාහ කරන්නේ කෙප්ප බළකායේ මෙහෙයවීමෙනි. ශක්තිමත් තර්කයක් නැතිවූ කල කෙප්පවලින් මඩ ගැසීම හැර අන් යමක් කළ නොහැකි වෙයි.එහෙත් උතුරෙන් දකුණට එන්නෝ දකුණේ වැඩ දකිති. දකුණෙන් උතුරට යන්නෝ උතුරේ වැඩ දකිති. එහෙයින් කිසිවක් සඟවන්නට නොහැක. තවත් නොබෝ කලකින් අධිවේගී මාර්ගවලින් නොව අහසින් එහා මෙහා යා හැකි තරමට මේ සියල්ල සංවර්ධනය වනු ඇත.දිගු දැක්මක් ඇති ප්‍රඥාවන්තයන්ට මිසක කෙප්පකාරයන්ට පක්ෂයක් ගොඩගත නොහැකිය. ඇත්තෙන් මිසක කෙප්පයෙන් රටක් ජයගත නොහැකිය.මොනවා වුණත් මහින්ද රාජපක්ෂ පාලනයට අභියෝග කළ හැකි නායකත්වයක් පෙනෙන තෙක් මානයකවත් නැත. එවැනි නායකත්වයක් බිහිවන්නේ නම් ඒ පුළුල් වැඩපිළිවෙළක් සමඟින් මිසක ඕපපාතිකව නොවේ.එවැනි දැක්මක් හෝ වැඩපිළිවෙළක් නැති කල්හි කෙප්පයෝ පක්ෂයේ රජ කරති. එසේ රජකරමින් පක්ෂය කා දමති.එ.ජා.ප.ය ප්‍රවේශම් විය යුත්තේ මෙසේ මිතුරන් ලෙසින් එන සතුරන්ගෙනි.- ආරච්චි රාළකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=ab1302244</link>
    <topic>රනිල් - ප්‍රභා ගිවිසුම අස්සන් කොට වසර 11 යි</topic>
    <author>ඉන්දික ජයරත්න අධ්‍යක්ෂ</author>
    <content>ශ්‍රීලංකාව ජාතික රාජ්‍යයක් බවට පත් වන්නේ 1948 පෙබරවාරි 04 වැනිදායි. බ්‍රිතාන්‍ය යටත්විජිත බවින් මිදුන ශ්‍රී ලංකාව මෙම දිනය ජාතික දිනය හෙවත් නිදහස් දිනය ලෙස සමරනු ලබයි. යටත්විජිත බවෙන් මිදී මේ වන විට වසර 65 ක් ගත වී තිබේ. හැටපස් වසරක ඉතිහාසය තුළ නිදහස්, නිවහල් සෛවරි රාජ්‍යයක් ලෙස ශ්‍රී ලංකාව ලෝකයේ නන්විද රටවල්, රාජ්‍ය ආයතන හා සංවිධාන සමඟ ගිවිසුම් අස්සන් කොට තිබේ. නමුත් ඒ එකදු අවස්ථාවකදීවත් ත්‍රස්තවාදී සංවිධානයක් සමඟ ගිවිසුමක් අස්සන් කිරීමට ශ්‍රී ලංකාවේ මහජන වරමින් බලයට පත් රාජ්‍ය නායකයෙකු හෝ ආණ්ඩුවක් කටයුතු කර නැත.එසේ වුවත් අවාසනාවකට එම පූර්ව කොන්දේසිය කඩ කළ අවස්ථාවක් අපට හමුවේ. ඒ වනාහි 2002 ක් වූ පෙබරවාරි මස 22 වැනිදා එවකට ශ්‍රී ලංකා අග්‍රාමාත්‍ය වූ රනිල් වික්‍රමසිංහ මහතා සහ කොටි සංවිධානයේ නායක වේලුපිල්ලේ පිරිභාකරන් අස්සන් තැබු සටන් නතර කිරීමේ (ඊනියා) අවබෝධතා ගිවිසුමයි. විජයාවතරණයේ සිට ශ්‍රී වික්‍රමසිංහ රාජසිංහ රජු ඉංගි‍්‍රසීන්ට පාවා දුන් මොහොත දක්වා ගෙවී ගිය පෙර රජ දවස ජාතික විජාතියකට පාවා දුන් අවස්ථා හමු වන්නේ අතළොස්සකි.කෝට්ටේ රාජධානි සමයේ දොන් ජුවන් ධර්මපාල නමැති රූකඩ පාලකයෙකු විසින් රාජධානිය ගිවිසුමක් මඟින් පෘතුගාල රජුට පාවා දුන් බව ඓතිහාසික තොරතුරුවල සඳහන් වේ. 1815 මාර්තු 02 වැනිදා කන්ද උඩරට සෙංකඩගලපුර මඟුල් මඩුවේදී සිංහලයේ ප්‍රභුවරුන් සහ ඉංගී‍්‍රසි පාලකයින් අතර අස්සන් තැබු ගිවිසුමකින් ලංකා රාජ්‍යය බ්‍රිතාන්‍ය යටත්විජිත කොළණියක් බවට පත් විය. මෙම සිද්ධීන් අපගේ වංශ කථා සාහිත්‍යයට එකතු වී ඇත්තේ ජාතිකත්වය පාවා දුන් අවාසනාවන්ත සිද්ධීන් වශයෙනි.රනිල් වික්‍රමසිංහ හිටපු අගමැතිතුමන් ත්‍රස්තවාදී සංවිධානයක් සමඟ සටන් නතර කිරීමේ (ඊනියා) අවබෝධතා ගිවිසුමක් 2002 ක් වූ පෙබරවාරි 22 වැනි දින අස්සන් කිරීමේ සිද්ධිය ද ඉතිහාසයට එකතු වන්නේ තවත් පාවා දීමක් ලෙසින් බව අකමැත්තෙන් වුවත් සඳහන් කළ යුතුව තිබේ. නෝර්වේ රාජ්‍යයේ මැදිහත්වීම මත මෙම ගිවිසුම සකස් කෙරුණු අතර අස්සන් කිරීමේ කාර්යය ද නෝර්වේ රාජ්‍යයේ සෘජු මැදිහත්වීම මත සිදු වූ බව ගෙවී ගිය වසර 11 ක කෙටි ඉතිහාසය මතක ඇති සැවොම දන්නා කාරණයකි.එවකට විපක්ෂය මෙවැනි ගිවිසුමක් අස්සන් කරන්නේ ද යනුවෙන් පාර්ලිමේන්තුවේදී එවකට බලයේ සිටි ආණ්ඩුවෙන් විමසූ විට ඔවුන් ප්‍රකාශ කළේ එවැනි ගිවිසුමකට අස්සන් තබන්නේ නම් පාර්ලිමේන්තුව දැනුම්වත් කිරීමට පියවර ගන්නා බවයි.නමුත් පාර්ලිමේන්තුව දැනුම්වත් කරනු කෙසේ වෙතත් හිටපු අග්‍රාමාත්‍යවර රනිල් වික්‍රමසිංහ මහතා තම කැබිනට් සගයින්වත් දැනුම්වත් නොකොට මෙම ගිවිසුමට අස්සන් තැබීමට පියවර ගත්තේය. එවකට නෝර්වේ තානාපති ජෝන් වෙස්බර්ග් මහතා සමඟ වවුනියාවේ සිට රනිල් වික්‍රමසිංහ මහතා සටන් නතර කිරීමේ (ඊනියා) අවබෝධතා ගිවිසුමට අස්සන් තැබු අතර වේලුපිල්ලේ පිරිභාකරන් කිළිනොච්චියේ සිට ගිවිසුම අස්සන් කළ බව ජාත්‍යන්තර මාධ්‍ය වාර්තා කළේය. එම ගිවිසුමේ පිටපත් නෝර්වේ නියෝජිතයන්ගේ මැදිහත් වීමෙන් දෙපාර්ශ්වය අතර හුවමාරු කෙරුණි.තහනම් සංවිධානයක් වූ කොටි සංවිධානය සමඟ ගිවිසුමකට රනිල් වික්‍රමසිංහ මහතා අස්සන් තැබීම ආණ්ඩු ක්‍රම ව්‍යවස්ථාවේ 6 වන සංශෝධනය අනුව බරපතළ වරදක් බව ආණ්ඩු ක්‍රම විශේෂඥයෝ එසමයෙහි ප්‍රබල ලෙස තර්ක කළහ. ඔවුන් පෙන්වා දුන්නේ රනිල් වික්‍රමසිංහ මහතා ආණ්ඩු ක්‍රම ව්‍යවස්ථාව උල්ලංඝනය කළ බවයි.කෙසේ නමුත් මෙම ගිවිසුම පරිදි කොටි සංවිධානයට ශ්‍රී ලංකා රාජ්‍යය හා සමාන නිල පිළිගැනීමක් ජාත්‍යන්තර වශයෙන් ලැබුණි. එම ගිවිසුමේ මුල් වගන්ති වලින් කියවුණේ කොටි සංවිධානය ගිවිසුම් ප්‍රකාරව ශ්‍රී ලංකා රාජ්‍යය හා සමාන පාර්ශවකරුවකු වන බවයි. වෙනත් ලෙසකින් ප්‍රකාශ කළහොත් තහනම් ත්‍රස්තවාදී සංවිධානයක් වූ කොටි සංවිධානයට මෙමඟින් නිල පිළිගැනීමක් හිමි විය.ශ්‍රී ලංකා රාජ්‍යයේ අවි අත දැරීමේ නිල බලය ත්‍රිවිධ හමුදාවට හිමි වී තිබේ. නීතිය සහ පිළිවෙළ (ඹ්චඹ ) ර්‍ණපඤඥප) ක්‍රියාත්මක කිරීමේ බලය ශ්‍රී ලංකා පොලීසිය සතු වේ. නමුත් සටන් විරාම ගිවිසුම මඟින් උතුරු සහ නැගෙනහිර ප්‍රදේශවල පාලන කටයුතු පිළිබඳ නිල පැවරුම් කොටි සංවිධානයට හිමිවීමත් සමඟ එම සංවිධානයේ සාමාජික කාඩර්වරුන්ට අවි අත දැරීමේ නිල බලය හිමි විය. නිත්‍යානුකූල හමුදාවට හැරුණු විට ආයුධ දැරීමේ අයිතිය රනිල් වික්‍රමසිංහ මහතා අස්සන් කළ (ඊනියා) සටන් නතර කිරීමේ අවබෝධතා ගිවිසුම මඟින් කොටි සංවිධානයේ ත්‍රස්තවාදී සාමාජිකයන්ට ද පැවරුණි.කොටි සංවිධානයේ සාමාජිකයන් හැරුණු විට වෙනත් කිසිදු අතුරු සංවිධානයකට ගිවිසුමේ සඳහන් ප්‍රදේශවල අවි දැරීමේ අයිතියක් නොමැති බව ද සඳහන් විය. ශ්‍රී ලංකාවේ රජය මැදිහත්ව එවැනි අතුරු සංවිධාන (ර්‍ථචපච ර්ඪතඪබචපර ට්පධභනඵ) නිරායුධ කළ යුතු බව ද මෙම ගිවිසුමේ දැක්වේ.රනිල් වික්‍රමසිංහ මහතාගේ සහ කොටි නායක වේලුපිල්ලේ පිරිභාකරන්ගේ සටන් නතර කිරීමේ (ඊනියා) අවබෝධතා ගිවිසුමත් සමඟ රටට තිරසර සාමයක් උදා වූ බවට පෙන්වීමට ඊට උඩගෙඩි දුන් රාජ්‍ය නොවන සංවිධාන බොහොමයක් කටයුතු කළේය. සටන් විරාම ගිවිසුමත් සමඟ කොටි සංවිධානයේ සහ ශ්‍රී ලංකා රජය අතර සාම සාකච්ඡා ක්‍රියාවලියක් ද ආරම්භ කෙරුණි. තායිලන්තය, ප්‍රංශය, නෝර්වේ ඇතුළු රටවල් පහක වාර හයකදී මෙම සාකච්ඡා සිදු කෙරුණි. කොටි සංවිධානයේ නියෝජිතයෝ වන්නි මහ කැලයේ සිට කටුනායක බණ්ඩාරනායක ජාත්‍යන්තර ගුවන් තොටුපොළ දක්වා ආරක්ෂක රැකවල් මධ්‍යයේ පැමිණ ප්‍රභු පර්යන්තයෙන් සාම සාකච්ඡා සඳහා පිටත්ව ගියහ.ශ්‍රී ලංකාවට ණය ආධාර ලබා දීමේ දී උතුරු සහ නැගෙනහිර සංවර්ධන කාර්යයන්ට ප්‍රතිපාදන වෙන් කරන විට කොටි සංවිධානය ද සම පාර්ශ්වකරුවකු ලෙස සහභාගි කරවීමේ අවශ්‍යතාව මේ අවදියේ දී බටහිර ප්‍රමුඛ ජාත්‍යන්තර ප්‍රජාව මතු කොට තිබුණි. රනිල් වික්‍රමසිංහ මහතා සහ එතුමාගේ ආණ්ඩුව ඒ පිළිබඳව ද දැක්වූයේ නම්‍යශීලී පිළිවෙතකි. දකුණේ ජනතාවට වවුනියාවේ ඕමන්ත මුරපොළේදී කොටි සංවිධානයට බදු මුදල් ගෙවා (කප්පම්) උතුරට ඇතුළුවීමට සිදු විය.වෙනම රාජ්‍යයක් වෙනුවෙන් වන සාමාජීය පෙලඹවීම් සිදු කරන සංස්කෘතික කාරණා ද මෙසමයෙහි උතුරේ සහ නැගෙනහිර සිදු වූ බව අප කිසි විටෙකත් අමතක කළ යුතු නොවේ. පොංගු තමිල් යනු එහි සමාජ සංස්කෘතික පෙලඹුමයි.රනිල් වික්‍රමසිංහ මහතාගේ සහ වේලුපිල්ලේ පිරිභාකරන්ගේ ගිවිසුම පරිදි රටට සැබෑ ලෙසම සාමයක් උදා වුණි ද? කෙටි පිළිතුර වනාහි නැත යන්නයි. මන්ද? යත් සටන් විරාම ගිවිසුම අස්සන් කළ මොහොතේ සිට රනිල් වික්‍රමසිංහ මහතාගේ ආණ්ඩුව බිඳ වැටුණු 2004 අපේ‍්‍රල් 02 වැනිදා දක්වා කාලය තුළ පමණක් කොටි සංවිධානය වාර දස දහසකට වැඩි ප්‍රමාණයක් සටන් විරාම ගිවිසුම උල්ලංඝනය කොට තිබුණි. එම කාලය තුළ වේලුපිල්ලේ පිරිභාකරන්ගේ සහ එවකට කොටි බුද්ධි අංශයේ නායක පොට්ටු අම්මාන්ගේ සෘජු මෙහෙයවීමෙන් ශ්‍රී ලංකා යුද හමුදාවේ බුද්ධි අංශය විනාශ කිරීමේ මෙහෙයුම් ද ක්‍රියාත්මක වූ බව යළි සිහිපත් කළ යුතුය.අතුරුගිරිය මිලේනියම් සිටි නිවාස සංකීර්ණයේ ඉතා රහසිගතව පවත්වාගෙන ගිය ශ්‍රී ලංකා හමුදාවේ බුද්ධි අංශ බළකාය හෙවත් දිගු දුර මෙහෙයුම් බළකායේ නිලධාරීන් අත්අඩංගුවට ගනිමින් ශ්‍රී ලංකා හමුදාවේ බුද්ධිමය මර්මස්ථානය විනාශ කිරීමට ද නියමයෙන් හෝ අනියමෙන් එවකට බලයේ සිටි ආණ්ඩුව කටයුතු කළේය. එවකට පොලිස් අධිකාරිවරයකු වූ පොලිස් සුනඛ අංශය භාරව සිටි පොලිස් අධිකාරි කුලසිරි උඩුගම්පොළ මෙම නිලධාරීන් අත්අඩංගුවට ගැනීමට ක්‍රියා කළේය.එතැන් සිට කොළඹ අධි ආරක්ෂිත කලාපවල දී පවා බුද්ධි අංශයේ ඉහළම නිලධාරීන් කොටි සංවිධානයේ ඉලක්ක බවට පත් විය. ලෝක ඉතිහාසයේ කවර හෝ රටක ආණ්ඩුවක් තම ජාතිය සතු වටිනාම සම්පතක් වන බුද්ධි අංශයක් පාවා දුන් බවට මෙතෙක් තොරතුරු හෙළිදරව් වී නැත. ඉතිහාසයේ පළමු වරට ආණ්ඩුවක් විසින් නියමයෙන් හෝ අනියමෙන් සතුරාට තම බුද්ධි අංශය පාවා දුන් බවට ඇති එකම හෙළිදරව්ව එවකට බලයේ සිටි ආණ්ඩුව සමයේ සතුරන් විසින් බුද්ධි අංශ නිලධාරීන් ලුහුබැඳ ගොස් මරා දැමීමයි. මෙහි අවසන් ප්‍රතිඵල ලෙස අදට ද ඇතැම් බුද්ධි අංශ නිලධාරීහු රට හැර ගොස් සිටිති.රනිල් වික්‍රමසිංහ මහතාගේ සහ වේලුපිල්ලේ පිරිභාකරන්ගේ සටන් නතර කිරීමේ ඊනියා අවබෝධතා ගිවිසුම රටට උදා කළ සාමයක් නැත. සතුරාට අවි ආයුධ වලින් ශක්තිමත් වීමට මෙම කාල පරිච්ඡේදය විශාල පිටිවහලක් සැපයීය. නෝර්වේ ආණ්ඩුවේ සෘජු මැදිහත් වීමෙන් සහ එවකට පැවති ශ්‍රී ලංකා ආණ්ඩුවේ සහභාගිත්වයෙන් කොටි සංවිධානයට අධිබලැති ගුවන්විදුලි සම්පේ‍්‍රෂණ පද්ධතියක් ද ලබා දුන් බව සිහිපත් කළ යුත්තේ සැබෑම කනගාටුවෙනි.තීරුබදු වලින් මුළුමනින්ම නිදහස් කොට ශ්‍රී ලංකා රේගුව හරහා මෙම උපකරණ පද්ධතිය ආරක්ෂා සහිතව වන්නි මහ කැලයට ප්‍රවාහනය කෙරුණේ ද එවකට බලයේ සිටි ආණ්ඩුවේ නොමසුරු සහයෝගයෙනි. ඊට අමතරව කොටි සංවිධානය සටන් නතර කිරීමේ (ඊනියා) අවබෝධතා ගිවිසුමට මුවා වී මුහුදු මාර්ගයෙන් නවීනතම අවි ආයුධ ගෙන්වා ගැනීමට ද කටයුතු කළ බව ප්‍රසිද්ධ රහසකි. ඒ සියලු කාරණාවලදී එවකට බලයේ සිටි ආණ්ඩුව නිහඬ පිළිවෙතක් අනුගමනය කළේ සාම මන්ත්‍රය දිගින් දිගටම ජප කරමිනි.නිදහසින් පසු ලංකා ඉතිහාසයේ ප්‍රථම වරට ශ්‍රී ලාංකේය ජාතියට ජාතික නිදහස අහිමි වීමේ තර්ජනය අවබෝධ වෙමින් පැවතුණි. ඒ අනුව 2004 පාර්ලිමේන්තු මැතිවරණයේදී ජනතාවගේ ඓතිහාසික තීන්දුව වූයේ රට පාවා දෙන ආණ්ඩුවක් වෙනුවට රට ආරක්ෂා කරන, ජාතික නිදහස සුරක්ෂිත කරන, දේශපේ‍්‍රමි ආණ්ඩුවක් පත් කර ගත යුතු බවයි.මෙහි ප්‍රතිඵලය ලෙස රනිල් වික්‍රමසිංහ මහතාගේ ආණ්ඩුව පරාජය කොට එක්සත් ජනතා නිදහස් සන්ධාන ආණ්ඩුව බලයට පත් කිරීමට මෙරට ප්‍රගතිශීලී ජනතාව පියවර ගත්තේය. ශ්‍රී ලාංකේය ඉතිහාසයේ නිදහසින් පසු ජනතාව ජාතික නිදහස උදෙසා තම ඡන්දය පාවිච්චි කළ ප්‍රථම පාර්ලිමේන්තු මැතිවරණය වනාහි 2004 අපේ‍්‍රල් 02 වැනිදා පැවති පාර්ලිමේන්තු මැතිවරණයයි.ජාතික නිදහස උදෙසා රට මෙහෙයවිය හැකි ජාතික නායකයෙකු තෝරා ගැනීමට ද ජනතාව ඉතිහාසයේ ප්‍රථම වතාවට තම ඡන්දය භාවිත කිරීමට ද අමතක නොකළේය. 2005 නොවැම්බර් 17 වැනිදා පැවති ජනාධිපතිවරණය තීන්දු කළේ ජාතික නිදහස උදෙසා රට මෙහෙය වන රාජ්‍ය නායකයෙකු තෝරා ගැනීමයි. මහින්ද චින්තන රාජ්‍ය ප්‍රතිපත්තිය රටට ප්‍රකාශ කළේ නොබෙදුනු රටක්, බහුතර සම්මුතියක්, ගෞරවනීය සාමයක් යන්නයි. එක් ලක්ෂ අසු දහසක් වැනි සුළු ජනවරම මෙරට ජාතික විමුක්තියේ පළමු පියවර සටහන් කළේය.කලින් පැවති ආණ්ඩු ගිය මග යමින් මහින්ද රාජපක්ෂ ජනාධිපතිවරයා ද අවංකවම සතුරාට සාමයේ හස්තය දිගු කළ බව අමත කළ යුතු නොවේ. සටන් විරාම ගිවිසුමෙන් පෝෂණය වූ සතුරා රාජපක්ෂ ආණ්ඩුව වෙත ද කොටි දත් විදහා පෑවේය.මාවිල්ආරු සොරොව්ව වසා අහිංසක ජනතාව ප්‍රාණ ඇපයට ගෙන මහින්ද රාජපක්ෂ ජනාධිපතිතුමා සහ ඔහුගේ ආණ්ඩුව බිත්තියට හේත්තු කිරීමට කොටි සංවිධානය කටයුතු කළේය. මෙමඟින් කොටි සංවිධානය අපේක්ෂා කළේ මහින්ද රාජපක්ෂ ජනාධිපතිවරයා ප්‍රමුඛ ආණ්ඩුව කලින් බලයේ සිටි රනිල් වික්‍රමසිංහ මහතාගේ ආණ්ඩුව මෙන් තමන් ඉදිරියේ දණ ගස්සවා ඉල්ලීම් දිනා ගැනීමට විය යුතුය. නමුත් වසර 30 ක් සමස්ත ශ්‍රී ලාංකේය ජාතිය පීඩා විඳි ත්‍රස්තවාදී වියරුව පැරදවීමට ජාතිය බේරා ගැනීමේ ඓතිහාසික තීන්දුව මහින්ද රාජපක්ෂ ජනාධිපතිතුමා විසින් ගෙන තිබුණි.මාවිල්ආරු සොරොව්ව මුදා ගැනීම පාදක කොට ඇරැඹි නැගෙනහිර මානුෂිය ;මහෙයුම කොටි සංවිධානය නැගෙනහිරින් පලවා හැරීම දක්වා සාර්ථකව ඉදිරියට ඇදී ගිය අතර එහි ඊළඟ විජයග්‍රාහී පියවර වූයේ වන්නි මානුෂිය මෙහෙයුමයි. රාජපක්ෂ ආණ්ඩුවේ න්‍යාය සහ භාවිතය කොටි සංවිධානයට මෙන්ම ඔවුන් ලවා නියමයෙන් හෝ අනියමෙන් රටට බලපෑම් කළ ජාත්‍යන්තරයට ප්‍රබල පණිවුඩයක් මේ සමඟ සන්නිවේදනය කෙරුණි.වන්නි මානුෂිය මෙහෙයුමේ අවසන් අදියරේ දී ඒ සඳහා දේශපාලන නායකත්වය සැපයූ මහින්ද රාජපක්ෂ ජනාධිපතිතුමාට එල්ල වූ ජාත්‍යන්තර බලපෑම් සහ අභියෝග සුළුපටු නොවේ. ඇතැම් බටහිර සහ යුරෝපීය රටවල ඉහළම ප්‍රධානීන් ජනාධිපතිතුමා අමතා දැනුම් දී ඇත්තේ කොටි ත්‍රස්තවාදී නායකයින්ට නිරුපද්‍රිතව බේරී යාමට ඉඩ ප්‍රස්ථාව ලබා දෙන ලෙසයි. මානුෂිය මෙහෙයුම් නතර කරන ලෙස ද ඇතැම් ජාත්‍යන්තර ප්‍රධානීන් කරන ලද බලපෑම් ද මේ වන විට හෙළිදරව් වෙමින් තිබේ.නමුත් වසර 30 ක් ත්‍රස්තවාදී ක්‍රියාවන්ගෙන් පීඩා විඳි රටක් සහ ජනතාවක් ඉන් මුදා ගැනීමට ජනාධිපතිතුමා ගත් තීරණය කිසි ලෙසකින්වත් වෙනස් නොවුණි. 2009 මැයි මස 18 වැනිදා නන්දිකඩාල් කලපුවේ දී කොටි ත්‍රස්තවාදී නායක වේලුපිල්ලේ පිරිභාකරන්ගේ මරණයත් සමඟ ත්‍රස්තවාදය භුමියෙන් පලවා හැරීමේ ක්‍රියාවලිය සාර්ථකව නිමා කෙරිණි. නමුත් සතුරාගේ මතවාදී ත්‍රස්තවාදී ප්‍රහාරය තවම අවසන් වී නොමැත.සුදු කොඩි කථාව, දරුෂ්මාන් වාර්තාව, ජිනීවා මානව හිමිකම මේ සියල්ලම වනාහි තමන්ට අවනත නොවූ සෘජු පාලකයෙකුගේ රාජ්‍යතාන්ත්‍රිකත්වය නොරිස්සන පිළිවෙතයි. මානුෂිය මෙහෙයුම අවස්ථාවේ ශ්‍රී ලංකා රජය ක්‍රියා කළ පිළිවෙත ලෝක යුද ඉතිහාසයට ද නව පූර්වාදර්ශයක් එකතු කොට තිබේ. එය ඔරොත්තු නොදි නන්විද චෝදනා ඉදිරිපත් කරමින් රටට එරෙහි වන්නන් තවදුරටත් උත්සාහ කරන්නේ අදින් වසර 11 කට පෙර රට පාවා දුන් ගිවිසුමක් අස්සන් කළ ආකාරයේ ඊනියා පාලනයක් රට තුළ ස්ථාපිත කිරීම වෙනුවෙනි.නමුත් ශ්‍රී ලාංකේය ජනතාව එතැනට තල්ලු වීමට කිසිසේත් සූදානම් නැත. ජාතික නිදහස අර්ථපූරණය කළ රාජ්‍ය නායකයාට 2010 ජනවාරි 26 ජනාධිපතිවරණයේ දී මෙරට ජනතාව දහඅට ලක්ෂයක වැඩි ඡන්දයකින් කෘතවේදීත්වය පළ කළහ. අද මහින්ද රාජපක්ෂ ජනාධිපතිතුමා හමුවේ ඇත්තේ ජාත්‍යන්තර අභියෝග ජාලයකි. සතුරාට ජාතිය පාවා දුන් ඊනියා සටන් නතර කිරීමේ ගිවිසුම අහෝසි කොට එම කළු පැල්ලම මකා දමන්නට ද ජනාධිපතිතුමා ක්‍රියා කළේය. එවැනි ශෝචනීය යුගයක් රට තුළ නිර්මාණය කරමින් ජාත්‍යන්තරය හමුවේ දණින් වැටෙන පාලන ක්‍රමයක් ස්ථාපිත කිරීමට ඇතැම් සුළු පිරිසක් තවමත් උත්සාහ කරමින් සිටිති.සටන් නතර කිරීමේ (ඊනියා) ගිවිසුමට වසර 11 ක් සපිරෙන අද දවසේ සමස්ත ශ්‍රී ලාංකේය ජාතියේ උදාරතර පරමාර්ථය විය යුත්තේ එම අභියෝගයෙන් ද අපේ රට දින වීමය.ඉන්දික ජයරත්න අධ්‍යක්ෂ(ප්‍රවෘත්ති හා කාලීන වැඩසටහන්)ශ්‍රී ලංකා ගුවන්විදුලි සංස්ථාවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=ab1302241</link>
    <topic>මාර්තු අභියෝගය</topic>
    <author>නීතිඥ ලැන්ටන් සිල්වා</author>
    <content>වර්ෂ 2013 මාර්තු මාසයේ දී සමාලෝචනයට නියමිත ලංකාවට විරුද්ධව ගෙන එන ලද වර්ෂ 2012 ජිනීවා යෝජනා පිළිබඳ විවිධ ආකල්ප සහ මත නොයෙකුත් ක්ෂේත්‍රයන් මඟින් සහ පුද්ගලයන්ගෙන් මතුවීමට පටන් ගෙන ඇත. ඇමෙරිකාවේ ප්‍රධානත්වයෙන් වර්ෂ 2012 මාර්තු මාසයේ දී ගෙන එන ලද එම යෝජනාවල අරමුණ වූයේ ලංකාව අපහසු තත්ත්වයකට පත් කිරීම විනා වෙනයම් කාර්ය භාරයක් නොවේ. ජාත්‍යන්තර ප්‍රජාව වශයෙන් හඳුන්වා ගන්නා ඇමෙරිකාව ප්‍රමුඛ බටහිර රටවල්වල ප්‍රධාන අරමුණ වී ඇත්තේ එක් අයුරකින් ලංකාව වැනි කුඩා රටවලට එරෙහිව තම ආධිපත්‍යය පතුරුවා හැරීමත් දෙවනුව දෙමළ ඩයස් පෝරාවේ අරමුණු ඉටු කිරීමත්ය. දෙමළ ඩයස් පෝරාව, ඇමෙරිකාව, එංගලන්තය වැනි රටවල සිටින සමහර දේශපාලනඥයන් නොමඟ යවා ඔවුන්ගේ යම් අරමුණු ඉටුකර ගැනීමට උත්සාහ කරන බවක් පෙනී යයි.එසේම ‘අන්තර්ජාතික ප්‍රජාව‘ ලංකාව තුළ අවුරුදු තිහකට අධික කාලයක් පැවතියේ ත්‍රස්තවාදී යුද්ධයක් නොවේ ද යන්න මෙතෙක් තේරුම් නොගෙන සිටීම අවාසනාවකි. ඒ කාලය තුළ එල් ටී ටී ඊ ය විසින් කරගෙන යන ලද අමානුෂික ත්‍රස්තවාදී ක්‍රියා අප්‍රමාණය. මුළු ශ්‍රී ලාංකික ජනතාවම ම ත්‍රස්තවාදී සංවිධානය විසින් ග්‍රහණයට ගෙන දැඩි අපහසු තත්ත්වයකට පත්කර තිබූ අවධිය, පහසුවෙන්ම ශ්‍රී ලාංකිකයන්ට අමතක කළ නොහැක.එම කාලයේ දී පැවැති ත්‍රස්තවාදී යුද්ධයෙන් බැට කෑවේත් පෙළුණේත් මුළු ශ්‍රී ලාංකික ජනතාව සහ හමුදාවය. ඒ අනුව ත්‍රස්තවාදී යුද්ධය ශ්‍රී ලාංකික හමුදාව විසින් ජයග්‍රාහිකව තම දිවි පුදා රට සහ ජනතාව වෙනුවෙන් ලබාදෙන ලද සුවිශේෂී තිළිණයකි. ඒ අනුව ජාත්‍යන්තර ප්‍රජාවට එම ක්‍රියාදාමය සම්බන්ධව විමර්ශනය කිරීමට හෝ ප්‍රශ්න කර සිටීමට සදාචාරාත්මක අයිතියක් නැත.එසේම ජාත්‍යන්තරය විසින් ත්‍රස්තවාදී යුද්ධය රටින් තුරන් කිරීමට කිසිම ක්‍රියාකාරී වැඩ පිළිවෙළක් යෙදුවේ ද නැත. එසේම අවුරුදු තිහකට ආසන්න කාලයක් රටපුරාම විහිදී තිබූ ත්‍රස්තවාදී යුද්ධය යටතේ පිරිසෙයින් මර්දනය කිරීමටත් ජාත්‍යන්තර ප්‍රජාව යැයි කියා ගන්නා රටවලින් යුද ආධාර හෝ ලැබුණේ නැත. එවැනි තත්ත්වයක් තුළ හමුදාව විසින් බලවත් කැප කිරීමකින් නිමා කළ යුද්ධය සම්බන්ධයෙන් පසු විපරමක් කිරීමට විදේශ රටවලින් ඉල්ලා සිටීම සරදමට කාරණයකි.මෙවැනි ආයාචනයක් ජාත්‍යන්තර ප්‍රජාව සිදුකිරීමට ඉල්ලා සිටින්නේ ද ඇදහිය නොහැකි අර්බුද ඇති තත්ත්වයක් තුළය. ඇමෙරිකාවට අල්ඛයිඩා සංවිධානය විසින් එල්ල කරන ලද ත්‍රස්තවාදී ප්‍රහාරයෙන් පසු මුළු ලෝකයම අවදි විය. ත්‍රස්තවාදය විසින් මුළු ලොවම එක්තරා දුරකට වෙලාගෙන ඇතැයි යන්න ජාත්‍යන්තර ප්‍රජාව තේරුම් ගත්තේ එකී ප්‍රහාරයෙන් පසුවය.දෙවන ලෝක යුද්ධය අවසානයත් සමඟ සමහර යටත් විජිතවල නිදහස් ව්‍යාපාර ආරම්භ වූ අතර, ඒවාට යම් තරමක ගරිල්ලා යුද ක්‍රම ද භාවිත විය. ගරිල්ලා යුද ක්‍රම සිවිල් ජනතාවගේ සහභාගිත්වයෙන් සහ ඔවුන්ගේ අනුග්‍රහය ඇතිව බොහෝ දුරට පවත්වාගෙන එන ලදී. ත්‍රස්තවාදී යුද ක්‍රමයන්ගේ ආරම්භය ඊශ්‍රායල රාජ්‍යය බිහිවීමත් සමඟ පටන් ගැනුණේ යැයි කෙනෙකුට තර්ක කළ හැක.මන්ද ඊශ්‍රායලය බිහි කිරීමට පවා එහි යෙදී සිටි යුදෙව් ජාතික නායකයන් අසාමාන්‍ය ත්‍රස්තවාදී ක්‍රියාවන්හි යෙදුන බව ඉතිහාසයේ සටහන් වී ඇත. ඒ සමඟම ඒ හා බැඳී සිටි පලස්තීන ජාතිකයන් ද ඒවාම අනුගමනය කරමින් ත්‍රස්තවාදී ක්‍රියාවල නිරත වන්නට විය. එම ක්‍රමවේදයේ අවාසනාවන්ත ප්‍රතිඵලය වී ඇත්තේ, බොහෝ අවස්ථාවල සිවිල් ජනතාවම එල්ල කර ප්‍රහාර එල්ල කිරීමය.ඒ අනුව ත්‍රස්තවාදී උපක්‍රම ක්‍රමයෙන් ව්‍යාප්ත වී ආත්ම ඝාතක බෝම්බකරුවන් ලවා සිවිල් ජනතාවට පහර දීම් ප්‍රගුණ කළේ එල් ටී ටී ය වැනි සංවිධාන බව කිව යුතුව ඇත. එවැනි සංවිධාන සමඟ යුද කිරීම ඕනෑ ම හමුදාවකට අභියෝගයකි.ඇමෙරිකාව ප්‍රමුඛ නැටෝ සංවිධානයේ රටවල් ඉරාකය, ඇෆ්ගනිස්තානය, පාකිස්තානය, ලිබියාව, සිරියාව සහ මාලි යන රටවල ගෙන යන්නේ එම රටවල් වල සිටින සිවිල් ජනතාවගේ ආරක්ෂාවට සහ ඔවුන්ගේ මානුෂික අයිතිවාසිකම් රැක දීමට යැයි ප්‍රකාශ කර සිටීම වෙනත් රටවලට දෙන පණිවිඩය වුවද, ඒවා තුළ සැබෑවටම පවතින්නේ බටහිර රටවල අනාගතය සුරැකීම සහ ඔවුන්ගේ ආරක්ෂාව සලසා ගැනීමය. කෙසේ වෙතත් මෙවැනි ගැටුම් පවතින සියලුම රටවල් තුළ ත්‍රස්තවාදී කණ්ඩායම් විශේෂයෙන් අල්ඛයිඩා සහ වෙනත් අන්තවාදී මුස්ලිම් කණ්ඩායම් ක්‍රියාත්මක වන බව පිළිගත යුතුව ඇත.නමුත් බටහිර රටවල ප්‍රහාරයන්ගෙන් වැඩි වශයෙන්ම මිය යන්නේ සිවිල් ජනතාව ඇතුළු ළමයින් සහ කාන්තාවන් බව එක්සත් ජාතීන්ගේ සංවිධානයේ සහ වෙනත් සංවිධානවල වාර්තාවන්ගෙන් මොනවට තහවුරු කරගෙන ඇත.ඒ අනුව එවැනි ආක්‍රමණ බොහෝ අවස්ථාවල එක්සත් ජාතීන්ගේ සංවිධානයේ අනුමැතියකින් තොරව පවා බටහිර රටවල් ගෙන යන්නේ තමන්ගේ ආධිපත්‍යය ලොව පුරා පැතිර වීමට හැර වෙනත් සානුකම්පිත හේතුන් මත නොවන බව පැහැදිලිය. එසේම ලංකාව වැනි කුඩා රටක් අවුරුදු තිහක කාලයක් පීඩා විඳ, අවසාන පිළියම වශයෙන් එල් ටී ටී ය හා යුද වැදී ත්‍රස්තවාදය මර්දනය කිරීම, තම රටේ ජනතාවගේ දෘෂ්ටි කෝණයෙන් බලන විට, එය එවකට පැවති එකම සහ අවසාන පිළියම වන්නේය.මන්ද ඒ වන විට එල් ටී ටී ඊ.යට ජාත්‍යන්තරයේ අනුදැනුම ඇතිව, සිය ප්‍රශ්න නිරාකරණය කර ගැනීමට ඕනෑවටත් වැඩි කාලයක්, හිංසාකාරී ක්‍රියාවන්ගෙන් තොරව සාකච්ඡා කර විසඳා ගැනීමට අවස්ථාව ලබාදී තිබුණ බැවිනි. මේ අනුව මේ වන විට ත්‍රස්තවාදය විසින් ලෝකයම කිසියම් ග්‍රහණයකට ගෙන ඇති බව පෙනේ.ලංකාවට වෙනත් සංවිධානයකින් ආරක්ෂාව ලබා නොදුන් අවස්ථාවක තම රට වෙනුවෙන් ස්වාධීනව සටන් කොට එය රැක ගැනීම එක්සත් ජාතීන්ගේ ප්‍රඥප්තියෙන් පවා ලබා දෙන ලද ස්වාධීන අයිතියකි. එක්සත් ජාතීන්ගේ ප්‍රඥප්තියේ 51 වන වගන්තියේ සෘජුවම ප්‍රකාශ කර ඇත්තේ ඕනෑ ම ස්වාධීන රාජ්‍යයකට ආත්මාරක්ෂාව සඳහා සටන් කළ හැකි බවයි.සැබවින්ම ඉහත සඳහන් පරිදි ඇමෙරිකාව ප්‍රමුඛ බටහිර රටවල් තම ආක්‍රමණ කරන්නේ ද ආත්මාරක්ෂාව සඳහා බව විවිධ අවස්ථාවලදී ප්‍රකාශ කර ඇත. මේ බව ඇමෙරිකාව වැනි රටවල් විසින් පාකිස්තානය වැනි ස්වාධීන රටවලට පවා නියමුවන් රහිත ගුවන් යානාවලින් පහර දෙන අයුරින් තහවුරු වේ. නමුත් ලංකාව යුද ජයග්‍රහණය ලබා ගෙන ඇත්තේ ලංකාව තුළම පැවති ත්‍රස්තවාදී ව්‍යාපාරයකට විරුද්ධව සටන් කිරීමෙනි. ඒ අනුව කිසිම විදේශීය රටකට ලංකාවට විරුද්ධව ඇඟිල්ල දිගු කිරීමට ජාත්‍යන්තර නීතිය යටතේ අයිතිවාසිකමක් නැත.මෙයින් පෙනී යන්නේ ඇමෙරිකාව විසින් වර්ෂ 2012 මාර්තු මස ගෙන එන ලද අංක 19/2 දරන ජිනීවා යෝජනාවෙන් ක්‍රියාත්මක කිරීමට ඉල්ලා සිටින වැඩපිළිවෙළ සඳහා ලංකාවෙන් ඒ ආකාරයේ සුවිශේෂී ඉල්ලීමක් කිරීමට අවශ්‍යතාවක් මතු නොවන බවයි. මේ තත්ත්වය වඩාත්ම අදාළ වන්නේ අංක 19/2 දරන ජිනීවා යෝජනාවෙන් ඉල්ලා සිටින්නේ ලංකා රජය විසින්ම සිය අවශ්‍යතාවයන් උදෙසා පිළියෙල කරන ලද උගත් පාඩම් හා සංහිඳියා කොමිසමේ නිර්දේශ ක්‍රියාත්මක කරන ලෙසය.එය එක්තරා අයුරකින් විශ්මයජනක ආයාචනයකි. මෙරට වැසියන් අවුරුදු තිහක් පුරා අත්විඳි දුක්ගැහැට විසඳීමට ප්‍රායෝගිකව මැදිහත් නොවූ ජාත්‍යන්තර ප්‍රජාව, හදිසියේ මෙරට වැසියන් වෙනුවෙන් යුද ජයග්‍රහණයෙන් පසු, කිඹුල් කඳුළු හෙලීමට පටන් ගැනීම ඇදහීමට නොහැකි තරම් වූ ප්‍රවණතාවකි.නොබෝදා මෙරටට පැමිණ ලංකාවේ පවතින වර්තමාන තත්ත්වය සම්බන්ධයෙන් හා ඉහත කී ජිනීවා යෝජනාවල ප්‍රගතිය සම්බන්ධයෙන් කරුණු නිරීක්ෂණය කළ ඇමරිකානු නියෝජිතයන් ඉඟිකර ඇත්තේ, ඔවුන් මෙවර ලංකාව සම්බන්ධයෙන් ගෙන ඒමට අදහස් කරන්නේ ජිනීවා යෝජනා ක්‍රියාත්මක කිරීමේ ක්‍රමවේදයකට අදාළ යෝජනාවක් බවයි.ඒ කෙසේ වෙතත් මේ සියල්ල අවඥාවෙන් බැහැර කිරීමට නොහැක්කේ ජාත්‍යන්තර ප්‍රජාව තුළත් එක්සත් ජාතීන්ගේ මානුෂික අයිතිවාසිකම් පිළිබඳ කොමිසමේ සාමාජිකයන් තුළත්, තිරයෙන් පිටුපස කෙරෙන වැඩ පිළිවෙළක් මේ වන විට ක්‍රියාත්මක වන නිසාය. එසේම මෙවැනි වැඩ පිළිවෙළවල් වලදී බොහෝ රටවල් තමන්ගේ ස්ථාවරයන් පැහැදිලිව එළිදරව් නොකිරීම අන්තර්ජාතික සබඳතාවයන්ගේ එක්තරා ගුප්ත සම්ප්‍රදායක් ලෙස සැලකේ.ඒ අනුව මේ සියලු ප්‍රවණතාවන් ගෙන් පැහැදිලි වන්නේ, අන්තර්ජාතික ප්‍රජාව මුල් කරගත් විවිධ ආකාරයේ වෙස් මුහුණු බැඳගත් මානුෂික අයිතිවාසිකම් පිළිබඳව ක්‍රියා කරන සංවිධාන යැයි කියාගත් සංවිධාන තුළ විවිධ ආකාරයේ සැඟවුණු අරමුණු පවතින බවය. මේවා අතර අද වන විට ඉදිරියටම පැමිණ ඇත්තේ තමිල්නාඩුවේ උද්ඝෝෂණය කරන අන්තවාදී ද්‍රවිඩ කණ්ඩායම්ය.දින කීපයකට පෙර තමිල්නාඩුවේ පැවති උද්ඝෝෂණයකදී, උද්ඝෝෂකයන් පවසා ඇත්තේ ඔවුන්ගේ අරමුණ ලංකාව තුළ “දෙමළ ඊලමයක්” පිහිටුවීම බවය. එසේම ඔවුන් එක්සත් ජාතීන්ගේ සංවිධාන විසින් කරගෙන යනු ලබන වැඩ පිළිවෙළවල් කෙරෙහි විශ්වාසයක් නොමැති බව ද පවසා ඇත.එක්සත් ජාතීන්ගේ සංවිධානය මඟින් කෙරෙන වැඩ පිළිවෙළක මූලික අරමුණ විය යුත්තේ සමස්ත ජනතාවට යහපතක් සැලසීමය. විශේෂයෙන් ලංකාව තුළ සිදුවූ අවාසනාවන්ත සිදුවීම් මුළු ජනතාවම එක හා සමානව පීඩාවට ලක් කළේය. ඒ අනුව එය විසින් ක්‍රියාත්මක කළ යුත්තේ මුළු රටම නඟා සිටුවීම සඳහා කෙරෙන වැඩ පිළිවෙළකි.මෑත ඉතිහාසයේ කිසිම රටකට හෝ සංවිධානයකට ත්‍රස්තවාදය තීරණාත්මක ලෙස පරාජය කිරීමට නොහැකි වූ අවස්ථාවක ලෝකයේ ප්‍රකටව සිටි දරුණුම ගණයේ ත්‍රස්තවාදී සංවිධානයක්, යුදමය වශයෙන් පරාජය කිරීම මහින්ද රාජපක්ෂ ජනාධිපතිතුමාගේ උපදෙස් පරිදි ශ්‍රී ලංකා හමුදාව ලත් විශිෂ්ට ජයග්‍රහණයක් පමණක් නොව එය ජාත්‍යන්තර ත්‍රස්තවාදය පරාජය කළ හැකි බවට දෙන ලද්දා වූ මහඟු පණිවිඩයකි.එසේ හෙයින් මේ සියලු කරුණු කාරණාවලින් හෙළිදරව් වන්නේ, ලංකාව වැනි ස්වාධීන කුඩා රාජ්‍යයක් ලැබු අසාමාන්‍ය ජයග්‍රහණය අගය කිරීමෙන් තොරව, සංහිඳියාව සහ වහ වීම ගැන කරුණු සොයා බැලීමට ඉල්ලා සිටීමෙන් එක්සත් ජාතීන්ගේ මානුෂික අයිතිවාසිකම් පිළිබඳ කොමිසම සිදුකර ඇත්තේ, ඉහත සංවිධානවලට හිස නැමීමක් බවය.මැල්කම් ෂෝ වැනි අන්තර්ජාතික නීතිය පිළිබඳව විශේෂඥයන් පවා, එක්සත් ජාතීන්ගේ මානුෂික අයිතිවාසිකම් කොමසාරිස් කාර්යාලය පවා විවිධ දේශපාලන අවශ්‍යතාවන් මත ක්‍රියා කරන බව පවසා ඇත්තේ එකි තත්ත්වයන් නිසාමය.නීතිඥ ලැන්ටන් සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=ab1302242</link>
    <topic>මානව හිමිකම් සමුළුව</topic>
    <author>සංවාද සටහන සරත් පෙරේරා</author>
    <content>මානව හිමිකම් සමුළුව ගැන ඔබ හිතන්නේ කුමක්ද?“දැනට පේන්න තියෙන විදියට මාර්තු මානව හිමිකම් සමුළුව රජයට අවාසි බවයි පෙනෙන්නේ. රටට අවාසිදායක යෝජනාවක් ඇමෙරිකාව ඇතුළු බටහිර රටවල් ගේන්න යන බව කියනවා. මානව හිමිකම් සමුළුව ගැන කතා කරන්න ගන්න කොටම ලංකාව මානව හිමිකම් කඩ කළැයි කියන චෝදනාව ගැනත් කියැවෙනවා. මම හිතනව මේ සම්මත කරගන්න යන යෝජනාව අපේ රටට අවාසිදායකයි කියලා.”-මානව හිමිකම් සමුළුවෙන් ඇත්තටම මානව හිමිකම් රැකෙනවාද?එය නම් හරියටම කියන්න බැහැ. ලෝකයේ බලවත් රටවලට ඕනෑදේ කරනවා. ඒව පුංචි රටවලට කරන්න තහංචි දාල තියෙන්නේ. ඒ අසාධාරණය අපි දකිනවා. අපි දිගුකාලීන ත්‍රස්තවාදයකට මුහුණදී ගැලවුණ රටක්. පුද්ගලයන් පක්ෂ වශයෙන් මොන බෙදීම් තිබුණත් රට අවමානයට ලක් කිරීමට අපි විරුද්ධයි. රට වෙනුවෙන් රටේ හොඳ නම රැකගන්න ඉදිරිපත් වෙන්න වුණත් අපි ලෑස්තියි.”විපක්ෂයේ ප්‍රධාන සංවිධායකජෝන් අමරතුංගමානව හිමිකම් මොනවා දැයි අර්ථ දක්වා තිබෙන ආකාරය නිවැරැදි ද?“ඒක වැරැදියි කියන්න බැහැ. මිනිස් අයිතිවාසිකම් පිළිබඳ විශ්ව ප්‍රකාශනයක් මගින් එක්සත් ජාතීන්ගේ සංවිධානයන් සොයා බැලිය යුතු ආරක්ෂා කළ යුතු මිනිස් අයිතිවාසිකම් ගැන පිළිගැනීමක් වගේ ම සම්මතයක් ඇති කරලනේ තියෙන්නේ. ප්‍රජාතන්ත්‍රවාදය අනුව රැකිය යුතු මිනිස් අයිතිවාසිකම් සඳහන් වෙනවා. ඒවා අපේ ආණ්ඩු ක්‍රම ව්‍යවස්ථාවටත් ඇතුළු කරල තියෙන්නේ.එල්.ටී.ටී.ඊ යේ මානව අයිතිවාසිකම් කැඩීම් ගැන පමණක් නෙවේ දකුණු පළාතේ විවිධ පුද්ගලයන් මාධ්‍යවේදීන් සුදු, කළු වෑන් වලින් පැමිණ පැහැරගෙන යාමේ සිද්ධීන් ගැන පැමිණිලි රාශියක් තියෙනවා. ඒවා විභාග කරල වගකිව යුතු අය අත්අඩංගුවට අරන් දඬුවම් කරන්න ඕන.”මානව හිමිකම් සමුළුවේ සැඟවුණ පරමාර්ථ නැද්ද?“මට හිතෙන්නේ එහෙම එකක් දකින්න නැහැ. අසාධාරණයට ලක්වුණ අයට මානව හිමිකම් කවුන්සිලයට විශේෂයෙන් සුළු ජාතීන්ට පැමිණිලි කරන්න පුළුවන්. කවුන්සිලය ඒ පැමිණිලි වග විභාග කර ඒවායේ සත්‍ය අසත්‍යතාවය හොයන්න බැඳී ඉන්නවා. එහෙම මානව හිමිකම් කවුන්සිලයට පැමිණිල්ලක් ලැබුණම ඒවයේ තියෙන බරපතළකම අනුව සත්‍ය පිළිබඳව විභාග කරල සාක්ෂිවලින් නිගමනයකට ආවොත් ඒ අනෙක් රටවල සාකච්ඡාවලට ඉදිරිපත් කරන්න පුළුවන්. එතකොට අදාළ චෝදනාව තියෙන රටට වගඋත්තර බඳින්න වෙනවා. ඒ චෝදනා බොරු බව ඔප්පු කරගන්න පුළුවන්.”“දැන් වෙලා තියෙන්නේ මේ ගේන චෝදනා අපි අසත්‍ය කිව්වත් ඒව අසත්‍ය බව ඔප්පු කර පෙන්වන්න බැරිවෙලා තියෙනවා. දැන් මේ චෝදනාවලට අගවිනිසුරුවරිය පහ කිරීමත් එකතු කරල තියෙනවා.”රජයක් හැටියට මානව හිමිකම් සමුළුවේ බලපෑම් ගැන කුමක් කිව හැකි ද?“මමත් 2002 පොලිසිය භාර අභ්‍යන්තර කටයුතු ඇමැති හැටියට ජිනීවා සමුළුවට නිලධාරීන් දෙන්නෙක් එක්ක ගිහින් මුහුණ දුන්නා. පොලීසියට විරුද්ධව ලැබුණ පැමිණිලි ගැන ලිපි ගොණු සියයක් විතර අරන් ගියා. ෆයිල් මේසෙ උඩ අත ඇරියා. පැහැදිලි කෙරුවා. චෝදනා එල්ල කෙරුවම අපි කරල තියෙන විභාග අනුව කරල තියන පරීක්ෂණ ගැන පැහැදිලි කළා. ඒ අපි කළ පැහැදිලි කිරීම් ඔවුන් පිළිගත්තා. එහෙමයි කටයුතු කරන්න තියෙන්නේ.”විපක්ෂයක් හැටියට මානව හිමිකම් සමුළුවේ බලපෑම් දෙස බැලිය යුත්තේ කෙසේද?“බලන්න ඕන මේ කරන චෝදනා ඇත්තද නැත්තද කියලා. රජය තමයි ඒ රහස් තියාගෙන ඉන්නේ. රජය තමයි ඒවා දන්නේ. හැබැයි අපි අසාධාරණ ලෙස මේ කරන චෝදනා ගැන කෑ කෝ ගහන්නවත් උල්පන්දම් දෙන්න වත් යන්නේ නැහැ.”මාර්තුවේ මානව හිමිකම් සමුළුවට කොටි හිතවාදී දෙමළ ඩයස්පෝරාව කරන බලපෑම් ඔබ දකින්නේ කෙසේ ද?“මම හැමදාමත් කියන්නේ කොටි බලය බිඳ දැමීම මඟින් රටේ ත්‍රස්තවාදය පරාජය කිරීම රජයට ජනාධිපතිවරයාට අපේ ප්‍රශංසාව හිමිවෙනවා. නමුත් එතැනදී මේ කියන හිරිහැර, උපාය උපක්‍රම වැරැදි තිබුණ ද කියන්න බැහැ. යුද අපරාධ කියල පරණ සිද්ධි ගැන දිගින් දිගට චෝදනා කරනවා.අලුතෙන් ඉඩකඩම්, ගෙවල් දොරවල් ගැන චෝදනා කරනවා. කෝටි ගණන් හදල පාලම්, පාරවල් හදනව වගේ මිනිසුන්ගේ ප්‍රශ්නත් විසඳන්න ඕන.”මානව හිමිකම් සමුළුව හා අපේ රටේ ස්වාධිපත්‍යය අතර පරස්පරයක් තිබෙනවා ද?“රටක ස්වාධිපත්‍ය කිසි රටකට කඩ කරන්න බැහැනෙ. ඒවායේ මානව හිමිකම් කඩකිරීමත් ආණ්ඩුවකට කරන්න බැහැ. අපි මානව හිමිකම් රකිනව කියල ප්‍රඥප්තිවලට අස්සන් කරල තියෙන්නේ.දැන් බලන්න අරාබි රටවල් ඔක්කොම වගේ ලිබියාව, ඊජිප්තුව, ටියුනීසියාව වගේ රටවල් ඔක්කොම මිනිස් අයිතිවාසිකම් කඩ කිරීම් ගැන ඒකාධිපති පාලනයන්ට විරුද්ධව මිනිස්සු නැඟී හිටියේ. ඒක පිළිගන්න වෙනවා. රජයක යුතුකම රටේ යහපාලනය ඇති කිරීම.”සංවාද සටහන සරත් පෙරේරාජිනීවා මානව හිමිකම් සමුළුව ගැන ඔබ හිතන්නේ කුමක් ද?ජාතික නිදහස් පෙරමුණේ නායක,ඇමැති විමල් වීරවංශබටහිර රටවල න්‍යාය පත්‍රයට පටහැනිව යන රටවලට ප්‍රශ්න සහ බාධා ඇති කිරීමට ඒ රටවල ගමන අඩාල කිරීමට යම් යම් ක්‍රියාමාර්ග තෝරන ස්ථානයක් බවට මානව හිමිකම් සමුළුව අද පත් වෙලා ඉවරයි. ලෝකයේ යම් ප්‍රගතිශීලී රටක් ඇත්නම් එම රටට එරෙහිව අනර්ථකාරී ක්‍රියාවක් නැත්නම් බලපෑමක් කරන්න මේ ආයතනය කටයුතු කරනවා.මෙය එක්සත් ජාතීන්ගේ සංවිධානයේ පිරුවටයට වැහිලයි තිබෙන්නේ. මේ මාර්තු මාසයේදී පැවැත්වෙන ජිනීවා මානව හිමිකම් සමුළුවේ දී ලෝකයේ තවත් රටවල් කීපයක් සම්බන්ධයෙන් යෝජනා එනවා වගේම ශ්‍රී ලංකාවට සතුරු යෝජනාවක් දෙවැනි වතාවටත් ඇමෙරිකාව ඉදිරිපත් කිරීමට නියමිත බව ප්‍රකාශ කොට තිබෙනවා. ඒ වගේම ඇමෙරිකාව බලපෑම පාවිච්චි කරලා එම යෝජනාව බහුතර ඡන්දයෙන් සම්මත කර ගැනීමට ඉඩ තිබෙනවා. ඒ නිසා ජිනීවා මානව හිමිකම් සමුළුවේ සැබෑ ස්වරූපය එය බවයි මගේ හැඟීම.මානව හිමිකම් සමුළුවෙන් ඇත්තටම මානව හිමිකම් රැකෙනවා ද?ඔය කියන බොරු ප්‍රජාතන්ත්‍රවාදයෙන් ලෝකයේ රටවල මානව හිමිකම් රැකෙනවා ද? මානව හිමිකම් කියන්නේ මොනව ද? මූලික මිනිස් අවශ්‍යතායි. ආහාර, ඉඳුම් හිටුම්, ඇඳුම් පැලදුම්, බෙහෙත් හේත් ඔය ටික නැත්නම් මොනව ද මානව හිමිකම්. ඒ මූලික මිනිස් අයිතිවාසිකම් නොමැතිනම් කතා කිරීමේ නිදහස, ඡන්ද බලය, අර බලය, මේ බලය, දුන්නයි කියලා වැඩක් තියෙනවා ද?මේ මූලික මිනිස් අවශ්‍යතා මොන වගේ රටවල ද තියෙන්නේ. නමුත් ලිබියාවේ තිබුණා. හොඳ සෞඛ්‍ය සේවයක්, අධ්‍යාපනයක්, හැම කෙනකුටම ගෙයක් දුන්නේ නැද්ද, විදුලිය නොමිලේ දුන්නේ නැද්ද? වාහනයක් සහ තෙල් නොමිලේ දුන්නා. එතකොට ලිබියාවට මානව හිමිකම් රැකෙන රටක් කීවා ද? නමුත් බටහිර රටවල් කියන්නේ බඩ පොත්ත පිටපොත්තට ඇළුණු එවුන්ට කතා කිරීමේ නිදහස දියව් කියලයි. කන්ඩ නැති එවුන්ට කන්ඩ දෙන්ඩ ඕනේ ඒකයි මානව නිදහස කියන්නේ. අද කියුබාවේ තමයි හොඳම සෞඛ්‍ය සේවය තියෙන්නේ. හොඳම අධ්‍යාපනය තියෙන රට.නමුත් ඒ රටට එරෙහිව ජිනීවාවල යෝජනා ගෙන එනවා. මේක දෙබිඩි මානව හිමිකම් විකාරයක්. ඒ නිසා ජිනීවා මානව හිමිකම් සමුළුවත් මහා තක්කඩියන්ගේ කොල්ලකාරයන්ගේ තිප්පොළක් කියලා කවුරුත් දන්නවා. දැනගෙන එහෙම නෑ කියලා හිතාගෙන ඉන්නවා.මානව හිමිකම් මොනවාදැයි අර්ථ දක්වා තිබෙන ආකාරය නිවැරැදි ද?එක්සත් ජාතීන්ගේ සංවිධානය ගතහොත් ඔවුන් මානව හිමිකම් අර්ථ ගන්වා තිබෙන ආකාරය වැරැදි වුණත් නිවැරැදි වුණත් ඔවුන් මානව හිමිකම් දෙස බලන්නේ ඔළුවෙන් හිටගෙන කියන දෙය නම් ඉතා පැහැදිලියි. එදා මේ රටේ මිනිස්සු එල් ටී ටී ඊයෙන් මරණ තර්ජන එල්ල වෙමින් ජීවත් වීම ගැන චෝදනාවක් තිබුණේ නෑ. එහෙම අපි අවුරුදු 30 ක් ජීවත්වුණා. එතකොට අපේ රට හොඳයි. ඒ යුද්ධයෙන් එල් ටී ටී ඊය දිනලා රජයේ හමුදා පරාජයට පත් වුණානම් ඒත් මේ රටට මානව හිමිකම් චෝදනා නැහැ.ශ්‍රී ලංකා රජය යුද්ධය දිනා කොටි ඉවර කර සාමය ඇති කළාම තමයි එක්සත් ජාතීන්ගේ සංවිධානයට මානව හිමිකම් ප්‍රශ්න ඇතිවෙලා තියෙන්නේ. 1989 ජනතා විමුක්ති පෙරමුණේ සාමාජිකයෝ 60,000 ඝාතනය කළා. කෝ මානව හිමිකම් චෝදනා. බටලන්ද වධකාගාරය ගැන එක්සත් ජාතීන්ගේ සංවිධානය සොයා බැලුව ද? නැහැ.මෙතැන තියෙන්නේ බටහිර අධිරාජ්‍යවාදීන්ගේ ආර්ථික දේශපාලන න්‍යාය පත්‍රය පිළිගන්නේ නැතිනම් කිසියම් රටක පාලකයෙක් ඒ පාලකයා පැත්තකට හැරුණත් වැරැදියි. හැබැයි බටහිර අධිරාජ්‍යවාදය පිළිගත් කුක්කෝ ඉන්න රටක මොන තරම් මානව හිමිකම් උල්ලංඝනය වුණත් ප්‍රශ්නයක් නැහැ. ජේ. ආර්. ජයවර්ධන හොඳ අධිරාජ්‍යවාදී ගැත්තෙක්. එයා තරම් මේ රටේ ප්‍රජාතන්ත්‍රවාදය වළලපු කෙනෙක් නැහැ. නමුත් එයාට බටහිර රටවලින් මානව හිමිකම් චෝදනා ආවේ නැහැ.නමුත් මහින්ද රාජපක්ෂ ජනාධිපතිතුමා කොටි ඉවර කරලා මේ රට බෙදන්න තිබුණු අවස්ථාව අහිමි කළ නිසා ඒ තරහට මේ පළිගැනීමේ ව්‍යාපාරය යනවා. එයාලාට ඕනෑ විදියට ජනාධිපතිතුමා හීලෑ කර ගන්ඩ බැරි වුණා. ඉතින් මේ රටේ විරුද්ධ පක්ෂයේ ඉන්න අය රතු සහ කොළ කමිස ඇඳගෙන අධිරාජ්‍ය විරෝධී විදියට කරන්නේ අධිරාජ්‍යවාදීන්ගේ සාහසික අරමුණ ඉටුකර ගැනීම සඳහා නියමින් සහ අනියමින් උදව් කිරීමයි.මානව හිමිකම් සමුළුවේ සැඟවුණ පරමාර්ථ නැද්ද?මානව හිමිකම් සමුළුවට ලංකාවට එරෙහිව ගෙන එන යෝජනාවේ අන්තර්ගතය නොදැනගත්තත් මෙහෙම යෝජනා ගෙන එමින් සම්මත කර ගනිමින් යන ක්‍රියාවලියක් තිබෙනවා. මුලින්ම මේ ක්‍රියාවලිය පටන් ගත්තේ යුද්ධය අවසන් කළ පසුවයි. ඒ යුද්ධයේ අවසන් දින කීපයේ සිදුවූ බරපතළ මානව හිමිකම් කඩවීම් සිදුවූවායි කියමින්.එහෙම මතයක් බටහිර රටවල් හැදුවා. නමුත් එය තහවුරු කර ගන්න බැරි වුණා. එහෙම බැරි වුණාම සරත් ෆොන්සේකා ඡන්ද ගුණ්ඩුවට පටලවා ජනාධිපතිවරණ සටනට ගෙනත් ඔහුගේ කටින් කියා ගත්තා සුදු කොඩි අරන් ආ කොටි නායකයන්ට වෙඩි තැබීමේ කතාවක් ගැන. ඒකෙන් අන්තර්ජාතික චෝදනාවට වැඩි වලංගු භාවයක් ලැබුණා. ඊළඟට දරුස්මාන් වාර්තාවක් ඉදිරිපත් වුණා. ඒක තමයි රටට එරෙහි මහා ආරම්භය.එදා දරුස්මාන් වාර්තාව අකුලා ගනු කියලා අපි එක්සත් ජාතීන්ගේ කොළඹ කාර්යාලය ඉදිරිපිට උපවාස කළේ දරුස්මාන්ගේ වාර්තාවෙන් මෙය නතර නොවී ඉදිරියට යන බව දන්නා නිසායි. ඊළඟට ලංකාවට එරෙහි යෝජනාවක් සම්මත කර ගත්තා. ඊළඟට අප ලවා උගත් පාඩම් හා ප්‍රතිසංධාන කොමිසම කියලා වාර්තාවක් හදාගත්තා. ඊළඟට නවනීදන් පිල්ලේ ඉතා සැහැසි වාර්තාවක් ඉදිරිපත් කර තිබෙනවා. කොටි සංවිධානය ලොව පිළිගත් සංවිධානයක් බව හිතාගෙන ඇය කරන විග්‍රහයක් තිබෙනවා.ඊළඟට චැනල් නයින් සහ බටහිර මාධ්‍ය ගොඩනඟන මතවාද තිබෙනවා. ඊළඟට මේ වසරේ මාර්තුවල යෝජනාවක් ලංකාවට එරෙහිව එනවා.රජයක් හැටියට මානව හිමිකම් සමුළුවේ බලපෑම් ගැන කුමක් කිව හැකි ද?කියුබාව ගත්තොත් මානව හිමිකම් සමුළුවේ ඒ රටට එරෙහි යෝජනා දහස් ගණනක් සම්මත වෙලා ඇති. ඉතින් යෝජනා සම්මත වෙනවා ඒකට මුහුණදීගෙන ඉදිරියට යන්ඩ වෙනවා. ඊළඟට අපේ රටේ මිත්‍ර රටවලට අපේ රජය කරුණු ඉදිරිපත් කොට තිබෙනවා. ඒ වගේම අපේ රට ගැන මධ්‍යස්ථව හිතන සහ රටට හතුරු රටවලටත් කරුණු ඉදිරිපත් කොට තිබෙනවා.ඒත් ඒ කරුණු ඉදිරිපත් කිරීම මත නෙමෙයි මානව හිමිකම් කවුන්සලයේ ඡන්ද ගොඩ තීරණය වෙන්නේ. එක්සත් ජනපදයෙන් ණය ගන්ඩ බලා සිටින, වාසියක් ගන්ඩ බලා සිටින රටවල් එතනදී හරි වැරැද්ද බලන්නේ නැහැ.චණ්ඩියාගේ පැත්තට අත උස්සනවා. ලෝකයේ සමහර රටවල් කටයුතු කරන්නේ එහෙමයි.විපක්ෂයක් හැටියට මානව හිමිකම් සමුළුවේ බලපෑම් දෙස බැලිය යුත්තේ කෙසේ ද?හැම වසරකම ජිනීවා මානව හිමිකම් කමිටු රැස්වීම ළං වෙනකොට රනිල් මහත්තයා යනවා උතුරු පළාතට. ඔබ බලන්න ගිය වසරේදීත් ඇමෙරිකාව මානව හිමිකම් සමුළුවේ යෝජනාව ගෙන ඒමට පෙර රනිල් උතුරට ගියා. මේ වසරේත් ගියා. ගිහින් කීවේ දෙමළ සන්ධානයට ඡන්දය දෙන්ඩ කියලායි.දැන් රනිල් ඉන්නේ දෙමළ සන්ධානයට උතුර බාර දෙන්ඩ. රනිල් කීවේ දෙමළ ජනතාවට දෙමළ සන්ධානය එක්ක වැඩ කරන්ඩ කියලයි. ඊළඟට සියයකට වැඩි පිරිසක් අස්සන් කොට ජිනීවාවලට ලිපියක් බාර දී තිබෙනවා. ඒකෙන් කියන්නේ ලංකාවට බලපෑම් කිරීමට වහාම මැදිහත් වෙන්ඩ කියලයි. ඉතින් මේ වගේ විවිධ බලවේග අද කටයුතු කරනවා.මාර්තු මාසයේ පැවැත්වෙන මානව හිමිකම් සමුළුවට කොටි හිතවාදී දෙමළ ඩයස්පෝරාව කරන බලපෑම් ඔබ දකින්නේ කෙසේ ද?කොටි හිතවාදී දෙමළ ඩයස්පෝරාව කියන්නෙත් බටහිර රටවල්. ඇමෙරිකාවේ තමයි රුද්‍රකුමරන් කියන කොටි නායකයා ඉන්නේ. බටහිර අධිරාජ්‍යවාදී රටවල් මේ කොටි හිතවාදී ඩයස්පෝරාවට උදව් කරන්නේ නැතිනම් එය පවතින්නේ නැහැ. එය පවතින්නේ බාහිර බලවේගයක උදව් තිබෙන නිසයි. ඩයස්පෝරාව තමයි මේ රටේ දෙමළ ජාතික සන්ධානය නඩත්තු කරන්නේ.මානව හිමිකම් සමුළුව සහ අපේ රටේ ස්වාධිපත්‍යය අතර පරස්පරතාවක් තිබෙනවා යැයි ඔබට සිතෙනවා ද?අපේ මේ වෙනකොට ගෙවා දමන්නේ ලෝකයේ එක තැනක සිට තවත් තැනකට යමින් සිටින කාලයක්. මේ තමයි අධිරාජ්‍යවාදී රටවල් තමන්ගේ රටවල අර්බුදකාරී අවස්ථාවකට මුහුණ දී සිටින අවදිය. පැරැණි අධිරාජ්‍යවාදය වගේම නව අධිරාජ්‍යවාදය තිබෙනවා. අලුත් අධිරාජ්‍යවාදය පැරැණි ස්වරූපයෙන්ම ක්‍රියාත්මක වෙන්න පටන්ගත් කාලයක් මේ. ඇමෙරිකානුවන්ගේ විරැකියාව ඉතා ඉහළයි. එක්සත් ජනපදයේ තිබෙන ආර්ථික අසහනය පෙනෙනවා.ඒ නිසා ඔවුන් වහ වහා රට රටවල තෙල් සම්පත කොල්ල කෑමට උස්සාහ කරනවා ඒ සඳහා යන ගමනේ දී ඔවුන්ට ලංකාව වැදගත්. කුමක් සඳහා ද ඉන්දියාව දුර්වල කරන්ඩ. ලංකාවේ ඊලම හදලා ඉන්දියාව බෙදන්න. ඊළඟට ඒ කෑලි දෙකම අල්ලා ගන්ඩ. ඉතින් ඒ යන ගමනට සහයෝගය දක්වන එක් ආයතනයක් පමණයි ජිනීවා මානව හිමිකම් සමුළුව. එක්සත් ජාතීන්ගේ සංවිධානය අභාවයට ගිහින් නව ලෝක එකමුතුවක් හැදෙයි. එතෙක් මේ අභියෝගයන්ට අපේ රටටත් මුහුණ දෙන්ඩ සිදු වේවි.සංවාද සටහන චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=ab1302245</link>
    <topic>විපක්ෂය එකතු විය යුත්තේ රටට හිතකර  බලවේග සමඟ මිස රටට අහිතකර  බලවේග සමඟ නොවේ</topic>
    <author/>
    <content>ජ්‍යෙෂ්ඨ අධිනීතිඥ ගෝමින් දයාසිරිමෙවර ජිනීවා නුවර පවත්වන ජගත් මානව අයිතිවාසිකම් කවුන්සිලයේ සැසිවාරය වෙනදාට වඩා උණුසුම් වාතාවරණයක් ගනු ඇත්තේ ඇමෙරිකාව බටහිර ජාතීන් සමඟ එක්ව ශ්‍රී ලංකාවට එරෙහිව යෝජනාවක් ගෙනඒමට බලාපොරොත්තු වන බව ප්‍රකාශ කර තිබීම නිසායි.අපේ හිතමිතුරකු වශයෙන් සැලකූ ඉන්දියාව ද නැවත අපට විරුද්ධව මේ සමුළුවේ දී කටයුතු කරනු ඇතැයි ආරංචි මාර්ගවලින් පැවසෙනවා.මෙවර අපට ගිය වසරේ සහය ලැබුණ කියුබාව, චීනය හා රුසියාවේ සහාය ද නොලැබෙන්නේ ඔවුන්ට මෙවර එම කවුන්සිලයේ සාමාජිකත්වය නොමැති නිසයි.නමුත් අප එදා ලබාගත් හමුදා ජයග්‍රහණ නිසා අපට මෙවැනි තහංචි දමන්නට හදන්නේ අපගේ හමුදා කිසි විටෙක නොකරන ලද, ඔප්පු කරගත නොහැකි චෝදනා අපට විරුද්ධව එල්ල කරමිනි. යුද්ධය පැවැති අවස්ථාවේ මෙන් නැවත අත්වැල් බැඳගෙන රටක් ලෙස ක්‍රියාකාරීව නිර්භයව හා එඩිතරව මේ එල්ල කරන හිස් චෝදනාවලට මුහුණ දී ඒවා පරාජය කිරීම අත්‍යවශ්‍යව තිබෙනවා.අප ජනතාවක් ලෙස හමුදාව ලත් ජයග්‍රහණවල සාර්ථක ප්‍රතිඵල බුක්ති විඳින මේ අවස්ථාවේ මේ ඇතිව තිබෙන සුබදායී තත්ත්වය අහෝසි කිරීමට ආපසු හැරවීමට විශේෂයෙන් දෙමළ ඩයස්පෝරාව හා දෙමළ ජාතික සන්ධානය ගන්නා ක්‍රියාමාර්ගවලට විරුද්ධව ජනතාව නැගී සිට එවැන්නකට කිසිසේත් ඉඩ නොදිය යුතුය. නැතහොත් සිදුවන්නේ නැවත වරක් දෙමළ ජාතික සන්ධානයේ ෆෙඩරල්වාදී යෝජනා ඉදිරියට ගෙනැවිත් රට බෙදීමට මාර්ගය කැපීමයි. රට බෙදන්න කළ යුද්ධය පරාජය කළ ආකාරයටම ෆෙඩරල්වාදී අදහස් අනුව රට බෙදන්න ගෙනෙන යෝජනා ද පරාජය කළ යුතුය.මෙහිදී විපක්ෂයේ ප්‍රධාන දේශපාලන පක්ෂය වන එක්සත් ජාතික පක්ෂය ද අද දෙමළ ජාතික සන්ධානය සමඟ එක්ව සිටීම භයානක පෙරනිමිත්තකි. විපක්ෂ දේශපාලන පක්ෂත් සමඟ දෙමළ ජාතික සන්ධානය මෙසේ අත්වැල් බැඳ ගැනීම අපට විරුද්ධව යෝජනා ගෙන එන අවස්ථාවක රටට විරුද්ධ රටවල්වලට හා ඒ රටවල් පසුපස යන එන් ජී ඕ සංවිධානවලට වාසිදායක වාතාවරණයකුයි සකස් වෙමින් තිබෙන්නේ.මෙවැනි වාතාවරණයක් තුළ ජනතාව නිරතුරු සූදානමින් සිටිය යුතුවා සේම මේ තත්ත්වයට මුහුණ දීමට රටක් ලෙස කළ යුත්තේ කුමක් ද යන ප්‍රශ්නයට ද පිළිතුරක් සොයා ගත යුතුය. මෙහිදී ගත හැකි රටට සුදුසුම ක්‍රියාමාර්ගය ජනාධිපතිතුමා විසින්ම පත්කරන ලද උගත් පාඩම් කොමිසමේ නිර්දේශ ක්‍රියාත්මක කිරීමයි.මේ නිර්දේශ ක්‍රියාත්මක කිරීමෙහිලා විශාල අතපසු කිරීමක් අකාර්යක්ෂමතාවක් රජය දැක්වීමයි මෙවර අපේ හතුරු හමුදාවන්ට ගැම්මක් පිම්මක් ලබාදීමට හේතු වී ඇත්තේ. රජය මේ උගත් පාඩම් කොමිසමේ නිර්දේශ හරිහැටි ක්‍රියාත්මක කිරීමට ක්‍රියාකාරී වූවානම් රටට විරුද්ධ ඇමෙරිකන් යෝජනාවක් ඉදිරිපත් කිරීමටවත් අවස්ථාවක් ලැබෙන්නේ නැහැ.මක් නිසා ද උගත් පාඩම් කොමිසම ජනාධිපතිතුමා පත්කරන අවස්ථාවේ එය සුදු හුනු ගෑමක් සඳහා ගත් ප්‍රයත්නයක් වශයෙන් බටහිර යුරෝපා රටවල් හා දෙමළ ඩයස්පෝරාව සඳහන් කළත් එහි නිර්දේශ ඉදිරිපත් වූ පසුව ඒ යෝජනා හරහා ඔවුන්ගේ ප්‍රශංසාව දිනාගන්නට ලංකාව සමත්වුණා.ත්‍රස්තවාදීන්ට විරුද්ධ යුද්ධය සාර්ථකව කල් නොයවා අවසන් කිරීමට හැකිවීම සාමය උදාකර ගැනීමට හැකිවීම මුළු රටම පොදුවේ ලැබු ජයග්‍රහණයක්ම විය. මෙහිදී රටට හමුදාවට ආණ්ඩුවට විරුද්ධ අපේ විරුද්ධවාදීන් දෙමළ හිතවාදී ඩයස්පෝරාව ද ඇතුළුව ක්‍රියාත්මකව සිටින්නේ රට ලැබු යුද ජයග්‍රහණය මේ මොහොතේ හෝ ඔවුන්ගේ වාසියට හරවා ගැනීමටයි. එම තත්ත්වය වළක්වා රටට වාසිදායක තත්ත්වයක් ඇතිකර ගැනීමට කළ යුත්තේත් කළ යුතුව තිබුණේත් ජනාධිපතිවරයා විසින් පත්කළ උගත් පාඩම් කොමිසමේ මේ නිර්දේශ රටට ගැළපෙන හා සුදුසු ආකාරයට ක්‍රියාත්මක කිරීමයි. මෙහිදී සියලුම නිර්දේශ ක්‍රියාත්මක කිරීමට වඩා අවශ්‍ය වන්නේ රටට ගැළපෙන නිර්දේශ ක්‍රියාත්මක කිරීමයි.ඇමෙරිකාව දැනටමත් නිවේදනය කර ඇති පරිදි අපට විරුද්ධව යෝජනා ගෙන ඒමේ විවාදයෙන් අපට ජයගත හැකි එකම මාර්ගය වන්නේ ද මේ කොමිසමේ නිර්දේශ ක්‍රියාත්මක කිරීමයි. මෙවර අපට විරුද්ධව යෝජනා ගෙනැවිත් සම්මත කරගැනීමක් පමණක් සිදුවූවත් විය හැක්කේ අනාගත අර්බුදකාරී තත්ත්වයක් නිර්මාණය කිරීමයි. ඒ නිසා තවත් කල් නොයවා උගත් පාඩම් කොමිසමේ නිර්දේශ ක්‍රියාත්මක කිරීම අනාගතයට ඇමෙරිකානු යෝජනා හරහා ක්‍රියාත්මක කිරීමට උත්සාහ කරන ආර්ථික සම්බාධක ගෙනඒම වැළැක්වීමට යොදාගත හැකි හොඳම උපක්‍රමය වනු ඇත.මා කල්පනා කරන ආකාරයට ඉදිරියට වඩා වැදගත් වනු ඇත්තේ ජිනීවා සමුළුවෙන් පසුව අපේ‍්‍රල් මාසයේ සිට රජය ක්‍රියා කරන ආකාරයයි. නැවත වරක් අප නින්දට ගියහොත් සිදුවන්නේ රටට ආර්ථික දුෂ්කරතාවලට මුහුණ දීමටත් නොහැකි තත්ත්වයක් නිර්මාණය වීමයි. ඇමෙරිකානු හා බටහිර යුරෝපා ජාතීන්ගේ බලාපොරොත්තුවත් ආර්ථිකය රට අයහපත් දුර්වල තත්ත්වයට පත්කර එයින් උද්ගත වන තත්ත්වය අනුව රජය දුර්වල කිරීමයි. මෙහිදී රටට හතුරු බලවේග අනුව යන විපක්ෂයක් ද අපට පෙනේ.විපක්ෂය කළ යුත්තේ රට බේරා ගැනීමට කටයුතු කිරීම මිස රටේ සතුරු බලවේග සමඟ එක්වී තමන්ගේ දේශපාලන වාසි තකා ක්‍රියා කිරීම නොවන බව පැවැසිය යුතුයි. එසේ කළහොත් අවසාන ප්‍රතිඵලය වනු ඇත්තේ රට ගලවා ගත් හමුදා අනතුරට ලක්කිරීමකුයි.ජනතාවගේ යුතුකම වන්නේ ද රජයට හමුදාව ගලවා ගැනීමේ ක්‍රියාමාර්ගයකට ආධාර කිරීමයි. එසේ නොකළහොත් නිසි මාර්ගයට රජය යොමු කිරීම ද ජනතාවගේම වගකීම බව මේ මොහොතේ පැවැසිය යුතුයි.සාකච්ඡා කෙළේ සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=ab1302246</link>
    <topic>ඉංගි‍්‍රසි ප්‍රචලිත කිරීමේ වැඩසටහන අරලියගහ මන්දිරය</topic>
    <author>සැකසුම - සුනිල් දයා අල්විස්</author>
    <content>සැකසුම - සුනිල් දයා අල්විස්ඡායාරූප - සුදත් සිල්වා , චන්දන පෙරේරාඉංගී‍්‍රසියට බිය නොවන්න. කඩුව ලෙසින් බොහෝ දෙනා හඳුන්වන ඉංගී‍්‍රසි භාෂාව කතා කිරීමට ශ්‍රවණය කිරීමට තිබෙන බිය හා පැකිළීම තුරන් කිරීමටත් එය ඉගෙන ගැනීමටත් උදව් ලබා දෙන්න සූදානම්.එදාට වඩා අපේ දරුවෝ දැන් භාෂාව ඉගෙන ගන්න උනන්දු වෙනවා. සාමාන්‍ය පෙළ විභාගයට කතා කරන ඉංගී‍්‍රසි සහ ශ්‍රවණය සඳහා ද ලකුණු ලබා දෙන ක්‍රමයක් ගැන යෝජනා තිබෙනවා. එකවර මේක දරුවන්ට පටවන්න බැහැ. මේකට කාලයක් දරුවන්ට ලබා දෙන්න වෙනවා. මේ වගේ වැඩ පිළිවෙළකින් ඉංගි‍්‍රසියට දරුවෝ හුඟාක් උනන්දු වේවි.ඉංගි‍්‍රසිය වරප්‍රසාද ලාභි පැලැන්තියේ අභරණයක් වූ යුගය නිමා කර රටේ සියලු දරුවන් අතර ඉංගි‍්‍රසි භාෂාව ප්‍රචලිත කිරීමට පියවර ගත්තේද වත්මන් රජය ඉංගි‍්‍රසිය මෙවලමක් කර ගනිමින් ජීවිතය ජය ගන්නට අපේ දරු පරපුර පෙළගැසිය යුතුයි.මවුබස ආගම සහ ඉතිහාසය සියලු පාසල්වලට ඇතුළත් කළ යුතුයි. මෙය අන්තර්ජාතික පාසල්වල විෂය ධාරාවට ද ඇතුළත් විය යුතුයි. මීට අමතරව මෙම පාසල් අධීක්ෂණය කිරීමට සහ නියාමනය කිරීමට අවශ්‍ය නීතිරීති කඩිනමින් සකස් කරනවා. සියල්ල කරනුයේ දරුවන් වෙනුවෙන් බැවින් පළමුව දරුවා ගැන සිතීම සියලු දෙනාගේම වගකීම. අපේ අධ්‍යාපන ක්‍රමයේ විෂයමාලා රටට ගැළපෙන අනාගත රැකියාවලට සුදුස්සන් බිහිකරන අයුරින් සැකසිය යුතුයි..සුජාත දියණිය පසුගිය දිනවල ඉතා ප්‍රසිද්ධියට පත් ටෙලි නාට්‍යයක්. මෙය දුවලා අතරේ පමණක් නොවෙයි අම්මලා ආච්චිලා ගුරුවරු ඇතුළු හුඟාක් දෙනා අතර ජනපි‍්‍රයත්වයට පත්වුණා. මේ විදුහලේත් සිටින අපේ දුවලා අතරේ ‘චංගුමි’ වෙන්න කැමති අය ඉන්නවා ඇති. ඒකෙන් පෙනෙන්නේත් යහපත් දේ කරන්න අපේ ළඟ තියෙන කැමැත්ත. හැබැයි යහපත් දේ කරන්න දුක් විඳින්නත් ඕනෙ. අනුන්ට යහපතක් කළාම තමන්ටත් සතුටක් ඇති වෙනවා.අපේ පාසල් දරුවන්ට යමක් දුන්නොත් එයින් ප්‍රයෝජනයක් ගන්න දන්නවා. සාමාන්‍ය පෙළ හෝ උසස් පෙළ වේවා ඕනෑම කඩඉම් විභාගයක ලංකාවේ පළමුවෙනියා බිහි කරන්න කොළඹින් පිට පාසල්වලට පුළුවන්කම ලැබී තියෙනවා.පාසලක ළමයින් ඉන්නේ පැය කිහිපයක් පමණයි. ළමයින් වැඩි කාලයක් ගත කරන්නේ මවුපියන් සමඟයි. ඒ නිසා දරුවන්ගේ ආකල්ප ගොඩනැඟීමේ කාර්ය ඉටුවිය යුත්තේ ගෙදරිනුයි. මවුපියන්ව දරුවන් ඉදිරියේ විවේචනයන් නොකර සිටිය යුතුය. එසේම දරුවන් ඉදිරියේත් රට ගැන උපන් දේශය ගැන විවේචනයෙන් වැළකී සිටිය යුතුයි.අධ්‍යාපනයේ සමාන අවස්ථා දැන් රටටම බෙදිලා යන වැඩ පිළිවෙළ ක්‍රියාත්මක වෙනවා. මේ නිසා අපිට පිට පළාත්වලින් හොඳ විභාග ප්‍රතිඵල ලැබෙන්නේ. අපිට ඕනෙ අපේ දරුවන්ගේ මතු අනාගතය යහපත් කරන්නයි. අපි ඒ දේ ඉටු කරමින් සිටිනවා. ඉදිරියටත් සිදු කරනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=ab1302247</link>
    <topic>“ළමා ලෝකයත් එක්ක ඉන්න එක කොච්චර සුන්දරද”</topic>
    <author>චන්දන බණ්ඩාර</author>
    <content>නාමල්ආණ්ඩු පක්ෂය නියෝජනය කරන ඇමැති ධුර නොදරන පසුපෙළ මන්ත්‍රීවරු හතළිස් දෙදෙනෙක් පසුගියදා කොළඹ දිස්ත්‍රික් පාර්ලිමේන්තු මන්ත්‍රී තිලංග සුමතිපාල ගේ නිවෙසේදී හමු වූහ. එම හමුවීමට නිමිත්ත වූයේ ඔවුන් විසින්ම පිහිටුවාගත් “හෙටක්” නමැති සංවිධානයයි. ආණ්ඩුව වෙත විවිධ පාර්ශ්වයන්ගෙන් එල්ල වන චෝදනා සඳහා පිළිතුරු දීමටත්, ආණ්ඩුව වෙනුවෙන් පෙනී සිටීමත්, ඇමැති ධුර නොදැරීම හේතුවෙන් රටේ පරිපාලනයට හා සංවර්ධන කාර්යයට සම්බන්ධ වීමේ දී මතුවන ගැටලු හා අභියෝගයන්ට කණ්ඩායමක් ලෙස මුහුණදීම සඳහාත් ආණ්ඩු පක්ෂයේ පසුපෙළ මන්ත්‍රීවරු විසින් “හෙටක්” නමැති එකමුතුව ගොඩනඟා ගනු ලැබුවේ මීට මසකට පමණ ඉහතදීය.තිලංග සුමතිපාල ගේ නිවෙසේදී ඉකුත් දා සංවාදශීලී සුහද හමුවක් ලෙස සංවිධානය කර තිබුණේ එහි දෙවන මුණගැසීමය. මේ එකමුතුවේ නායකත්වය පාර්ලිමේන්තු මන්ත්‍රී නාමල් රාජපක්ෂ වෙත ලබා දී ඇති අතර පසුපෙළ මන්ත්‍රීවරු 50 කට අධික සංඛ්‍යාවක් “හෙටක්” හා සම්බන්ධ වී සිටිති.එම රැස්වීමේදී පාර්ලිමේන්තු මන්ත්‍රීවරු ජාතික මට්ටමින් පමණක් නොව ප්‍රාදේශීය වශයෙන් ද තමන් මුහුණදෙන ගැටලු පිළිබඳ විවෘත සංවාදයක නිරත වූහ. රාජ්‍ය සේවයේ අඩු ලුහුඬු පමණක් නොව අධ්‍යාපනය, පොලීසිය, ප්‍රාදේශීය සංවර්ධනය ගැන ද එහිදී එකිනෙකා අදහස් ගෙනහැර දක්වන්නට වූහ. එහිදී මතුවන අදහස් හා යෝජනා ජනාධිපතිතුමා වෙත ගෙන යාම ද “හෙටක්” එකමුතුවේ අරමුණ වී තිබේ.එම හමුවීම තිලංග සුමතිපාල ගේ නිවෙසේ පැවැතීම නිසාම ක්‍රිකට් නිලවරණය ද පැමිණි සිටි සියලු දෙනාගේම අවධානයට ලක්වූ මාතෘකාවක් විය. ක්‍රිකට් නිලවරණය මාර්තු මස 30 වැනිදා පැවැත්වෙන බැවින් නාමයෝජනා බාර ගැනීම පෙබරවාරි 28 වැනිදා අවසන් කරන බැවින් ක්‍රිකට් පාලක මණ්ඩලයේ සභාපති ධුරය ඇතුළු සෙසු තනතුරු සඳහා තරග වදින්නට සූදානම් වන පිරිස පිළිබඳව ද එහිදී කතාබහ ඇතිවිය. එහිදී මන්ත්‍රි කණ්ඩායම යෝජනාවක් ලෙස ගෙන ආවේ ක්‍රිකට් ක්‍රීඩාව පිළිබඳ බොහෝ අත්දැකීම් ඇති තිලංග සුමතිපාල ක්‍රිකට් පාලක මණ්ඩලයේ සභාපති ධුරය සඳහා තරග කළ යුතු බවය. එම යෝජනාව පාර්ලිමේන්තු මන්ත්‍රී නාමල් රාජපක්ෂ විසින් ස්ථිර කිරීම ද විශේෂ සිදුවීමක් විය.සූර්ය පදනම මඟින් සංවිධානය කළ වාණිජ, ඉංගි‍්‍රසි, පරිගණක සහ දෙමළ භාෂාව පාඨමාලා හැදෑරූ තරුණ තරුණියන්ට සහතිකපත් බෙදා දීමේ උත්සවයකට පසුගිය ඉරිදා එජාප හිටපු නියෝජ්‍ය නායක කරූ ජයසූරියට සහභාගි වූයේ ප්‍රධාන ආරාධිතයා වශයෙනි. එහිදී කරු කීවේ හෙට දිනයේ ජාතිය භාර ගන්නා තරුණ පෙළ නවීන ලෝකයේ දැනුමින් සන්නද්ධ කිරීම මඟින් ඔවුන් සමාජයට යහපත් පුරවැසියන් ලෙස දායාද කිරීමට අවකාශ සැලසෙන බවය.මේ අතර නීතිඥ නාමල් රාජපක්ෂ මන්ත්‍රීවරයා සෙනසුරාදා රාත්‍රී ප්‍රදේශයේ නීතිඥවරුන්ට බෙලිඅත්තේ හෝටලයකට ආරාධනා කොට තිබිණි. ඇමැති ජී. එල්. පීරිස්ගේ ද උපදෙස් අනුව සංවිධානය කළ එම හමුවේ අරමුණ වූයේ හම්බන්තොට වරාය, මත්තල ගුවන් තොටුපොළ හා ආයෝජන මණ්ඩලය ද කේන්ද්‍ර කොට ඉදිරියේ දී බිහිවන නව ව්‍යාපෘති රැකියා හා සම්බන්ධ වාණිජ නීති සේවා සඳහා එහි නීතිඥ ප්‍රජාව සූදානම් කිරීමයි.නාමල් මන්ත්‍රීවරයා ද කැටුව හෝටලයට යාම සඳහා කාල්ටන් නිවෙසට පැමිණි ජී. එල්. පීරිස් ඇමැතිවරයාට ජනාධිපතිතුමා ද හමුවිණි. ජනාධිපතිතුමා කාල්ටන් නිවෙසට පැමිණ සිටියේ ගාමිණි සෙනරත් ගේ සොහොයුරාගේ අවමඟුලට සහභාගි වීම සඳහා පැමිණි අතරවාරයේදීයි. රාත්‍රීයේ සූදානම් කොට තිබුණු නීතිඥවරුන්ගේ රැස්වීමත් එහි අරමුණත් දැනගත් ජනාධිපතිතුමා ඒ පිළිබඳව තම සතුට පළ කළේය. එය අනිවාර්යයෙන්ම කළ යුතු කාලීන වැඩපිළිවෙළක් බව ජනාධිපතිතුමා කියා සිටියා. ජනාධිපතිතුමාට සමුදුන් ජී. එල්. පීරිස් ඇමැතිවරයා සහ නාමල් මන්ත්‍රීවරයා සිටි හෝටලයට පැමිණෙන විට රාත්‍රී 7.00 පමණ වීය. රැස්වීමට නීතිඥවරුන් විශාල පිරිසක් පැමිණ සිටි අතර ජී. එල්. ඇමැතිවරයාගේ කතාවෙන් පසු ඒ අයගෙන් විවිධ යෝජනා හා අදහස් ප්‍රකාශ විණි. “අපි ගුවන්, නාවික හා කර්මාන්ත අංශවල වාණිජමය නීති හා ගිවිසුම් පිළිබඳ ප්‍රවීණයන් මඟින් ප්‍රදේශයේ නීතිඥ ප්‍රජාව දැනුවත් කළ යුතුයි” නාමල් මන්ත්‍රීවරයා ප්‍රකාශ කළේය. සභාව අත්පොළසන් දෙමින් ඒ යෝජනාවට ප්‍රසාදය පළ කළේය. යෝජනා තර්ක විතර්ක හා සාකච්ඡා අතරේ රැස්වීම රාත්‍රී 10.00 ට පමණ අවසන් වීය.“දැන් ඉතිං මොනවහරි කාල බීල ඉමු” නාමල් මන්ත්‍රීවරයා පිරිසට ආරාධනා කළේය. රාත්‍රී භෝජන සංග්‍රහය සමඟ සංගීත සාදයක් ද සංවිධානය කොට තිබිණි. නීතිඥවරුන් තම තමන්ගේ ගායන හැකියාවන් පෙන්වන අතරේ නිශාන්ත සඳපරණ හා උපාලි මොහොට්ටි දෙදෙනා කරට අත් දමා ගනිමින් යුග ගීතයක් ගායනා කළහ. දෙදෙනාගේ විශේෂත්වය වූයේ මේ දෙදෙන පසුගියදා පැවැති දෝෂාභියෝගයේදී දෙපිලක සිටීමයි.කුරුවිට අත්යන්ත්‍ර පෙහෙකම් අලෙවිහල පසුගිය බ්‍රහස්පතින්දා ජනතා අයිතියට පැවරීම මහ ඇමැති මහීපාල හේරත් අතින් සිදුවිය.අලෙවි සල විවෘත කිරීමට සූදානමින් පහන් දැල්වීමට ආරාධිතයන්ට ඇරැයුම් ලැබිණි. එම අවස්ථාව වාර්තා කිරීමට පැමිණි ප්‍රාදේශීය මාධ්‍යවේදීන් අතර බීබීසී ගුවන් විදුලියේ දේශීය මාධ්‍යවේදියෙක් ද විය.රංජිත් බණ්ඩාර ඇමැතිවරයා ඔහුට ද පහනක් දැල්වීමට ඇරැයුම් කළේය. මෙතුමා මෙරට විතරක් නෙමෙයි ලෝකෙම පත්තු කරන මාධ්‍යවේදියෙක්, මහීපාල හේරත් එසේ සරදමක් කරමින් දැල්වූ ඉටිපන්දම මාධ්‍ය මිතුරා අතට පත් කළේය.වසර නවයක් පළාතේ අධ්‍යාපන අමාත්‍ය ධුරය හෙබවූ මහීපාල හේරත් මේ වන විට පළාතේ අධ්‍යාපන ඇමැති නොවූවද ඔහු අදත් පාසලකට ගොඩවන්නේ පොත් පත් ක්‍රීඩා උපකරණ පරිගණක වැනි භාණ්ඩ තොගයක් ද පාසල් ළමයින්ට තෑගි වශයෙන් රැගෙනය.පසුගිය දා කෑගල්ල මහා නාග මහා විද්‍යාලයේ වාර්ෂික නිවාසාන්තර මලල ක්‍රීඩා උලෙළට මහීපාල හේරත් ප්‍රධාන ආරාධිතයා වශයෙන් සහභාගි වූ අතර එදින ඔහු සිරිත් පරිදි වෙන දිනවලට වඩා තෑගි ගණනාවක් කෑගල්ල මහානාග මහා විදුහලේ දුවා දරුවන්ට පරිත්‍යාග කළේය. ඒ අතර රුපියල් ලක්ෂ ගණනක් වටිනා විවිධ උපකරණ පොත් පත් සහ ක්‍රීඩා උපකරණ ද විය.අනතුරුව මහ ඇමැතිවරයා සඳහන් කළේ කෑගල්ල මහානාග මහා විදුහලට තමා මෙසේ වැඩි සැලකිල්ලක් දක්වන්නේ එම විද්‍යාලයේ අධ්‍යාපන, ක්‍රීඩා, කලා කටයුතුවල දැවැන්ත සංවර්ධනයට අමතරව අපූරු මානුෂීය කරුණක් ද පෙරදැරි කරගෙන බවය.ගලිගමුව අඹන්පිටිය විශේෂ පාසලේ දෑත් දෙපා අක්‍රිය එහෙත් ප්‍රශ්න පත්‍රවලට වාචිකව පිළිතුරු දී මෙවර සරසවි වරම් ලද තිළිණි නිමේෂිකා ජයතිලක ශිෂ්‍යාවගේ විජයග්‍රහණයේ සැඟවුණු රහසක් ද හේරත් එදින හෙළිදරව් කෙළේය.ඈ සාමාන්‍ය පෙළ සමත්ව තවදුරටත් උසස් අධ්‍යාපනය ලැබීමට අවශ්‍ය බව වසර දෙකකට පෙර මගෙන් ඉල්ලීමක් කළා. එදා අඹන්පිටිය විශේෂ පාසලේ ඈ සඳහා ම උසස් පෙළ පන්ති ආරම්භ කිරීමට තීරණය කළ මොහොතේ සිය කැමැත්තෙන්ම එහි පැමිණ ඒ දැරියට ඉගැන්වීමේ කටයුතු භාරගත්තේ මේ කෑගල්ල මහානාග මහා විදුහලේ ගුරු මවුවරු. ඒ උතුම් කැපවීම ඇගැයීමටත් මම මෙය අවස්ථාවක් කර ගන්නවා.ඒ වගේම තිළිණි දියණිය මෙවර උසස් පෙළ සමත් වීමෙන් පසු ඇයට තව දුරටත් කළ යුතු ආධාර උපකාර කවරේදැයි මා ඇගෙන් විමසුවා. ඈ පැවසුවේ ඈ වැනි තවත් පිරිසකට ඉගෙනුමට අවස්ථාව සලසා දීම ඇයට කළ හැකි ඉහළම උපකාරය බවයි. ආත්මාර්ථය පිරුණු සමාජයක දෑත් දෙපා අක්‍රිය ඒ දැරියගේ සිතුවිලි එතරම් පොහොසත් කළේ මේ කෑගල්ල මහානාග මහා විදුහලේ ගුරු දරු ඇසුර නිසා යැයි මා විශ්වාස කරනවා. අන් පාසලකට වඩා කෑගල්ල මහානාග මහා විදුහලට වැඩිපුර තෑගි ගෙන ඒමේ රහස මහීපාල හේරත් මහතා එසේ විස්තර කළේය.ජනාධිපතිවරයාගේ යාපනය සංචාරයේදී දෙමළ ජනතාවගේ ප්‍රතිචාරය ගැන ආණ්ඩු පක්‍ෂයේ මැති – ඇමැතිවරුන් කතාබහ කළේ බොහෝ උනන්දුවෙනි. ඩිලාන් පෙරේරා, ජගත් පුෂ්පකුමාර, විජිතමුණි සොයිසා, ජයරත්න හේරත් යන අමාත්‍යවරුන් ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ සමඟ කතාබහ කරමින් සිටියදී ජේ.ආර්.පී. සූරියප්පෙරුම, නාමල් රාජපක්‍ෂ යන මන්ත්‍රීවරුන් කැටුව තවත් පිරිසක් එතැනට එක් වූහ.”ළමා ලෝකයේ වීරයා හැටියට අපේ නාමල් මන්ත්‍රීතුමාට ලොකු ප්‍රතිචාරයක් තියෙනවා. බදුල්ලෙ පැත්තට ආවමත් මං ඒක දැක්කා.” අමාත්‍ය ඩිලාන් පෙරේරා කීය.”ඔව් අනේ! සමහර පොඩි එවුන්ට ඕන මට තට්ටුවක් දාලා හරි යන්න. ළමා ලෝකයත් එක්ක ඉන්න එක කොච්චර සුන්දර ද?” නාමල් මන්ත්‍රීවරයා කීය.”රට හදන්න නම් අපේ දරුවො ටික හොඳ මාර්ගයකට ගෙන යන්න ඕන. එතැන තමයි හැරවුම් ලක්‍ෂය වෙන්නෙ.” ජේ.ආර්.පී. සූරියප්පෙරුම මන්ත්‍රීවරයා ගැඹුරු ලෙස අදහස් දක්වමින් කීවේය.”ජනාධිපතිතුමා අධ්‍යාපන අමාත්‍යංශයට ගිහින් කළ අදහස් දැක්වීම් හුඟ දෙනෙක් අගය කරනවා.” අමාත්‍ය විජිතමුණි සොයිසා කියද්දී හෙට්ටිගේ කීවේ පාසල්වල විදුහල්පතිවරුන්ට හොඳ ශක්තියක් දෙන්න ඕනෑ. සුළු පිරිසකගේ අඩුපාඩුකම් නිසා මුළු විදුහල්පතිවරුන් දෙස ම වැරැදි විදියට බැලිය යුතු නෑ. එහෙම වුණොත් වෙන්නෙ පාසල් පද්ධතියම කඩා වැටෙන එක. විදුහල්පතිවරයා හොඳ මානසික තත්වයකින් සිටිය යුතුමයි.” කියාය.මේ අතර එතැනට අමාත්‍ය අනුරයාපා මහතා පැමිණියේ “හොඳ සංවාදයක් වගේ” කියමිනි. “ඔව්! ඔව්! දැන් අපේ නඩුකාර පදවි අහෝසි වෙලා නිසා ඕන දෙයක් කතාකරන්න පුළුවන්.” ඇමැති ඩිලාන් පෙරේරා කීවේ පසුගියදා ගෙන ආ දෝෂාභියෝගය ගැන අදහස් දක්වමිනි.”හැබෑට දැන් ඒගොල්ලො ගැන කතාවක් ඇත්තෙම නෑ.” අමාත්‍ය අනුර යාපා කීවේය.”ලෝකයේ හැටි එහෙමයි. අද ඇති දේ හෙට නැති වෙනවා. මේ සොබා දහම තේරුම් ගන්න බැරි අය තනතුරු වලට ආවම ප්‍රශ්න හදා ගන්නවා. අපේ ජනාධිපතිතුමා මැදුම් පිළිවෙතක යන නිසා කාගෙත් විශ්වාසය දිනාගන්න පුළුවන් වෙලා තියෙනවා. ජනතා විශ්වාසයේ රැස් වළල්ලෙන් එතුමාට හොඳ එළියක් දෙනවා.” හෙට්ටිගේ කියද්දී එතැන සිටි හැමදෙනා ම කීවේ “ඒකනම් හරියට හරි” කියාය.ජනාධිපති අතිරේක ලේකම් සහ ජනාධිපති කාර්ය මණ්ඩල ප්‍රධානී ගාමිණී සෙනරත් මහතා ගිය සතියේ දී මහජන බැංකුවේ නව සභාපතිවරයා ලෙස වැඩ බාර ගත්තේය. මේ අවස්ථාවට කිසිදු මැති ඇමැතිවරයකු සම්බන්ධ වී සිටියේ නැත. නමුත් නව මහජන බැංකු සභාපතිවරයා වැඩ බාර ගත් අවස්ථාවට දෙහිවල ගල්කිස්ස නගරාධිපති සහ දෙහිවල ශ්‍රී.ල.නි.ප. සංවිධායක ධනසිරි අමරතුංග එක්ව සිටියේ ය. හෙතෙම එහි ගොස් සිටියේ මල් කළඹක් ද රැගෙන ය.”මල්කළඹ ගාමිණී සෙනරත් සභාපතිතුමාට ලබාදී ධනසිරි අමරතුංග ඔහුට සුබ පැතුවේය. “සෙනරත් මැතිතුමා ඇත්තටම ඔබතුමා දක්ෂයෙක්. ජනාධිපතිතුමා වෙනුවෙන් ඔබතුමා විශාල මෙහෙයක් කරලා තියෙනවා. ඔබතුමා ශ්‍රී ලංකා රක්ෂණ සංස්ථාව ගොඩනැඟුවා. ඒ නිසා මහජන බැංකුවත් තව තවත් මූල්‍ය ක්ෂේත්‍රයේ ඉහළට ගැනීමට ඔබතුමාට හැකි වෙන්ඩ කියලා මං සුබ පතනවා” ධනසිරි අමරතුංග නගරාධිපතිවරයා කියා සිටියේය.ඉන් අනතුරුව නව සභාපතිවරයා ඇතුළු මහජන බැංකුවේ නව අධ්‍යක්ෂ මණ්ඩල රැස්වීම පැවැත්විණි. ඉන් අනතුරුව නගරාධිපති ධනසිරි අමරතුංග ගාමිණී සෙනරත් නව සභාපතිවරයා සමඟ මහජන බැංකු ගොඩනැඟිල්ලෙන් පිටව යාමට සැරසුණේය.”ධනසිරි කොහේද යන්නේ යමු මාත් එක්කම අරලිය ගහ මැදුරට. මගේ කාර් එකටම නගින්න” ජනාධිපති අතිරේක ලේකම් සහ ජනාධිපති කාර්ය මණ්ඩල ප්‍රධානී ගාමිණී සෙනරත් ධනසිරි අමරතුංගට ඇරැයුමක් ද කළේය.ඉන් අනතුරුව ධනසිරි නගරාධිපතිවරයා සහ ගාමිණී සෙනරත් ලේකම්වරයා අරලියගහ මැදුරට යන විට ජනාධිපතිතුමා රාජකාරියක නිරත වෙමින් සිටියේය. “සර් මං අද මහජන බැංකුවේ වැඩ බාර ගත්තා” ගාමිණී සෙනරත් ලේකම්වරයා ජනාධිපතිතුමාට ආචාර කරමින් කියා සිටියේය.”බොහොම හොඳයි ගාමිණී. ඔයා දක්ෂයෙක්. එදා ඉන්ෂුවරන්ස් කෝපරේෂන් එක අගාධයට ගිහින් තිබුණේ. අද වෙනකොට ඒක දිව්‍යලෝකයක් වගේ ගොඩනඟන්න ඔයා සමත් වුණා. ඊළඟට ශ්‍රී ලංකා ඉන්ෂුවරන්ස් එකේ සේවකයන්ගේ වැටුප් වැඩි කරලා දීමනා වැඩි කරලා තියෙනවා. ඊළඟට සෙලින්කෝ හයිත් හෝටලය ඉන්ෂුවරන්ස් කෝපරේෂන් එකට මිලට ගත්තේ ඔයා. තව අවුරුදු 2ක් යනකොට ඒක තරු පහේ හෝටලයක්. ඔයා ඉතින් දක්ෂ දේවල් කරපු කෙනෙක්. මේ රටේ ආර්ථිකයට ශක්තියක් වෙන්ඩ පුළුවන් තවත් රාජ්‍ය බැංකුවක් තමයි මහජන බැංකුව. ඒ නිසා මහජන බැංකුව හොඳ තැනකට ගේන්න උදව් කරන්න” ජනාධිපතිතුමා ගාමිණී සෙනරත් නව මහජන බැංකු සභාපතිවරයාට කියා සිටියේ ය.2012 වර්ෂයේ උසස් පෙළ වාණිජ විෂය ධාරාවෙන්’ඒ’ සාමාර්ථ්‍යයන් තුනක් ලබා සරසවි වරම් ලැබූ කැලණි පාලම අසල සේදවත්තේ පදිංචි සංජීවනී ප්‍රියදර්ශනී ශිෂ්‍යාවට රුපියල් ලක්ෂ 35කට අධික වටිනාකමකින් යුත් නව නිවෙස ප්‍රදානය කිරීම වෙනුවෙන් පසුගියදා ඇය ඉගෙනුම ලැබූ බොරැල්ල රත්නාවලී බාලිකා විද්‍යාලයේ දී සංවිධානය කර තිබූ උත්සවයට ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ ප්‍රධාන ආරාධිතයා ලෙස සහභාගි විය.මෙහිදී සේදවත්තේ අඩු පහසුකම් ජනාවාසයක ජීවත්වෙමින් අභියෝග රැසක් ජයගෙන සරසවි වරම් ලැබූ සංජීවනී ශිෂ්‍යාවට ජනාධිපතිතුමාගේ උපදෙස් පරිදි ජනසෙවණ වැඩසටහන යටතේ නව නිවෙසක අයිතිය විමල් වීරවංශ අමාත්‍යවරයා විසින් ලබා දෙන ලදී.නිවාස ප්‍රදානයට අමතරව බොරැල්ල රත්නාවලී බාලිකා විද්‍යාලයේ නව ගොඩනැඟිල්ලක් විවෘත කිරීමේ අවස්ථාවට ද අමාත්‍ය විමල් වීරවංශ අතින් සිදු කිරීමට කටයුතු යොදා තිබිණි. එහෙත් ඇමැතිවරයා සංජීවනී දිරිය දියණිය අතින් එම ගොඩනැඟිල්ල විවෘත කරවූයේ රැස්ව සිටි සහෝදර ශිෂ්‍යාවන්, මවුපියන් ඇතුළු ගුරුවරුන්ගේ දෑසට සතුටු කඳුළු නංවමිනි.”විමල් වීරවංශ ඇමැතිතුමා මමත්, මගේ පවුලේ අයත් අමාත්‍යාංශයට කැඳවා මට උදව් කිරීමට පොරොන්දු වී ගත වූයේ දින පහක පමණ කාලයක්. අද වන විට එතුමා නව නිසවක් තනා ගැනීමේ මගේ සිහිනය සැබෑ කොට තිබෙනවා. මට ඇමැතිතුමාට සහ ජනාධිපතිතුමාට ස්තුති කරන්න වචන නැහැ. අප වැනි අයට අධ්‍යාපනය හැර ඉහළට යාමට අන් මඟක් නැති බව මා තේරුම්ගෙන තිබෙනවා. මම වගේ පීඩාවට ලක්වූ අපේ ප්‍රදේශයේ සිටින නංගිලාට මල්ලිලාට මම කියන්නේ හැකි පමණ අධ්‍යාපනය වෙනුවෙන් කැපවෙන්න කියලයි. මට හැකි පමණින් ඒ අයට උදව් කරන්න මා බලාපොරොත්තු වෙනවා.” එහිදී සංජීවනී පැවසුවාය.”මේ දියණිය එදා මා මුල්වරට හමුවූ අවස්ථාවේ කළ ප්‍රකාශයක් මට කිසිවිටෙක අමතක කරන්න බැහැ. “අපේ ප්‍රදේශයේ ඉන්න මගේ වයසේ අය ඉගෙන ගන්න උනන්දු වෙන්නේ නැහැ. කුඩා නංගිලා, මල්ලිලාටත් අධ්‍යාපනයේ වටිනාකම පිළිබඳ වැටහීමක් නැහැ. ඔවුන්ට උගන්වන්න මට සේදවත්ත ප්‍රදේශයේ කුඩා ශාලාවක් හදා දෙන්න” කියලා ඇය මගෙන් ඒ අවස්ථාවේ ඉල්ලා සිටියා. ඇය අන් අය වගේ මුල අමතක කරන දැරියක් නොවෙයි. ඇය ඒ විදිහට සිතන කෙනෙක්. එම නිසා “අඩු පහසුකම් ජනාවාසවල දරුවන්ගේ නැඟී සිටීමේ ආදර්ශයේ සංකේතය” බවට මේ දිරිය දියණිය පත් කළ යුතුයි. ‘සංජීවනී වගේ වෙමු!’ කියන පණිවුඩය ගෙන යා යුතුයි. ‘සුජාත දියණියට’ වඩා දුෂ්කරතා විඳපු මේ දියණියගේ ඡායාරූප පොත් කවරවල අලවන යුගයක් අපි හදන්න ඕනේ. ඔව්! ‘චංගුමීගේ ඡායාරූප නොවෙයි, සංජීවනීගේ ඡායාරූප පොත් කවරවල අලවන යුගයක් අපි හදන්න ඕනේ.” විමල් වීරවංශ එහිදී පෙන්වා දුන්නේය.පසුගිය සතියේදී ‘හලාල්’ ගැටලුව පිළිබඳව විමර්ශනය සඳහා ජනාධිපතිතුමන් විසින් පත් කළ කැබිනට් අනුකාරක සභාව එහි සභාපති ජ්‍යෙෂ්ඨ අමාත්‍ය රත්නසිරි වික්‍රමනායකගේ ප්‍රධානත්වයෙන් රැස්විය. සභාපතිවරයාට අමතරව එක්සත් ජනතා නිදහස් සන්ධානයේ පක්ෂ නායකයන් ලෙස කටයුතු කරන කැබිනට් අමාත්‍යවරුන් වන දිනේෂ් ගුණවර්ධන, ඩිව් ගුණසේකර, ඒ.එච්.එම්.ෆවුසි, විමල් වීරවංශ, පාඨලී චම්පික රණවක, ඒ.එල්.එම්.අතාවුල්ලා, වාසුදේව නානායක්කාර, රාවුෆ් හකීම් හා රිෂාඩ් බදියුදීන් යන මැති ඇමැතිවරු ද මේ රැස්වීමට එක්ව සිටියහ.මෙහිදී අපි මූලික කරුණු දෙකක් සම්බන්ධයෙන් අපගේ අවධානය යොමු කරන්න ඕනේ. පළමු එක තමයි, හලාල් ගැටලුව නිසා ආගමික සහජීවනයට එල්ල වන බාධාව. අනෙක හලාල් ගැටලුව නිසා ගැටුමක් ඇතිවීමේ ඉඩකඩක් ඇත්නම් එය වැළැක්වීම” රත්නසිරි වික්‍රමනායක ජ්‍යෙෂ්ඨ ඇමැතිවරයා පෙන්වා දුන්නේය.“හලාල් ප්‍රශ්නය කොහොමද පටන් ගත්තේ?” ඩිව් ගුණසේකර ජ්‍යෙෂ්ඨ අමාත්‍යවරයා විමසා සිටියේය.“අවුරුදු 10 ක විතර ඉඳලා මේ කාරණය තියෙනවා. විදේශ රටවලට නිෂ්පාදන අපනයනය කරන විට හලාල් ලාංඡනය තියෙන්න ඕනෙ. විශේෂයෙන් මුස්ලිම් රටවලට නිෂ්පාදන යවන විට එය තිබිය යුතුයි. ඔවුන් එය ඉල්ලනවා. ඒක මේ රටේ මුස්ලිම් ව්‍යාපාරිකයන්ටත් බලපානවා. ඔවුන්ට ඒ නිසා හලාල් සහතිකය අවශ්‍ය වුණා. සිංහල, දෙමළ ව්‍යාපාරිකයන් ද හලාල් ලාංඡනය පාවිච්චි කළාට ප්‍රශ්නයක් නැහැ. එහෙම වුණොත් වෙළෙඳාම වැඩි වෙනවා. මුස්ලිම් අය, සිංහල, දෙමළ ව්‍යාපාරිකයන් වුවත් භාණ්ඩ මිලදී ගැනීමට වැඩිපුර පෙලඹෙනවා.” ජ්‍යෙෂ්ඨ අමාත්‍ය ඒ. එච්. එම්. ෆවුසි එහිදී පිළිතුරු වශයෙන් පැවසීය.“අපි හරි පරෙස්සමෙන් තමයි මේ කාරණය ගැන බලන්න ඕනෙ. ඒක නිසා අපි අදහස් පළ කළ යුත්තේ හැම පැත්තක්ම බලා. ජාතිකත්වයන් අතර ප්‍රශ්න ඇති නොවන ආකාරයට කටයුතු කිරීමේ වගකීමක් කැබිනට් මණ්ඩලය අපට පවරලා තියෙනවා. ඒ වගේම සියලු රට වැසියන් ඉතා සාධාරණව සහ ඉවසීමෙන් යුතුව මේ ප්‍රශ්නය දෙස බැලිය යුතුයි. එක පැත්තකින් මුස්ලිම් ජනතාවට හලාල් ප්‍රමිතිය සහිත ආහාර අනුභව කිරීමේ අයිතියක් තිබෙනවා.එසේම අනෙක් පැත්තෙන් බලනකොට එම ආගමික ප්‍රමිතීන් අන්‍ය ආගමිකයන් මත බලෙන් පැටවීම සාධාරණ වන්නේ නැහැ. එසේම සමස්ත ලංකා ජමියතුල් උලමා සංවිධානය පිහිටුවා ඇති පනත යටතේ එම සංවිධානයට එවැනි ආගමික ලාංඡනයක්, පාරිභෝගික භාණ්ඩවලට නිකුත් කිරීමේ නීතිමය බලයක් නැහැ. ඒ අනුව දැනට පවතින තත්ත්වය යටතේ ජන කොටස් අතර ගැටුම් ඇතිවීම වැළැක්වීම සඳහා ප්‍රමුඛතාව දෙමින් ඉතා කඩිනමින් මේ ප්‍රශ්නය විසඳිය යුතු වෙනවා.”“විශේෂයෙන් මුස්ලිම් නොවන, ඒ වගේම බෞද්ධ නොවන තුන්වන පාර්ශ්වයක් විසින් මේ මතවාදී ගැටුම ප්‍රචණ්ඩ ස්වරූපයකට හරවා එමඟින් දුෂ්ට දේශපාලන වාසියක් ලබා ගැනීමේ ඉඩකඩ පවතිනවා. මේ වන විටත් අප රටට එරෙහිව දියත් කර ඇති කුමන්තුණ මාලාව දෙස බලන විට එවැන්නක් කිසිසේත් බැහැර කළ නොහැකියි. ඒ නිසා වඩාත් සාධාරණ ලෙස ප්‍රශ්නය විසඳීමේ ප්‍රවේශයක් ලෙස යෝජනා කළ හැක්කේ, මුස්ලිම් ජනතාවගේ ආගමික ඉගැන්වීම්වලට අදාළ ප්‍රමිතීන් යම් භාණ්ඩයක තිබේ නම්, ඒ බව රජයේ අවසරයට යටත්ව ලිඛිතව එම භාණ්ඩයේ ඇසුරුමෙහි සඳහන් කළ හැකි බවයි. එහිදී හලාල් වැනි ආගමික සලකුණක් පාරිභෝගික භාණ්ඩයේ ඇසුරුමෙහි මුද්‍රණය කිරීමට අවශ්‍ය වන්නේ නැහැ. උදාහරණයක් විදිහට කිරිපිටිවල, වෙනත් ආහාර ද්‍රව්‍යවල ඇසුරුම්වල සඳහන් වෙනවා, ඌරු තෙල් අඩංගු නැත, සත්ත්ව තෙල් අඩංගු නැත, කොලෙස්ටරෝල් අඩංගු නැත යන පාඨයන්. ඒ විදිහටම මේ පිළිබඳවත් ලිඛිත පාඨයක් ඇසුරුමෙහි සඳහන් කරන්න පුළුවන්. ඒ අනුව රජයේ අවසරය ඇතිව යම් සලකුණක් හෝ පාඨයක් ‘හලාල් වැනි ආගමික සලකුණක්’ වෙනුවට යොදා ගන්න පුළුවන්.” විමල් වීරවංශ අමාත්‍යවරයා මෙහිදී දීර්ඝ ලෙස කරුණු දක්වමින් පෙන්වා දුන්නේය.“හලාල් සහතිකය බලහත්කාරයෙන් පටවන්න හදන්නේ. මේකට ඉඩ දෙන්න බැහැ. ඉදිරියේ දී තීන්ත ගාන පින්සල්වලටත් හලාල් සහතිකය ඉල්ලයි. මේවා කොහෙන්ද කෙළවර වෙන්නේ.” පාඨලී චම්පික රණවක අමාත්‍යවරයා අවධාරණය කර සිටියේය.“ඉතිහාසයේ සිටම මේ කාරණය තියෙනවා. මුස්ලිම් අපට රිදෙන විදිහට තීරණ ගන්න එක හරි නැහැ.” මෙහිදී රාවුෆ් හකීම් අමාත්‍යවරයා පෙන්වා දුන්නේය.“මේක හොඳින් විසඳා ගත යුතුයි. ගැටුම්කාරී වෛරී තත්ත්වයක් සමඟ ආගමික ප්‍රශ්න ඇති නොවන ආකාරයට අපි කටයුතු කළ යුතුයි.” ඒ. එල්. එම්. අතාවුල්ලා ඇමැතිවරයා සඳහන් කළේය.“සමස්ත ලංකා ජමියතුල් උලමා සංවිධානයට නීතිමය බලයක් නැහැ පාරිභෝගික අධිකාරිය කරන වැඩේ කරන්න. මේ සංවිධානය ඒක බලෙන් අරගෙන කටයුතු කරනවා. ඒ ගැන සොයා බලන්න ඕනෙ” දිනේෂ් ගුණවර්ධන ඇමැතිවරයා පෙන්වා දුන්නේය.මේ වාද, විවාද අදහස් යෝජනාවලින් අනතුරුව අවසානයේ දී සමස්ත ලංකා ජමියතුල් උලමා සංවිධානය, බොදු බල සේනා සංවිධානය හා හලාල් සහතිකය ලබාගෙන ඇති ව්‍යාපාරිකයන් වෙන් වෙන්ව කැඳවා ඔවුන්ගේ අදහස් ලබා ගැනීමටත්, මේ ප්‍රශ්නයට විසඳුම් සහිත සවිස්තර වාර්තාවක් මසක් ඇතුළත කැබිනට් මණ්ඩලයට ඉදිරිපත් කිරීමටත් කැබිනට් අනුකාරක සභාව තීරණය කළේය.ගිය සතියේ දී සුපුරුදු පරිදි අරලියගහ මැදුරේදී ජනාධිපතිතුමා ගේ ප්‍රධානත්වයෙන් කැබිනට් මණ්ඩලය රැස්වීය. එහිදී ජනාධිපතිතුමා කැබිනට් මණ්ඩල පත්‍රිකා සාකච්ඡාවට ගැනීමෙන් අනතුරුව කැබිනට් මණ්ඩලයේ සාමාජිකයන්ට විශේෂ උපදේශයක් ද ලබා දුන්නේ ය.“මේ වෙනකොට ආණ්ඩුවේ සිංහල බෞද්ධ ඡන්ද පදනම සහ ආණ්ඩුවට තිබෙන මුස්ලිම් ඡන්ද පදනම කඩා බිඳ හෙළීමට කුමන්ත්‍රණයක් තිබෙනවා.” ඒ ගැන ඉතා හොඳ අවධානයෙන් සහ සුපරික්ෂාකාරීව වැඩ කරන්න.” ජනාධිපතිතුමා කැබිනට් මණ්ඩලයේ සාමාජිකයන්ට උපදෙස් ලබා දුන්නේය.“ඒ වගේ ම තමයි සමහර නිලධාරීන් මිනිසුන්ට කරදර වෙන විදියට වැඩ කරනවා. ආණ්ඩුවේ ඡන්ද පදනම කඩා බිඳ දැමීමට එවැනි කටයුතු සිදු වෙනවා. ඒ ගැන සොයා බලන්න” ජනාධිපතිතුමා කියා සිටියේ ය.මේ අතරතුර කැබිනට් මණ්ඩලයේ සිටි එක්තරා ඇමැතිවරයකු කියා සිටියේ පෞද්ගලික බස් රථවල සුළු වෙළෙඳාම් කිරීම පෞද්ගලික බස් රථ සංගමය විසින් තහනම් කරලා. මේවා අන්තිමට ආණ්ඩුව පිටින් යන්නේ” ඇමැතිවරයා කැබිනට් මණ්ඩලය හමුවේ කියා සිටියේ ය.“බොහොම පරිස්සමෙන් ඉන්න. සමහරු බොහොම සතුටින් ඉන්නේ ආණ්ඩුව පෙරළන්න. ඒ නිසා ඒ ගැන පරීක්ෂාකාරිව වැඩ කරන්න” ජනාධිපතිතුමා කැබිනට් මණ්ඩල සභිකයන්ට උපදෙස් ලබා දුන්නේ ය.පාර්ලිමේන්තුවේ සභානායක සහ ඇමැති නිමල් සිරිපාල ද සිල්වාගේ දේශපාලන දිවියට වසර 30 ක් පිරීම නිමිත්තෙන්. උත්සවයක් ඉදිරියේ දී පැවැත්වීමට නියමිත ය. එම උත්සවයේ ආරාධනා පත් රැගෙන මැති ඇමැතිවරුන්ට ඇරැයුම් කිරීමට ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ ගේ කාමරයට ගොස් තිබුණේ නිමල් සිරිපාල ද සිල්වා ඇමැතිවරයා ගේ ලේකම්වරයෙකි.ඒ වනවිට කුමාරසිරි හෙට්ටිගේ ලේකම්වරයා ගේ නිල කාමරයේ ඇමැති ඩිලාන් පෙරේරා පාර්ලිමේන්තු මන්ත්‍රී උදිත ලොකු බණ්ඩාර සහ ලසන්ත අලගියවන්න නියෝජ්‍ය ඇමැතිවරයා ඇතුළු මැති ඇමැතිවරු කීප දෙනෙක් සිටියහ. ඒ අනුව නිමල් සිරිපාල ඇමැතිවරයාගේ ලේකම්වරයා මුලින්ම උත්සවයේ ඇරයුම්පතක් දී තිබුණේ බදුල්ල දිසා පාර්ලිමේන්තු මන්ත්‍රී උදිත ලොකු බණ්ඩාර වෙත ය. ඒ සමඟම එම ඇරයුම්පත බලා මන්ත්‍රීවරයා එය දුන්නේ ඇමැති ඩිලාන් පෙරේරා වෙත ය. “මෙන්න ඇමැතිතුමා අපේ නායකතුමාගේ වැඩක්. ඔබතුමාත් එතුමාගේ උත්සවයට අනිවාර්යයෙන් ම යන්ඩ ඕනේ” මන්ත්‍රී උදිත ලොකු බණ්ඩාර කීවේ ය.“අනිවාර්යයෙන් ම මං අපේ නායකතුමාට මගේ ඇඟේ ලේ වුණත් දෙනවා. එතුමාත් මගේ විශ්වාසභංග යෝජනාව දවසට ඒවි නේද?” ඇමැති ඩිලාන් පෙරේරා කියා සිටියේ මැති ඇමැතිවරුන් සිනහ ගැන්වීමට කදිම විහිළුවක් කරමිනි.ඒ සමඟම එම කථා බහට මැදිහත් වූයේ ලසන්ත අලගියවන්න නියෝජ්‍ය ඇමැතිවරයා ය. “ඔව් ඔව් ඔය විශ්වාස භංග යෝජනාවෙන් ඔබතුමාටමනේ හොඳක් වෙන්නේ. මොකද ඔබතුමා ජනප්‍රිය වෙනවා. ඒ නිසා ඔය විශ්වාසභංග යෝජනාව එ.ජා.ප. යට කියලා පාර්ලිමේන්තුවට දාගත්ත එකක් ද දන්නේ නෑ.” නියෝජ්‍ය ඇමැති ලසන්ත අලගියවන්න කියා සිටියේ කවුරුත් සිනහ ගන්වමිනි.ගිය සතියේ දී ජනාධිපතිතුමා මාතර සුජාතා විද්‍යාලයේ ත්‍යාග ප්‍රදානෝත්සවයකට සහභාගි විය. ඉන් අනතුරුව ජනාධිපතිතුමා ගොස් තිබුණේ මාතර හක්මන ප්‍රදේශයේ තිබූ අවමඟුල් උත්සවයකට ය. ඒ ජනාධිපති අතිරේක ලේකම් සහ ජනාධිපති කාර්ය මණ්ඩල ප්‍රධානී ගාමිණී සෙනරත් ගේ සොහොයුරා වූ රත්න සේදර සෙනරත් මහතාගේ දේහයට අවසන් ගෞරව දැක්වීමට ය.ජනාධිපතිතුමා එහි සිටින විටදී ලක්ෂ්මන් යාපා ඇමැතිවරයා මෙන් ම තවත් මැති ඇමැතිවරු ජනාධිපතිතුමා සමඟ සිටියහ. ඒ සමඟම එහි පැමිණියේ එ.ජා.ප මාධ්‍ය ප්‍රකාශක පාර්ලිමේන්තු මන්ත්‍රී ගයන්ත කරුණාතිලක ය.එහිදී ජනාධිපතිතුමා මන්ත්‍රී ගයන්තට කීවේ තමා අසලින් අසුන් ගන්නා ලෙසට ය.“කොහොමද ගයන්ත එදා ඔයාලාගේ ගාල්ලේ තිබුණු සාමාජික ප්‍රවර්ධන වැඩේ. හොඳට කෙරුණද? ඇත්තටම නියෝජ්‍ය නායක තනතුරට මොකද වෙන්නේ.” ජනාධිපතිතුමා මන්ත්‍රී ගයන්ත සමඟ කථාවට වැටෙමින් විමසා සිටියේ ය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=ab1302248</link>
    <topic>මානව හිතවාදි හිටපු ඇමැති ආචාර්ය රිචඩ් පතිරණ</topic>
    <author>ෂාන් විජයලාල් ද සිල්වා</author>
    <content>පෙබරවාරි මස 24 වැනි දිනට යෙදෙන හිටපු අමාත්‍ය රිචඩ් පතිරණයන්ගේ 75 වන ජන්ම දින සැමරුම වෙනුවෙනි.අක්මීමණ ඡන්ද බල ප්‍රදේශය මුල් කරගනිමින් ගාලු දිස්ත්‍රික්කය ප්‍රමුඛ දක්ෂිණ දේශයටත් සමස්ත දිවයිනටත් අනභිබවනීය යුග මෙහෙවරක් ඉටු කොට මෙයට වසර 75 කට එපිට දී අක්මීමණ නම් වූ සුන්දර ගම් ප්‍රදේශය ජන්ම භූමිය කරගනිමින් මෙලොව එළිය දුටු රිචඩ් පතිරණ නම් වූ අසහාය ජන නායකයාගේ 75 වන ජන්ම දිනයට සමගාමීව රිචඩ් පතිරණයන් පිළිබඳව මතකය අවදි කරන්නේ එතුමන් හා සමීපව ඇසුරු කළ හිතවතකු හා දේශපාලඥයෙකු වශයෙනි.මානව හිතවාදී ගුණයෙන් ද නුවණින් ද උතුම් මිනිසුන් ලොව විරලය. ගොවි පවුලෙන් බිහි වී රටහුණු මුසු පන්ති කාමරය හරහා මැති සබය තෙක් නිහතමානීව පිය තබන්නට වාසනාව ලද රිචඩ් පතිරණයන් සමස්ත සමාජයටම ආදර්ශයකි.බෙන්තොට පතිරණගේ මාටින් මහතාටත් මැගි නෝනා ජයසිරිවර්ධන මහත්මියටත් දාව 1938 පෙබරවාරි මස 24 වන දින මෙලොව එළිය දුටු රිචඩ් පතිරණ කුඩා කළ පටන්ම ගුරුන් දෙගුරුන් ඉදිරියේ හපන්කම් පෙන්වමින් ඉගෙනීමට මෙන්ම ක්‍රීඩාවට තමා අති දක්ෂයෙක් බව මනාව පිළිබිඹු කොට ඇත.තමා උගත් ශිල්ප මතු පරපුරටත් උරුම කරමින් දැයේ දරුවන්ගේ නැණ පහන් දැල් වූ මේ අසම සම මිනිසා පිළිබඳව සමාජයම කථා කරනුයේ දැඩි කෘතවේදීභාවයකිනි.ඔහු ගැමි ගෙදරින් බිහි වී දියවන්නාව තරණය කළ අපූර්වතම පෙරළිකාර චරිතයකි. මෑත ඉතිහාසයේ අමතක කළ නොහැකි කාර්යය භාරයක් ඉටු කළ රිචඩ් පතිරණ මහතා මානව හිතවාදී ජනතාවගේ සිත්හි සදාතනිකව ලැඟුම් ගත්තේය.රිචඩ් පතිරණයන් හැම විටම තම ජනතාව කෙරෙහි අවධානය යොමු කළ අතර ඇසුරු කළ බොහෝ දෙනා ඔහුගේ මතකයේ තිබිණි. තමන්ගේ ගෞරවය හා අභිමානය තබා ගැනීමට ඔහු හැම විටම කටයුතු කළේය. ඒ සඳහා තියුණු දෙනෙත සහ ගැඹුරු හඬ යොදා ගත්තේය. අවශ්‍ය තැනදී තම අතපය දිග හැර තම යුතුකම් තහවුරු කළේය. ඔහු සිටින තැන ඇත්තේ එකම හඬකි. ඒ ඔහුගේ හඬය. ඔහු සිටින තැන ඇත්තේ එකම අණකි. ඒ ඔහුගේ අණය. තීරණ ගත්තේ ද ඔහුය. නිලධාරීන්ට හිතවතුන්ට අනුගාමිකයන්ට ඇත්තේ ඔහුගේ තීරණ ක්‍රියාත්මක කිරීම පමණි. එම පෞරුෂයට හැකියාවට අභියෝග කළ හැකි තවත් අයෙක් නොසිටියේය.චතුර කථිකත්වය තම දිවියේ වැදගත්ම අවිය කොට ගනිමින් තම ජීවිතයේ අත්දැකීම් ජවය කොටගත් රිචඩ් පතිරණ මහතා විටෙක විප්ලවකාරයෙකි. විටෙක පෙරළිකාර නායකයෙකි. උගතෙකි. බුද්ධිමතෙකි. සොඳුරු මිනිසෙකි. ඡන්ද දායකයන්ට සමීප වූ දේශපාලන නායකයින් කිහිප දෙනා අතර රිචඩ් පතිරණයන් පෙරමුණේම සිටියේය. පදවි තනතුරු ලැබෙන්නට ලැබෙන්නට ඔහු ජනතාවගෙන් දුරස් නොවීය. අදට ද දියවන්නාව තුළ එදා රැව්පිළිරැව් දුන් රිචඩ් පතිරණයන්ගේ හඬ පරයන්නට සමතෙකු බිහි වී නොමැති තරම්ය.ආචාර්ය රිචඩ් පතිරණයන්ගේ දිවියේ උගත හැකි දේ බොහෝය. දේශපාලනය කරන අයුරු රිචඩ් පතිරණයන්ගෙන් ඉගෙන ගත් බොහෝ දෙනෙකු අද ගමේ නගරයේ දිස්ත්‍රික්කයේ පළාතේ දියවන්නාවේ හපන්කම් පාති.කියන දේ කරන, කරන දේ කියන රිචඩ් පතිරණයන් විටෙක අකුණු සැරයක් මෙන් පිපිරුණේය. මොහොතකින් ගැඹුරු දිය මෙන් නිසල විය. හැම විටම පරමාදර්ශී චරිතයක් විය. වර්තමානය වටහා ගැනීමට නම් ඉතිහාසය හැදෑරිය යුතුමය යන කියමන ඇසුරින් සැමදාමත් අප මතකයට නැඟීමට උත්සාහ දරන්නේ අක්මීමණින් බිහි වූ ශ්‍රේෂ්ඨ නායකයා වූ ආචාර්ය රිචඩ් පතිරණ නම් ජනතාවගේ නොනිමි ආදරය දිනා ගත් සොඳුරු මිනිසාය.අතීතයේ සොඳුරු මිනිසුන්ගේ යුග මෙහෙවර ඔස්සේ ගොඩනැඟෙන අනාගතය මතු පරපුරට දායාද කරන්නට මාගේ යෝජනාවක් අනුව දකුණු පළාත් සභාව මඟින් අභිමානනීය වූ ගාලු පුරවර මධ්‍යයේ ඉදිකළ රිචඩ් පතිරණ නම් වූ මානව හිතවාදී සොඳුරු මිනිසාගේ පිළිරුව අදත් ඔබ දෙස නෙත් යොමා වැජඹෙන්නේ හෙට දිනයේත් ප්‍රගතිශීලී ජනතා බලයට යෝධ ශක්තියක් එක් කරන්නට සූදානම් වෙමිනි.පෙබරවාරි මස 24 වන දිනට යෙදෙන ආචාර්ය රිචඩ් පතිරණ නම් වූ මානව හිතවාදී නායකයාගේ 75 වන ජන්ම දිනය සමරන මේ මොහොතේ මම ඔබට කිසිසේත් නිර්වාණය නොපතමි. යළි යළිත් මේ පින්බිමේ ඉපිද නොනිමි මෙහෙවරෙහි යෙදෙමින් සිරිලක දිදුලවා ලන්නට වාසනාව ලැබේවායි ප්‍රාර්ථනා කරමි!ෂාන් විජයලාල් ද සිල්වාප්‍රධාන අමාත්‍ය - දකුණු පළාතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=af1302241</link>
    <topic>මේ කොරියාවේ චංගුමී නෙමෙයි අපේ ශ්‍රී ලංකාවේ සංජීවනී</topic>
    <author>ඩබ්ලිව්.කේ. ප්‍රසාද් මංජුඡායාරූප - නුවන් දිනේද්‍ර</author>
    <content>නව කැලණි පාලම අසලින් සේදවත්ත දෙසට ගොස් සේදවත්ත ක්‍රීඩාගාරය මැදින් නව කැලණි පාලම පාර 72/20 C1 දරණ ස්ථානය සොයාගෙන ඒ ප්‍රදේශයේ පවතින අඩු පහසුකම් නාගරික ජනාවාස දෙසට අප ගමන් කළේ සවස 3.30 ට පමණය. සේදවත්ත ක්‍රීඩාංගණයේ හැම තැනම ක්‍රිකට් සෙල්ලම් කරන, එල්ලේ ගහන ළමයින් ය. වැඩිහිටියෝ එක් කෙනෙක් දෙන්නෙක් ද එම ළමයින් සමඟ ක්‍රීඩා කරති. පිටියේ හැම තැනකම ක්‍රීඩා කරන නිසා පන්දු පාරක් නොකා පිටිය හරහා වැල්ලම්පිටිය සේදවත්ත අඩු පහසුකම් ජනාවාස වෙත ගමන් කිරීම තරමක් දුෂ්කරය.අඩු පහසුකම් නාගරික ජනාවාසවලට ඇතුළත් වෙන ඉතා පටු මාර්ගයට පිවිසෙන විට බැට්, බෝල උස්සාගත් තවත් කුඩා ළමයින් පිරිසක් දිව ආවේ ස්ලම්ඩෝග් මිලියනර් (Slumdog millionaire) චිත්‍රපටයේ ජවනිකාවක් සිහිගන්වමිනි. ඉන් පසු අප ප්‍රවේශ වූයේ ඉතා පටු මාර්ගයකට අසීරුවෙන් එහි ගමන් කළ හැකි වූයේ එක් පුද්ගලයෙකුට පමණි.එම කුඩා පටු මාර්ගයේ දෙපස සීමා වී තිබෙන්නේ ලෑලි ගහපු නිවාසවලින් ය. නිවාස සිය ගණනක් තිබෙන සේදවත්ත අඩු පහසුකම් ජනාවාසයට ඇතුළු වී ටික දුරක් ගමන් කරන විට අප සොයා යන කථානායිකාවගේ නිවස සොයා ගැනීමට හැකි විය. ඇය ගැන බොහෝ දෙනෙකු කථා කරන අද දවසේ අපි ඇයගේ කතාව සොයා ගියෙමු. ඇය සංජීවනී ප්‍රියදර්ශනී.සංජීවනී ප්‍රියදර්ශනී අධ්‍යාපනය හදාරන්නේ බොරැල්ල රත්නාවලී බාලිකා විද්‍යාලයේ ය. 2012 වර්ෂයේ උසස් පෙළ වාණිජ අංශයෙන්’A සාමාර්ථ 3 ක් ලබාගෙන සංජීවනී සරසවියේ දොරටුව අබිමුවට පිවිස සිටී.ඇය අභියෝග රැසක් මධ්‍යයේ උසස් පෙළ කඩඉම ජයග්‍රහණය කරමින් සමස්ත අඩුපහසුකම් නාගරික ජනාවාසවල සියලු දරුවන්ට ආදර්ශයක් වෙමින් ජීවිත අභියෝගය ජයගැනීමට නොබියව මුහුණදීම නිසා මහින්ද රාජපක්ෂ ජනාධිපතිතුමාගේ උපදෙස් පරිදි බොරැල්ල සිංහපුර ජනසෙවණ මහල් නිවාස සංකීර්ණයෙන් රුපියල් ලක්ෂ 35 කට අධික වටිනාකමකින් යුත් නව නිවස ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා විසින් සංජීවනී ප්‍රියදර්ශනී ශිෂ්‍යාවට බාරදෙනු ලැබිණ.සංජීවනී තම අභියෝග ජයගත් ආකාරය මාධ්‍ය මගින් දුටු විමල් වීරවංශ අමාත්‍යවරයා සංජීවනී ඇතුළු පවුල අමාත්‍යාංශයට කැඳවා ජනාධිපතිතුමාගේ උපදෙස් පරිදි මෙම අංග සම්පූර්ණ නව නිවස ලබාදෙන බව ප්‍රකාශ කළේ ය. අමාත්‍යවරයා අතින් සංජීවනීට නව නිවසේ අයිතිය බාරදුන්නේ ඇය අධ්‍යාපනය හදාරන බොරැල්ල රත්නාවලී බාලිකා විද්‍යාලයේදී ය.“ගඟක් නිකම්ම ගලාගෙන යන විට එහි ලස්සනක් නැහැ. එය බාධක මධ්‍යයේ ගමන් කරන විටයි එහි අලංකාරය පෙනෙන්නේ. අධ්‍යාපනය ලබද්දී ගැටලු බාධක මැද ඉදිරියට යන විට තමයි එහි වටිනාකමක් ලස්සනක් තියෙන්නේ. මං ඉදිරියට ආපු ගමන දිහා හැරිලා බැලුවහම ඒක ලස්සන කතාවක්” යනුවෙන් සංජීවනී ප්‍රියදර්ශනී ශිෂ්‍යාව ප්‍රකාශ කළේ නව නිවස ලබාදීම වෙනුවෙන් පාසලේදී පැවති උත්සවයේදී ය.ඇය ප්‍රකාශ කරන විදියට ඇය විඳි දුෂ්කරතාවලට මුහුණ දෙමින් එමඟින් පන්නරය ලබමින් ඇය ලත් ජයග්‍රහණ ලස්සන කතාවකි.සංජීවනීගේ නිවසට පිවිසෙන විට පාදයේ මඩ නොගෑවී ගමන් කිරීම ඉතා අසීරු ය. මඩ තිබෙන ඇතැම් ස්ථානවලින් එගොඩවීම සඳහා ගල්කැට තැනින් තැන තියා ඇත. ඇයගේ නිවස ආවරණය කර තිබෙන්නේ ලෑලිවලිනි. වහලට යොදා ඇති ටකරන් ඉතා අබලන් ය.පැරණි නිවෙසතද වර්ෂාවක් ඉතා ටික වෙලාවක් පැවතුණහොත් ඒ නිවස ජලයෙන් යටවීමට පටන් ගන්නේය. එවැනි එක් අත්දැකීමකදී සංජීවනීට සිදුවූයේ මාස 3 ක් නේවාසිකව රෝහලේ ප්‍රතිකාර ලැබීමට ය. 2011 වසරේ සංජීවනී උසස් පෙළ විභාගයට මුහුණදීමට සූදානමින් සිටියදී ඇති වූ ගංවතුර හේතුවෙන් තම පොත් පත් ටික බේරාගැනීම සඳහා ජල රකුසා සමඟ පොර බැන්දාය.ඒ අවස්ථාවේ දී විෂ බීජයක් ශරීර ගතවීම නිසා සංජීවනී දැඩි ලෙස රෝගාතුර විය. ඒ නිසා ඇයට උසස් පෙළ ප්‍රතිඵල වශයෙන් ලබාගත හැකි වූයේ B සමාර්ථ 2 ක් හා C සාමාර්ථයක් පමණි. නමුත් නොපසුබට උත්සාහය අත් නොහැරිය සංජීවනී 2012 වර්ෂයේ උසස් පෙළ විභාගයේ වාණිජ අංශයෙන්’A’ සාමාර්ථ 3 ක් ලබාගෙන සරසවියේ දොරටුව අසලට පිවිස සිටී. සංජීවනී ගේ කතාව එතනින් අවසන් නැත.ඇය තවත් අභියෝගවලට මුහුණ දෙමින් ඒවා සාර්ථකව ජයග්‍රහණය කරමින් ඇයගේ කතාව ලස්සන කර ගත්තා ය. වරක් විභාගය ආසන්න වෙද්දී පාඩම් කරන විට තවත් නොසිතූ අත්දැකීමකට සංජීවනීට මුහුණදීමට සිදු විය. තමන්ට පාඩම් කිරීම සඳහා අවට නිවෙසක ගුවන් විදුලි යන්ත්‍රයේ ශබ්දය බාධාවක් වූ නිසා එය අඩු කරන ලෙස සංජීවනී ඉල්ලා සිටීමට ගොස් ඇයටත් අසල්වාසී නිවෙසේ සාමාජිකයන්ටත් සිදුවූයේ පොලීසියේ සිටීමට ය. හෙට විභාග ප්‍රශ්න පත්‍රයකට මුහුණදීමට නියමිතව තිබියදී වෙනත් ළමයින් ආගමික ස්ථානවලින් ආශිර්වාද ලබාගන්නා විට සංජීවනී සිටියේ පොලිසියේ ය.සංජීවනී Charted Accounted  විභාගයේ කටයුතුවල නිරතව සිටියදී ඇයගේ මව වන සුනේත්‍රා රූපසිංහ මහත්මිය උණු වතුර වැටීම නිසා දැඩි ලෙස පිලිස්සී රෝහල් ගත කෙරිණ. අම්මාට සාත්තු කිරීම සඳහා සංජීවනී රෝහලේ අම්මා ළඟ සිටි අතර ඇය විභාගය සඳහා පාඩම් කළේත්, විභාගය සඳහා පැමිණියේත් රෝහලේ සිට ය.සංජීවනී නිවෙසෙහි පාඩම් කරන්නේ තාවකාලිකව අටවා ගත් මේසයක සිට ය. මේසයේ ලෑල්ල ලෑලි බිත්තියට හේත්තු කර තිබෙන අතර පාඩම් කරන වේලාවට පමණක් ලෑල්ල කෙලින්කර කකුල් 2 ක් සවිකර මේසය ප්‍රයෝජනයට ගනී. එසේ මේස ලෑල්ල බිත්තියට හේත්තු කර තිබෙන්නේ නිවසෙහි ඉඩ නොමැති නිසා ය.නව නිවෙසවිමල් වීරවංශ ඇමැතිවරයා සංජීවනීට නව නිවෙසේ අයිතිය පිරිනමමින්පැරණි කුස්සියඅලුත් කුස්සිය“මගේ තාත්තා කරන්නේ කුලී වැඩ, අම්මා අසනීපයෙන්. මට මල්ලිලා දෙන්නෙක් ඉන්නවා. ඒ ගොල්ලන්ට උගන්නන්න ඕන. මේ සේරම දේවල් තාත්තාගේ කුලී රස්සාවෙන් කරන්න බැහැ. මං සාමාන්‍ය පෙළ විභාගය කළාට පසුව ගෙදර නතර වෙලා මොකක් හරි රස්සාවක් කරන්න හිතුවේ. අපි ඉන්න මේ පැත්තේ ළමයින් සාමාන්‍ය පෙළ දක්වා ඉගෙන ගන්නවයි කියන එකත් ලොකු දෙයක්.හුඟක් නංගිලා, මල්ලිලා ඉස්කෝලෙ යන්නේ නැහැ. පන්සලේ නායක හාමුදුරුවන් මට කිව්වා, අධ්‍යාපනය නවත්වන්න එපා කියලා. ඊට පස්සේ මං උපකාරක පන්ති පවත්වලා ඉතා සාධාරණ ලෙස සුළු මුදලක් උපයන්න තීරණය කළා. මගේ අසරණකම දැනගත්තු උදවිය මට උදව් කළා” යනුවෙන් සංජීවනී ප්‍රියදර්ශනී පවසන්නේ ඉතා හැඟුම්බරවයි.මීට වසර 30, 40 කට පෙර ආර්.ආර්. සමරකෝන් නාට්‍යවේදියාගේ ‘කැලණි පාල වේදිකා නාට්‍යයේ සුරංගනී හා සිරිපාල තුළින් එදා පෙන්නුම් කළේ වර්තමානයේ සංජීවනීලා ය. කුලසේන ෆොන්සේකා ලේඛකයා රචනා කළ ‘පාලම යට’ නවකතාවේ ඩොටීගේ පුත් සෝමසිරි නියෝජනය කරන්නේ ද සංජීවනීලාගේ පරම්පරාවයි.කැලණි පාලම වේදිකා නාට්‍යයේ සුරංගනීට පාලම යටින් පැමිණීමට හැකිවුණා ද? සිරිපාලට පාලම යටින් ඉහළට පැමිණීමට හැකිවුණා ද? ‘පාලම යට’ නවකතාවේ සෝමසිරිට පාලම යටින් ඉහළට පැමිණීමට හැකි වුණා ද? ඔහුට තවත් විලී (වලහා) කෙනෙක් වීමට සිදුවුණා ද? මෙම ප්‍රශ්නවලට විසඳුම් ලැබුණත් නොලැබුණත්, මේ ප්‍රශ්න ගැන පුළුල් සමාජ කතිකාවතක් පැවතුණත් නැතත් සංජීවනී ප්‍රියදර්ශනී නම් පාලම යටින් පාලම උඩට පැමිණ ඇත.ඇය හා ඇයගේ පවුල බොරැල්ලේ සිංහපුර ජනසෙවණ මහල් නිවාස සංකීර්ණයේ පිහිටි රුපියල් ලක්ෂ 35 ක වටිනාකමකින් යුත් නව නිවසට පැමිණියේ භෞතිකව වශයෙන් පමණක් ම නොවේ. සංජීවනී එම අභියෝග ජයගෙන පැමිණ ඇත්තේ තමා ඇතුළු පවුලේ ජීවන තත්ත්වය ද උසස් කර ගනිමිනි.මෙහි රහස සංජීවනී දැඩි කැපවීමෙන් ලබාගත් නිදහස් අධ්‍යාපනයේ ජයග්‍රහණයයි. අඩු ආදායම්ලාභී, අඩු පහසුකම් ජනාවාසවල සියලු දරුවන්ට සංජීවනී හොඳ ආදර්ශයක් ලබාදී ඇත. අඩු පහසුකම් ජනාවාසවලින් ගොඩඒමේ මාර්ගය සංජීවනී ප්‍රායෝගිකව ඔප්පු කර ඇත. එම නිසා සංජීවනී දකුණු කොරියාවේ සුජාත දියණියට වඩා අභීත දියණියකි.“අඩු පහසුකම් ජනාවාසවල දරුවන්ගේ නැගිටීමේ ආදර්ශයේ සංකේතයක් බවට මේ සංජීවනී දියණිය පත් කළ යුතුයි. චංගුමීගේ ඡායාරූප නොවෙයි, සංජීවනීගේ ඡායාරූප පොත් කවරවල අලවන යුගය හදන්න අවශ්‍යයයි. සංජීවනී වගේ වෙන්න කියන පණිවිඩය අඩු පහසුකම් ජනාවාස දරුවන්ගේ පොත් කවරවලට ගේන්න ඕන” යනුවෙන් විමල් වීරවංශ අමාත්‍යවරයා ප්‍රකාශ කෙළේ සැබවින් ම සංජීවනී සුජාත දියණියටත් වඩා අභීත දියණියක් බැවිනි.මං ගැන මාධ්‍ය මගින් දැකලා විමල් වීරවංශ ඇමැතිතුමා මටයි පවුලේ අයටයි අමාත්‍යාංශයට එන්න කියලා පණිවිඩයක් එවලා තිබුණා. ජනාධිපතිතුමාගේ උපදෙස් පරිදි අලුත් ගෙදරක් අපට දෙනවා කියලා ඇමතිතුමා කිව්වම මට අදහගන්න බැරි වුණා.මං හොඳට ඉගෙන ගන්නේ හොඳ රැකියාවක් කරලා ගෙයක් හදන්න. මගේ ජීවිත කාලය පුරා තිබුණු එම සිහිනය සතියක් ඇතුළත සැබෑවීම ගැන මට කියන්න වචන නැහැ. ඇමැතිතුමාගේ උපදෙස් පරිදි නාගරික ජනාවාස සංවර්ධන අධිකාරියේ සභාපතිතුමා ඇතුළු කාර්යය මණ්ඩලය කඩිනමින් මට නව නිවස ලබාදුන්නා.අතිගරු ජනාධිපතිතුමාටත්, විමල් වීරවංශ ඇමැතිතුමාටත්, මං ගැන රටට කියපු සියලුම මුද්‍රිත හා විද්‍යුත් මාධ්‍ය ආයතනවලටත් නම් වශයෙන් කියන්න බැරි වුණත් උදව් උපකාර කළ සැමට බොහෝම ස්තුතියි” යනුවෙන් සංජීවනී ප්‍රියදර්ශනී ශිෂ්‍යාව තම ස්තුතිය ප්‍රකාශ කළේ හෘදයාංගමවයි.සංජීවනීගේ මව වන සුනේත්‍රා රූපසිංහ මහත්මියත්, පියාවන ජගත් කුමාර මහතාත් සියලු අඩු පහසුකම් ජනාවාසවල මවුපියන්ට ලබාදී ඇත්තේ ඉමහත් ආදර්ශයකි.අඩු පහසුකම් ජනාවාසවල පවුල්වල ජන ජීවිතය ශක්තිමත් කිරීම සඳහා මහින්ද චින්තන ඉදිරි දැක්ම අනුව විමල් වීරවංශ අමාත්‍යවරයාගේ උපදෙස් පරිදි නාගරික ජනාවාස සංවර්ධන අධිකාරිය ජනසෙවණ ස්වශක්ති මානව සංවර්ධන වැඩසටහන සාර්ථකව ක්‍රියාත්මක වන අතර ඒ සඳහා තම උපරිම සහාය ලබාදීමට සංජීවනී ප්‍රියදර්ශනී ශිෂ්‍යාව ද ඉදිරිපත් වී සිටී.“මට අවශ්‍යයි අඩු පහසුකම් ජනාවාසවල නංගිලා, මල්ලිලාගේ අධ්‍යාපන කටයුතු සාර්ථක කරගන්න. ඒ සඳහා ජනසෙවණ මානව ස්වශක්ති වැඩසටහනින් සේවා රැසක් සිදු වෙනවා. මං ඉන්න සේදවත්තේ පාසල් ගොස් නිසි පරිදි අධ්‍යාපනය නොලබන නංගිලා, මල්ලිලාට ඉගැන්වීම සඳහා ප්‍රජා ශාලාවක් සකස් කරගෙන යනවා.ඒ සඳහා බොහෝ දෙනෙක් උදව් උපකාර කරනවා. මට ඕන මං හිටපු තැන ඉන්න නංගිලා, මල්ලිලා මටත් වඩා උසස් තැනකට ගෙන එන්න. මගේ ජයග්‍රහණය හා මට ලැබුණු ප්‍රතිචාර මාධ්‍ය මගින් දැක්ක සේදවත්තේ නංගි කෙනෙක් කරපු රස්සාව නවත්තලා යළිත් සාමාන්‍ය පෙළ විභාගය ලියන්න සූදානම් වෙනවා කියලා මට කිව්වා” සංජීවනී අවසන් වශයෙන් එසේ පැවසුවා ය. ඒ ආකාරයෙන් අඩු පහසුකම් ජනාවාසවල දරු දැරින් සිය දහස් ගණනින් සංජීවනී අනුගමනය කරනු ඇතැයි අපගේ ද ප්‍රාර්ථනයයි.ඩබ්ලිව්.කේ. ප්‍රසාද් මංජුඡායාරූප - නුවන් දිනේද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=af1302242</link>
    <topic>සසුනට දරුවන් පුදන දුප්පත් පවුල් රැකගන්නා බෝසත් වෑයමක්</topic>
    <author>දෙනගම සිරිවර්ධන සම්බන්ධිකරණයකමල් හෙට්ටිආරච්චිඡායාරූප – පී. කුලරුවන්</author>
    <content>පිරිවෙනේ පන්තිකාමරයක බංකුවක් මත වැඩ සිටින පොඩි හාමුදුරුවන්ට පාලි වරනැඟිල්ල මතක හිටියේ නැත. ගුරු හාමුදුරුවෝ උන්වහන්සේ දෙස විමසිල්ලෙන් බලා සිටියහ.”පොඩි උන්නාන්සේ ඇයි මේ වර නැඟිල්ල පාඩම් නොකළේ?” ගුරු හිමියන් ගේ ප්‍රශ්නයට පිළිතුරක් නොලැබිණ. ඒ වෙනුවට සිදුවූයේ ඒ පුංචි ඇස් දෙකෙන් කඳුළු වැලක් කඩා වැටීමය.”ඇයි? මොකද?”පිළිතුරු ලැබුණේ කඳුළුවලිනි.එදා හැන්දෑවේ ගුරු හිමියනට වර නැඟිල්ල පාඩම් නොහිටීම සහ කඳුළු ගලා යාමේ හේතුව හෙළිවිය.”දවල් දානෙ වළඳනකොට මට ගෙදර මතක් වෙනවා. අම්මා, නංගි, මල්ලි මතක් වෙනවා. ඒ ගොල්ල බඩගින්නෙ ඇති කියලා හිතෙනවා. මං ඕවා හිත හිතා දන් වළඳනවා - බඩ පිරුණාට හිතට දුකයි. පාඩම් කරන්න පොත ගත්තාමත් ගෙදර මතක් වෙනවා. ගොඩාක් වෙලා මං වර නැඟිල්ල පාඩම් කළා. පාඩම් හිටියේ නැහැ.”පොඩි හාමුදුරුවන්ට සවන් දුන් ගුරුහිමියනගේ දෑස තෙමිණ. එහෙත් එය උන්වහන්සේට අලුත් ම අත්දැකීමක් නොවීය.සිය සාමණේර විය ද උන්වහන්සේට සිහිවිය. පැවිදිබිමට පිවිසීම මහ පිනකි. සසර කතර ජය ගැනීමට, සසර දුකෙන් මිදීමට එයින් මග පෑදෙන හෙයිනි. එහෙත් ගෙදර සිහිවීම සමඟ පැවිදි ජීවිතයේ කටයුතු අඩාල වැ යන්නට ඉඩ තිබිණ. ඒවා කෙසේ හෝ ජයගෙන උපසම්පදාවද ලබා පැවිදි ජීවිතයට අවශ්‍ය සියලු අධ්‍යාපන කටයුතු ද මැනවින් අවසන් කොට ජීවිතය ජය ගත්තා නේද යන හැඟීම ගුරු හිමියනට ඇති විය. එහෙත් සාමණේර වියේ දී ම ගෙදර දුක් සිහිව හඬා වැලපී සිවුර හැර දමා ගිය පොඩි හාමුදුරුවරු කොපමණද?මේ සඳහා පිළියමක් නැද්ද?මේ ප්‍රශ්නයට විසැඳුමක් සොයා තම සංවිධානයක් ගොඩ නැඟූ මේ ගුරු හාමුදුරුවෝ පූජ්‍ය තෙප්පනාවේ පියරතන හිමියෝ ය.රත්නපුර, කුරුවිට, තෙප්පනාවේ සුමන පිරිවෙනේ ආචාර්ය, පියරතන හිමියන් ඇරැඹූ සංවිධානය බුදු පුත් මා පිය ඇගයුම් පදනමයි.උන්වහන්සේ මෙසේ වදාළ හ.”සාමණේරයන් වහන්සේලා තුන්සිය නමකට වැඩි පිරිසකට මා මේ පිරිවෙනේ දී උගන්වා තිබෙනවා. ඉතා දුර්වල ආර්ථික පසුබිමක් ඇති පවුල්වලින් එන පොඩි හාමුදරුවරු ලොකු මානසික පීඩාවක සිටින හැටි මා නිතර දුටුවා. අද පැවිදි බිමට එන වැඩි දෙනා අයත් වන්නේ ඉතා දුප්පත් පවුල්වලට. පැවිදි වීමෙන් පසු ගෙවන්නට ලැබෙන සැනසිලිදායක ජීවිතය තුළ ඒ ඇත්තන්ට ගෙදර මතක් වෙති.පැවිදි වුණත් මේ අය පුංචි ළමයි. ඒ ළමා සිත්වලට අම්මා, තාත්තා, නංගි, මල්ලිලා ඇතුළු වන්නේ ගෙදර ඇති දුක් වේදනා සමඟ. බොහෝ අය පැවිදි වෙන්නෙත් අසරණකම නිසා. අම්මා සිහි වූ පසු, අම්මා විඳින දුක් ජීවිතය සිහි වූ පසු ඒ අයට පන්සලේ රැඳී සිටින්නට අපහසු වෙලා ගෙදර යනවා. සිවුරු හරිනවා. මා සමඟ එකට සිටි කීප දෙනෙක් සාමණේර වියේදීම සිවුරු හැර ගියේ ඒ නිසා.”මං මොකක් හරි රස්සාවක් සොයා ගන්නව. අම්මට උදව් කරනව. නංගිට මල්ලිට උගන්වනවා.”ඇමැති ඩබ්.ඩී.ජේ. සෙනෙවිරත්න මහතා ප්‍රධාන කාර්යාලය විවෘත කිරීමට පැමිණි අවස්ථාවමේ විදියට කියල තමයි ඒ අය ගියේ... සාමණේර වියේ දී සිවුරු ඇර ගන්ට එකම හේතුව එය ම නොවේ. තවත් හේතු තියෙනවා. එහෙත් එය තමා ප්‍රධාන හේතුව.”ඉන්පසු උන්වහන්සේ විස්තර කළේ මේ ප්‍රශ්නයට විසඳුම් සෙවීම පිළිබඳව ය.”ශාසනය ගොඩ නැඟෙන්නේ පැවිදිවීම අනුවයි. පැවිදිවීම කියන්නේ උල්පතක්. ඒක නිසා තමයි ශාසනය ගලා යන්නේ. ශාසනය පෝෂණය වන්නේ.අම්මලා තාත්තාට තමුන්ගේ දරුවකු පැවිදි කිරීමෙන් ශාසයට කරන්නේ විශාල සේවයක්. ඒ සේවය ඇගයීමට ලක් කළ යුතුය. ඒ ඇගයීම නිසා පැවිදි වී සිටින පොඩි හාමුදුරුවන්ගේ සිත් සතුටු වෙනවා. පැවිදි ජීවිතයට ඇල්මක් ඇතිවෙනවා. මේ ඇගයීම සිදුවිය යුත්තේ වචනවලින් නොවෙයි. ඒ නිවෙස්වල ජීවිත යහපත් ලෙස ගත කිරීමට අවශ්‍ය පරිසරය තනා දිය යුතුයි.අප මේ පිළිබඳව සිතුවා.පොඩි හාමුදුරුවන්ගේ නිවෙස්වල ජීවත්වන අයට වඩාත් යහපත් ජීවිතයක් ගත කිරීමට උදව් කිරීමේ අරමුණෙන් “බුදු පුත් මා පිය ඇගයුම් පදනම” ගොඩ නැඟුවා. මෙබඳු අදහසක් මීට පෙර කිසිදු සංවිධානයකට, කිසිදු ගිහි පැවිදි නායකයකුට ඇති වුණේ නැත. මා මේ ගැන කීප දෙනකුට කතා කළා. හැම දෙනාම අගය කළා. උදව් දීමට පොරොන්දු වුණා.2012 අගෝස්තු 02 වැනි දා අපි කණ්ඩායමක් එකතුව මේ සේවාව ආරම්භ කළා.පදනමේ සභාපති වශයෙන් මා පත්වුණා. කේ.ඇල්. අජිත් මහතා ලේකම්, ශාන්ත වික්‍රමආරච්චි මහතා භාණ්ඩාගාරික. කැලණි විශ්වවිද්‍යාලයයේ පශ්චාත් උපාධි ආයතනයේ ජ්‍යෙෂ්ඨ කථිකාචාර්ය රළුවේ පද්මසිරි හිමි ප්‍රධාන අනුශාසකයාණන් වහන්සේ. එන්.ජී. ගුණසේකර මහතා සංවිධානයේ සමායෝජක තනතුරට පත්වුණා.දින කීපයක් තුළ සාමාජික පිරිස සියය ඉක්මවා ගියා. මාසයක සාමාජික මුදල රුපියල් 100 යි.විශේෂ ආධාර සැපයීමට ද පිරිසක් ඉදිරිපත් වුණා.ශාසනය පවතින්නේ භික්‍ෂූන් වහන්සේලා රැඳී සිටියොත් පමණයි. ශාසනයට ලැදි විශාල පිරිසක් මේ හැඟීමෙන් යුක්තව අපට එකතු වුණා.තිස්දහසක් පමණ වන භික්‍ෂු පිරිස ක්‍රම ක්‍රමයෙන් තව තවත් අඩුවී යන ආකාරයයි පෙනෙන්නේ. මේ නිසා භික්ෂුන් ශාසනයේ රැඳෙන ආකාරයට කටයුතු කිරීම සසුනට ලැදි අයගේ යුතුකම බව සැලකූ ලොකු කුඩා පිරිසක් පොඩි හාමුදුරුවන්ගේ පවුල්වල තත්ත්වය නඟා සිටුවීමට ඉදිරිපත් වුණා.එක උදාහරණයක් දෙන්නම්.අපේ පොඩි හාමුදුරු නමක ගේ නිවස කුරුවිටට සමීපව පිහිටා තිබුණා. අම්මා ඇඟලුම් කම්හල් සේවිකාවක්. පියා රෝගියෙක්. පොඩි හාමුදුරුවන් මේ අම්මා විඳින දුක් ගැන නිතර හිතනවා. අපේ සාමාජිකයන් ඒ ගෙදර ගියා. ආර්ථික ආධාරවලට අමතරව ගෙදරට විදුලිය ලබා දුන්නා. දැන් පොඩි හාමුදුරුවෝ සතුටින් පාඩම් කරනවා.අපේ සාමාජිකයන් එබඳු ගෙවල් සොයා යනවා. කළ යුතු යෝජනා ඉදිරිපත් කරනවා. අපේ සංවිධානය අරඹා මාස කීපයක් තුළ අපට පොඩි හාමුදුරුවරුන් විශාල පිරිසකගේ සිත් සතුටු කරන, සසුනට ඇලීම ඇති කරන වැඩ මාලාවක් ක්‍රියාත්මක කළ හැකි වුණා.සුමන පිරිවෙන් භූමියේ බුදු පුත් මාපිය ඇගයුම් පදනම සඳහා කාර්යාලය විවෘත කළ දා රාජ්‍ය පරිපාලන සහ ස්වදේශ කටයුතු අමාත්‍ය ඩබ්ලිව්.ඩී.ජේ. සෙනෙවිරත්න මහතා මෙසේ ප්‍රකාශ කළා.”ලංකාවේ වැඩ සිටින භික්ෂුන් වහන්සේ තිස්දහස් නම අප රැක ගත යුතුයි. ඒ රැක ගැනීම මතයි බුදු සසුන රඳා පවතින්නේ. මේ නිසා මේ හිමිවරුන් ගේ මා පියන් වෙසෙන ගෙවල්වලට උදව් කිරීම අපේ යුතුකම..”බුදුපුත් මා පිය ඇගයුම් පදනමේ සභාපති තෙප්පනාවේ පියරතන හිමියෝ සෑම ගමකම පන්සල් වටා බෞද්ධ ජනතාව එක් රොක් කිරීමේ වැඩ පිළිවෙළක් ද ඇති බව කීහ. සෑම මසකට වරක් සාමාජිකයන්ට ධර්මාවබෝධය ලබාදීමේ වැඩ සටහනක් ක්‍රියාත්මක වේ.මේ සංවිධානයේ කාර්යාල පහක් ක්‍රියාත්මක වේ.කුරුවිට, තෙප්පනාව, ශ්‍රී සුමන පිරිවෙන, (071 9269263)කඹුරුගමුව, ගාලුපාරේ, ශ්‍රී සුභද්‍රාරාමය (071 4438087)හෝමාගම, යකහළුව, ශ්‍රී විවේකාරාමය (071 4499826)අහංගම, වැලිවත්ත, ශ්‍රී තිලකවර්ධනාරාමය (071 8601921)දෙනියායේ ශ්‍රී පුෂ්පාරාමය (071 8274129)සසුන රැක ගැනීමේ මේ සත්කාර්යයට හවුල්වීමට ඕනෑම අයකුට අවස්ථාව තිබේ. කුරුවිට ලංකා බැංකු ශාඛාවේ බුදුපුත් මාපිය ඇගයුම් පදනමේ 74136214 ගිණුමට මුදල් පරිත්‍යාග කළ හැකිය.සෑම බෞද්ධ ආරාමයකින් සාමාජිකයන් 100 ක් බඳවා ගැනීමේ ව්‍යාපෘතියකට දැන් මුල පුරා තිබේ.ප්‍රාදේශීය වශයෙන් හෝ නිකාය වශයෙන් හෝ වාද භේදවලට ඉඩ නොතබන, සවි බල සහිත බුදු සසුනක් යන අරමුණින් යුතුව මේ සංවිධානය ක්‍රියාත්මක වන බව සභාපති හිමියෝ කියති.දෙනගම සිරිවර්ධන සම්බන්ධිකරණයකමල් හෙට්ටිආරච්චිඡායාරූප – පී. කුලරුවන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=af1302243</link>
    <topic>ජංගම දුරකථනවලින් නව යොවුන් ජීවිත සොරකම් කිරීම</topic>
    <author>අරුණි මුතුමලී</author>
    <content>පාසල් නිල ඇඳුමින් සැරසී, පොත් බෑගය කරේ එල්ලාගෙන, ජංගම දුරකථනයක් හසුරුවමින් සවස් වරුවේ යන ළමයකු දුටුවොත් ඔබට සිතෙන්නේ මොනවාද?1. ගෙදර යන්න ප්‍රමාද වුණු නිසා අම්මාට දැනුම් දෙන්න හදනවා ඇති.2. මේ සති අන්තයේවත් ගමේ එක්කන් යන්න කියා තාත්තාට කියනවා ඇති.3. විභාගයෙන් සමත් වුණු සතුට රට ඉන්න තාත්තට කියන්න පුළුවන් වෙලාව වෙන්නැති.4. අමතර පන්තියේ දී නොතේරුණු තැනක් යාළුවාගෙන් අහනව වෙන්න ඇති.5. පෙම්වතා හෝ පෙම්වතිය පරක්කු ඇයි දැයි බලනවා ඇති.6. අසභ්‍ය දර්ශන ටික පාරෙදීම බලනවා ඇති.මේ ඕනෑම පිළිතුරක් නිවැරදි වන්නට පුළුවන්. ඒ ඔබ ජංගම දුරකථනය පිළිබඳ සිතන ආකාරය මෙන් ම එම දරුවා දුරකථනය භාවිත කළ ආකාරය අනුවයි. එහෙත් කිසිම මවක හෝ පියකු අවසන් පිළිතුරු දෙක නිවැරදි කිරීම සඳහා තම දරුවාට ජංගම දුරකථනයක් මිලදී දෙන්නේ නැති බව කිව යුතු නොවේ.ත්‍රස්තවාදීන් පාසල් අසල බස් රථවල බෝම්බ පිපිරවූ අසූව අනූව දශකවල ගෙදරින් පිට වූ දරුවන් යළි ඒ දෝ හෝයි නොදැන පපුවේ ඇවිළුණු ගින්දරටත් වඩා ගින්දරක් බෝම්බ පුපුරන්නේ නැති අද ආරක්ෂාව පතා දරුවන්ට ලබාදෙන ජංගම දුරකථන නිසා දෙමව්පියන්ගේ හදවත්වල ඇවිලෙන්නට හේතු වෙලා. තරගකාරී සමාජයේ ඇතැම් මවුපිය දූදරු සබඳතා පවත්වා ගන්නේ ජංගම දුරකථනයෙන් වන්නත් පුළුවන්. අධ්‍යාපන චාරිකාවක්, ක්‍රීඩා උත්සවයක් අවසානයේ එදා වගේ පාසල ළඟටම ඇවිත් දරුවන් කැටුව යන මව්පියන් අද අඩුවෙලා. කාලය ශ්‍රමය ඉතිරි කරගන්න ලොක්කො වගේ ම පොඩ්ඩොත් පොදුවේ භාවිත කරන්නේ ජංගම දුරකථනය.ඒත් පාසල් දරුවන්ට ජංගම දුරකථන තහනම්. පාසලක් කියන්නේ විනයක් සහිතව පාලනය විය යුතු තැනක්. ඒ ගැන දරුවන් මෙන්ම ගුරු දෙගුරුන් අවබෝධයෙන් කටයුතු කළ යුතුයි. එහෙත් මොනයම් හෝ හේතුවකින් දෙමාපියන් කී නිසා හෝ මුරණ්ඩුකම නිසා පාසලේ නීති රීති නොතකා ජංගම දුරකථනයක් ළඟ තබා ගැනීම කෙබඳු වරදක් ද? එවැනි වරදකට අසු වුණු ශිෂ්‍යයකුට හෝ ශිෂ්‍යාවකට දඬුවම් කළ යුත්තේ කෙසේද? දඬුවම පාසල් සිසුන් දරා ගත යුත්තේ කුමන ආකාරයෙන් ද? යම් දුර්වල සිසුවකු දඬුවමක් දරාගත නොහැකිව ගන්නා පියවර මාධ්‍ය මඟින් ප්‍රචාරය කළ යුත්තේ කෙසේද?මෙවැනි පැන රාශියක් මතු වුණේ පසුගියදා ජංගම දුරකථනයක් සමඟ හසු වූ සිසුවියට විදුහල්පතිනිය දෝෂාරෝපණය කිරීමෙන් පසු වස බී සිය දිවි නසා ගැනීම පිළිබඳ වාර්තා වීමත් සමඟ ය. මීට පෙර ද ජංගම දුරකථන ප්‍රශ්නයක් උඩ සිසුවියක් ගෙල වැල දා ගත්තා.ඒ පිළිබඳ ශ්‍රී ජයවර්ධනපුර විශ්වවිද්‍යාලයේ සමාජීය විද්‍යා හා මානව ශාස්ත්‍ර අධ්‍යයන අංශයේ මහාචාර්ය ප්‍රණීත් අබේසුන්දර මහතා පවසන්නේ මෙවැනි අදහසක්.“ජංගම දුරකථන භාවිතයට සම්බන්ධව ඍජුවම වාර්තා වන දෙවැනි පාසල් ශිෂ්‍ය සියදිවි නසා ගැනීම මෙය විය යුතු යි. පාසල් සිසුවියකට විදුහල්පතිනිය දෝෂාරෝපණය කිරීමේදී මෙය පැති දෙකකින් විග්‍රහ කළ හැකි යි. එකක් නම් රජයේ පාසල්වල ජංගම දුරකථන භාවිතය නීතියෙන් තහනම්. නමුත් අන්තර්ජාතික පාසල්වල එවැනි තහනමක් නැහැ. කෙසේ වුවත් විදුහල්පතිනියගේ අවවාදය කුමන ආකාරයකින් සිදු වුණා ද කියා අප දන්නේ නෑ. විදුහල්පතිවරයකු හැම විටම පාසලක විනය ශික්ෂණය ඇති කිරීමට කටයුතු කළ යුතුයි.දෙවැන්න ළමයින්ගේ දරා ගැනීමේ ශක්තියයි. අද විභාග ප්‍රතිඵල අනුව උසස් පෙළ, සාමාන්‍ය පෙළ අසමත් වන සංඛ්‍යාව ලක්ෂ 3 ට අධිකයි. ඔවුන් සියලු දෙනා විභාගය අසමත් කියා එය දරාගත නොහැකිව සියදිවි නසා ගතහොත් කුමක් සිදුවෙයි ද? අනෙක අද බොහෝ දුරකථනවලට පරිගණකවලට ඉබේම අසභ්‍ය දේ එනවා. එය සාමාන්‍ය දෙයක්. ඒ වගේ ම සමහර ළමයින් මෙන් ම ගුරුවරුන්, ආචාර්යවරුන් පවා දුරකථනය භාවිත කරන්නේ අන් අයටත් බාධාවන අයුරින්. කිසිදු විනයක් චාරයක් නෑ. එවිට නීති පැනවීමේ වරදක් නැහැ. ඒවාට හිස නමන්නට පුරුදු විය යුතුයි. එසේ නැතිව අපේ පූර්ණ ශක්තිය පෞරුෂය දිය වී යන්නට හැර සිටිය යුතු නෑ.”පාසලක පැවතිය යුතු විනය පිළිබඳ ඔහුගේ මතයට රුකුල් දෙන්නේ මනෝ වෛද්‍ය විශේෂඥ ඩී.ජේ.වී. හරිස්චන්ද්‍ර මහතායි.“මෙවැනි සියදිවි නසා ගැනීමකදී පැති රාශියක් තිබෙනවා. යම් විනයානුකූල නීතියක් රීතියක් පිළිබඳ වැඩිහිටි ගුරුවරු ආදීන් කීවොත් එය හිස නමා පාසල් දරුවන් පිළිගත යුතුයි. විදුහල්පතිතුමියගේ වගකීම අනුව පවතින නීතියක් කඩ කිරීමට ඉඩ දීම අන් දරුවන්ටත් වැරදි ආදර්ශයක්. ඒ වගේම විදුහල්පතිවරු, ගුරුවරු අවවාද දඬුවම් ආදිය දීම නවතා දැමුවොත් දරුවන්ට කාගේ පිහිටක් ද? මේ නිසා විදුහල්පතිනිය කළේ හරි දේ, නමුත්ශෛලාදපී කඨෝරානීමෘදුනී කුසුමාදතී”කියා තිබෙනවා.ඒ කියන්නේ ගලක් මෙන් රළු විය යුතු තැන් ද මලක් මෙන් මෘදු විය යුතු අවස්ථා තිබෙනවා.විශේෂයෙන් නව යෞවනියකට විශාල ලෙස දඬුවම් කිරීම සුදුසු නෑ. එය ආදරයෙන් කළ යුතුයි.”වර්තමානයේ දරුවන්ට ආදරයෙන් දඬුවම් කළ යුත්තේ ඇයිද යන්න පේරාදෙණිය විශ්ව විද්‍යාලයේ සිංහල අංශයේ ජ්‍යෙෂ්ඨ කථිකාචාර්ය අත්තනායක එම්. හේරත් මහතා විග්‍රහ කරන්නේ මෙසේයි.“අද බොහෝ නිවෙස්වල දරුවන් සංඛ්‍යාව අඩුයි. ඒ නිසා දරුවන් හැදෙන්නේ මල් වගේ. තරවටු නෑ, දඬුවම් නෑ. එහෙම හැදෙන ළමයින්ට විවේචන හුරු පුරුදු නෑ. විශ්වවිද්‍යාලවල පවා නවක වදයටත් විරුද්ධ වන්නේ පුරුදු නැති නිසයි. දරාගත නොහැකි නිසයි. අපේ කාලේ උසස් පෙළ පන්තිවලදී වුණත් දණ ගසාගෙන ඉන්න එක අපට ගානක් නෑ.මොකද ගෙදරදීත් අපට දඬුවම් ලැබුණ නිසා. නමුත් මේ සුකොමළ මට සිළුටු දූලා පුතාලා බොළඳ ප්‍රේමය ආදර්ශ කරගත් සංස්කෘතියක් වෙළෙඳ සමාජය මගින් රූපවාහිනී ආදී මාධ්‍ය මඟින් මවා තිබියදී අභ්‍යාසයක් ලෙස ප්‍රේම කරන්න පුරුදු වෙනවා. ගුරු මනස ඊට වඩා වෙනස්. ඒ වුණත් ජංගම දුරකථන භාවිතය සිදුවුණේ පාසලෙන් පිටතදී නම් ඒ පිළිබඳ ළමයාගේ දෙමව්පියන්ට නැති කැක්කුමක් ගුරුවරුන් ගන්නේ ඇයි ද කියන පැනයත් අපට නැඟෙනවා. මොකද මේ වගේ වෙලාවක ළමයාගේ පෞරුෂය වඩවන්න මිස අද කාලේ වේවැල් කෝටු නාරං සියඹලා අතු කියන ක්‍රමයට යන්න බැහැ.”අධ්‍යාපන අමාත්‍යාංශයේ හිටපු ලේකම් අධ්‍යාපන මනෝවිද්‍යා විශේෂඥ ආචාර්ය තිලෝක සුන්දරී කාරියවසම් මහත්මිය ද ඒ අදහසට එකඟ වන්නේ මෙසේ පවසමින්.“ළමයකුගේ වර්ධන අවස්ථා කීපයක් තිබෙනවා. ඉන් භයානකම අවධිය කියා හඳුන්වන්නේ ඔය දැරි විය සිටි ගැටවර වියයි. මොකද හෝමෝන ක්‍රියාත්මක වන්නේ තමන්ට අවශ්‍ය අයුරින් නොවේ වර්ධනයට අනුවයි. ඒ නිසා ම කුණාටු අවදිය ලෙසත් හඳුන්වන මේ වයසේදී ලැජ්ජාශීලී බව ප්‍රබලව දැනෙනවා.ඒ නිසා සමහරුන්ගේ චිත්ත ආවේග බුද්ධිය අභිබවා යමින් ප්‍රමතයට(ඉබපඥඵඵ) පත් වෙනවා.මේ වැනි වයසක දරුවන්ට කතා කළ යුතු ආකාරය, දඬුවමක් දිය යුතු ආකාරය වගේ ම ඔවුන්ගේ ආකල්ප වෙනස් කළ යුතු ආකාරය ගැහැනු පිරිමි භේදයකින් තොරව මනෝ විද්‍යාත්මකව කළ යුතුයි. විශේෂයෙන් විදුහල්පතිවරු ගුරුවරු කියන්නේ දරුවන් පිළිබඳ මනාව තේරුම් ගත යුතු අය මිස අළුගෝසුවන් විය යුතු අය නොවෙයි.විශේෂයෙන් දරුවන්ට ප්‍රසිද්ධියේ කෑගසා බැණීම වැරදියි. අභ්‍යන්තරික වෙනස්වීම් අනුව ප්‍රේම සම්බන්ධතාවක් වැනි දෙයක් ඇති කරගත්තා වුණත් ළමයා සිතන්නේ කෙසේද, මනස ක්‍රියා කරන්නේ කෙසේද යන්න ගැන අවබෝධයෙන් හා ඒ දරුවාගේ අතීත අත්දැකීම්, ජංගම දුරකථන වැනි සාරවත් ප්‍රබෝධයක් එයට බලපාන්නේ කෙසේද?පෙර හැසිරීම යහපත් රටාවකින් පැවතුණ ද, සංවරශීලීව සිටි ළමයකු ද? ඉගෙන ගැනීම කෙසේද? ආදි ගුරුවරුන්ට පුහුණුවීම්වලදී ලබාදෙන මූලධර්මයන් පිළිබඳ අවබෝධයෙන් පොදුවේ ළමයා වැරදි ගණනාවක් කර නැති අයකු නම් අධ්‍යාපනයේ කේන්ද්‍රස්ථානය ළමයා බව මතක තබාගෙන ඔහුගේ හෝ ඇයගේ අභිවෘද්ධිය සලකා වැඩ කළ යුතුයි. මේ සිදුවීමේ දී මට දැනෙන්නේ ළමයාටත් පෙර චිත්ත ආවේග ඇති වී ඇත්තේ විදුහල්පතිනියට කියායි.”එවැනි චිත්ත ආවේගයක් නිවැරදිව හැසිරවූ විදුහල්පතිවරයකු පිළිබඳ අත්තනායක එම්. හේරත් මහතා මෙසේ පැවසුවා.“අද කාලේ පාසල්වල උපදේශනය සඳහා සිටින ගුරුවරුන්ට වෙනම පුහුණුවක් ලබාදිය යුතුයි. ඒ ළමයින්ගේ රහස් පතුරුවන්නේ නැතිව රැකගෙන සිටීම පුහුණු කරන්න. ඉතා දැඩි විනයක් ඒ අය අතරත් ඇති කළ යුතුයි. ගුරුවරයකුට ළමයකුගේ ඉරණම වෙනස් කළ හැකි ආකාරය ගැන ප්‍රායෝගික කතාවක් කියන්නම්. මහනුවර විද්‍යාලයක විදුහල්පතිවරයකු ගන්නෝරුව රණබිම පාසලේ විදුහල්පති. පත්වීම ලැබූ දා ප්‍රධාන දේශනාව පැවරුණේ මට.ඒ වෙලාවේ මහාමායා බාලිකා විදුහලේ දුවක් බලෙන් ම වේදිකාවට නැඟ ඒ විදුහල්පති ගැන කතාවක් පවත්වා කීවා “මේ ගුරු අප්පච්චිට මා ලියූ ලියුමක් හසු වුණා. ඒ ලියුම කුණු කූඩෙට දාලා මට හොඳින් ඉගෙන ගන්න දුව කියා විතරක් කීවා. එදා මට කිසිම දඬුවමක් කළේ නෑ. නමුත් මම ඒ ප්‍රේම සම්බන්ධය නතර කර විභාගය ඉහළින් ම සමත් වී අද වෛද්‍ය විද්‍යාලයේ දෙවන වසරේ ඉගෙන ගන්නවා. මම කවදාහරි වෛද්‍යවරියක් වෙලා ගුරු අප්පච්චිට බැරි කාලෙක බෙහෙත් කරනවා” කියලා.ඒ නිසා ගුරු භූමිකාවට අලුතින් පාඨමාලා එක්කළ යුතුයි, දඩබ්බර පිරිමි, ගැහැනු දරුවන් පරිපාලනය කරන්නේ කෙසේද කියා. දුරකථන භාවිතය විනය විරෝධී වුණත් එය භාවිත නොකිරීම අද තාක්ෂණ විරෝධී ක්‍රියාවක්.ඒ නිසා මේ පරම්පරා වෙනස හඳුනාගත යුතුයි. සෞඛ්‍ය අමාත්‍යාංශයෙන් වැරදි කරුවන් සෙවීමට කොමිසමක් පත් කළා සේ මෙවැනි වැරදි සොයා බැලීමට කොමිසමක් පත් කළ යුතුයි. අප කම්පනයට පත්විය යුත්තේ මේ දරුවන්ගේ ජීවිත ගැනයි.”ඒ පිළිබඳ මහාචාර්ය ප්‍රණීත් අබේසුන්දර මහතා ද මෙවැනි අදහසක් දැක්වූවා.“ලෝකේ වෙනස් වෙද්දී අපට එකතැන ඉන්න බැහැ. මේ වැනි සියදිවි නසා ගැනීම්වලට වැඩිහිටි ලෝකය වගකිව යුතුයි. අනෙක හැම රජයක් ම පහසුවෙන් ම දිය හැකි රැකියාව ලෙස ගුරු වෘත්තිය සලකනවා. නමුත් ගුරු සේවය තමයි ඉතාම අපහසු සේවය. එයට දක්ෂ, කැමති, පුහුණු අය යොදා ගත යුතුයි. උපාධිධාරීන් පමණක් ගුරු වෘත්තියට යෙදීම නිවැරදි නැහැ. උපාධිය නොමැතිව හෝ අනෙක් අදාළ සුදුසුකම් සහිත අය ගුරු වෘත්තියට ලැදි අය ඒ සඳහා බඳවා ගත යුතුයි. අද අපේ රටේ වුවත් නිර්මාණශීලී ප්‍රඥාවන්ත ගුරුවරුන් රාශියක් සිටිනවා. ඒ අතර සහතික ලබා ගැනීම සඳහා පුහුණුව ලද අයත් කීප දෙනකු සිටිනවා.අපේ රටේ විශාල ම ගැටලුව කෙනකුගේ ආත්මය විනාශ වන පරිදි කතා කිරීමයි. ඇතුළාන්තයේ ඇති ප්‍රශ්නය සොයා බලා පෞද්ගලිකව උපදෙස් දීමයි ඉතා වටින්නේ. අද දේශපාලන වේදිකාවල මාධ්‍ය සාකච්ඡාවල වගේ ම ශිෂ්‍ය නායකයින් ද පුරුදු වී තිබෙන්නේ අනුන් තලා පෙළා කතා කිරීමටයි. එය ශිෂ්ට සමාජයකට ඔබින්නේ නැහැ.අනෙක සමාජයේ කාමුකත්වය, ප්‍රචණ්ඩත්වය අපට මෙන් ම මුහුකුරා නොගිය අපරිනත දරුවකුට දරාගන්න බැරි වී තිබෙනවා. අපේ අධ්‍යාපන ක්‍රමයේ ඇතැම් විෂයයන් වන සෞන්දර්යය, සාහිත්‍යය, ක්‍රීඩා ආදිය සියලු ළමයින්ගේ ජීවිතවලට කිඳා බැස නැහැ. එවැනි විෂයයන් නැතිව දරුවකුගේ අධ්‍යාපනය, ජීවන අත්දැකීම් සම්පූර්ණ වන්නේ නැහැ.ලිංගික අධ්‍යාපනය නොමැතිවීමත් අපට ලොකු පාඩුවක්. වෙන රටවල එය හය, හත පන්ති වලදීම ලබා දෙනවා. ශරීරය, හැඟීම්, ආරක්ෂාවීම පිළිබඳ ඉන් අවබෝධයක් ලැබෙනවා. අනෙක නිර්දේශ පත්‍රවලට අනුව දරාගත නොහැකි පාඩම් කන්දක් විභාග කේන්ද්‍රියවම උගන්වනවා හැර විචාරශීලී, විමර්ශනශීලී, නිර්මාණශීලී ලෙස සිතන්න ජීවත්වීමේ කලාව, ශිල්පය විෂයයන් තුළම උගන්වන්න ඒ ඔස්සේ වංචනිකයන්ගෙන් කපටින්ගෙන් ගැලවෙන්න ප්‍රශ්නයක් දරා ගන්න පෞරුෂය දරුවන්ට කියා දෙන්නේ නෑ. මෙය අධ්‍යාපන සංස්කෘතියේ විශාල ගැටලුවක්. කොහොම වුණත් අපට මේ දරුවාගේ ජීවිතය ගැන කනගාටුයි.ශිෂ්‍යාවගේ මෙලොව ජීවිතය ගැන මෙන් ම පරලොව ජීවිතය ගැන ද කනගාටුවන ඩී.ජේ.වී. හරිස්චන්ද්‍ර මහතා මෙවැනි අදහසක් දැක්වූවා.“ශිෂ්‍යාවගේ පැත්තෙන් බලද්දී තමන්ට ඇති වූ ප්‍රශ්නයකට උරණ වෙලා මේ තීරණය ගත්තේ ඇයට ජීවිත දර්ශනයක් මනුෂ්‍ය ජීවිතය පිළිබඳ වටිනාකමක් නැති නිසයි.චිත්ත වේග තියුණු වූ පමණින් කටයුතු නොකර මව්පිය වැඩිහිටි අය සමඟ හෝ වෛද්‍යවරයකුගේ උපදෙස් හෝ සුමිත්‍රයෝ වැනි ආයතනයක් සමඟ හෝ කතා කිරීමට ඇයට අවස්ථාව තිබුණා.ප්‍රශ්නයක් නිරාකරණය කර ගැනීම වෙනුවට එයින් පලා යෑම නිවට කමක්. මොකද ජීවිතයේ මීට වඩා ප්‍රශ්න පැන නඟින ඒවාට මුහුණ දෙන අය ඉන්නවා. ඇයගේ නොමේරූකමයි මින් ප්‍රදර්ශනය වන්නේ.ඒ වගේ ම සියදිවි නසා ගැනීම සෑම ආගමකමත් අනුවම පවක්. කර්මය, විපාක, පුනර්භවය, අටලෝදහම ගැන යම් හෝ දැනීමක් ඇත්නම් අම්මට තාත්තට යහළු මිත්‍රාදීන්ට දුකක් දී ගුරුවරුන්ට නින්දා කර මෙසේ කටයුතු කිරීමත් පවක් බව තේරුම් ගත යුතුයි. මෙවැනි අයගේ චුත ප්‍රතිසන්ධිය ලබන්නේ ඉතාම නරක විදිහට. මොකද මෙවැනි තීරණයක් ගන්නේ ද්වේශය හා මෝහය නිසයි. මේ භවයේ ප්‍රශ්නවලින් එසේ පැන යනවිට ඊළඟ භවයේ ඊට වඩා ප්‍රශ්න එන නිසා ප්‍රපාතයටම වැටෙනවාට වඩා මේ භවයේදීම ඒවා දරාගැනීම සුබයි.අනෙක ජංගම දුරකථනය, පිරිගණනය, ‘බක - මුහුණු පොත’ නිසා තම යෞවනයන් මෙන් ම වැඩිහිටියන් අමාරුවේ වැටුණු අවස්ථා, පවුල් කඩාකප්පල් කරගත් අවස්ථා ඕන තරම් ගෙන දක්වන්න පුළුවන.ඇතැම් පාසල් ශිෂ්‍ය ශිෂ්‍යාවන් මේවායින් ලබන පහත් රසය නිසා ප්‍රබල මානසික කම්පනයට පත්වූ අවස්ථා අප දැක තිබෙනවා. මේ වයසේදී හොඳට පාඩම් කරන කෙනකුට මෙවැනි කාමුක හැඟීම් ඇති වනවා අඩුයි. සිග්මන් ෆ්‍රොයිඩ් කියන්නේ උත්කර්ශනය ලෙස යටි සිතේ කාමුක හැඟීම් පිට කිරීමට ක්‍රීඩාව, කලාව අධ්‍යාපනය හා ධර්මයෙහි හැසිරීම උපකාර වන බවයි.තාක්ෂණය නැතිව බැරි යුගයක අප ජීවත්වනවා නම් සාරධර්ම ද එලෙසම දියුණු කළ යුතුයි. දියුණු තාක්ෂණයෙන් ගැටලුවක් ඇතිවන්නේ නැහැ. අද බොහෝ අයට සාරධර්ම පිළිබඳ හැඟීමක් නැහැ. ඒ වගේ ම මෙවැනි දේ ප්‍රචාරයේදී සිය දිවි නසාගත් අය වීරයකු කළ යුතු නැහැ. සමහර නොමේරූ මනස්වලට අනුකාරක සියදිවි හානි කරගැනීම් ඇති වන්න ප්‍රචාරක මාධ්‍ය ප්‍රබල සාධකයක් වනවා.”මෙවැනි ප්‍රවෘත්ති ප්‍රචාරයේදී මාධ්‍යවල වගකීම ගැන ඔහුගේ අදහස ගැන අප විමසුවේ ශ්‍රී ලංකා ජාතික රූපවාහිනියේ සභාපති මොහාන් සමරනායක මහතාගෙන්.“අප ජීවත්වන සමාජයේ සන්නිවේදන මෙවලම් ව්‍යාප්තිය නිසා තොරතුරු වසන් කරන්න බැහැ. නමුත් පුවත් විකෘති ලෙස සමාජගත වීමෙන් වඩා විශාල අනර්ථයක් වන්න පුළුවන්. විපත්, මානව ඛේදවාචක ආදිය ජනමාධ්‍යවලින් ප්‍රචාරය කිරීම වරදක් නොවෙයි. එහෙත් දැඩි තරගය නිසා මාධ්‍ය පෙළඹී තිබෙනවා පවුල් ආරවුල්, ස්ත්‍රී දූෂණ ආදිය වෙළෙඳ භාණ්ඩ බවට පත් කරගන්න. මෙය බාල උපක්‍රමයක් ඇතැම් නාළිකාවල ඒවා සතුටින් ප්‍රකාශ කිරීම ජීවිතවල වටිනාකම පිළිබඳ ගෞරවය හෑල්ලු කිරීමක්. පිටරටවල මුහුණු පොතෙන් ගැටවරයින් පොලඹවා සිය දිවි නසා ගැනීම විලාසිතාවක් වෙලා. ජනමාධ්‍ය තම සාක්කු පුරවා ගන්න මිනිසුන්ගේ දුක අළෙවි කිරීම පහත් ක්‍රියාවක්. ඒවාට අනර්ථකාරී ප්‍රචාරයක් ලැබීමත් ගැටවර වියේ සිත් ව්‍යාකූල කරන්නට හේතුවනවා.කෙසේ වුවත් මෙවැනි ප්‍රවෘත්ති වසන් කිරීමෙන් පළක් නෑ. අනවශ්‍ය ප්‍රචාරය හා පෙලඹවීම වැළැක්වීමේ ක්‍රම දෙකක් මා දකිනවා. එකක් මාධ්‍ය හා මාධ්‍යකරුවන් ස්වයං නියාමනයක් ඇති කරගැනීම. එසේ නොමැති නම් ආයතනික නියාමනයක් ඒ කියන්නේ ආගමික, අධ්‍යාපනික ආදී වූ ආයතනවලින් හඳුන්වා දිය යුතුයි. මා නම් වැඩිපුර කැමැත්ත දක්වන්නේ මාධ්‍යකරුවන් විසින් ම ඇති කර ගන්නා ස්වයං නියාමනයකටයි.”පුවත්පතක් ලෙස අපට කළ හැක්කේ අදහස් ඉදිරිපත් කිරීම පමණි. ඒවා ක්‍රියාත්මක කළ යුත්තේ ඔබය. මඟ හොඳට තිබේ නම් යන්න දෑසත් පෙනේ නම් කිම බැදිවල යන්නේ?අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=af1302244</link>
    <topic>ගෙවල් දොරවල් උකසේ ගියත් අවන්හලක මඟුල රසයි</topic>
    <author>ලීලානන්ද වික්‍රමසිංහ</author>
    <content>විවාහ මංගල්‍යයක් යනු නව යුවළකගේ ජීවිතයේ අලුත් පිටුවක් පෙරළන සංක්‍රාන්තික අවස්ථාවක්. එමෙන්ම පවුලකට ඇතැම් විට එක් වරක් පමණක් උදාවෙන රමණීය දිනයක උදාවක්. තවත් යමක් කීවොත් කලාතුරකින් හමුවන නෑදැයින් මිතුරන්, හිතවතුන් මුණගැසෙන පී‍්‍රතිමත් හමුවක්.දැන් බොහෝ විට මේ මඟුල් උත්සව පවත්වන්නේ නගරබද අවන්හල්වල ඇති අලංකාර ශාලාවලය. එහෙත් මීට දශකයකට දෙකකට ඉහත නම් මේවා පැවැත්තුවේ තම තමන්ගේ නිවෙස්වලය.මඟුල් දිනය ළංවත්ම අදාළ ගෙදර නිවැසියන්ගේ උර මත පැවරෙන වැඩ කන්දරාවෙන් ඔවුන් වැසී යයි. එවැනි අවස්ථාවල නිවසේ අරක් ගත්තේ කලබලකාරී වාතාවරණයකි. නිවස පින්තාරු කිරීමෙන් ඇරැඹෙන මේ යුද්ධය කෑම බීමවලට අවශ්‍ය දේ සපයා ගැනීම, නව යුවළට අවශ්‍ය ඇඳුම් පැලඳුම් මාල වළලු දෑවැදි හා අනිකුත් දේ සකසා ගැනීමෙන්, පිරි ඇති කෙළවරක් නැති එකක්.මඟුලට ආරාධනා කළ යුතු අය තෝරා බේරා ගැනීම ද සැලකිල්ලෙන් කළ යුතු කාරියක්. සුළු වැරදීමකින් හෝ අමතක වීමකින් කෙනෙකු මඟ හැරී ගිය හොත් එය මහත් භේදයක් දක්වා තල්ලු වී යන අන්දමේ සාධකයකි.මඟුල් මේසයක් සකස් කළ යුතු අතර ඒ වටා අසුන් ගන්නා පිළිවෙළ ද කලින්ම සැලසුම් කළ යුතු වේ. මේ හැර ආවතේවකාරයන් කෝකියන්, මඟුල් මඩු තනන්නන්, සැරසිලි කරුවන්, පෝරුව නිමැවුම්කරුවන්, අෂ්ටක හා ජය මංගල ගාථා කියන්නන්, කැඳවා ඒ ඒ කටයුතු භාර කළ යුතු වෙයි.එකල මංගල කාර්යය සඳහා කලින් පාවිච්චි කරන ලද මංගල පෝරුවක් යොදා ගත්තේ නැත. ඒ සඳහා අලුත්ම මංගල පෝරුවක් තනන්නේ දක්ෂ කලා ශිල්පියෙකු විසින්. ඒ අවස්ථාවේ පිටස්තර කිසිවෙකුට එතැනට යාමට අවසර නැත. විවිධ අණවින කර පෝරුවට ඇණ ගසන කුරිරු පළිගැනීමේ අවක්‍රියා සිදුවිය හැකි බැවිනි. මේ කලා ශිල්පියා පවුලේ හිතවතෙකු නම් පෝරුව සඳහා ඔහු මුදලක් අය කරන්නේ නැත.මංගල්‍යය අවසාන වී නව යුවළ පිටත්ව ගිය පසු ය මඟුලේ අරුමය දැනෙන්ට පටන් ගන්නේ. ගෙය හා අවට වත්ත පිටිය අවුල් ජාලාවකි. අන් තැනින් ඉල්ලාගෙන ආ පිඟන් කෝප්ප පුටු අනිකුත් දේ තෝරා බේරා ආපසු ගෙන ගොස් දිය යුතු වේ. අනතුරුව වෙහෙසට පත් නිවැසියන් නින්දට යන්නේ වැටුණු තැන්වලමය.මඟුල් තුලා වැඩි හරියක් අවන්හල් කරා මාරු වෙන්නේ මේ වධ බන්ධනයෙන් ගැලවීමේ මඟක් සෙවීමේ දී විය යුතුය. එහෙත් තමාගේ මංගල කටයුත්ත වෙහෙස වී වුවත් තම නිවසේම පැවැත්වීමෙන් ගෙහිමියා ලබන අභිමානනීය සතුට කුලියට ගත් හෝටල් ශාලාවක පැවැත්වීමෙන් ලැබේදැයි සැක සහිතය.අවන්හලක මඟුල් උත්සවය ගැනීමේ දී අනුගමනය කළ යුතු කාර්යභාරය ඉතා සරල ෂය. මුලින්ම කරන්නේ තමා කැමති අවන්හලකට ගොස් ඒ සඳහා දිනයක් වෙන් කරවා ගැනීමය. එහෙත් එය මාස කීපයකට කලින් සිදුකළ යුතු වෙයි.එහිදී අවන්හල් හිමියා තම අවන්හල සපයනු ලබන සේවාවන් සඳහා අය කරන ගාස්තු සම්බන්ධයෙන් ඔහු දැනුම්වත් කරනු ඇත. ඔබ ඒ ගණන් හිලව්වලට එකඟ වුවහොත් අත්තිකාරමක් ගෙවීමෙන් පසු ඉන් එහාට ඒ ගැන වද වීමට අවශ්‍ය වන්නේ නැත.දැන් අවශ්‍ය වන්නේ මංගල දිනයට වේලාසනින් ගොස් සැරසිලි කටයුතු පරීක්ෂා කර බලා තමාගේ ආරාධිතයන් පිළිගැනීමට පේවී සිටීමය.උත්සව ශාලාව නිවසක මෙන් නොව දෙව් ලොවින් ගෙනැවිත් තබන ලද විමානයක් සේ බබළයි. සුදු පැහැ ගත් ඇතිරිලි ද අලංකාර මල් බඳුනකින් ද සැරසුණු චතුරස්‍රාකාර මේස ශෝභන අසුන් පිරිවරා කවරෙකු තමා වෙත එන්නේදැයි නොඉවසිල්ලෙන් බලා සිටියි.සිවිලිමේ එල්ලී සිටින මනබන්ධනීය වැන්ඩලියර් පොකුරු පහන් විවිධ ස්වර්ණ වර්ණ ආලෝක කදම්භ ශාලා පරිශ්‍රය වෙත මුදා හරිමින් අභිමානවත් ලෙස නොසැලී සිටියි. මනා ලෙස පින්තාරු කරන ලද බිත්තිවලින් ද සුළඟින් නැළැවෙන දුහුල් තිරවලින් ද පොළොවට අතුරන ලද රතු පලසකින් ද විචිත්‍රව මනාල පෙනුමකින් සාඩම්බරව ඉන්නා සැටියෙන් ආරාධිතයන්ට නම් ආපසු යන්නට සිත නොදෙන තරම්ය.මඟුල් උත්සවයට පැමිණෙන ආරාධිතයන්ට ද අසුන සොයා කලබල විය යුතු නැත. නියමිත අසුන ඇති මේසය අංකනය කොට එය හිමිකරුවාගේ නම ඇතුළත් සටහනක් පිවිසීමේ දොරටුව අසල ප්‍රදර්ශනය වන බැවිනි.කලාතුරකින් හමුවන නෑදෑ හිතවතුන් දෙස බලමින් අඳුනා ගැනීමට තැත් කරමින් පිළිසඳරේ යෙදෙන්නේ මුව පුරා රැගත් සිනා පොකුරු සහිතවය. වත්සුණු තවරා සුවඳ පැනින් තෙත් වී වෙස් ගන්වා ඇති මුහුණු සහිත ඔවුන් මේ අහවලා යයි හඳුනා ගැනීමට ටික වේලාවක් ගතවේ.නිවෙස්වල ඇති මංගල්‍යවලදී මෙන් ඒමේ අත ඇවිදීමට මේ ආරාධිතයන්ට ඉඩ ලැබෙන්නේ නැත. ඒ නිසා ඔවුනට තම අසුනටම බැඳ දමා ඇති ලෙසින් බුම්මාගෙන සිටින්න සිදු වී ඇත. ඔවුන්ට ඇත්තේ මනාල යුවළ පෝරුවට නඟින තෙක් තමා ඉදිරිපිට ඇති “බයිට්” කා දිය බිඳක් තොල ගෑම පමණය.මනාල යුවළ පෝරුවේ චාරිත්‍රයෙන් පසු ඇඳුම් මාරු කොට යළිත් ශාලා ගැබට පිවිසීමෙන් පසුවය රංගනය ඇරැඹෙන්නේ. ශබ්දවාහිනී යන්ත්‍රවලින් අධි සංඛ්‍යාත ශබ්ද තරංග වා තලය දෙපරවමින් නැගී එන්නට පටන් ගන්නෙ මේ මොහොතේය. වායු සමනය කර සියලු දොර කවුළු ආවරණය කර ඇති බැවින් සංගීතය ගොරහැඩි ඝෝෂාවක් බවට හැරී කන්අඩි පසාකර ගෙන යයි.තරුණ පිරිස් අසුන්වලින් නැගී නටන්නට පටන් ගන්නේ ඒ අනුවය. නව යුවළට ද එයින් ගැලවීමක් ලැබෙන්නෙ නැත. (මා දන්නා තරමට සිංහල හෝ දෙමළ මනාලියක් එසේ නටන්නේ නැත) ඉවක් බවක් නැතිව දිගින් දිගටම කෙරෙන මේ රංගනය දෙස ශාලාවේ වූ අනිත් අයට සිදුවෙන්නේ සියලු සාමිචි කතා නවත්වා ඒ දෙස බලා සිටීමටය.පෙරහරේ යන්නන් එහි වැරදි නොදක්නා සේ නටන්නන් ද මේ ගොරහැඩි නැටුමේ අශෝභන බව දකින්නේ නැත. මංගල උත්සවයකදී නටා පී‍්‍රතිවීම නොකළ යුතු යයි යන යල්පැන ගිය මතයකට යාම මෙහිදී අදහස් නොකෙරේ. රංගනය ඔහේ ආවාට ගියාට අතපය සොලවමින් කරන විගඩමක් බවට පත් නොකොට එවැනි සම්භාව්‍ය සාදයකදී කලින් සැලසුම් කළ නැටුම් පිළිබඳ අවබෝධයක් ඇති අය විසින් කළ හැකි නම් වඩාත් සුදුසු ය.මනාල යුවළ පිටත්ව යාමේ ද ඔවුන්ගේ හිස් වටා ජෙලි මිශ්‍ර දියර හා කුඩු වර්ග ඉස ඔවුන් නවක වදයකට ලක් කිරීම දැන් අලුත් විලාසිතාවක් බවට පත්ව ඇති බවක් පෙනේ. අන් අයගේ පහත් විනෝදය සඳහා මනාල යුවළ හිංසනයට ලක්කිරීම කොතරම් දුරට උචිත දැයි දෙවරක්සිතා බැලීම හොඳය.පෙර කළ නිවසේ දී පවත්වන ලද මඟුල් උත්සව හා සසඳන කල මේ සාදයන් නිකම්ම ප්‍රසංග ගණයට ඇද වැටීම වැළැක්විය නොහැකිය. විවාහයකදී පැවතිය යුතු සම්භාව්‍ය බවත් උත්තම ගුණයත් ඒවායින් හැළී යාම ඉතා කනගාටුදායකය.අවන්හලකට මඟුල් උත්සවයේ සියලු වගකීම් භාර දීමෙන් තමා නිදහස් වූවා යයි ගෙහිමියාට ඇතිවන සතුටුදායක හැඟීම පවත්නේ අවන්හල් හිමිකරු මේ සැණකෙළිය නිමා කොට එහි බරපැන ඇතුළත් බිල ඔහු අතට පත්කරන තෙක් පමණය.අවන්හල තම අය කිරීම් සකස් කරනුයේ තම ගනුදෙනුකරුවන්ගේ කෑම පිඟන් ගණනටය. කොළඹ අවන්හලක ගණන් මිමි අනුව එක් කෑම පිඟානක් සඳහා මිල රු. 3000 සිට 5000 දක්වා මුදලකි. ඇතැම් අවන්හල් සහභාගි වන්නන් 100 ට අඩු නම් ඇණවුම් බාර ගන්නේ නැත. ප්‍රාදේශීයව මෙහි මිල ගණන් වන්නේ කෑම පිඟානක් සඳහා රු. 2500 සිට 3000 දක්වා වෙයි. ආරාධිතයින් 150 වුවොත් එහි බරපැන රු. 45,000 දක්වා ඉහළ නඟී.අවන්හල්වල අය කෙරෙන්නෙ කෑමට පමණක් නොවේ. මේස ඇතිරිලි හා පුටු කවර සඳහා ද නියමිත වෙනම මිල ගණන් ඇත. ඒ සඳහා එක් අවන්හලක අය කළ මුදල රු. 15,000 කි.මල් සැරසිලි සඳහා ද නියමිත මිල ගණන් ඇත. දකුණු පළාතේ එක් අවන්හලක් ඒ සඳහා අය කළ මුදල රු. 75,000 ක් බව ගෙහිමියා අප වෙත පැවසුවේ මැළවුණු මුහුණින් යුතුවය.අෂ්ටක හා ජය මංගල ගාථා සඳහා පහසුකම් සපයන්නන් ඒ සඳහා අය කරන මුදල රු. 25,000 සිට රු. 30,000 දක්වාය. නියමිත අයුරින් අෂ්ටක හා ජය මංගල ගාථා නියමිත ශ්‍රැතියෙහි පිහිටා නොගැයෙන අවස්ථා එමටය.මේ වියදම් නව යුවළට අවශ්‍ය වූ මාල මුදු ඇඳුම් පැලඳුම්වලට යාන වාහනවලට යන වියදම්වලට අමතරවය. මෙතරම් වියදම් කන්දරාවක් මඟ හැර චාම් ලෙස තම මංගල උත්සවය පැවැත්විය නොහැකිදැයි සිතා බැලීම වැදගත්ය.මා දන්නා මාපිය යුවළක් වෛද්‍යවරියක වූ තම දියණියගේ මංගල්‍ය වඩාත් උත්කර්ෂවත් ලෙස පැවැත්වීම සඳහා තම නිවෙස ද උකස් කොට වියදම් කිරීමේ වන්දිය දැන් ගෙවමින් සිටී. මේ හාර හතර අතට ණය වෙමින් අවට අයගේ වහලුන් බවට පත්වෙමින් නින්දා අපහාස විඳිමින් ණය පියවා ගත නොහැකිව සැනසීමෙන් ගත කිරීමට නොහැකිව තම ජීවිතය දුක් ගොඩක් කරගත් අය ද හිඟ නොවෙයි.එහෙත් මීට වඩා හාත්පසින්ම වෙනස් මඟක් ගත් පියෙකු ගැන වඩාත් ධනාත්මක පුවතක් ද අසන්නට ලැබෙනවා. තම පියා තම මංගල කටයුතු සඳහා අනවශ්‍ය වියදමක් කරන්නට අරඅඳිමින් සිටිනු දුටු දියණිය පියා අමතා කියා සිටියේ මංගල්‍යට යන වියදම් අඩු කොට ඉතිරි මුදල තමාට මෝටර් රථයක් මිලට ගැනීම සඳහා ලබා දෙන ලෙසය.පියා දුව ගැන පැහැදී ඇගේ ඉල්ලීම පරිදි ඉතිරි මුදල පමණක් නොව තවත් මුදලක් ද යොදා ඇයට මෝටර් රථයක් ද ගෙන තෑගි කිරීමට පසුබට වූයේ නැත. (බදු වැඩි වීමට පෙර සිදු වූවකි)ආර්ථික අමාරුකම් ඉහවහා ඇති මේ යුගයේ කරන්නන් වාලේ බැරිබර කර ගහන්නට නොයෑම ගතටත් සිතටත් දෙකටම හිතකරය.පෙර සඳහන් කළ බටහිරින් මෙරටට බෝවූ අසංස්කෘතික අංග සහිත සාටෝප පුහු අලංකාරවාදයෙන් ඉවත්ව තම දරුවන්ගේ ගෞරවය ද රැකෙන පරිදි වඩාත් උණුසුම් සංග්‍රහශීලී පි‍්‍රයමනාප මංගල උත්සවයකට මාරු වීමට මාපියන් එකඟ වන්නේ නම් මොනතරම් හොඳ ද?එවිට පසුම්බියට ද බරක් වන්නේ නැත. හිතට ද බරක් නැත. උතුමන් අගය කළ සරල හා චාම් බවේ ගුණ සුවඳ මඟුල් ගෙදර පුරා පැතිරි එය මනාල යුවළට ද සියලු ආරාධිතයන්ගේ ආශිර්වාදය ද ලැබීමට හේතු වනු නියතය.(මේ සටහනින් අවන්හල්වල මංගල උත්සව පවත්වන්නන් අවමානයට පත් කිරීමට අදහස් නොකරන ලද බව සලකන්න)ලීලානන්ද වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=af1302245</link>
    <topic>කොළඹ සිරි මවනා නවම් පෙරහර සොබනා</topic>
    <author>සාකච්ඡා කෙළේරමණී සුබසිංහ</author>
    <content>හුනුපිටිය ගංගාරාම විහාරාධිකාරීආචාර්ය කිරින්දේ අස්සජි හිමිකොළඹ නවම් පෙරහර අද හා හෙට වීදි සංචාරය කරයි. මේ ලිපිය ඒ නිමිත්තෙනි.කොළඹ හුනුපිටිය ගංගාරාම විහාරස්ථානය විද්‍යෝදය පිරිවෙනේ නිර්මාතෘ හික්කඩුවේ ශ්‍රී සුමංගල ස්වාමීන් වහන්සේගේ භික්ෂු පරපුරෙන් පැවත එන විහාරස්ථානයකි. මෙහි ඈත අතීතයේ ඇසළ මහ පෙරහර නමින් පෙරහරක් පවත්වා තිබේ.අලි ඇතුන් ලෙස එකල පෙරහර අලංකාරවත් කළේ ලී වලින් සාදන ලද හැඩතලයි. ගෝනිවලින් ආවරණය කොට රෝද සහිතව ඒවා ඇදගෙන යාමෙනි. එසේ ඇරැඹුණු ඇසළ පෙරහර කාලයත් සමඟ මතු වූ විවිධ බාධක හා කරදර හමුවේ නවතා දමන්නට සිදු වී ඇත. පෙරහර නැවත ආරම්භ කෙරෙන්නේ 1979 වසරේ ගල්බොඩ සිරි ඤාණිස්සර නා හිමිපාණන් වහන්සේ ගේ මූලිකත්වයෙනි. ඇසළ මාසය වෙනුවට නවම් මාසය ඒ සඳහා තෝරා ගැනුණි.ඒ අනුව සැරියුත් මුගලන් මහරහතන් වහන්සේට දෑගසවූ තනතුරු පිරි නැමුණු, එමෙන් ම ප්‍රථම සංඝ සන්නිපාතය පැවැත් වුණු ශාසනික වශයෙන් අතිශයින් ම වැදගත් පොහොය දිනෙක නවම් මහ පෙරහර පළමුවැනි වරට වීථි සංචාරය කෙරුණි.පළමු පෙරහර එක් දිනකට සීමා වුණත් පැවති අයහපත් කාලගුණික තත්ත්වය හේතුවෙන් ධාරාණිපාත වැසි ඇද වැටීම නිසා පෙරහර දින දෙකක් පවත්වන්නට සිදුවුණි. වර්තමානයේත් නවම් මහ පෙරහර දින දෙකක් වීථි සංචාරය කෙරෙන්නේ ඒ අනුවය. එකල දවල් පෙරහර ද වීථි සංචාරය කෙරුණි. ඒ කුඩා දරුවන්ට ද පෙරහර නැරැඹීමේ අවස්ථාව සලසා දීම ප්‍රධාන අරමුණක් කර ගනිමිනි.නවම් මාසය හෙවත් පෙබරවාරි මාසයේ ලංකාවට සංචාරකයන්ගේ පැමිණීම අඩුය. සාමාන්‍ය තත්ත්වය එසේ වුවත් ගංගාරාම නවම් මහ පෙරහර නැරැඹීම සඳහා ම ජපානය, කොරියාව, තායිලන්තය, සිංගප්පූරුව ආදී රටවල් රැසකින් සංචාරකයින් විශාල පිරිසක් පැමිණීම සුවිශේෂීය. ගංගාරාම විහාරස්ථානයේ නවම් මහ පෙරහර පැවැත්වෙන්නේ බුද්ධ, ධම්ම, සංඝ යන තෙරුවන් උදෙසා කරන ආශිර්වාදයක් ලෙසටය.තථාගත බුදුපියාණන් වහන්සේ ගේ ධාතුන් වහන්සේ තැන්පත් කොට ඇති සධාතුක ධාතු කරඬුව වැඩම වීම, බුද්ධ ප්‍රතිමා වහන්සේ වැඩමවීම, බුදුරජාණන් වහන්සේ දේශනා කොට වදාළ ශ්‍රී සද්ධර්මය සංකේතවත් කරමින් ධර්මය ලියැවුණු පොත පත හා පුස්කොළ පොත් වැඩමවීම නවම් පෙරහරේ සුවිශේෂත්වයන්ය. එමෙන් ම සද්ධර්මය සජ්ජායනා කෙරෙන රථ ද පෙරහරේ ගමන් කරන අතර මහා සංඝ රත්නය සංකේතවත් කරමින් තල් අතු ගෙන මහා සංඝරත්නය ද වැඩම කරති.ගංගාරාම නවම් පෙරහරට දේවාල පෙරහරක් එක් වන්නේ නැත. එහෙත් උඩරට පහතරට සියලු නර්තනාංගයන්ගෙන් පෙරහර අලංකාරවත් වේ. විශේෂයෙන් අතීතයේ පෙරහරට දායක වුණු පණිභාරත, චිත්‍රසේන වැනි කලාකරුවන් එදා පෙරහරට එක් කළ නර්තන කලාවන් අදත්, දෙවැනි පරම්පරාව ලෙසින් ඔවුන් ගේ දූ පුතුන් වගේම ශිෂ්‍යයින් විසින් ද පෙරහරට එක් කිරීම සුවිශේෂීය. සියලු කලා නිර්මාණ විද්‍යමාන වන ගංගාරාම නවම් පෙරහර නරඹන දෙස් විදෙස් සියලු ජනතාවට මේ රටේ සංස්කෘතිය හා සංස්කෘතිකාංග ගැන හොඳ අවබෝධයක් ලබා ගත හැකිය.මෙවර පෙරහර පැවැත්වෙන්නේ අද (24) සහ හෙට (25) යන දෙදිනයි. ශිල්පීන් හයදහසක් පමණ පෙරහරට සම්බන්ධ වන අතර නැටුම් කණ්ඩායම් 60 ක් පමණ සහභාගි වේ. අලි ඇතුන් 60 ක් පමණ පෙරහර අලංකාර කිරීමට නියමිතය. මෙවර අලි ඇතුන් 60 ක් පමණ සහභාගි වූවද එක් අවස්ථාවක හස්තීන් 167 දෙනෙක් පෙරහරට සම්බන්ධ වීම ද ගංගාරාම නවම් මහ පෙරහරේ වැදගත් සිදුවීමකි. ඓතිහාසික වශයෙන් මෙන්ම වර්තමානයේ ද කිසිදු පෙරහරක එතරම් අලි ඇතුන් ප්‍රමාණයක් සම්බන්ධ වූ බවට වාර්තා වන්නේ නැත. හීලෑ අලි ඇතුන් සංඛ්‍යාව අඩු වී තිබීම නිසා අනාගතයේ ද එතරම් අලි ඇතුන් ප්‍රමාණයක් පෙරහරකට සම්බන්ධ කිරීම අපහසු බව මේ වන විට පෙනේ.මෙවර ද ගංගාරාම පෙරහර නැරැඹීමට පැමිණෙන සියලු දෙනාට සෞඛ්‍ය හා සනීපාරක්ෂක පහසුකම්, ආරක්ෂක පහසුකම් සැලැසෙන අතර පෙරහර කමිටුව විසින් මේ සියලු අංශ කෙරෙහි අවධානය යොමුකර තිබේ. පෙරහර නැරැඹීමට පැමිණෙන සියලු දෙනාට ආසන පැනවීම අසීරු වුවද නිදහසේ පෙරහර නැරැඹිය හැකි නිදහස් පෙදෙස් ද ඇත.කල්වේලා ඇතිව පැමිණ අසුන් ගැනීමට ද ඕනෑම කෙනෙකුට අවස්ථාව හිමිකර දී ඇත. තමන් ගේත් අන් අයගේත් පහසුව පිණිස බඩු බාහිරාදියෙන් තොරව පෙරහර නැරැඹීමට පැමිණෙන ලෙසත්, සධාතුක කරඬුව වැඩමවන අවස්ථාවන් හිදී හා භික්ෂුන් වහන්සේ වැඩම කරන අවස්ථාවන් හිදී අසුන්වලින් නැගී සිට ගෞරව කිරීමට කෘතවේදී වන ලෙසත්, තමන් ගේත් අන්‍යයන්ගේත්, ආගමේත් ගෞරවය රැකගෙන පින් රැස් කරගන්නා ලෙසත් පෙරහර සංවිධායක මණ්ඩලය කාරුණිකව ඉල්ලා සිටී. 24, 25 යන දින දෙකේ දීම පෙරහර එකම ආකාරයකින් ගමන් ගන්නා අතර එකම නැටුම් කණ්ඩායම් සහභාගි වේ.ප්‍රදේශයට සංවරකමක්, මනා හික්මීමක් වගේම අලංකාරයක් ලබා දෙන නවම් පෙරහර කොම්පඤ්ඤවීදිය, හුනුපිටිය වෑකන්ද ආදී ප්‍රදේශවලට මනා ආලෝකයක් ද ලබා දේ. ජාති, ආගම්, බේදයකින් තොරව සියලු දෙනාගේම දායකත්වය ලැබීම ගංගාරාම නවම් මහ පෙරහරේ තවත් සුවිශේෂත්වයකි. මේ සියලු දෙනා සිය කැමැත්තෙන් ම පෙරහරට අවශ්‍ය ශ්‍රම දායකත්වය, උපාංග ආදියට තම පූර්ණ දායකත්වය ලබාදෙන අතර ම පෙරහරට අවශ්‍ය කරන සියලු දේ ද ලබා දේ.ගංගාරාම පෙරහර ආගමික උත්සවයක් මෙන් ම ජාතික උත්සවයක් ද වේ. සිංහල උඩරට, පහතරට ජන නැටුම් සේම දෙමළ නැටුම් කණ්ඩායම් පවා පෙරහරේ ගමන් ගනී. මුස්ලිම් ජාතිකයන්ගේ ලී කෙළි, රබන් නැටුම් කණ්ඩායම් ද ගමන් ගනී. ඒ අනුව ජාතික සමගියට මෙන් ම ආගමික සහජීවනයට ද පෙරහරෙන් විශාල දායකත්වයක් ලැබේ.මීට අමතරව ජිනරතන කාර්මික විද්‍යාලයේ ඉගෙනුම ලබන සිසුන් තුන්දහසක් පමණ එක්ව මේ පෙරහර සංවිධානයට මහත් දායකත්වයක් ලබා දේ.හුනුපිටිය ගංගාරාම විහාරාධිපතිගල්බොඩ ඤාණිස්සර හිමිපෙරහරක දැකිය හැකි බොහෝ නැටුම් මෙන්ම කලා නිර්මාණ වෙනත් තැනකදී දැකිය නොහැකිය. පෙරහරේ දී ඉස්මතු නොවුණේ නම් එම කලා නිර්මාණ අභාවයට යනු ඇත. විවෘත කිරීමක දී හෝ වෙන යම් උත්සවයක දී හෝ අපට වෙස් නැටුම්, හේවිසි ආදී දේ දැකිය හැකි වුවද බොරු කකුල්, සළුපාළිය වැනි නිර්මාණ දැක ගත හැකි වන්නේ පෙරහරක දී පමණි. එම නිසා එම කලා නිර්මාණ හා ඒවාට සහභාගි වන ශිල්පීන් අප ආරක්ෂා කර ගත යුතුය. පෙරහර සංස්කෘතිය ආරක්ෂා කර ගත යුතුය.මෙහි දී පෙරහර සංස්කෘතියට එරෙහිව ක්‍රියා කරන විවිධ සංවිධාන මෙන් ම ආයතන බිහි වී ඇති බව ද අප අවධාරණයට ගත යුතුව තිබේ. එමෙන් ම අලි ඇතුන් පෙරහරට සම්බන්ධ කර ගැනීම ද අද ඊයේ ආරම්භ වූවක් නොවේ. පෙරහර සංස්කෘතිය පැවතුණේ අප තථාගතයන් වහන්සේ ගේ උත්පත්තියටත් පෙර සිටය.කිඹුල්වත් නුවර සිට දෙව්දහ නුවර දක්වා මහාමායා දේවිය කැඳවාගෙන ගියේ පෙරහරකිනි. ලුම්බිණි සල් උයනේ සිට මහාමායා දේවිය සිය පුත් කුමරු සමඟින් නැවත කිඹුල්වත් පුරට පැමිණියේ ද පෙරහරකිනි. පෙරහර සංස්කෘතිය මනා සංවිධානාත්මක හා ගුණාත්මක තත්ත්වයට පත් කළේත් බුදුරජාණන් වහන්සේ විසිනි. ඉන් අනතුරුව මිහිඳු හිමියන් අපේ රටට පෙරහර සංස්කෘතිය හඳුන්වා දීමත් සමඟ එය අපේ රටේ ස්ථාපිත විය.සඟමිත් තෙරණින් වහන්සේ ශ්‍රී මහා බෝධීන් වහන්සේ මෙරටට වැඩම කරවන අවස්ථාවේ දේවානම් පියතිස්ස රජතුමා ශ්‍රී මහා බෝධීන් වහන්සේ වැඩම කරවූයේ මහා පෙරහරකිනි. එම පෙරහරට අලි ඇතුන් සම්බන්ධ වූ බවට ඓතිහාසික සාක්ෂි තිබේ.එහෙත් අද පෙරහර කටයුතු සඳහා අලි ඇතුන් සහභාගි කර ගැනීමට විරුද්ධව විවිධ පුද්ගලයන් හා සංවිධාන ක්‍රියාත්මක වේ. අතීතයේ මෙන් නොව අද අලි ඇතුන් නඩත්තු කිරීම පහසු නොවේ. කෑම, බීම, ඖෂධ මෙන් ම ඇත් ගොව්වන්ට ද විශාල වියදමක් දැරිය යුතු වේ. එමෙන් ම අලින්ගෙන් වැඩපල කරගන්නා සංස්කෘතියක් ද අද නැත. මේ නිසා හීලෑ අලි සම්බන්ධව ඇතැම් අය මතු කරන ගැටලු නිසා පෙරහර සම්බන්ධව විවිධ බාධා මතු වේ. මේ පිළිබඳව සැලකිල්ල යොමු වීම ද වැදගත්ය.දහස් ගණන් ශිල්පීන් ගේ හා විවිධ පුද්ගලයින් ගේ ශ්‍රම දායකත්වයෙන් අලංකාරව සංවිධානය කැරෙන මේ පෙරහරට ලැබෙන සියලු ආධාර වෙන් කෙරෙන්නේ මේ රටේ අහිංසක කලාකරුවන් නගා සිටුවීමට බව ද සැලකිය යුතුය.සාකච්ඡා කෙළේරමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=af1302246</link>
    <topic>කොටි උවදුරින් බැට කෑ ගම් තුනක ඇත්තෝ බලන්නට ගිය ගමනක්</topic>
    <author>පින්තූර හා සටහන ලෙස්ලි පෙරේරාජාඇළ මධ්‍යම</author>
    <content>වවුනියාවේ සිට කිලෝමීටර් 20ක් ගන වනාන්තරය මැදින් දුර කතර ගෙවා යන සඳ අප වැනි ගඳ සුවඳ හඳුනන, ඇට, මස්, ලේ, නහරවලින් සෑදුණු ‘අරවන්තුලාව, පල්ලේරුව සහ ට්‍රැක් 7 කොටි ත්‍රස්තවාදී උවදුර නිසා අසරණ බවේ පත්ලටම වැටී දහදුක් විඳින සිංහල ගම්මාන තුනක දුක වේදනාව අපට දැකගත හැකි විය.ඒ දුක සිහික් උසුලා ගන්නා දරු පවුල් පිරිසකට පිළිසරණ පතා ඉකුත් දවසක ජා-ඇළ නිම්පුර වෙළෙඳ සංගමයේ පරිත්‍යාගශීලී පිරිස් එම දුෂ්කර ගම්මානවල වෙසෙන දිළිඳු ජනතාවට මුදලින් රු. ලක්ෂ හතක පමණ ඔවුන්ට අත්‍යවශ්‍ය කළමනා රැගෙන ගිය පුණ්‍ය වූ ගවේෂණ චාරිකාවක් ගැනයි මේ.එම වෙළෙඳ සංගමයේ සභාපති ජෝශප් එඩ්වඩ් ලංකා ඉරුගල්බණ්ඩාර මහතා ‘සිළුමිණ’ට කැඳවමු.මා මිත්‍ර වවුනියාවේ යුද්ධ හමුදා බ්‍රිගේඩ් කොමාන්ඩර් කර්නල් දයාමල් ජයසුරිය මහතාගේ විශේෂ ඉල්ලීමක් පරිදි ඔහුගේ පාලනය යටතේ පවතින පසුගිය කොටි ත්‍රස්තවාදීන් නිසා අදටත් අසරණව සිටින එම ගම්මාන වෙත අප ගියා.අරුණ, කිරණ දෙරණ මත වැටී මුළු සකල මිහිතලයම ඒකාලෝක කරවන පිනිබර හිමිදිරි උදෑසන අපේ නඩය වවුනියාවට සමීප වුණා. වවුනියාවේ යුද හමුදා බ්‍රිගේඩ් කොමාන්ඩර් කර්නල් දයාමල් ජයසුරිය මහතා අප පිළිත්තේ ඉමහත් සෙනෙහසකිනි.උදෑසන තේ පානයෙන් පසුව ඔහුගේ උපදෙස් මත මේ දුෂ්කර දිළිඳු ගම්මානවාසීන් සඳහා අත්‍යවශ්‍ය සියලුම කළමනා සහිත අප රැගත් බඩු බාහිරාදිය ද රැගත් වාහන සමඟ වවුනියාවේ සිට කිලෝමීටර් 20ක දුරින් පිහිටි දුෂ්කර දුක් විඳින ගම්මානයක් වූ ගල්තලා මැදින් ගන වනාන්තරය ඔස්සේ අරවන්තුලාව නැමැති ගම්මානයට අප අවතීර්ණ වන විට පල්ලේරුව සහ ට්‍රැක් 7 යන දිළිඳු ගම්මානවල අසරණ ජනතාව අප මහත් භක්ති ප්‍රණාමයකින් යුතුව පිළිගත්තා.මෙම ගම්මාන තුන එදා කෲර ම්ලේච්ඡ පාලනයක් ගෙනගිය මිනීමරු ප්‍රභාකරන්ට අදත් ශාප කරන, මහින්ද රාජපක්ෂ ජනාධිපතිතුමාට පින්දෙන – ආශිර්වාද කරන ගම්මාන. අසරණ බවේ පත්ලටම වැටී සිටි දරු පවුල් 225ක් ඹ්ෂකාව ගෙන යන්න ඉමහත් ජීවන සටනක් ගෙනයන බැව් අපට අනාවරණය වුණා.වවුනියාවේ සිට කි.මී.20ක දුරින් ගන කැලෑවක් අවට දුෂ්කරව දිවි ගෙවන ඔවුන්ගේ ජීවන රටාව සත්‍ය වශයෙන් ම නෙත් කඳුළින් තෙත්වන තරමට සංවේදී බැව් අපට දැනුණා.මොවුන්ගේ ප්‍රධාන වැවිලි බවට පත්ව ඇත්තේ කුරහන් තල - මෙනේරි බතල මඤ්ඤොක්කා සහ බඩඉරිඟුය. මාස 10ක නියඟයෙන් හා ඉකුත් දා මහ වැස්සෙන් ද මේ මිනිස්සු මහත් කරදරයට පත්වුණා. කොටි ත්‍රස්තවාදීන්ගේ අතවරවලට ලක්ව අතුරුදහන් වුණු ඇතැම් පවුල්වල තරුණ තරුණියන් හා මව්වරුන් ගැන ඔවුහු අදටත් කඳුළු සලනවා.මුළු ගම්මාන තුනටම ඇත්තේ එකම පාසලකි. ඒ අරවන්තුලාව රජයේ පාසලය. පාසල ගරාවැටිලා. මුළු පාසලේම ළමයින් ගේ සංඛ්‍යාව 47කි. පාසලට මුල් ගුරුවරයකු නෑ. ඉන්නේ ගුරුවරියන් දෙදෙනෙක් පමණයි. මේ දරුවන්ට ඉගෙනගන්න ඩෙස් බංකු නොමැත. ඔවුන් අකුරු කරන්නේ පැදුරු කඩමාලු බිම එලාගෙන ය. දරුවන්ට සිප්සතර උගන්වන ගුරුවරියන් දෙදෙනාට මේස පුටු නොමැත. ඔවුන් දෙදෙනාට ළමයින්හට උගන්වන්න සිදුව ඇත්තේ පකිස් පෙට්ටි දෙකක් මත හිඳගෙනයි. නමුත් මෙවන් දුෂ්කර ප්‍රදේශයක දුක දරාගෙන නැණ-නුවන දියුණු තියුණු කරගත් වෛද්‍යවරයකු බිහිව ඇතැයි ඔවුන් පැවසුවේ මහත් ආඩම්බරයකිනි.නිම්පුර වෙළෙඳ සංගමය ඇස් කණ්ණාඩි ලබා දෙන අයුරුප්‍රදේශවාසීන්ට විශාල ප්‍රශ්නයක් වූ ජලය සඳහා ළිඳකට ප්‍රථම පස් පිඩැල්ල කපන අයුරු.අරවන්තුලාව අසරණ ජනතාවට තිළිණ කරන ලද බඩු බාහිරාදියෙන් කොටසක්.ඉක්බිති අපේ දෘෂ්ටි කෝණයට ලක්වුයේ පුංචි දරුවන්ගේ පෙර පාසලය. පාසලේ පැත්තක් ගරාවැටී ඇත. ඒ කොටි ත්‍රස්තවාදීන්ගේ හපන්කමකි. මේ ළදරු පාසලේ දරුවන් 24ක් අකුරු කරන්නේ ද බිම ඉඳගෙනය. පාසල් දෙකේම දරුවන්ට අකුරු කරන්න පොත් පත් හිඟය. නමුත් ඒවා අරන් දෙන්නට දෙමාපියන්ට වත්කමක් නැත.මුළු ගම්මාන තුනටම ඇත්තේ එකම පන්සලකි. ඒ අරවන්තුලාව පන්සලය. මෙය ද කොටි ප්‍රහාරයට ලක්ව අබලන් වෙලාය. කොටි ගහනකොට ලොකු හාමුදුරුවොයි පොඩි හාමුදුරුවොයි ජීවිත බේරගෙන තියෙන්නෙ කැලෑ වැදිලයි. ගමට රෝහලක් නොමැත. තැපැල්හලක් නැත. හදිසියකට පැනඩෝල් පෙත්තක් ගන්න වුණොත් කි.මි. 20ක දුර ගෙවන්න ඕනෑ. ගමට ගමනාගමන පහසුකමක් නොමැත. ගමට බස් රථයක් නොමැතිකමින් ඇතැම් අය පාපැදිවලින් තමයි වව්නියාව නගරයට යන්නෙ. පල්ලේරුව සහ ට්‍රැක් 7 යන ගම්මානවල දරුවන් අරවන්තුලාව පාසලට අකුරු කරන්න එන්න ගන කැලෑව මැදින් අව්කුස්ටකේ කි.මී. 7ක් පයින් ආ යුතුය.ගර්භණී මව්වරුන්ට හදිසියේ අමාරු වුණොත් රෝහලට යන්න කි.මි. 20ක් දුර කොහොමද යන්නෙ කියල අප ප්‍රශ්න කරද්දී ඔවුන්ගේ දෙනෙත්වලට කදුළු පිරිණි. මේ ගම්මාන තුන එදා කොටි ත්‍රස්තවාදීන්ට කොටුවුණු සිංහල ගම්මානයි. එදා හමුදාවට පින්සිදුවෙන්න තමයි මෙහෙමවත් අපේ පණනල රැකුණෙ යයි ඔව්හු ස්තුතිපූර්වකව පැවසුහ.අරවන්තුලාව පාසලට අකුරු කරන්න එන්න පල්ලේරුව සහ ට්‍රැක් 7 ගම්මානවල දරුවන්ට ගිනිගහන අව්වේ කි.මී. 7ක් පයින් ම එන්න සිදුවෙලා තියෙනවා.තුන්වේලක් හරිහැටි කෑමක් – බීමක් නොමැති මේ අසරණයන්ගේ කුසපොත්ත දැකපු අපේ හදවත් උණුවුණා. ඒ නිසාම අපි ඔවුන්ට කෑම පිස ඔවුන්ගේ බඩකට පුරවන්න මහඟු දයාවක් අප හදවත්වල ඉපදුණු නිසා අපේ නඩේ සංගමයේ උපදේශක අධිනීතිඥ විමල් කහවේ විතාරණ මහතා දක්ෂ සූපවේදියකු වශයෙන් ඉදිරිපත් වෙලා කුකුළුමස් සමඟ ප්‍රණීත ආහාර වේලක් ඔවුන්ට සැපයූවා.අප පිසින ලද ආහාර ඔවුන් ගස්මුල්වල හිඳගෙන තෘප්තිමත්ව භුක්ති වින්දේ ජීවිතයේ කිසිමදාක එවැනි කෑම වේලක් නොකෑ පරිදිය. කුරුලු මාපියන් තම කුරුලු පැටවුන්ට ආහාර කවන්නා සේ ඔවුන්ගේ දරුවන්ට කෑම කවන විලාසයෙන් අපේ සිත්සතන් කිව නොහැකි සතුටකින් පිරී ගියේ නිමේෂයකිනි.ඔවුන්ගේ කුස පිරෙන විට අපේ සිත් සතන් පිරුණේය. ඔවුන් සමඟ සහෝදර ප්‍රේමයෙන් අපි කුළුපගව දින තුනක් දුක සැප බෙදාගතිමු. ඉන් අනතුරුව අප විසින් රැගෙන ගිය රුපියල් ලක්ෂ 7ක බඩු බාහිරාදිය වන ඇඳුම් පැලඳුම් –කෑම බීම බෙහෙත් වර්ග ඇස් කණ්ණාඩි පාසලට අත්‍යවශ්‍ය ඩෙස් බංකු, පොත්-පත්, පෑන්-පැන්සල් - පාපැදි යනාදිය අප තිළිණ කරද්දී ඔවුන්ගේ දෑස්වලින් සතුටු කඳුළු වැගුරූ බැව් මොනවට කියම්ද?යුද හමුදාවේ සම්බන්ධීකරණ කර්නල් තෙන්නකෝන් මහතා සහ වවුනියාව පොලීසියේ නියෝජ්‍ය පොලිස්පති කේ.එච්.ඒ.ජයවීර යන මහත්වරුන් අපේ මනුෂ්‍ය ගුණය හඳුනාගෙන කියා සිටියේ ඇත්තවශයෙන් ම මේ කලා වූ කුසලමය පුණ්‍යකර්මය පින් බහුලව ලැබෙන වැඩක්, ජිවිතයේ උතුම්ම සම්පත වන නිරෝගිභාවය ඔබතුමන්ලාට අනිවාර්යයෙන්ම ලැබෙන්නා වූ දුර්ලභගණයේ ක්‍රියාදාමයකි.බඩඉරිඟු, කව්පි, කුරහන් කාල බඩවියත රැකගත්ත මේ අහිංසක ජනතාව උදෙසා මේ මහත්වරුන්ගේ දෙඅත්වලින් පිස දුන්න කෑම වේල ඔවුන්ට ජීවිතයට අමතක නොවන අමෘතයක් බඳුයි.දින තුනක් මේ අසරණ ජනතාව සමඟ සිත් සන්තොසින් ඔවුන්ගේ හදගැස්ම රිද්මය හඳුනාගෙන මානව දයාව, මානව භක්තිය උතුරා ගිය සෙනෙහසින් ඔවුන්ගෙන් සමුගැනීම අවසර පැතූ මොහොතේ දෙපාර්ශ්වයටම මහත් අපහසුතාවක් ගෙන දුන් බව නොරහසකි.පින්තූර හා සටහන ලෙස්ලි පෙරේරාජාඇළ මධ්‍යමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=af1302247</link>
    <topic>අධ්‍යාපනයට කළ ලොකුම සේවය</topic>
    <author>මහින්ද අබේසුන්දර</author>
    <content>දයාසේන ගුණසිංහ මට මුලින්ම මුණගැසුණේ පරණ පාර්ලිමේන්තුවේ දී ය. වාර්තා ලියන නිව්ස් ප්‍රින්ට්වලින් හැදූ පොතක් අතින් ගෙන සෙසු පත්තරකාරයන් සමඟ විහිළු තහළු කරමින් සිනාසෙමින් සිටි ඔහු පාර්ලිමේන්තුවේ දෙවැනි තට්ටුවේ දී නිතර මට මුණගැසිණි.පුවත්පත් වාර්තාකරුවන්ගේ ගැලරියට ගිය විට සියලු දෙනා නිහඬය. අපට කරන්නට ඇත්තේ අතිශයින් සාර්ථක වාර්තාවක් ලිවීමය. පාර්ලිමේන්තු කතා සටහන් ලෙස ලියාගෙන විවේකීව පසුව ලියන්නට බැරිය. ලියන ලියන කොපිය කෙළින්ම පත්තරේට යැවිය යුතුය. ඒ සඳහා පුවත්පත් කාර්යාලයේ පණිවුඩකරුවෙක් පැමිණේ.එදා පාර්ලිමේන්තුව වාර්තා කරන්නට ආ අය අතර සිටියේ පොඩි බඩු නොවේ. ආධුනික මාධ්‍යවේදීන් ලෙස අපි ලොකු අය කියන දේවල් අසා සිටියෙමු.අප සමඟ පාර්ලිමේන්තු වාර්තාකරුවන් ලෙස සේවය කළ කීපදෙනකුගේ නම් මතකය. දයාසේන ගුණසිංහ, කපිල පියදාස, ඊ.පී.ද සිල්වා, ගාමිණී වීරකෝන්, ඩී.සී.කරුණාරත්න, රත්නපාල විතාන, එස්.ඩී.ඒ.සමරවික්‍රම, නෙවිල් ද සිල්වා, මාර්වින් ද සිල්වා, ක්ලැරන්ස් ප්‍රනාන්දු, මණික් ද සිල්වා ආදී මාධ්‍යයේ දැවැන්තයෝ එදා සිටියහ. තවත් නම් රැසක් අපට මතක නැත.දයාසේන ගුණසිංහ සහ කපිල පියදාස පාර්ලිමේන්තු වාර්තා දිනමිණට ලියූහ. දයාසේන ගුණසිංහ ගැන ලියද්දී පසුව දිනමිණට පාර්ලිමේන්තු වාර්තා ලියූ විමල් වීරසේකර සහ උදය මානවසිංහ ගැනද සිහිපත් වෙයි.එක් දවසක් පාර්ලිමේන්තුවේ සභාගත සංස්ථා - මණ්ඩල වාර්තා මහා ගොන්නක් ලැබුණි. එක්කෙනකුට ලැබුණ වාර්තා තනියම ගෙනයාමට බැරි තරම් මහා ගොඩකි. මමත් උදයත් විමලුත් රාත්‍රී 8ට පාර්ලිමේන්තු රැස්වීම නිමවා කොපියද පත්‍රයට යවා කන්තෝරුවට යන්නට සූදානම් වෙද්දී අපට ලැබුණ පොත් තොගය ද තුරුළු කරගත්තෙමු. ඒවා හිමින් සීරුවේ කියවා බලා පත්තරයට ලිවීමට හොඳ ප්‍රවෘත්ති සකසා ගත හැකිය. පාර්ලිමේන්තුවෙන් එළියට බැස කොටුව දෙසට යද්දී විමල් යෝජනාවක් කළේය.”අපි මේ පොත් ටික දීලා පොඩි අඩියක් ගහමුද?” එම යෝජනාවයි. උදය එය ස්ථිර කළේය. මම මගේ පොත් ටික දීම ප්‍රතික්ෂේප කළෙමි. එසේ ප්‍රතික්ෂේප කොට මම යන්නට ගියෙමි. අර දෙන්නා පොත් ටික රුපියල් හැත්තෑපහකට පත්තර කඩයකට දී අඩියක් ගසා ගෙදර ගියහ. අඩිය ටිකක් වදිද්දී විමල් උදයට හඬමින් මෙසේ කියා ඇත.”බලපන් අපි පාර්ලිමේන්තු පොත් විකුණලා අරක්කු බොන තත්ත්වයට පත්වුණානේ. බලපන් මහින්දයා ෂේප් වෙලා ගියා”දැන් යළි දයාසේන දෙසට හැරෙමු. දිනමිණට අනුබද්ධව සිටි දයාසේන සහ කපිල හදිසියේ ඩේලිනිව්ස් එකට මාරු කැරිණි. හේතුව මතක නැත. දේශපාලන හේතුවක් විය හැකිය.මේ ආරංචිය සැළවූ විගස මාධ්‍ය සගයන් කීවේ “ඇයි ඩේලිනිව්ස් එක සිංහලෙන් ගහන්න යනවද?” කියාය. එසේ කීවේ අර දෙදෙනාම සිංහල පුවත්පත්වල සේවය කළ මාධ්‍යවේදීන් නිසාය. එහෙත් දෙදෙනාම සිංහල ඉංගිරිසි දෙකම හොඳට හසුරුවන්නට හැකියාව ඇති දක්ෂයන් දෙදෙනෙකි. දයාසේන ගුණසිංහ මට මතක හැටියට ඩේලිනිව්ස් එකටත් පාර්ලිමේන්තුව වාර්තා කළේය.ඊට පසු දයාසේන ගුණසිංහ මට හමුවූයේ 1990 දී පමණය. දිවයින පත්‍රයේ ප්‍රාදේශීය වාර්තාකරුවකු ලෙස මම කටයුතුª කළෙමි. එසේ කළේ ඒ වන විට මා ගුරු වෘත්තියේ නියැළී සිටි නිසාය. දිවයින කර්තෘ මණ්ඩලයේ එක් මුල්ලක පුංචි වීදුරු කාමරයක මේ දැවැන්ත මිනිසා වාඩිවී බුලත් විටක් හපමින් සිටිනු මම දුටුවෙමි. පරණ යාලුකම තිබුණත් ඉරිදා දිවයින කර්තෘ පදවිය දැරූ දයාසේන ගුණසිංහ එක්වරටම මුණගැසී කතා කිරීමේ චකිතයක් තිබුණි. එහෙත් දිවයින කර්තෘ මණ්ඩලයට ගිය දිනෙක මා කාමරයට යන්නටත් කලින් දයාසේන ගුණසේන මහතා මට අතවනා කතා කළේය.”ආ ගුරුතුමා කොහොමද? අධ්‍යාපනයේ යහපතට කවද්ද ඕකෙන් අයින්වෙන්නේ” ඔහු මගෙන් ඇසූ පළමු ප්‍රශ්නයයි.ගුරු වෘත්තියෙන් ඉවත් වී මම දිවයිනට පූර්ණ කාලීනව බැඳුණෙමි.”එහෙනම් ගුරුකමෙන් අයින් වුණා නේද? ගුණසිංහ මහත්මයා තවත් දිනෙක ඇසීය.”සී.ඩබ්ලිව්.ඩබ්ලිව්.කන්නන්ගර මහතාගෙන් පස්සේ නිදහස් අධ්‍යාපනයට ලොකුම සේවය කළේ මමයි” මම දයාසේන ගුණසිංහ මහතාට කීවෙමි.”මොකක්ද බං ඒ හරුපේ” දයා මගෙන් ඇසුවේය.”ඇයි මං ගුරුකමෙන් අයින් වුණානේ” මා කී විට දයාසේන ගුණසිංහ මහතා දත් නොපෙන්නා විනාඩි ගණනක් සිනාසුණේය.දයාසේන ගුණසිංහ පත්තර ලෝකයේ පෙරළිකාරයකි. උපහාසය මුසු නිර්මාණ කිරීමේ අති දක්ෂයෙකි. ඔහු ලියන දේ රසවත්ය. සැරය. වදින තැනට තදින්ම වැදුණේය. ඔහු වදන් හැසිරවූයේ ඒ ආකාරයටය. ඉරිදා දිවයින සංග්‍රහයේ උකුස්සා නමින් ලියූ තීරුව රටම අවදි කළ රචනයක් විය.“තමන්ගේ ආරක්ෂාව තමන් විසින්ම සලසා ගත යුතු යයි” ජනාධිපති ජේ.ආර්.ජයවර්ධන වරෙක ප්‍රසිද්ධ ප්‍රකාශයක් කළේය. එය ජේ.ආර්.ට පහර ගසන්නට දයාසේන ගුණසිංහට හොඳ මාතෘකාවක් විය.දයාසේන ගුණසිංහ ඉරිදා දිවයිනට කතුවැකියක් ලියා කියාසිටියේ ශ්‍රී ලංකා ඉතිහාසයේ මෙවැනි ප්‍රකාශයක් කළ “නපුංසකයෙක්” බිහිනොවූ බවයි. දයාසේන කීවේ ජේ.ආර්. ජයවර්ධන නපුංසකයෙකු බවයි.මෙයින් ආණ්ඩුව කැලඹුණේය. දිවයිනට එය බලපෑමක් විය. පාලක පක්ෂයේ බලපෑම් මත එඩ්මන්ඩ් රණසිංහ මහතා දයාසේන ගුණසිංහට පත්තරයෙන් අස්වන ලෙස ඉල්ලා සිටියේය. දයාසේන ගුණසිංහ ගේ මාධ්‍ය මෙහෙවරට එය බාධකයක් වීද?මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=af1302248</link>
    <topic>හොඳම තෑග්ග නිදහසේ ජීවත්වීම</topic>
    <author>රංජිත් සියඹලාපිටිය</author>
    <content>ජනාධිපතිතුමා පසුගිය දා යාපනේ මහ රෝහලේ මධ්‍යම ගොඩනැඟිලි සංකීර්ණය විවෘත කළ දා අප කාටත් ඉතා වැදගත් වූ කතාවක් කියා තිබුණේ ය.”මම විශ්වාස කරන්නේ අපිට නිදහසේ ජීවත්වීමට ඇති හැකියාව තමයි සෑම ජන කොටසකටම ලබා දුන් හොඳම තෑග්ග කියලයි. ඒ නිසා අපි සියලු දෙනාට වගකීමක් හා යුතුකමක් පවතිනවා ඒ ලබාගත් නිදහස රැක ගන්න”දැන් සමහරුන්ට අපි හිටි තත්ත්වය වින්ද දුක් සහ මේ වගකීම ටික ටික අමතක වී ඇති සේය. සමහරුන් එය වුවමනාවෙන් ම අමතක කිරීමට සූදානම් වන අවස්ථා ද කනගාටුවෙන් අපි දකිමු.ජනාධිපතිතුමා උතුරේ සංචාරය කර දින දෙකකට පසු විපක්ෂ නායකතුමා ද ඒ පැත්තේ ගිහින් තිබුණි. කරදරයක් නැතුව ඒ ප්‍රදේශයේ සැරිසැරුවේ කෙසේද කියාවත් එතුමාට මතක ඇති සැටියක් ඒ ගමනේ ද පෙනෙන්නට තිබුණේ නැත. එතුමා ගියේ අධි ආරක්ෂිත කලාප වහාම ඉවත් කරන ලෙස ඉල්ලා උපවාස කරන්නටය. ආරක්ෂිත කලාප දැමීමට සිදුවූයේ කුමන හේතූන් නිසා දැයි එතුමාට දැන් මතක නැති සැටියකි. එසේත් නැතිනම් එම ඉල්ලීම හොඳ දේශපාලන තුරුම්පුවක් යැයි සිතුවා විය හැක.1977 ඒකීය ශ්‍රී ලංකාවක් ලෙස යූ.එන්.පි.යට බාරදුන් රට විවෘත ආර්ථිකයේ අනිසි බලපෑම් තුළින් යාපනයේ කෘෂි ආර්ථිකය විනාශ කර සංවර්ධන සභා මැතිවරණයේ දී ඡන්දය මැර බලයෙන් දිනීමට බලපෑම් කිරීමට යාපනයේ පුස්තකාලය ගිනි තබා කල මහා විනාශය තුළින් බෙදුම්වාදය ව්‍යාප්තියට අවශ්‍ය සියලුම මාර්ග සකස් කර දී වසර 17 කට පසු පොදු ජන එක්සත් පෙරමුණට රට භාරදෙන විට ඔවුන් බාර දුන්නේ දෙකොන විලක්කුවක් සේ දැවෙන දේශයක් බව එතුමාට මතක නැතිවා විය හැක.එතුමන්ලා 2001 සිට 2004 දක්වා රට පාලනය කළ කාලයේ දී සිහින ඊළාම් ලෝකය රටක් ලෙස පිළිගැනීමට අවශ්‍ය ඉතිරි පහසුකම්, සියලු සාධක දුර දිග නොබලා නිර්මාණය කරදීමේ වගකීමෙන් ද ඔවුනට මිදිය නොහැක. 2004 එක්සත් ජනතා නිදහස් සන්ධාන රජය බලයට එන විට ත්‍රස්තවාදීන්ට රටක් ලෙස වෙන්වීම සඳහා එක්සත් ජාතීන්ගේ සංවිධානයේ නිර්ණායකයන්, තීරණයන් සියල්ල සපුරා ගන්නට අවස්ථාව එක්සත් ජාතික පක්ෂයේ පාලනය යටතේ සැදී තිබුණි. ඔවුනටම විශේෂ වූ පාබල හමුදාවක්, ගුවන් හමුදාවක්, නාවුක හමුදාවක්, පොලීසියක්, අධිකරණ පද්ධතියක්, බදු ක්‍රමයක්, මහා බැංකුවක්, මුදල් නෝට්ටු මෙකී නොකී සියල්ල අතරට කවදාවත් අප රටේ නොතිබුණු දේශ සීමාවන් ද ලකුණු කර දෙන්නට අද අධි ආරක්ෂක කලාප ගැන කතා කරන එතුමන්ට පුළුවන් විය.දේශ සීමා පමණක් නොව අපේ රටේ දේශ සීමා දෙපැත්තේ කාටවත් අයිති නැති කලාප ද මෙතුමන්ලා සකස් කර දුන්නේය. ඔවුන් අද වෙනකල් හිටියා නම් අපට සිදුවන්නේ ආරක්ෂක කලාප ගැන කතාකිරීමට නොව, යාපනය, ත්‍රිකුණාමලය, මන්නාරම ආදී කලාපවලට යන්නට හා ඒ ප්‍රදේශයේ සහෝදරයන්ට දකුණට එන්නට එල්ටීටීඊ කාර්යාලයෙන් වීසා ගන්නට පෝලිමේ සිටින්නටය.එවැනි තත්ත්වයක් ඇතිකිරීමට විවිධාකාරයෙන් ජාතීන් අතර අනවබෝධය අසමඟිය, තමන්ගේ දේශපාලන වුවමනාව නිසා වර්ධනය කළ එතුමලා අද අධි ආරක්ෂක කලාප වහාම ඉවත් කරන ලෙස ඉල්ලා පාරේ වාඩිවීම පිළිබඳ සියලු ශ්‍රී ලාංකිකයෝ හොඳ අවධානයෙන් බැලිය යුතුය.ආරක්ෂක කලාප දැමීමම පමණක් නොව එතුමන්ලා බිහි කළ යුද්ධය නිමා කිරීමට 30,000ක් ජීවිත පුජා කරන්නට සිදුවිය. 15,000 දෙනා ශරීරාංග පූජා කළේ ය. රටේ ආර්ථිකය අවුරුදු 50කින් පසුපසට ගියේ රුපියල් බිලියන 30,000ක අලාභයක් සිදුකරලමිනි. මහින්ද රාජපක්ෂ නම් සුවිශේෂ චරිතය මේ රටේ මුල් පුටුවට නොපැමිණියේ නම් අප අද ඉන්නා තැන කිසිවකුටත් සිතා ගන්නටත් බැරිය.දැන් අමාරුම ජයග්‍රහණය ලැබිලාය. යුද්ධය නිමා වී ඇත. නැවත පදිංචි කිරීම, සංවර්ධනයේ අරුණලු නිසියාකාරව ගෙන ඒම ආරක්ෂක වැඩපිළිවෙළ වඩාත් ගැළපෙන පරිදි ලිහිල් කිරීම, මේ ආදී සියල්ල කඩිනමින් ක්‍රමානුකූලව සිදු වේ. අප මතක තබා ගත යුත්තේ අවුරුදු 30ක් වැනි දිර්ඝ කාලයක ඇතිවූ ව්‍යසනයක් නිවැරැදි කිරීම සහ අනාගතය නැවතත් එවැනි වැරැදි සිදු නොවීමට අවශ්‍ය පරිදි කටයුතු කිරීමේ වගකීම රජයට පැවරී ඇති බවය. එය මේ රටේ දෙකෝටියක් ඉක්ම වූ ශ්‍රී ලාංකිකයන් සඳහා මෙන් ම අනාගතයේ මේ රටේ උපදින සිංහල, දෙමළ, මුස්ලිම් දරුවන් වෙනුවෙන් වූ වගකීමකි. ඊට දේශපාලන පරමාර්ථ මුදුන්පත් කරගැනීමට පාරේ ඉඳගැනීමෙන් ලැබෙන කිසිම දෙයක් නැත. එවැනි දේට ජනතාවගේ කිසිදු ප්‍රතිචාරයක් ද නැත.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=af1302249</link>
    <topic>මේ කපුවාගේ දේවාලේ කරන්ඩ බැරි වැඩක් නෑ</topic>
    <author>වසන්ත ජයසිංහ ආරච්චිගේ</author>
    <content>පසුගිය සතියේ ෂෙඩ් එකේ තෙල්ගහපු අපේ අයියගේ කතාව කිව්වට පස්සේ බොහෝ දෙනෙක් දෙපාරක් හිතන්න ගත්තා. ඇත්ත තමයි ෂෙඩ් එකට තෙල් ගහන්න යනවා මිසක් කවුද ඕවා ගැන හිතන්නේ. එහෙම අයට අපි කියන්නේ තව තවත් හිතන්න කියලා. මොකද නොහිතන දේවල් සිද්ධ වෙන එකේ හිතුවට වරදක් නොවෙන හින්දා.මේ පාරත් අපි පාරට බැස්සේ ජීවිතේට අමුතු ගේම් දෙන මෑන් කෙනෙක් හොයාගෙන. හැබැයි එයා ගේම් දෙන්නේ අපේ ජීවිත වලට. සෙල්ලම් කරන්නේ අපි දුක් විඳලා මහන්සියෙන් හොයාගන්න තුට්ටු දෙකත් එක්ක. මහතුන් මාමා ටික කාලයක් අපේ කතානායකයා ළඟ වැඩ කරලා නිහඬ වුණේ මෑන් ගේ යටි කූට්ටු වැඩයි බොරුවයි හින්දා. ඒ හින්දම මහතුන් මාමා කියන මේ කතාව අද අපි ඔබ ඉදිරියේ තියන්නම්.ජීවිතේ අපි හැමෝටම ප්‍රශ්න එනවා. ඒකට දවසක්, වෙලාවක් තැනක් කියලා නැහැ.හැබැයි ඒ ප්‍රශ්න වලින් පලායන්න බැරි තැන අපි හැමෝම දුවන්නේ නොපෙනෙන බලවේග පස්සේ. අඩුම තරමේ එන ප්‍රශ්නවලට තිස්තුන් කෝටියක් දෙවිවරු වැඩ ඉන්න මේ බිමේ එක දෙවියෙක්වත් මුහුණ බලයි කියලා අපි හිතනවා. ඔන්න ඊට පස්සේ හඳහන්, දේවාල, සාස්තර කාරයින් හොයාගෙන පාරට බහිනවා. සාස්තරේ හරියට කරන මිනිසුන් අපේ රටේ ඕන තරම් ඉන්නවා.ඇත්තටම අසරණ වුණ මිනිසුන්ට සරණක් වෙන ඒ වගේ තැන් කොතෙකුත් අපේ රටේ තියෙද්දි ඒක බිස්නස් එකක් කරගත්ත මනුස්ස වේශයෙන් ඉන්න රකුසනුත් ඒ අතර ඉන්න වග අපි හෙළිකරන්නම්. වෙනදා වගේම මේ ගමනට සුගතා, රුවනා අත්වැල් අල්ලගෙන ඔන්න පාරට බැස්සා. මේ කතාවෙත් අපිට ස්වයං වාරණ කිහිපයක්ම දාගන්න වෙනවා. තැනක් ගමක් හරියට කියන්න අපිට අවසර නැහැ. ඒ මහතුන් මාමා අපි එකඟ කරගත්ත කොන්දේසියක් මත.මහතුන් මාමා හොයාගෙන අපි පාරට වැටිලා යන ගමනේ වෙනදා වගේම සුගතාගේ බ්‍රේක් නැති කට විවරවුණා.”යකෝ පුදුම මිනිස්සුනේ ඉන්නේ. අද මුන් දෙයියොත් විකුණගෙන කන තත්වෙට වැටිලා. මුන්ට යන්න නම් ආයේ ආත්මයක් නැහැ.”හිටපු ගමන් සුගතගෙන් පැනපු වචන ටිකට රුවනත් වචන ගළපන්න ගත්තා.”එහෙම කියන එක වැරැදියි මල්ලි. මොනවා වුණත් මිනිස්සු හැම එකාම ඔය මිම්මෙන් මනින්න බැහැ. සාධාරණව ජීවත්වෙන මිනිස්සුත් අපි අතර ඉන්නවනේ.”කට ඇරලා හිනාවුණ සුගත් රුවනගේ කතාවට දෙයක් එකතු කරනවා මම අහගෙන.”ඔව් ඔව් පුදුම සාධාරණකමක් තියෙන්නේ. මට එකෙක් පෙන්නපං යටි මඩි ගහන්නේ නැතුව, අංචි අදින්නේ නැතුව, ඊරිසියාව, කුහකකම නැතුව ආශාවන් අතහැරලා දාපු එකෙක්. එදාට මම උඹ ඔය කියන කතාව පිළිගන්නම්...”මොනවා වුණත් සුගතගෙත් රුවනගෙත් සංවාදය ඇතුළේ යමක් ගන්න තියෙනවා කියලා මට හිතුණා. කතාවෙන් කතාවට ඔන්න අපි මහතුන් මාමා ඉන්න ඉසව්වට ළඟාවුණා.උඩුකය බැනියමකින් වසාගෙන යටිකය සරම්පටකින් වසාගත් මහතුන් මාමා අපි එනවා දැනගෙන බලාගෙන ඉන්නවා.”ආ මහත්තයාලා එන්න එන්න. මම මේ මග බලාගෙන හිටියේ. මහතුන් මාමාගේ ආරාධනයෙන් මමත් සුගතත් රුවනත් හරි බරි ගැහිලා ඉස්තෝප්පුවේ ඈදි ගත්තා. මහත්තයාලට තිබහත් ඇතිනේ. ඔන්න මම වෑවර ගෙඩි තුනක් කපලා තිබ්බා. බීලම ඉමු.පැනපු ගමන් වෑවර ගෙඩිය අතට ගත්ත සුගතා ‘අපරාදේ තව ටික දවසක් තිබුණ නම් හොඳ පොල්ගෙඩියක්. දැන් පොල් ගෙඩියක ගාණ කීයද බලපන්කෝ.’කුරුම්බා ගෙඩිය අතේ තියාගෙන මුමුනන සුගතාගේ කකුල මම හෙමින් සැරේ පෑගුවේ කතාව ඇත්ත වුණත් මහතුන් මාමාගේ ආගන්තුක සත්කාරේ පොල් ගෙඩියට මිල කරන්න බැරි හන්දා.මහත්තයලට මගෙන් දැනගන්න ඕන දේවාලේ කතාවනේ.අන්න හරි මාමා. අපි ඒ ගැන කතා කරමු.*දැන් මාමා දේවාලේ වැඩවලින් අයින් වෙලා කොච්චර කල්ද?දැන් ඒ හැටි කාලයක් නැහැ. මාස දෙකතුනක් ඇති.*ඇයි මාමා නැවතුණේ.මහත්තයෝ හිඟාකෑවත් මම ආයේ ඔය පැත්ත පළාතක යන්නේ නැහැ. මිනිස්සුන්ට ගිනි ගෙඩි දීලා අහිංසක මිනිසුන්ගෙන් සල්ලි ගසා කනවා. ඔය වගේ තැන් වල ඉඳලා අපිට යාදෙන්නැ මහත්තයෝ.* අන්න හරි එතන මොනවද වෙන්නේ.මේක මම කොහොමහරි පත්තරේකට කියනවා කියලා හිතුවේ මහත්තයෝ. මේවා ලියලා මිනිස්සුන්ට මේවගෙන් කෙරෙන බොරුව කියන්න ඕන. ඔය දේවාලේ තියෙන ගමක් නමක් කියන්න මම කැමැති නැහැ මහත්තයෝ.ඒත් මම විස්තර ටික කියන්නම්.* දැන් මොනවද මාමා ඔතන වෙන්නේ.මෙහෙමනේ මහත්තයෝ මමත් ඔය දේවාලේ කපුවා ළඟට වැඩට ගියේ කාටහරි පිහිටක් වෙන්න පුළුවන් නම් ඒකත් ලොකු පිනක් කියලා හිතලා. ඒ ගියත් මාසයක් විතර යනකොට මට තේරුණා මේ යකා දන්න සාස්තරයක් නැහැ කියලා. සෙනඟ දවසට අපිට කියනවා එන මිනිසුන්ගෙන් විස්තර අහගන්නලු එළියට වෙලා ඉඳලා. ඊට පස්සේ ඇවිත් පොඩි ඉඟියක් දෙන්නලු. ඕක තමයි පටන් ගැන්ම. මහත්තයලට ගියොත් පෙනෙයි හොඳට පිළිම අඹලා දේවාලේ හදලා තියෙන්නේ ගෙදර. කෙම්මුර දවස්වලට දුර පළාත්වලින් මිනිස්සු එන්නේ. සමහර මිනිස්සු ඉස්සර දවසේ රෑ ඇවිත් අංක අරගෙන සාස්තර අහන්නේ. ඉතිං මොකක් හරි හාස්කමක් ඔතන තියෙනවද?මොන හාස්කම්ද මහත්තයෝ. මිනිස්සු එන්නේ මොකක් හරි ප්‍රශ්නෙකට. එහෙම නැත්නම් කාට හරි පලිගහන්න. ඉතිං කපුවා කරන්නේ අර ලැබෙන ඉඟිවලින් සාස්තර කියන එක. අපි ඉන්නේ සාස්තර අහන්න ආවා වගේ. මිනිස්සු අසරණයිනේ මහත්තයෝ. මිනිස්සු හිතන්නේ කියන සාස්තරේ ඇත්ත කියලා. මොකද ආව කාරණේ හරියටම කියවෙනවනේ.*පුදුම වැඩක්නේ.ඕව මොනවද මහත්තයෝ. ඔය කපුවා කරන වැඩ දැක්කම පුදුම කේන්තියක් එන්නේ. මුලින් මුලින් මට ඒ හැටි තේරුමක් තිබුණේ නැහැ. මිනිස්සු එන්නේ විශ්වාසයෙන්. ඊට පස්සේ මිනිහා එන අයගේ කටෙන්ම ප්‍රශ්න ටික අල්ල ගන්නවා. ගොඩක් වෙලාවට මිනිහා පිත්තල බුදු පිළිම, දේව රූප වගේ දේවල් ගෙනත් තියාගෙන ඉන්නවා. එන මනුෂ්‍යයාගේ ස්වරූපය බලලා තමයි පිළිම විකුණන්නේ. ඒවාගෙන් ලොකු පිහිටක් තියෙනවලු. ඒවා රුපියල් පනස්දාහ පන්නලා ගණන් මහත්තයෝ.මිනිහා පුදුම විදිහට හම්බකරනවා. අනෙක් දේ මහත්තයෝ හිටපු ගමන් මාසෙකට සැරයක් කතරගම හරි, අනුරාධපුරේ හරි, අලුත්ගම හරි නඩයක් එක්කරගෙන යනවා බාර හාර වෙන්න. ඒවා ඔප්පු කරන්න. ඒ ගිහිනුත් නිකම් ඉන්නේ නැහැනේ කොච්චර හම්බ කරනවද?* ඒ කොහොමද?ඔය එක ගමනක්වත් යන්නේ මිනිහගේ වියදමෙන් නෙමෙයි. එයාගේ වියදම් හැම එකක්ම අර අහිංසක මිනිස්සු බලාගන්න ඕන. වාහන කුලිය පවා මිනිස්සු දෙන්න ඕන. හැබැයි වාහනේ මිනිහාගේ. ඒකට ඩ්‍රයිවර් කෙනෙක් දාලා මිනිහා අඳුරන කෙනෙක්ගේ වාහනයක් විදිහට තියාගෙන ඉන්නේ. අනෙක තනියමත් නෙමෙයි තවත් තුන් හතර දෙනෙක්ම මිනිහා එක්ක යනවා. ඒ මිනිස්සුන්ගේ වියදම දරන්නත් ඕන අර අහිංසක මිනිස්සු.* මෙහෙම මිනිස්සු ඉන්නවද?ඔයිට වැඩිය දේවල් ඔය කපුවා කරනවා මහත්තයෝ. සමහර පවුල්වල ගෑනියි මිනිහයි දෙන්නම එනවා සාස්තර අහන්න. ඉතිං වෙලාව බලලා කපුවා ඒ දෙන්නම තරහා කරනවා. ඊට පස්සේ මිනිහට ගෑනි නරකයි කියනවා. ගෑනිට මිනිහා නරකයි කියනවා. දෙන්නට දෙන්නා තරහා කරවලා ඔය කපුවා ගෑනිට මනමාලකම් පානවා. අපිට ඕවා අතේ මාට්ටුවෙලා තියෙනවා. වෙලාවකට පිරිමි අපි හරිම මෝඩයි.* ඉතිං මාමා තව මොනවද වෙන්නේ?මෙහෙමනේ මහත්තයෝ මහත්තයලට මම ඔය කෙටියෙන් කිව්වේ. දවසක් කතා කරන්න පුළුවන් ඔය මිනිහා ගැන. සමහරදාට මිනිහා දෙහි කපනවා. කපන දෙහි ගෙඩියේ ලේ. ඉතිං මිනිස්සු හිතන්නේ භූත බලවේගයක් කියලා. මොන පිස්සුද මහත්තයෝ. මිනිහා ගිරයේ හොඳට වදමල් හරි එයා හදාගත්ත පොඩි බෙහෙතක් ගාලා අව්වේ තියෙනවා. ආයේ මොන යකාටවත් ගිරය දිහා බැලුවට හොයන්න බෑ. හැබැයි දෙහි ගෙඩිය කපද්දි දෙහි ඉස්මවලට පාට ගැහිලා වැක්කෙරෙනවා. පුහුල් ගෙඩිවලට වුණත් එහෙමයි. බිත්තර වලට කරන දේවල්. මිනිස්සු මේවට රැවටෙනවා. පුදුම කපටි වැඩ කරන්නේ.* පුදුම හොරෙක්නේ.හොරෙක් කියන්නේ මහත්තයෝ ඔය මනුස්සය කිසිම විදිහකින් සැක හිතෙන්න බැරි විදිහට කතා කරන්නේ. රටේ ඉන්න නම ගිය නළු නිළියන්, දේශපාලකයින්, ක්‍රීඩකයින් බොහෝ දෙනෙක් මිනිහා අඳුනනවා කියලා කියන්නේ. ඒ අයත් ඔය දේවාලෙට එනවා කියලා මිනිස්සුන්ට කියන්නේ.* ඉතින් ඇත්තටම එහෙම අය එනවද?මම නම් එහෙම කවුරුත් දැකලා නැහැ මහත්තයෝ. හැබැයි පින්තූර තුන හතරක් ලොකු කරගෙන ගහගෙන ඉන්නවා. මිනිස්සු ඒවා දැක්කම විශ්වාස කරනවා. ඒ වගේම දේශපාලන හයිය තියෙනවා කියලා මිනිහා කියන හින්දා බොරුවක් කළත් මිනිහා එක්ක හැපෙන්න බයයි. මිනිහා හොඳට හම්බකරගෙන ඉන්නේ. වාහන ඉඩකඩම් හැමදේම. හැබැයි අර අහිංසක මිනිසුන්ගේ සල්ලි.* මෙච්චර මිනිස්සු දේවාලෙට එන්නේ වැඩ හරියනවා ඇතිනේ?මේකනේ මහත්තයෝ. අපි දන්න සාස්තරේ නම් විශ්වාසෙන් ඕන දෙයක් දිහා බැලුවොත් ඒක හරියනවා. ඒකට පිහිටක් ඕන නැහැනේ.ඇත්ත මහතුන් මාමාගේ කතාවේ ලොකු අරුතක් තියෙනවා කියලා පැහැදිලිනේ. මේ කතාව තවත් දිග්ගස්සලා විස්තර ඇති තරමක් ලියන්න පුළුවන්.හැබැයි! මේ ටිකෙන් හොර දේවාල කාරයින් ගැන ඇති තරම් තේරුම් ගන්න පුළුවන්නේ. අපි කියන්නේ නියම විදියට සාස්තරේ දන්න ඈයින් ඕන තරම් අපේ රටේ ඉන්නවා. එහෙම අය අතරේ හොර සාස්තර කාරයින් දෙන ගේම්වලින් එක්කෙනෙක් විතරයි මේ.ඔන්න ජීවිතේට ප්‍රශ්නයක් ආවම දේවාල ගාණේ සාස්තර කාරයින් පස්සේ යන අයට මේ කතාවෙන් ගන්න දෙයක් තියෙනවද බලන්න. එහෙම නැත්නම් නැති ප්‍රශ්න තවත් දාගන්නවද කියලා හිතන්න. එහෙම හිතලා මමත් සුගතත් රුවනත් මාමා ගෙන් සමු අරගෙන පාරට බැස්සා.”පුදුම හොරෙක්නේ...” රුවනා කියනවා මට ඇහෙනවා. ඒත් එක්කම සුගතා කට ඇරලා හයියෙන් හිනාවෙනවා. සුගතාගේ ඒ හිනාව අපි ඔක්කොටම කියලා මට හිතුණා. කොහොම වුණත් අපි කෙටියෙන් මෙහෙම කියන්නම්. මේ ගේම්දෙන කපුවා කොලොම්පුරේ කිට්ටුුව බොහෝම ජයටම දේවාලයක් කරගෙන යන හොර දේවාල පරපුරේ ලොකු අයියා කෙනෙක්. පරිස්සමෙන්...!’වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=af13022410</link>
    <topic>පරම්පරා බූදලය පාසලක් වෙනුවෙන් පිරිනැමූ අපේ කාලයේ බෝසත්වරු</topic>
    <author>රූපාන්ති බුලත්සිංහල</author>
    <content>පරම්පරා උරුමය භුක්ති විඳීමටත් පරවේණියට ළෙන්ගතුවීමටත් බොහෝදෙනාට හුරුය. පරම්පරාවේ උරුමය මාහැඟිය. ඒවා කිසිවෙකුට පිරිනැමීමට හෝ භුක්ති විඳීමට ඉඩ හැරීමට බොහෝදෙනා අකැමැතිය. තමා රැකෙන්නේ තමාගේ උරුමයෙන් බවට පවතින මතය කරපින්නාගෙන පැමිණි උන්ගෙන් නම් අඩුවක් නැත. එවැන්නවුන් අතර වෙනස් මත දරන්නන්ද අල්පයක් සිටින බව නම් සැබෑය. මේ එවන් දෙදෙනෙක් ගැන කතාවකි. එවන් දෙදෙනකු කළ සත්ක්‍රියාවකි.තම පරම්පරාවෙන් උරුම වූ ඉඩම වැඩි මිල ගණන්වලට ඉල්ලුම් වෙද්දී පාසල් දරු දැරියන්ගේ හිත සුව පිණිස තල්දූව බෞද්ධ විද්‍යාලයට පිරිනැමීම මේ යෞවනයන් දෙදෙනා කළ මෙහෙය විශිෂ්ටය. මායිමට ඇනකොටාගන්නා යුගයක ඔවුන් කළ ක්‍රියාවේ හරවත් බව ඔබට කියන්නට අවසර; එය සැබැවින්ම මිනිසත් බවට වටී. විය යුත්තේ එවැනි දේවල්මයි. ඒ ගැන ඔවුන් කීවේ මෙවැනි කතාවකි.”මගේ නම බර්නි. මමත් මගේ ඥාතිවන මල්ලි කෙනෙකුටත් තමයි මේ ඉඩම පරම්පරාවෙන් ලැබිලා තියෙන්නේ. අපි දෙන්නම කරන්නේ ව්‍යාපාරික කටයුතු. රංග මල්ලිටත් මටත් ලැබුණ ඉඩම පුද්ගලයෙක් අඳේට වගා කළා. මේ ඉඩම තියෙන්නේ ඉස්කෝලෙ මායිමේ. මේ ඉඩම බොහෝදෙනා මුදලට ඉල්ලුවා.ඒත් අපිට හිතුණා මේ ඉඩම ඉස්කෝලෙ ළමයින්ට වැදගත් වෙනවා කියලා. නොයෙක් දෙනා ඉල්ලීම් කළත් වැඩිවෙන සිසු පිරිස නිසා පාසල් භූමියට තවත් ඉඩමක් තිබීමේ අවශ්‍යතාව ගැන අපි හිතුවා. විදුහල්පතිතුමාත් අපෙන් ඉල්ලීම් කළා. ඒ හැම දෙයක් සලකා බැලීමේදී අපි හිතුවා මේ ඉඩම පාසලට ලබාදීම වැදගත් කියලා. කාලීන අවශ්‍යතාවක් ඉටුකිරීම ගැන අපේ හිතේ තියෙන්නෙ ලොකු සතුටක්. අපට පුංචි මෙහෙයක් හරි මේ දරුවන් වෙනුවෙන් කරන්න ලැබීම ගැන අපි සතුටු වෙනවා. පරම්පරා උරුමයට වඩා අපේ අනාගත පරම්පරාවේ දියුණුව අපිට වැදගත් වෙනවා.අපි මේ ඉස්කෝලේ ආදි ශිෂ්‍යයෝ නෙවෙයි. හැබැයි අපිට ඕනෙ වුණේ සැබැවින්ම මේ දරුවන්ට උදව් කිරීම. එහිදී අපේ යුතුකම ඉටුකළා පමණයි. පරම්පරාවේ උරුමයට වඩා දරුවන්ට සිදුවෙන සේවය ගැන හිතන්නැති. මං හිතන්නේ මල්ලිත් ඒ විදිහටම හිතුවා. එයාගේ සහයෝය නොලැබුණා නම් මට මේ කාර්යය කරන්න බැහැ.බර්නි කාරියවසම්අමිත රංග ප්‍රසාද් මේ ඉඩම අපි දෙන්නටම උරුම වුණු ඉඩමක්. මේ ඉඩමේ ඉඩකඩ නිසා පාසලට ලැබෙන පහසුව ගැන අපි හිතුවා.මං හිතන්නේ බොහෝ දේවල් තමන් සතුකරගෙන ආත්මාර්ථකාමීව ජීවත් වෙනවාට වඩා තමන්ගේ වත්පොහොසත්කමේ හැටියට අනුන්ට උදව් කිරීම යහපත්. බර්නි දැරුවේ එවැනි අදහසකි. කීපවිටක්ම උත්සහා දැරුවද රංග සංවාදයට සම්බන්ධ කර ගැනීමට අපට නොහැකි විය.තල්දූව බෞද්ධ විද්‍යාලයයේ විදුහල්පතිතුමා එන්.ඩී. විජේවීර මහතා මේ ක්‍රියාව ගැන මෙලෙස තොරතුරු හෙළිකළේ තම සතුට සනිටුහන් කරමිනි.“ඇත්තටම මේ සත්ක්‍රියාව මම බෙහෙවින්ම අගේ කරනවා. අපේ පාසලට මේ අක්කර එකහමාරක ඉඩම ලැබීම ලොකු පහසුවක්. මේ ඉඩමේ වටිනාකම ලක්‍ෂ එකසිය අසූවක්. වැඩිවෙන සිසු පිරිස කුඩා භූමියකට සීමාවෙලා හිටියේ.ඒ සීමාවීම පුළුල් කර ගැනීම අපට වැදගත් වෙනවා. සබරගමු පළාතත් බස්නාහිර පළාතත් මායිම්ව පිහිටි අපේ පාසලට හැම ජාතියකම වගේ ළමයි එනවා.මේ පාසලේ ඉතිහාසය අවුරුදු සියයකටත් වඩා වැඩියි. උසස් පෙළ දක්වා තියෙන1ඒඕවර්ගයේ පාසලක්. විද්‍යා අංශය පවා අපේ පාසලේ ආරම්භ කරලා තියෙන්නේ. මුලින් ම මේ පාසල් ඇති වුණේ අධිනීතිඥ හැරී මෙල් මහතාගේ ප්‍රධානත්වයෙන්.එතකොට මේ පාසලට කියලා තියෙන්නේ මෙල් විද්‍යාලයය කියලා. මේ පාසල සමඟ බෝධිරාජ හාමුදුරුවෝ ආරම්භ කළ බෝධිරාජ පාසලත් එක් කරලා තල්දූව බෞද්ධ විද්‍යාලයය ආරම්භ කරලා තියෙන්නේ.මොන අඩුපාඩුකම මැද්දෙ වුණත් මේ පාසල අද දක්වා ඇවිල්ලා තියෙන්නේ හැදෙනාගේම කැපවීමෙන්. අපේ පාසලේ දක්‍ෂ දරුවෝ ඉන්නවා. ක්‍රීඩාවලට දක්‍ෂ අය වගේ අධ්‍යාපනයෙන් ඉහළට ම ගිය දරුවොත් ඉන්නවා. මෙවරත් දරුවෝ තුන්දෙනෙක් ම ඒ තුනේ සාමාර්ථ අරගෙන ඉහළින් ම පාස් වෙලා මං හිතන්නේ. මේ බර්නි මහතාත් රංග ප්‍රසාද් මහතාත් දරුවන් වෙනුවෙන් කළේ ලොකු කැපවීමක්.ක්‍රීඩාවට දක්‍ෂ දරුවෝ හිටියට ක්‍රීඩා කිරීමට තරම් ඉඩ පහසුකම් අපිට නැහැ. ඇත්තට ම මේ පරිත්‍යාගය කාලෝචිතයි. මේ පරිත්‍යාගය දරුවන් වෙනුවෙන් කළ මහඟු උපකාරයක් ලෙසට තමයි මං දකින්නේ. හැම දෙනාම මේ ආකාරයට එකිනෙකාට උදව් කරන්න උත්සාහ කරනවා නම් කෙතරම් හොඳද? ඇත්තටම කියනවා නම් මේ පරිත්‍යාගයේ වටිනාකම වචනයෙන් කියා නිම කරන්න බැහැ.”යහපත් දෙය කෙසේ සිදුවුවත් යහපත්ය. තමන් ගැන පමණක් සිතා බලයෙන් ජවයෙන් තණ්හාවෙන් පිය නඟන විෂම සමාජයක අනුන් වෙනුවෙන් කරුණාවෙන් කළ මේ පරිත්‍යාගය සැබැවින් ම මානුෂිකය. ආදර්ශවත් ය. එය ඔබ කළේ අපේ මතු පරම්පරාවට ය. සිළුමිණ අපි ඔබ දෙපළගේ සත් ක්‍රියාව සැබැවින් ම අගයමු.රූපාන්ති බුලත්සිංහලඡායාරූප සහ පසුබිම් තොරතුරුරුවන්වැල්ල සමූහ කේ.පී. රංජනීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=af13022411</link>
    <topic>මුගුණුඔය පත්ලේ කිමිද දරුවන්ට ජීවන හුස්ම පිඹින ගැහැනිය</topic>
    <author>ඉනෝකා පෙරේරා බණ්ඩාර</author>
    <content>ජීවිතය ගොඩ දමන්නට විනා, මේ මුගුණු ඔය පතුලේ ගිලී-කිමිදී වැලි ගොඩ දමන්නට යකා වැව මායිං ගම්මානයේ පත්මලතා ගේද කැමැත්තක් නැත.ගැහැනියකට කරන්නට පුළුවන් බඩ රස්සාවක් නොවන බව දැන දැනත් මේ මුගුණුඔයේ ගිලෙන්නට ඇයට සිදුව තිබේ.ඒ, දරු දෙදෙනාගේත් තමාගේත් බඩ වියත රකින්නට ය. පුංචි වුන්ගේ ඇස් පාදන්නට ය. කැබිතිගොල්ලෑව සිවිල් ආරක්ෂක දෙපාර්තමේන්තුවේ මහත්තුරු ගලින් බැඳ දුන් ගෙපැලත්, කළු ගැහුණු වළං කබල් කිහිපයක් කොරහත් හැරුණු කොට ඈ සතුව ඇත්තේ හැමදාමත් දුකම දෙන කඳුළ පමණි.මිනිස් පුළුටක් ඇහැ නොගැටෙන මේ පාළු කැලෑ මණ්ඩියේ ජල කඳක් සමඟ පොර බදිද්දී හිතේ උපදින භීතිය, සංකාව, පාළුව මෙන් ම දුක අරභයා උපන් හැම කඳුළක් ම මුගුණුඔයේ පා කර හරින පත්මලතා, වැලි කොරහ පමණක් රැගෙන ගං දියෙන් මතු වන්නීය.ඉවුරේ ගොඩ ගැසෙන වැලි ටික, ට්‍රැක්ටර් බාගයකට තරම්වත් පිරෙන්නට තව දවස් පහ හයක් ගතවේ. ට්‍රැක්ටරේටම ලැබෙන රුපියල් එක්දහස් දෙසීය ගන්නට නම් අඩුම තරමේ දවස් හය හතක්වත් කොරහෙන් වැලි අදින්නට ඇයට සිදුවේ. හරියට, මුහුද හිස් කරන්නට සිය නගුටෙන් පැන් ඉසූ ලෙහෙනියගේ වෑයම මෙනි.රූස්ස ගස් වැල් ඇති විසල් කැලෑ මණ්ඩිය මැදින් ගලනා මුගුණුඔයේ දැන් ඈ තිතකි.දිය බේරෙන පරණ ගවුම් කඩමැල්ලක් හැඳි, ඉතා කුඩා සිරුරක් ඇති පත්මලතා දියේ ගිලෙන අයුරුවත් විනාඩි ගණනකට පසු හිස මත රැඳි වැලි කොරහ සමඟ මතු වනවිට ඇගේ මුහුණේ ඇති වෙහෙසකර බවත් බලා සිටින අපගේත් දෑසට කඳුළක් නංවයි.දිය මත පා කරගෙන එන වැලි කොරහේ වතුරත් පිරී ඇති නිසා දැන් බර දෙගුණයකි.අමාරුවෙන් ඉවුරට ගොඩදමන වැලි, පුංචි කන්දක් වන විට ඇගේ සිත සතුටින් ඉපිල යයි. ගෙදරින් දමාගෙන ආ කහට බෝතලේ නිවී ඇතත් මේ ගැහෙන සීතලට එය දිව්‍ය ඖෂධයකි.ගං ඉවුරේ කොටයකට බර දෙන පත්මලතා, රෙදි කඩමාල්ලක් ගෙන තෙත බරියං වී ඇති හිස පිස දමයි. උදේ පටන් තෙමී ඇති නිසාත් බර ඉහිලූ නිසාත් සර්වාංගයම තැළුම් කන බව දැනුණත් මේ, ගිමන් හරින සුළු විවේකයක් පමණි.‘අනේ මගේ දරු දෙන්නා දැන් මොනව කරනවා ඇත්ද... හතරට කලින් කොහොම හරි ගෙදර යා ගන්න ඕනෙ...’සියලු වේදනා අමතක වූ කලෙක මෙන් ඈ යළිත් ඔය මැදට පය ඉක්මන් කරයි. යන එන ගමන් අප හා කතා කරයි.“මේක මට පුරුදු රස්සාවක් නෙවෙයි. දුප්පත් වුණත් බොහෝම සන්තෝසෙන් හිටි පවුලක් අපි. මගේ මහත්තයා ග්‍රාමාරක්ෂකයෙක්. දැන් අවුරුදු හයකට කලින් නැතිවුණා. ඒ, මේ පළාතේ හුඟ දෙනකුට හැදෙන වකුගඩු රෝගයෙන්. ඒ මදිවට ඒ කාලේ කොටි කරදර. මේ මායිං ගම්මානවල අපි නොවිඳිනා දුක් වින්ඳා.ගමට කොටි ගහනකොට අපි කෑම්ප් එකට ගියා. එතකොට තමයි මහත්තයා කිව්වෙ, “හැමදාම කුලී වැඩ කරල බැහැ පත්මා, මං ග්‍රාමාරක්ෂක යනවා...” කියල.කුඹුරු වැඩ, දර කපන එක, ගඩොල් කපන එක... වැලි ගොඩදාන එක ඔය කොයි දේත් කරලා මහත්තයා අපිට කන්න දුන්නා. වැලි ගොඩදාන දාට නම් මාත් ඇවිත් ඉවුරට වෙලා බලා හිටියා.එහෙම වෙලාවට උදව්වටත් මට වතුරට බහින්න නොදීපු එයා, කවදාවත් හිතන්න නැතිව ඇති එයා නැති කාලෙක මටත් මේ වගේ ගං පතුලෙ ගිලිලා වැලි ගොඩදාන්න වෙයි කියලා.අපේ කරුමෙ කියන්නෙ, මගේ මහත්තයා පෙන්ෂන් එකටවත් අහුවුණේ නැහැ.අඩුම තරමේ මහත්තයගෙ පඩියෙන් රුපියල් පන්දාහක්වත් මාසිකව ලැබෙනවා නම් අපිට ලොකු හයියක්. මගේ දරුවන්ට ඉගෙන ගන්න ටිකවත් කරගන්න පුළුවන්.මගේ දරුවන්ට පොතක් පැන්සලක් ගන්න, වේලක් හැර වේලක්වත් කන්න දෙන්න මං රස්සාව කරන්න ඕනෙ...”“ඉතින් ඇයි මේ රස්සාවම තෝරා ගත්තේ...”“මහත්තයා කරන විදිය බලාගෙන ඉඳලා තිබුණා. මගේ තාත්තත් මං කුඩා කාලෙම නැති වුණේ සර්පයෙක් කාලා. දරු කැළතක් එක්ක මගේ අම්මා තනිවුණා. පහේ පන්තියට විතරයි මට ඉස්කෝලෙ යා ගන්න පුළුවන් වුණේ.පුතාලගේ තාත්තා හරිම ගුණ යහපත් කෙනෙක්. කුලී වැඩ කරලා හැමදාම ගෙදර ආවේ උණ ගැනිලා වගේ ඇඟ පත රිදෙනවා කියාගෙන. ඒත් පහුවෙනිදට ආයෙත් ගියා.ගඟේ වැලි ගොඩදාපු දාට, උරහිස් පතු රිදෙනවා..., ඇඟ රිදෙනවා... ඇඟ ඇතුළෙත් සීතලයි... වගේ හුඟක් අමාරුකම් කියනවා.දැන් හවස් වෙද්දී මටත් ඒ සියලු වේදනා දැනෙනවා. ඇඟ ඇතුළෙ ලෙඩකුත් තියාගෙන එයා මේ දුක් කොහොම ඉහිලුවද කියල මතක් වෙන කොට හිත වාවන් නෑ...”“අඬන්න එපා පත්මලතා...” යි කියන්නට මට නොසිතේ.කාටත් හොරා හැමදාකම මේ ගං දියේ හේදිලා යන ඇගේ කඳුළුවලින් හිතට පුංචි හෝ සැනසීමක් ලැබෙනවා නම් අදත් එසේ ම වුණාවේ... එය නවතන්නට නොසිතමි.“එයාවත් අපිවත් නොදැන ලෙඩේ නරක අතට හැරිලා. අනුරාධපුර ඉස්පිරිතාලෙ නවතින්න වුණා. දවල් දොළහට ලෙඩා බලන්න උදේ හයට ගෙදරින් යන්න ඕනෑ.“මගේ අම්මා... මාව බලන්න හැමදාම එන්න එපා. දරුවත් උස්සාගෙන ඔය කැලෑ පාරවලින් ගෙදර යද්දී රෑ වෙනවනේ... කොටිත් ඇති...”මගේ ඔළුව අතගාලා බැරි බැරි ගාතෙත් එයා කියපු හැටි තාම මතකයි.ඇත්තටම දවසක් එහෙම වුණා. කොටි කලබල. බස් එක ආවේ හල්මිල්ලවැටියට විතරයි. රෑ නවය විතර වෙලා. යකා වැවට යන්න මං කැලෑ පාරට රිංගුවා. දරුවා උණුහුමට නිදි. මං දරුවත් තුරුලු කරගෙන හැතැප්ම තුන හතරක් කැලෑ පාරෙන් ගෙදර ගියේ මරුණත් කරන්න දෙයක් නැහැ කියල හිත හදාගෙන. අනෙක් දරුවා ගෙදර. වයසක අම්මා එක්ක දාලා ආ නිසා කොහොම හරි ගෙදර යන්න ඕනෙ කියන අධිෂ්ඨානෙන් මං හිටියෙ.අනේ! ඒත් එයා 2008 අගෝස්තු 03 වැනිදා සදහටම අපිව දාලා ගියා.මේ කැලෑ ගමක ඉඳන් මං කොහොම දරුවො රකින්නද... කොහොම ඇස් පාදන්නද... මගේ මහත්තයා වළ දාලා මං ගෙදර ආවේ පිස්සියක් වගේ.ඒත් අසරණ දරු දෙන්නා දකිද්දි මං හිතට දිරි ගත්තා.මගේ මනුස්සයගේ නම්බුවත් රැකගෙන මං මොන දුක විඳලා හරි දරුවන්ගෙ ඇස් පාදනවා...” මං හිතා ගත්තා.දවසක් කොරහයි - සවලයි අරගෙන මං මුගුණු ඔයට ගියේ දෙයියො බුදුන් වැඳලා මගේ අම්මට දරුවො බාර දීලා.“මයේ පුතේ ඕක ගෑනියකුට කරන්න පුළුවන් වැඩක් නෙවී...” අම්මා එහෙම කීවත් මට බැහැ ආපහු හැරෙන්න. මගේ දරුවො බඩගින්නෙ මැරෙයි...”“බය හිතුණෙ නැද්ද ඉස්සරවෙලාම වතුරෙ ගිලෙද්දි...”“මොකද නැතුව. මං හුඟක් වෙලා වටපිට බැලුවා. අලියෙක් මතුවෙයිද... කිඹුලා එයිද... පාළු කැලෑව මැද වඳුරන්ගෙ - රිලවුන්ගෙ බුකු බුකුව ඇහෙද්දි බය තවත් වැඩි වුණා. හිතට දිරි අරන් කොරහත් අතින් තද කරගෙන මං ඔය පතුලට පීනුවා. සවලත් අරගෙන කිමිදෙන්න බැහැ. මං හුස්ම තද කරගෙන හැකි උපරිම වේගෙන් අතින් හාරා හාරා වැලි කොරහට පුරවා ගත්තා. ඒකත් අරගෙන ආයේ උඩට පීනුවා.දෙයියනේ මං යහතින්! හිතේ බය ටිකක් අඩුවුණා. එදා ඉඳන් දවසකට විසි තිස් වතාවක් මං ඔය පතුලෙ කිමිදෙනවා.ඉඳහිට තැනෙක දකින කිඹුල් ගෙවල් ඇහැ ගැටෙද්දී නම් ඇඟ හිරිවැටිලා යනවා.ඒත් දැන් මගේ දරුවන්ට අම්මා විතරක් නෙවෙයි, තාත්තා වෙන්නත් මට සිදුවෙලා. මේ කිසි දේකට බය වෙලා බැහැ...දරු දෙන්නා උදෙන් ම ඉස්කෝලෙ යවලා මං ඔයට පිටත් වෙනවා. හවස් වෙන්න කලින් ගෙදරට එන්න ඕනෙ නිසා පුළුවන් ඉක්මනින් වැඩ කරනවා...”අව්ව... වැස්ස... පින්න... සීතල දැනෙන්නේ නගරේ අපිට පමණකි.මෝරපු තෙල් මන්ද දිය වෙන්නට ලස්සනට හැදූ පාරවල් දිගේ ඇවිද යාමේ අවශ්‍යතාව ඇත්තේ ද නගරේ ඇත්තන්ට පමණකි.ජීවන අරගලය සමඟ පොර බදන පත්මලතාලා ඒ, සිහිනෙන්වත් දැක නැති ලෝකයකි.“මේ දවස්වල කැබිතිගොල්ලෑවට එක සීරුවට වහින නිසා කැඩුණු හල්මිල්ලවැටිය වැවත් පිටාර ගලලා. රෑ වුණොත් ගෙදරට යා ගන්න බැරිවෙනවා.ගොම මැටි පිරියම් කරපු ගෙබිම පුරා උල් දිය දාන්න අරන්. සිමෙන්ති කොට්ට දෙක තුනක්වත් ඕනෑ පොළොවට සිමෙන්ති ටිකක් දාගන්න.මෑ කරල් හොද්දක් එක්ක හරි කැකිරි හොද්දක් එක්ක හරි බත් වේලක් දරුවන්ට දෙන්න ඕනෑ. ඉඳහිටවත් කරෝල කෑල්ලක් දෙනවා නම් දෙන්නම ආසයි. හවසට ලාම්පු තෙල් කාලක් ගන්න ඕනෑ. ඉස්කෝලෙ යන්න බස් ගාස්තු... මඟ වියදම්... මේ ඔක්කොම කරන්න කොහොම හරි රුපියල් 1200 පිරිමහගන්න ඕනෙ.මෙහෙ සිවිල් ආරක්ෂකේ පුංචි බණ්ඩාර කර්නල් මහත්තයා හරි ගුණ යහපත්. සිවිල් ආරක්ෂක මල්ලිලාත් ආමි එකේ - පොලිසියේ මහත්තුරුත් අපිට උදව් කරනවා. මේ පාර සිවිල් ආරක්ෂකේ මල්ලිලා වත්ත කොටලා දුන්නා. මං කුරහන් ටිකක් වැපිරුවා. කරල් හැදිලා කපා ගන්න විදියක් නැහැ වැස්ස නිසා...”“එතකොට මේ දෙන්නා කොහෙද ඉස්කෝලෙ යන්නේ...”“දුව යකා වැව ඉස්කෝලෙ හතරේ වසරේ. පුතා, හල්මිල්ලවැටිය විදුහලේ අටේ පන්තියේ.සෙනසුරාදා ඉරිදට මං මේ දෙන්නවත් ඔයට එක්ක යනවා. මං ඔයේ ගිලෙද්දි දෙන්නම බයයි. උඩ එන්න පොඩ්ඩක් පරක්කු වුණොත් “අම්මේ... අම්මේ ඉක්මනට උඩට එන්නකෝ...” කියලා කෑ ගහනවා. වාඩිවෙලා මං මහන්සි අරිද්දි, “අම්මා එපා තවත් ඔයේ ගිලෙන්ට... මං නංගිවයි අම්මවයි බලාගන්නම්...” පුතා කියනවා.අනේ ඒ වෙලාවට මගේ පපුව හෝස් ගාලා යනවා. මේ දෙන්නගෙ ඇස් දෙක පාදන්නයි මං මේ හැම දුකක් ම විඳින්නේ...”ජීවිත අරගලයට උරදෙන ගැහැනු කොතෙකුත් දුක් විඳින බව සැබෑ ය.“අනේ! මේ ගෑනු මනුස්සයෙක් කරවටක් වතුරේ ගිලීගෙන කැලේ මැද මොනව කරනවද...” අඩි පාරෙන් යන යකා වැව ගමේ කෙනෙක් නැවැතී සිතයි.“ඔය කරන්න පුළුවන් වැඩක් ද බං අක්කේ...”ගමේ කෙනකු අසන්නේ හිතවත් කමට බව පත්මලතා දනියි.ජීවිතය යනු කඳුළකි.එහෙත් ඒ කඳුළට පරදින්නට ඈ සූදානම් නැත.මළානික කුප්පි ලාම්පු එළියෙන් ගෙයි අඳුර, අඩක් අඩු වී ඇත. රෑ නිදි පැදුරේ දී දෑතේ කරගැට වලට තෙල් බෙහෙත් උලද්දී දරු දෙදෙනා ද ඊට හවුල් වන්නේ අම්මා කෙරෙහි උපන් සෙනෙහසිනි. පත්මලතාගේ කරගැටවලට ද මේ විරාමය මහමෙරකි.හෙට උදයේත් කොරහ සමඟ ඈ මුගුණු ඔයේ ගිලෙනු ඇත. ජීවිතේ හැටි එහෙම තමයි... ඈ හිත හදා ගන්නට වෑයමක ය.ඉනෝකා පෙරේරා බණ්ඩාරඡායාරූප - උපනියාමක පී.අයි. තෙන්නකෝන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=as1302241</link>
    <topic>බුද්ධිලෑ ඇත්තන්ට අප මනාපයි</topic>
    <author>උපාලි සමරසිංහ</author>
    <content>බුද්ධිලෑ ඇත්තන්ට අප මනාපයිආදිවාසී නායක වන්නිලෑඇත්තෝගිය සතියේ මෙහි මුල් කොටස පළවිය.මගෙ ඉස්කෝලෙ කැලෑපොජ්ජ හා අප්පිලෑඇත්තෝ කියලා කී වචන බොහෝ දෙනා සතුටු කළ බව මං දන්නවා. කංකුනා, කබරා, පොල් ඇච්චා, හොච්ච දික්කා, පෙඟිටලා ඇත්තෝ ගැන මෙහි ආ ගිය ඇත්තන් මගෙන් තවත් විමසුම් කළා. මං ඒකෙන් දැනගත්තා පත්තර ඇත්තො ලියලා බව.දැනුම, අධ්‍යාපනේ කියන්නෙ ලොකු පරම්පරා පොජ්ජෙන් පහළ, කුඩා පරම්පරාවට කරුණු කාරණා සිරිත, විරිත, සංස්කෘති, නීති, ගලා යන එක කියලා මං අහලා තියෙනවා. ඒ නිසාමයි මං ඒ ගැන ඔබට කිය කියා හිටියෙ.අපේ වරිගෙ මල්වර මඟුල ගැන මං කීවෙ. ලොකු මහත් දැරිය එක්කාන අම්මිලාඇත්තොගෙ පැල් කොටේට මස්සිනා කැකුළා ගාටනවා. ඊළඟට මහත්තැන් අහන්නෙ විවාහය කොහොමද කියලයි. අපේ විවාහයට වියදම් නෑ. වියදම් කරන්ට අපට සල්ලිත් නෑ. කැකුළෙක් කැකුළියකට හිත් ලා ගමන ඒක කැකුළියගෙ අම්මිලා ඇත්තන්ට අප්පිලා ඇත්තන්ට දන්වන්ඩ ඕනෑ. ඒ මනාළ කැකුළා හා මනාළි කැකුළියගේ මාපියන් කැමැති නම් කැකුළිය කැටුවගන්ඩ ඒ පැලට මංගච්චනවා.තලප, රොටී, පිට්ටු, දඩමස්, මීපැණි සමඟ සප්පායම් වෙලා සතුටු වුණාට පස්සෙ කැකුළිය මුලින්ම අවසර ගන්නෙ තමන්ගෙ මස්සිනාගෙන්. මස්සිනා කැමැති නැත්නම් මඟුල තීන්දු නෑ. මස්සිනා කැමැති නම් මාපියන් කැමැති නම් මනාළ කැකුළාට කැකුළිය දෙනවා. ඒත් එක්කම අලුත් දියලණුවක් ලැබෙනවා. අරලුපට්ටා හෝ නියදවලින් අඹරපු මේ දියලණුව හරිම ශක්තිමත්. මේක ඉනට දාලයි මනාළය අලුත් අමුඩය අඳින්නෙ. මනාළියගේ ගෙදරින් දෑවැද්ද ලෙස ලැබෙන්නෙ කරුණු කාරණා හතරයි. ලබුගෙඩියක්, බල්ලෙක්, දුන්නක්, ඊතලයක් දෙන්ඩම ඕනෑ. මේවත් ඇරන් මේ අය හේනෙ පැල් කොටේට, පුරාණෙ නම් ගල්ගෙයකට යන්ඩ ඕනෑ.ඉඳිගොල්ලේ කිරිඅම්මා කියන්නෙ අපේ පරම්පරාවෙ යකෙක්. එයා වෙනුවෙන් පුද පූජා පවත්වලා තමන්ට දඩමං, හේන් ගොවිතැන් හරියන්ඩ කියලා ඊළඟට බාර හාර වෙනවා. එහෙම තමයි අපි වැඩ පටන් ගන්නෙ.කිරි කොරහ නැටුම අපේ අනෙක් චාරිත්‍රය. අපේ රැහේ ඇත්තෙක් මිය ගියාම එයා ජීවත්ව සිටි කාලේ කාපු බීපු දේවල්, මී පැණි දඩමස්, තලප, රොටී වගේ දේවල් සියල්ලම ස්වල්ප වශයෙන් තටුවක තියලා එයා නමින් ඒවා පූජා කරලා බාර හාර වෙනවා. අපේ දිවිමං සවිකරන්ඩ කියලා.අපේ මේ වැදි ගම් තුලානෙ එක් එක් ඉසව් තියෙනවා. ඒවායේ ගාටන්ට, රූටන්ට පුළුවන් වෙන්නෙ කැලෑව හොඳින් හඳුනන අයට විතරයි. කහනෙවෙල, බටානෙවෙල ඒ වගේ දුෂ්කර තැන්. ඈත වන්නියෙ අපේ සීමාමායිම් තියෙන තැන් ඇසුරින් රසවත් නම් පටබැඳී තිබෙනවා.අපේ පුරාණ ඇත්තො දඩමං කළේ සුළු ආයුධ වලින්. ඒ ඇත්තො කංකුනාව කොහොමහරි පටු කැලෑ තිරයට එළවනවා. සමහර විට ඉර මුදුන් වනතෙක් මේ ලුහුබැඳුම වෙන්ට පුළුවන්. ඒ පටු කැලෑ තිරය වැටෙන්නෙ මහ ඇළකට. ඒ ඇළට කංකුනා (ගෝනා) කොටුකරගත්තාම අපේ ඇත්තෝ හෙලි පතුරුවලින් උල් කැර ගත් කෝටුවලින් සතා එළාගන්නවා. ඒ ඇළ බැඳි පටු ඉසව්ව ගෝනාවැටුණු ඇළ වුණෙ එහෙමයි. හරි නම් ඒක කංකුනා එළන ඇළ වෙන්ට ඕනෑ. ඒත් ඒක නම් ලබන්නෙ ගෝනාවැටුණු ඇළ නමින්.රැහේ ඇත්තෙක් මිය ගියාම විනෝද චාරිත්‍ර විධි තියෙනවාද? මම හදිසියේ ම අසමි.පුරාණයේ අපේ ඇත්තන් බොහොම ආසා කළේ ගල් ගෙවල්වල ඉන්ඩ. මහ හිමේ ගල්ගෙවල් තවමත් තියෙනවා. හැම තිස්සෙම වරිගෙ - නායක ඇත්තො මේ එක් ගල්ගෙයක ඉන්ඩ නියම කරලා තියෙන්නෙ පවුල් 3 – 4 කට විතරයි. එහෙම ගල්ගෙයක් වුවත් බොහෝවිට වාසයට ගන්නෙ ගලා යන ඇළක් ගල් දෙබොක්කාවක් වගේ දේ පිහිටිතැන් විතරයි. හදිසියෙ කෙනෙක් මිය ගියොත් ඒ ඇත්තො දිය සීරාවට හෑරුණු තැනක් එහෙමත් නැත්නම් ගල් දෙබොක්කාවක් ඇතුළත හංගනවා.ඒ සතුන්ට කන්ඩ බැරිවෙන්ඩ. ඒ උඩින් ගල් තියලා වහනවා. සිරුර දියවෙලා යනකම් ඒ විදියයි.දැන්නම් වළලනවා. වළලා මැරුණු තැනැත්තාගේ හිස පිහිටි පැත්තෙන් කටකිරියා තටුව තබනවා. ඒකෙ තබන්නෙ මිය ගිය ඇත්තා කන්ඩ බොන්ඩ කැමති ජාති.මරණයෙන් පස්සෙ ඒ ඇත්තා අපේ රැහේ බලාගන්ඩ බාරයි කියා අප ඉල්ලා සිටිනවා. කිරි කොරහ පූජාව මළ ගිය නෑ යකුන් පුදන්නත් වගේ ම අපේ කිරි හරක්, බේරාගන්ඩ කරන දෙයක්. වසංගත රෝගවලින් ආරක්‍ෂාවන්ඩ කරන දෙයක්.ආදිවාසී නායකයාගේ බිරින්දෑ මේ ඡායාරූපයේ පෙනෙයි. ඇය සේයාරූවලට පෙනී නොසිට පලා යන්නීයකි. ඇගේ ඡායාරූපයක් ජාතික පුවත්පතක පළමුවරට පළවෙයි.අපේ පරපුරට මහා ඛලි, රාවණා රජ්ජුරුවන්ට වගේ ම සමන් දෙවි යක්‍ෂ ගෝත්‍රයේ කට්ටියට සම්බන්ධයි. බුද්ධි ලෑ ඇත්තෝ ලංකාපුර වඩමද්දි අපේ කට්ටිය පී‍්‍රති ඝෝෂා කළා. (බුද්ධිලැත්තෝ යැයි වැදි වහරේ එන්නේ බුදුරජාණන්වහන්සේය.) මහියංගණයට බුද්ධිලෑඇත්තෝ වඩමද්දි අපේ සමන් යක්‍ෂ නායකයා ඒ ඇත්තො පිළිගත්තා. ඒක සිහිකරන්ඩ මහියංගණ පෙරහරේ අපේ නැටුමක් අපි පවත්වනවා. මනාලීය මුදියන්කෙච්ච බොහෝ විට අද ගෙනියන්නෙ නෑ.කොළ අතු ඇඳ පුරාණ චාරිත්‍ර විදියට මී පැණි ඇඟ තවරා කුරුලු පිහාටු පුළුන් අලවාගෙන අපි මේ ආසිරි නැටුම නටන්නෙ. අපේ දඩමං පිළිබඳව හොඳම පූජාව කන්දෙ යකා පිදීම. කන්දෙ යකා පිදුවොත් පෝය හඳටත් අපට දඩමං සිකුරුයි.තෙන් තෙදිනන් නම් තෙදි - තෙන් තෙදිනන් තෙදිනාතේදැන් ඔබ ඇත්තො ගයන පදවල අපේ යාතිකා තියෙන්නෙ. සමන් දේවා වගේ ම ලොකු අම්මා දේවි අපේ සනුහරේ රකිනවා. අප්පිලෑ ඇත්තන්ගේ ඉස්කෝලෙ තවත් බොහෝ දේ තියෙනවා. ඔබ ඇත්තෝ දරුවො නළවනවා වගේ ම අපේ කැකුළියො ළපැටියන් නළවනවා.කියන්ඩ බැරිද නැළවිලි ගීයක්... මගෙන් තවත් පැනයක්.ඔහු සුදු රැවුල අතගාමින් මුතුබණ්ඩෙ දෙස බලයි. මුතුබණ්ඩෙ වැදි බසින් මොනවාදෝ මුමුණයි. දෙදෙනා මහත් ප්‍රහර්ෂයෙන් යුතුව කතා කරනු පෙනේ. නායකතුමන්ගෙන් අවසර ගෙන මුතුබණ්ඩෙ මෙසේ කියයි.තෙන් තෙදිනන් නම් තෙදි, තෙම් තෙදිනන් තෙදිනානේ තෙන් තෙදිනන් නම් තෙදි තෙම් තෙදිනන් තෙදිනානේ හොයි// අන්තේලෝලී ලෝලයියා - අත්තේ රෝරි රෝරයියා පෑටි මොන්නට ආඩන්නේ - ගෝනල මාලට ආඩන්නේ ඒකත් නින්මුල දීපන්නේ – නාඩා කාපන් ටෑටුන්නේ(මේවා අතිශය මිහිරිව තාලානුරූපව ඔවුනට ගැයිය හැකිය. රාත්තිරියට වන ලැහැබේ සුන්දරත්වයෙන් ඔකඳව එහි භයංකාරය අමතක කැර දමා වැදි දරුවෝ නිදති.ඒ කැකුළියන්ගේ මේ මව් ගී නැළවිල්ලට සවන් දෙමිනි. එහෙත් පුංචි අතුරිකිල්ලක් බිඳෙන හඬින් පවා ඔවුනගේ නින්ද පහව යයි.බොට කඳා මේ ඉසව්වට කරක් ගහන්ට ඒදෝ යන සිතිවිල්ල අද ඔවුනට නැත. ඒ වැදි මායිම හතරවටින් ම සීමා වී ඇති බැවිනි.”මේක 1983 කාලෙ මාදුරුඔය රක්‍ෂිතයත් කළාට පස්සේ අපට අසුබ තහංචි ආවා. මහවැලි සංවර්ධන කරලා ජනපද පොජ්ජ ඇතිවනකොට අපේ ගම්මාන අපට නැතිවුණා. පිඹිරාන, අම්බෙගන්විල, වේරපොකුණ, කුඩාවිලගම් රක්‍ෂිතයට ගියා. ඒ අයට දඩමං කැලෑ පොජ්ජ අහිමියි. අප්පිලෑඇත්තෝ සමඟ මං හීන් එකා කාලෙත් ඔය හැම තැන ගෑටුවා.”වන්නිලෑ ඇත්තන්ගේ මුහුණේ මතුව ඇත්තේ ශෝකයකි.දැන් වැදි ඇත්තෝ දඹානෙ ඉස්කෝලෙට යනවා. කෙනෙක් මැරුණාම භූමදාන කරනවා. සරම් කමිස අඳිනවා. දඹානේ ගුණවර්ධන වගෙ විශ්ව විද්‍යාල ශිෂ්‍යයො බිහි වෙනවා. තවත් අවුරුදු 20 – 30 ක් යන විට මේ අය අපේ සමාජයේ ම කොටසක් වේවි නේද? මම නායකතුමා විමසමි.ඔහුගේ මුහුණේ තිබූ වේදනාව තවත් තීව්‍ර වනු වෙනුවට ඒ මුහුණ සතුටින් ප්‍රහර්ෂයෙන් බැබළුණේය. එහෙත් ඔහු වම් උර මත එතෙක් තබාගෙන තිබූ කෙටේරිය අතට ගත්තේය. ගුවන් යානාවල ආයුධ ගෙන යාම තහනම් වුව ඔහු ලෝකයේ ආදිවාසි සමුළුවට ගියේ උඩුකය නිරාවරණය කර ගෙන සරම හැඳ කෙටේරිය වම් උර මත තබාගෙනය. ඒ කෙටේරිය ඔහුගෙන් ඉවත් කිරීමට රෝගීව වැටුණු කලෙක හෝ ඉස්පිරිතාලයකදීවත් බැරිය.මගේ ඒ සාහසික ප්‍රශ්නයට ඔහු දැන් මා වෙත දිගුකැර අවධාරණය කරන්නේ ඒ කෙටේරියයි. මොන දහිරිය දැම්මත් අපේ ඇත්තො වෙනස්කරන්ඩ කාටවත් බෑ. අපට වැදිකම අත්හරින්ඩ බෑ.එහෙම කරනවා නම් ඒ අය ගුරුවරුන්ට, පරම්පරාවට, ජාතියට, වරිගයට විරුද්ධ වෙනවා. ඒ නිසා දඹානෙ ගුණවර්ධන ඇත්තො විශ්ව විද්‍යාලයෙ ගියත් ආයිත් දඹානට එන්නෙ අපේ චාරිත්‍ර විධි පිළිගෙන.එයා කලිසම එතැනට ඇන්ඳත් දඹානට එන්නෙ සරම පිටින්.වන්නිලෑඇත්තෝ දැඩි විශ්වාසයකින් කියයි. පුදුමය අපේ කතිකාව අවසන් වෙද්දීම නායකතුමන්ගේ පැලට සරමක් හා කමිසයකින් සැරැසි බුලත් කසටින් පිරුණු දසන් දක්වමින් අහිංසක සිනාවක් පාමින් තරුණයකු පැමිණීමය. ඒ දඹානේ ගුණවර්ධනය. වන්නිලෑඇත්තන් එදෙස බලා සියුම් බැල්මක් මා වෙත හෙළුැවේය.මල් වියනෙන් බැඳි - මහ බැද්දේ උන් අකුරු කරන්නට නුවරට අවුදින් නුවර පිරීලා එරමිණි කටු වැල් ආයෙත් බැද්දට එනවා මංසේනානායක වේරලියද්ද ගැයූ මේ ගීය කියන්නේත් ඒ යථාර්ථයම නොවේද?උපාලි සමරසිංහඡායා-සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=as1302244</link>
    <topic>දරුවන් ඉල්ලන දේ නොව ගැලපෙන දේ පමණක් දෙන්න</topic>
    <author>රමණී සුබසිංහ</author>
    <content>දරුවන් ඉල්ලන දේ නොව ගැලපෙන දේ පමණක් දෙන්නගංගොඩවිල ශ්‍රී විජයරාමාධිපතිඅමුණුමුල්ලේ ජිනරතන හිමිඅප තථාගතයන් වහන්සේ ලොව පහළ වූයේ කුල වාදය නිසා මිනිස් සමාජය බොහෝ සෙයින් පීඩාවට පත් වූ යුගයකයි. එකල දඹදිව උසස්ම කුලය ලෙස සැලකුවේ, සමාජයේ ගරු සැලකිලි හිමි වූයේ බමුණන් යැයි කියා ගන්නා පිරිසකටයි. මහා බ්‍රහ්මයා ගේ මුවින් පහළ වූවන් ලෙස තමන් හඳුන්වාගත් ඔවුන් සමාජයේ අන් අය තමන්ට වඩා හීනයන් ලෙස සැලකුවා. බමුණන් ළඟට තවත් කුලවතුන් පිරිසක් සිටියා. එසේ කුලීනයන් ලෙස පෙනී සිටි බමුණු සමාජයත්, අන් පිරිස් කුලහීනයන් ලෙස සම්මත කරගත් අහිංසක මිනිසුන්ට බොහෝ කරදර කළා. නින්දා අපහාස කළා.මේ සමයේ ලොව පහළ වුණු අපගේ ශාස්තෲන් වහන්සේ ඒ කුල වාදයට එරෙහිව නැඟී සිටිමින් මිනිසා උසස් පහත් වශයෙන් මනින මිනුම් දණ්ඩ කුලය නොව ක්‍රියාව බව පෙන්වා දුන්නා.”න ජච්චා වසලො හොති න ජච්චා හොති බ්‍රාහ්මණො කම්මනා වසලො හොති කම්මනා හොති බ්‍රාහ්මණො”තමන් උපන් ජාතිය හේතු කොට ගෙන කෙනෙක් වසලයෙක් හෝ බමුණෙක් හෝ නොවන බවත් තමන් කරන ක්‍රියාව අනුව කෙනෙක් ඒ තත්ත්වයට ළඟාවන බවත් උන්වහන්සේ අවධාරණය කළා. ධර්මයට අනුව වසලයන් හෙවත් පහත් හීන පුද්ගලයන් වන්නේ පස්පව් දස අකුසල් කරන අයයි. උසස් චරිතවත් ඇත්තන් වන්නේ යහපත්, සුචරිත ක්‍රියාවන් හි නිරතවන අයයි. සමාජයේ ගරු සැලකිලි හිමි වන්නේ එසේ ගුණ ධර්ම පුරන, ප්‍රතිපත්ති ගරුක විශිෂ්ට චරිතයකින් යුතු පුද්ගලයන්ටයි. එවැනි මිනිසෙක් නිර්මාණය කරන්නට නම් කුඩා වයසේ සිටම දරුවන්ට හොඳ මාර්ගෝපදේශයක් දිය යුතුයි. යහපත් පරිසරයක ඇසුර ලබා දිය යුතුයි.අතීත බෞද්ධ සමාජයේ දරුවන් පාසල් අධ්‍යාපනයට වගේ ම දහම් පාසල් අධ්‍යාපනයටත් මුල් තැන දුන්නා. වැඩිහිටියන්ට සලකන සැටි, සමාජයේ අන් අයට කරදරයක් නොවී ජීවත් වන සැටි, සංවරව අඳින පලඳින සැටි, මිනිසුන්ට වගේ ම ගහකොළවලට, සතා සීපාවුන්ට ආදරය කරන සැටි දරුවා ඉගෙන ගත්තේ දහම් පාසලෙන්. ටිකෙන් ටික අධ්‍යාපනය තරගයක් බවට පත් වීම නිසා අපේ දරුවන් දහම් පාසල වෙනුවට ඉරිදා දිනයත් බාහිර පන්තිවලට වෙන් කළා.ගෙදර අම්මා තාත්තා, සහෝදර සහොදරියන් අතර ගෙවෙන කාලය අඩු වුණා. ආර්ථිකයෙන් ගොඩ එන්නට මවුපියන් රැකියාවට යන අතරේ රූපවාහිනිය, පරිගණකය, ජංගම දුරකථනය ළඟ දරුවා හුදෙකලා වුණා. අම්මා, තාත්තා, ගුරුවර වැඩිහිටියන්, පන්සලේ ස්වාමීන් වහන්සේ නොව රූප පෙට්ටියෙන් පෙන්වන විකාර රූපී චරිත අනුකරණය කරන්නට පටන් ගත්තා. හොඳ නරක තෝරා බේරා ගන්නට නොහැකිව සිතුවිලි විකෘති වුණා. අද අපේ සමාජයේ බොහෝ තරුණ තරුණියන් කෙරෙන් දිස් වන්නේ ඒ විකෘති බවයි. එහෙත් ඊට වගකිව යුතු වන්නේ ඔවුන් නොව, ඒ පරිසරය සකසා දුන් වැඩිහිටියන්.රූපවාහිනිය ඔස්සේ ප්‍රචාරය වන බොහෝ වෙළෙඳ දැන්වීම් වගේ ම ටෙලි නාට්‍ය, ඇතැම් සංගීත හා රංගන වැඩසටහන් දරුවා ගේ මනසට ඉතා අහිතකර බලපෑම් ඇති කරනවා. විශේෂයෙන් වෙළඳ ප්‍රචාරණ දැන්වීමකින් අපේක්‍ෂා කරන්නේ පුද්ගලයාගේ අභ්‍යන්තරයට පණිවුඩයක් ලබා දීමයි. ඒ පණිවුඩය අශීලාචාර වූයේ නම් බිහි වන්නේ අශීලාචාර මනුෂ්‍යයෙක්. තමන්ට නුසුදුසු දේ ග්‍රහණය කර ගන්නා දරුවන්ගෙන් නුසුදුසු දේ මිස යහපතක් බලාපොරොත්තු විය නොහැකි බව මවුපියන් හොඳින් වටහා ගත යුතුයි.”පින් මඳ පුතුන් සියයක් ලදුවත් නිසරු ගුණ නැණ බෙලෙන් යුතු පුතුමය ඉතාගරු එක පුන් සඳින් දුරුවෙයි ලොව ගන අඳුරු නෙක තරු රැසින් එලෙසට නොම වේය දුරු” යැයි සුභාෂිතයෙහි අපට පෙන්වා දෙනවා.අහසේ නේක රටා මවන විශාල තරු පන්තියක් තිබුණත් ඒ තරු එළියට ලෝකයේ අඳුරු දුරු කළ නොහැකියි. එහෙත් එකම පුන් සඳට ඒ ගන අන්ධකාරය ඉරා දැමිය හැකියි. ඒ වගේ අසංවර, ගුණ ධර්මයන්ගෙන් හීන, වැඩිහිටියන් නොහඳුනන, හොඳ නරක නොහඳුනන දරුවන් සියයක් ලැබුවත් මවුපියන්ටවත්, රටට සමාජයටවත් ඒ දරුවන්ගෙන් අවැඩක් මිස වැඩක් නැහැ. එහෙත් ගුණ ධර්මයන්ගෙනුත්, දැන උගත්කමිනුත් සුපෝෂිත එකම දරුවාගෙන් සමාජයට වන යහපත, සේවය සුවිශේෂයි.දරුවා ගේ පෞරුෂය ගොඩ නැඟෙන්නේ ඇස, කන, නාසය, දිව, ශරීරය යන පංචේන්ද්‍රියන්ගෙන් උකහා ගන්නා දේ අනුවයි. විශේෂයෙන් ම මවුපියන් කරන කියන දේ වගේ ම රූප පෙට්ටියෙන් ඇසෙන දකින දේ අනුකරණය කරන්නට දරුවන් පි‍්‍රය කරනවා. දරුවා ගේ සිත, කය, වචනය යන තුන්දොර ක්‍රියාත්මක වන්නේ තමන් පි‍්‍රය කරන දේ සමඟයි. මේ නිසා මවුපියන් දරුවන්ට ජීවත්වන පිළිවෙත කියා දිය යුතුයි. ජීවත් වන්නට දරුවාට ඉගැන්විය යුතුයි. හොඳ නරක තෝරා බේරා ගෙන අවශ්‍ය දේට පමණක් යොමු කළ යුතුයි. මැටි පිඩකින් විසිතුරු හා ප්‍රයෝජනවත් භාණ්ඩයක් නිර්මාණය කරගත හැකි වන්නේ එය සවි වීමට පළමුවයි. සමාජයට ප්‍රවේශ වන්නට ඇවැසි ගුණ දහම් දිය යුතු වන්නේ ද දරුවා කුඩා වියේදීමයි.වැඩ කටයුතු අධික වීම නිසා අපේ මවුපියන් දරුවාගෙන් බේරෙන්නට රූපවාහිනිය ක්‍රියාත්මක කර දී පැත්තකට වන අවස්ථා දක්නට තිබෙනවා. දරුවෙකුට වීර කතාවක්, ජනකතාවක් කියා දෙන්නට වැඩිහිටියන්ට කාල වේලාවක් නැහැ. දරුවන් රූප පෙට්ටියෙන් ගලාගෙන එන පුහු, අවැඩ චරිත තමන්ගේ ලෝකයේ වීරයන් ලෙස තෝරා ගන්නවා. කතා බහ, හැසිරීම, ගමන බිමන පමණක් නොවෙයි. කෑම බීම, ඇඳුම් පැලඳුම් පවා තෝරා ගන්නේ ඒ චරිත නිසා විකෘති වුණු මනසින්.අද බොහෝ විද්‍යුත් මාධ්‍යවල විකාශනය වන ටෙලි නාට්‍යවලින් පෙන්වන්නේ පවුලේ අඬ දබර වැඩිහිටියන් ගේ නොමනා සම්බන්ධකම්. තරුණ තරුණියන් ගේ බොළඳ ආදරය. මේ විසූක දස්සන නරඹන අපේ දරුවන් ඒ පෙන්වන දේ ජීවිතයට එකතු කර ගන්නවා. මනස විකෘති කර ගන්නවා.අතීත සමාජයේ දරුවෙක් නොව, වැඩිහිටියෙක් වුණත් භික්‍ෂුන් වහන්සේ නමක් දුටු තැන හුනස්නෙන් නැඟිටනවා. මහ මඟ වුණත් උන්වහන්සේට නමස්කාර කරනවා. එදා සියලුම දැරියන්, තරුණ වැඩිහිටි කාන්තාවන් තමන් ගේ ම දියණියක්, සහෝදරියක්, මවක් ලෙස සලකන්නට පුරුදු වී සිටි සමාජය අද බොහෝ විකෘති වී සිටිනවා. වැඩිහිටියන්ට කිසිම ගරු කිරීමක් නැති සමහර තරුණ දරුවන් පොදු වාහනවල, පොදු ස්ථානවල හැසිරෙන ආකාරය ඉතාම අසංවරයි. බොළඳ ප්‍රේමවන්තයින් ලෙස හැසිරෙන මොවුන් දකින අය, විශේෂයෙන් කුඩා දරුවන් සමඟ ගමන් ගන්නා වැඩිහිටියන් බොහෝ අපහසුතාවයට පත්වෙනවා. මේ දුසිරිත් බොහොමයක් අපේ දරුවන්ට හුරු වුණේ, දරුවන් ගේ ලජ්ජා බය දුරුවන්නට හේතු වුණේ විශේෂයෙන් ම විද්‍යුත් මාධ්‍යයන්ගෙන් ප්‍රචාරය වන බොළඳ හරසුන් වැඩ සටහන්. මේ නිසා දරුවන් ඉල්ලන දේ නොව දරුවන්ට ගැලපෙන දේ, සුදුසු දේ පමණක් දෙන්නට, යහපත් පරිසරයක ඇසුර ලබා දෙන්නට වැඩිහිටියන් උනන්දු විය යුතුයි. සමාජයේ වසලයින් හෙවත් පහත් පුද්ගලයින් නිර්මාණය වන්නේ එසේ කටයුතු නොකිරීම නිසයි.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=as1302243</link>
    <topic>නෙළුම් විල</topic>
    <author/>
    <content>නෙළුම් විලවැඩ ඇරී දුම්රියෙන් ගෙදර බලා එමින් සිටියෙමි. හාත්පස කළුවර වී තිබිණ.මගේ ජංගම දුරකථනයට ඇමතුමක් ආයේ ය.’අම්මෙ, ඔයා කොහෙද ඉන්නෙ?’’තාම කෝච්චියෙ. බහින්න ළඟයි දුවේ.’’අනේ ඉක්මන් කරල එන්න. ආච්චි අම්මට සනීප නැහැ.’’බය වෙන්න එපා! මං ඉක්මනට එනව.’දුම්රිය නැවැත්වීය. මම සෙනඟ අතර තෙරපෙමින් බස්පොළ බලා දුවන්නට වීමි.පෝලිමේ තිබූ බසයක් ගමන පිටත් වන හැටි, දුරතියා මට පෙනිණ. මගේ හිත අවුල් විය. පෙනෙන මානයක ත්‍රිරෝද රථයක් ද නොවී ය.ගමන පිටත් වූ බසය ටික දුරක් ගොස් හොර ගල් අහුලන්නට පටන් ගත්තේ ය. මම ඒ වෙත දිවීමි. එහි පිටුපස දොරටුවේ මගීහු පිරී සිටියහ. මම ඉදිරි දොරටුව වෙත දිවීමි. එහි ඉඩ තිබිණ. මම නැග ගතිමි. තවත් අය ද නැඟුණහ.රියැදුරු අසුන අසල වූ කුඩා ඉඩෙහි මා හිරවිය. රියැදුරු පසු පස හැරී ‘පස්සට යන්නැ’යි කෑ ගෑවද මා එතැන හැර නොගියේ බස් නැවතුම් හතරක් ගිය තැන මා බසින නිසා මැද හිර වුවහොත් බැස ගැනීම අමාරු වන හෙයිනි.බසය කෙමෙන් ඉදිරියට ඇදී නගර මංසන්ධියක සිටි සෙනඟ පොදියක් අතර නතර විය. එතැන හුන් මගීහු පිරිසක් ද බසයට තෙරපී නැග ගත්හ. මම තවත් හිරවීමි.ඉදිරි දොරටුවෙන් ඇතුළට ආ කොන්දොස්තර මගීන් ඇතුළෙහි අඩුක් කරන්නට පටන් ගත්තේ ය. මගීහු කිටිකිටියේ හිර වූහ.’ඇති ඇති දැං යං’ මගියෙක් දෙන්නෙක් අප්‍රසාදය පළ කළේ ය.’ඔයාල වගේ ම මේ අයත් යන්ඩ එපෑ. යන්ඩ! තව ඇතුළට! හා හා ඇතුළට! කොන්දොස්තර මගීන් අඩුක් කිරීම විධිමත් කළේ ය.ඒ අතර රියැදුරු ද පා පුවරුවේ නැග සිටි මගීනට කෑගෑවේ ය.’ඇතුළට එන්ඩ! මට පාර පේන්නෙ නෑ.’ඔහු ගේ කෑගෑම නිමා නොවූයේ මගීන් බසය තුළට නො ආ බැවිනි. ඔවුන් ඇතුළු නොවූයේ ඇතුළු වීමට ඉඩක් නොවූ බැවිනි.’ඔය ඉස්සරහ ෆුඩ් බෝඩ් එකේ කට්ටිය ඇතුළට නගින්නෙ නැද්ද? මල්ලි, ඔය පිටිපස්සෙ ෆුඩ්බෝඩ් එකේ එල්ලිලා ඉන්න කට්ටියටත් ඇතුළට නගින්ඩ කියන්ඩ!’ රියැදුරු දිගින් දිගට ම කෑගෑවේ ය.සෙනඟ තව තවත් හිර වූයෙන් මම හුස්මක් – කටක් ගත නොහැකිව අසරණ වීමි. මට ඉදිරියෙන් රියැදුරු කෑ මොර දෙමින් සිටියේ ය. මගේ හිසට උඩින් වූ දේවරූප පෙට්ටිවලින් වෛර්ණ එළි විහිදෙමින් තිබිණ. ‘අප රැක දෙන්න සුරිඳුනි කතරගම’ යනුවෙන් ලොකු අකුරින් යුත් කවි පදයක් ඒ යටින් අලවා තිබිණ. ‘රියැදුරු දෑතට දෙවි රැකවරණයි’ යන කුඩා ප්‍රාර්ථනයක් ද ඊට යටින් විය. සුක්කානමෙහි බාර දෙකක් ගැට ගසා තිබිණ. ඇන්ජිමේ ආරක්‍ෂාවට මෙන් තනා තිබුණු වැඩ දමන ලද රිදී පාටැති ආරක්‍ෂක වැටේ කෙළවරක ද ගැට ගසා තිබුණේ බාරයක් වැනි දෙයක් විය යුතු ය. එක කූරක එල්ලන ලද දෙහි ගෙඩි කිහිපයක් ද එහා - මෙහා පැද්දිණ.රියැදුරු ඉල්ලීමට මගී ප්‍රතිචාරයක් නොලැබම ම බසය ටිකින් ටික ඉදිරියට ඇදී ගියේ ය. මෙවිට ඉදිරියෙන් ආ බසයක රියැදුරු අත එළියට දමා අප බසය නතර කළේ ය.’ඉස්සරහ පොලිසියෙං ඉන්නවා!’ඒ ආරංචියෙන් ගැස්සුණු අප රියැදුරු මහ හඩින් මගීනට කෑගාන්නට පටන් ගත්තේ ය.පොලිසියෙ මහත්තුරු ඉන්නව. දඩ කොළයක් කන්ඩයි වෙන්නෙ. ඇතුළට! ඇතුළට!’තෙරපීම තවත් වැඩි විය. රියැදුරුගේ කෑගෑමට කොන්දොස්තරගේ කෑගෑම ද එක් විය.”නගිනවලකො උඩට! දඩ කොළයක් කවවන්ඩද හදන්නෙ? නගිනවලකො!’ රියැදුරුගේ හඬ රළු විය.පොලිස් නළා හඬ ඈතින් ඇසිණ.’නගිනවලකො! ඕයි නගිනවලකො!’ඒ එක්කම පිටුපසින් නැඟුණු වාහන නළා හඬ එතරම් දරුණු වූයේ ඒ වන විටත් අප බසය මග හරස් කොට සෑහෙන වේලාවක් නවත්වා තිබුණු නිසා විය යුතු ය. බසය එකවර ඉදිරියට ඇදුණේ ඒ හෝන් හඬට බිය වී විය යුතු ය.එකෙණෙහි ම පොලිස් නිලධාරීහු මග හරස් කොට බසය නැවැත්වූහ.අනේ රාලහාමි මේ යක්කු ඇතුළට එන්නෙ නෑනෙ’යි කියාගෙන රියැදුරු බසය පාර අයිනට ගත්තේ ය. දඩිබිඩියේ ලියකියවිලි ටික එකතු කර ගත් රියැදුරු දොර ඇර ගෙන පාරට බැස්සේ ‘එහෙනං තව පැය කාලක් විතර ඔහොම හිටපල්ලකො!’ යි කියමිනි. මගීන් ගේ පීඩාව පුපුරා ගියේ මෙවිටය.’පෙරේතකමට පටෝ ගන්නව. තණ්හාවෙ සීමාවක් නෑ.’කොන්දොස්තර සටනට ආවේ ය.’අපි බලෙන් පටෝගත්තෙ නෑනෙ. මිනිස්සුමයි නැග්ගෙ.’’බස් එකකට දරන්ඩ පුළුවන් ගාණක් තියනවනෙ, ඒ ගාණට ගත්ත නං ඉවරයිනෙ.’’අපි මොකද කරන්නෙ? මිනිස්සුනෙ නගින්නෙ.’’මිනිස්සු හදන්නෙ කොහොම හරි කරල රෑ වෙන්ඩ කලින් ගෙදර යන්ඩනෙ.’’ඒකට අපිට බැණල හරි යනවද?’’අනේ අම්මෙ, ඔයා කොයි හරියෙද? ආච්චි අම්මට හොඳටම උණ. වමනෙත් දානව.’’එනව දුවේ එනව. මේ බස් එකේ ප්‍රශ්නයක් වෙලා.’රියැදුරු බසයට ගොඩ වූයේ දැඩි ආවේගයකිනි.’කාලවරෙල්ලකො. උසාවිත් යන්ඩ වෙලා! ඉතින් උසාවිත් පලයල්ලකො. කට කැඩෙනකල් කීවනෙ උඩට නගින්ඩ කියල. කෝ ඇහුවද? බූරුවො!’බසය පණ ගැන්වී වේගයෙන් ඉදිරියට ගියේ ය. පදමට බර වැටී තිබුණු බසයට අලුත් හයියක් ආ සේ ය.’මළ පෙරේතකමේ සීමාවක් තියෙන්ඩ ඕනෑ. ඉඩ නැත්තං කොහොමද නගින්නෙ?’’කට ගහන්ඩ නං පුළුවං. තාමත් ඉන්නෙ ෆුඩ් බෝඩ් එකේ එල්ලිල. නගිනව නං උඩට නගිනව! නැත්තං බැහැල යනව!’මෙවිට ම රියැදුරුට ඇමතුමක් ආයේ ය. ඔහු බසයේ වේගය පාලනය කරන ගමන් ඊට පිළිතුරු දුන්නේ ය.’ආ... අයියෙ, මේ බස්ටෑන්ඩ් එකෙන් ඇද්ද විතරයි. තද ලෝඩ් එකක් වැදුණ. මාර වැඩේ! පොලිසියෙන් ඇල්ලුවනෙ! උසාවිත් බඩගාන්ඩ වෙනව. දවසෙම හොයපු එක ඉවරයි. මේ යක්කුන්ට කොච්චර කිව්වත් උඩට ආවෙ නෑනෙ. තාම එල්ලිලා. මේ යක්කු අපිව කෑව. හා.. හා.. අයියෙ.. බුදු සරණයි.’මේ අතර කොන්දොස්තර මගෑරුණු සල්ලි එකතු කරන්නට වූයේ මගීන් පීරමිනි. මට පිටුපසින් සිටි දෙදෙනකු ගේ රහස් කෙඳිරිල්ලක් මට ඇසිණ.’මං ඔයාටත් එක්ක සල්ලි ගෙවන්නං.’’එපා!’’ඇයි?’’මෙහෙම හිරවෙල මොකටද සල්ලිත් දෙන්නෙ? සල්ලි හෙම දෙන්ඩ එපා.’මගීනට කිසියම් ඉස්පාසුවක් දැනුණේ බසය කිහිප පොළක නවත්වා පිරිසක් බැස ගිය පසු ය. මගේ දුරකථනය යළි නාද විය.’අම්මෙ’’මං මේ ළඟ දුවේ. බහින ගමන්.’  ගම්පහ, සුජාතා නන්දසේන විසින් යොමු කරන ලද ලිපියක් ඇසුරිනි.මහ මග අයිනේ පොල් අතු මඩුවක් තනා ගත් හේ එහි සිට පා පැදි අලුත්වැඩියාව පටන් ගත්තේ ය.ඔහු සිවු දරු පවුල රස්සා කළේ ඉන් ලැබෙන දෙයිනි.මේ හිත හොඳ මිනිසා කාගේත් අවධානය දිනා ගත්තේ ය. හිත හොඳකම නිසා ම වැඩ කෙරුණේ දෙන්නං කාසියට ය.දරු පවුලට ආහාර අහේනිය දැනිණි. දෙන්නං කාසි ලැබුණේ ද නැත. දෙන්නං කාසියට වැඩ කිරීම නැවතුණේ ද නැත.ඔහු දිනක් ලොකු හිත් අමනාපයකින් වින්කලය ඉදිරියේ කවියක් ලියා එල්ලුවේ ය.’ණයට වැඩ හින්දා - බොහොම දුක් වින්දාඅනේ ඒ හින්දා - ණයට නං බෑ මේං වැන්දා’කවිය කියැවූවෝ එය නොකීවා සේ ම යන්නට ගියහ.එහෙත් වින්කල්කරු කවුරුත් නොසිතූ අයුරු හදිසියේ මිය ගියේ ය. කාගෙත් ඇහැ කන ඇරුණේ එවිට ය.ලජ්ජාවට පත් ඔවුහු මරණ ගෙදර වැඩ කර දුන්නේ ඒ හිලව්වට ය.  බිංගිරියේ, කොස්වත්තේ විශ්‍රාම ලත් ආචාර්ය ඩී. එන්. දිසානායක මහතා විසින් යොමු කරන ලද ලිපියක් ඇසුරිනි.ගාල්ලේ සිට අකුරැස්ස බලා දිවෙන පෞද්ගලික බසයක කොන්දොස්තර මහතා බසය තුළ වැටී තිබූ මුදල් පසුම්බියක් දැක හීන්සීරුවේ අහුලාගෙන සාක්කුවේ දමා ගත්තේය.”කාගෙවත් පර්ස් එකක් නැතිවෙලා තියෙනවද බලන්න.” ඊළඟ මොහොතේ හේ උස් හඬින් කීවේය.මගීහු බොහෝ දෙනෙක් තම තමන්ගේ මුදල් පසුම්බි පිළිබඳව පරීක්‍ෂාකාරී වූහ.”මගෙ පර්ස් එක නෑ මල්ලි.” මැදිවියේ මගියෙක් උස් හඬින් කීවේය.”මහත්තයා, පර්ස් එක ගැන විස්තර කරන්න!””කළුපාට පුංචි පර්ස් එකක්. වැඩිය වටින එකක් නෙවෙයි. දෙදාහෙ කොළ දහයක් හතරට නවලා දාලා ඇති. තව අලුත්ම දාහෙ කොළ පහක් දිග ඇරලා දාලා ඇති. රුපියල් දෙතුන් සීයක මාරු සල්ලි ඇති. හදිසියකදි ගන්න මාරු සල්ලිවලින් දාහක් හංගලා ඇති පර්ස් එකේ සාක්කුවක. ඊයෙ ඇදපු මහජන සම්පත ටිකට් දෙකක් ඇති. රුපිය් පහේ මුද්දර දෙකක් ඇති. ටෙලිෆෝන් නොම්මර ලියපු පුංචි පොතක් ඇති.”කොන්දොස්තර මුදල් පසුම්බිය පරීක්‍ෂා කරන්නට වූයේය. මගියා කී සියල්ල සත්‍ය වී තිබිණ. කොන්දොස්තර මුදල් පසුම්බිය මගියාට බාර කළේ ය.”බොහොම ස්තුතියි, මල්ලි. ආ මේක තියා ගන්න!” හේ ඉන් රුපියල් දෙදාහේ නෝට්ටුවක් ගෙන කොන්දොස්තරට දිගු කළේ ය. එහෙත් කොන්දොස්තර එය පිළිකෙව් කළේ මතක හිටින කතාවක් ද කරමිනි.”මං සල්ලි හම්බ කරන්නෙ බොහොම දුක් මහන්සි වෙලා. මහත්තයත් ඔය සල්ලි ටික හම්බ කරන්න කී දවසක් මහන්සි වෙන්න ඇද්ද?”කලාතුරකින් හමුවිය හැකි මේ කොන්දොස්තර මහතා ගාල්ල – අකුරැස්ස මාර්ගයේ ධාවනය වන අංක ව්ච් 1201දරන කවිෂා එක්ස්ප්‍රස් බසයේ සේවය කරන ඉමදුව වල්පොළ ඩබ්ලිව්.ඒ. ඉන්දික අනුරුද්ධ නමැති උතුම් මිනිසා බව ලියා තබන්නේ ඔහුට ගෞරව පිණිස ය.  අකුරැස්සේ බෝපාගොඩ, කේ.ඩබ්ලිව්. ගුණවර්ධන මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=as1302245</link>
    <topic>දරුවා අන්තර්ජාලයේ අතරමං වුණොත් පිස්සු හැදෙන්නත් පුළුවන්</topic>
    <author>ලිව්වේ</author>
    <content>දරුවා අන්තර්ජාලයේ අතරමං වුණොත් පිස්සු හැදෙන්නත් පුළුවන්උදේ පාන්දර ටී.වී. එක ඉදිරියට යන එකහොඳ වැඩක් නෙමෙයිදියණිය ඉගෙන ගන්නේ පස්වැනි ශ්‍රේණියේය. පාඩමට වඩා ඇගේ සිත සෙල්ලමටය. ආච්චි අම්මා සෙවණේ හැදී වැඩෙන ඇය පාසල් වේලාවෙන් පසුව හැන්දෑවරුව ගත කරන්නේ රූපවාහිනිය ඉදිරියේය. පසුගිය දිනෙක මා සිටියේ නින්දත් නොනින්දත් අතරය. දියණිය සිටියේ වත්තේ ඈත කොනකට වන්නටය.’කුමරියනි නැගී සිටින්න. සතුරා අප එළවාගෙන එයි. පලා යන්න කුමරියනි පලායන්න කුමරියනි.’දියණිය ලතාවකට එහෙත් වේගයෙන් පවසන්නීය. මම ඇයට කන්දුන්නෙමි. රූපවාහිනි තිරයක් මත දිග හැරෙන කාටුන් රූප රාමු පෙළක් සිතින් මවාගෙන ඇය ඒ ඔස්සේ තනිවම කතාබහ කරනා සේය. මෙය උන්මාදයක් වුවහොත? සිතට පිවිසියේ අවිනිශ්චිත බියකි. ඒ බිය වඩාත් වැඩි වූයේ මා මිත්‍රයකුගේ දරුවකුට සිදුව ඇති තත්ත්වයක් සිහිපත් වීමෙනි.”මගේ පුතා කොළඹ උසස් පාසලක දහවැනි ශ්‍රේණියේ ඉගෙන ගන්නේ. එයා උසයි ලස්සනයි. පුතා ඉගෙනීමට දක්‍ෂයි වගේ ම එයා පරිගණක ක්‍රීඩා වලටත් අන්තර්ජාලයේ සැරි සරන්නත් කාටුන් නරඹන්නත් කැමතියි. අපිට මේවා බොහොම නරක දේවල් කියලා මුලදි වැටහුණේ නැහැ. ඒත් පුතා අන්තිමට මේවාට ඇබ්බැහි වුණා. එයා ෆේස් බුක් යන්න ගත්තා. එයා එයාගේ නම වෙනස් කරගෙන කාටුන්වල වීර චරිතයක නමක් දාගත්තා. අපි මේ ගැන උනන්දු වෙනකොට ප්‍රමාද වැඩියි. පුතා මේවාට ඇබ්බැහිවෙලා වැඩියි. මම මේ ගැන තදින් ක්‍රියාත්මක වුණා. මමත් බිරියත් දරුවා මේ ඇබ්බැහිවීම්වලින් මුදවා ගන්න බොහෝ උත්සාහ දැරුවා.දරුවාගේ වෙනස්වීම් ඉවසගන්න බැරි වුණ මම දවසක් රූපවාහිනිය පොළොවේ ගැහුවා. නමුත් ඒකෙන් වුණේ දරුවා තව තවත් මුරණ්ඩු වීමයි. එයා දෙවරක්ම සියදිවි නසා ගන්න උත්සාහ ගත්තා. එක්වරක් අතකපා ගත්තා. දරුවා පාසල් යෑම අත්හැරියා. හැමදේටම වඩා දරුවා වටින නිසා අපි මේ හැමදෙයක් ම ඉවසන්න හුරුවුණා. අවසානයේ අපි අපේ දරුවා මානසික රෝග පිළිබඳ වෛද්‍යවරයෙක් ළඟට රැගෙන ගියා”.මිත්‍රයා තම දරුවා පිළිබඳව තොරතුරු පවසද්දි ඔහු දෑසේ කඳුළක් එකතුවන්නට විය. දහසකුත් එකක් ප්‍රාර්ථනා පුරමින් උස්මහත් කළ පුතු අධ්‍යාපනය කඩා කප්පල් කරගෙන ජීවිතය වරද්දා ගත් විට පියෙකුට දැනෙන දුක කෙබඳුදැයි සිතෙන්නේ එවැනිම අත්දැකීම් ඇත්තෙකුට පමණි.රූපවාහිනිය මෙරටට පැමිණීමත් විශේෂයෙන් ම මෑත කාලීනව එය ගමින් ගම ව්‍යාප්ත වී යෑමත්, විවිධ නාළිකා බිහිවීමත්, මෙගා ටෙලිනාට්‍ය, වෙනත් විනෝදාත්මක වැඩසටහන් ආදියත් නිසා අද ඇතැමුන්ට ඇත්තේ රූපවාහිනි උන්මාදයකි. මේ රූපවාහිනි උන්මාදය දරුවන්ට ද බලපා ඇත්තේය. තාක්‍ෂණයේ දියුණුවත්, නව මාධ්‍යත් හරහා එන ඇතැම් දේවලින් ඔබේත් මගේත් දරුවා මුදාගෙන ඔවුන්ගේ ජීවිත සොඳුරුකරන්නේ කෙසේද?මේ පිළිබඳව අප මුලින්ම විමසුවේ මහාචාර්ය කුසුමා කරුණාරත්න මහත්මියගෙනි.දරුවන් රූපවාහිනියට ඇබ්බැහි වනතුරු සිටිය යුතු නැහැ ඔවුන්ව පාලනය කිරීමට. කුඩා කල සිටම මවුපියන් දරුවන් කෙරෙහි විශේෂ අවධානයකින් සිටිය යුතුයි. ඒ කියන්නේ කුඩාකල සිටම දරුවා රූපවාහිනිය කෙරෙහි නැඹුරුවන්නේ නම් ඒ ගැන පාලනයක් තිබිය යුතුයි. එවිට වයසින් වැඩෙනකොට පාලනය කිරීම පහසුයි. ඒ වගේම මවුපියන්ට අවබෝධයක් තිබිය යුතුයි දරුවන්ට මොන විදියේ වැඩසටහන් ද නරඹන්නට දෙන්නේ කියා. ඒ වගේම මේ වැඩසටහන් කවර වේලාවකදිද නරඹන්නට දෙන්නේ කියා මවුපියන් දැනුම්වත් විය යුතුයි. දරුවන් පරිගණකයට අන්තර්ජාලයට යොමුවීම අවශ්‍යයි. නමුත් මේ හැමදේකම සීමාවක් තිබිය යුතු වෙනවා. අම්මලා පැය ගණන් රූපවාහිනිය ඉදිරියේ වාඩිවී සිට දරුවන්ට එයින් ඈත් වන්නට කියනවා නම් එයත් සාර්ථක නැහැ.දරුවෙකු බහතෝරන වියේ සිටම ඔවුන්ව පොත පත කෙරෙහි යොමු කළ යුතුයි. එවිටයි ඔවුන් තුළ පොතපත කෙරෙහි ඇල්මක් ඇති වන්නේ. අද මාධ්‍යයට දොර වහන්න අපට අමාරුයි. ඒ අයගේ පරමාර්ථය තමන්ගේ දේ විකුණා ගැනීම. ඔවුන් විවිධ ආකාරයෙන් තමන්ගේ වෙළෙඳ අරමුණු ඉටුකර ගන්නවා. ඉතින් මෙවන් යුගයක දරුවන් සීමාවක් නැතිව රූපවාහිනිය නරඹනවා නම් ඒක ඔවුන්ට සිදුවන විශාල හානියක්. මේ ඇබ්බැහිවීම අධ්‍යාපනය කෙරෙහි බලපානවා. මවුපියන් නිරන්තරයෙන් ම දරුවන් සමඟම ගැටෙමින් ඔවුන්ට අවශ්‍ය වැඩසටහන් තෝරා බේරා දෙමින්, සීමාසහිතව මේ දේ කාලයකට අනුව නැරැඹීමට ඉඩ සලසා දෙනවා නම් දරුවන් තුළ ඇති ඇබ්බැහි වීම අඩුකර ගන්නට පුළුවන්කම තිබෙනවා.”මීට වසර දහයකට පහළොවකට පෙරදී නම් දවස පුරාම රූපවාහිනි තිරය මත යම් යම් දේ දිග හැරුණේ නැහැ. එහෙත් අද තත්ත්වය එසේ නොවේ. කිරිබොන ළදරුවා ද දවස ආරම්භ කරන්නේ රූපවාහිනිය ඉදිරියේ වැටි වැටි හෝ වාඩිවෙමිනි. ඇතැම් විට අම්මලා ද තම දෛනික කටයුතු කරගැනීමේ පහසුව තකා කුඩා දරුවන් රූපවාහිනිය ඉදිරියේ වාඩි කරවති. බහතෝරන වියේ සිට ඇතිවන මේ පුරුද්ධ ඇතැම් විට දරුවන් වැඩීමත් සමඟම ඔවුන් තුළ රූපවාහිනිය කෙරෙහි ඇබ්බැහි වීමක් දක්වා වර්ධනය වේ.දරුවන් අසීමාන්තික ලෙස රූපවාහිනියට, අන්තර්ජාලයට, පරිගණකයට ඇබ්බැහි වීමත් සමඟ මේ දරුවන් තුළින් නිර්මාණශීලී හැකියා පලායන බවක් ද, සිතීමේ හැකියාව, නවඅත්හදා බැලීම් මෙන්ම පාසල් පොත පතෙහි පාඩම් කෙරෙහි ඇති උනන්දුව හීන වී යන බවක් ද දක්නට ලැබේ. එමෙන් ම රාත්‍රියේ රූපවාහිනිය ඉදිරියේ වාඩිවන මාපියන් එතැනින් නැගී සිටින්නේ පැය දෙකතුනකට පසුවය. මාපියන් ද ඒ කෙරෙහි වැඩි නැඹුරුවක් දක්වන විට දරුවන් තුළ පාලනයක් ඇති කරන්නේ කෙසේ ද? මේ ඇබ්බැහි වීම කුමන තත්ත්වයක් ද? අප මේ පිළිබඳව විමසුවේ අංගොඩ මානසික සෞඛ්‍ය විද්‍යායතනයේ අධ්‍යක්‍ෂ වෛද්‍ය ජයාන් මෙන්ඩිස් මහතාගෙනි.”රූපවාහිනිය, පරිගණකය, ඉන්ටර්නෙට්, කොම්පියුටර් ගේම්, ෆේස් බුක් ආදිය එකම ගනයකට වැටෙන්නේ. දරුවන් එක වරක් බලලා නතර වෙන්නේ නැතිව දෙතුන් වර, එහෙමත් නැත්නම් දවස පුරාම මේවා ඉදිරියේ නම් සිටින්නේ එය අසනීප තත්ත්වයක්. දරුවාගේ මේ ඇබ්බැහිවීම ගැන මවුපියන්ට අවබෝධයක් තිබිය යුතුයි. අබැබ්හිවීම තුළින් පාසල් වැඩකටයුතු වෙනත් බාහිර වැඩකටයුතු මඟ හරින්නේ නම් නිවාඩු කාලයේ මුළු දවසම, පාසල් ගොස් ආවාට පසු මුළු කාලයම මේ වෙනුවෙන් වැය කරන්නේ නම්, ඒ වගේම උදේ පාන්දර අවදි වූ ගමන් පරිගණකය ඉන්ටර්නෙට්, රූපවාහිනිය භාවිත කරන්නේ නම් කනබොන එක පවා ඒ වෙනුවෙන් අත්හැර දමන්නේ නම් මවුපියන් ඒ ගැන වඩාත් අවධානය යොමු කළ යුතුයි.මේ තත්වය නරක අතට හැරුණාට පසුව පාලනය කිරීම කළ නොහැකියි. ඒ නිසා දරුවන්ට මුලපටන්ම පාලනයක් තිබිය යුතුයි. මවුපියන් දරුවන්ට සීමාවන් දැමිය යුතුයි. දවසට පැය කාලක් පැය භාගයක් මේවා වෙනුවෙන් වෙන් කිරීමටත් ඉතිරි පැය ගණන පාසල් කටයුතු, බාහිර ක්‍රියාකාරකම් කෙරෙහිත් යොමුකරවීම වැදගත්. රූපවාහිනිය, අන්තර්ජාලය තිබෙන්නේ දැනුම ලබා ගැනීමට මිස ඒ කෙරෙහි ඇබ්බැහි වීමට නොවෙයි. මාපියන් දරුවන් අතර ගිවිසුමක් තිබිය යුතුයි. පාසල් වැඩ කළොත්, පාඩම් වැඩ ආදිය කළොත් දවසට පැය කාලක් හෝ යම් වේලාවක් රූපවාහිනිය, අන්තර්ජාලය නැරැඹීමට දෙන බවට. ඒ වගේම මවුපියන් තීරණය කළ යුතුයි මොනවගේ දේවල් ද දරුවන්ට නරඹන්නට දෙන්නේ කියා. දරුවන් අසීමාන්තිකව කාටුන් ආදිය නැරඹීමෙන් ඔවුන්ට යම් බලපෑමක් සිදුවන්නට පුළුවන්.මේ බලපෑම් නැතිව දරුවන් මනා බුද්ධි වර්ධනයකට ඇද දැම්මේ වගකීම ඇත්තේ මවුපියන්ටයි. දරුවන්ට වගේම මවුපියන්ටත් සීමාවක් තිබිය යුතුයි. අම්මලා තාත්තලා හැන්දෑවරුවම රූපවාහිනිය ඉදිරියේ ගත කරමින් දරුවන්ට ඔවුන්ගේ කටයුතු කිරීමට යොමු කරනවා නම් එයත් සාර්ථක නැහැ. අම්මලා තාත්තලා නිරන්තරවම දරුවන්ගේ අධ්‍යාපන කටයුතු, පාසල් පොතපතේ වැඩ පිළිබඳව අවධානයකින් සිටිය යුතුයි. දරුවන් සමඟ සාකච්ඡා කළ යුතුයි. ඔවුන්ව තනි නොකළ යුතුයි. මේ සීමාවන් දැනගෙන දරුවන්ට රූපවාහිනිය, අන්තර්ජාලය, පරිගණකය පරිහරනය කර ගැනීමට දෙනවා නම් දරුවන් තුළ ඇතිවන ඇබ්බැහිවීමත් ඒ තුළින් මතුවන ගැටලුකාරි තත්ත්වයත් පාලනය කර ගැනීමට මවුපියන්ට පුළුවන්කම තිබෙනවා.”කාලය විසින් සියල්ල වෙනස් කර ඇත. එදා පාසල් වේලාවෙන් පසුව වෙල් දෙනිවල ලදු කැලෑවල ඇවිද ගිය, ගඩා ගෙඩි කඩාගෙන කෑ, ගම්මැදිවල ඇවිද නිදහසේ ළමාවිය ගත කළ ළමයාට අද එවැනි ළමා ලොවක් නැත. අද ඔවුන්ගේ ළමා ලොව අරක්ගෙන ඇත්තේ අතිරේක පංති ස්පයිඩර් මෑන්ලා, සුපර්මෑන්ලා වැනි කාටුන් වීරයින්ය. එමෙන් ම රූපවාහිනිය, පරිගණකය, අන්තර්ජාලය විසින් ග්‍රහණයට හසුකර ගන්න හදන මේ ළමා ලෝකය ඉන් මුදවාගෙන දරුවන්ගේ මනස සුවපත් කිරීම මෙන් ම ඔවුන්ගේ බුද්ධිය දැනුම වර්ධනය කිරීම, පතපොත කෙරෙහි දරුවන් නැඹුරු කිරීමේ පූර්ණ වගකීම ඇත්තේ මවුවරුනි, පියවරුනි ඔබ අතේම ය.අද කතාබහමහාචාර්ය කුසුමා කරුණාරත්නඅංගොඩ මානසික සෞඛ්‍ය විද්‍යායතනයේ අධ්‍යක්‍ෂ වෛද්‍ය ජයාන් මෙන්ඩිස්ලිව්වේඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=as1302242</link>
    <topic>නිම්වළල්ල</topic>
    <author>රීඩර්ස් ඩයිජස්ට් ඇසුරෙනි.</author>
    <content>නිම්වළල්ලඇය ඒ වන විට 17 හැවිරිදි යුවතියක්. සිය මව සමඟ ඇය ‘ලන්සා’ නම් ගුවන් යානයෙන් ලීමා නගරයේ සිට පිටත්වුණේ පැන්ගුවානා හි ඉන්නා සිය පියා සමඟ නත්තල ගතකිරීමේ අරමුණින්. එදා 1971 දෙසැම්බර් 24 දා උදෑසන 9ට යානය පිටත්වුණේ ප්‍රමෝදයෙන්. ගමන පිටත්වී පැය භාගයක් වත් යන්න ලැබුණේ නැහැ.අකුණු සහිත මහාකුණාටුවක් මැද අඩි 10000ක් උඩ සිට යානය පුපුරා ගියා. ඇය ජුලියානා පුපුරා ගිය යානයෙන් නිරුපද්‍රිතව බිමට වැටුණේ යානයේ ඇය බැඳ සිටි ආසනයත් සමඟයි.”ඉහළ අහසේ සිට බිමට වැටෙද්දී මට සිහිය නැතිවුණා. ඊළඟට මා දැක්කේ වනාන්තරයේ ගහකොළන් කැරකෙමින් මා දෙසට එනවා. මා වේගයෙන් පහතට වැටෙන බව මට දැනුණේ පසුවයි. මා බිමට පතිත වෙද්දී මට හොඳ සිහිය තිබුණා.”ඇය ආසනයත් සමඟ ඇද වැටුණේ මඩ සහිත බිමකට. ඇයට සුළු සීරීම් තුවාල සමඟ සිදුවූ ලොකු හානියක් වූයේ දකුණු හකු ඇටය පැණීම පමණයි.”මෙය නොඉඳුල් වනාන්තරයක්. බැලූ බැලූ අත කොළපාට ගස්වැල්. මං මුලින්ම බැලුවේ මගේ අම්මා ගැන. ගුවන්යානයේ මගේ ළඟින්ම සිටි අම්මා නැහැ. ගුවන්යානයේ සේයාවක්වත් නැහැ. මං ඉතා අමාරුවෙන් ගුවන් ආසනයේ පටිය ගලවා එයින් වෙන්වී නැඟිටින්නට උත්සාහ කළා.දෙපා හිරිවැටිලා නැඟිටින්නට බැහැ. අමාරුවෙන් ඈත මෑත බැලුවා. හිටිහැටියේම දැනුණේ මහා පිපාසයක්. අවට ගස්කොළන්වලින් වතුර බිංදු වැටෙනවා. මං ඒවාට කට අල්ලා පිපාසය නිවා ගනිද්දි දෙපාවල හිරි ගතිය නැතිව ගිහින්.ගුවන් යානයේ මා සමඟ ගිය අනිත් අය කෝ? මා නැඟිට අමාරුවෙන් අඩි කීපයක් ඇවිද ගියා. මා ළඟම තිබුණේ රසකැවිලි පාර්සලයක්. ගුවන් යානයේ තිබී වැටෙන්නට ඇති. ඒකත් පොඩි වාසනාවක්. අහස් යානයක හඬ ඉහළ අහසින් ඇසුණා. ඒත් යානයේ හඬ විතරයි. යානය දකින්නට බැහැ. ඉහළ අහස ගස්කොළන් වලින් වැසිලා.මට අවශ්‍ය වුණේ අහස්යානාවකට මා හොඳට පෙනෙන තැනකට යන්නයි. ඒ සඳහා වනාන්තරයෙන් මෑත් විය යුතුයි. හිටිහැටියේම දිය ගලායන හඬක් මට ඇසුණා. ඉතා සිහින් දිය පාරක් ළඟම ඇති බවයි මට හැඟුණේ.මා හෙමින් හෙමින් ඒ දෙසට ගමන් කළා. දිය පහරක් ඇත්නම් මට පිපාසය සංසිඳවා ගන්නට මෙන්ම ඒ දිය පාර දිගේ ගියොත් මා ගලවාගන්නට එන කවරකු හෝ හමුවන්නට පුළුවන්.මා ඒ කුඩා දොළපාර වෙත ගියේ සතුටින්. ඒත් දියපාර දිගේ ගමන් කිරීම අපහසුයි. ඒ දිය පාර හරහා ගස් වැටී මඟ බාධා වී තිබුණු නිසයි. සමහර තැන්වල ඝනව වැවුණ බඩවැටිය මා යන මඟ අවුරා තිබුණා. එහෙයින් මා කළේ පඳුරු අතරින් බඩගාමින් දොළ පාර දිගේ ඉදිරියට යාමයි.දොළපාර කෙමෙන් කෙමෙන් පළල් වෙමින් පොඩි ගංගාවක් වන බව මා දුටුවේ ඉදිරියට යන විටදීයි. මා දිය පාරේ දිය බොමින් ඉදිරියට ගියේ නිනව්වක් නැතුව. ටිකෙන් ටික අඳුරු වැටෙන තුරු ගමන් කළත් ප්‍රතිඵලයක් නැහැ.රාත්‍රිය උදාවෙද්දි වෙහෙස නිසා මට ඕනෑ කළේ නිදාගන්නයි. අවසානයේ නිදාගන්නට සුදුසු තැනක් මට හමුවුණා. මා ළඟ තිබූ රසකැවිලි මල්ලෙන් එකක් කා දිය බී නිදාගත්තා.දෙසැම්බර් 28 වන විට හොඳට හෝ නරකට මගේ ආච්චිගෙන් මා ලද තෑග්ග වන ඔරලෝසුව නැවතුණා.මා ටිකෙන් ටික ඉදිරියට ගියා. අන්තිමේදි පුංදි දිය පාර දොළ පාරක් වී පුංචි ගංගාව විශාල ගංගාවක් බවට හැරෙන තුරු ම මා එහි ඉවුර දිගේ ගමන් ගත්තා. කියන්නට අමුත්තක් නැහැ. කොයි දවසත් එක වගේ. මං දවස් ගණන් කරන්නට උත්සාහ කළේ මගේ සිහිය හොඳින් තබාගන්නයි.ක්‍රමයෙන් මා ළඟ තිබූ අවසාන රසකැවිල්ල ද කා අවසන් කළා. මගේ දවස් ගණන් කිරීමත් පැටලුනා දෝ මන්දා. දෙසැම්බර් 29 හෝ 30 සමහර විට මගේ දුර්ග ගමනේ පස්වැනි හෝ හයවැනි දිනය. මහා වන මැද හව්හරණක් හිසට හෙවණක් නැතිව යද්දි මට එක්වරම කුරුලු නාදයක් ඇහුණා. එයින් මගේ සිතට දැනුණේ ප්‍රමෝදයක්.මේ කුරුලු හඬවල් මගේ පැන්ගුවානාහි අපේ ගෙදර අවට මට ඕනෑතරම් ඇහෙනවා. මේ කුරුල්ලන් කූඩු හදන්නේ හෝ ගැවසෙන්නේ මිනිස් වාසයට කිට්ටුව බව මං දන්නවා. ඒ වගේම විශාල ගංගාවක් අවටත් මිනිස් වාසයක් ඇතැයි යන ඉව මට දැනුණා.ගං ඉවුර පඳුරු ගහනයෙන් වැඩියි. එහි විෂ සහිත සර්පයන් ගැවසෙනවා. උන් බොහෝවිට ඇසට නොපෙනෙන ගානයි. මා අඩිය තැබිය යුත්තේ ප්‍රවේශමෙන්. ගඟට බැස පීනන්නත් මා කල්පනා කළා. ඒත් පිරානා වැනි මිනී කන මාළු හෝ කිඹුලන් එහි සිටිය හැකියි.ඉරු බැස යද්දි මා සුපුරුදු පරිදි රාත්‍රිය ගතකරන්නට සුදුසු තැනක් සොයනවා.කරදරයක් නැතිව පිට තබාගන්නට සුදුසු තැනක මා නිදාගන්නවා. ඒත් මදුරුවන් නම් මට සුවසේ නිදන්නට ඉඩ දෙන්නේම නැහැ. දින ගණනාවක්ම දැන් මෙය මට පුරුදුයි. තව කොතරම් කලක් මෙසේ ගෙවන්නට සිදුවේදැයි මට හිතාගන්න බැහැ.මා ගඟට බැස පීනුවා. ඒත් මගේ ශක්තිය මට දැන් නැහැ. මා දුර්වලයි. මට ශක්තිය දෙන්නෙත් ගඟේ වතුර විතරයි.මගේ තුවාල වූ ඇසේ පෙනීමත් නැහැ. මං හිතන්නේ මං වනාන්තරයට වී ගෙවන දහවැනි දවස. මං ගඟෙන් පීනලා අනෙක් ඉවුරට ගියා.එතකොටයි මං දැක්කේ ඉවුරට මඳක් ඈතින් අටවා තිබූ පුංචි පැලක්. මං ඒ දෙසට ගියේ සතුටෙන්.මං අන්ධකාරයත් සමඟ ඒ පැල තුළට වී නිදාගත්තා. රාත්‍රිය ගෙවී ගියා. උදෑසන මා පිබිදෙද්දී වැස්ස. මං වැස්සේ පැලට වී හාන්සි වී සිටියා. සවස වැස්ස තුරල්වෙලා. ඉදිරියට යන්නට මගේ දෙපාවලට ශක්තිය නැහැ. ගොම්මන් කළුවරත් සමඟ මට ඈතින් මිනිස් කටහඬ කීපයක් ඇසුණා. මට විශ්වාස කරන්නත් අමාරුයි. ඒ ඇත්තටම මිනිස් කටහඬවල්.ටික වේලාවකින් මා ඉදිරියට ආවේ පිරිමි කීපදෙනෙක්. මං ඔවුන් ඉදිරියට ගියා නොවේ යැවුණා.”මං ලන්සා ගුවන් අනතුරෙන් බේරුණු කෙල්ලක්. මගේ නම ජුලියානා” මං ඔවුන්ට කීවේ සංඥා බසින්.ලන්සා ගුවන් යානයේ සිටි මඟීන් හා කාර්ය මණ්ඩලයේ 92 දෙනා අතරින් දිවි ගලවාගත්තේ ජුලියානා විතරයි. දින 11ක් වනයේ අතරමං වූ ඇය සොයාගැනුණේ 1972 ජනවාරි 3 දා. ජනවාරි 12 දා ඇගේ පියා විසින් මියගිය මව ඇතුළු පිරිසගේ මළ සිරුරු හඳුනාගත්තා. ඉන්පසු ජුලියානා මාධ්‍යයෙන් සැඟවීමට ජර්මනියට පලාගියේ ඔවුන්ගෙන් බේරෙන්න බැරිම තැන. ඇයට මුළු ලොවින්ම සුබපැතුම් ගලා ආවා.රීඩර්ස් ඩයිජස්ට් ඇසුරෙනි.දයා ඩි.ෆොන්සේකාවැලන්ටයින් දිනය පසුගිය 15 වැනිදා ලෝ පුරා නා නා විධ අයුරින් සමරනු ලැබීය.තායිලන්තයේ ට්‍රාං ප්‍රදේශයේ පෙම්වතුන් එකිනෙකා කෙරේ පවතින ආදරය අතිශය ගැඹුරු එකක් බව පෙන්වීමට ඔවුන් ගේ විවාහයන් මීටර දොළහක් පමණ ගැඹුරු දියේ සිදුකරන ලදී. මේ අන්දමේ විවාහ සෑම වසරකම වැලන්ටයින් දිනයේදි සිදුවන බව ද වාර්තාවේ.දියයට කිමිදීමට භාවිතා කරන උපකරණ යොදාගෙන මෙම පෙම්වත්තු සිය විවාහ දිය යට සිදු කළහ. මේ අතර කිමිදුම්කරුවෝ දෙදෙනෙක් හා තවත් යුවළක් ද දිය යටදී හමුවී ඔවුන් ගේ විවාහ ද ඒ අවස්ථාවේ ම සිදු කළහ. එහෙත් යම් කෙනෙකුට මේ අයුරින් විවාහය සිදුකිරීමට නම් දක්‍ෂ කිමිදුම්කරුවෙකු වීමට අත්‍යවශ්‍ය වේ.එංගලන්තයේ හෙරිෆඩ් සිට ලන්ඩනය දක්වා ගමන් කිරීමට සිටි දුම්රිය මගීන්ට දිනක් තම ගමන යෑමට පැය එකහමාරක පමණ කාලයක් බලා සිටීමට සිදුවිය. දුම්රියේ පමාවට හේතු වූයේ දුම්රියේ සංඥා දෙන්නා වැසිකිළියේ සිරවී සිටීමයි.දොර සිරවී එහි සිරවූ ඔහු මහ හඩින් කෑගසද්දී යන්තම් පැයකට පමණ පසු ඔහුගේ හඬ ඇසී වහා එතැනට පැමිණි අසල්වාසින් විසින් දොර කඩා ඔහු එළියට ගනු ලැබීය. ඒ වනවිට දුම්රිය පැය එකහමාරකින් පමණ පමාවී තිබිණ.දුම්රිය ප්‍රධානිහු පමාව පිළිබඳව සමාව ඉල්ලමින් පමාවට හේතුව “සංඥා පිළිබඳ ප්‍රශ්නයක්” ලෙස සඳහන් කළහ.ස්වීඩනයේ ස්වාභාවික ඉතිහාසය පිළිබඳව කෞතුකාගාරයේ කුරුලු විශේෂඥයෙකු වූ ජෝර්ජ් සැංස්ටර් ඉන්දුනීසියාවේ ලොම්බොක් දූපතට ගියේ “නයිට්ජා” නම් වූ කුරුලු විශේෂයකගේ හඬ පටිගත කරගැනීමටය. හිටි හැටියේම ඇසුණේ බකමූනෙකුගේ හඬකි. එය වෙනත් බකමූණන්ගේ හඬට වඩා වෙනස් විය. එය නළා හඬක් මෙන් විය. ඔහු වහාම එය පටිගත කරගත්තේය.ඊට දින කිහිපයකට පසු නිව්යෝක් නගරයේ ස්වාභාවික ඉතිහාසය පිළිබඳ කෞතුකාගාරයේ කුරුලු විද්‍යා පිළිබඳ අධ්‍යයන අංශයේ බේන් කිං ද ලොම්බොක් දූපතට පැමිණියේ “සැංස්ටර්මෝ නයිට්ජා” නම් වූ කුරුලු විශේෂයේ හඬ පටිගත කර ගැනීමටයි. ඔහු ද සැංස්ටර්ට බකමූණෙකු විසින් නඟනු ලබන නළා හඬක් බඳු ශබ්දයක් ඇසී එය වහාම පටිගත කර ගත්තේය.දුඹුරු හා සුදු පැහැති පිහාටු සහිත රන්පැහැති ඇස් ඇති මෙම බකමූණු විශේෂය මෙතෙක් සොයාගනු නොලැබූ කුරුලු විශේෂයකි. “ඕට්‍රස් ජොලාන්ඩෙයි” යන විද්‍යාත්මක නාමයෙන් හඳුන්වනමුත් මොවුන් සාමාන්‍යයෙන් හදුන්වනු ලබන්නේ ‘රින්ජාන් ස්කොප්ස්’ බකමූණා ලෙසයි.ලොම්බොක් දූපතට පමණක් සීමාවුණු මෙම බකමූණා ගැමියන් විසින් බොහෝ පුරාණයේ සිට හඳුනාගෙන තිබුණ ද නව කුරුලු විශේෂයක් ලෙස හඳුනාගනු ලැබුවේ මේ අවස්ථාවේදීය.මේ බකමූණාට “ඔටුස් ජොලාන්ඩෙයි” යනුවෙන් හඳුන්වනු ලැබුවේ මෙම කුරුලු විශේෂය සොයාගත් එක් විශේෂඥයෙකුගේ බිරියගේ නාමය යොදා ගනිමිනි. එසේම “රින්ජානි’ යන නාමය යොදා ගනු ලැබුවේ ලොම්බොක් දූපතේ පිහිටි “ගුහුං රින්ජානි” නම් වූ ගිනිකන්ද සම්බන්ධ කරගනිමිනි.රෝහණ ආර්යරත්නසාප්පුවකට ගොස් ඕනෑම භාණ්ඩයක් මිලදී ගන්නා ලෙස ඇමෙරිකාවේ තුවක්කු පිස්තෝල ආදිය මිලදී ගත හැකිය. ඉන් අනිසි ප්‍රතිඵල අත්වූ අවස්ථා බොහෝය. මෙයට පිළිතුරක් හැටියට 42 හැවිරිදි ස්වර්ණාභරණ නිර්මාණ ශිල්පිනියක වන ජෙසිකා මින්ඩිච් නව නිෂ්පාදනයක් හඳුන්වා දී ඇත. ඒ තුවක්කු පිස්තෝල උණුකර ලබාගන්නා ලෝහයෙන් වළලු හා බ්‍රෙස්ලට් නිර්මාණය කිරීමයි.ස්වර්ණාභරණ නිර්මාණ ශිල්පිනියක් වීමට සිතා නොසිටි මෙම නීතිඥවරිය ඇමෙරිකාවේ කොනෙක්කට් ජනපදයේ ග්‍රිනිච් නගරයේ ඇයගේ සැමියා හා පුතුන් දෙදෙනා සමඟ “සමාජ මෙහෙවරකට ස්වර්ණාභරණ යන අරුත සහිත සමාගමක් පිහිටුවා ගත්තාය. එම සමාගම ලාභ ඉපයීමට වඩා සමාජ මෙහෙවර සඳහා අවධානය යොමු කර දැනට ඩොලර් 350,000 පමණ මුදලක් ඇල්ෂිමර් රෝගීන්ගේ සංගමය, රතු කුරුස සංගමය වැනි ආයතනවලට පරිත්‍යාග කර ඇත.නිව්ආක් පොලිසිය මඟින් ඇයට මෙම ගිනි අවි ලබා දෙනු ලබන අතර ඒවා ස්වර්ණාභරණ බවට පත් කොට ලැබෙන ආදායම “තුවක්කු ආපසු ගැනීමේ” ව්‍යාපාරයේ දියුණුව සඳහා පරිත්‍යාග කරනු ලබයි.”මගේ මේ ක්‍රියාවෙන් දෙනු ලබන පණිවුඩය ඉතාම සුළු එකක්. දැනට ඇමෙරිකාව පුරා පැතිරී තිබෙන නීති විරෝධී ගිනි අවි නිසා ඇමෙරිකාව මුහුණ පා සිටින ඛේදවාචකයකට පිළියමක් දීම මගේ පණිවුඩයයි.” මිල්ඩිච් පැවසුවාය.ගිනි අවි මිලදී ගැනීමේ ව්‍යාපාරය මෙසේ බාරදෙන නීති විරෝධී ගිනිඅවියක් සඳහා ඩොලර් 200ක මුදලක් ගෙවනු ලබයි. දැනට මෙම ව්‍යාපාරයට තුවක්කු හා පිස්තෝල 400ක පමණ ලැබී ඇති බව නිව්ආක් පොලිසියේ අධ්‍යක්ෂ සැමුවෙල් ඩිමැයියෝ පවසයි.ගිනි අවි උණුකර හදන එම ස්වර්ණාභරණ ඩොලර් 150 සිට ඩොලර් 375 වැනි මිල ගණන්වලට විකුණනු ලබන අතර එම ආදායම තව තවත් නීතිවිරෝධී ගිනි අවි මිලදී ගැනීම සඳහා යොදාගනු ලබයි.රෝහණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av1302242</link>
    <topic>හිනා කතා</topic>
    <author/>
    <content>හිනා කතාසිමියොන් සහ විලිසොන් දෙදෙනාම බිහිරෝය. ගම්සභා පාර දිගේ කඩමණ්ඩිය දෙසට යන සිමියොන්ට පහළ වෙලේ සිට මහපාරට ගොඩවූ සාළුවක් කරේ දමා ගත් විලිසොන් හමුවිය.”හා විලිසොන්, තමුසෙ නාන්ඩ ගියාද?” සිමියොන් ඇසීය.”නෑ සිමියොන්, මං මේ නාන්ඩ ගියා” විලිසොන් කීවේය.”හැබෑද? මං හිතුවේ උඹ නාන්ඩ ගියා කියල” සිමියොන් කීවේ තරමක උස් හඩිනි.”පිස්සුද බං මං මොකටද එහෙ යන්නෙ! මං මේ නාන්ඩ ගියා” නොරිස්සුමෙන් කී විලිසොන් යන්නට ගියේය.”මචං අපෙ ගෙවල්වල ගෑනු කියන්නෙ අපි මේ බොන්නෙ ජරාව කියලනෙ. ඒ වුණාට මේකෙන් වඩියක් දෙකක් දා ගත්තම ඕනම ජරා බල්ලෙක් ආස්සරේ කරන්න ලැජ්ජා නෑ මචං.” සුනිල් නාට්‍ය දර්ශනය අවසානයේ බොරැල්ලේ අවන්හලක තම මිතුරු ජයසිරි සමඟ මධුවිතක රස බලමින් සිටිය දී කීවේය.’සම්පූර්ණ ඇත්ත! ඒකනෙ මම උඹ එක්ක මේ ජරාව බොන්නෙ?” ජයසිරි කීවේය.එක් වැසි දිනයක ඇළුමිනියම් භාණ්ඩ විකුණන වෙළෙඳ සලකට ගොඩ වූ අනෝමා ලොකු ඇළුමිනියම් මුට්ටි තියෙනවාදැයි එහි සේවකයකු ගෙන් විමසුවාය. ප්‍රමාණ තුනකින් මුට්ටි 03ක් ගෙනා සේවකයා ඒවා අනෝමා වෙත දිගු කළේය. ඒවා එකින් එක හෙමිහිට පිරික්සා බැලූ ඇය මීට වඩා ලොකු මුට්ටි නැත්දැයි විමසුවාය.සේවකයා කඩය ඇතුළට ගොස් එහි ගබඩාවේ උස රාක්කයකට ඉනිමඟක් තබා නැඟ එහි රඳවා තිබූ විශාල ප්‍රමාණයේ මුට්ටි 02ක් ඉතා අසීරුවෙන් ගෙනාවේය. එම මුට්ටි දෙකත් ඉන්පසු ඝනකම සහ හැඩය අනුව සේවකයා ලවා ගෙන්වා ගත් තවත් මුට්ටි රාශියකුත් වරුවක් තිස්සේ එහා මෙහා හරවමින්, ඒවා තුළට එබී බලමින්, ඒවාට තට්ටු කරමින් පිරික්සූ ඇය සේවකයා දෙස බලා මෙසේ කීවාය.”මම මෙහාට ගොඩවුණේ මගෙ යාළුවෙක් හොයන්ඩ යන ගමන්, මේ වැස්සට”යන්නට හැරුණු ඇය දෙස බලා “පොඩ්ඩක් ඔහොම ඉන්ඩකො නෝනා” යයි කියමින් කඩය ඇතුළට කඩිනමින් ගිය ඔහු විශාල මුට්ටියක් ඔසවා ගෙන ආපසු ආවේය.”බලන්ඩකො එහෙනං නෝනගෙ යාළුවා මේක ඇතුළෙවත් ඉන්නවද කියල” ඔහු සාවඥ ලෙස කීවේ ඉතා අසීරුවෙන් තම කෝපය යටපත් කර ගනිමිනි.’උඹ දන්නවද අපේ ගෑනිට දේශපාලනය ගැන පුදුම දැනුමක් තියෙන්නෙ. එයා පැය ගාණක් වුණත් දේශපාලනේ ගැන කතා කරාවි නොනවත්වා එක දිගටම” වීරකෝන් අවන්හලේ දී සුගත් හා කීවේ තරමක ආඩම්බර සිනාවක් පාමිනි.”ඕක මොකක්ද බං. අපේ ගෑනි පැය ගාණක් කතා කරන්නෙ, කිසිම මාතෘකාවක් නැතුව එක දිගටම.” සුගත් කීවේ වඩේ කෑල්ලක් හපමිනි.”අපේ ගමේ මිනිස්සු මට සලකන්නෙ දෙවිකෙනෙකුට වගෙ.” දාබරේ නිවාඩුවකට තම මිතුරු සෙනරත්ලාගේ ගමේ ගොස් සිටියදී කීවේය.”නෑ.... කොහොමද උඹ ඒ වගක් දැනගත්තෙ?” සෙනරත් ඇසුවේ පුදුම වෙමිනි.”මම හුඟ කාලෙකට පස්සෙ ගිය සුමානෙ ගමේ ගිහින් අපි ඉස්සර හිටිය පරණ ගෙවල් පැත්තෙ ගියා. මිනිස්සු මාව දැකලා “දෙවියනේ! මේකා ආයෙත් මේ පැත්තෙ එනවා” කියලා කියනවා මට ඇහුණනෙ” ජයන්ත ආඩම්බරයෙන් කීවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av1302243</link>
    <topic>‘සමනල සංධ්වනිය’ මීළඟට තිරයේ</topic>
    <author/>
    <content>‘සමනල සංධ්වනිය’ මීළඟට තිරයේවෙදහාමිනේ’, ‘දඬුබස්නාමානය’, ‘අකාල සන්ධ්‍යා’ වැනි ටෙලිනාට්‍ය ද ‘අග්නිදාහය’, ‘ගරිල්ලා මාර්කටිං’ වැනි චිත්‍රපට ද නිර්මාණය කළ ප්‍රවීණ සිනමාකරු ජයන්ත චන්ද්‍රසිරි ගේ නවතම චිත්‍රපටය ‘සමනල සංධ්වනිය’ ය.( Butterfly Symphony)රූ සිනමා ක්‍රියේෂන් හවුස් වෙනුවෙන් රුවන් ජයසිංහ සමඟ පාලිත ගුණවර්ධන නිෂ්පාදනය කළ ‘සමනල සංධ්වනිය’ දැන් තිරගත වන ‘ශ්‍රී සිද්ධාර්ථ ගෞතම’ චිත්‍රපටයට පසු ඊ.ඒ.පී.මණ්ඩලයේ සිනමා ශාලා 35ක තිරගතවීමට නියමිතය.මධුර ගීතාවලියක් ද රැගත් සංගීතමය චිත්‍රපටයක් වන ‘සමනල සංධ්වනිය’ හි ප්‍රධාන චරිත නිරූපණය කරනු ලබන්නේ උද්දික ප්‍රේමරත්න, යශෝදා විමලධර්ම, පුබුදු චතුරංග, දමිතා අබේරත්න, චතුරිකා පීරිස්, රොජර් සෙනවිරත්න, විල්සන් ගුණරත්න, බුද්ධදාස විතානආරච්චි, රෙබෙකා නිර්මලී, දිමුතු චින්තක, රොෂාන් පිලපිටිය, උදිත ගුණරත්න, චංචලා වර්ණසූරිය, සඳුන් බණ්ඩාර, ජයතිස්ස අතුලසිරි, ජයරත්න ගලගෙදර, ශිරානි දිසානායක, උපුල් මහානාම, රාජා ගනේෂන් ඇතුළු පිරිසක් සමඟ රිදී තිරයට හඳුන්වා දෙනු ලබන සූරියා දයාරුවන් සහ බුද්ධිනී පූර්නිමා ය.රුවන් කොස්තා කැමරා අධ්‍යක්ෂණයෙන් ද දර්ශන රුවන් දිසානායක සංගීත අධ්‍යක්ෂණයෙන් ද ‘සමනල සංධ්වනිය’ට දායක වී ඇති අතර රවීන්ද්‍ර ගුරුගේ විසින් සංස්කරණය කරනු ලැබ ඇත. පසුබිම් ගායනය අමරසිරි පීරිස්, ඉන්දික රුවන් (රූනි) සහ ෂම්මිකා අමානි ය. ගීත රචනය අමිල තේනුවර සහ ජයන්ත චන්ද්‍රසිරි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av1302244</link>
    <topic>හොඳ කෙනෙක් ලැබෙයි කියලා හිතනවා</topic>
    <author>ගාමිණී සුසන්ත</author>
    <content>හොඳ කෙනෙක් ලැබෙයි කියලා හිතනවාමහේෂි මධුසංකාකොහේද ඔබේ ගම්පළාත? පාසල් කාලය ගෙවුණේ කොහොමද?මගේ ගම නුවර බලගොල්ල. පුංචි කාලෙ මම හැදුණේ ආච්චියි සීයයි ළඟ. මම පළමුවෙන්ම අනුරාධපුරය ස්වර්ණපාලි බාලිකා විදුහලටයි ගියේ. ඉන්පසුව නුවර හේමමාලි බාලිකා විදුහලටත් ඊට පසුව ඕමාන්වල පාසලකටත් ගියා. ඒ මගේ අම්මයි තාත්තයි ඕමාන්වල ජීවත් වුණු නිසා. පාසලේ දී මගේ ප්‍රියතම විෂය වුණේ නර්තනය.කොහොමද ඔබ රංගනයට සම්බන්ධ වුණේ?කේෂාන් පෙරේරා මගේ හිතවතෙක්. ඔහුගේ මාමා කෙනෙක් වන සුදේශ් වසන්ත පීරිස් මඟින් ‘ජීවිතය ලස්සනයි’ චිත්‍රපටයට සම්බන්ධ වෙන්න අවස්ථාව ලැබුණා. මගේ පළමු රංගනය තමයි ‘ජීවිතය ලස්සනයි’ චිත්‍රපටය. ඉන්පසුව ටෙලිනාට්‍ය කීපයකටම සම්බන්ධ වෙන්න අවස්ථාව ලැබුණා. මුලින් චිත්‍රපටයක රඟපෑවත් මගේ රංගනයක් ප්‍රේක්ෂකයන්ට දැකගන්න ලැබුණේ ‘මුතුවරුසා’ ටෙලිනාට්‍යයෙන්. ඒ හැර මේ වන විට ‘පිපෙන මල්’, ‘චායා’, ‘මීදුමක් සේ ඇවිදින්’ වැනි ටෙලිනාට්‍යවලට මම දායක වෙලා තියෙනවා.රංගනයට පිවිසීම බලාපොරොත්තුවක් ඉටුවීමක්ද?පාසල් යන කාලෙ මම ආශා කළේ ගුවන් සේවිකාවක් වෙන්න. මට ඕමාන්වලදි චිත්‍රපට නරඹන්න අවස්ථාව ලැබුණා. එතකොට මටත් රඟපාන්න ඇත්නම් කියන ආශාව මට ඇතිවුණා. නමුත් ඒ ආශාව මේ විදිහට ඉටුවෙයි කියල මම හිතුවේ නෑ.ළඟදි විකාශය ඇරඹුණු ‘චායා’ ටෙලිනාට්‍යය ගැන ප්‍රේක්ෂකයින් මොනවද කියන්නෙ?’චායා’ විකාශය වෙන්න අරගෙන ටික දවසයිනෙ. ඒත් දැනටමත් ඒ ගැන ගොඩක් දෙනෙක් කතාකරනව. ඉදිරියේදී මේ ටෙලිනාට්‍යයට ගොඩක් ප්‍රේක්ෂකයින් ඇලුම් කරයි කියල මම හිතනව. ‘චායා’ කියන්නෙ සුජීව ප්‍රසන්න ආරච්චිගෙ අතිශය ජනපි‍්‍රිය වුණු නවකතාවක්. මේ පොත වාර්තාගත අන්දමින් අලෙවි වෙලා තියෙනව. ඒ නවකතාව ඇසුරෙනුයි මේ ටෙලිනාට්‍යය නිපදවූණේ. මෙහි මට රඟපාන්න අවස්ථාව ලැබුණේ සම්මුඛ පරීක්ෂණයකට මුහුණදීමෙන් පසුවයි.’මුතුවරුසා’ ටෙලිනාට්‍යයේ ඔබ ද්විත්ව රංගනයක යෙදෙනවා නේද?ඔව්. ඒ තාරුකා සහ අයෝධ්‍යා කියන චරිත දෙක. තාරුකා කියන චරිතයට ප්‍රේක්ෂකයින් ගොඩක් දෙනෙක් ආදරය කරනවා. මට ගොඩක් දෙනෙක් කතා කරන්නේ තාරුකා කියල. තාරුකා අහිංසක ගැමි යුවතියක්. මම සාමාන්‍යයෙන් මට ගැළපෙන විලාසිතා කරන කෙනෙක්. නමුත් මම තාරුකා අඳින විදිහේ ඇඳුම් හැර වෙනත් ආකාරයේ ඇඳුම් අඳීනවට ප්‍රේක්ෂකයින් කැමැති නෑ. මගේ සැබෑ ජීවිතයේදීත් තාරුකා වගේ ඉන්නවටයි ප්‍රේක්ෂකයින් කැමැති. ප්‍රේක්ෂකයින් ඒ චරිතයට දක්වන ආදරය ගැන මම ගොඩක් සතුටු වෙනවා.’පිපෙන මල්’ ටෙලිනාට්‍යයේ ‘සමාධි’ත් අහිංසක ගැමි යුවතියක් නේද?ඔව්. සමාධි කියන්නේ ගැමි යුවතියක්. දිරියෙන් නැඟී සිටින්න උත්සාහ දරන කෙනෙක්. ඒ චරිතයත් ගොඩක් ජනප්‍රියයි.ඔබ වඩාත් කැමැති ගැමි අහිංසක චරිත නිරූපණය කරන්නද? නාගරික චරිත නිරූපණය කරන්නද?ගැමි චරිත නිරූපණය කරන්න පෞද්ගලිකව මම කැමැතියි. ඒත් මම කැමැති නෑ රංගනයේදී එකම විදිහේ චරිතවලට කොටුවෙලා ඉන්න. මගේ සැබෑ චරිතයට හානියක් නොවන ආකාරයේ මට ලැබෙන චරිතයකට උපරිම සාධාරණයක් කරන්න මම උත්සාහ කරනවා.තාරුකා වගේම මහේෂිත් අහිංසක කෙනෙක්ද?ඔව්. ඇත්තටම මම අහිංසකයි. පාඩුවේ ඉන්නවා.ඔබ දිගටම රංගනයේ ඉඳීවිද?ඔව්. දිගටම රංගනයේ යෙදෙන්න බලාපොරොත්තුවක් තියෙනව. කවදාහරි ජනප්‍රියම හෝ දක්ෂතම රංගන ශිල්පිනිය වෙන්න මගේ හිතේ පුංචි ආශාවක් තියෙනවා. ඒ නිසා රංගනය ගැන ඉගෙනගනිමින් ප්‍රවීණයින්ගේ උපදෙස්වලට සවන්දෙමින් මගේ රංගන හැකියාව දියුණු කරගන්න උත්සාහ කරනව.පවුලේ තොරතුරුත් කියන්න..මගේ අම්මටයි තාත්තටයි ඉන්න එකම දරුවා මම. මුලින් තාත්තා මම රඟපානවට අකැමැති වුණත් දැන් එහෙම නෑ. මගේ ආච්චියි සීයයි දෙන්නත් මට ගොඩක් උදව් කරනවා.ජීවිතයට ඉතාම සමීප තවත් කෙනෙක් නැතිද?තවම නෑ. නමුත් මට ගොඩක් ආදරය කරන මාව හොඳින් බලාගන්න, මගේ රඟපෑම් කටයුතු ගැන අවබෝධයක් තියෙන හොඳ කෙනෙක් මට ලැබෙයි කියල මම හිතනව.මේ දවස්වල මොනවද කරන්නෙ?ටෙලිනාට්‍ය 3ක රූපගත කිරීම්වලට සහභාගි වෙනවා. ඒ වගේම දෙරණ නාළිකාවේ රියැලිටි නර්තන වැඩසටහනකට සම්බන්ධ වෙලා ඉන්නව. මේ දවස්වල ඒ සඳහා පුහුණුවීම් කරනවා.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av1302245</link>
    <topic>මං අකැමැති දේවල් එයා කරන්නේ නෑ</topic>
    <author>හේමාලි විජේරත්න</author>
    <content>මං අකැමැති දේවල් එයා කරන්නේ නෑදයාවංශ ජයකොඩිගේ බිරිය දමයන්ති ජයකොඩිඔහු පොත් ප්‍රකාශන ලෝකයේ දැවැන්තයෙකි. මරදාන දයාවංශ ජයකොඩි සහ සමාගම යැයි කියූ විට ලංකාවේ අස්සක් මුල්ලක් නෑර සිටින පොත් කියවන ජනතාව ඒ ගැන නොදැන සිටින්නට විදියක් නැත. දිවයිනේ සුපතළ නමක් රඳවමින් බැබළෙන මෙහි හිමිකරු වන්නේ දයාවංශ ජයකොඩි ය. ඔහුට ඔහුගේ ව්‍යාපාරික දිවියේ මේ සා දුරක් පැමිණෙන්නට නිබඳ දිරියක් වූ ශක්තියක් වූ තවත් කෙනෙක් ඔහු සමීපයෙන් වේ. ඒ ඔහුගේ ආදරණීය බිරිය දමයන්ති ජයකොඩි ය. මෙවර දෘෂ්ටිකෝණය වෙන්වෙනුයේ දයාවංශ ජයකොඩිට සෙවණැල්ලක් වූ ඇය වෙනුවෙනි.ඔබ දමයන්ති ජයකොඩි වුණේ කොහොමද?ඒක බොහොම දුර ගිය අතීත කතාවක්. අපි දෙන්නගේ පවුල් දෙක අතර සමීප නෑදෑ සබඳකමක් තිබෙනවා. ඉතින් ඒ නිසා පුංචි කාලේ ඉඳලම අපි දෙන්නා දැන හඳුනාගෙන සිටියා. එහි ප්‍රතිඵලයක් විදියට තමයි මම දමයන්ති ජයකොඩි වුණේ.ඔබ ජයකොඩි පවුලට එකතුවෙන්න කලින් ඔබේ පවුලේ තොරතුරු මොනවාද?මගේ නම වෙරෝනිකා දමයන්ති කොඩිසේකර. මගේ ගම කැලණියේ. මම පවුලේ බාලයා. අක්කල පස් දෙනකුයි අයිය කෙනෙකුයි මට ඉන්නවා. මම ඉගෙන ගත්තේ විශාඛා විද්‍යාලයේ. මගේ ළමා කාලය, තරුණ කාලය බොහෝම සතුටින් විනෝදයෙන් ගත කළා.ඔබ රැකියාවක් කළේ නැත්ද?මම උසස් පෙළ හැදෑරුවේ විද්‍යා අංශයෙන්. ඉස්කෝලෙන් අයින් වුණ ගමන් ම මට ගුරු පත්වීමක් ලැබුණා. අම්පාර රජගලතැන්න මහා විද්‍යාලයේ ඉංග්‍රීසි ගුරුවරියක් විදියට. ඒ වුණාට ඒ රැකියාව මම කළේ මාසයක් විතරයි.ඇයි ඒ?ඒ වෙත්දි අපි දෙන්නා යාළුවෙලා හිටියේ. ඒ නිසා ඔහු කැමැති වුණේ නෑ මම රැකියාව කරනවට.ඔබ ප්‍රේමයෙන් බැදුණේ පාසල් අවදියේමයි.ඔව්. අපේ පවුල් දෙක අතර සමීප සම්බන්ධතා තිබුණ නිසා අපි දෙන්නා නිතර මුණ ගැසෙනව, කතා බහ කරනවා. ඒ සමීප ඇසුර පසුව ප්‍රේමයකට පෙරළුණා. මම රැකියාවෙන් අයින් වෙලා ඇවිත් විවාහ වුණා.විවාහ වෙනකොටත් ඔබේ සැමියා ප්‍රකට ව්‍යාපාරිකයෙක් ද?ඒ කාලේ ඔහුගේ තාත්තා ලී බඩු සාප්පුවක් කරගෙන ගියා. එයා පුංචි කාලේ ඉඳල පොතට පතට කැමැති නිසා පොත් ප්‍රකාශන ආයතනයක් පටන් ගත්තා.ඔහුත් සමඟ විවාහයට කැමැති වෙන්න හේතු වුණේ මොනවද?ඔහු හරිම ඉදිරිගාමී පුද්ගලයෙක්. හරිම අවංකයි. ඒ වගේ ම කිසියම් වූ තැන්පත් බවකුත් තිබුණා. ඒ ගතිගුණවලට මම ප්‍රිය කළා. ඒ නිසා අපි අවුරුදු 5 ක් විතර ආශ්‍රය කරල ප්‍රේම කරලා 1970 දී විවාහ වුණා. ඒ කාලේ ප්‍රේමය කියන දේ අද වගේ නොවෙයි. හරිම අව්‍යාජයි. ප්‍රේමයක් පටන් ගත්තම ඒක විවාහයකින් ම තමයි කෙළවර වෙන්නේ.විවාහයෙන් පස්සෙත් ඔබ කැමැති ගුණාංග ඒ විදියටම ඔහු තුළ තිබුණද?ඔව්. ඔහු බිරියට හුඟක් ආදරේ කරන කෙනෙක්. අපි දෙන්නා අතර විශාල විශ්වාසවන්ත භාවයක් ගොඩනැඟුණා. ඒ වගේ ම තමයි විවාහ ජීවිතයේ දී පරිත්‍යාගශීලිත්වය, කැපවීම අත්‍යාවශ්‍ය කාරණා. ඒ සියල්ල ඔහු තුළ තිබෙනවා.එම ගුණාංගවලට අමතරව ඔහුගේ ආර්ථිකමය ශක්තිමත් බව ඔබට වැදගත් වුණේ නැද්ද?නෑ. මම ඒ ගැන නම් හිතුවෙම නෑ. අද කාලේ තමයි ප්‍රේම කරද්දී ඒවා ප්‍රධාන වෙන්නේ. මට ඕන වුණේ ගුණවත් බව, ආදරය, කරුණාව, චරිතවත් බව විතරයි.විවාහයෙන් පස්සෙ ඔබත් ඔහුගේ ව්‍යාපාරවලට සම්බන්ධ වුණා ද?විවාහ වුණු අලුත මට ව්‍යාපාර ගැන හිතන්න ඉඩක් තිබුණේ නෑ. බිරියක් විදියට යුතුකම් ඉටු කළා. ඊට පස්සෙ දරුවෝ දෙන්නෙක් ලැබුණා. ඒ දෙන්නගේ කටයුතු වෙනුවෙන් කාර්ය බහුල වුණා. දරුවෝ ලොකු වෙනකම් මම ගෙදරදොරේ වගකීම් ගත්තා.ඇයි ඔහු ගෙදර දොරේ වැඩ කටයුතු ගැන එච්චර හොයලා බැලුවේ නැද්ද?නෑ. එහෙම දේකට නොවෙයි. ඔහු හැම දෙයකම වගකීම් හරියට ඉටු කරපු කෙනෙක්. තාත්ත කෙනෙක් විදියට දරුවන්ගේ යුතුකම්. සැමියෙක් විදියට බිරියගේ යුතුකම් සියල්ල ඔහු ඉටු කළා. නමුත් ඔහුට ශක්තියක් වෙන්නට ගෙදර දොර දරුවන්ගේ වැඩ වැඩි හරියක් මම ඉටු කළා. අපි දරුවෝ දෙන්නා පාසලට ගෙනිච්චේ ගෙනාවේ අපි විසින්මයි. ඒ හින්දම තමයි මම ඩ්‍රැයිවින් ඉගෙන ගත්තෙත්.ඔහු ඔබට නිදහස් ජීවිතයක් ගත කරන්න ඉඩ දුන්නද?ඔව්. අපි දෙන්නට දෙන්නා හරිම විශ්වාසවන්තයි. ඔහු මගේ අදහස්වලට නිරන්තරව ගරු කළා. මමත් ඔහු ලබල දුන්න නිදහසෙන් අයුතු ප්‍රයෝජන ගත්තේ නෑ.ඔබ දෙදෙනා අතර විරසකවීම් ඇති වෙලා නැද්ද?අපි දෙන්නගේ අදහස් පරස්පර විරෝධී වෙන අවස්ථා තිබෙනවා. නමුත් ඒවා දුරදිග ගිහින් විරසක වෙන්න තරම් සිදුවෙලා නෑ. මොනව හරි ප්‍රශ්නයක් වුණොත් සාකච්ඡා කරලා විසඳගන්නවා.ගෙදර දොරේ වැඩට නම් ඔහු උදව්වෙන්නේ නැතුව ඇති නේද?ඇයි නැත්තේ? කොච්චර කාර්ය බහුල වුණත් ඔහු ඒ දේවල් කරනවා.කේන්ති යනවද?අසාධාරණයක් දැක්කම කේන්ති යනවා. ඒත් අපේ පවුල දැඩි ලෙස ම බෞද්ධාගමට නැඹුරු වූ පවුලක්. ඒ නිසා ධර්ම කරුණු අනුව ඒක සමනය කරගන්න ඔහු දන්නවා.ඔබ අකැමැති දේවල් ඔහු කරන්නේ නැද්ද?නෑ. මම අකැමැති දේවල් ඔහු කරන්නේ නෑ වගේ ම ඔහු අකැමැති දේවල් මම කරන්නෙත් නෑ. අපි දෙන්නට දෙන්නා හරි විවෘතයි. හැමදේම කියනවා.මෙවැනි සැමියෙක් ලැබීම ගැන මොකද හිතෙන්නේ?මම හිතනවා මම වාසනාවන්තයි කියලා.ඇයි ඒ?අද කාලේ ඉන්න බොහෝ පිරිමි ගැන අහන්න දකින්න ලැබෙන දේවල් දිහා බැලුවම මෙයා වගේ පුද්ගලයින් විරලයි. ඉතින් එවැනි කෙනෙක් මට හිමිවීම ගැන මම ආඩම්බර විය යුතුයි.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av1302246</link>
    <topic>බෙලෙක් චූටි</topic>
    <author/>
    <content>බෙලෙක් චූටිධනංජය කියන්නෙ ආර්.ආර්. සමරකෝන්ගෙ ළඟ සගයෙක්. ඔහු සමරකෝන් හා බැඳුණේ, ‘කැලණි පාලම’ නාට්‍යය නැරඹීමෙන් ලද වින්දනයෙන් ඇතිවුණු ඇල්ම නිසා. නිසඟ හැකියාවක් හෝ පළපුරුද්දක් නොමැති වුවත් රඟපාන්නට අවස්ථාවක් ලබා දෙන්නැයි ධනංජය නිතර සමරකෝන් ගෙන් ඉල්ලා සිටියා. පොඩි චරිතයක් හෝ තමාට ලබා දෙන ලෙස ඔහු සමරකෝන් හට නිතර නිතර ඇවිටිලි කළා.’පොඩි චරිතයක් තමයි උඹට කොහොමත් දෙන්ඩ වෙන්නෙ. මොකෝ උඹ ප්‍රධාන චරිතෙ රඟපාන්ඩයැ. පොඩ්ඩක් හිටපංකො. මම අලුත් නාට්‍යයක් ලියනවා. එතකොට බලමු කො.’ එවැනි අවස්ථාවක සමරකෝන් කිව්වා.එක් සවසක සමරකෝන් කිසියම් අවශ්‍යතාවයක් සඳහා දෙහිවලට ගියා. ඒ ගියේ ධනංජයත් එක්ක. ගිය කාරිය අවසන් කරලා සමරකෝන්, ධනංජය සමඟ දෙහිවල මංසන්‍ධියේ සිට කොළඹ දෙසට ගමන් කරමින් සිටියා.ඒ සමරකෝන් ‘දූවිලි’ පිටපත සකස් කරමින් සිටි අවදියයි. ධනංජය ඒ බැව් දැන සිටියා.’මේ නාට්‍යයේදිවත් මට චාන්ස් එකක් දෙනවද?’ ධනංජය, සමරකෝන් ගෙන් ඇසුවේ එසේ යමින් සිටියදී.’බලමුකො. මේකෙ ප්‍රධාන චරිත වලට නම් සුදුසු අය ගැන දැනටමත් හිතලයි තියෙන්නෙ.’ සමරකෝන් කිව්වා.’අනේ ඉතින් එහෙම කියල හරියනවයැ. අලුත් නාට්‍යයක් කරනකොට මට පොඩි චරිතයක් හරි දෙනවයි කියල කිව්වනෙ.’ ධනංජය පින්සෙන්ඩු වුණා. සිතුවිල්ලක පැටලී ගමන් කරමින් සිටි සමරකෝන් හදිසියේම ඉද්ද ගැසුවාක් මෙන් නැවතුණා. යටිතොලට දබරැඟිල්ල තබා උඩ බලාගෙන මොහොතක් කල්පනා කළ සමරකෝන්, ධනංජය දෙස බලා මෙසේ කිව්වා.’හරි, පොඩි චරිතයක් තියෙනවා. මට හිතෙන්නෙ ඒක උඹට කරන්ඩ පුළුවන් වෙයි; යමං.’ මෙසේ කියූ ඔහු ගාලු පාර පැන අනික් පැත්තේ මහාමාර්ගයට මඳක් ඔබ්බෙන් වූ ගොඩනැඟිල්ලක් දෙසට පියමැන්නා.වරෙක කිසියම් හේතුවක් නිසා ‘කැලණි පාලමේ’ සුළු චරිතයක් රඟපෑ නළුවකු ලුම්බිණි රඟහලේ පැවැත්වීමට නියමිත දර්ශනයකට නොපැමිණෙන බැව් දන්නා තිබුණා. රංගනයේ නොතිත් ආශාවෙන් පසුවූ ධනංජය පිළිබඳ සිහිපත් වූ සමරකෝන් වහා ඔහුට පණිවුඩයක් යවා ඔහු තම නිවෙසට ගෙන්වා ගත්තා. අවශ්‍යතාව පැවසූ සැණෙන් ධනංජය ඊට කැමැත්ත පළකළා. නාට්‍යයේ පිටපතක් ද ඔහුට ලබාදුන් සමරකෝන්, ඔහු කළ යුතුව තිබූ රංගනය පිළිබඳ පැහැදිලි කිරීමක් ද කළා.නාට්‍යයේ ප්‍රධාන භූමිකාව රඟන නීල් අලස් පාලම උඩට පැමිණ ඉතා ආවේගශීලී රංගනයක යෙදෙනවා. එවිට වේදිකාවට පිවිසෙන දෙදෙනෙකු ගෙන් එක් අයකු අනිකා ගෙන් මෙසේ අසනවා.’කවුද බං ඒ පෝරිසාදයා?’දෙතොල මත ඇඟිල්ලක් තබා අනිකා රහසින් මෙන් මෙසේ කියනවා.’ෂ්... කෑගහන්ඩ එපා. ඕකට තමා බාල්දි චුට්ටේ කියන්නෙ.’ධනංජයට නියමිත වුණේ එම දෙබස කීමටයි. ඔහු මහත් උද්දාමයෙන් මෙම චරිතය මනාව නිරූපණය කිරීමට සූදානම් වීම ඇරඹුවා. පිටපත දිගටම කියෙව්වා. තමන්ට නියමිත දෙබස සිය වාරයක් පාඩම් කළා. පිටපත වසා දමා එය සිතින් කියවා බැලුවා. පහුවැනිදා ධනංජය ලුම්බිණියට ගියෙ සමරකෝන් සමඟ. චරිතයට නියමිත කාකි පාට යුනිෆෝම් එකකින් සැරසිලා මහත බෙල්ට් එකක් බැඳලා ඔහු වේශ නිරූපණයට සහභාගී වුණා.’ධනංජය එහෙනං හරිනෙ. කලබල නොවී හරියට කරපං, හොඳ ද?’ සමරකෝන් ඔහුට අතදීලා, සුබපතලා ප්‍රේක්‍ෂකාගාරය බලා ගියා. නාට්‍යය ඇරඹුණා. ධනංජයට නියමිත ජවනිකාව එලැඹුණා.නීල් පාලම උඩට විත් රඟද්දී ධනංජය අනෙක් නළුවා ද සමඟම වේදිකාවට පිවිසුණා. අනෙකා නීල් දිහා බලලා, ධනංජය ළඟට කිට්ටු වෙලා මෙහෙම ඇහැව්වා.’කවුද බං ඒ පෝරිසාදයා?’ධනංජය දෙතොලට ඇඟිල්ලක් තබා රහසින් මෙන් මෙසේ කිව්වා.’ෂ්... කෑගහන්ඩ එපා බං. ඕකාට තමයි බෙලෙක් චූටි කියන්නෙ.’ධනංජය එහෙම කිව්වේ තතනමින්. ප්‍රථම වරට වේදිකාවට පැමිණ ප්‍රේක්‍ෂකාගාරය දකිද්දී අන්ද මන්ද වූ ධනංජයට ‘බාල්දි චුට්ටේ’ – ‘බෙලෙක් චූටි’ වුණා. ප්‍රේක්‍ෂකාගාරයේ සිට නාට්‍යය නරඹමින් සිටි සමරකෝන් ඔළුවේ අත ගසා ගනිමින් වහා වහා වේදිකාව පිටුපසට පිය නැඟුවේ ධනංජය වේදිකාවෙන් ඉවතට ඇද දැමීමේ අභිප්‍රායයෙන්, දත්මිටි කමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av1302247</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාගීත ලොවේ ළයාන්විතයා වූ කීර්ති පැස්කුවල් ගේ උපන් දිනය පසුගියදා යෙදී තිබුණා. ඒ නිමිති කොට ගෙන කීර්ති අපූරු සමාජ සද්කාර්යයක් සිදුකළා. ඒ කෝට්ටේ පාගොඩ පාරේ ආනන්ද බාලිකා ළමා නිවාසයේ නේවාසික මවුපියන් අහිමි දූදරුවන් සමඟ එක්ව සිය උපන් දිනය සමරමින් ‘නිල් ආකාසේ’ ළමා ගීත ඇල්බමය එහි දී එළිදැක්වීමයි. මේ කටයුතු අතරේ සිදුවූ තවත් එක් අපූරු සිදුවීමක් ගැන අපිට දැනගන්නට ලැබුණා.කීර්ති තමාගේ උපන් දිනය සමරන්න කලා ලොවේ හිතවතුන්ට හිතවතියන්ටත් එතැනට පැමිණීමට ආරාධනා කර තිබුණා. මේ අවස්ථාවට ප්‍රවීණ ගායක නිහාල් නෙල්සන් ද සහභාගි වුණා. මල් පොකුරු, තෑගි පාර්සල් රැගෙන කලා ලොවේ හිතවතුන් කීර්තිට සුබ පැතුම් එක් කළා. නමුත් නිහාල් කීර්තිට කිසිම තෑග්ගක් හෝ මල් පොකුරක්වත් ගෙනැවිත් තිබුණේ නැහැ. ඔහු සුපුරුදු ළෙන්ගතු සිනහවෙන් කීර්ති අසලට ගොස් හදවතින් ම සුබ පතා කීර්තිව වැලඳගෙන, “මම අනිත් යාළුවො වගේ කීර්තිට තෑගි බෝග මල් පොකුරු නම් ගෙනාවෙ නැහැ. ඒත් මාත් එක්ක මගේ කාර් එක ගාවට යන්න එන්න ඕනෙ” නිහාල් කීර්තිට සුබපැතුම් එක්කරන ගමන් පැවසුවා.ඒ ඇරියුම පිළිගෙන කීර්ති නිහාල්ගේ මෝටර් රථය වෙත ගියා. ඒ තුළ රුපියල් විසිදහසක් පමණ වටිනා කරවල, සහල්, එළවුළු, තුනපහ ආදිය පිරී තිබුණා. මේවා දැකපු කීර්තිට කාරණය වැටහුණා. ‘මේ හැමදේම ගෙනාවෙ ළමා නිවාසයේ දරුවන් වෙනුවෙන්’. ඒ අයට. නිහාල් පැවසුවා. නිහාල් සිදු කළ ඒ උතුම් කාර්යය නිසා කීර්තිගේ උපන්දින සැමරුම තවත් අර්ථවත් වුණා. අපි මේ සිදුවීම වාර්තා කළේ වර්තමානයේ උපන්දින වෙනුවෙන් සුපිරි හෝටල්වල සාද පවත්වමින් හුදෙක් හිස් විනෝදයක් හා හිස් ජනප්‍රියත්වයක් ලබාගන්නට වෙහෙසෙන ඇතැමුන්ට ආදර්ශයක් වන ලෙසයි.හංගාගෙන හිටියා මා හිතක කොනේ නොවෙනස් හැඟුමන් ඒ ඔබම කෙරේ හීනෙන් පවා නම කියැවුණා ඔබේ ඊයෙටත් වඩා අද ආදරෙයි මා”මේ ගීතය මේ දිනවල ඉහළ ජනප්‍රියත්වයක් ලබා තිබෙනවා. මේ ගීතය ගායනා කරමින් කලඑළි බසින්නේ ජනප්‍රිය ගායක ගායිකා යුවළකගේ දියණියක්. කාවින්ද්‍යා අධිකාරි අතුල අධිකාරි හා සමිතා මුදුන්කොටුවගේ එකම දියණියයි. අමිල පෙරේරා සමඟ ගායනා කරන මේ ගීතය කාවින්ද්‍යාගේ ප්‍රථම යුග ගීත ගායනයයි. තවමත් හිරිමල් යෞවනියක වන කාවින්ද්‍යා මේ වන විට අ.පො.ස. සාමාන්‍ය පෙළ විභාගයට පෙනී සිට ප්‍රතිඵල බලාපොරොත්තුව සිටිනවා. කාවින්ද්‍යා ගැයූ මේ ගීතය දැන් සියලුම ගුවන්විදුලි නාළිකා හා ප්‍රසිද්ධ වෙබ් අඩවි හරහා ගීතලෝලීන්ට රසවිඳින්ට පුළුවන්. මේ ගීතයේ පද රචනා කොට ඇත්තේ ලසිත ජයනෙත්ති ආරච්චිගේයි.ආයුබෝවේවා!!! මහරජාණෙනී!, ගීතය හරහා එක රැයින් ජනප්‍රිය වූ යොවුන් ගායිකා විශාරද සහේලි ගමගේ නවතම ගීත තුනක් රසිකයන් වෙනුවෙන් නිර්මණය කර ඇති බව අපිට ආරංචි වුණා. සහේලි මේ ගීත නිර්මාණය කර ඇත්තේ කෙටි නිවාඩුවකට ලංකාවට පැමිණ සිටින අතරතුරේයි. පසුගිය දවස්වල සහේලි ඇගේ වෛද්‍යවේදී උපාධිය වෙනුවෙන් නැඟෙනහිර යුරෝපයේ තිඹිලිසි රාජ්‍යයේ අධ්‍යාපන කටයුතුවල නිරතවුණා. මේ දිනවල ඇය කෙටි නිවාඩුවක් සඳහා ලංකාවට පැමිණ සිටිනවා. සහේලි ඇගේ නවතම නිර්මාණ ගැන අපිත් එක්ක කතා කළා.”මම සිංහල භාෂාවෙන් එක් ගීතයකුත් රුසියානු භාෂාවෙන් ගීත දෙකකුත් ගායනා කළා. මේ දිනවල ඒ ගීත නාළිකා වෙත ලබාදීම සිදුකරනවා. මේ ගීතත් ‘ආයුබෝවේවා’ ගීතය වගේම ජනප්‍රිය වෙයි කියා මම හිතනවා.කංචන කොඩිතුවක්කු මේ දවස්වල පුංචි තිරය හැඩකරන ආදරණීය රංගන ශිල්පියෙක්. කංචන පසුගිය වසරේ විවාහ දිවියට ඇතුළත් වුණා. විවාහය වෙනුවෙන් කංචන මත්පැන් සාද පැවැත්වූවේ නැහැ. ඒ වෙනුවෙන් වියදම් කිරීමට සිදුවන මුදල් කල්තියාම ඔහු උතුම් කර්තව්‍යයක් වෙනුවෙන් වෙන්කර තැබුවා. ඔහු ඉටුකරන්න වෙහෙසුණු ඒ කර්තව්‍යය පසුගිය දවසක සැබෑ ලෙසින්ම ඔහු ඉටුකළේ රාගම රණවිරු සෙවෙණේදියි. ඔහු ඉතිරි කර තැබු මුදලින් රට දැය ආරක්ෂා කර ගැනීමට සටන්වැදී දෙපා අහිමි වූ අභීත රණවිරු පුතුන් වෙනුවෙන් කෘත්‍රිම පාද 20ක් පරිත්‍යාග කරන්නට කංචන කටයුතු කළා.මේ උතුම් කර්තව්‍ය කංචන ඉටුකළේ ඔහුගේ උපන් දිනය යෙදුණු පසුගිය 18 වැනි දායි. මේ අවස්ථාවට ආරක්ෂක අමාත්‍යාංශයේ ඉහළ නිලධාරීන් පිරිසක් ද එක්ව සිිටියා. සැබැවින්ම අර්ථවත්ව තම උපන් දිනය සමරන මෙවන් කලාකරුවන් හැමදාමත් අපි අගය කළ යුතුමයි.’ඉගිල්ලෙන්න ඇයි දඟලන්නේ’ චිත්‍රපටය අධ්‍යක්ෂණය කළ ජනප්‍රිය සිනමා නළු අර්ජුන් කමලනාත් ඔහුගේ දෙවන චිත්‍රපට අධ්‍යක්ෂණයට සූදානම් වන බවට අපට දැනගන්නට ලැබුණා. ඒ ගැන අපි විපරම් කර බැලුවා.”මගේ දෙවන චිත්‍රපට අධ්‍යක්ෂණයට මම සූදානම් වෙනවා. එය ‘ආශා මායා’ නමින් නම් කොට තිබෙනවා. මේ දවස්වල මේ චිත්‍රපටයේ පූර්ව නිෂ්පාදන කටයුතුවල නියැළෙනවා. ඒ නිසා තරමක් කාර්ය බහුලයි. මේ වනවිටත් මම ඉන්නේ ‘ආශා මායා’ චිත්‍රපටයේ රූගත කිරීම් සඳහා සුදුසු ලොකේෂන් සොයමින්. ඒ සඳහා නුවරඑළියේ සංචාර කරමින් තමයි මේ දිනවල කාලය ගතකරන්නේ. ඒ වගේම මගේ ප්‍රථම අධ්‍යක්ෂණය ‘ඉගිල්ලෙන්න ඇයි දඟලන්නේ’ ලබන ජූනි ජූලි අතර තිරගත වෙනවා.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av1302248</link>
    <topic>සුමීගෙන් අහන්න</topic>
    <author/>
    <content>සුමීගෙන් අහන්නආරූඩ නම්වලින් පොත් ලියූ ලේඛකයන් කවුද?හාරිස්පත්තුවේ ආර්. ජී. ධර්මසේනප්‍රශ්නය - පනහ දශකයේ ‘දිනමිණ’ පත්‍රයේ ‘සිනමා පැන’ තීරය සම්පාදනය කළේ කවුද?පිළිතුර - ජයවිලාල් විලේගොඩකෑගල්ලේ රණවීර ලියනගේප්‍රශ්නය - සිනමා නළු රන්ජන් රාමනායක ගැන ඔබේ අදහස් දක්වන්න?පිළිතුර - පෞද්ගලිකව ගත්තොත් රන්ජන් බොහොම සුන්දර මිනිසෙක්. සිනමා නළුවෙක් විදියට ගත්තොත් දක්ෂ චරිතාංග නළුවෙක්. ‘යකඩ පිහාටු’ ‘බහුභාර්යා’ වැනි චිත්‍රපටවලත් ‘පිටගංකාරයෝ’ වැනි ටෙලිනාට්‍යවලත් ඔහුගේ රංගනය විශිෂ්ටයි.ගල්කිස්සේ නදී කරුණාරත්නප්‍රශ්නය - ‘පුරුෂ රත්නය’ චිත්‍රපටයේ රඟපෑ එඩි යාපා, මිලි කහඳවල, පිටිපන සිල්වා තවමත් ජීවතුන් අතර සිටිනවා ද?පිළිතුර - නැහැ.මාතලේ ධර්මා ඒකනායකප්‍රශ්නය - ‘සුජාත දියණිය’ ටෙලි වෘත්තාන්තය ගැන ඔබේ අදහස් දක්වන්න?පිළිතුර - අහම්බෙන් අතරින් පතර මා මේ ටෙලිනාට්‍යය දැක තිබෙනවා. මුලින්ම මේ ටෙලිනාට්‍යය ජනපි‍්‍රය වුණේ දරුවන් අතරයි. ඊට පස්සෙයි වැඩිහිටියන් ඊට නැඹුරු වුණේ. මෙයින් පෙනෙන්නේ වැඩිහිටියන්ට වඩා කුඩා දරුවන්ට හොඳ රසඥතාවයක් තිබෙන බවයි. දෙමව්පියන් කබල් ටෙලිනාට්‍ය පෙන්වලා ඔවුන්ගේ ඒ වින්දන ශක්තිය මොට කළොත් ඒක ලොකු පාපයක්. අනාගතයේ බිහිවන හොඳ රසික පරපුරක් වල්මත් කිරීමක්.සපුගස්කන්දේ පාලිත විජේවර්ධනප්‍රශ්නය - ‘කුරුලු බැද්ද’ චිත්‍රපටයේ දයානන්ද ගුණවර්ධනගේ මිතුරා - දොස්තර ලෙස රඟපෑ නළුවා කවුද?පිළිතුර - ජ්‍යෙෂ්ඨ ගුවන්විදුලි නිවේදක ආරියදාස පීරිස්. (ප්‍රවීණ ගායිකා චරිතා පි‍්‍රයදර්ශනි පීරිස්ගේ තාත්තා)හබරාදූවේ ගාමා ගාමිණි සුබසිංහප්‍රශ්නය - ‘සාමා’ චිත්‍රපටයේ සාමා (ලියෝනි කොතලාවල) ගේ සොහොයුරා ලෙස රඟපාන්නේ පසුකලෙක චිත්‍රපට අධ්‍යක්ෂවරයකු වූ සුගතපාල සෙනරත් යාපා ද?පිළිතුර - නැහැ. එල්සන් දිවිතුරුගම. යාපා මෙහි සිරිසේනගේ චරිතය රඟපෑවා.මාකඳුරේ වික්ටර් ගුණසේකරප්‍රශ්නය - ‘කෝප වන්නේ ඇයි පෙම්බර ස්වාමි’ ගීතය ගයන්නේ ලක්ෂ්මි බායි ද?පිළිතුර - නැහැ කේ. කේ. රාජලක්ෂ්මි.මීගමුව මහහුණුපිටියේ යොහාන් කුමාර් ද සිල්වාප්‍රශ්නය - ශ්‍රීමා පෙරේරා ගයන ‘මං කවුරු වාගේ වෙයි ද කියලා ඇහුවා අම්මගෙන්’ නම් වූ ළමා ගීතයේ තනුව ඩී. ඩී. ඩැනිගේ නොව තිලකසිරි ප්‍රනාන්දුගේයි. මෙය නිවැරැදි කරන්න.පිළිතුර - ඒ ගැන ප්‍රවීණ ගායිකා මල්ලිකා කහවිටත් අප දැනුවත් කළා. මල්ලිකා මෙන්ම ඔබත් නිවැරැදි යැයි අප සිතනවා.කොට්ටුකච්චියේ කයිතන් ක්‍රිස්ටි ප්‍රනාන්දුප්‍රශ්නය - සුනිල් එදිරිසිංහ ගයන ‘බෝසත් කුල ඇතාණෝ’ ගීතය ටෙලිනාට්‍ය ගීතයක් ද?පිළිතුර - ඔව්. එය ‘මහ ඇත් පවුර’ නම් වූ ටෙලි නාට්‍යයේ ගීතයක්.මේ සතියේ පහත නම් සඳහන් අයත් ප්‍රශ්න එවා තිබෙනවා. කුලියපිටියේ කපිල් ජයවිලාල් හේරත්, කොටුගොඩ දිසානෑගම තිස්ස කුමාර, වත්තල හේකිත්තේ ලක්ෂ්මන් රණසිංහ, කපුගොඩ මාළිඳ සරත් රණසිංහ, පිළියන්දල මිරිස්වත්තේ චාමර විජේසිංහ, කෑගල්ලේ රණවීර ලියනගේ,ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av1302249</link>
    <topic>පෙම්වතුන්ගේ දිනය ලෙයින් තෙත් කළ පිස්ටෝරියස්ගේ ආදර කතාව</topic>
    <author>ෆවුස් මොහොමඩ්</author>
    <content>පෙම්වතුන්ගේ දිනය ලෙයින් තෙත් කළ පිස්ටෝරියස්ගේ ආදර කතාවඔබේ ප්‍රේමය වෙනුවෙන් හෙට මොනවද තෑගි කරන්නේ?’පෙම්වතුන්ගේ දිනයට කලින් දවසේ දකුණු අප්‍රිකාවේ රූමත් මෝස්තර නිරූපන ශිල්පිනි රීවා ස්ටීන්කැම්ප් ‘ට්විටර්’ වෙබ් අඩවියේ දහස් සංඛ්‍යාත සිය මිතුරු මිතුරියන්ගෙන් එසේ විමසුවා.‘හෙට දවස හැමෝටම ආදරේ ලැබෙන දවසක් විය යුතුයි.’ ඇය එහෙමත් ලියා තිබුණා.ඇය දෙපා අහිමි ලෝක පූජිත මලල ක්‍රීඩක ඔස්කාර් පිස්ටෝරියස්ගේ පෙම්වතියයි. දකුණු අප්‍රිකාවට වීරයෙක් වුණු ‘බ්ලේඩ් රනර්’ ලෙස ප්‍රකට පිස්ටෝරියස්ගේ ප්‍රේමය දිනාගැනීමෙන් පසුව සමරන මුල්ම පෙම්වතුන්ගේ දිනය උදාවනතුරු ඇය බලාපොරොත්තුවේ දෑස් දල්වාගෙන බලාසිටියේ සිය ප්‍රේමවන්තයාටත් ආදරේ හිතෙන තෑග්ගක් දෙන්නයි. ඒත් ඊට කලින් දවසේ හැමෝටම ආදරේ ලැබෙන දවස ගැන කියූ 30 හැවිරිදි මේ නීති උපාධිධාරිනියට නම් පෙම්වතුන්ගේ දිනයේ දී ආදරේ වෙනුවට ලැබුණේ මරණයයි.මිලිමීටර් 9 පිස්තෝලයකින් වැදුණු වෙඩි පහර 4 කින් ඇය ඝාතනයට ලක්වුණේ දකුණු අප්‍රිකාවේ පරිපාලන අගනුවර වූ ප්‍රිටෝරියා හී පිහිටි පිස්ටෝරියස්ගේ සුපිරි තෙමහල් මන්දිරයේ දියි. තම නිවෙසට පැමිණි පිටස්තර පුද්ගලයකු ලෙස වරදවා වටහාගත් පිස්ටෝරියස් විසින් ඇයට වෙඩි තැබූ බවයි මුලින්ම කියැවුණේ.සැකපිට අත්අඩංගුවට පත්වුණු පිස්ටෝරියස් උසාවියට ඉදිරිපත් කළ පළමු දිනයේ දී සියලු චෝදනා ප්‍රතික්ෂේප කරමින් මහ හඬින් හඬා වැටුණා. ඔහු දැඩි ලෙස කම්පනයට පත්වෙලයි සිටියේ.ඔහුගේ පවුලේ සාමාජිකයන් ඔහු වෙනුවෙන් නැගී සිටියා. තම පුතා අතින් දැනුවත්ව කිසිදු වරදක් වුණේ නැති බවයි පිස්ටෝරියස්ගේ පියා කිව්වේ. පෙම්වතුන්ගේ දිනය උදාවී පැය කීපයකට පස්සේ රීවාට වෙඩි වැදීමෙන් පසු හරියටම පාන්දර 4ට පිස්ටෝරියස් මුලින්ම දුරකතන ඇමතුමක් දුන්නේ ඔහුගේ පියාටයි. ඒත් බ්‍රිතාන්‍ය ටැබ්ලොයිඩ් පුවත්පත් පවසන්නේ ඊට කලින් පිස්ටෝරියස් ඔහුගේ මිතුරකුට දුරකතන ඇමැතුමක් ලබාදුන් බවයි. ‘මම ඇයව මැරුවා. දෙවියනි මාව ඉවතට ගෙනියන්න’ ඔහු හඬමින් සිය මිතුරාට එසේ පවසා ඇතැයි බ්‍රිතාන්‍ය පුවත්පත් සඳහන් කළා.කොහොම වුනත් දවසින් දවස පිස්ටෝරියස්ට එරෙහිව සාක්ෂි හා ප්‍රකාශ එකතුවෙන්න පටන්ගත්තේ හරියට චිත්‍රපටයක සිදුවීම් පෙළක් වාගෙයි. කලින් දවසේ රාත්‍රියේ සිටම පිස්ටෝරියස්ගේ නිවෙසින් කෝලහාලයක ශබ්ද ඇසුණු බව ඔහුගේ අසල්වාසීන් පොලිසියට පැවසුවා.ඔහුගේ නිවෙසේ ප්‍රධාන දොරටුවේ සවිකොට තිබෙන සී. සී. ටී. වී. කැමරාවේ සටහන් වී තිබුණු විදිහට රීවා ඔහුගේ නිවෙසට පැමිණ ඇත්තේ කලින් දවසේ සවස 6ට විතර. එදා රාත්‍රියේ දෙදෙනා අතර බහින්බස්වීමක් සිදුවුණා ද කියලා පොලිසිය සැක කරනවා.රීවාගේ හිසට, උරහිසට, අතකට හා උකුල් පෙදෙසට වෙඩි වැදී තිබුණා. ඇයට වෙඩි තැබූ පිස්තෝලයේ රඳවනය පිස්ටෝරියස්ගේ ඇඳේ තිබුණු අතර හිස් පතරොම් කොපුවක් නිදන කාමරයේ බිම තිබිලා පොලිසිය සොයාගත්තා. ඉතිරි වෙඩි පහර තුනම වැදී තිබුණේ නාන කාමරයේ දොර පසාරු කරගෙනයි. ඒ අනුව පොලිසිය අනුමාන කරන්නේ ඇයට පළමු වෙඩි පහර වැදී ඇත්තේ ඇඳේදී බවයි. පසුව වෙඩි පහර දරාගෙනම ඇය ජීවිත ආරක්ෂාවට නාන කාමරයට ඇතුළු වි දොර වසාගන්නට ඇති බවයි. ඇගේ අතකට වෙඩි වැදී ඇත්තේ හිස බේරාගැනීමට ඇය අත් දෙක හිස මත තබාගැනීමේ හේතුවෙන් බවත් පොලිසිය කියනවා.ඒ අතර පිස්ටෝරියස්ගේ නිදන කාමරයේ තිබි ලේ තැවරුණු ක්‍රිකට් පිත්තකුත් පොලිසිය සොයාගත්තා. එය ජීවිතාරක්ෂාව තකා ඇය විසින් භාවිතා කරනු ලැබුවක් ද, එසේ නැත්නම් ඇයට පහරදීමට පිස්ටෝරියස් උපයෝගි කරගත් එකක්දැයි යන්න පොලිසිය සොයන්න ගත්තා. මේ සම්බන්ධව පොලිසිය කරුණු කීපයක් ඔස්සේ පරික්ෂණ පවත්වනවා. ඇතැම්විට වෙඩි වැදුණු සිය පෙම්වතිය බේරාගැනීමට පිස්ටෝරියස් මේ ක්‍රිකට් පිත්ත භාවිතා කළා විය හැකි බවටත් තර්කයක් මතුවුණා. ඊට හේතුව නාන කාමරයේ දොර වෙඩි පහරවල්වලට අමතරව කඩා බිඳ දැමීමකටත් ලක්වී තිබීමයි.ඒ අතර තවත් තර්කයක් මතුවුණා. ඉන් කියැවුණේ නිදන කාමරයේ දී අහම්බෙන් ඔහු අතින් වෙඩි වැදී ඇය නාන කාමරයට පලා යන්නට ඇති බවයි. අනතුරුව ඇය බේරාගැනීමේ අදහසින් නාන කාමරයේ අගුළු බිඳීමට ඔහු එල්ල කළ සෙසු වෙඩි පහරවල් ඇයට වැදෙන්නට ඇති බවට තර්කයක් ගොඩනැඟී තිබුණා. පිස්ටෝරියස්ගේ පියා ඇතුළු ඔහුගේ පවුලේ සාමාජිකයන් විශ්වාස කරන්නේත් එයමයි.ඔය අතරේ දී පිස්ටෝරියස්ගේ නිවෙසේ තිබී තහනම් ඖෂධ වර්ගයක් පොලීසිය සොයාගත්තා. ඒ අනුව තහනම් ඖෂධ වර්ගය භාවිතා කිරීමෙන් පසුව පෙම්වතිය ඝාතනය කළාදැයි සොයන්න ඔහුව පරීක්‍ෂණයකටත් භාජනය කළා.කොහොම වුණත් පිස්ටෝරියස් සම්බන්ධව ගොඩනැගී ඇති සියලු කරුණු ඔහුගේ කීර්තිමත් ක්‍රීඩා දිවියට ඉතා හානිකර එකක් වුණා. ලන්ඩන් ඔලිම්පික් ක්‍රීඩා උළෙලට සහභාගි වී ඔලිම්පික් තරගාවලියක් නියෝජනය කළ ලොව මුල්ම දෙපා අහිමි ක්‍රීඩකයා ලෙස ඉතිහාසයට එක්වූ පිස්ටෝරියස්, පැරාලිම්පික් තරග අංශ කීපයකම වාර්තා තැබූ ක්‍රීඩකයෙක්. එවැනි විශිෂ්ට ක්‍රීඩා දිවියකට හිමිකම් කියන පිස්ටෝරියස්ගේ මුළු ජීවිතයම මේ සිදුවීම නිසා අඳුරට තල්ලු වුණා.ඔහු ගතකළ ජීවිතය ගැනත් දැන් කරුණු හෙළිවෙන්නට පටන් අරගෙන. නිතරම අවිශ්වාසයෙන් පෙළෙන පුද්ගලයෙක් විදිහටයි මිනිස්සු ඔහු ගැන කතා කරන්නේ. ඔහුගේ මන්දිරයේ නිදන ඇඳ අසල පිස්තෝලයකුත්, කාමරයේ ජනේලය අසල මැෂින් තුවක්කුවකුත් ඇති බවත් ඊට අමතරව තවත් අවි ආයුධ ළඟ තබාගැනීමට ඉල්ලුම්පත් 7 ක්ම ඔහු යවා ඇති බවත් වාර්තා වුණා. ඔහුට එතරම් අවි ආයුධ කුමකටදැයි මිනිසුන් විමතිය පළ කරනවා. කොහොම වුණත් අපරාධ සම්බන්ධව ලොව වැඩිම ප්‍රතිශතයකට හිමිකම් කියන දකුණු අප්‍රිකාවේ ජනතාව නිරතුරුවම සිය ජීවිත ආරක්ෂාව පිණිස අවි ආයුධ භාවිතා කිරීම සාමාන්‍ය දෙයක්.ප්‍රේමය සම්බන්ධයෙනුත් ඔහුට ඇත්තේ එතරම් හොඳ චරිත සහතිකයක් නම් නෙවෙයි. 26 හැවිරිදි පිස්ටෝරියස් රීවාට කලින් සහ ඇය හා පෙම් කරමින් සිටියදීත් තවත් කාන්තාවන් ගණනාවක් එක්ක ලිංගික සම්බන්ධතා පැවැත්වූ බව හෙළිවුණා.ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022410</link>
    <topic>හිතුවක්කාරකමට වැරදි පාරේ ගියොත් අපි අසරණයි</topic>
    <author>වසන්ත ජයසිංහ ආරච්චිගේ</author>
    <content>හිතුවක්කාරකමට වැරදි පාරේ ගියොත් අපි අසරණයිවිශ්වනාත් කොඩිකාර‘බෝම්බ සහ රෝස’.පසුගිය ආදරවන්තයින්ගේ දිනය දා (14) සිනමා පේ‍්‍රක්‍ෂකයින් අතරට තිළිණ කළ නවතම සිනමාපටයයි. මෙහි ප්‍රධාන චරිතයෙන් ඔබ අතරට එන යෞවනයේ රංගන ශිල්පියෙක් ’විශ්වනාත් කොඩිකාර’. සිනමාවේ මෙන්ම පුංචි තිරයෙන් නිරන්තරයෙන් ඔබ ව මුණගැහෙන විශ්ව මේ දිනවල සිරස රූපවාහිනියේ ‘චායා’ ටෙලිනාට්‍යයෙන් ද ඔබට සමීප වෙනවා. ඉතාම කෙටිකලකදි රංගනයෙන් ඉහළට ආ විශ්ව මෙවර ‘යෞවනයේ අපි’ විශේෂාංගයෙන් මුණගැහෙන්න හිතුවා.’බෝම්බ සහ රෝස’ චිත්‍රපටයෙන්ම අපේ කතාබහට ආරම්භයක් ගමු.ඔව් ඇත්තටම ‘බෝම්බ සහ රෝස’ තිරගතවීම ගැන ලොකු සතුටකින් මම මේ දිනවල ඉන්නේ. මම හිතන්නේ මගේ රංගන ජීවිතයේත් වෙනසක් වුණ සිනමාපටයක්.මෙහි චරිතය වෙළෙඳ දැන්වීම් ආයතනයක වැඩ කරන දඟකාර කොල්ලෙක්. ඔහුට බරක් පතළක් නෑ. ගැහැනු ළමයි ඇසුර වගේම පාතාලයත් එක්කත් ඔහුට ගනුදෙනු තියෙනවා. ඉතිං අමුතුම මාදිලියේ චරිතයක්.ඒ කියන්නේ යම් අභියෝගාත්මක චරිතයක් ඔබට ලැබුණා කියන එකද?පැහැදිලිවම ඔව්. හැබැයි මම බයවුණේ නැහැ. මගේ නාට්‍ය ජීවිතයේ ගුරා මගේ ළඟින්ම හිටියා. මහේන්ද්‍ර පෙරේරා ඔහු මට බොහෝ දේවල් කියලා දුන්නා මේ චරිතය හසුරුවන්න ඕන කොහොමද කියලා.තවත් පැත්තකින් අපි චරිතයක් කරනවා කියන්නේ ලොකු අභියෝගයක් තමයි. මොකද රංගනයේ යෙදෙනවා කියන්නේ සමාජයේ ජීවත්වෙන චරිතයක් අපි කරන්න ඕන. ප්‍රේක්‍ෂකයන්ව රවට්ටන්න බැහැ.බොරු කරන්න බැහැ. මොකද අද වෙනකොට ප්‍රේක්‍ෂකයාම තීරණය කරනවා මෙයාගේ කාලේ ඉවරයි කියලා. මෙයාට රඟපාන්න පුළුවන්ද බැරිද කියන එක.ඒ නිසා ආවාට ගියාට රඟපාන්න බැහැ කියන එක මම තේරුම් අරන් ඉන්නේ.’පබා’, ‘අමා’. දැන් ‘චායා’ මට හිතෙනවා ඔබ මෙගා ටෙලිනාට්‍ය වලටම කොටුවුණු නළුවෙක් කියලා.එහෙම කොටුවුණා කියන්න බැහැ. කොහොමත් මම එකවතාවට එක නාට්‍යයයි කරන්නේ. ඇත්තම කිව්වොත් මට නාට්‍යවලින් හම්බකරන්න ලොකු බලාපොරොත්තුවක් නැහැ. මේක මගේ වෘත්තිය තමයි. නමුත් රංගනයෙන් නාට්‍යයකට එක්වෙන්න ආරාධනාවක් ආවොත් එය මෙගාද නැද්ද කියන ප්‍රශ්නය මට අදාළ නැහැ. මම හරිම ආසයි රඟපාන්න. මගේ ප්‍රේක්‍ෂකයින් වෙනුවෙන් යමක් මට කරන්න පුළුවන් වුණා කියලා ලබන සතුට මට මුදලකින් මිල කරන්න බැහැ.‘බෝම්බ සහ රෝස’. චිත්‍රපටයේ උපෙක්ෂා සමඟඔබේ පියාගේ පද්මසිරි කොඩිකාර දැන හැඳුනුම්කම් නිසා අද විශ්වනාත් කොඩිකාර ක්ෂේත්‍රයේ ඉන්නවා කිව්වොත්.ඔව් ඒක එකපැත්තකින් හරි. තාත්තා නිසා තමයි මම ක්ෂේත්‍රයට එන්නේ. හැබැයි තාත්තා බලකළේ නැහැ. තාත්තා මට කිව්වේ මේ ක්ෂේත්‍රයේ ඉන්න අමාරුයි.මාර කට්ටක් කන්න ඕන. එන්න ලේසියි යන්න ලේසියි. හැබැයි රැඳෙන්න අමාරුයි කියලා හැම වෙලේම කිව්වේ. ඒ මොනදේ වුණත් මගේ හැකියාවක් නැත්නම් අද මට මෙහෙම රැඳෙන්න බැහැනේ.හොඳයි මේ දිනවල විකාශය වන ‘චායා’ ටෙලිනාට්‍යය ගැන අපි කතා කරමු.’චායා’ කියන්නේ මම ආසා කරන කතාවක්. මට ලැබෙන ප්‍රතිචාර ඉහළයි. ‘අසංක’ කියන මේ චරිතය ආදරයට ආදරය කරන, චරිතයක්. සමහර අය මට කියනවා අයියේ ඔයා හරි බොළඳයිනේ චරිතයේ රඟපානවා කියලා. ඇත්තටම මම එයාලට කියන්නේ එහෙනම් මගේ රංගනය සාර්ථකයි. මට සතුටුයි කියලා. මොකද ආදරය ඉස්සරහා කවුද බොළඳ නොවෙන්නේ. ඒක ඕනෑම කෙනකුට මොන තරාතිරමක හිටියත් වෙන දෙයක්.අද නළු නිළියන්ට සමාජයේ ඇතිවෙලා තියෙන මතය ගැන මොකද හිතෙන්නේ.මෙහෙමයි මට මේ ක්ෂේත්‍රයේ හැමෝම සහෝදර සහෝදරියෝ වගේ. සමාජයේ ගොඩනැගිලා තියෙන මතවලට එකඟ වෙන්න මට බැහැ.අපිට සිද්ධ වෙනවා නිළියන් සමඟ කටයුතු කරන්න. හැබැයි අපි කොහේ හෝ ලොකේෂන් එකක කතා කර කර හිටියොත් ඔන්න සමහරු විවිධ පද හදනවා විශ්ව අර නිළියත් එක්ක යාළුයි කියලා.පසුගිය කාලේ අපේ අයට ඔය වගේ විවිධ දේ කිව්වා. ඉතිං මේ හැමදේම පිළිගන්න අමාරුයි. ඇත්ත ස්වභාවය යට ගිහින් බොරුව උඩට එන්නේ.අද තාරුණ්‍යය කියන එක ගැන මොකද හිතන්නේ?අපි හැමෝටම තරුණ කාලයක් තියෙනවා. මම නම් විශ්වාස කරන්නේ ඒ කාලේ අපි උපරිම ප්‍රතිඵල නෙළාගන්න ඕන හරි විදිහට. ආයෙමත් ඉතිං ඒ වගේ ලයිෆ් එකක් එන්නේ නැහැනේ. මම නම් ඇත්තටම සතුටු වෙනවා. අද දෙමව්පියන්ව, යහළුවන්ව හැමෝවම සතුටෙන් තියන්න මට පුළුවන් වෙලා තියෙනවා. ඒ වගේම වැරැදි කරලා නැහැ. තරුණ කාලේ කියන්නේ පොඩි හිතුවක්කාරකමකුත් තියෙන වයසනේ. එහෙමයි කියලා වැරැදි පාරේ ගියොත් අපි අසරණයි. ඒ නිසා හරි පාර හොයාගන්න අපි දැනගන්න ඕන.පුංචි තිරයේ තාමත් ඔබ පෙම්වතා වුණත් තිරයෙන් පිට ඒ ගැන හා හූවක් නැහැ.ඇත්තම කිව්වොත් මට තාම ආදරයක් නැහැ. මේක මේ හැමෝම කියනවා වගේ රැල්ලට කියන දෙයක් නෙමෙයි. මම හරි ආසයි ආදරේ කරන්න. ඉතිං එහෙම කෙනෙක් මම තාම හොයනවා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022411</link>
    <topic>සුරංගනා කතාවකට නව අරුතක්</topic>
    <author>කුමාර සිරිවර්ධන</author>
    <content>සුරංගනා කතාවකට නව අරුතක්Hansel and Gretelජර්මනියේ මුඛ පරම්පරාවෙන් පැවත ආ සුරංගනා කතාවක් 1812 ග්‍රිම් සොහොයුරන් අතින් ලේඛනගත කෙරිණි. ඉන් කියැවුණේ මිනී මස් බුදින මන්ත්‍රකාරියකගේ ග්‍රහණයට හසුව ගැලවී එන කුඩා සොහොයුරකු හා සොහොයුරියක පිළිබඳ පුවතකි. එම සුරංගනා කතාව කාටූන් ලෙස රූපවාහිනියටත් චිත්‍රපට ලෙස සිනමාවටත් කිහිප වාරයක්ම නැඟී තිබේ.එහෙත් පසුගිය ජනවාරි 25 දා සිට ලොව පුරා ප්‍රදර්ශනය වන ‘හැන්සල් ඇන්ඩ් ග්‍රේට්ල්’ චිත්‍රපටය නිර්මාණය වී තිබෙන්නේ එම සුරංගනා කතාවට නව අරුතක් සපයමිනි. මිනිත්තු 66ක ධාවන කාලයකින් යුක්තව ඩොලර් ලක්ෂ 600ක වියදමින් තැනුණු මෙම චිත්‍රපටයේ හැන්සල් සහ ග්‍රේට්ල් කුඩා දරුවන් නොව තුරුණු වියේ පසුවන සොයුරු සොයුරියන්ය.සුරංගනා කතාවේ පරිදි ජින්ජර් බ්‍රෙඩ් නිවහනේ මිනීමස් බුදින මන්ත්‍රකාරිය ඔවුන් දෙදෙනාට හමුවීමෙන් වසර පහළොවකට පසු චිත්‍රපටයේ කතාව ඇරැඹෙයි. මන්ත්‍රකාරියන්ට දැඩිව වෛර කරන තරුණ සොහොයුරු සොහොයුරි දෙපළ ඒ වන විට මන්ත්‍රකාරියන් දඩයම් කරන්නන් බවට පත්ව සිටිති. නවීන ආයුධවලින් සන්නද්ධව සිටින ඔවුහු තම කාර්යය පිළිබඳ මහත් ජනප්‍රියත්වයක් ද අත්කරගෙන සිටිති. නොදන්නා හේතුවක් නිසා ඔවුනට මන්ත්‍රකාරියන්ගෙ සාපයන්ගෙන්, අණවින හදි හූනියම්වලින් හානියක් සිදු වන්නේ ද නැත.ජර්මනියේ ඔගස්බර්ග් හි නගරාධිපතිවරයා හැන්සල් සහ ග්‍රේට්ල්ව කැඳවන්නේ නගරයට නුදුරු වනාන්තරයේ වෙසෙන කෲර හා බිහිසුණු මියුරියල් නමැති මන්ත්‍රකාරිය විනාශ කරනු පිණිසය. ඔවුන් ඔගස්බර්ග් වෙත පැමිණි දිනට දෙදිනකට පසු එළඹෙන ‘සඳ ලේ රතු පැහැ ගැන්වෙන’ රාත්‍රියේ පැවැත්වෙන මන්ත්‍රකාරියන්ගේ සමුළුවකදී ප්‍රදේශයේ කුඩා ළමයින් පිරිසක් බිලි දීම මියුරියල් ගේ අරමුණ වෙයි.හැන්සල් හා ග්‍රේට්ල් තවත් අභියෝගයකට මුහුණ දෙන්නේ ඔග්ස්බර්ග් නගරයේ පාලනය කෲර ෂෙරීෆ්වරයකු හා මන්ත්‍රකාරියන්ට සහාය පළ කරන්නකු වූ බෙරින්ජර් අතට පත්වීමත් සමඟිනි.සියලු අභියෝග පරයා තම කීර්තිය රැකගන්නට, ඔග්ස්බර්ග් හි දරුවන් බේරාගන්නට හැන්සල් හා ග්‍රේට්ල් සමත් වේවිද?හැන්සල් ඇන්ඩ් ග්‍රේට්ල් විච් හන්ටර්ස් ත්‍රිමාන සිනමා පටය ටොමී මිර්ෆේලා හා පල් ෆෙරෙල් එක්ව අධ්‍යක්ෂණය කර තිබේ. එහි තිර රචනය සැකසී ඇත්තේ ටොමී මිර්ෆේලා සහ ඩී.ඩබ්ලිව්.හාපර් අතිනි. ජෙරමි රෙනර් හැන්සල් ලෙස ද ගෙමා ආර්ටෙර්ටන් ග්‍රේට්ල් ලෙස ද රඟන මෙහි මියුරියල් නමැති මන්ත්‍රකාරිය ලෙස ෆැම්කේ ජැන්සෙන් ද බෙරින්ජර් නමැති ෂෙරීෆ්වරයා ලෙස පීටර් ස්ටොර්මේකර් ද රඟපාති.ත්‍රාසජනක දර්ශන සපිරි ක්‍රියාදාම චිත්‍රපටයක් වන ‘හැන්සල් ඇන්ඩ් ග්‍රේට්ල්’ සුරංගනා කතාවක් පසුබිම් කරගත්ත ද ළමා චිත්‍රපටයක් නම් නොවේ. මේ වන විට එය ශ්‍රීී ලංකාව ඇතුළු බොහෝ රටවල සාර්ථකව තිර ගත වෙමින් තිබේ.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022412</link>
    <topic>මහද තුරු හිසේ ප්‍රථම මල් සම්පත නුඹයි</topic>
    <author>ජෝජ් රොබ්සන් ද සිල්වා</author>
    <content>මහද තුරු හිසේ ප්‍රථම මල් සම්පත නුඹයිප්‍රේමය ලොව සැම තැනම ඇති හැම දෙනටම හමු වෙලා ඇති එනමුදු ප්‍රේමය කිමැයි කියා හඳුනා ගත් කිසි කෙනෙකු නැතී...!(පද – යමුනා මාලනී පෙරේරා)පෙරදා එලෙස ගැයුවත් අද ඔහු “ප්‍රේමය” කිමැයි කියා හඳුනා ගෙන ජීවිතය සුවඳවත් කරවන “මල් සම්පත” (සහකාරිය) අතගෙන ප්‍රේමයේ කිරුළ පැලඳ හිඳින්නේ ය. දශක එක හමාරකට වැඩි කාලයක් පුරා තාරුණ්‍යයේ ආදරණීය සිත් සිය ළෙන්ගතු ස්වරයෙන් රසවත් කළ ඔහු - චන්දන ලියනආරච්චි ය. චන්දන පසුගිය හත්වැනිදා යුග දිවියට පිවිසියේ ය. ඒ – ඔහු සත් වසරක් පෙමින් බැඳී සිටි නදීෂිකා ශ්‍රී දේවි සමඟින් ය. චන්දන සිය සහකාරිය සහ නව දිවිය පිළිබඳ “රසඳුන” සමඟ කළ කතා බහයි, මේ.”තාමත් අපි දෙන්නාට කතා කරලා බොහෝ දෙනෙකු සුබ පතනවා. අවුරුදු හතක ප්‍රේම සම්බන්ධයකින් දැන හඳුනා ගෙන තමයි පෙබරවාරි හත්වැනිදා අපි විවාහ වුණේ. චාම් අයුරිනුයි අපි අපේ විවාහ උත්සවය පැවැත්වූවේ. වත්තල ශාන්ත ආනා දෙව් මැදුරේදී චාරිත්‍රානුකූලව විවාහ මංගල්‍යයේ කටයුතු සිදු කරලා කටුනායක ෆුල්මූන් හෝටලයේ දී පි‍්‍රය සම්භාෂණය පැවැත්වූවා. අපේ විවාහයේ සාක්ෂිකරුවන් ලෙස මාලිනී ෆොන්සේකා සමඟ නිහාල් සර් (විශාරද නිහාල් ගම්හේවා) අත්සන් කළා.”හදිසියේම චාම් විවාහ මංගල්‍යයකින් ඔබ යුග දිවියට පිවිසුණේ ඇයි..?”අවුරුදු හතක් අපි ඇසුරු කළානේ. ඒ නිසා හදිසියේම සිදු වූ විවාහ මංගල්‍යයක් නෙමේ අපේ මංගල්‍යය. කොහොමත් මම සරල චාම් මිනිසෙකු හින්දා මගේ විවාහයත් චාම්ව සරලව සිදු කළා. එච්චරයි. කලා ක්ෂේත්‍රයේ හිතවතුන් අතරිනුත් ටික දෙනෙකුට තමයි අපේ මංගල්‍යයට ආරාධනා කෙරුවෙත්.”චන්දනට මුලින්ම ශ්‍රීදේවි මුණගැසුණේ කොහොමද..?”මංගල සාදයක ගී ගයන්න ගිය දවසකදීයි මට ‘දේවි’ ව (ඔහු ඇය අමතන්නේ ‘දේවි’ නමින් ය.) මුලින්ම මුණ ගැසුණේ. ඉන්පසු අපි දෙන්නා දැන හඳුනා ගෙන ඇසුරු කිරීමේ දී තමා තේරුම් ගත්තේ හැමදාම එකට ජීවත් වෙන්න අපි අපිට ගැළපෙන බව.නිළි රැජන මාලනී ෆොන්සේකා සමඟ චන්දන ශ්‍රීදේවි යුවළ”දේවි” පිළිබඳ තොරතුරු බිඳක් කියමු ද..?”හ්ම්.. ම්.. එයා කොළඹ බම්බලපිටියේ ව්‍යාපාරික පියෙකුගේ දුවෙක්. ඉගෙන ගෙන තියෙන්නේ ශාන්ත පාවුළු බාලිකාවේ. දේවි භාරත නාට්‍ය ශිල්පය හදාරන නර්තන කලාවට දක්ෂ ශිල්පිනියක්. ඒ වගේම ගායන හැකියාවකුත් ඇයට තියෙනවා. දේවිගේ පවුලේ දේවිට වැඩිමල් සහෝදරයෙකුත් බාල සහෝදරයින් දෙදෙනෙකුත් ඉන්නවා.”මේ රටේ දහස් ගණන් තරුණියන් ඔබේ සහකාරිය වෙන්න කැමැත්තෙන් උන්නානේ. ඔවුන් අතරින් දේවිවම සහකාරිය ලෙස තෝරා ගත්තේ ඇයි..?”දේවි මට දෙවියන් වහන්සේ විසින් තෝරා දුන් සහකාරියයි. එදා අපේ මංගල්‍ය කටයුතු මෙහෙයවීමට ශාන්ත ආනා දෙව් මැදුරේදී පියතුමන්ලා මෙන්ම කන්‍යා සොහොයුරියන් බොහෝ දෙනෙකු සහභාගි වූ අයුරුත් එහිදී අපි වෙනුවෙන් ගීතිකා ගායනා කෙරුණු අයුරුත් සිහිවෙද්දී දෙවියන් වහන්සේගේ ආශිර්වාද ඇතුව අපේ හමුවීම වගේම එක් වීමත් සිදු වූ බව මම විශ්වාස කරනවා.””දේවි” යෞවනයේ දී ඔබ පැතුව සිහින කුමරියම ද..?”ඔව්. මා සෙව්ව ආදරය දේවි ළඟ තියෙනවා. දේවි ආදරය කරන්නේ චන්දන ලියනආරච්චි නමින් මේ ලෝකේ ජීවත් වෙන සරල චාම් දිවි පෙවෙතකට හුරු වුණු සාමාන්‍ය මිනිසාට මිස ජනපි‍්‍රය ගායකයාට නෙමේ. විශේෂයෙන්ම ප්‍රේමය හඳුනා ගන්නත්, මගේ හැකියාවන්, දුර්වලකම් මෙන්ම මාව ද තේරුම් ගන්නත් දේවිට පුළුවන් වුණා. දේවිත් කලාවට සම්බන්ධ නිසා කලා ක්ෂේත්‍රය පිළිබඳ දැනුමක් තිබීමත්, ඉදිරිය බලා කළ යුතු කටයුතු අරමුණක් ඇතුව තීරණය කරන්න සහ අපේම ක්‍රමයකට ජීවත් වෙන්න නොවෙනස් වන සිතක් දේවිට තිබීමත් වැදගත් වුණා. මම හෙව්වේ වෙනස් වෙන්නේ නැති ආදරයක්. ඒ ආදරය දේවිගෙන් අද මට හිමි වී තිබෙනවා.”සුබ පැතීමට පැමිණි කලා ලොවේ හිතවතුන් සමඟසත් වසරක්ම පෙම් කරද්දී ඔබ දේවි වෙනුවෙන් ගැයූ ගී මොනවා ද..?”නැහැ - දේවි වෙනුවෙන් තවම එක ගීතයක් වත් ගායනා කරලා නැහැ. ඉදිරියේදී නම් ගායනා කෙරේවි. දේවිටත් ගායන හැකියාව තිබෙන හින්දා එයයි මමයි යුග ගීතයක් ගයන්නත් ඉඩ තියෙනවා අත්හදා බැලීමක් විදිහට. දැනට music trackඑක කරලයි තියෙන්නේ. ඉන්දියානු සරල ශාස්ත්‍රීය සංගීතයට දේවි කැමැතියි. හොඳ නිර්මාණ කරන්න එයා මාවත් උනන්දු කරනවා. මා ගැයූ ගීත අතරින් ‘ප්‍රේමය ලොව‘ – ‘සුවඳ මට දී’ – ‘සිතින් අදිනවා’ සහ ‘පොල් රුප්පාවේ’ වැනි ගීතවලට එයා වැඩි කැමැත්තක් දක්වනවා. ගීතයක අර්ථය ගැන හිතනවා. හින්දි ගීතයක වුවත් අරුත සොයා ගෙන විඳිනවා. ගායනයේත් සංගීතයේත් රසවත් බවට විශේෂ කැමැත්තක් දක්වනවා.”විවාහයෙන් පසුව ඔබ දේවිට නර්තන කලාව තහනම් කළා ද..?”දේවි නර්තන කලාවට කැමැතියි. ඒ නිසා ඊට මම තහංචි පනවන්නේ නැහැ. අපි දෙන්නා අවබෝධයෙන් යුතුව ඉදිරියේ දී ඒ පිළිබඳ කටයුතු කරනවා. සුදුසු පරිසරයක තවදුරටත් නර්තනය හදාරන්නත්, එයාගේ දැනුම ළමා පරපුරට කියා දීමටත් ඉඩකඩ සලසා දෙන්න මම අදහස් කරගෙන ඉන්නවා. විවාහය ජීවිතයේ විශේෂ කඩ ඉමක් බව සැබෑව. ඒත් අනවශ්‍ය තහංචි හෝ සීමා මායිම් ඒ තුළ පැවතිය යුතු නැහැ.”තහංචි, සීමා මායිම් නොමැති ඔබේ නව දිවිය ගෙවන්නෙත් සුපුරුදු පරිදි ගමේම ද..?”බොහෝ දුරට එලෙස වේවි. මගේ ගම - වෙරළුගම සුන්දරයි, නිස්කලංකයි. අපි දෙන්නාම කලබලකාරී නොවන ඇසට ප්‍රසන්න ශබ්ද අඩු පරිසරයටයි කැමැති. දේවි මස්, මාළු කන්නේ නැහැ. එළවළු, පලතුරු වලට තමයි එයා වැඩිපුර කැමැති. විශේෂිත අවස්ථාවකදී හැර මා සහභාගි වන සංගීත ප්‍රසංග හැම එකකටම එයාව කැඳවා ගෙන යන්නේ නැහැ. මගේ අම්මා, අක්කලා ඇතුළු පවුලේ හැමදෙනා සමඟම දේවි ළෙන්ගතුව කටයුතු කරනවා. මගේ කටහඬ, ජනපි‍්‍රයත්වය, පවුල, පරිසරය වගේම දේවිත්, එයාගේ පවුල් වටපිටාවත්, අපේ ජීවිත වලට මා බලාපොරොත්තු වුණු ලෙසින්ම වාසනාවක්. ඒ හැමදේමත්, හැමෝමත්, මේ ආදරණීය බිරියත් මට දුන්නේ දෙවියන් වහන්සේ කියලා මං විශ්වාස කරනවා.”ඔබ ගැයූ නවතම ගීත කිහිපයක්ම ගුවන් විදුලි නාළිකා වලින් මේ දිනවල අසන්න ලැබෙනවා. ඉන් හැඟවෙන්නේ මේ වසරේදී ඔබේ අලුත් ගීත එකතුවක් රසවිඳින්න ශ්‍රාවකයින්ට අවස්ථාව උදාවන බව ද..?”මගේ ගීත ඇතුළත් හයවැනි ඇල්බමය එළිදක්වන්නේ මේ වසරේදි යි. ඒ සඳහා මේ දිනවල අලුත් ගීත නිර්මාණය කරගෙන යනවා. පසුගිය කාලයේ දී වගේම දේවි මේ ගීත ඇල්බමයේ කටයුතු වලටත් උනන්දුවෙන් සහාය වෙනවා. මගේ ගීත ශ්‍රාවකයින් මගෙන් වැඩිපුර බලාපොරොත්තු වෙන්නේ ආදරය පිළිබඳ ගීතයි. ආදරය කාටත් පොදු මාතෘකාවක්නේ. විවිධ වූ අර්ථ වලින් කොයිතරම් ලිව්වත්, ගැයුවත් ලියා ගයා ඉවර කරන්න බැහැ ආදරය ගැන නම්. ඒ නිසා වෙනදා වගේම මගේ රසික රසිකාවින්ට රසවත් ආදර ගී වැඩි ගණනක් මේ ඇල්බමයේත් ඇතුළත් කරන්න මං බලාපොරොත්තු වෙනවා.””විශාරද චන්දන ලියනආරච්චි” ලෙසින් ඔබ ඔබව හඳුන්වා නොගන්නේ මන් ද..?”ගැළපෙන අවස්ථාවලදී පමණයි මම එලෙස භාවිතා කරන්නේ. අපේ සමාජයේ මෙන්ම සංගීත ක්ෂේත්‍රයේ මතුවන විවිධ රැලිවලට හසුනොවී මගේ අනන්‍යතාවත් ගායන වෘත්තියේ ගෞරවයත් රැකගෙන මගේ හැකියාවේ පමණින් හොඳ ගීත කලාවත් තුළ රැඳී සිටීමටයි මම කැමැති. මගේ ඒ කැමැත්තට මේ රටේ ගීත ශ්‍රාවකයින්ගේ අනුමැතිය ලැබී තිබෙනවා. මේ තත්වයේ මම අද ඉන්නේ ඒ නිසයි. දෙවියන් වහන්සේට පළමුවත් දෙමව්පියන්ට සහ ගුරුවරුන්ට දෙවනුවත් මගේ ජීවිතයේ ලැබූ මේ සියලු භාග්‍යයන් වෙනුවෙන් මම ස්තූතිවන්ත වෙනවා.”ආදරණීය ගායන ශිල්පි චන්දනටත් ඔහුගේ යුග දිවියේ මල් සම්පත (සහකාරිය) වූ ශ්‍රීදේවිටත් යහපත් අනාගතයක් වේවා යි පාඨක ඔබ සමඟ අපි සුබ පතමු.මහද ගඟන තලේ සොඳුරු සඳ සම්පත නුඹයි මහද මිහිතලේ ලකල තුරු සම්පත නුඹයි මහද තුරු හිසේ ප්‍රථම මල් සම්පත නුඹයි...!(පද – යමුනා මාලනී)ජෝජ් රොබ්සන් ද සිල්වාඡායාරූප - අංජන කුමාරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022413</link>
    <topic>වෙසුල් සිනමා උලෙළේ ඉහළම සම්මානය දිනූ ‘ඔබ එක්ක ඔබ නැතිව’</topic>
    <author>ඈෂ්ලි රත්නවිභූෂණ</author>
    <content>වෙසුල් සිනමා උලෙළේ ඉහළම සම්මානය දිනූ ‘ඔබ එක්ක ඔබ නැතිව’පසුගිය පෙබරවාරි මස 05 – 12 දක්වා ප්‍රංශයේ වෙසුල් නගරයේ පවත්වන ලද 19 වැනි වෙසුල් අන්තර්ජාතික ආසියාතික සිනමා උලෙළේ දී ප්‍රසන්න විතානගේ නිර්මාණය කළ අලුත්ම චිත්‍රපටය වූ ’ඔබ එක්ක ඔබ නැතිව‘ එම උලෙළේ තරගකාරී අංශයේ හොඳම චිත්‍රපටය ලෙසCyclo d’Or සම්මානයත් හොඳම ආසියාතික චිත්‍රපටයට පිරිනැමෙන නෙට්පැක් සම්මානයත් දිනා ගත්තේය. මෙය එක්තරා ආකාරයකට පුදුම සිදුවීමකි. පසුගිය 18 වැනි වෙසුල් සිනමා උලෙළේ දී අරුණ ජයවර්ධනගේ ‘නිකිණි වැස්ස’ චිත්‍රපටයට ද මෙම සම්මාන ද්වයම හිමි විය. වෙසුල් සිනමා උලෙළේ අධ්‍යක්ෂවරුන් වන්නේ මර්තින් නෙරුවානේ හා යාන් – මාක් නෙරුවානේ යුවළය. ඔවුන් දෙදෙනාම ආසියාතික සිනමාව පිළිබඳ ඉතා අවදි මනසකින් පසුවෙති.මෙම උලෙළ ආරම්භ වූයේ 1995 දී වන අතර 20 වසරක් සපුරන 2014 සිනමා උලෙළේ දී ශ්‍රී ලාංකේය සිනමාව පිළිබඳ විශේෂ අවධානයක් යොමු කිරීමට අදහස් කරන බව මර්තින් මා සමඟ පැවසුවාය.වෙසුල් යනු ජනාකීර්ණ නොවන අතිශය මනස්කාන්ත වටපිටාවකින් යුත් නගරයකි. 2012 වර්ෂයේ දී එම උලෙළ නැරඹූ ප්‍රේක්ෂක සංඛ්‍යාව තිස් දහසකට ආසන්නය. මෙම උලෙළ නිසාම එම නගරයේ ජනතාව ආසියාතික සිනමාවට බෙහෙවින් ඇලුම් කරති. තරගකාරී අංශය සඳහා ඇතුළත් කරනු ලබන්නේ මෙයට පෙර ප්‍රංශයේ කිසිදු සිනමා උලෙළක හෝ වාණිජ පදනමකින් තිරගත නොකරන ලද චිත්‍රපටය. මෙවර තරගකාරී අංශයට සිනමා කෘති 09ක් ඉදිරිපත් කර තිබුණි. මේ අතර සුප්‍රකට ඉන්දුනීසියානු සිනමාකරු රිරි රීසා ගේ Atambua 39 o Celsius,, ජපන් සිනමාකරු කොඛයාෂි මසාහිරෝ ගේ Japan’s Tragedy යන චිත්‍රපට ද විය.ප්‍රධාන ජූරියේ සභාපතිවරයා වූයේ සුප්‍රකට ඉන්දුනීසියානු සිනමාකරු ගරින් නුග්රෝය. තරගකාරී අංශයේ හොඳම චිත්‍රපටයට හිමි සම්මානය ඕ මුවෙල් අධ්‍යක්ෂණය කළ බ්ඪඵඥභත නමැති කොරියානු චිත්‍රපටය හා ප්‍රසන්න විතානගේ ගේ ‘ඔබ එක්ක ඔබ නැතිව‘ චිත්‍රපටය අතර සමව බෙදී ගියේය.කළු - සුදු කෘතියක් වූ කොරියානු චිත්‍රපටය තමන් වාසය කරන දිවයිනේ 1948 දී ඇතිවූ අරගලකාරී වාතාවරණය තුළ එම දූපත් වැසියන් ගල් ගුහාවක සැඟවී සිටීමත් 1954 දක්වා පැවැති මෙම අරගලකාරී පසුබිම තුළ ඇමෙරිකානු හමුදා විසින් තිස්දහසකට ආසන්න සිවිල් වැසියන් සංඛ්‍යාවක් මරා දමන ලදී.වෙසුල් සිනමා උලෙළේ නෙට්පැක් ජූරිය සාමාජිකයෝ තිදෙනෙකුගෙන් සමන්විත වූහ. සභාපතිවරයා වූයේ අද ඇෆ්ගනිස්ථාන සිනමාකරුවන් අතර ඉදිරියෙන්ම සිටින සිද්ධික් බර්මාක්ය. රෝම විශ්වවිද්‍යාලයේ ඉන්දියානු උපමහාද්වීපයේ සාහිත්‍ය හා නේපල්ස් සරසවියේ නව ටිබෙට් භාෂාව හා සාහිත්‍යය පිළිබඳ තරුණ මහාචාර්යවරියක වන මාරා මත්තා ද, කාම්බෝජයේ වාර්තා සිනමාකරුවෙක් වන කවිච් නියෑං ද අනෙකුත් සාමාජිකයෝ වූහ. මා වෙත එවූ විද්‍යුත් තැපෑලකින් සිද්දික් බර්මාක් මෙලෙස සඳහන් කරයි.”ප්‍රසන්න විතානගේ තරගකාරී අංශයේ අනෙක් චිත්‍රපට අධ්‍යක්ෂණය කළ කිසිවෙකුට දෙවැනි නොවන බව ජූරියේ අදහස විය. ඒ නිසාම ඔහුCyclo d’Or සම්මානය ද දිනා ගත්තේය. හිතවත් ඈෂ්ලි, ඔබට මෙන්ම ශ්‍රී ලංකාවේ සියලුම සිනමාකරුවන්ට මගේ සුබ පැතුම් පිරිනමමි” ආචාර්ය මාරා මත්තා මා වෙත එවූ පණිවුඩයේ ඇය මෙසේ සඳහන් කරයි.”ප්‍රසන්නගේ චිත්‍රපටය විශිෂ්ට කලාත්මක නිර්මාණයක් මෙන්ම දෘශ්‍ය කාව්‍යයක් බඳු කෘතියකි. ඔහු මෙම සම්මාන දෙකටම හිමිකරු වීම අතිශයින්ම සුදුසුය. මම ශ්‍රී ලංකාවටත් මෙම සුවිශේෂ සිනමාකරුවාටත් සුබ පතමි.”ඈෂ්ලි රත්නවිභූෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022414</link>
    <topic>හොල්වුඩ් පුරයෙන්</topic>
    <author/>
    <content>හොල්වුඩ් පුරයෙන්ගායක, ජස්ටින් ටිම්බර් ලේක් නවතම ගීත එකතුවක් පසුගිය දා නිකුත් කළා. වීඩියෝ ගීත එකතුවක් වන මෙය නිකුත් කෙරුණේ ආදරවන්තයින්ගේ දිනයේ දී යි. ජස්ටින් මේ ගීත එකතුව නම් කර ඇත්තේ ‘සූට් ඇන්ඩ් ටයි’ නමින්.මෙහි ඇතුළත් වන එක ගීතයක් නිර්මාණය වී ඇත්තේ සුපිරි ගායිකා බ්‍රිට්නි ස්පියර්ස් වෙනුවෙන්. ජස්ටින් මීට කලකට ඉහත දී මේ සුරූපී ගායිකාව සමඟ පෙමින් වෙලී සිටියා. පසු කාලයකදී ඒ ආදරය නිමාවට පත්වූයේ නැටුම් ශිල්පියෙකු සහ අධ්‍යක්ෂවරයෙකු වන වේඩ් රොබ්සන් සමඟ බ්‍රිට්නි පෙමින් බැඳුණු නිසයි. මෙලෙස නිමාවට පත්වූ ප්‍රේමය වෙනුවෙන් නිර්මාණය වූ එම ගීතය රසික පරපුර අතර ජනප්‍රිය වී තිබෙනවා.”ජීවිතයේ සමහර වෙලාවට හිතෙනවා, තමන්ට ගැළපෙන ම කෙනා හමුවුණාය කියලා. ඒත්, ටික කාලයක් ගතවෙද්දීයි තේරෙන්නෙ, ඒ හමුවුණේ පෙම්වතියක් නෙමෙයි, නපුරු ගැහැනියක් ය කියලා” ජස්ටින් එලෙස පැවසූවත් පසුව ඔහු පැවසුවේ තමන් බ්‍රිට්නිට ගෞරව කරන බවයි.ජනප්‍රිය නිළියක වන ඩෲ බැරිමෝර් කාලයක් තිස්සේ පච්ච කලාවට ඇලුම් කළා. ඇය ඒ නිසාම තම සිරුර පුරාම නොයෙකුත් මාදිලියේ සිතුවම් පච්ච කොටාගෙන සිටියා. හොලිවුඩ්පුර ආරංචි මාර්ග සඳහන් කරන්නේ ඇයගේ උදරය මත සමනලයෙකුගේ රුවක් ද, පාදයක කුරුසයක් ද, ශරීරයේ පිටුපස ප්‍රදේශයෙහි සුරංගනාවියකගේ රුවක් ද, උකුල ප්‍රදේශයෙහි මල් කළඹක් ද පච්ච කොටාගෙන තිබූ බවයි.මේ වන විට 37 වැනි වියෙහි පසුවන ඩෲ, හදිසියේම තීරණය කළේ මේ පච්ච සිතුවම් වහාම ඉවත් කර දැමීමටයි. මේ හදිසි තීරණයට හේතුව කුමක්දැයි ඇය නොපැවසුව ද ඇයගේ හිතවතුන්, හිතවතියන් පැවසුවේ පෙම්වතාගේ බලපෑම නිසා ඩෲ මෙවැන්නක් සිදුකළ බවයි. ඇයගේ පෙම්වතා යුදෙව් ජාතිකයෙක්. ඔහුගේ දෙමව්පියන් ද යුදෙව් ජාතිකයන්. ඔවුන්ගේ ද බලපෑම නිසා ඩෲ තම සිරුරේ මෙතෙක් රඳවාගෙන සිටි සිතුවම් මකා දැමීමට පෙලඹුණු බවයි පැවසෙන්නේ. මින් මතුවට මෙවැනි පච්ච කෙටීම්වලින් ඈත්ව සිටින බවයි ඩෲ බැරිමෝර් පවසන්නේ.ජනප්‍රිය නළු ටොම් කෲස්, තමන් සතු තට්ටු නිවාසය පවුම් මිලියන 3කට විකුණා දැමීමට තීරණය කරලා. මේ තට්ටු නිවාසය ඔහු මිලදී ගත්තේ අවුරුදු 29කට කලින්. ටොම් කෲස් සතුව තිබෙන මේ තට්ටු නිවාසය පිහිටා තිබෙන්නේ ඇමෙරිකන් ෆෙල්ට් ගොඩනැඟිල්ලේ 10 වැනි මහලේ. වර්ග අඩි 2200කින් සමන්විත මේ නිවස විකුණා දැමීමේ කටයුතු කිසිදු බ්‍රෝකර්වරයෙකුට නොපැවරීමටත් ටොම් කෲස් තීරණය කර තිබෙනවා.කෙසේ වෙතත් මේ නිවෙසටම අයත්ව තිබෙන නිදන කාමර දෙකක් නොවිකුණන බවයි ටොම් පවසන්නේ. එහි දැනටත් කාය වර්ධන කටයුතු සිදු කෙරෙන නිසා තමන් එම තීරණයට එළඹුණු බව ඔහු පවසනවා.මේ වන විට ටොම්, තම බිරිය සහ දරුවන් සතරදෙනා සමඟ වෙසෙන්නේ ලන්ඩන් නුවරයි.යොවුන් නිළි එමා වොට්සන් රඟපෑ අලුත්ම චිත්‍රපටය, ‘ද පර්ක්ස් ඔෆ් බීන් අ වෝල් ෆ්ලවර්’, මෙහි ඇය ලෝගන් ලර්භන් සමඟ රඟපාන එක්තරා දර්ශනයක් කාගේත් අවධානයට ලක්වෙලා. එය අඩනිරුවත් ජවනිකාවක් ඇතුළත් දර්ශනයක්. පසුගිය සතියේ එමා පැවසුවේ තමන් එම ජවනිකාවට කිසිසේත්ම කැමැති නැති බවයි. සිරුර තැනින් තැන නිරාවරණය වී තිබුණු එම රංගනය නැවත මතක් කරන්නට පවා එමා කැමැති නැහැ. මේ වන විට 22 වැනි වියෙහි පසුවන එමා ඒ ජවනිකාව නිරූපණය කළේ 21 වැනි වියෙහි පසුවන ලෝගන් සමඟයි.’ද පර්ක්ස් ඔෆ් බීන් අ වෝල් ෆ්ලවර්’ චිත්‍රපටය නිර්මාණය වී ඇත්තේ එනමින් පළවූ නවකතාවක් පාදක කර ගෙනයි. 1999 දී ප්‍රකාශයට පත්වූ මේ නවකතාවේ රචකයා වන ස්ටෙෆන් ච්බොස්කි චිත්‍රපටය අධ්‍යක්ෂණය කළා. ලජ්ජාශීලී ගැටවරයෙකු වන චාලි සහ සෑම් නම් වූ යුවතියක වටා ගෙතී ඇති මෙම චිත්‍රපටයේ නිෂ්පාදන වියදම ඩොලර් මිලියන 13ක්.චාලි ලෙස රඟන්නේ ලෝගන් ලර්මන්. සෑම් ගේ චරිතය රඟන්නේ එමා වොට්සන්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022415</link>
    <topic>ගායක ගායිකා සංගමයෙන් කලාකරු සුබ සිද්ධියට</topic>
    <author>හේමාලි</author>
    <content>ගායක ගායිකා සංගමයෙන් කලාකරු සුබ සිද්ධියට‘අමරණිය ගී පැදුර’ ප්‍රසංගය මාර්තු 02 දාඔවුහු සිය ආදරණීය කටහඬින් සුවහසක් ශ්‍රී ලාංකේය ගීතලෝලීන් අමන්දානන්දයට පත් කළහ. අතීතයේ පටන් මෙරට ගීත ක්ෂේත්‍රයට තම තමන්ටම ආවේණික වූ විවිධ කටහඬින් අපූරු නිර්මාණ බිහි කළහ. සමහරුන් අද අප අතර නැතත් ඔවුන්ගේ කටහඬ හා ගීත අදටත් අමරණීයව ඇත. මේ කතා කරන්නේ අපේ රටේ ගායක ගායිකා පරපුර පිළිබඳය.මෙරට ගායක ගායිකාවන්ගේ සුබ සිද්ධිය වෙනුවෙන් මේ සියලු දෙනාම එකාවන්ව එකට එක් වී තනාගත් සංගමය වූයේ ශ්‍රී ලාංකීය ගායක ගායිකා සංගමයයි. 1991 දී පිහිටුවාගන්නා ලද මෙම සංගමයේ ආරම්භක සභාපතිවරයා වූයේ මහාචාර්ය සනත් නන්දසිරිය. ඉන්පසු විශාරද එඩ්වඩ් ජයකොඩි, බයිලා චක්‍රවර්ති එම්. එස්. ප්‍රනාන්දු, සමන් ද සිල්වාගෙන් පසු 2013 නව වසර වෙනුවෙන් මෙහි සභාපතිත්වය බාර ගනුයේ ගායන ශිල්පී මධු මාධව අරවින්දය.ඔහුගේ සභාපතිත්වය යටතේ ශ්‍රී ලංකා ගායක ගායිකා සංගමය නව අරමුණු සමඟ විධිමත්ව ක්‍රියාශීලීව, එකමුතුව ගායක ගායිකාවන්ගේ සුබ සිද්ධිය වෙනුවෙන් ඒකරාශී වෙන්නට මේ වන විටත් සූදානම්ව සිටී. මේ අනුව ඔවුන්ගේ පළමු අරමුණ වන්නේ කලාකරුවන්ට කොළඹ නගරයේ ලිපිනයක් සහ ශාලාවක් ලබා ගැනීමය. මධු මාධව අරවින්ද පැවසුවේ සංස්කෘතික කටයුතු ඇමැති ටී. බී. ඒකනායක මහතාගේ මැදිහත් වීම මත ඒ සඳහා කොළඹ අවටින් ඉඩම් කොටසක් ළඟදීම වෙන්වන බවයි.සුපර් මාර්කට් සහ පොදු තැන්වල තියන්නට වැඩිහිටි කලා සරණ ආධාර ව්‍යාප්තිය ක්‍රියාත්මක වීම, සෑම පෞද්ගලික තොරතුරක්ම දත්ත ලෙස ඇතුළත් කළ එඥඡඵඪබඥ එක නිර්මාණය වීම, මියයන කලාකරුවන් වෙනුවෙන් සුබ සාධක අරමුදල ලක්ෂ 100 දක්වා වැඩිකර ගැනීම, මේ අරමුණු අතර ප්‍රධාන වේ. මේ අතරින් සුබ සාධක අරමුදල් තර කර ගැනීම වෙනුවෙන් අති රමණීය ප්‍රසංගයක් ඔවුන් සංවිධානය කර ඇත.“මේ වෙනුවෙන් කරන අපේ ප්‍රථම ප්‍රසංගය ‘අමරණීය ගී පැදුර’ මාර්තු මස 02 වැනි දින සවස 7.00 සිට රාත්‍රී 12.00 දක්වා එන්. සී. සී. ක්‍රීඩාගාරයේ දී පැවැත්වෙනවා.මේක එක පැත්තකින් ගීත සැණකෙළියක් කිවුවොත් නිවැරැදිය. ප්‍රවීණ ගායක ගායිකාවන් 35 දෙනෙක් ගී පැදුරේ ගීත ගායනා කරන්න එක්වෙනවා. මෙතැනදී අපි LED  නවීණ තාක්ෂණය පාවිච්චි කරන්න බලාපොරොත්තු වෙනවා යැයි මධුමාධව අරවින්ද පැවසීය.මෙම ප්‍රසංගයේ සංගීත අධ්‍යක්ෂවරයා සේම, ගායක ගායිකා සංගමයේ සංවිධායකවරයෙක් ද වන ප්‍රවීණ ගායන ශිල්පී රෝහණ බෝගොඩයන් පැවසුවේ “මේ ප්‍රසංගයේදී අපි කවුරුත් අපේ ගීත ගායනා කරන්නේ නෑ. අපේ ප්‍රවීණ ගායක ගායිකාවන් ගායනා කළ පැරැණි ගීත තමයි අපි හැමෝම ගයන්නේ. එහෙම කරන්නේ අනුන්ගේ ගීත ගයන්න කියලා නව පරපුරට පූර්වාදර්ශයක් දෙන්න නොවෙයි. කිසිම රූපවාහිනී නාළිකාවකින් මේ ගීත විකාශය නොවන්නත් අපි වගකීමෙන් කටයුතු කරනවා.මේ වැඩේ කරන්නේ මේ ප්‍රසංගය වෙනුවෙන් පමණයි යනුවෙනි.මෙම ප්‍රසංගයේ ගීත ගායනා කරන ප්‍රවීණ ගායන ශිල්පී දයාන් විතාරණ, “මම ගායන ශිල්පියෙක් වුණාට පස්සේ කවදාවත් අනුන්ගේ ගීතයක් ගායනා කරලා නෑ. නමුත් මේ ප්‍රසංගයේ සංකල්පයට අනුව මටත් අනුන්ගේ ගීතයක් ගායනා කරන්න වෙනවා. අපේ පැරැණි නෘත්‍ය ගීතයක් වන ‘දන්නෝ බුදුන්ගේ’ ගීතයයි. මේ ප්‍රසංගයේ රසය ඇවිල්ල බලලම විඳගන්න ඕන. නැතිනම් මේ ගීත කිසිම රූපවාහිනි හෝ ගුවන්විදුලි නාළිකාවකින් අහන්න දකින්න ලැබෙන්නේ නෑ.‘අමරණීය ගී පැදුර’ සංගීත ප්‍රසංගයේ සංගීතය රෝහණ බෝගොඩ ප්‍රමුඛ වාද්‍ය මණ්ඩලයෙනි. සනත් නන්දසිරි, කසුන් කල්හාර, අමල් පෙරේරා, නිරෝෂා විරාජිනි, සමිතා මුදුන්කොටුව, රෝහණ බෝගොඩ, ලලිත් පොන්නම්පෙරුම, මධුමාධව අරවින්ද, චලක චමුපති, රජීව් සෙබැස්ටියන්, ජානක වික්‍රමසිංහ, ටෝනි හසන්, උපාලි පෙරේරා, සුසිල් ප්‍රනාන්දු, පි‍්‍රයා සූරියසේන, නිර්මලා රණතුංග, මයිකල් පෙරේරා, වර්නන් පෙරේරා, අසංග පි‍්‍රයමන්ත, දමිත් අසංක, දයාන් විතාරණ, මැණික් චන්ද්‍රිකා, ක්‍රිස්ටෝපර් පෝල්, කමල් ස්වර්ණතිලක, චන්ද්‍ර කාන්ති නන්ද උඩුවල, විජිත් ද සිල්වා, අනුර සේනානායක, රොනී ලීච්, කීර්ති පැස්කුවල්, නෙලු අධිකාරී, පි‍්‍රයනාත් රත්නායක, නුවන් ගුණවර්ධන එදින ගී ගයන ගායක ගායිකාවෝ අතර වෙති.ක්‍රීඩාංගණය තුළ එක මේසයකට දස දෙනාගෙන් යුතු අපූරු සැලැස්මකට මේ සඳහා පැමිණෙන අයට රාත්‍රී ආහාර වේල ද ටිකට් පතට ඇතුළත් කර ඇත.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022416</link>
    <topic>ෂා FM කෙවින් බෝයි</topic>
    <author>හංසානි තරුෂිකා</author>
    <content>ෂා FM කෙවින් බෝයිඔහු කෙවින් නදීර සිල්වා. ෂා එෆ් එම් ගුවන් විදුලියේ ‘ෂා හැන්දෑව‘ ඉදිරිපත් කරමින් බාල, තරුණ, මහලු කාගෙත් ආදරය දිනාගත් ඔහු මේ හැමෝම හඳුනන්නේ ‘කෙවින් බෝයි’ යන කෙටි නමින්.නිවේදක මැදිරියෙන් බැහැර වුණු අවස්ථාවක ඔහු සමඟ කළ කෙටි කතාබහකි මේ.ඉතිං කොහොමද ජීවිතේහොඳයි.. බොහොම කාර්යබහුල විදියට මේ දවස්වල වැඩ කරගෙන යනවා.පෞද්ගලික තොරතුරු කිව්වොත්මම ඉන්නෙ කොළඹ කොටහේනෙ. විශේෂයෙන් ම මම දැනට ෂා එෆ්.එම් එකේ නිවේදකයෙක් විදියට සවස 4 ඉඳන් රෑ 8 වෙනකන් ‘ෂා හැන්දෑව‘ කරගෙන යනවා. මම බලාපොරොත්තු වෙන්නෙ වයස් භේදයකින් තොරව හැමෝටම දැනෙන විදියට වැඩසටහන කරන්න.මුලින් ම මාධ්‍යයට පිවිසුණේ..මම 2006 තමයි ආරම්භයක් ගත්තෙ. ඒ ගමනෙදි මුලින් ම මම ෂා එෆ්.එම් එකේ ඉඳලා හිරු එෆ්.එම් එකට ආවා. දැන් ආයෙමත් ෂා එකේ තමයි වැඩ.වැඩසටහන්වලට පෙට් නේම් එකක් පාවිච්චි කරන එක විලාසිතාවක් ද..?එහෙමම නැහැ. පෙට් නේම්ස් පාවිච්චි කරන හැමෝම හිට් වෙන්නෙත් නැහැ. හැබැයි සමහරුන්ට හිට් වෙන්න පුළුවන්. මම නම් පාවිච්චි කළේ අපේ ෂා ටීම් එකේ පාවිච්චි කරන නිසා.පාසල් ජීවිතේ සුන්දරයි ද..?ඔව් ගොඩාක් සුන්දරයි. මම ඉගෙන ගත්තෙ කොටහේන සෙන්ට් ලුසියා කොලේජ් එකේ. උසස් පෙළින් පස්සෙ මම මාධ්‍යයට පිවිසුණා.නිවේදකයෙක් විදියට ඔයා රසිකයන්ගෙ හදවතටම දැනෙන්න කතා කරනවා?ඔව්.. එහෙම වෙනසක් දකිනව නම් ඒකට හේතුව තමයි මම කතා කරන්නෙ මගෙ රසිකයා මගෙ යාළුවෙක් කරගෙන. මම එයත් එක්කම ජීවත් වෙනවා වගේ දැනෙන්න සතුටින් රසික හදවතට සමීප වෙනවා.දැනට ලැබෙන ප්‍රතිචාරප්‍රතිචාර නම් බොහෝමයි. ගොඩාක් අය මාව හිරු ටීවී එකෙනුත් දැක්කා. කෙවින්බෝයි කියන කෙනාව දැක්කට පස්සෙ මට ලැබුණ ප්‍රතිචාර ඇත්තට ම ඉහළ මට්ටමකට ආවා.ඔයාගෙ පවුලෙ කවුද ඉන්නෙඅම්මයි තාත්තයි අයියයි නංගියි මමයි තමා ඉන්නෙ.අනාගතේ මොනවද කරන්නෙගුවන්විදුලි කලාවෙදි ගොඩාක් අය හඬට තමයි ආදරේ කරන්නෙ. හඬ හොඳ තත්වෙක තියනකං අපිට ඉන්න පුලුවන්. ඒ කාලය තුළ රසික ජනතාව වෙනුවෙන් උපරිම දෙයක් කරන්න වගේම ලොකු වෙනසක් කරන්න බලාපොරොත්තු වෙනවා. දිගටම ෂා එෆ්.එම් එකත් එක්ම ඉන්න කියලා රසික ජනතාවගෙන් ඉල්ලනවා.හංසානි තරුෂිකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022417</link>
    <topic>ලේඛනයට ළැදි රංගන ශිල්පිනිය</topic>
    <author>සුසන්ත</author>
    <content>ලේඛනයට ළැදි රංගන ශිල්පිනියශ්‍රීමාලි කරුණානායකඇය සිහින මැව්වේ රංගන ශිල්පිනියක් වන්නටය. එම අරමුණ ජයගන්නට කලක් වෙහෙසුණු ඇය හදිසියේම තම අරමුණ වෙනස් කරමින් නවකතා රචනයට පිවිසියාය. ඇය ශ්‍රීමාලි කරුණානායක. ශ්‍රීමාලි ‘රසඳුන’ සමඟ කතාබහකට එක්වූයේ ඇයගේ ප්‍රථම නවකතාව වන ‘ඉඩෝරයේ පිපි කුසුම” පිළිබඳව අදහස් දක්වන්නටය.මම ප්‍රවීණ මාධ්‍යවේදියකු වන තිලක් ගුණවර්ධනයන්ගේ රංගනය පිළිබඳ පාඨමාලාව හැදෑරුවා. ඊට පසුව මට ටෙලිනාට්‍ය කීපයකම රඟපාන්න අවස්ථාව ලැබුණා. අරුන්දතී, වැස්ස නුඹ වගේ, සිහින පියාපත්, වැහිලිහිණි වැනි ටෙලිනාට්‍යවල රඟපෑමේ අවස්ථාව මට ලැබුණා. හැබැයි ඒවා ප්‍රධාන චරිත නෙවෙයි. රංගනය කියන්නෙ මහා පුළුල් ක්ෂේත්‍රයක් බවත්, ඒ සඳහා විශාල කැප කිරීමක් කළ යුතු බවත් මට වැටහුණා. ඒ නිසා මම රංගන කටයුතුවලින් ඉවත් වුණා. ඉන්පසුව මම මගේ ලේඛන හැකියාව දියුණු කරගන්න උත්සාහ කළා. ඒ අනුව ‘තරුණි’, ‘බිරිඳ’ වැනි පුවත්පත්වලට විශේෂාංග ලේඛිකාවක් ලෙස සම්බන්ධ වෙන්න මට අවස්ථාව ලැබුණා. එයින් මගේ ලේඛන ශෛලිය දියුණු කරගන්න ඉඩ ලැබුණා.”ඉන් කලකට පසුව මම නවකතාවක් ලියන්න ගත්තා. මේ නවකතාවට මම පසුබිම් කරගත්තේ මා දන්න හඳුනන කෙනෙකුගේ සත්‍ය කතාව. නවකතාවක තිබිය යුතු නිර්මාණශීලී ගුණය ආරක්ෂා කරගන්න මම ඒ සත්‍ය කතාවේ යම් යම් තැන් වෙනස් කළා.මගේ මේ පළමු නවකතාව මම නම් කළේ “ඉඩෝරයේ පිපි කුසුම” නමින්. මෙහි එන සඳලි කාත් කවුරුවත් නැති යුවතියක්. ඇය ජීවිතය ගොඩනඟාගන්න ගන්නා උත්සාහය තමයි මේ කතාවෙන් කියවෙන්නේ. තමන්ගේ මව්පියන් සෙවණේ හැදෙන වැඩෙන ගැහැනු දරුවන් වුණත් විනාශ වෙන යුගයක සඳලි ජීවිතය ජයගන්න ගත් උත්සාහය ඇත්තටම ප්‍රශංසනීයයි. මම මේ නවකතාවේ ‘සඳලි’ ලෙස හඳුන්වන ඇත්ත යුවතිය අද සමාජයේ උසස් තැනක ඉන්නවා. මගේ පළමු නවකතාවෙන් මට වුවමනා වුණා, සමාජයට කිසියම් ආදර්ශවත් පණිවුඩයක් දෙන්න. මේ කතාව මව්වරුන්ට දියණියන්ට ඉතාම ආදර්ශවත් එකක් කියල මම හිතනව.සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022418</link>
    <topic>ගැහැනුන්ගේ සිනමාව සහ සිනමාවේ ගැහැනුකම</topic>
    <author/>
    <content>ගැහැනුන්ගේ සිනමාව සහ සිනමාවේ ගැහැනුකමලලින් ජයමාන්න ගැන මම මුලින්ම දැනගත්තේ ‘දෙසතිය’ පුවත් සඟරාවෙන්. එහි 1978 වසරේ එළිදුටු කලාපයක ඇය ගැන ලිපියක් පළවෙලා තිබුණා.‘ලිබ් : කාන්තා විමුක්තියට මොඩ් වචනයකි’එම ලිපියේ ශීර්ෂපාඨය. මේ හෙඩින් එක ආයේ වචන දෙකක් නැහැ, එවක ‘දෙසතිය’ සංස්කාරකව සිටි සිරිල් බී. පෙරේරා දාපු එකක් යැයි හිතන්න පුළුවන්.අපේ රටේ සිනමාව දිහා ස්ත්‍රිවාදී දෘෂ්ටිකෝණයකින් බලපු මුල්ම විචාරකයා ලලින් ජයමාන්න යැයි මා සිතනවා. සුනිලා අබේසේකරත් ඊට සමගාමීව සිටිනවා.ලලින්ගේ ඔස්ට්‍රේලියාවේ නිව්සවුත් වේල්ස් විශ්ව විද්‍යාලයට ඉදිරිපත් කෙරුණු ආචාර්ය උපාධි නිබන්ධනයේ මාතෘකාව වුණේ ‘සිංහල සිනමාවේ නිරූපිත කාන්තාව‘ (1947 - 1982)1947 දී මීගමුව කැපුන්ගොඩ කතෝලික පවුලක උපන් ලලින් බර්නදෙත් ජයමාන්න මූලික අධ්‍යාපනය ලැබුවේ කොළඹ ශා: බ්‍රිජට් කන්‍යාරාමයේ. උපාධිය ලබා ගැනීමෙන් පසු ඇය පේරාදෙණි විශ්ව විද්‍යාලයේ සහකාර කථිකාචාර්යවරියක් වශයෙන් වැඩ කළා. ඇය එම්. ඒ. උපාධිය ලබාගත්තේ ඇමෙරිකාවේ නිව්යෝක් සරසවියෙන්.මා ඉහත සඳහන් කළ ‘දෙසතිය’ ලිපියේ දී ලලින් තමා, තම පර්යේෂණ කාර්යයේදී නැරඹු ‘නළඟන’, ‘පිපෙන කුමුදු’, ‘දුහුළු මලක්’ ‘පෙම්බර මධු’, ‘එයා දැන් ලොකු ළමයෙක්’, ‘බඹරු ඇවිත්’ හා ‘ගැහැනු ළමයි’ වැනි චිත්‍රපට ගැන සාකච්ඡා කරනවා.මෙයින් ‘ගැහැනු ළමයි’ කාන්තාව පිළිබඳ සිංහල සිනමාවේ එතෙක් පැවති ආකල්පයේ වෙනසක් සලකුණු කරන චිත්‍රපටයක් ලෙසයි ලලින් දැක්කේ. ඒ විග්‍රහය ‘ගැහැනු ළමයි’ නිර්දය විවේචනයට ලක්කළ අපේ වාමවාදි සිනමා විචාරකයන්ට ගැසූ අතුල් පහරක් වගෙයි. ගුණසිරි සිල්වා වගෙ වාමවාදි සිනමා විචාරකයෙක් එදා ‘ගැහැනු ළමයි’ දුටුවේ ස්ත්‍රි විමුක්ති විරෝධි චිත්‍රපටයක ස්වරූප දරන්නක් වශයෙන්.ඔය කාලෙදිම වගෙ (1978) ලලින් ‘ලංකා ගාඩියන්’ සඟරාවට සිනමා විචාර ලිව්වා මට මතකයි. අපේ රටේ හිටපු විචාරකයන්ගෙන් ‘පොන්මනි’ චිත්‍රපටය ගැන ගැඹුරුම විචාරය කළේ ලලින්. ඒ ‘සෙක්ෂුඅල්, පොලිටික්ස් ඇන්ඩ් පතිරාජාස් පොන්මනි’ නම් වූ ලිපියෙන්. (පතිරාජගේ පොන්මනි හී දක්නට ලැබෙන ලිංගික දේශපාලනය)ලලින් 1984 දී ‘අ සෝන්ග් ඔෆ් සිලෝන්’ (ලංකා ගීතයක්) යන නමින් චිත්‍රපටයක් නිර්මාණය කළා. ඊට පාදක වුණේ මහාචාර්ය ගනනාථ ඔබේසේකරගේ මානව විද්‍යාත්මක පිටපතක්. මේ චිත්‍රපටය මම දැකලා තියෙනවා. (එය 1985 දී විතර ඕ ර් ධ් ඛ් ඩ් මිනි තියටර් එකේ තිරගත කළා. ඒකට මූලික වුණේ ඈෂ්ලි රත්න විභූෂණ කියලයි මට මතක. මෙම චිත්‍රපටය විචාරයට ලක්කළ සිරිල් බී. පෙරේරා එය විශිෂ්ට ගණයේ සිනමා කෘතියක් යැයි කියා තිබුණත් මට නම් ඒක එච්චර ඇල්ලුවෙ නැහැ.මේ විදියට ලලින් ගැන සටහනක් ලියන්න මට පෙලඹවීමක් ඇති වුණේ අනෝමා රාජකරුණා සංස්කරණය කරන ‘14 ප්‍රකාශනයට අවකාශයක්’ නම් වූ සිනමා සඟරාවේ අලුත්ම කලාපයේ ලලින් එක්ක කරලා තිබුණු සම්මුඛ සාකච්ඡාව.එහිදි ලලින් ස්ත්‍රින් අධ්‍යක්ෂණය කරන චිත්‍රපට ගැන මෙහෙම කියනවා.“ඇත්තටම මම ස්ත්‍රින්ගේ සිනමා කෘතිවලට කැමැති වෙන්නේ ඇගේ කෘති හොඳනම් පමණයි. නිර්මාණය ස්ත්‍රියකගේ වූ පමණින් එය වැදගත් වෙන්න බැහැ. ඒක පිරිමියාටත් එහෙමයි.”ලලින්ගේ තියෙන විවෘත භාවය ඉහත ප්‍රකාශයෙන් උද්ධරණය වෙනවයි කියලා මට හිතෙනවා.ලලින්ගේ මම අන්තිමෙටම කියෙව්වේ ‘සිනෙසිත්’ අංක 41/42 ද්විත්ව කලාපයේ ‘පුරහඳ කළුවර’ ගැන ඇය ලියා තිබු විචාරයක්. එහිදි ඇය පතිරාජගේ ‘සොල්දාදු උන්නැහේ’ චිත්‍රපටයත් මේ හා සංසන්දනයකට ගෙන තිබීම ඉතාම බුද්ධිමත් ප්‍රවේශයක් විදියටයි මම දැක්කේ. ‘සොල්දාදු උන්නැහේ’ චිත්‍රපටයේ ජෝ අබේවික්‍රම යුද මනෝ විකෘතියෙන් පෙළෙන චරිතයක්. ‘පුරහඳ කළුවරේ’ අපි දකින්නේ යුද්ධයෙන් මියගිය පුතා වෙනුවෙන් සන්තාප වන පියෙක්.මේ විචාරයම ප්‍රසන්න විතානගේ තම ‘පුරහඳ කළුවර’ ග්‍රන්ථයට ඇතුළත් කර තිබෙනවා. එහි ලලින්ගේ නම සඳහන් කර ඇත්තේ මහාචාර්ය නලින් ජයමාන්න යනුවෙන්. ඒක පිරිමි නමක්. මේකට ලලින් ‘14’ සඟරාවේ සම්මුඛ සාකච්ඡාවේදී අපූර්ව උත්තරයක් දීලා තියෙනවා.“අයියෝ කමක් නැහැ. මම වෙලාවකට ගැහැනියෙක්. වෙලාවකට පිරිමියෙක්. තවත් වෙලාවක කිඹුලෙක්. ඒ ළඟකදි බාලි දූපත්වලට ගිහින් ආවට පස්සේ. හැබැයි මහාචාර්ය පදවියක් නම් මට නැහැ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022419</link>
    <topic>‘ඕං ආටක නාටක’ ඔබට ගෙන එන</topic>
    <author/>
    <content>‘ඕං ආටක නාටක’ ඔබට ගෙන එනසුරංග සතරසිංහ‘හිනාව නැති කට මොකටද මේ වගෙ රටකට ගහමු මල්ලි ඒ වගේ කටවල් වටකර වැට කවට කමට අපි හිනහව බෙදනව හැමවිට’මේ තේමා ගීතයත් සමඟ අපේ මතකයට නැඟෙන්නේ ‘හිරු’ ටී.වී හි සති අන්තයේ විකාශය වන ‘ඕං... ආටක නාටක’ විනෝදාත්මක නාට්‍යමය වැඩසටහනයි.එහි ප්‍රධාන චරිතය ‘සුරං... ය. විටක කපුවෙක් තවත් විටක තෙල් බෙහෙත් වෙළෙන්දෙක් ව්‍යාපාරිකයෙක් පෙම්වතෙක් ආදී වශයෙන් විවිධ කතා තේමා ඔස්සේ විකට රංගනයේ යෙදෙන සුරං ගේ සැබෑ නම සුරංග සතරසිංහ යි. ‘ආටක නාටක’ හි නළුවකු පමණක් ම නොව එහි පිටපත් රචකයා ද ඔහු ය.උද්‍යානයක බංකුවක් මත සුරූපී කාන්තාවක් වාඩි වී සිටී. ඇය හින්දි ගීතයකට සවන්දි සිටින්නේ. ඉන් මන්මත්වෙමිනි. ඈ අසලටම කිට්ටු කරන සුරං... ගේ වුවමනාව ඈ හා හාදවීමයි... ඔහු කොතෙක් උත්සාහ ගත්තත් ඇය සිටින්නේ හින්දි ගී උන්මාදයෙනි.හදිසියේ මෙන් සුරං ඇය සමඟ මිත්‍රවීමේ උපක්‍රමය වෙනස් කරයි. ඔහු තම දුරකථන කන් පලඳනාව (ඉයර්ෆෝනය) අතට ගන්නේ හදිසි ඇමතුම ලබාගැනීමට මෙනි.“හලෝ ආක්ෂේ කොහොමද? මචං උඹ සෙට් එකේ ද ඉන්නේ. කොහොමද? මේ දවස්වල ගිය පාර ලංකාවට ඇවිත් කෙළපු පිස්සුව තාමත් අපේ අම්මා මතක් කරනවා. සෙට් එකේ අය කවුද ඉන්නේ? ඓශ් ඉන්නවද? දෙන්නකෝ ටිකක්... ආ ඓශ් නංගි කොහොමද? ඉතිං පොඩි එකී සනීපෙන් ද? ඔව් ඔව්. මම මේ පාක් එකේ ඉන්නේ බඳින්න ඉන්න නංගි එක්ක පාක් ආවා කියමින් දුරකථන සංවාදය අතර සුරං... තරුණිය දෙස ද බලයි.තරුණිය “අනේ අයියා...” කියමින් සුරං ගේ ඇඟේ දැවටෙන්නේ තමාට ද ඔවුන් හා කතා කිරීමට අවැසි බව පවසන්නාක් මෙනි.හදිසියේ ම ඈ ගිරිය පුප්පා කෑ ගසා“මේ ඕයි තමුසෙට මම මෙච්චර වෙලා කතා කළේ ඔය හෑන්ඩ් ෆෝන් එකේ ජැක් එක ෆෝන් එකට ගහලා නැති බව පෙන්වන්න” කියමින් ගස්සා ගෙන ඉවත්වෙයි.“ඕ ආටක නාටක’ කතා අතර අපූර්ව ලෙස හාස්‍යය මතු වූ එක් කතාවකි එය. එම කතා රචනය හා රංගනය පිළිබඳ සුරංග මෙසේ පවසයි.“මම සතියේ දින 7 ට ම විනෝදාත්මක වැඩසටහන් ලියන රචකයෙක්. වෙලාවකට මටමත් පුදුමයි. මම දිනකට පිටපත් දෙකක්වත් ලියනවා. මොන තරම් ලියනවද කීවොත් එක දවසකට එක කාබන් පෑනක් ඉවර වෙනවා.”සුරංග මෙතෙක් රචනා කර ඇති විකට වැඩසටහන් ප්‍රමාණය දහසකටත් අධිකය. ඔහු පවසන්නේ දිනපතාම රසවත් තේමා ඔස්සේ පිටපත් රචනා කිරීමට අදහස් ලැබෙන්නේ සමාජ ඇසුරින් ම බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022420</link>
    <topic>අපේ ළමා චිත්‍රපටයක රූගැන්වීම් ඔස්ට්‍රේලියාවේ</topic>
    <author>තුෂාරි</author>
    <content>අපේ ළමා චිත්‍රපටයක රූගැන්වීම් ඔස්ට්‍රේලියාවේසනත් අබේසේකර සිය තුන්වන අධ්‍යක්ෂණය ලෙස ‘පුංචි කැංගා’ නමින් ළමා චිත්‍රපටයක් නිර්මාණය කිරීමට සූදානම් වෙනවා. ‘පුංචි කැංගා’ චිත්‍රපටයේ තිර රචිකාවිය පසුගිය දා කෙටි නිවාඩුවක් සඳහා ලංකාවට පැමිණියා. ඇය නමින් විනීතා කුලතුංග විජේරත්න. ඇය දැනට පදිංචිව සිටින්නේ ඔස්ටේ‍්‍රලියාවේ මෙල්බර්න් නුවරයි. වෘත්තියෙන් බැංකු සේවිකාවක හා ගුරුවරියක වන විනීතා ‘පුංචි කැංගා’ චිත්‍රපටයට පාදක වන ‘කැංගරු හදිය’ ළමා නවකතාවේ කතුවරිය ද වෙනවා.මේ ළමා නවකතාව චිත්‍රපටයක් බවට පත්කිරීම ගැන විනීතා අප සමඟ කතාබහ කළා.   ”මම මේ වන විට නවකතා පොත් හතරක් පමණ ලියා තිබෙනවා. ‘නාමල් අරණ’, ‘ගිනි අවියයි රෝස මලයි’, ‘කැන්ගරු හදිය’, ‘හිරු නොදැක පිපෙන මල්’ ආදී වශයෙන්. මෙයින් ‘කැන්ගරු හදිය’ ළමා නවකතාව චිත්‍රපටයක් විදිහට නිර්මාණය කරන්න චිත්‍රපට අධ්‍යක්ෂ සනත් අබේසේකර යෝජනා කළා. මම ඒ ගැන සතුටු වුණා. මෙය ඉතාම ලස්සන ළමා නවකතාවක්. සුනාමියෙන් අවතැන් වූ දරුවන් ඕස්ටේ‍්‍රලියාවට ගිහින් මිතුරන් පිරිසක් සමඟ වනාන්තරයක අතරමං වෙනවා. එහිදී ඔවුන් මුහුණ පාන සිදුවීම් වටා මෙහි කතාව දිවෙනවා.මේ චිත්‍රපටය නිෂ්පාදනය කරන්නේ ඕස්ට්‍රේලියාවේ පදිංචි කපිතාන් අනිල් ගුණසේකර සමඟ තරංගා ගුණසේකරයි. ඒ වගේම මේ චිත්‍රපටයේ සියලු ළමා චරිත සඳහා ඕස්ට්‍රේලියාවේ වෙසෙන ශ්‍රී ලාංකේය දරුවන් යොදාගැනීමට සැලසුම් කර තිබෙනවා. මෙහි සියලු රූගත කිරීම් ඕස්ට්‍රේලියාවේ දී මේ වසරේ සිදු කිරීමට අපි බලාපොරොත්තු වෙනවා. මේ සඳහා ලංකාවේ ප්‍රවීණ නළු නිළියන් කිහිප දෙනෙක්ම දායක වෙනවා.තුෂාරිඡායා- විමල්බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022421</link>
    <topic>විශිෂ්ට වාර්තා චිත්‍රපට සම්ප්‍රදායක් බිහිකළ රජයේ චිත්‍රපට අංශය</topic>
    <author/>
    <content>විශිෂ්ට වාර්තා චිත්‍රපට සම්ප්‍රදායක් බිහිකළ රජයේ චිත්‍රපට අංශයපසුගිය දිනවලදී රජයේ ප්‍රවෘත්ති දෙපාර්තමේන්තුව විසින් පවත්වන්ට යෙදුණු ‘ප්‍රතිබැහැ දැක්ම’ (මෙම නමේ තේරුම කුමක්දැයි මම නොදනිමි) නම් වූ වාර්තා චිත්‍රපට දැක්ම මඟින් එක් කරුණක් මනාව පැහැදිලි වෙයි. ඒනම්; මෙම පැරණි වාර්තා චිත්‍රපට මහජනයාට දැක බලාගන්ට සැලැස්වීම හා ඒවා සංරක්ෂණය කිරීමේ අවශ්‍යතාව රජයේ ප්‍රවෘත්ති අධ්‍යක්ෂ ජනරාල් ආරියරත්න ඇතුගල වටහාගෙන ඇති බවය.රජයේ චිත්‍රපට අංශය යනු විශිෂ්ට වාර්තා චිත්‍රපට සම්ප්‍රදායක් බිහිකළ ඉතා වැදගත් ආයතනයකි. එය බිහිවී මේ වසරට අවුරුදු 65 ක් සපිරේ. (රජයේ චිත්‍රපට අංශය ඇරැඹුණේ 1948 දීය.)රජයේ චිත්‍රපට අංශය ආරම්භ වූ ආකාරය ද අපූරු කතාවකි. ඉතාලි ජාතික ජුලියෝ පෙට්රෝනි, ෆෙඩ්රිකෝ සේරා සහ ජෝර්ජෝ කලබ්‍රියා යන අය 1948 දී ලංකාවට ආවේ වෘත්තාන්ත චිත්‍රපටයක් නිපදවීමේ ඇරියුමක් පරිදිය. එහෙත් එය ව්‍යර්ථ වීමෙන් ඉනික්බිතිව ඔවුහු තිදෙන මෙරට දී අතරමං වූහ. එවක රජයේ ප්‍රවෘත්ති අධ්‍යක්ෂ ධුරය දැරු එච්. ඒ. ජේ. හුළුගල්ල මොවුන්ට අපූරු අදහසක් ඉදිරිපත් කළේය. ඒ 1948 ප්‍රථම ජාතික නිදහස් සමරුව රූපගත කරන ලෙසය. රජයේ චිත්‍රපට අංශයක් ගොඩනැංවීමට මඟ පෑදූණේ මේ ප්‍රවෘත්ති චිත්‍රපටයයි. (News Reel) මෙය ලංකාවේ නිෂ්පාදිත ප්‍රථම ප්‍රවෘත්ති චිත්‍රපටය ලෙස ද ඓතිහාසික වැදගත් කමක් දරයි.‘සිලෝන් නිවුස්’ අංක 1 යනුවෙන් සඳහන් මෙයට කෙටි පුවත් පහක් ඇතුළත් වෙයි. ඒ (1) පූජනීය ධාතුන් වහන්සේලා කොළඹ වරායෙන් බුරුමයට වැඩම කිරීම (2) ප්‍රථම නිදහස් සැමරුම (3) ගිංතොට සුළි සුළඟ (4) ටෙනිස් තරගයක් (5) සචා ඩිස්ටෙල් හා ඔහුගේ සංගීත කණ්ඩායමේ නිදහස් ආචාරය වශයෙනි.ඉතාලිය යනු ලෝක සිනමාවට අලුත් චිත්‍රපට සම්ප්‍රදායයක් බිහිකළ රටකි. ඒ නව යථාර්ථවාදී චිත්‍රපට සම්ප්‍රදායයි. (Neo-REALISM) ආචාර්ය තිස්ස අබේසේකර වරක් සඳහන් කර ඇති ආකාරයට මේ ඉතාලි ජාතික සිනමා ශිල්පීන් තිදෙනා ඩිසිකා, ලැටුවාඩා, ෆෙලිනි, විස්කොන්ටි ආදි ලෝක ප්‍රකට ඉතාලි සිනමාකරුවන් හා වැඩකොට සිනමා කර්මාන්තය පමණක් නොව කලාව ගැන ද පෘථුල අවබෝධයක් ඇතිව හුන් කාර්මිකයෝ තිදෙනෙක් වූහ. පෙට්රෝනි රජයේ චිත්‍රපට අංශයේ අධ්‍යක්ෂ හා සංස්කාරක වූ අතර සේරා ශබ්ද පරිපාලක වශයෙන් ද කලාබ්‍රියෝ රසායනාගාර ශිල්පී වශයෙන් ද කටයුතු කළහ. 1951 දී පෙට්රෝනිට ලංකාව හැර යන්ට සිදුවූයේය. ඒ ඔහු කොමියුනිස්ට්කාරයකු බවට එල්ල වූ චෝදනාවක් හේතුකොටගෙනය.රැල්ෆ් කීන් නම් වූ බ්‍රිතාන්‍ය ජාතික වාර්තා චිත්‍රපට කරුවා ලංකාවට ආවේ පෙට්රෝනිගේ පුරප්පාඩුවටය. ඔහු එංගලන්තයේ දී පෝල් රෝතා වැනි සිනමා කරුවන් සමඟ එකට වැඩ කළ අයෙකි. බොබ් නවාරෝ (සංස්කරණ ශිල්පි), ජෝර්ජ් ස්ටර්ට් (සංස්කරණ ශිල්පි) ජර්මන් ජාතික පෝල් සීල්ස් රජයේ චිත්‍රපට අංශයට නොයෙක් ආකාරයට වරින්වර සම්බන්ධ වූ විදේශීය සිනමා ශිල්පිහු වෙති.‘නව දිවිය’ (නිව් හොරයිසන්) පෙට්රෝනි අධ්‍යක්ෂණය කළ, නොඑසේ නම් රජයේ චිත්‍රපට අංශය නිෂ්පාදනය කළ මුල්ම වාර්තා චිත්‍රපටය ලෙස සැලකෙයි. මෙහි තිර පිටපත ආර්. එල්. බ්‍රෝහියර් ගෙනි. ගොවි ජනපද ව්‍යාපාරය ගැන ඉන් කියැවිණි.‘කඳුරට අගනුවර’ (හිල් කැපිටල්) ‘ජනපද වාසීන් අතර’ (එමන්ග්ස් ද කොලෝනිස්ට්) පෙට්රෝනිගේ තවත් වැදගත් වාර්තා චිත්‍රපට දෙකකි. කන්ද උඩරට බෞද්ධ ජීවන රටාව හා කලා ශිල්ප ගැන ‘කඳුරට අගනුවර’ නම් වූ වාර්තා චිත්‍රපටයෙන් කියැවිණි.ෆෙඩ්රිකෝ සේරා ද වාර්තා චිත්‍රපට කීපයක් නිර්මාණය කර ඇත. ලංකා තැපැල් සේවය අළලා නිපදවුණු ‘රාජකීය තැපැල් සේවය’ (රෝයල් මේල්) මොහුගේ සාර්ථක වාර්තා චිත්‍රපටයකි.පෙට්රෝනි හා සේරා ඉතාලි නව යථාර්ථවාදයෙන් ලද ආභාසය නිසාම ඔවුන් තැනු වාර්තා චිත්‍රපට ශ්‍රී ලාංකේය ජන ජීවිතය යථාර්ථ රීතියකින් ග්‍රහණය කර ගැනීමත් සිනමා මාධ්‍යය ඉතා විචක්ෂණ ලෙස හැසිරවීමත් අතින් සුවිශේෂ ස්ථානයක් දරයි.‘ලංකා උරුමය’ (හෙරිටේජ් ඔෆ් ලංකා) ‘නෙළුම් ගම’, රැල්ෆ් කීන්ගේ වාර්තා චිත්‍රපට අතර වෙයි. ජෝර්ජ් වික්‍රමසිංහ අධ්‍යක්ෂණය කළ ‘මීගමුවේ මසුන් මරන්නෝ’ වාර්තා චිත්‍රපටයේ රචනය ද කීන් ගේය.පෝල් සීල්ස් 1970 දී රජයේ චිත්‍රපට අංශයට එක්වූයේ උපදේශකවරයකු වශයෙනි. ‘භාවනා’, ‘අස්වැන්න’ (හාවස්ට්) (පිටපත රෙජි සිරිවර්ධන) ‘කාලය හා ජනතාව‘ (ටයිම් ඇන්ඩ් නේෂන්) ඔහු තැනු වාර්තා චිත්‍රපට අතර ප්‍රධානය.වාර්තා චිත්‍රපට හැරුණුකොට ඓතිහාසික වටිනාකමකින් යුතු ‘ප්‍රවෘත්ති චිත්‍රපට’ (News Reel) රාශියක් ද රජයේ චිත්‍රපට අංශය සතුව පවතී.රජයේ චිත්‍රපට අංශයෙන් මෙරට වෘත්තාන්ත සිනමා කලාවට වූ බලපෑම දෙආකාරය. එක පැත්තකින් එය විශිෂ්ට ගණයේ සිනමා ශිල්පීන් ගණනාවක් බිහි කළේය. අනිත් පැත්තෙන් එය මෙරට වෘත්තාන්ත චිත්‍රපටවලට කිසියම් නිර්මාණාභාසයක් ද සැපයුවේය.අප කවුරුත් දැනටමත් දන්නා පරිදි ආචාර්ය ලෙස්ටර් ජේම්ස් පීරිස්, විලී බ්ලේක්, ටයිටස් තොටවත්ත බිහිවූයේ රජයේ චිත්‍රපට අංශය ඔස්සේය. 1953 දී ඔවුන් ඉන් ඉවත් වූයේ ‘රේඛාව‘ චිත්‍රපටය තැනීමටය. ලෙස්ටර්ගේ චිත්‍රපටවලදී වාර්තා චිත්‍රපටවලින් ලද ආභාසය වඩාත් කැපී පෙනේ.තිස්ස ලියනසූරිය, ආචාර්ය ඩී. බී. නිහාල්සිංහ, ආචාර්ය තිස්ස අබේසේකර, රන්ජිත් ලාල් හා සුගතපාල සෙනරත් යාපා, රජයේ චිත්‍රපට අංශයෙන් වෘත්තාන්ත සිනමාවට සෘජුවම නොපිවිසුණ ද ඔවුන්ගෙන් වාර්තා චිත්‍රපට කලාවටත්, වෘත්තාන්ත චිත්‍රපට කලාවටත් මහානර්ඝ සේවාවක් ඉෂ්ට සිද්ධ වූයේය.එකම වෘත්තාන්ත චිත්‍රපටයක්වත් අධ්‍යක්ෂණය නොකළ ද ප්‍රඥාසෝම හෙට්ටිආරච්චි, ජෝර්ජ් වික්‍රමසිංහ, අර්වින් දසනායක, අබේකෝන් සෙනෙවිරත්න, විල්ෆ‍්‍රඩ් පෙරේරා යන අය ද විශිෂ්ට වාර්තා චිත්‍රපට රැසක නිර්මාතෘහු වෙති.‘නෙළුම්ගම’, ‘අත්කම් - ගෙත්කම් හා කැටයම්’, ‘වියළි කලාපය ජය ගනි’ වැනි වාර්තා චිත්‍රපටවල කැමරාව මෙහෙය වූ වින්සන්ට් පෙරේරා රජයේ චිත්‍රපට අංශය බිහිකළ ජාත්‍යන්තර මට්ටමේ කැමරා ශිල්පියෙකි. පසු කලෙක වෘත්තාන්ත චිත්‍රපට කැමරාකරණයට ආ සුමිත්ත අමරසිංහ, රෝලන්ඩ් පෙරේරා, එම්. ඩී. මහින්දපාල, ලාල් වික්‍රමආරච්චි පමණක් නොව වාර්තා චිත්‍රපටවලටම පමණක් සීමා වූ යූ. බී. ඇල්කඩුව, ලියෝ වික්‍රමරත්න, විමල් පෙරේරා, සනත් ලියනගේ, කීර්ති ශ්‍රී පෙරේරා, අද්විතීය ප්‍රතිභාවකින් හෙබි කැමරා ශිල්පීහු වූහ.එසේම ටී. ඒ. කමූර්, වින්සන්ට් ඩේවිඩ්, බුද්ධදාස ආරියවංශ වැනි සංස්කරණ ශිල්පීන් ද, දයා ද සිල්වා වැනි ශබ්ද පරිපාලකවරුන් ද මෙහිලා අපට අමතක කළ නොහැකිය.හුසේන් මොහොමඩ්, දේවාර් සූර්යසේන, ලයනල් එදිරිසිංහ, සදානන්ද පට්ටිආරච්චි වැනි ප්‍රවීණ සංගීතඥයන් මේ වාර්තා චිත්‍රපට කීපයකටම සංගීතය මෙහෙයවා ඇති බව ද සිහි කටයුතුය.සිනමාව විෂයයෙහි ශ්‍රී ලංකාවට ප්‍රථම අන්තර්ජාතික සම්මානය ලැබුණේ වෘත්තාන්ත චිත්‍රපටයකට නොවේ; වාර්තා චිත්‍රපටයකටය. ඒ ප්‍රඥාසෝම හෙට්ටිආරච්චිගේ ‘අත්කම්, ගෙත්කම් හා කැටයම්’ නම් වූ වාර්තා චිත්‍රපටයටය.1958 දී වැනිස් අන්තර්ජාතික උලෙළේදී එයට ගෝල්ඩන් මර්කරි සම්මානය ලැබුණේය. ඔහුගේම ‘ජන ලීලා’, (රිදම් ඔෆ් ද පීපල්) ‘තේ ශත සංවත්සරය’ (සිලෝන් ටී සෙන්චරි) යන වාර්තා චිත්‍රපට ද අන්තර්ජාතික සම්මාන දිනාගෙන ඇත. ප්‍රඥාසෝම හෙට්ටිආරච්චි යනු එදා මෙදාතුර මෙරට බිහිවූ විශිෂ්ටතම වාර්තා චිත්‍රපටකරුවා ලෙස හැඳින්විය හැකිය.ආචාර්ය ඩී. බී. නිහාල්සිංහගේ ‘නිම්නයක හදවත’ (සන්ස් ඔෆ් වැලි) ජොර්ජ් වික්‍රමසිංහ ගේ ‘මීගමුවේ මසුන් මරන්නෝ’, ‘නුවර පෙරහර’, ‘ගංගා නිම්න පුනර්භවය’, අර්වින් දසනායකගේ ‘කැකුළු දිවි’, (පිටපත සුසිල් සිරිවර්ධන) අබේකෝන් සෙනෙවිරත්න ගේ ‘සඟරජවත’, ‘උඩරට නැටුම්’, තිස්ස ලියනසූරියගේ ‘කිරි’, ‘දීප්ති’, ‘අවධානය යොමු කරන්න’ විල්ෆ‍්‍රඩ් පෙරේරා ගේ ‘වෙරළෙන් වස්තුව‘, ‘එගොඩින් මෙගොඩට’, ආචාර්ය තිස්ස අබේසේකරගේ ‘සිංහල ලකුණ’, ‘මට මතකයි’, ‘සහන් එළිය’, ‘රත්තරන්’, සුගතපාල සෙනරත් යාපාගේ ‘ගරුඩගල’, ‘උඩවැඬියා මල් දෙකක්’, ‘දළදා සිරිත’, රන්ජිත් ලාල්ගේ ‘කම්හලක ගීතය’, ‘වැවයි දාගැබයි’ රජයේ චිත්‍රපට අංශය නිෂ්පාදනය කළ මාහැඟි වාර්තා චිත්‍රපට අතර වෙයි.මෙබඳු අගනා වාර්තා චිත්‍රපට සම්ප්‍රදායකට හිමිකම් කියූ රජයේ චිත්‍රපට අංශය එක්තරා කාලයකදී දේශපාලනමය හේතු මත දරුණු බිඳ වැටීමකට ලක්වූයේය. ප්‍රඥාසෝම හෙට්ටිආරච්චි, යාපා, සිරිල් ෆොන්සේකා යන අය ඒ පිළිබඳ වරින්වර පෙන්වා දී ඇත. ඒ කුණුකන්දල් ඇවිස්සීමට මෙහිදී මම අදහස් නොකරමි.අවුරුදු 65 ක් සපිරෙන රජයේ චිත්‍රපට අංශයෙන් වර්තමානයේ ඉටුවිය යුතු කාර්යභාර තුනක් ඇත.එකක් මේ අභිමානවත් වාර්තා චිත්‍රපට අනාගතය උදෙසා සංරක්ෂණය කිරීමය. (එය දැනටමත් ක්‍රියාවට නැංවෙන බව ආරංචිය) අනික මේ වාර්තා චිත්‍රපට ඩිජිටල් සංගත තැටි (ඩී. වී. ඩී.) වලට නඟා ඒවා මහජනයාට පහසුවෙන් මිලදී ගත හැකි ආකාරයට අලෙවි කිරීමේ වැඩපිළිවෙළක් ආරම්භ කිරීමය. මේ චිත්‍රපට තවදුරටත් රජයේ චිත්‍රපට අංශයට පමණක් සීමාකර තැබීම තේරුමක් ඇති දෙයක් නොවේ.ඒවා ජනතා සන්තක විය යුතුය. එකක් පර්යේෂකයන්ගේ ප්‍රයෝජනය සඳහාය. අනික රසිකයන්ගේ වින්දනය සඳහාය.තුන්වැන්න නම් 65 වසරක රජයේ චිත්‍රපට අංශය හා එමඟින් නිෂ්පාදිත වාර්තා චිත්‍රපට හා ප්‍රවෘත්ති චිත්‍රපට අළලා වාර්තා චිත්‍රපටයක් තැනීමය. එය ද අනාගතය වෙනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022422</link>
    <topic>අදත් සවන’ග රැව්දෙන භාරතයේ රිදීහඬ</topic>
    <author>චන්ද්‍ර ශ්‍රී</author>
    <content>අදත් සවන’ග රැව්දෙන භාරතයේ රිදීහඬතලාත් මෙහෙමුද්50, 60 දසකවල උත්තර භාරතීය ගායන ක්ෂේත්‍රයේ අමරණීය නමක් රැන්දු (Silken Voice) “රිදීහඬ” විරුදාවලියෙන් රසික හදවත් දිනූ තලාත් මෙහෙමුද් ගායන වේදියාණන්ගේ උපන් දිනය අදට (පෙබ. 24) යෙදී ඇත.ලක්නව් හී උපත ලැබූ තලාත් දෙමව්පියන්ගේ විරෝධය මැද එවක ගායන ලෝකයේ අණසක පතුරුවාගෙන උන් ඒ. කේ. එල්. සයිගාල් මහා ගායන වේදියාණන් ගේ අනුගාමිකයකුව සංගීත ක්ෂේත්‍රයට පිවිසියේය. ඔහුගේ ජනපි‍්‍රයත්වය සඳහා ලාහෝර් හා ලක්නව් ගුවන්විදුලිය ද HMV තැටි සමාගම ද නිර්ලෝභීව අතහිත දුන්නේය.තලාත්ගේ සුගායනීය හඬ මුලින් ම හඳුනාගත්තේ සංගීතඥ අනිල් බිස්වාස්ය. “ආර්සූ” චිත්‍රපටයට ගැයූ “ඒ දිල් මුජේ ෙඒසී ජගහලේ චල් ජහාං කෝ ඊ නහෝ” ගීයෙන් තලාත් හඬ භාරත සිනමා රසික හදවත් උන්මාදයට පත් කළේය. 50 දසකයේ චිත්‍රපට රැසක ගී ගැයීමට ඔහුට දොර ඇරුණේ මේ ගීයේ අනුහසිනි.උපතින් ම කඩවසම් අයකු වූ තලාත්ට ගායනයට අමතරව රංගනය සඳහා ද පිට පිට ඇරැයුම් ගලා ආවේය. ගුලාම් මොහොමද් සංගීතවත් කළ “සින්දගී දේනෙ වාලේ සුං” ගීතය ගයමින් තලාත් ප්‍රධාන චරිතය රඟපෑ අපූරුව “දිලේ නාදන්” (1953) චිත්‍රපටය නැරැඹු සිනමා ලෝලීන්ගේ මතකයේ තාමත් ඇතැයි සිතමි.රඟපෑමට නොගොස් ගායනයම කරන්නැයි ශම්මි කපූර් දුන් අවවාදයට හිස නැමූ තලාත් ඉදිරි දිවිය පවත්වාගෙන ගියේ දිගටම ගායනයෙහි රැඳෙමිනි. ගීතයේ පදවැලට මුල් තැන දුන් ඔහු ලැබෙන හැම ගීතයක්ම බාර නොගැනීමට වග බලා ගත්තේය.මේරා කරාර් ලේජා (මැවිලා පෙනේවි රූපේ), සින්දගී දේතේ වාලේ සුං, යේ කුෂිකා සමා (නංගිලා මල්ලිලා), මෙරී යාද් මේං තුම්නා (ලොවේ සැමදා තණ්හා), ඕ දිල් දාර් (කෝකිලයා), ආයෙ භී අකේලා (තනිවයි උපන්නේ), යෙ නඊ නඊ පී‍්‍රත් හේ (සොඳුරු ගම්මානයේ) ජාඒ තෝ ජාඑක හාං (කොයි බටදෝ මෙසතා) රාත්නෙ ඛ්‍යා ඛ්‍යා (රෑ සඳ පායාලා) තලාත් ගැයූ මියුරු ගීවලින් අතළොස්සකි.ධර්මදාස වල්පොල, හරූන් ලන්ත්‍රා, රුක්මණී දේවි, මොහිදින් බෙග් ඇතුළු අපේ පැරැණි ජනපි‍්‍රය ගායක ගායිකාවෝ රැසක් තලාත්ගේ මධුර ගී තනුවලින් ගායන ලොව ජය ගත්හ. ඔවුන්ගේ ජනපි‍්‍රය ගී රැසක මිහිරි තනු මත රැව් දෙන්නේ තලාත්ගේ අමරණිය හඬය. ඒත් කනගාටුවට කරුණ නම් ඒ ගී තනු ගයා බැබැළුණු අපේ සමහරුන් අඩු තරමේ තලාත්ගේ නමවත් නොමිනීමය.1998 මැයි 09 වැනිදා මේ අමරණීය ගායකයා ‘ගසල් රාජයා’ ගී ලොවින් සමුගන්නේ ද කතා කිරීමට පවා නොහැකිව රෝගීව අන්ත අසරණවය. ලක්ෂ සංඛ්‍යාත ගීත ලෝලීන්ට මානසික සුවය අත්කර දුන් ඒ විල්ලුද වන් රිදීහඬ ඔහුගේ උපන් දිනය යෙදෙන අද මේ මොහොතේත් අප සවන් තුළ නින්නාද වනු දැනේ. “ශ්‍රී ගීත්” නමින් තලාත් මෙහෙමුද් අනුස්මරණ ගීත ප්‍රසංගයක් පසුගියදා එල්ෆින්ස්ටන් රඟහලේදී රැව් දුන්නේද ඒ අමරණීය හඬට පිංපෙත් අනුමෝදන් කරනු පිණිසය.පැරණි ගීත රසික සංසදය ලබන මැයි 9 වැනිදා කොළඹ දී තලාත් මෙහෙමුද් අනුස්මරණ උත්සවයක් පැවැත්වීමට ද බලාපොරොත්තු වෙයි.චන්ද්‍ර ශ්‍රීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022423</link>
    <topic>ජෝති ගැයූ ‘ඔබ නිදන්න’ ගීතයේ තනුව සරත් දසනායකගේ නොවේ!</topic>
    <author>ජෝජ් රොබ්සන් ද සිල්වා</author>
    <content>ජෝති ගැයූ ‘ඔබ නිදන්න’ ගීතයේ තනුව සරත් දසනායකගේ නොවේ!මෙල්රෝයි ධර්මරත්නකණ්ඩායම් සංගීතය සහ මෙල්රෝයි ධර්මරත්න සලකුණ උපහාර උලෙළ හෙටපි‍්‍රයංගිකා මගෙ පි‍්‍රයංගිකා ලස්සන ඇස් ඇති පි‍්‍රයංගිකා යන්න ගියා ඈ යන්න ගියා ඈතට නොපෙනී යන්න ගියා...!(පද - මෙල්රෝයි ධර්මරත්න)හැට සහ හැත්තෑව දශකවලදී මෙරට ගීතලෝලීන්ගේ සිත් ගත් “ධර්මරත්න සහෝදරයෝ” ගායක කණ්ඩායම ගැයූ “පි‍්‍රයංගිකා” ගීතය මෙන්ම “වාසිටි කෙල්ලෝ” – “කඳුකරේ – කඳුකරේ පෙම් කතන්දරේ” – “වැස්ස වහිනවා” – “වැහිදාක ගඟනෝදරේ” – “අව්ව පායලා” – “පුංචි හුරතලා” – “කලකට පෙර ඒ බෙත්ලෙහෙමේ” ඇතුළු ගී පද රචනා ගණනාවක හිමිකරු ඔහු ය. කණ්ඩායම් ගීත මෙන්ම ළමා ගීත සහ විවිධ ජනපි‍්‍රය ගී නිර්මාණ සඳහා පද රචනයෙන්, තනු නිර්මාණයෙන් හා ගායනයෙන් ද දායක වූ ඔහු මේ වනවිට සිය කලා දිවියේ අඩ සිය වසර සපුරමින් සිටින්නේ ය. ගායකයෙකු, ගී පද රචකයෙකු, සංගීතඥයෙකු, නවකතාකරුවෙකු, ලේඛකයෙකු සහ වේදිකා නාට්‍යකරුවෙකු ලෙසින් සිය සෞන්දර්ය චාරිකාවේ දී විවිධ ඉසව් ස්පර්ශ කරමින් නිර්මාණකරණයේ නියුතුව සිටින ඔහු - මෙල්රෝයි ධර්මරත්න ය.මෙවර “ස්වර වර්ණ” මෙල්රෝයිගේ සිතුවිලි සමඟින් වර්ණ ගන්වන්නට අපි ඔහුට ආරාධනා කළේ ඔහු වෙනුවෙන් “කණ්ඩායම් සංගීතය සහ මෙල්රෝයි ධර්මරත්න සලකුණ” මැයෙන් පැවැත්වෙන උපහාර උලෙළ නිමිත්තෙනි.”මගේ කලා දිවියට අවුරුදු පනහක් වීම නිමිත්තෙන් කැලණියේ දළුගම ‘නුවණ’ යොවුන් හවුල තමයි මා වෙනුවෙන් මෙම උපහාර උලෙළ සංවිධානය කර තිබෙන්නේ. ප්‍රධාන සංවිධායක ලෙස කටයුතු කරන්නේ ජූඩ් වැලිවිටයි. ප්‍රධාන දෙසුම පවත්වන්නේ තිලකරත්න කුරුවිට බණ්ඩාර විසිනුයි. හෙට (25) සවස හතරට දළුගම ‘නුවණ’ විද්‍යාලීය ශාලාවේදී පැවැත්වෙන මෙම උපහාර උලෙළයේ දී මා නිර්මාණය කළ ළමා ගීත සහ එච්.ආර්. ජෝතිපාල, මිල්ටන් මල්ලවආරච්චි වැනි ගායකයින් ගැයූ ජනපි‍්‍රය ගීත ගැයෙන අතර මම ද ගීත කිහිපයක් ගයන්න බලාපොරොත්තු වෙනවා. එමෙන්ම එදින උපහාර උලෙළට සමගාමීව සමාජීය, ආගමික, ජාතික වශයෙන් හරවත් ධනාත්මක සිතුවිලි සාර සංග්‍රහයක් ලෙස මා සම්පාදනය කළ ‘සිතුවිලි’ ග්‍රන්ථය ද එළිදක්වනවා.”මෙම උපහාර උලෙළේ දී ඔබ ගයන්න බලාපොරොත්තු වෙන්නේ කුමන ගීත ද..?”විශේෂයෙන්ම අපේ ‘ධර්මරත්න සහෝදරයෝ’ ගායක කණ්ඩායමේ ජනපි‍්‍රයම ගීතයක් වන ‘කඳුකරේ පෙම් කතන්දරේ’ ගීතයයි මා ජෝතිපාලයන්ට තනු නිර්මාණයෙන් දායක වූ ‘ඔබ නිදන්න’ ගීතයයි ගයනවා.”ඔබ නිදන්න ඔබ නිදන්න සුවෙන් සැතපිලා ඉහ අද්දර මම ඉන්නම් පවන් සල සලා...!(පද – කරුණාරත්න අබේසේකර)එහෙත් ‘ඔබ නිදන්න’ ගීතයේ තනු නිර්මාණය සරත් දසනායකගේ බවයි ඇතැමුන් කියන්නේ?”එය වැරදියි. ‘ඔබ නිදන්න’ ගීතය මුලින්ම ඇතුළත් වූවේ ‘නිව් සවුන්ඩ්’ ලේබලය යටතේ 1972 දී නිකුත් වූ එච්.ආර්. ජෝතිපාලයන්ගේ ගීත හතරක හැටියටයි. ‘ඔබ නිදන්න’ ගීතය සමඟ ‘මලින් පිරී ගිය’ – ‘ගංඟාවයි මහ මුහුදයි’ සහ ‘මල් එතනෝ’ ගීතත් ඊට ඇතුළත් වුණා. සියලුම ගී පද රචනය කළේ කරුණාරත්න අබේසේකර ඒ වගේම මේ ගීතය හතරෙම තනු නිර්මාණය කර සංගීතවත් කළේ මමයි. ඒ වගEBDK 002 ‘නිව් සවුන්ඩ්’ ගී තැටියේ ලේබලයේම සඳහන් වී තිබෙනවා.”මිල්ටන් මල්ලවආරච්චි ගැයූ “මේ මැයි ගහ යට” ගීතයේ නිර්මාණ දායකත්වය සම්බන්ධයෙනුත් ඔබ ගැටලුවකට මුහුණ දී සිටිනවා නේද..?”ඔව්. එම ගැටලුව ඇති වූවේ ‘මැයි ගහ යට’ ගීතය ඇතුළත් තැටියේ දවටනයේ මුද්‍රණය කර තිබූ කරුණක් නිසාවෙනුයි. ගීතයේ තනුව සහ සංගීතය මගේ වුවත් සංගීතය සැපයීමේ දී අපි යොදා ගත්තේ ක්ලැරන්ස් විජේවර්ධන ඇතුළු වාදක මඩුල්ලයි. කවරයේ තොරතුරු සටහන් කිරීමේ දී පළකර ඇති තොරතුරු මෙවැනි ගැටලුවකට ඇතැම් විට හේතු වුවත් ගී පද රචක ආචාර්ය අජන්තා රණසිංහ මෙහි සත්‍යතාව දන්නවා. (“එකල අද වගේ නිර්මාණ අයිතීන් පිළිබඳ විමසීමක් තිබුණේ නැහැනේ. ඒ නිසා වෙච්ච ගැටලුවක් තමයි මේ” යයි පවසමින් ද...) මිල්ටන් ගැයූ, අජන්තා ලියූ ‘මේ මැයි ගහ යට’ සහ ‘රන්මුදු රන්මුදු’ ගීත දෙක සමඟ ශිරෝමි ප්‍රනාන්දු ගැයූ ‘අඬන්න එපා’ සහ ‘මා සමනළියක්’ ගීත දෙක ද ඇතුළත් එම ගී තැටිය ‘සිල්වලයින්’ ලේබලයෙන් නිකුත් වූවේ. එහි ගීත හතරෙම තනු නිර්මාණය කර සංගීත අධ්‍යක්ෂණය කළේත් මමමයි.”ඔබ ජනපි‍්‍රය ගායක ගායිකාවන් උදෙසා කොපමණ ගීත ප්‍රමාණයක් නිර්මාණය කර තිබෙනවාද..?ගීත සියයක පමණ පදමාලා මම ලියා තිබෙනවා. අපේ ‘ධර්මරත්න සහෝදරයෝ’ ගායක කණ්ඩායම ගැයූ ගීත වැඩි ප්‍රමාණයක් මගේ පදමාලා. ගීත එකසිය පනහකට ආසන්න ගණනක තනු නිර්මාණ මා කර තිබෙනවා.”මුලින්ම ඔබ කලා කටයුතු ඇරඹූ අයුරු මතකද..?”ආරියරත්න කහවිටයන්ගේ ‘කලා’ සඟරාවේ තමයි මා ලියූ මුල්ම ලිපිය පළ වුණේ. ඒ – 1964 දීයි. මා මගේ කලා දිවියේ ආරම්භය ලෙස සලකන්නේ එම කාරණයයි. ලේඛකයෙකු වශයෙන් කටයුතු කරමින් සිටින අතරතුර තමයි 1965 දී ගුවන් විදුලියට ‘කලකට පෙර ඒ බෙත්ලෙහෙමේ’ සහ ‘ලන්තෑරුම එල්ලෙන්නේ’ වැනි ගීත පටිගත කෙරුවේ. එහෙත් ‘වැස්ස වහිනවා’ – ‘කඳුකරේ’ – ‘පුංචි හුරතලා’ සහ ‘නොණ්ඩි කිරා’ ගී පද රචනය කරමින් 1968 දී ‘ධර්මරත්න සහෝදරයෝ’ ගායක කණ්ඩායම සමඟින් තමයි සංගීත ක්ෂේත්‍රයේ ජනපි‍්‍රයත්වයට පත් වුණේ.”ඔබ කලා ක්ෂේත්‍රයේ වෙනත් ඉසව් කිහිපයකටත් සම්බන්ධ වුණා නේද..?”විශේෂයෙන්ම නවකතා ලිවීමත්, වේදිකා නාට්‍ය නිර්මාණයත්, චිත්‍රපට සංගීත අධ්‍යක්ෂණයත් තමයි ඒ. මුල්ම නවකතාව ‘මළවුන්ගේ කතාවක්’ පළ වුණේ 1971 දී. (“එය ‘කවුළුව‘ චිත්‍රපටයට ගත්තා. ඒත් ඒ ගැන වෙනම කතාන්දරයකුත් තියෙනවා.” යයි උපහාසයෙන් මෙන් පවසා හිනැහෙමින්..) ඉන්පසු මා ලියූ ‘පරෙවි ධේනුව‘ සහ ‘සස්වාමික අස්වාමික’ නවකතා ‘සඳ නැති ලොව‘ සහ ‘සඳ සාවියේ’ ටෙලි නාට්‍ය සඳහා යොදා ගත්තා. ‘ආදර දෙවොල’ – ‘ප්‍රේමය හා වෛරය’ : ‘විනීතා රතීශා’ මා ලියූ තවත් නවකතා. ආර්.ආර්. නාරයන්ගේ ‘ඩාක් රූම්’ මම ‘සඳ බැස ගියා’ නමින් පරිවර්තනය කළා. මේ දිනවල ජගත් පූජිත කෙටිකතා එකතුවක් සහ නාට්‍ය පිටපත් එකතුවක් සම්පාදනය කරමින් ඉන්නවා.”චිත්‍රපට සංගීත අධ්‍යක්ෂ කටයුතු වලට මොකද වුණේ..?චිත්‍රපට සංගීත අධ්‍යක්ෂවරයෙකු වශයෙන් මම අවාසනාවන්තයි. මොකද මා සංගීත අධ්‍යක්ෂණය කළ ‘පතිනි’ (1978) සහ ‘වෙස් වළා ගත් තරුණිය’ (1986) චිත්‍රපට දෙකම තිරගත නොවීම නිසා. විජය කුමාරණතුංගයන් අවසාන වරට රඟපෑ චිත්‍රපටයත්, ජෝතිපාල අවසන් වරට ගී ගැයූ චිත්‍රපටයත් වුණේ ‘වෙස් වළා ගත් තරුණිය’ චිත්‍රපටයයි. මේ චිත්‍රපටයේ ජෝති නිළියක් (අනෝජා වීරසිංහ) වෙනුවෙන් ගැයූ පසුබිම් ගීතයක් ඇතුළත් වීම සුවිශේෂයි. ජෝති ප්‍රථම වරට මෙන්ම අවසන් වරට ගැයූ ඒ එකම ගීතය - ශ්‍රී නිහාල් ජයසිංහ ලියූ ‘මිනිස් ගුණය පාදා’ නම් ගීතයයි. සමහර විට ‘වෙස් වළා ගත් තරුණිය’ චිත්‍රපටය ඉදිරියේ දී තිරගත වීමට ඉඩ ඇති අතර එලෙස වුවහොත් ඔබට එම ගීතය රස විඳීමට හැකි වේවි.”එදා මෙදා කණ්ඩායම් සංගීතය පිළිබඳව ඔබේ අදහස පවසනවා නම්..?”එදා කණ්ඩායම් සංගීතය භාවිතා කළේ ගායක කණ්ඩායම් විසිනුයි. දැන් තියෙන්නේ සංගීත කණ්ඩායම්. එදා ගායක කණ්ඩායම් වෙනත් ශිල්පීන්ගේ ගීත ගායනා කළේ නැහැ. ඒ වගේම තමන් ගැයූ ගීතවල පදමාලා ගැන ඔවුන් උනන්දුවක් දැක්වූවා. ඒ අනුව අද සංගීත කණ්ඩායම්වල ගීතත් එදා ගායක කණ්ඩායම්වල ගීතත් අතර වෙනසක් තිබෙනවා. අද සංගීත කණ්ඩායම් පදමාලා ගැන උනන්දුවක් නැතුව කන් පිනවන්න, නටන්න ගීත ඉදිරිපත් කරන්නේ. සරල වචන වුවත් හරවත්, හදවතට දැනෙන යමක් රිද්මයානුකූලව ගීතයකින් පවසන්න පුළුවන්කම තිබියදීත් අද එක හා සමාන රිද්මයන්ට ඒකාකාරී ගීත ඉදිරිපත් කිරීමකුයි සිදු කෙරෙන්නේ. එසේම අද සංගීත කණ්ඩායම්වල මූලික කාරිය වී ඇත්තේ වෙනත් ගායක ගායිකාවන් ගයන ගීත සඳහා සංගීතය සැපයීමනේ. ඒ නිසා කණ්ඩායම් සංගීත ක්ෂේත්‍රයේ එතරම් ප්‍රබෝධයක් නැහැ කියා තමයි මට හිතෙන්නේ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=av13022424</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාපසුගියදා බිපාෂා බාසු ඉන්දීය සිනමා ලේඛකයෙකු සමඟ සම්මුඛ සාකච්ඡාවකට එක්වුණා. බිපාෂාගේ සිනමා ජීවිතය ගැන නොයෙකුත් ප්‍රශ්න ඇසූ මේ ලේඛකයා අන්තිමට මේ ප්‍රශ්නය ඇයගෙන් ඇසුවා...’ජෝන් ඒබ්‍රහම් ගැන දැන් මොනවද හිතෙන්නෙ?”මේ ප්‍රශ්නයෙන් පසුව එතෙක් බිපාෂාගේ මුහුණෙහි රැඳී තිබුණු සුන්දර සිනහව මැකී ගියා. තරමක කෝලයක් පෙන්වූ ඇය, මේ ප්‍රශ්නය ලේඛකයාගෙන් ඇසුවා...’ජෝන්...? ඒ කවුද...? මම එහෙම කෙනෙක් දන්නෙ නැහැ!”බිපාෂාගේ මේ ප්‍රශ්නයෙන් සිනමා ලේඛකයා නිරුත්තර වුණා. ඔහු සම්මුඛ සාකච්ඡාව අවසන් කළා. බිපාෂාගේ මේ ප්‍රශ්නය කාගේත් කතාබහට ලක්වුණා. මෙය, බිපාෂාගේ පැරණි පෙම්වතා වූ ජෝන් ඒබ්‍රහම්ටත් දැනගන්න ලැබෙන්න ඇති. ඔහු ඒ ගැන කිසිවක් ප්‍රකාශ කර තිබුණේ නැහැ.මේ සුපිරි නළුවා දැන් නිතරම කතා කරන්නේ නුදුරු දිනයකදී තමන්ගේ මනාලිය වන ප්‍රියා රන්චාල් ගැනයි. ඒ හැරුණාම ඔහු සුපුරුදු පරිදි චිත්‍රපටවල රඟපෑම් කරමින් සිටිනවා. ජෝන් රඟන අලුත්ම චිත්‍රපටය, ‘අයි මී ඕර් මේන්’. කපිල් ශර්මා අධ්‍යක්ෂණය කරන මෙහි ප්‍රධාන චරිත නිරූපණය කරන්නේ ජෝන් ඒබ්‍රහම්, ප්‍රාචි දේසායි, චිත්‍රන්ගදා සිං ඇතුළු නළු නිළි පිරිසක්.මේ චිත්‍රපටයේ රූපගත කිරීමක් අතරතුරදි ලොකු ප්‍රශ්නයක් මතුවුණා. ට්ත්‍රපටය රූපගත කරන්නට යොදා ගෙන තිබුණු ස්ථානය, එහි හිමිකරුවන් විසින් අවලංගු කරලා. අන්තිම මොහොතේදීයි මේ බව චිත්‍රපටයේ අධ්‍යක්ෂවරයාට දැනගන්න ලැබී තිබෙන්නේ. ඔහුට ඒ මොහොතේදී කිසිවක්ම කර කියාගන්නට ලැබුණේ නැහැ. හදිසියේ වෙනත් ස්ථානයක් සොයා ගන්නට හැකියාවකුත් නැහැ. මේ අපහසුතාව හොඳින් වටහා ගත් ජෝන්, වහාම තමන්ගේ කාර්යාලය චිත්‍රපටයේ රූපගත කිරීම්වලට ලබාදුන්නා. රූපගත කරන්නට නියමිතව තිබුණේත් කාර්යාලයක දර්ශනයක්. ඒ කටයුත්තට ජෝන් ගේ කාර්යාලය හොඳින්ම ගැළපුණා.”අපිට මුළු දවසක්ම අරගෙන රූපගත කිරීම් කරන්න පුළුවන් වුණා. චිත්‍රපට රූපගත කිරීමකදී එක දවසක් මඟහැරුණොත් සිද්ධ වෙන පාඩුව කොයිතරම් ද කියල ජෝන් දන්නවා. ඒ නිසයි එයාගෙ ඔෆිස් එක අරන් දුන්නේ.”ජෝන්ට ප්‍රශංසා කරමින් අධ්‍යක්ෂවරයා පැවසුවා.ප්‍රවීණ සිනමාකරුවෙකු වූ යාෂ් චොප්රා මෙලොවින් සමුගත්තේ පසුගිය වසරේ ඔක්තෝබර් 21 දා. ඔහු වෙනුවෙන් නිම වූ ප්‍රතිමාවක් විවෘත කිරීමේ උත්සවයක් පසුගියදා මුම්බායි නුවර දී පැවැත්වුණා. මෙම උත්සවයට බොලිවුඩ් සිනමා කලාකරුවන් සහ කලාකාරියන් රැසක් එක්ව සිටියා. ප්‍රවීණ නළුවෙකු මෙන් ම දේශපාලනඥයකු ද වන ශත්රුගන් සිංහ ද ඒ අතර සිටියා. පිළිරුව විවෘත කිරීමෙන් පසුව පැවැති රැස්වීම අමතන්නට ශත්රුගන්ට ද ඇරයුම් ලැබුණා. යාෂ් චොප්රා පිළිබඳව කතාකළ ශත්රුගන් ඔහු ගේ සිනමා නිර්මාණ අගය කළා.ඒ අතරේ දී යාෂ් චොප්රා සහ පවුලේ අය අතර තිබුණු බැඳීම විස්තර කළ ශත්රුගන්, පවුලේ සියලු දෙනාගේම නම් සඳහන් කරන්නටත් අමතක කළේ නැහැ. චිත්‍රපට අධ්‍යක්ෂ සහ නිෂ්පාදක ආදිත්‍ය චොප්රා, යාෂ් චොප්රාගේ පුත්‍රයායි. ඔහු ගැන ද සඳහනක් කළ ශත්රුගන් තම කතාව නිමකරන්නට සැරසෙද්දී ශත්රුගන් ගේ බිරිය වන පූනම් සිංහ යම් කිසිවක් ඔහුගේ කනට කොඳුරා කීවා. ශත්රුගන් ගේ බිරිය ඔහුට සිහිපත් කළේ අමතක වූ දෙයක්. ශත්රුගන් වහාම ඒ අසල අසුන් ගෙන සිටි රාණි මුඛර්ජි වෙතට හැරී ඇයගේ නම සඳහන් කළා. ඒ වෙනදා අමතන ආකාරයෙන් නොවෙයි. රාණි චොප්රා යනුවෙන්!මේ ආමන්ත්‍රණයත් සමඟම සභාවේ සිටි සියල්ලන්ගේම මුහුණු වෙනස් වුණා. සමහරුන්ගේ කට කොනට සිනහවක් නැඟුණා. සමහරු දෑස් ලොකුකර රාණි දෙස බැලුවා. මේ නිසා ආදිත්‍යත් රාණිත් අපහසුතාවකට පත්වූ අයුරු කාටත් සැඟවිය හැකිවුණේ නැහැ. මෙතෙක් කාලයක් සඟවාගෙන සිටි රහසක් හෙළිදරව් වීම නිසාදෝ රාණිගේ මුහුණ ලජ්ජාවෙන් රතුවුණා. ඉන්පසුව සභාවේ සිටි අය කටුකුටු ගාන අයුරු රාණිත්, ආදිත්‍යත් හොඳින්ම දුටුවා. ශත්රුගන් ගේ ආන්දෝලනාත්මක ‘ඇමතුමත්’ සමඟම උත්සවයේ වැඩකටයුතු ද නියමිත අයුරින් නිමාවට පත්වුණා.ඉන්පසු දිනයේ දී බොලිවුඩ්පුරයේ කාගේත් මාතෘකාව වුණේ ‘රාණි චොප්රා’ ගැනයි. ආදිත්‍ය සහ රාණි පෙමින් බැඳී සිටින බව රහසක් නොවෙයි. මෑතකදී පළවූ ප්‍රවෘත්ති කිහිපයකම දැක්වුණේ ආදිත්‍ය, රාණිව විවාහකර ගන්නට යන බවයි. ඒ වුණත් එය ඇත්තක් ද, බොරුවක් ද යනුවෙන් යම් ප්‍රකාශයක් කරන්නට රාණි හෝ ආදිත්‍ය ඉදිරිපත් වුණේ නැහැ. නානාප්‍රකාර කට කතා පැතිරීමත් මේ අතරේ දී සිදුවුණා. ඒවාට මේ දෙදෙනාගෙන් ම කිසිදු ප්‍රතිචාරයක් ලැබුණේ නැහැ. ඔය අතරේ බොහෝ දෙනෙකු කීවේ රාණි දැන් ආදිත්‍ය චොප්රාගේ චිත්‍රාගාරයේ වැඩ කටයුතු පාලනය කරමින් සිටින බවයි. ඇයට එවැනි බලයක් ලැබුණේ ඇය ආදිත්‍ය සමඟ නිත්‍යානුකූලව විවාහ වී සිටින නිසාදැයි කවුරුත් ප්‍රශ්න කළා. ඒවාට ආදිත්‍ය හෝ රාණිගෙන් වත්, චොප්රා පවුලේ කිසිවකුගෙන් වත් ප්‍රතිචාර ලැබුණේ නැහැ.කාලය, නිසොල්මනේ ගෙවී යද්දියි ශත්රුගන් සිංහගේ ‘ඇමතුමෙන්’ කටකතාවලට යළිත් ගිනි ඇවිලුණේ. “මම කිව්වේ ඇත්ත. මගේ කතාවෙදි ආදිත්‍යව අමතක වුණා. මගේ බිරිය ඒ ගැන මට මතක් කළා. ඒ නිසා මම ආදිත්‍ය ගැනත් මතක් කරලා, රාණිගෙ නමත් සඳහන් කළා. ඉතින් ඒකෙ වරදක් තියෙනවද? මම නම් හිතුවෙ නෑ ඒක මේ තරම් දුරදිග යාවි කියලා” ශත්රුගන් පැවසුවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=am1302241</link>
    <topic>නිදා ගැනීම කාලය අපතේ හැරීමක් නොවේ</topic>
    <author/>
    <content>නිදා ගැනීම කාලය අපතේ හැරීමක් නොවේඅවදිව සිටින කාලය තරම්මනිදා ගන්නා කාලයත් වැදගත්වැඩියෙන් නිදා ගත්තාටකිසිම වාසියක් නෑදැඩි විඩාපත් බවට හා කනස්සලු බවට පත් වී සිටි අයෙක් මා හමුවීමට පැමිණියේය. ඔහු ව්‍යාපාරිකයෙකි. ඔහුගේ ගැටලුව වූයේ දහවල් හෝ රාත්‍රී කාලයේදී වත් සුව නින්දක් නැති වීමයි. දවසේ වැඩ කටයුතු අවසන් වූ පසු ඔහුට නිදාගැනීමට අවශ්‍ය වුවත් එය අසාර්ථක විය. නින්දක් නැති නිසා ඊළඟ දිනයේ දී මහත් විඩාවක් ඔහුට දැනිණි.ඔහුගේ මිතුරෙකු ඒ සඳහා කදිම උපදෙසක් ලබා දුන්නේය. ඒ අනුව ඔහු තමා නිදාගන්නා කාමරයට කිසිදු ශබ්දයක්, ආලෝකයක් හෝ මැසි මදුරුවන්ට ඇතුළු නොවිය හැකි ලෙස සීල් තබා, වායු සමීකරණය කළේය. එසේම ඉතාම සුව පහසු ඇඳක් සහ මෙට්ටයක් මිලට ගත්තේය.ඒ ක්‍රමය ද එතරම් සාර්ථක නොවීය. ඉන්පසු ඔහු වෛද්‍ය උපදෙස් පැතුවේය. ඔහුට මානසික රෝගයක් නැති බවත්, තරමක් විවේක ගන්නා අතරම අවශ්‍ය වූ විට පමණක් නිදි පෙති ගන්නා ලෙසත් ඔහුට උපදෙස් ලැබිණි. නමුත් ඔහුට එයින් ද සැනසුමක් නොවූයෙන් ඔහු මගෙන් විමසා සිටියේ ඔහුට හොඳ, සුව නින්දක් ලැබිය හැක්කේ කෙසේ ද යන්නයි.නින්ද මිනිසාට ඉතාම වැදගත් දෙයකි. දවස පුරා විවිධ වැඩ කටයුතුවලට වෙහෙස වන අපට දවස අවසානයේ ලබන සුව නින්ද තරම් වෙනත් සැපයක් නැති තරම්ය. සුව නින්ද මානසික, ශාරීරික නිරෝගී භාවය සහ සැපය පිණිස ඉවහල් වන දෙයකි. එහෙත් අද සමාජයේ සැලකිය යුතු පිරිසකට සුව නින්දක් ලබන්නට නොහැකි වී තිබේ. ඒ නිසාම ඔවුහු සිරුරෙන් සහ මනසින් බොහෝ පීඩා විඳිති.සැබවින්ම නින්ද යනු කුමක් ද?නින්ද යනු ඉතාමත් සංකීර්ණ ජීව විද්‍යාත්මක සහ මනෝ විද්‍යාත්මක ක්‍රියාවලියකි. නින්ද මිනිසා ඇතුළු ක්ෂිරපායි සතුන්ට ඉතාම වැදගත් දෙයකි. නින්දේ දී අපගේ චලනයන් සහ බාහිර ලෝකයට ඇති සන්නිවේදනය සහ ප්‍රතිචාර දැක්වීම තාවකාලිකව ඇනහිටියි. ඒ නිසා හොඳ නින්දක පසුවන විට අපට කිසිවක් දැනෙන්නේ නැත.එය එසේ වුවත් නින්දේදී අප මනස සහ ශරීරය අක්‍රීය වන්නේ නැත. නින්දේ දී අපගේ ශරීරයේ ඇතැම් කොටස් දිගටම ක්‍රියාකාරී වී පවතියි. එපමණක් නොව නින්දේ දී අපගේ යටි සිත එහි උපරීම ධාරිතාවයෙන් ක්‍රියා කරයි. එමඟින් අප අවදි වූ පසුව සිදුකරන ක්‍රියාකාරකම් සඳහා සිත හා ගත සූදානම් කරවයි. නින්ද සිතටත්, ගතටත් විවේකයක් ලබාදෙන අතරම අපව ඉදිරි වැඩ කටයුතු සඳහා සූදානම් කරවයි.ඇතැම් අය නින්ද එතරම් වැඩකට නැති දෙයක් යැයි කල්පනා කරති. එය කාලය අපතේ හැරීමක් ලෙස සිතා හැකිතරම් අවදියෙන් සිටිමින් එක දිගට වැඩ කිරීමට උත්සාහ කරති. විශේෂයෙන්ම විභාග වලට පාඩම් කරන දරුවෝ එසේ කරති. නමුත් එය නිවැරැදි දෙයක් නොවේ. යහපත් මානසික හා ශාරීරික සෞඛ්‍යයකට ප්‍රමාණවත් නින්දක් ඉතාමත් අත්‍යවශ්‍ය වෙයි.මිනිසෙකුට සාමාන්‍යයෙන් කොතරම් වේලාවක් නින්ද අවශ්‍ය යැයි ඔබ සිතන්නේ ද?මිනිසෙකු නිදාගන්නා කාලය ඔහුගේ වයස, ශරීර සෞඛ්‍යය, වැනි දේ මත වෙනස් වෙයි. සාමාන්‍යයෙන් ළදරුවෙකු පැය 12 - 16 ක් පමණ නිදාගන්නා අතර තරුණ කාලයේ දී එය පැය 8 - 10 ක් පමණ වෙයි. තවදුරටත් වයෝවෘධ වන විට එම කාලය තරමක් අඩුවෙයි. පොදුවේ ගත්තොත් දිනකට පැය 8 ක පමණ නින්දක් අපට අවශ්‍යය.දවසකට ඇත්තේ පැය 24 කි. එයින් පැය 8 ක් යනු තුනෙන් එකක ප්‍රමාණයකි. ඒ අනුව ඕනෑම පුද්ගලයෙක් තම ජීවිත කාලයෙන් තුනෙන් එකක් පමණ ගත කරන්නේ නින්දේ බව ඔබට වැටහේ ද? හොඳ මානසික හා ශාරීරික සෞඛ්‍යයක් සඳහා නින්ද කොතරම් වැදගත් දෙයක් බව ඔබට වැටහේ ද? සැබවින්ම නින්ද ද, අවදි වී සිටින කාලය තරම්ම වැදගත් කාලසීමාවකි.“මට සැනසිල්ලේ නිදාගන්න වත් නැහැ” යැයි ඇතැම් අය මැසිවිලි නඟති. ඒ ඔවුනට තම ජීවිතයේ ඇති එකම සැනසිල්ල නින්ද බැවිනි. ඇත්තෙන්ම අප දවස පුරාම වෙහෙස මහන්සි වී වැඩ කළත්, ඒ සියලු අපහසුතා සුව නින්දකින් පසු දුරු වී යයි. අනෙක් අතට සුව නින්දක් නොලැබුණොත් පසුවදා හිතටත්, ගතටත් දැඩි අපහසුතාවක් දැනෙයි. නින්දට පසු දින තමන්ගේ වැඩ රාජකාරි සිදුවන්නේ නින්ද නිසා සිතට - ගතට ලැබෙන ජවයෙනි.සුව නින්දක් නොලැබීම බොහෝ අයට ගැටලුවකි. අපට සුව නින්දක් නොලැබීමට හේතු මොනවා ද? මෙය ඉතා වැදගත් ප්‍රශ්නයකි.නින්ද යනු ස්වාභාවික දෙයකි. නින්දට යාමට අප එක්තරා දුරකට සිතත්, ගතත් සන්සුන් කරගත යුතුය. මෙය පුද්ගලයාගෙන් පුද්ගලයාට වෙනස්ය.“මට නම් ඇඳ දකින්න විතරයි ඕන. පහුවදාට තමයි ඇහැරෙන්නේ” යැයි අයෙක් මහත් සැහැල්ලුවෙන් ප්‍රකාශ කළේය. ඇත්තෙන්ම, සුව නින්දක් ලැබෙන්නේ කෙනෙකුගේ ජීවිතය තෘප්තිමත්ව ගෙවෙනවා නම් පමණයි. අද ගෙවුණු දවස තෘප්තිමත් නම්, හෙට උදාවන දිනය බලාපොරොත්තු සහගතයි. ඒ දෙක අතරට නින්දේ අවශ්‍යතාව ඉබේම ඇති වෙනවා.වෙහෙස නිසා වැටුණු ගමන් නින්ද ගියත්, ඒ නින්ද එතරම් සුවබර නින්දක් නොවිය හැකිය. නමුත් ජීවිතය තමන් කැමති විදිහට තෘප්තිමත්ව ගෙවෙනවා නම්, නින්ද ද අනිවාර්යයෙන්ම තෘප්තිමත් සහ සුවබරයි.සුව නින්ද අද බොහෝ දෙනෙකුට අහිමි වී ඇත්තේ ඇයි?නින්ද අහිමි වීමට ප්‍රධාන හේතුව නිරවුල් මනසක් නැති වීමය. අපගේ ජීවිතයේ එදිනෙදා ගැටලු, ප්‍රශ්න, අතපසුවීම් ආදි විවිධ දේ සිතේ පුරවාගෙන සිටින අයට පහසුවෙන් නින්දට යා නොහැකිය. ඔවුන් නින්දට ගියත් සුව නින්දක් ලැබෙන්නෙ නැත. ඇතැම් අය තද ඊර්ෂ්‍යාවෙන් හා ද්වේශයෙන් කල් ගෙවති. “මගේ හතුරන් හොඳින් ඉන්නතුරු මට නින්ද යන්නෙ නැහැ” යැයි කියන්නේ ඒ නිසාය.නින්ද අහිමි වෙන්නේ දුක, බය නිසාම පමණක් නොවේ. හිතේ අධික සතුටක් ඇති විට ද නින්ද නොයන බව ඔබ අසා ඇතුවාට සැකයක් නැත.එක්තරා පුද්ගලයෙකු පැවසුවේ අපූරු කතාවකි. ඔහුට තමාගේ පෙම්වතිය මුණගැසුණ දිනයේ පටන් හොඳ නින්දක් නැති විය. ඒ සතුට නිසාය. ඉන් පසුව ඇය හා විවාහ වූ දිනයේ පටන් ද හොඳ නින්දක් නැති විය. ඒ විවිධ ගැටුම් නිසා දුකට පත්වූ බැවිනි.අනාගතයේ දී අප විසින් කළ යුතු වැඩ කටයුතු, සැලසුම්, රාශියක් හිතේ පුරවාගෙන සිටින විට ද සුව නින්දක් නොලැබෙයි. ඒවා නිසා නිතරම මනස උත්තේජනය වන බැවින් නින්ද සඳහා අවශ්‍ය සැහැල්ලු බව නැතිවී යයි.සිත හා ගත ඕනෑවට වඩා වෙහෙස වී සිටින විටත් නින්ද නොයයි. එයට හේතුව විවිධ ශාරීරික වේදනා සහ පීඩා ඇතිවන බැවිනි. මීට අමතරව තමන්ගේ ශරීරයේ හා ඇඳුම්වල අපිරිසුදු බව, දුර්ගන්ධය, කුසගිනි බව, කෝපි වැනි උත්තේජය වැඩියෙන් භාවිත කිරීම නිසා ද නින්ද නොයයි.නින්ද අඩු බව විශාදය වැනි ඇතැම් මානසික රෝගවල ලක්ෂණයක්ද විය හැකිය. මානසික පමණක් නොව ශාරීරික රෝග පීඩා නිසා ද නිදා ගැනීමට අපහසු වේ. ඇතැම් රෝග සඳහා ලබාදෙන ඖෂධ නිසා ද නින්ද පමා වෙයි.නින්දට කලින් ශාරීරික ව්‍යායාම වල යෙදීම එතරම් සුදුසු නැත. එමඟින් ශරීරය දැඩි ලෙස උත්තේජනය කර නින්ද පමා කරවයි.දැඩි ලෙස මනස උත්තේජනය වන සංගීතය, චිත්‍රපට හෝ වෙනත් ක්‍රියාකාරකම් නොකළ යුතුය.තමා නිදාගන්නා පරිසරය ඒ සඳහා උචිත පරිදි සකස් කරගත යුතුය. සාමාන්‍යයෙන් ශබ්ද, ආලෝකය අඩු, හොඳ වාතාශ්‍රයක් ඇති තැනක් විය යුතුය. මැසි මදුරුවන්ගේ, සහ අනෙක් පුද්ගලයන්ගෙන් පීඩා නොවන, උෂ්ණත්වය තරමක් අඩු වටාපිටාවක් ඒ සඳහා සුදුසුය.සුව නින්දක් ලබාගැනීමට නොහැකි වුවහොත් එය අනිවාර්යයෙන්ම ඔබගේ සෞඛ්‍ය පිරිහීමට හේතුවක් වෙයි. නින්ද අඩු පුද්ගලයන්ගේ කාර්යක්ෂමතාව අඩුවෙයි. වැඩ කිරීමේ හැකියාව, නිර්මාණශීලී බව පිරිහෙයි. රෝගවලට ඔරොත්තු දීමේ හැකියාව අඩුවෙයි. ශරීරය ක්‍රියාකරන වේගය අඩුවෙයි. විවිධ දේවලට ප්‍රතික්‍රියා දැක්වීමේ හැකියාව අඩුවෙයි. මේ නිසා ඒ අය රිය පදවන විට, සහ යන්ත්‍ර සූත්‍ර සමඟ වැඩ කරන විට අනතුරු සිදුවිය හැකිය. කාලයාගේ ඇවෑමෙන් විවිධ කායික, මානසික රෝග ඇතිවිය හැකිය.නොගැඹුරු නින්ද සහ ගැඹුරු නින්ද වශයෙන් නින්ද කොටස් දෙකකට බෙදා දැක්විය හැකිය. නොගැඹුරු නින්දේ දී මනසේ සහ ශරීරයේ ක්‍රියාකාරීත්වය තරමක් දුරට වේගවත්ය. එවිට අපගේ ඇස් වේගයෙන් චලනය වෙයි. හෘද ස්පන්ධනය ද වැඩි වෙයි. සමස්ත වේගය ද වෙනස් වෙයි. යටි සිත ද හොඳින් ක්‍රියා කරයි. අපට සිහින පෙනෙන්නේ ද එසේ නොගැඹුරු නින්දේ සිටින අවස්ථාවලදීය.එහෙත් ගැඹුරු නින්දට ගිය විට මනසත්, සිරුරත් ක්‍රම ක්‍රමයෙන් මන්දගාමී ස්වරූපයක් ගනී. නාඩි වැටීම සහ ස්වසන වේගය ක්‍රමයෙන් අඩු වෙයි. මනස ද සන්සුන් වෙයි. සිහින ද නොපෙනෙයි.අප නින්දේ සිටින විට, ගැඹුරු සහ නොගැඹුරු නින්ද මාරුවෙන් මාරුවට, චක්‍රාකාරව ගමන් කරයි. එබැවින් පැය කීපයක නින්ද අතර තුර කෙනෙකු කීප වරක් අවදි වීමට ආසන්න නොගැඹුරු අවධියට පත් වෙයි. මේ අවස්ථාවේදී බාහිර පරිසරය සමඟ සන්නිවේදනය තියුණු වෙයි. ඇතැම් පුද්ගලයන් නින්ද අතරතුර සුළු ශබ්දවලින් පවා අවදි වන්නේ ඒ නිසාය.කෙනෙකු වයස්ගත වන විට ඔහු ගැඹුරු නින්දේ පසුවන කාල සීමාව ක්‍රම ක්‍රමයෙන් අඩුවෙයි. වයස් ගත වන විට නින්ද අඩු වන්නේ එම හේතුව නිසාය.නින්ද එක් අතකට ඉතා අපූරු අවස්ථාවකි. අපගේ සිරුර තරමක් අක්‍රිය වුවත් අපගේ යටි සිත නින්දේ දී ඉතා හොඳින් ක්‍රියාත්මක වෙයි. විශේෂයෙන්ම නොගැඹුරු නින්ද ඒ සඳහා විශේෂය. ඉන් එක අවස්ථාවක් වන්නේ සිහින දැකීමය.බොහෝ අයට නින්දේ දී සිහින පෙනෙයි. ඇතැම් අයට පෙනෙන්නේ පීඩාකාරී සිහිනය. ඒ නිසා නින්ද තමන්ට සුවදායක දෙයක් නොවන බව පවසති.සිහින යනු මොනවා ද?සිහින යනු නින්දේ දී අපගේ යටි සිත හරහා අපට දැනෙන සන්වේදන විශේෂයකි.සිහින යනු අපගේ යටි සිතේ ස්වභාවය මොනවට පැහැදිලි කරන කැඩපතක් බඳු දෙයකි. සිහිනවලින් අපට යම් යම් තොරතුරු මතක් කර දෙයි.සිහිනවල තේරුමක් තිබේ ද? යන්න බොහෝ දෙනා අසන ප්‍රශ්නයකි.එයට පිළිතුර ‘ඔව්’ යන්නයි. අප දකින සෑම සිහිනයකටම යම් තේරුමක් තිබෙන බව පැවසිය යුතුය.අප දකින සිහිනයේ තේරුම කුමක් ද? එය තේරුම් ගන්නේ කෙසේ ද? යන්න බොහෝ අය ඉතා කුතුහලයෙන් යුතුව අසන ප්‍රශ්නයකි.සිහින පිළිබඳවම වෙන්වූ වෙනම ශාස්ත්‍ර ක්‍රම, අර්ථකථන තිබේ. ඒවා අපගේ ඉතිහාසයට, සහ විවිධ විශ්වාසයන්ට ද සම්බන්ධය. සිහිනයෙන් යම් යම් දේ පෙනීම ඉදිරියේ දී විවිධ දේ සිදුවන බවට සලකුණු යැයි ඇතැම් අය විශ්වාස කරති. නමුත් එම විශ්වාස සත්‍ය මෙන්ම අසත්‍ය වන අවස්ථා ද තිබේ.සිහින වශයෙන් අපට බොහෝ දේ පෙනෙන බව කිව යුතුය. සිහිනෙන් පෙනෙන ඇතැම් දේ අප අතීත කාලයේ සිදුකළ දේ සම්බන්ධ ඒවාය. ඇතැම් දේ අප එදිනෙදා කරන කටයුතුවලට සම්බන්ධ දේවල්ය. අධික පීඩාවකින් සිටින විට පෙනෙන සිහිනත් පීඩාකාරී වන්නේ ඒ නිසාය.ඇතැම් සිහින අපට අනාගතයේ මුහුණ දෙන්නට වන දේවල් සම්බන්ධ කරුණුය. නමුත් ගැටලුව වන්නේ මෙයයි. සිහිනෙන් අපට අතීත, අනාගත, වර්තමාන ආදී සියලුම තොරතුරු එකට කවලම් වී පෙනෙයි. සිහින වලින් පෙනෙන්නේ ‘විකාර’ යැයි ඇතැම් අය කියන්නේ ඒ නිසාය.ඔබ සිහින දකින අයෙකු නම්, ඔබට පෙනෙන සිහිනවල තේරුම ඔබටම දැනගත හැකි ක්‍රමයක් කෙටියෙන් මෙසේ දැක්විය හැකිය.අපගේ ජීවිත කාලය තුළ අප කොතෙකුත් සිහින දැක ඇතත් ඉන් අපගේ මතකයේ ඇත්තේ අතේ ඇඟිලි තරමටත් අඩු ප්‍රමාණයකි. ඊට හේතුව අපට ඒවා ඉක්මනින් අමතක වී යාමයි. නමුත් අප උදෑසන අවදි වූ ගමන්ම පෙර දින රාත්‍රියේ දුටු සිහින පොතක ලියා තබන්නේ නම් කලක් ගත වන විට අප දුටු සිහින විශාල ප්‍රමාණයක් මතකයේ තබාගත හැකිය.ටික කලක් ගතවූ පසුව එම සිහින නැවතත් පරීක්ෂාකාරීව කියවා බැලූ විට ඔබ සිහිනෙන් දැක ඇත්තේ අසවල් සිදුවීම බව ඔබට තේරුම් ගත හැකිය. ඒවා තම ජීවිතයේ අතීත, වර්තමාන හෝ අනාගතයට සම්බන්ධ කරුණුය.කලක් එම අභ්‍යාසය කරගෙන යන විට ඔබට සිහිනයක් දුටු සැණින් එහි අරුත මෙවැනි දෙයක් විය හැකි බවට සිතාගත හැකිය. සිහින තුළ අපේ ඇතැම් ගැටලුවලට යටි සිතෙන් ලබාදෙන විසඳුම් ද අන්තර්ගත වෙයි.අප නිරවුල් මනසකින් ජීවත්වන විට දකින සිහින ද, පීඩාකාරී නොවේ. එය හොඳ නින්දකට වැදගත් වෙයි.මෝහනය පිළිබඳව ද මේ අවස්ථාවේ යමක් සඳහන් කළ යුතුය. මෝහනය යනු එක්තරා නින්දකි. නින්දේ විශේෂ අවස්ථාවකි. මේ අවස්ථාවේදී පුද්ගලයා එක්තරා නිද්‍රාවක පසු වුවත් ඔහුගේ යටි සිතට බාහිර පරිසරය සමඟ සංනිවේදනය කළ හැකි වීම විශේෂයකි. විශේෂයෙන්ම හොඳින් නිදා ගැනීමට අපහසු අයට මෝහන ක්‍රමය මඟින් ප්‍රතිකාර කළ හැකිය.ඇතැම් අය වැඩිපුර නිදා ගැනීමට පෙලඹී සිටිති. නමුත් වැඩියෙන් නිදා ගැනීම තුළ කිසිඳු විශේෂ වාසි ප්‍රයෝජනයක් නැති බව පැවසිය යුතුය. එය වැඩියෙන් ආහාර ගැනීම හා සමානය. එමඟින් වන්නේ අවැඩකි. දවල් කාලයේ නිදා ගැනීම අත්‍යවශ්‍ය දෙයක් නොවේ. නමුත් දහවල් ආහාරයෙන් පසුව කෙටි නින්දක් ලැබීම බොහෝ දෙනෙකුට ප්‍රබෝධවත් බවක් ගෙන දෙයි.දැන් අප හමුවේ ඇති වැදගත්ම ප්‍රශ්නය මෙයයි.සුව නින්දක් ලබන්නේ කෙසේ ද? ඒ සඳහා අප කළ යුතු වන්නේ කුමක් ද යන්නයි.මිනිසාගේ ශරීරයේ ක්‍රියාකාරීත්වය සකස් වී තිබෙන්නේ යම් දෛනික රටාවකට අනුවය. එබැවින් දිනයක් ගෙවී අවසානයේ රාත්‍රී කාලය එළඹෙන විට ශරීරය ස්වාභාවිකවම නිදිබර වෙයි.ඇතැම් අයට තමන්ගේ විවිධ රැකියා වැඩ කටයුතුවල ස්වභාවය අනුව රාත්‍රී කාලයේ ද වැඩ කිරීමට සිදුවන අවස්ථා ඇත. සාමාන්‍යයෙන් බොහෝ දෙනෙක් රාත්‍රියට නිදා ගනිති. දහවල් කාලයේ දී අප වෙහෙස මහන්සි වී වැඩ කරයි නම් රාත්‍රියට නිදා ගැනීම අනිවාර්ය දෙයක් බවට පත්වෙයි. දහවල් කාලයේ දී යම් පලදායක වැඩක නොයෙදෙන බොහෝ අයට රාත්‍රිය එළඹෙන විට නින්ද නොඑන බව පෙනෙන්නට තිබේ.නින්දට යාම සඳහා දවසේ නියමිත එකම වේලාවක් යොදා ගැනීම සුදුසුය. එසේම තමා නිදාගන්නා ස්ථානය ඒ සඳහා සුදුසු ආකාරයට සකස් කරගත යුතු බව සෑම දෙනෙකුම දනිති. එයට හේතුව නින්ද අතරතුරු තමා නොගැඹුරු නින්දේ පසුවන විට බාහිර පරිසරයේ ශබ්ද, මැසි මදුරුවන්, උෂ්ණත්වය ආදියෙන් බාධා ඇති වී නින්දට බාධා විය හැකි බැවිනි.ඕනෑම කෙනෙකුට නිදා ගැනීම සඳහා හුරු පුරුදු ස්ථානයක් තිබේ. නිතර නිතර නිදාගන්නා ස්ථාන මාරු කිරීම සුදුසු නැත. එක්තරා සත්ත්ව විද්‍යාඥවරයෙකු පැවසුවේ සතුන් අපි මෙන් විවිධ තැන්වල නිදා නොගන්නා බවයි.සත්ත්වයෙකු දවල් කාලයේ කොතැනක ගමන් කළත් රාත්‍රියේ දී නිදාගන්නා විට තමාට සුපුරුදු තැනට පැමිණෙන බවය. ඒ එම ස්ථානයේ ඔහුට නින්දට සුදුසු ආරක්ෂාවක් සහ පහසුවක් පවතින බැවිනි.නින්දට පෙර ශරීරය හොඳින් පිරිසුදු කරගෙන, සැහැල්ලු ඇඳුමක් භාවිත ඛ්ලම සුව නින්දට මහත් පහසුවකි.ඇතැම් අය නිදි පෙතිවල පිහිට පැතීමට හුරු වී සිටිති. එය ඉතාම වැරදි පුරුද්දකි. එමඟින් විවිධ ආබාධ ඇතිවිය හැකිය. වෛද්‍ය උපදෙස්වලින් තොරව නිදි පෙති භාවිත නොකළ යුතුය.ඇතැම් අය නිදි යහනට ගිය ද ඔවුන් කරා ඉක්මනින් නින්ද පැමිණෙන්නේ නැත. ඒ නිසා ඔවුන් විවිධ කල්පනාවල්, සහ තෙරක් නැති සිතුවිලි සයුරක ගිලී නින්ද එනතුරු බලා හිඳිති. එසේ වන්නේ ඔබ විසින් කළ යුතු වැඩවල සැලසුමක් නැති නිසාය.ඒ නිසා නින්දට යාමට පෙර හෙට දිනයේ කළ යුතු වැඩ පිළිබඳව සැලසුමක් සාදා අවශ්‍ය නම් කොළ කැබැල්ලක ලියා තැබිය හැකිය. එවිට හිත නිදහසේ නින්දට යා හැකිය. නින්ද යනු කල්පනා කිරීමට කාලය නොවිය යුතුය. එය නින්දම පමණක් විය යුතුයි. ඇතැම් අය සෞම්‍ය සංගීතය ශ්‍රවණය කිරීම, හඬ පටයක ආධාරයෙන් ස්වාභාවික පරිසරයේ ශබ්දය ශ්‍රවණය කිරීම වැනි දේ සිදු කරති. මේ සෑම දෙයකින්ම සිදුවන්නේ සිත හා ගත නින්ද සඳහා සුදුසු ආකාරයකට සකස් කිරීමයි.නින්දට පෙර මනස උත්තේජනය වන පොත්පත් කියවනවාට වඩා ගැඹුරු විෂයක් ගැන ලියැවුණු ශාස්ත්‍රීය පොතපත කියවීමෙන් නිදිබර වේ. ලිංගිකව තෘප්තිමත් බවට පත්වීම සැප නින්දට පහසුවකි.හොඳ සිහියෙන් පිවිසෙන නින්ද සුවදායකය. සුව නින්දකට පසුව අවදි වන්නේ තමන්ට අවශ්‍ය තරමට නින්ද ලැබීමෙන් පසුවය. සමහරවිට එය කොතරම් කෙටි කාලයක් වුවත්, මනා කායික, මානසික සුවතාවය ඒ තුළ ඇත.නින්දට පෙර සිතට කාවැදී ඇති ගැටලු ආදිය නිරාකරණය කරගත යුතුය. ඒවා සුව නින්දට බාධාවකි.සුවබර නින්දකට දවසේ අවදිව ගතකළ කාලය තුළ කළ කී දේ සෘජුවම බලපායි. ඒ නිසා දවස ගතකිරීම සැලසුම් සහගත වීමත්, ඒ කාලය තුළ සිහි නුවණින් ගත කිරීමත් නින්දට හොඳ පිවිසුමක් ලබා දෙනු ඇත. අවදිව ගතකළ කාලය හා සමාන වටිනාකමක් නින්ද ලබන කාලයටත් ලබාදිය යුතු වෙයි.නින්දට මොහොතකට පෙර සරල භාවනාවක් හුරු කිරීම ඕනෑම අයෙකුට ඉතා හොඳ දෙයකි. එමඟින් නිරායාසයෙන්ම හිත තැන්පත් වී සුව නින්දක් ලබාගැනීම පහසු වෙයි. ගෙවී යන දිනයේ දී තමන්ට කළ හැකි, කළ යුතු වැඩ කොටස සැලසුම් සහගතව නිම කළ යුතුය.ගෙවුණු දිනයේ දී අප විසින් කළ යුතු වූ වැඩ කොටස අවංකව සහ හොඳින් ඉටු කළේ නම්, දිනය අවසන නින්දට යන විට අපට දැනෙන්නේ මහත් සතුටකි. එසේම ගතවූ දිනයේ තමාගේ වෙහෙස මහන්සියෙන් තමාට මෙන්ම අන් අයටත් යහපත් වූ යමක් සිදුකළ බව සිතන්නට හැකි නම් එය සිතට මහත් අස්වැසිල්ලකි. එවැනි යහපත්, සැහැල්ලු මනසකින් ඔබට නිදි යහනට යන්නට හැකි නම්... ඇසිල්ලකින්ම සුව නින්ද ඔබ සොයා පැමිණෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=am1302242</link>
    <topic>දුව වැඩි වේලාවක් කන්නාඩිය ඉදිරියේ කියා අම්මා කලබල විය යුතු නෑ</topic>
    <author>සාගරිකා දිසානායක ජයසිංහ</author>
    <content>දුව වැඩි වේලාවක් කන්නාඩිය ඉදිරියේ කියා අම්මා කලබල විය යුතු නෑසෞඛ්‍ය අධ්‍යාපන කාර්යාංශයේ අධ්‍යක්ෂිකාවිශේෂඥ වෛද්‍යආචාර්ය නීලමනී හේවාගීගනයෞවන යෞවනියන් විශාල වශයෙන් මානසික, ශාරීරික වෙන්ම සමාජයීය ගැටලුවලට ගොදුරු වෙනවා. ඔවුන් පිළිබඳව ප්‍රමාණවත් තරම් වැඩිහිටි අවධානය යොමු නොවීමත් සමඟම ඔවුන් ඉහත කී ගැටලුවලට වැඩි වැඩියෙන් ගොදුරු වීමත් ඒ ගැටලුවලට විසඳුම් සොයා ගැනීමට නොහැකිව මානසිකව මෙන්ම කායික වශයෙන් ද දැඩි පීඩාවට පත්වීමත් සිදුවෙනවා.යෞවනයන් මුහුණපාන එම ගැටලු හා අභියෝගවලට මුහුණ දීමට ශක්තියක් නැතිකමින් දිවි නසාගන්නා අවස්ථා අද සමාජයේ බහුලයි. දරුවන් යෞවනයන් බවට පත්වීමේදී ඔවුන්ට ජීව විද්‍යාත්මකව මුහුණ දීමට සිදුවන වෙනස්කම් හා සමාජයීය වශයෙන් මුහුණදීමට සිදුවන වෙනස්කම් පිළිබඳව ප්‍රමාණවත් අවබෝධයක් නොතිබීම ඊට ප්‍රධාන හේතුවක් වන බව හඳුනාගෙන තිබෙනවා.මවුපියන් ළමයින් වෙත දක්වන සැලකිල්ලත් අවධානයත් ඔවුන් යෞවන වියට පත්වීමත් සමඟ ක්‍රමයෙන් හීනවෙනවා.වයස අවුරුදු 10 – 19 අතර වයස් කාණ්ඩය යෞවන විය ලෙසත් 15 – 24 දක්වා වයස් කාණ්ඩය තාරුණ්‍යය ලෙසත් ලෝක සෞඛ්‍ය සංවිධානය නිර්දේශ කොට තිබෙනවා. ළමයින් කුඩා දරුවන් ලෙස සලකා ඔවුන්ගේ පෝෂණ තත්ත්වය, වර්ධනය, ආදරය, කරුණාව හා රැකවරණය පිළිබඳ බෙහෙවින් උනන්දු වන මවුපියන් ළමයා වයස අවුරුදු දහය දොළහ වන විට “දැන් ඔයා ලොකුයි, තනියම වැඩකරගන්න පුළුවන්” කියමින් ඔවුන් පිළිබඳව පෙර දැක්වූ අවධානය ක්‍රමයෙන් අඩු කරනවා.දරුවාගේ පෝෂණය පිළිබඳව වුවත් පෙර තිබූ සැලකිල්ල අඩු කරනවා. “ඔයාට දැන් තනියම කන්න පුළුවන්” කියමින් දරුවාට ඕනෑ විදිහට කෑමට බීමට ඉඩහරිනවා. දවසේ වැය කරන ශක්තියේ තරමට ඔහුට හෝ ඇයට ප්‍රමාණවත් තරම් සමබල පෝෂ්‍යදායී ආහාර පාන ලබාගන්නවාදැයි සෙවීමට මවුපියන් උනන්දු වන්නේ නෑ.යොවුන් වියට එළැඹෙන දරුවාට ඇති ශාරීරික හා මානසික ගැටලු වැඩියි. ඔවුන් ඒ පිළිබඳව සැබෑ තොරතුරු හා විසඳුම් පතන්නේ මවුපියන් වැඩිහිටියන් වෙතින්. එහෙත් යෞවනයන්ගේ ගැටලු විසඳාදෙන්නට හෝ ඔවුනට ඇහුම්කන් දෙන්නට මවුපියන්ට වැඩිහිටියන්ට වේලාවක් නෑ. නැතිනම් ඕනෑකමක් නෑ.එතැනදී අසරණ වන යෞවන යෞවනියන් ඔවුන් මුහුණ පාන ගැටලුවලට විසඳුම් සොයා යන්නේ බොහෝ විට තමාට නොගැළපෙන පාර්ශ්වයන් වෙත. නැතිනම් සම වයස් මිතුරු මිතුරියන් වෙත. මේ නොමේරූ උපදේශකයන් දෙන උපදෙස් පිළිපදින්නට යෑමෙන් ඔවුන් තව තවත් අසරණ වෙනවා.වයස අවුරුදු 10 – 14 අතර පසුවන්නන් යොවුන් වියේ මුල් අවධියටත් 15 – 19 ත් අතර නම් මැද අවධියටත් 20 – 24 අතර නම් අවසන් අවධියටත් අයත් වෙනවා. යොවුන් වියේ මුල් අවධියේ දී ළමා කාලයේ ඔබ වෙතින් දක්නට නොලැබුණු පෙනුමක් ලස්සනක් පැහැපත් බවක් ගැහැනු දරුවකු නම් ඔබට දක්නට ලැබෙනවා.ඔබ පිරිමි දරුවකු නම් මේ කාලයේ දී ඔබගේ මුහුණේ යන්තම් දැලි රැවුලක් වැවීගෙන එන බවක්, උගුරු ඇටය (ස්වරාලය) ඉදිරියට නෙරා එන බවක් ඇතැම් විට මුහුණේ කුරුලෑවක් දෙකක් එන බවක් ඔබ දකිනු ඇති. ඒ වෙනස්කම් පිරිමි සහ ගැහැනු දරුවන්ට වෙන වෙනම ඇති වෙනවා. එම ලක්ෂණ ද්විතීයක ලිංගික ලක්ෂණ ලෙස හැඳින්වෙනවා.ගැහැනු ළමයින් නම් උසින් හා බරින් වැඩි වීම, පියයුරු ක්‍රමයෙන් ඉදිරියට නෙරා ඒම, ලිංගේන්ද්‍රිය අවට හා කිහිලිවල රෝම ඇතිවීම, වැඩිපුර දහදිය දැමීම, උකුළ පළල් වීම, කලවා මහත් වීම, ලිංගේන්ද්‍රිය විශාල වීම, මුහුණේ කුරුලෑ ඇති වීම, යෝනි ශ්‍රාව ඇතිවීම හා ඔසප් වීම ඇරඹීම වැනි වෙනස්කම් ඇතිවෙනවා.පිරිමි ළමයින්ගේ නම් උසින් හා බරින් වැඩිවීම, මස්පිඬු වැඩීම, උරහිස් පළල් වීම, ස්වරාලය ඉදිරියට නෙරා ඒම, කටහඬ ගොරෝසු වීම, කිහිලි, පපුව සහ ලිංගේන්ද්‍රිය අවට රෝම ඇතිවීම, වැඩිපුර දහදිය දැමීම, ලිංගේන්ද්‍රිය ප්‍රමාණයෙන් විශාල වීම, මුහුණේ කුරුලෑ ඇතිවීම සහ ශුක්‍ර මෝචනය ඇරැඹීම වැනි ලක්ෂණ පහළ වෙනවා.ඉහත කී ලක්ෂණ සියල්ල එකවර පහළ වන්නේ නෑ. මේවා මඳින් මඳ වරින් වර ඇතිවෙනවා. එකම වයසේ ළමුන් දෙදෙනකු තුළ මේ ලක්ෂණ පහළ වන ආකාරය වෙනස් විය හැකියි.හෝර්මෝන යනු ඉතා ප්‍රබල රසායන ද්‍රව්‍යයක්. මෙම රසායන රුධිරයට එකතු වන්නේ නිර්නාල ග්‍රන්ථි නම් වූ ඉතා කුඩා ග්‍රන්ථි පද්ධතියක් මඟින්. මේ හෝර්මෝනවලින් කොටසක් ලිංගික හෝර්මෝන. යෞවනයේ දී ඔබේ සිරුරෙහි ඇති වන වෙනස්කම් බොහොමයකට වගේම ලිංගික මේරීමට හේතුවන්නේ හෝර්මෝන.පිරිමි ළමයින්ගේ පුරුෂ හෝර්මෝන වන පුරුෂ ලිංගික හෝර්මෝන ගැහැනු දරුවන්ගේ ස්ත්‍රී ලිංගික හෝර්මෝන වන ප්‍රොජෙස්ටරෝන් සහ ඊස්ට්‍රජන් හෝර්මෝන.ඒ හෝර්මෝන ශ්‍රාවය වීමට අණදෙන ඉන්ද්‍රිය වන්නේ මොළයේ පතුල කොටසේ පිහිටි පිටියුටරි ග්‍රන්ථිය. පිටියුටරි ග්‍රන්ථියේ අණ දීම අනුව ගැහැනු දරුවාගේ ප්‍රධාන ලිංගික ග්‍රන්ථිය වන ඩිම්බ කෝෂය විශාල වීම හා මේරීම සිදු වෙනවා. එය බාහිරව දක්නට ලැබෙන්නේ නෑ. ඒත් පිරිමි දරුවන් අතර සිදුවන මේ ක්‍රියාවලියේදී ස්ත්‍රී ඩිම්බ කෝෂයට සමාන වූ වෘෂණ විශාල වීම හා මේරීම සිදු වෙනවා.මේරූ ඩිම්බ කෝෂ හේතුකොටගෙන එක් අතකින් ස්ත්‍රී බීජ නොහොත් ඩිම්බයක් දින 24 හෝ දින 31 කට වරක් ඩිම්බ කෝෂයකින් පිට වෙනවා. ඩිම්බය මෝචනය වීමත් සමඟ ලිංගික හෝර්මෝනවල බලපෑම අනුව ගර්භාෂයේ ඇතුළු ආවරණය ගන වෙනවා. එසේ වන්නේ ගර්භයක් ඇතිවුවහොත් ඒ ගර්භ කළලය වැඩීමට අවශ්‍ය වටපිටාවක් සැපයීමට සහ එය පෝෂණය කිරීමටයි.ගර්භයක් හට නොගත්තේ නම් මේ ආවරණය බිඳ වැටී රුධිරය පිට වීම ඔසප් වීම යනුවෙන් හඳුන්වනවා. ගර්භයක් හට ගත් විට ගර්භාෂයේ ඇතුළු ආවරණයේ මතුපිට කොටස බිඳ වැටෙනවා වෙනුවට කළලය පෝෂණය කිරීම සඳහා තව තවත් ගන වෙමින් වැඩෙනවා. දරු ගැබක් ඇති කාලය පුරාම ඔසප් වීමක් සිදු වන්නේ නෑ.යෞවනයේ දී ඇති වන ස්වභාවික ශාරීරික වෙනස්කම් ඉහත දැක්වූ ආකාරයට සිදු වෙන අතරම මානසික වර්ධනයෙහිත් විශාල වෙනසක් සිදු වෙනවා. මේ අවධියේදී ගැහැනු ළමයින් වුවත් පිරිමි ළමයින් වුවත් “තමා” ගැන විශේෂයෙන් අවධානය යොමු කරන්නට පටන් ගන්නවා.ගැහැනු ළමයින් නම් තමාගේ සම වයස් මිතුරියන් ගේ වර්ධනය පෙනුම හෝ වැඩිවිය පත්වීම තමා සමඟ සසඳා බලනවා. පිරිමි ළමයින් වුවත් සම වයසේ මිතුරන් ගේ ශාරීරික වෙනස්කම් තමාට ද ඒ අයුරින්ම සිදු නොවුණ හොත් කලබලයටත් අසහනයටත් පත් වෙනවා.තමාගේ පෙනුම දැලි රැවුල වැඩීම කටහඬ වෙනස් වීම වැනි කරුණු ගැන පමණට වඩා කරදර වෙනවා. ගැහැනු පිරිමි දෙපක්ෂයම මුහුණේ කුරුලෑ මතු වීම, තම සිරුරේ ප්‍රමාණය වැනි සුළු කරුණු ගැන පමණට වඩා වෙහෙසෙනවා. මේවා පුද්ගලයාගෙන් පුද්ගලයාට වෙනස් වන ලක්ෂණ. එහෙයින් ඒ ගැන කලබල විය යුතු නෑ. තමාගේ දරුවා පෙරට වඩා වැඩි කාලයක් කන්නාඩිය ඉදිරියේ රැඳී සිටීම මවුපියන් ගැටලුවක් කර ගත යුතු නෑ. පුංචි කාලෙ වගේ අම්මා තාත්තා සමඟ හුරතල් වෙනවට වඩා ඔවුන් තනිවම තමන්ගේ ලෝකවල සැරිසරන්නට කැමතියි. ඒත් වෙනදාට වඩා ඔවුන් ගැන සැලකිලිමත් වීම වැදගත්.යොවුන් සිරුර වගේම මනසත් වේගයෙන් වර්ධනය සිදු වෙනවා. එහෙත් වයස අවුරුදු 10 - 15 අතර කාලයේ යෞවනයට අනාගතය පිළිබඳ දුර සිතාගන්නට හෝ ජීවිතය පිළිබඳ සැලසුම් තනා ගන්නට තරම් මනස මෝරා නෑ. වයස අවුරුදු 15 - 17 කාලයේ යම් කිසි දෙයක් පිළිබඳ ගැඹුරින් සිතීමට හැකියාව ලැබෙනවා. ඒ වගේම ජීවිතය පිළිබඳ සැලසුම් හදා ගන්නට ද හැකියාව ලැබෙනවා. එහෙත් මානසිකව පීඩනයට පත්වූ කල ඒ තත්ත්වය නැතිව යනවා. මේ තත්ත්වය වැඩිහිටියන් හොඳින් වටහා ගෙන ඔවුන් ගේ ගැටලු විසඳා ගන්නට ශක්තියක් විය යුතුයි.15 - 17 කාලයේ දී යෞවනයන් සිහින ලෝකවලට පිවිසෙනවා. පේ‍්‍රමය හෝ විභාග පරාජය වැනි හේතුවෙන් මේ සිහින බිඳ වැටෙන විට ඔවුන් දැඩි ලෙස කම්පනයට පත් වෙනවා. දරුවාගේ මනස වටහා ගෙන ඔහුට දයාවෙන් ඇහුම්කන් දීමෙන් ආදරය කරුණාව දැක්වීමෙන් මේ කම්පනයෙන් ඔවුන් මුදා ගන්නට, ජීවිතයේ අභියෝගවලට දිරියෙන් මුහුණ දෙන්නට ඔවුන්ට ශක්තියක් වීම වැඩිහිටියන් ගේ යුතුකමයි.ලංකාවේ යෞවනයන් අතර හඳුනාගෙන ඇති සෞඛ්‍ය ගැටලු අතර මන්දපෝෂණය වගේම අධි පෝෂණය ප්‍රධානයි. මේ ගැටලු දෙකම විසඳා ගන්නට නම් දරුවාට කුඩා කල සිටම පෝෂ්‍යදායි සමබල ආහාර, ක්‍රියාශීලී දිවි පෙවෙතක්, ආදරය සහ අවධානය ලබාදීම අත්‍යවශ්‍යයි. දැනට සොයාගෙන ඇති කරුණු අනුව ලංකාවේ දැරියන් වැඩිවියට පත් වීමේ වයස් සීමාව ක්‍රමයෙන් අඩු වී යයි. ඊට වර්තමාන කෘත්‍රිම ආහාර හා ජීවන රටා බලපා ඇතැයි කිව හැකියි.එමෙන්ම අධ්‍යාපනය, ආර්ථික ප්‍රශ්න වැනි විවිධ හේතු මත තරුණියන්ගේ විවාහ වන වයස් සීමාව ක්‍රමයෙන් ඉහළ යමින් පවතිනවා. මේ හේතුවෙන්ම නිරෝගී දරුවන් බිහි කිරීම සඳහා කාන්තාවකට සුදුසුම වයස් සීමාව ඉක්මවා යෑම නිසා මද සරු භාවය දරු ඵල අහිමි වීම වැනි ගැටලු ද පැන නැඟ තිබෙනවා.යොවුන් හා තරුණ අවදියේ ඇතිවන ස්වභාවික ලිංගික උත්තේජනය හේතුකොට ගෙන වත්මන් තරුණ තරුණියන් අතර ලිංගික සබඳතා ද ඒ හේතුවෙන්ම අනපේක්ෂිත ගැබ් ගැනීම් ද වැඩි වී තිබෙනවා.ලිංගිකත්වය පිළිබඳ නිවැරැදි දැනුමක් නැතිවීමෙන්ම අඩු වයසින් ගර්භණී භාවයට පත්වීම ද වැඩි වෙමින් පවතිනවා. නොදැනුවත්කම හේතුවෙන් එසේ අඩු වයසින් හට ගන්නා ගර්භයන් විනාශ කිරීමට යාමෙන් සිදුවන මාතෘ මරණ සංඛ්‍යාව ද ක්‍රමයෙන් වර්ධනය වෙමින් පවතී. ඒ හේතුවෙන්ම තරුණයන්ගේ සිය දිවි නසා ගැනීම් ද වර්ධනයක් දැකිය හැකිය.වර්තමානයේ සිදුවන යෞවන මරණවලින් සියයට 20 ක්ම සිදු වන්නේ අනවසර ගබ්සා හේතුවෙන් වාර්තා වන සංඛ්‍යාව මෙය වුවත් වාර්තා නොවන සංඛ්‍යාව මීට වැඩි විය හැකිය. ඒ සඳහා ක්ෂණික විසඳුම් සොයනු වෙනුවට දිගු කාලීන පිළියම් යෙදිය යුතුය.ළමයින්ට නිසි වයසේ දී සිටම ජීවිතයේ ස්වභාවික වෙනස්කම් හා ලිංගිකත්වය පිළිබඳ අවබෝධයක් ලබාදීම, ඔවුනට නිසි පෝෂණය, ක්‍රියාකාරකම් සහ නිසි රැකවරණය සලසා දීම මඟින් අවබෝධයෙන් යුතු නිරෝගී යොවුන් පරපුරක් බිහි කිරීමට කටයුතු සැලැස්වීම මෙම බරපතළ සමාජයීය හා සෞඛ්‍ය ගැටලුවට ඇති දිගු කාලීන වූත් තිරසාර වූත් පිළියමයි.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=am1302243</link>
    <topic>ඉරුවාරද වේදනාව ආවාම දකුණේ මාපට ඇඟිල්ලෙන් වම් අතේ මාපට ඇඟිල්ල සූරන්න</topic>
    <author>අමල් යශෝමන් ජයසිංහ</author>
    <content>ඉරුවාරද වේදනාව ආවාම දකුණේ මාපට ඇඟිල්ලෙන් වම් අතේ මාපට ඇඟිල්ල සූරන්නමේ ඔළුව කැක්කුම හින්දාම මට මගෙ ජීවිතෙත් එපාවෙලා...”“හැම තිස්සෙම හැදෙන ඔළුව කැක්කුම නැත්නම් මං මීට වඩා සතුටින්...”ඔබත් එසේ කියමින් තැවෙන්නෙක් ද? නොඑසේ නම් මෙසේ කියමින් පීඩා විඳින්නකු හෝ ඔබත් දැක ඇති. ඔබේ හිසේ හටගත් දීර්ඝකාලීන ඒ හිස රුදාවෙන් ඔබව ඔබට ම බරක් වී දැනී ඇතිවාට ද සැක නැත.ඔබේ නිරන්තරයෙන් දැනෙනා හිස කැක්කුමේ දී නළල දෙපස කිසියම් රිදුමකට බඳුන් වී ඉන් පීඩා ලබද්දී ඔක්කාරයට, වමනයට හැරී යා නම් නිසැකවම ඔබ ‘ඉරුවාරදයෙන්’ පෙළෙන්නකු බව දන්නේ ද?විමසිලිමත්වන්න. දිවියම එපා කරවන තරමේ ‘ඉරුවාරදය’ කල්ගතව යාමේ දී තවත් අසහන රැසකට ද තුඩු දෙන්නකි.වෙදැදුරු පරම්පරාවකින් පැවත එන ඉරුවාරදයට දේශීය ඖෂධ ශාක සාර මඟින් නිසැකව සහනය ළඟා කරදෙන දේශීය වෛද්‍යවරයකු අපට හමු විය. ඔහු නමින් ඊ.ආර්. අබේගුණසේකර මහතා ය.නුවරඑළිය, අන්ඩර්බෑන්ක් ප්‍රදේශයේ අංක 45 දරණ ස්ථානයේ පදිංචි ඔහු ප්‍රසිද්ධව සිටින්නේ ඉරුවාරදයට දීර්ඝකාලීනව ගොදුරුව පීඩාවට පත්වූවනට සම්පූර්ණ සුවය ලබාදී ඇති හෙයිනි.“මම ඉරුවාරදයට නිසි ප්‍රතිකර්ම සොයා ගත්තෙ අපේ පාරම්පරික වෙද ශාස්ත්‍රයට පින්සිදුවන්නටයි. නිට්ටාවටම සුවය ලැබූ අය දැන් මට හොඳටම සනීපයි කියල කියද්දී මට ඊට වඩා සතුටක් කොයින්ද? යැයි අබේගුණසේකර වෙද මහතා අප හා පැවැසුවේ එලෙසිනි.තමන් වෙතින් සුවසෙත පතා එන්නවුන් වෙනුවෙන් අතිශය දුර්ලභ ගණයේ ඖෂධ වර්ග පැලෑටි සොයා විවිධ ප්‍රදේශවල වන පෙත්හි සැරිසරනා ඔහු තමන්ට අවශ්‍ය ඖෂධ වට්ටෝරුව සකසා ගන්නේ ද ඔහුගේ ම අතිනි.සිළුමිණ පාඨක ඔබ වෙනුවෙන් අප හා පිළිසඳරක යෙදුණු ඔහු ඔබ දැනුම්වත් කර වනු පිණිස වෙද ශාස්ත්‍රයේ එන මහඟු ප්‍රතිකර්ම පිළිබඳව පැවසීමට තරම් නිහතමානී විය. වකුගඩු රෝගය බිය උපදවන්නකි.සතියකට වරක් වෙනිවැල්ගැට කෝප්පයක් පානය කරන්න. උදෑසනින් මඳ රස්නයෙන් යුතු වතුර වීදුරුවක් පානයට ගන්න. විශේෂයෙන් වෙනිවැල්වල ඇති ‘ගැට’ සහිත තැන රස්නයෙන් පානයට ගන්න. වකුගඩු රෝගාබාධ නැති දිවියකට මග පාදයි. කොත්තමල්ලි පානය ද එසේම ය.ඉරුවාරදයෙන් පීඩා ලබයි නම් ඔබේ ම දකුණතේ මාපටඟිල්ලෙන් වම් අතෙහි මාපටඟිල්ල සූරන්න. එය සහනයට මගකි.කොල්ලු එක් මිටක්, ඊට සුදුලූනු මිටක් සාමාන්‍ය ප්‍රමාණයට කබලෙහි බැද තම්බා දින තුනක් පානය කරන්න හදවත් රෝග යැයි බොහෝ විට ඔබට සැක උපදවන වාතරෝග මැනැවින් පහවේ.බදින ලද උළු හාල් රාත්‍රියේ මඳ රස්නය ඇති වතුර වීදුරුවක බහා උදෑසනින් මඳ රස්නයට පානයට ගන්න. එය මනා රන්වන් පැහැයක් ගනී. පානය කිරීමෙන් දියවැඩියාව ද වකුගඩු ආශ්‍රිත රෝග ද ලේ ආසාදන ද බැහැරවේ.දිව්‍ය ඖෂධ දෙකක් වේ. එනම් රතුලූනු හා සුදු ලූනු ය. මහපොළවේ නොගෑවෙන ඒවා දිව්‍ය ඖෂධ ලෙසින් හඳුන්වා දෙන ඒ මහතා සුදු ලූනු අමුවෙන් කෑම සයනයිඩ් කෑමක් හා සමාන යැයි කියයි.‘කොලෙස්ටරෝල්’ සඳහාත්, මස් මාංශ අනුභව කරන්නකු නම් රතුලූනු ගෙඩි 5 - 6 ක් (රෝස පාට) රාත්‍රි ආහාරයට දිනපතා එක්කර ගන්න. රතුලූනු හා තලන බටු උදේ හා දවල් ආහාරයට ගන්නේ නම් දින 14 ක් තුළදී සීනි හා කොලෙස්ටරොල් දුරුවේ.ඕනෑම අයකුගේ සිරුරක අභ්‍යන්තරය සමනය වී තිබිය යුතුවා සේ ම සෙම් ආසාදනවලින් වැළකී සිටීමේදී බොහෝ රෝග පීඩාවලින් දුරුව සැපවත් දිවියකට හිමිකම් කීමේ භාග්‍යය උදා කරයි.යළිත් ඉරුවාරදය පිළිබඳව අදහස් දැක්වූ වෛද්‍ය අබේගුණසේකර මහතා, ඉරුවාරදය කලක් පැවතීමෙන් ඇස් පෙනීමට ද බාධා ඇති කළ හැකි බව ද කීවේ ය. දකුණු ඇස ළඟ නිලය පළමු වෙන් කැක්කුමට බඳුන් වේ නම් ඔබ ඉරුවාරදයට නිසි ප්‍රතිකර්ම නොලබා සිටිය අයකු බව පැවසූ හේ ක්ලාන්ත ගතිය, අධික තරහව, නින්ද නැතිවීම, අහර අරුචිය, හිසකෙස් ගැලවී යාම, අඩු වයසින් හිසකෙස් සුදු පැහැ ගැන්වීම, පීනස හා නාසයෙන් ලේ පිටවීම ප්‍රධානව පෙනේ.ඉරුවාරදය ජාන මඟින් හෝ මවුකුසේ දී හෝ කුඩා කළ රෝගාබාධවලදී හෝ ඇතැම් එන්නත් වලින් ද හටගත හැකි ය. ඉරුවාරදයේ මුල් අවධිය මොළයේ කපාට කුහරයට සෙම ගලා යාම ලෙසින් සැළකේ.විමසිලිමත්වන්න. ඔබත් ඉරුවාරදයට ගොදුරු වී ඇත්දැයි මෙම ලක්ෂණ පිළිබඳ සැලකිළිමත්වන්න. හිස නිතර බර ගතිය, ඇස් පෙනීමේ ගැටලු, ඇස්වලින් තරු විසිවීම, පිට හරහා හිසට බෙල්ල හරහා දැනී යන හිසේ පැත්තක කැක්කුම, ආදිය පිළිබඳව ද සැලකිලිමත් වෙන්න.අමල් යශෝමන් ජයසිංහසේයාරුව-රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=ay130224</link>
    <topic>හිරිමල් හිරු</topic>
    <author/>
    <content>සංස්කාරක, හිරිමල් හිරු, සිළුමිණ, ලේක්හවුස්, කොළඹ 10 ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකතන අංකයක් ද ලියා එවන්නට අමතක නොකරන්න.හහ්... හොඳටම මහන්සියි. ඒත් ඉස්සර නම් මහන්සි වුණාම ගහක් යට ඉඳගත්තත් කාටවත් ප්‍රශ්නයක් නෑ. දැන් එහෙම ඉඳගත්තොත් හැමෝම කියන්නෙ ඔල්මාදකාරයෙක් නැත්නම් පිස්සෙක් කියලා. ඒ නිසා මම අකමැත්තෙන් වුණත් ළඟ තිබුණ ගිනි සැරේට රත්වෙන ටකරන් වහපු බස් නැවතුමේ යකඩ බටේ උඩ වාඩි වුණා. වාහනවලින් පිරුණු මහ නගරෙක කොහොම කියලා කොළපාටක් හොයන්නද...? බලන බලන හැම තැනම කොන්ක්‍රීට් වනන්තර... මිනිස්සුන් යන්ත්‍ර වගේ එහෙට මෙහෙට දුවනවා.ඒ දවස හරිම ආදරණීයයි. පිනිවලට තෙමුණ තණ බිස්සේ සිනිදු පහස දෙපයට දැනෙද්දී මට හිතුණෙ මම දිව්‍ය ලෝකෙක ඉන්නව වගේ. බලන බලන හැම තැනකම කොළපාට... ශීතල සුළං... මල් සුවඳ... කුරුලු ගීත... සිලි සිලියෙ ගලාගෙන යන දොළ පාරවල්... තණ බුදින සිවුපාවො... දෙවියනේ මොන තරම් සුන්දර ද? නයනාභිරමණීයද... උයනක පිපිලා තියන මල්වලට වඩා වන මල් කොච්චර ලස්සන ද කියලා මම දැනගත්තෙ ඒ මොහොතෙ.කන් පැළෙන සංගීතෙට වඩා කුරුලු ගීතය මොනතරම් මිහිරිද කියලා මම දැනගත්තෙ ඒ මොහොතෙ. ඒ නිසා ම සිලි සිලියෙ ගලාගෙන යන දොළපාරවල්වල අව්‍යාජ සුන්දරත්වයට මම සත්තකින් ම පෙම් බැන්දා... දෙපා තෙමාගෙන ගලාගෙන යන ඒ දිය පාර මගේ විඩාව කොහෙදෝ ඈතකට අරන් ගියා. නැවුම් හුස්මක් ගන්න පුළුවන් මද සුළඟක් හමාගෙන යද්දී මම ඒ පිරිසුදු වාතයෙන් මගේ ළය පුරවගත්තා...හිටිහැටියෙ කැස්සක් ආව නිසා මම ඇස් ඇරලා බැලුවා. මම හිටියේ දුම් වලාවක් මැද... දුම් බටේ කැඩුණු බස් එකක දුමෙන් මාව නෑවිලා ගිහින්... නැහැ... නැහැ... බස් නැවතුමෙන් එළියට බැහැලා ආයම කර්කශ මාවතට බැස්සෙ බස් නැවතුමේ හිටිය දෙතුන් දෙනෙක් මට හිනා වෙද්දී.ආහ්...! මල්ලිට කැස්ස වගේ... මොකද හලෝ මේ දුමක්වත් ඔයාට හුරු නැද්ද...? එතැන හිටපු එකෙක් මගෙන් ඇහුවා.“හුරු වෙන්න තිබුණා ඔහෙලට වගේ නහයක් තිබුණා නම්. මොකද මේ දුම මොන එකටවත් ඔරොත්තු දෙන්නෙ නෑ අයිසෙ. ඔහෙලගෙ නහයවල් හුරු මේ හඩු ගැහුණ පරිසරේට මිස පිරිසිදු වාතය පිරුණු පරිසරයකට නෙමෙයි.”මම හිටියෙ තරහින්. එහෙත් මිනිස්සු හිනා වුණා. එහෙත් බස් එකේ දුමෙන් මාව කිලිටි වෙලා.මේ මිනිස්සු දන්න කෙහෙම්මල... මුන්ට දුමක් ආවත් මල් සුවඳ වගේ ච;නනව ඇති. ඒකනෙ මම කහිද්දි හිනා වුණේ... මුන්ගෙ නහයවල් කපලා දාන්න වටිනවා. තිබ්බත් වැඩක් නෑනේ... මම තවත් එතැන නොරැඳි එවෙලෙ ආපු බස් එකක එල්ලුණේ ගෙදර ගිහින් මම බස් හෝල්ට් එකේ දි දැක්ක කොළ පාට ෆැන්ටසියෙවත් ගිලිලා හොඳ හුස්මක් ආයම ගන්න හිතාගෙනයි...  චතූ හේරත්කවදා කොතැන කෙලෙස ද ඔබ හමුවූයේ කිසිවකු නොදනියි එය මනා ලෙසේ පාවෙන සුළඟ මුසු වී එන මලක් ලෙසේ මා ආදරණීය මිතුරෙකු ලෙස ඔබ ලැබුණේවිකට කතා කියමින් ඔබ සමඟ එදා මතකයි තවම හිනැහුණු සැටි අපි දෙන්නා කවට කමින් බස් තෙපලා දවස පුරා අවසානේ මිතුරෙකු ලෙස නතර වුණා  නාගොඩ අමාලි ශෂිප්‍රභා රූපසිංහදේදුන්නක්දෝ නුඹ මා හට අසුරු සැණින් පායා ආ අස්වසන්න මගෙ දුක්බර සිතිවිලි පිරි අහස් තලය...පායා විත් මැකී යද්දි පාට හතම බොඳව යාවි නෙතු පියවිලි සට සට ගා කඳුළු වැස්ස ඇද හලාවි...  පාණදුර ජේ. නයනා චාන්දනී පීරිස්ශීත නිල් දියේ දඟලන පබළු පෙණ වගේ සිහිලැල් මිහිර මවාවී දෙසිතක ආදරේ... ඈත සඳ වටා පොරකන නීල තරු වගේ බබළන මිහිර මවාවී දෙසිතක ආදරේ... සුවඳ මල් රොනට ලොබයෙන බිඟුන් මල කරා පියඹන මිහිර මවා වී දෙසිතක ආදරේ... දෝත පා සෙනේ අයදින ඈත සිට බලා හිනැහෙන දෙන්න මට ඔබේ හඳ රැඳි ආදරේ...  උඳුගොඩසුරම්‍ය බණ්ඩාර රණවකමල් පෙත්තක සියුමැලි වත දුටුවෙමි මගේ මනසින් මම නොදිටිමි ඒ සුන්දර වත... වින්දෙමි ඒ මලේ සුවඳ දුර සිට ළං නොවි මලට... සිතුවත් දැක ගන්නට මල මසැස එයට බාධා විය... පෙර දිනයක සුපිපුණු මල එක් සවසක මුකුලිත විය... මල මියැදුණු බව දැනගෙන සිතින් වැලපුණෙමි නිහඬව... උදයට විකසිතව තුටින සුවඳ සලා ලෝසත වෙත සවසක පරවි වැතිරුණු පෙති විසිරුණ මල් යායක සුවඳ විදිමි ගණ අඳුරේ... නෙත් නොලැබුණු නිසා මලේ නුඹේ සිරිය තහනම් විය නමුදු නුඹේ සෙනෙහේ සුවඳ දැනුණ හද අනන්තයට  වැලිගම ඉෂානි නිසංසලාවසර ගණනකට පසු අහම්බෙන් මුණගැසුණ සිනාසෙන දෑස් ඇති වියපත් සොඳුරු හිතවතයෞවනය හා බැඳුණ අපේ පාසල් දිවිය සිහි කරයි නුඹතුටින් දැවෙයි මා හදවතින්නෙතඟින් බල බලා රහසින් හිනැහිලා නුඹව කුල්මත් කළ චපල යුවතිය මමයිපිදු විට බැතිබරව නුඹේ කුළුදුල් පෙම කොන්දේසි විරහිතව ඉවත දැම්මේ මමයිගුරු සිත දිනාගත් හොඳම සිසුවිය නිසා නුඹේ ලොව බිඳ දැමු කුරිරු යුවතිය මමයිනුඹ එවු පෙම්පත මා ඉරා දැම්මාට ඒ පුංචි කවරය තවමත් මා ළඟයි  විනෝ හේරත්මම, පෙම් කෙරුවෙමි මද පවනට ඇරඹූ දා පෙම් කෙරුමට මල් සුවඳින් පෙම් සුසුමින් මනා සුසැඳි මල් පවනට මුඩු ජනබිම් හමාන එන පිළිකුණු රැඳි මැරවර හඬ කුරිරු රැඳුණ පවන නොවෙද ඒ පවනම වැටහුණ තතු බිඳුණ පෙමින් වෛර කරමි මද පවනට...  සබරගමුවවිශ්ව විද්‍යාලයේඋදේශා කාන්ති ජයසේකරජීවන කතරේ නුඹ සරණා විට ගිමන නිවන පවනක් වෙන්නම් අදුරු විජිතයක නුඹ තනිවේනම් දොළොස්මහේ පහනක් වෙන්නම් ගිලන්ව නුඹ ගත දුකින් තැවේනම් සුවදෙන ඔසු පොද මම වෙන්නම් නුඹේ හදවතින් ගිලිහෙන කවියට සැමදා මම එළිවැට වෙන්නම්  මීතිරිගලචන්දිමා සේනානි කරුණාරත්නකඩා හැලෙන සඳ වරුසාව සිහි වෙනවා නුඹ මට නොසිතු මොහොතක පැමිණි නුඹත් වරුසාව වගෙ නොවෙ ද? සිපගන්න ඒ වැහි බිඳු මා ජීවන තුර පේ‍්‍රමයේ නාමයෙන්...  දෙහිවල ජයනාත් ඉන්ද්‍රජිත්කාලය ගෙවී යයි ජීවිතය ද පරිණත වෙයි එහෙත් මේ ලෝකයේ මිනිස් සෝ සුසුම් වැල් සදා වා තලයේ ඇත ඉටු නොවූ පැතුම් පොදි හදවතට තුරුලු කොට ජීවිත රඟ මඬලේ රඟන්නවුන් වන අප මුවින් සිනා සී හදවතින් ඉකිලමින් ලොවට පෙනෙන සේ සිනාසෙන මිනිසුන් ම පමණි අද  පී. වෛද්‍යරත්නකාටත් හොරා මගේ සිත ඔහුට ඇදී ගියේ ය. ලෝකයේ සොඳුරුතම දසුන් අතර ඔහු මට මැණිකක් ලෙස පෙනිණි. දුටු පළමු දිනම ඔහු සමඟ කතා කිරීමට ඇත්නම් යැයි මා හට සිතුණු අවස්ථා බොහෝ විය. නොදැනීම කතාවට ආරම්භය එළඹිණි. මා ඔහු සමඟ කතා කරමින් ටික දුරක් ගිය පසු මාහට ලිපිනය සහ දුරකථන අංකය සහිත කාඩ් පතක් ලබාදී ඔහු බසයෙන් බැස ගියේ ය.මේ ලෝකයේ මා ලද වටිනාම සම්පත ඔහු යැයි සිතන්නට මා සිත තුළ වැඩි කාලයක් ගත නොවීය. දහසක් ප්‍රාර්ථනා මල් සිතැතිව මම වහා බසයෙන් බැස නිවස කරා ආවෙමි. කොතෙකුත් වැඩ කටයුතු ඇතත් සිත සසල කරන්නට වූ සුන්දර දසුන මා, හද තුළ තෙරපෙමින් තිබිණි. මදකට හෝ විවේකයක් නොගෙන මම, ඔහු ඇමතීමට තීරණය කළෙමි.සුළු වේලාවකට පමණක් සීමා වූ අපගේ කතා බහ අවසන් වූයේ හමුවීමේ දවසකට ආරම්භය සනිටුහන් කරමින්ය. ඔහුට මා තුළ තිබූ ආදරය දලුලන්නට පටන් ගත්තේ මටත් නොදැන බව මම වටහා ගත්තෙමි.පහන් සිළුවෙන් ආලෝකවත් වූ මගේ සිත කෙළිලොල් ජීවිතයෙන් මෑත් කරන්නට තරම් සංවේදී සිතක් මා තුළ ඇතිවීය. එසේ වූයේ ‘ආදරය’ යන උත්තරීතර හැඟීම මා තුළ හටගත් නිසා ද යන්න මම නොදනෙමි.“ප්‍රබෝධවත් උදෑසනක ආරම්භය මගේ ජීවිතයේ නව පිටුවක් පෙරළන්නට තරම් සමත් වේ” යන්න මාගේ හැඟීම විය. මම, ඔහුව මුණ ගැසීමට වෙරළ සමීපයෙහි වූ විවේකී ස්ථානයකට ගියෙමි. නමුත් ඔහු නොසිටියේ ය. ගත වූයේ මොහොතකි. සාගරය පරදන තරම් වූ මගේ ආදරය ඔහුට. ප්‍රකාශ කරන්නට මත්තෙන් ම සිදුවන්නට යන්නේ කුමක්දැයි වටහා ගැනීමට තරම් මානසිකත්වයක් මා හට නොවී ය.“මම දකින්නේ වෙනත් කෙනෙකු ද?”“නෑ...”“ඒ... ඔහුම තමා...”මාගේ සිත තුළ කැලඹෙමින් තිබූ සිතුවිලි මා, හද නිසල කරවීය. ඔහු සමීපයේ සිටියේ ඔහුගේ බිරිය හා තම සිඟිති පුතු යැයි සැබැවින් ම අවබෝධ කරගැනීමට මම අපොහොසත් නොවුණෙමි. සුළු මොහොතක්වත් මෙතැන නොසිටිය යුතු බැවින් මම, තිබූ අඩිය පසෙකට ගත්තෙමි. ආපසු හැරි ගමන් කළ මම, මදකට අසල තිබූ බංකුව මත ඉඳගත්තේ, කල්පනා ලෝකයක තනි වූ තනි තරුවක් යැයි සිතමින් ය. ඔහු හොඳ, උගත් ව්‍යාපාරිකයෙකු වූ නිසා මාහට යම් උදව්වක් කිරීමට පොහොසත් වූයේ ද යන්න මම තවමත් නොදනෙමි. නමුත්, මම ඔහුට පණටත් වඩා ආදරය කළෙමි. වංක මිනිසුන් සිටින මේ ලෝකයේ අවංක, ගුණගරුක වූ ඔහු මගේ ජීවිතයට අමතක කළ නොහැකි චරිතයක් වන්නට ගත වූයේ බොහෝ කෙටි කාල පරිච්ඡේදයක් පමණකි.  පැල්මඩුල්ල ලලනි විජේසේනරූස්ස ගස් අත්තක අග නටුවෙන් ගිලිහී වෙන් වුණ මද නලට ද කැරකි කැරකී වීසි වෙමින් පොළොව සිඹින වියළි පතක් සේ ම දැනිණි  එල්. නිමාෂාසඳරුවනිලැබෙන වැටුප ලෙවකන්නත් මදි කියලා හිතුණත්, උගත්කම කෝටියක් වටිනවා. බය නැතුව ඕනම ජගතෙක් ඉදිරියට යන්න පුළුවන්.ර්‍ණ. ඹ්ඥමඥත අසමත් නම්, ඒ අයට කියන්නෙ අට පාස් විතරයි කියලා. එහෙම අය තමයි අද රජ කරන්නෙ. කාගෙ හරි පස්සෙන් ගියා නම් හොඳටම ඇති. කෝටි ගණන් වටිනා ගෙවල් ගන්නත් පුළුවන්. රියැදුරු සමඟ වාහනයකුත් ලැබෙනවා. කිසිත් නොදන්නා අහිංසකයන් ලවා “සර්” කියව ගන්නකොට කොහොමද තියෙන උජාරුව? ඒ වෙලාවට කවුරුත් කියාවි “ඌට ගිය කල” කියලා.ඉගෙන ගන්නෙ මොකටද වැඩක් නැහැනෙ කියලා හිතේවි. එහෙම සිතන්න එපා. අපේ සිත් පිරිසුදුව, හරිදේ හරියට කරලා අවංකව උපයන දෙයට දෙවියොත් ආශිර්වාද කරාවි. උජාරුවට යන අයට හිතෙන්නෙ නැතුව ඇති. අපි බදු ගෙවන සතයක් ගානෙ ඔවුන් අපට ණය බව. ඊළඟ ආත්මෙ එයාලා පොලී එක්ක ආපසු ගෙවාවි. ජීවිතය යනු මුදල්ම නොවේ. ඒ නිසා තමන්ගේ වගකීම කාටවත් සොරා ගන්න බැරි උගත්කම ලබා ගැනීමයි. උගත්කම සමඟ නිරහංකාර බව, පිහිට ලැබිය යුතු අයට දෑත දිගු කිරීම, ජීවිතයට මිල කළ නොහැකි ආභරණ කියලා අමතක කරන්න හොඳ නෑ.  කඩවත සුජාතා ගුණවර්ධනදළදා මාලිගාවේ පහන් දල්වන සැදැහැවතුන් අතරට මම ද එක්වීමි. හමන මඳ සුළඟත් සමඟ පහන් දැල්ල පොරබදී. නොහඳුනන මුහුණු රැගත් සැදැහැවතුන් අතරින් මිදුණු මගේ දෑස දළදා මාලිගාව ඉදිරිපස ඇති නාථ දේවාල භූමිය වෙත යොමුවුයේ නිරායාසයෙනි.නාථ දේවාලය ඉදිරිපස තාප්පයත්, වැලිමළුවත් ඒ අවට තුරුලතා පියසත් එදා මෙන් ම දිස්වෙයි.ඒ පාසල් නිවාඩු කාලයයි. දවල් පෙරහර බැලීමට මාත් මල්ලිත් කැටිව යාමට තාත්ත කැමැති වූයේ රාත්‍රි කාලයේ අපව රැගෙන යාම අසීරු බව පවසමින්. අම්මා අප සමඟ ආවේ නැත.අප නාථ දේවාලය ඉදිරිපස සිට දළදා වීදිය දිගේ ඉදිරියට ඇදෙන පෙරහරට දෑස් යොමා සිටියෙමු. පන්තේරු, ලීකෙළි විසිතුරු නැටුම්වලින් අලංකාරව පෙරහර ඉදිරියට ඇදෙයි. අතිශයින් ම සුන්දර දසුනකි. හදිසියේම පිටුපස බලන අදහසක් මට ඇතිවිය. මගේ පිටුපසට මඳක් ඔබ්බෙන් සිටි ඔහුගේ නෙත මදෙසට යොමුවී තිබිණි. පිටුපස බලත්ම ඒ දෑස මගේ නෙත ගැටුණි. ඔහුගේ මුවගට සිහින් ලජ්ජා සහිත සිනාවක් පැතිර ගියේ හොර වැඩක් කර අසුවූ කලක මෙනි.මට සිනා නොවී සිටිය නොහැකි විය. ක්ෂණයකින් ඔහුගේ වත මගේ සිතේ වැදිණි. සිතට අමුතුම මිහිරියාවක් සමඟ ගතට නුපුරුදු සිසිලක් ද දැනිණි. මම ඉදිරිය බැලීමි. පෙරහර පුරුදු පරිදි ගමන් කරයි. මගේ දෙපසින් සිටි මල්ලිත්, තාත්තත් පෙරහර නරඹයි. ඔහුත් පෙරහරට වශීව ඇත.මම යළිදු පසුපස බැලීමි. ඔහු එවර මුවපුරා සිනාසුණේය. ඔහු ලස්සනය. ඒ සිනාව සිත් බැඳගනී. මොහොතක් ඒ දෑස මගේ දෑස ළඟ නතර විණි. එවර පෙරහර දෙසින් දෑස් මෑත් කර තාත්තා මදෙස බැලුවේ, ඇයි? කියා අසන්නාක් මෙනි. වහා ඉදිරියට මගේ දෑස යොමුවිණි. යළි පසුපස බැලීමේ අදහස මම මැඬගත්තෙමි.පදික වේදිකාවේ සෙනඟ අතර ඔබ නොපෙනී ගියේ නිමේෂයකිනි.සිතුවම්පටක් මෙන් ඒ සියල්ල අද මට සිහිපත් වෙයි. ඒ මගේ ජීවිතයේ සුන්දරම කාලයයි. එදින මගේ සිත මිහිරි හැඟුම් සමුදායකින් පිරී තිබුණි. මින් පෙර එවන් සිතුවිලි මා තුළ පහළ වී නැත. ඔහු නැවත දකින අභිලාෂයෙන් මසිත පෙළිණි. පෙරහර නරඹා ගෙදර එනතුරුම ඒ සිදුවීම් මා තුළ චමත්කාරයක් ඇතිකළ බව රහසක් නොවේ. හොරෙන් හොරෙන් දෑසට හසුවූ ඔහුගේ ලස්සන මුහුණ පින් පාටය. දිගු නැහැයත්, ලස්සන ඇස් දෙකත් ඒ දෑස්වල කාන්තිය ඒ සිනාව මසිත චිත්ත රූප මැවීය. කෙළිලොල් කඩවසම් බවට සිත ඇදී ගොස් තිබිණි. මැවෙන සිතුවිලි තුළ මා දුටුවේ ඔහු කොහේදී හෝ දැක පුරුදු බවකි.ඔහු හමුවන්නට මට අවකාශ ලැබුණේ උසස් පෙළට අමතර පන්ති සඳහා මහනුවරට යන විටදී ය. ඔහු හමුවී කතාබහ කිරීමේ නොතිත් ආශාව පලදැරීය.සාමාන්‍ය පෙළ ඉහළින්ම සමත්වීමේ සතුටත්, ඔහු හමුවීමේ සතුටත්, අනාගත බලාපොරොත්තු ලෙස උසස් පෙළ අමතර පන්තිවලට යාමත් මේ හැම දෙයක්ම නිසා මගේ සිතේ සතුට උතුරා ගොස් තිබුණි. සැහැල්ලුවෙන් සිනාසෙන්නට යොවුන් වියේ ගත සිත දෙකම පිරෙන සුන්දරත්වය අප ළඟ රැඳිණි.සති අන්තයේ පන්තිවලට අප එකට ගියෙමු. එක බත්පත බෙදාගෙන කෑවෙමු. බාධකවලින් තොරව ගලාගිය අපේ සුන්දර ආදරයට මම සමුදුන්නේ සරසවි බිමට පය තැබුවාට පස්සේ.”හන්තානට පායන සඳ ලස්සනයි ද කියන්න” ගීතයත් එක්කම මගේ සිත අඬනවා. කහ පාට රෝස පාට මල් පිරුණු තුරුලතා ජීවිතේ වසන්තය, මල් පිරුණු ගස් අතරින් ගලහ පාර දිගේ ඇවිදගෙන ගියාම ඈත හන්තාන කඳුවැටිය පිසගෙන එන මඳනල ගත සිත වෙළාගත්තම ජිවිතය සුන්දරයි. බොහෝ දේවල් අමතක වෙලා යනවා. ඊට පස්සේ මගේ සිතුවිලි වෙනස් වෙලා ගියා.කාලය ගෙවිල ගියා. මං ඉගෙනගත්තට රැකියාවක් කළාට හබලක් නැති ඔරුවක් වගේ ජීවිත ගංගාවේ අතරමං වෙලා. ඔහේ පාවෙනකොට මට මගේ අතීතයට සැරිසරන්නේ නැතිව ඉන්න බෑ. මට වැරදුණ තැන් ගැන හිතුවාම මම නියම ආදරේ තේරුම් ගත්තේ නැති එක මගේ යෞවනයේ ලොකුම වැරැද්ද කියල මට දැන් හිතනෙවා.මම අදත් අඬනවා. සිත පතුලෙම ඔබේ ආදරය රැදිලා තියෙන හින්දා.නාථ දේවාල භූමියෙන් මෑත් කරගත් මගේ දෑස යළි යොමුවූයේ මාලිගාවේ පුදබිමේ දැල්වෙන පහන් වැටි දෙසටයි. හමාගෙන එන මඳ සුළඟත් සමඟ පොර බදිමින් නිවි නිවි දැල්වෙන පහන් වැටි මගේ නෙත ගැටෙනවා.”දස මාර සේනා අතරින් පස්වන මාරයා පසුතැවීමයි” කියන බුදුබණ මට සිහිවෙනවා. යම්කිසි ක්‍රියාවක් සිදුකර පසුව ඒ ක්‍රියාව නැවත මෙනෙහි කිරීමේ දී කඳුළු පිරි දෙනෙතින් යුතුව පසුතැවෙන්න වෙනවා නම් ඒ බඳු ක්‍රියා නොකර ඉන්න” කියල බෞද්ධ මඟ පෙන්වීමේ දැක්වෙනවා.නිවීගිය පහනකට තෙල් දාලා තිරයකුත් දාලා මම පත්තු කළේ මතු සසරෙදි පසුතැවිල්ලට කාරණා නොයෙදී නුවණ ලැබෙන්න කියල ප්‍රාර්ථනා කරන ගමන්.මාතලේ ධර්මා ඒකනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aj1302241</link>
    <topic>සිද්ධාලේප වෙළෙඳ සම්මන්ත්‍රණය කොළඹ දී</topic>
    <author/>
    <content>සිද්ධාලේප වෙළෙඳ සම්මන්ත්‍රණය කොළඹ දීසිද්ධාලේප සමාගම සිය වෙළෙඳ නියෝජිතයන් දැනුවත් කිරීමේ හා අගයකිරීමේ වාර්ෂික සම්මන්ත්‍රණය පසුගිය දා කොළඹ කිංස්බර් හෝටලයේ දී 300කට අධික ආයතනයේ වෙළෙඳ අංශයේ සහභාගිත්වයෙන් පැවැත්විණි.එම අවස්ථාවට ප්‍රධාන ආරාධිත ලෙස සහභාගි වූ භාණ්ඩාගාර ලේකම් ආචාර්ය පී.බී.ජයසුන්දර මැතිතුමා ප්‍රකාශ කර සිටියේ තිරසාර සංවර්ධනයක් කරා ශ්‍රී ලංකාව රැගෙන යාමේ දී දේශීය කර්මාන්තවල සක්‍රීය දායකත්වය අත්‍යවශ්‍ය බවත්, අපනයන වෙළෙඳපොළ ජයගැනීමට සිද්ධාලේප සමාගම දරන උත්සාහය ප්‍රශංසනීය බවත්ය.සිද්ධාලේප සමූහ ව්‍යාපාරයේ සභාපති වෛද්‍ය වික්ටර් හෙට්ටිගොඩ මහතා අතින් වෙළෙඳ ඉලක්ක සපුරාගත් වෙළෙඳ නියෝජිතයෝ රත්තරන් තිළිණ ලබාගත්හ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aj1302242</link>
    <topic>බෙන්තොට The Surf අලුත්වෙයි</topic>
    <author/>
    <content>බෙන්තොට The Surf අලුත්වෙයිනව මුහුණුවරකින් ප්‍රතිනිර්මාණය කරන ලද බෙන්තොට The Surf, ආර්ථික සංවර්ධන අමාත්‍ය බැසිල් රාජපක්ෂ මහතා විසින් පසුගියදා උත්සවාකාරයෙන් විවෘත කරන ලදී.”දිවයිනේ සංචාරක කර්මාන්තය නඟාසිටුවීමේ අරමුණින් රජය විසින් ගෙන යනු ලබන වැඩපිළිවෙළට සමගාමී ලෙසින් අපගේ සමූහය සතු හෝටල් සහ නිවාඩු නිකේතන ප්‍රතිසංස්කරණය කර යළි එළිදැක්වීමට අපි තීරණය කළා. අප විසින් සැලසුම් කර ඇති වැඩසටහන් වලට අනුව මෙම වර්ගයේ හෝටල් අතර ප්‍රථම හෝටලය The Surf වන අතර ඒ සඳහා අප වෙත ලැබෙන ප්‍රතිචාර ද ධනාත්මකයි” යනුවෙන් පිළිගැනීමේ කතාව කළ ගෝල්ෆේස් හෝටල් සමූහයේ සභාපති සංජීව් ගාඩිනර් මහතා පැවසුවේය.මෙම හෝටලය විදෙස් සංචාරකයින් හා දේශීය සංචාරකයින් යන දෙකොටසටම ගැළපෙන ආකාරයේ ආහාර පාන පහසුකම් සපයනු ලබන අතර ඔවුන් ප්‍රධාන වශයෙන් ඉලක්ක කර සිටින ජාත්‍යන්තර කණ්ඩායම් වනුයේ ජර්මනිය, රුසියාව, පෝලන්තය සහ අනෙකුත් නැෙඟනහිර යුරෝපීය රටවල් වේ.මෙහිදී අමුත්තන් හට එහි සේවාවන් විඳීමට අවස්ථාවක් සැලසෙන අතර බෙන්තොට නගරයේ විවේකීව නිවාඩුව ගතකිරීමට ද ඔවුනට අවස්ථාව උදාවේ.ගෝල්ෆේස් හෝටලයේ සමූහ සභාපති සංජීව් ගාඩිනර් මහතා විසින් ආර්ථික සංවර්ධන අමාත්‍ය බැසිල් රාජපක්ෂ මහතා වෙත සමරු ඵලකයක් පිළිගන්වමින්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aj1302243</link>
    <topic>යාපනය අන්තර්ජාතික වෙළෙඳ ප්‍රදර්ශනයට මෙවරත් ඩිමෝ අනුග්‍රාහකත්වය</topic>
    <author/>
    <content>යාපනය අන්තර්ජාතික වෙළෙඳ ප්‍රදර්ශනයට මෙවරත් ඩිමෝ අනුග්‍රාහකත්වයමෑතකදී පවත්වන ලද යාපනය අන්තර්ජාතික වෙළෙඳ ප්‍රදර්ශනය 2012 සඳහා ප්‍රධාන අනුග්‍රාහකයන් ලෙසින් සීමාසහිත ඩීසල් සහ මෝටර් ඉංජිනේරු සමාගම (ඩීමෝ) කටයුතු කරන ලදී. අඛණ්ඩව දින තුනක් ඉතා සාර්ථක ලෙසින් පැවති මෙම ප්‍රදර්ශනය නැරඹීමට ඉන්දියාවේ සහ ශ්‍රී ලංකාවේ, විශේෂයෙන් කොළඹ ප්‍රදේශයේ විවිධ සමාගම් ඇතුළුව 60,000කට අධික පිරිසක් සහභාගි වූහ.ශ්‍රී ලංකා ප්‍රදර්ශන සහ සම්මන්ත්‍රණ සේවා සංගමය විසින් යාල්පානම් වාණිජ සහ කර්මාන්ත කවය සහ FCCISL එක්ව සංවිධානය කරන ලද මෙම ප්‍රදර්ශනය සඳහා ශ්‍රී ලංකා සම්මේලන කාර්යාංශය හා එක්ව ඉන්දියාව ද සහයෝගය දක්වන ලදී. මෙය ශ්‍රී ලංකාවේ උතුරු ප්‍රදේශයේ පැවැත්වෙන විශාලතම ප්‍රදර්ශනය ලෙසින් සැලකෙනු ලැබෙන මෙම ප්‍රදර්ශනය සඳහා ඩීමෝ විසින් සිය ප්‍රධාන අනුග්‍රාහකත්වය දක්වන ලද්දේ සිව්වන වරට වේ.මෙම ප්‍රදර්ශන භූමිය තුළ විවෘත වාහන ප්‍රදර්ශන අඩවිය, අනෙකුත් ඩීමෝ නිෂ්පාදන ප්‍රදර්ශන සංවෘත අඩවිය සහ ප්‍රවේශ වීමේ දොරටුව අසල පැවැති ටාටා නැනෝ ප්‍රදර්ශන අඩවිය ලෙසින් ප්‍රදර්ශන අඩවි තුනක් ඩීමෝ සඳහා වෙන්කර තබන ලදී.සංවෘත ප්‍රදර්ශන අඩවිය තුළ යාපනයේ මෝටර් රථ පුහුණු පාසල(DATS) විසින් ප්‍රදර්ශනය කරන ලද බෙන්ස් සහ ටාටා එන්ජින් පැතිකඩ ආකෘතීන්වලට අමතරව ඔවුන් තමන් විසින්ම නිර්මාණය කරන ලද මෝටර් රථයක් ද මෙම ප්‍රදර්ශන භූමියට ගෙනැවිත් තිබිණි. මෙය වැඩිදියුණු කරන ලද්දේ යාපනයේ DATS වැඩසටහනේ දෙවන වසරේ සිසුන් 11 දෙනකු විසිනි. ඩීමෝ බට්ටා එන්ජිමක් නව්‍යකරණය කරමින් මෙය නිර්මාණය වී තිබිණි.යාපනයේ DATS හි උපදේශකවරුන් සහ සිසුනු දේශීයව නිෂ්පාදිත මෝටර් රථය සමඟකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aj1302244</link>
    <topic>ෆාම් කෙම් සමාගමට ISO තත්ත්ව සහතිකය</topic>
    <author/>
    <content>ෆාම් කෙම් සමාගමට ISO තත්ත්ව සහතිකය2008 ISO 9001 තත්ත්ව සහතිකය ලැබූ ශ්‍රී ලංකාවේ ප්‍රථම හා එකම පශු වෛද්‍ය හා ඖෂධවේදී සමාගම බවට ෆාම් කෙම් සමාගම පත්විය. එක්සත් රාජධානියේ සේවා සහතිකය ප්‍රදානය කරන මෙම තිළිණය SGS හරහා ප්‍රදානය කරන ලදී.බිම් මට්ටමේ ගොවීන්ගේ අවශ්‍යතා හඳුනාගෙන කටයුතු කිරීම් මෙම සමාගම සාර්ථක වීමට හේතු වූ ප්‍රධාන සාධකවලින් එකකි.සුළු ප්‍රමාණයේ ගොවීන්ගේ පහසුව තකා ඔවුන්ගේ නිෂ්පාදන කුඩා ප්‍රමාණයේ ඇසුරුම් බවට පරිවර්තනය කිරීම නිසා සැපයුම් කරුවන්ගේ තත්ත්වය උසස් කිරීමට හැකි විය.කළමනාකාරීත්වයට අනුව නැවත ඇසිරීම් ක්‍රියාවලිය මෙන්ම විටමින් හා ඛනිජ වර්ග, ස්වකීය කර්මාන්ත ශාලා සංකීර්ණයේ දීම “ෆාම් ස්ටාර්” නමැති වෙළෙඳ නාමය යටතේ සකස් කිරීම මෙම සමාගම විසින් ලබාගත් උසස්ම ජයග්‍රහණයකි.සත්ව ආහාර නිෂ්පාදන ආයතනයේ වෛද්‍ය කුමාර් ද සිල්වා සහ තත්ත්ව සහතික කළමනාකාර බී.පී.සුමනපාල මහත්වරුන් ෆාම් කෙම් ආයතනයේ කළමනාකාර අධ්‍යක්ෂ උදිත වනිගසිංහ මහතාට තත්ත්ව සහතිකය ප්‍රදානය කරන අයුරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aj1302245</link>
    <topic>කැප්ටන් සෝයා කරි වෙළෙඳපළට</topic>
    <author/>
    <content>කැප්ටන් සෝයා කරි වෙළෙඳපළටරේණුකා ෂො වොලස් සමාගම ටින් කළ කැප්ටන් රෙඩි ටු ඊට් සෝයා කරි නමින් නවතම නිෂ්පාදනයක් ජනප්‍රිය සෝයා ආහාර වෙළෙඳපොලට හඳුන්වාදෙයි. විවිධ වට්ටෝරු උපයෝගී කරගනිමින් මෙම සමූහ ව්‍යාපාරයේ පර්යේෂණ සහ සංවර්ධන කණ්ඩායම් විසින් මෙම නව ටින් කළ කැප්ටන් රෙඩි ටු ඊට් සෝයා කරි නිෂ්පාදනය දියුණු කොට ඇත.සමාගමේ ප්‍රධාන මෙහෙයුම් නිලධාරි ශිලාන්ත් බොතේජු මහතා පැවසුවේ පසුගිය වසරේ දී අපි ශ්‍රී ලංකාවේ වෙළෙඳපොළට කැප්ටන් සෝයා මීට් කුඩා පැකට්ටුවලින් නිකුත් කළෙමු. එය බෙහෙවින් ජනප්‍රිය විය. එම විශ්වාසය තහවුරු කරගනිමින් සහ ශ්‍රී ලංකාවේ විශාලතම ටින් ආහාර නිෂ්පාදන අපනයනකරු වීමට සමාගම් සමූහයේ නිෂ්පාදන හැකියාව සහ අපගේ පර්යේෂණ සහ සංවර්ධන කණ්ඩායමේ උත්සාහයන් එකමුතු කොටගෙන ශ්‍රී ලංකාවේ වෙළෙඳපොළට ප්‍රථම වරට ඉතාමත් සුවිශේෂී නිෂ්පාදනයක් හඳුන්වාදීමට අපට හැකි වී ඇත.” යනුවෙනි.ෂො වොලස් සමාගමේ අලෙවි අංශ ප්‍රධානී මහේෂ් විතානාරච්චි මහතා ප්‍රධාන මෙහෙයුම් නිලධාරි ශිලාන්ත් බොතේජු මහතාගෙන් කැප්ටන් රෙඩි ටු ඊට් සෝයා කරි නිෂ්පාදනය අඩංගු පළමුවැනි ඇසුරුම බාරගනී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aj1302246</link>
    <topic>Architect 2013 අදත් දවස පුරා</topic>
    <author/>
    <content>Architect 2013 අදත් දවස පුරාශ්‍රී ලංකා වාස්තු විද්‍යාඥයින්ගේ ආයතනය (SLIA) වාස්තු විද්‍යාඥයින්ගේ වෘත්තීමය සංගමය ලෙස සැලකේ. මෙවර පවත්වනු ලබනා Architect 2013, ඔවුන්ගේ 31 වැනි වාර්ෂික සැසි වාරයයි. බණ්ඩාරනායක ජාත්‍යන්තර සම්මන්ත්‍රණ ශාලාවේ දී පුරා දින පහක් තිස්සේ පවත්වනු ලබනා මෙයට විවිධාකාර අංගයන් ඇතුළත් වේ.මෙවර Architect 2013 පවත්වනු ලබන්නේ ‘තීක්ෂණ දැක්ම’ නිර්මාණාත්මක ව්‍යවසායකත්වය තුළින් වාස්තු විද්‍යාව‘ යන විශේෂිත තේමාව පදනම් කරගෙන ය. සැසි වාරයේ සමාරම්භක උත්සවය 20 වැනිදා පැවැත්වුණ අතර එදිනම සාමාජිකයින්ගේ නිර්මාණ හා වෙළෙඳ ප්‍රදර්ශනය විවෘත කෙරිණි. මේ ප්‍රදර්ශනය අද (24) උදෑසන 10 සිට රාත්‍රි 10 දක්වා විවෘතව පවතී.”මෙවර තේමාව ඉතාමත් සුවිශේෂී එකක් වන අතර ඒ හරහා සංවර්ධන සහ සමාජ අවශ්‍යතා යන ද්විත්වය තුලනය කළ හැකි ඵලදායී මානයන් සැපයිය හැකි නිර්මාණකරුවකු ලෙසින් වාස්තු විද්‍යාඥයාගේ භූමිකාව සාකච්ඡාවට බඳුන් කළ හැකියි. මේ හරහා සාම්ප්‍රදායට එහා යන වාස්තු විද්‍යාත්මක චින්තනයක් නිර්මාණය කිරීමට හැකි වෘත්තිකයින් අප අතර බිහි වේවි” යනුවෙන් SLIA හි සභාපති රන්ජන් නඩේසපිල්ලෙයි මහතාකියයි.SLIA හි නියෝජ්‍ය භාණ්ඩාගාරික වරලත් වාස්තු විද්‍යාඥ රසල් දන්දෙණිය, උප සභාපති වරලත් වාස්තු විද්‍යාඥ හර්ෂ ප්‍රනාන්දු, හිටපු සභාපති වරලත් වාස්තු විද්‍යාඥ චන්දන එදිරිසූරිය, සභාපති වරලත් වාස්තු විද්‍යාඥ රන්ජන් නඩේසපිල්ලෙයි, ජ්‍යෙෂ්ඨ උප සභාපති වරලත් වාස්තු විද්‍යාඥ මහාචාර්ය චිත්‍රා වෙඩික්කාර, වෘත්තීය සබඳතා මණ්ඩලයේ සභාපති බර්නාඩ් ගෝමස්, ලේකම් ඩී.එච්.විජේවර්ධන සහ SLIA හි ජාතික සමුළු සභාපති වරලත් වාස්තු විද්‍යාඥ උපේන්ද්‍ර රන්දෙණියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aj1302247</link>
    <topic>කොමර්ෂල් ක්‍රෙඩිට් ණයකර නිකුතුව අධි දායකත්වයකින් අවසන් කෙරේ</topic>
    <author/>
    <content>කොමර්ෂල් ක්‍රෙඩිට් ණයකර නිකුතුව අධි දායකත්වයකින් අවසන් කෙරේකොමර්ෂල් ක්‍රෙඩිට් ඇන්ඩ් ෆිනෑන්ස් නිකුත් කළ රු. 100 බැගින් වූ පස් අවුරුදු ණයකර නිකුතුව අධිදායකත්වයකින් අවසන් කරයි. බොහෝ ආයෝජකයින් මහත් උනන්දුවෙන් බලා සිටි එම ණයකර නිකුතුව පසුගිය ජනවාරි 23 වැනි දින ආරම්භ කෙරුණු අතර ණයකර නිකුතුව මඟින් සම්පාදනය කර ගැනීමට බලාපොරොත්තු වූ මුළු මුදල් ප්‍රමාණය රුපියල් මිලියන 500කි. එහිදී මූලිකව රුපියල් මිලියන 250ක ණයකර නිකුත් කෙරුණු අතර අධි දායකත්වයක් පැවතියහොත් ඊට විකල්පයක් වශයෙන් තවත් රුපියල් මිලියන 250ක ණයකර ප්‍රමාණයක් නිකුත් කිරීමට සැලසුම් කර තිබිණි.කොමර්ෂල් ක්‍රෙඩිට් ඇන්ඩ් ෆිනෑන්ස් ප්‍රධාන විධායක නිලධාරි රොෂාන් එගොඩගේ මහතා කියා සිටියේ ණයකර නිකුතුවේ සාර්ථකත්වය වෙනුවෙන් දායකත්වය සැපයූ සියලුම දෙනාට අප අපගේ හෘදයංගම ස්තුතිය මෙහිදී පුද කරන බවය.එච්.අයි.වී. සහ ඒඩ්ස් රෝගය පිටුදැකීම සඳහා වන ලංකා ව්‍යාපාරික සන්ධානයේ සාමාජික සමාගම් සමඟ ලොව ප්‍රමුඛතම සන්නාමයක් වන ඩියුරෙක්ස් අලෙවිකරු වන රෙකිට් බෙන්කිසර් අත්වැල් බැඳ ගනිමින් මෙම රෝගයෙන් අත්මිදීම සඳහා සේවකයන් දැනුවත් කිරීමේ වැඩසටහනක් ආරම්භ කරයි. ව්‍යාපෘතියේ සමාරම්භය සෞඛ්‍ය අමාත්‍ය මෛත්‍රීපාල සිරිසේන සහ නියෝජ්‍ය අමාත්‍ය ලලිත් දිසානායක යන මහත්වරුන්ගේ ගෞරවනීය සහභාගීත්වයෙන් සිදුකෙරිණි.කළමනාකාර අධ්‍යක්ෂ රාහුල් මුර්ගායි පැවසුවේ “සමාගමේ දෘෂ්ටි කෝණයෙන් ඩියුරෙක්ස් නිෂ්පාදනය සහ එච්.අයි.වී. ඒඩ්ස් රෝගය පාලනය කිරීමට ලංකා ව්‍යාපාරික සන්ධානය හා අප ආයතනය අතර උපායමාර්ගික සහ සදාචාරමය සබඳතාවක් තිබෙනවා යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aj1302248</link>
    <topic>NDB අකුරැස්සේ</topic>
    <author/>
    <content>NDB අකුරැස්සේNDB සිය 70 වැනි ශාඛාව පසුගියදා අකුරැස්සේ දී විවෘත කළේය. කෘෂි හා වැවිලි කර්මාන්තය කේන්ද්‍ර කරගෙන ජීවනෝපාය කටයුතු සිදුකරන අකුරැස්ස ප්‍රදේශවාසීන් හට පුළුල් පරාසයක මූල්‍ය සේවාව අත්විඳීමේ අවස්ථාව නව NDB ශාඛාව හරහා හිමි වනු ඇත.NDB පාරිභෝගික බැංකු සේවා හා සුළු හා මධ්‍ය පරිමාණ වෙළෙඳ කටයුතු ප්‍රධානී, උප සභාපති රාජ් අබුබකර් මහතා අතින් අකුරැස්ස ශාඛාව විවෘත වෙමින්. අකුරැස්ස ශාඛාවේ කළමනාකරු රුමින්ද සෝමනාතආරච්චි, NDB සහකාර උප සභාපති හා සුළු හා මධ්‍ය පරිමාණ ව්‍යවසාය අංශයේ ප්‍රධානී ඉන්දික රණවීර මහතා, සහකාර උප සභාපති හා රෙමිටන්ස්, බෑන්ක් ඇෂුවරන්ස් හා නව ශාඛා සංවර්ධන අංශයේ ප්‍රධානී කුමාර් ගුණවර්ධන හා NDB ප්‍රාදේශීය කළමනාකරු ඉන්දික කුඩාගමගේ මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>02</month>
      <day>24</day>
    </date>
    <link>http://www.silumina.lk/2013/02/24/_art.asp?fn=aj1302249</link>
    <topic>මිලියනය ඉක්මවා කොටස් අලෙවි වූ සමාගම් ගණන වැඩිවෙයි</topic>
    <author>තාරක වික්‍රමසේකර</author>
    <content>මිලියනය ඉක්මවා කොටස් අලෙවි වූ සමාගම් ගණන වැඩිවෙයිවෙළෙඳ පොළ ගනුදෙනු ආරම්භ වූ සඳුදා ආසිරි (15319605), සී අයි එෆ් එල් (1057785), ජේ. කේ. එච්. (1554496), රිචඩ් පීරිස් (1729288), ෆී‍්‍ර ලංකා (1937150) සමාගම්හි මිලියනය ඉක්මවා කොටස් අලෙවි විය.මිල ඉහළ යාම් අතුරින් සමාගම් එතරම් කැපී නොපෙනුණි. මිල පහළ යාම් අතරින් ඩිමෝ සමාගම කැපී පෙනුණි. රුපියල් 595.50 කට අලෙවි වූ කොටසක මිල රුපියල් 554.00 ක් දක්වා රුපියල් 41.50 කින් අඩු විය. එසේම පෙර දින රුපියල් 1000.20 ක්වූ සෙලිසින්ග් කොටසක මිල රුපියල් 950 ක් දක්වා රුපියල් 50.20 කින් අඩු විය. ගනුදෙනු සංඛ්‍යාව 4666 සිට 4684 ක් දක්වා වැඩි විය. සමස්ත කොටස් මිල දර්ශකය ඒකක 5830.26 සිට 5774.59 ක් දක්වා වැඩි විය. එස් ඇන්ඩ් පී එල් එස් එල් 20 දර්ශකය ඒකක 3274.25 සිට 3249.28 ක් දක්වා අඩු විය.පසු දින එනම් (19) කොමර්ෂල් බැංකුව (2580860), එච් එන් බී (5438760), එස් එම් බී ලීසිං (ඡන්ද බලය රහිත) (1402277), අමානා ටකාෆුල් (3231935), ෆී‍්‍ර ලංකා (1674641) මිලියනය ඉක්මවා කොටස් අලෙවි විය.ආසිරි සෙන්ට්‍රල් කොටසක මිල රුපියල් 240.00 සිට 250.60 ක් දක්වා රුපියල් 10.60 කින් ඉහළ ගියේය. කළම්ඹු ෆාමසි කොටසක මිල රුපියල් 488.20 සිට 467.80 ක් දක්වා රුපියල් 20.40 කින් අඩු විය. එසේම හන්ටර්ස් කොටසක මිල රුපියල් 320 සිට 300 ක් දක්වා රුපියල් 20 කින් අඩු විය.පහළ යාම් අතුරින් කැපී පෙනුණේ ලංකා අශෝක් සමාගමය. ඒ පෙර දින රුපියල් 1870.00 ක් වූ කොටසක මිල රුපියල් 1700.00 ක් දක්වා රුපියල් 170 කින් අඩු වීමෙනි.ගනුදෙනු සංඛ්‍යාව 5439 ක් දක්වා වැඩි විය. සමස්ත කොටස් මිල දර්ශකය ඒකක 5737.48 ක් ලෙස දැක්වුණ අතර එස් ඇන්ඩ් පී එස් එල් 20 දර්ශකය ඒකක 3238.57 ක් ලෙස දැක්වුණි.පසු දින (20) මිලියනය ඉක්මවා කොටස් අලෙවි වූ සමාගම් අතර එච් එන් බී (2117156), පෑන් ඒෂියන් පවර් (1294051), පී සී හවුස් (2060285), ටච්වුඩ් (1079924) කැපී පෙනුණි. සෙලිසින්ග් සමාගම දිනයේ කැපී පෙනෙන ලෙස මිල ඉහළ ගිය සමාගමයි. ඒ පෙර දිනට වඩා රුපියල් 149 ක් මිල ඉහළ ගියේය. ඒ පෙර දින රුපියල් 950.00 ක් වූ කොටසක මිල රුපියල් 1099.00 ක් දක්වා ඉහළ යමිනි.නෙස්ලේ කොටසක මිල ද රුපියල් 1600 සිට 1616.40 ක් දක්වා රුපියල් 16.40 කින් වැඩි විය.මිල පහළ යාම් අතුරින් මර්චන්ට් ෂිපින්ග් සමාගම (පෙර දිනට සාපේක්ෂව) රුපියල් 23.90 කින් පහළ ගියේය. ඒ රුපියල් 171.90 ක් වූ කොටසක මිල රුපියල් 148.00 ක් දක්වා පහළ යාමෙනි.බුකිට් ඩරා කොටසක මිල රුපියල් 722.80 සිට රුපියල් 702.50 ක් දක්වා රුපියල් 20.30 කින් අඩු විය.ගනුදෙනු සංඛ්‍යාව 3962 ක් දක්වා පහළ ගියේය.සමස්ත කොටස් මිල දර්ශකය ඒකක 5730.54 ක් දක්වා පහළ ගියේය. එස් ඇන්ඩ් පී එස් එල් 20 දර්ශකය ඒකක 3224.85 ක් දක්වා අඩු විය.එන් ඩී බී කැපිටල් හෝල්ඩින්ග්ස් සමාගම රුපියල් 16.40 ක් ද ශ්‍රී ලංකා ටෙලිකොම් කොටසකට ශත 85 ක් ද ලාභාංශ ගෙවනු ලබන බවට නිවේදනය කර තිබුණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=aa1303031</link>
    <topic>සංවර්ධනය වන ශ්‍රී ලංකාවට හිරිහැර කරන්නේ ඇයි?</topic>
    <author>දයා ඩී.ෆොන්සේකා</author>
    <content>දයා ඩී.ෆොන්සේකාශ්‍රී ලංකාව වැනි සංවර්ධනය වෙමින් පවතින කුඩා රටක් අස්ථාවර කරන්නට කටයුතු කරනවාට වඩා වෙනත් විසඳුමක් සොයාගත නොහැකි දැයි ඇමෙරිකානු විදේශ කටයුතු පිළිබඳ අනුකමිටු සාමාජික එරට කොංග්‍රස් සභික ඉනී ෆලේමාවේගා මහතා ඇමෙරිකාවෙන් ප්‍රශ්න නඟයි.ශ්‍රී ලංකාවට ඇඟිල්ල දික් නොකොට ඇමෙරිකාවේ දොස් නිදොස් කරගන්නා ලෙස ඔහු ඇමෙරිකාවෙන්ම ඉල්ලා සිටියි.ඒ මහතා එසේ ප්‍රකාශ කළේ කොංග්‍රස් කොමිටියේ දේශනයකට සහභාගි වෙමිනි.ශ්‍රී ලංකා රජයට එරෙහිව ඉදිරිපත් කිරීමට අදහස් කරන එකී යෝජනා ඉල්ලා අස්කර ගන්නා ලෙස ද ඒ මහතා සිය දේශනයේ දී ඉල්ලා සිටියේය. ශ්‍රී ලංකාවේ තිස් වසරක කාලයක් පැවැති යුද්ධය දෙස නොබලා අවසාන මාස කීපය පිළිබඳව පමණක් කතාකිරීම වැරැදි බව සඳහන් කළ ඒ මහතා දෙමළ කොටි සංවිධානය අහිංසක මිනිසුන් කාන්තාවන් හා ළමයින් මරා දැමූ බවත් ලොව අනෙක් ත්‍රස්තවාදී සංවිධාන අබිබවා මරාගෙන මැරෙන ඝාතන 378ක් සිදුකළ බවත් එහිදී පෙන්වා දුන්නේය.එමනිසා ඇමෙරිකාව, ඔස්ට්‍රේලියාව සමඟ එකතුව ශ්‍රී ලංකාව කෙටි කාලයක් තුළ උතුරු නැෙඟනහිර ප්‍රදේශවල කර ඇති සංවර්ධනය අගය කළ යුතුª බව පෙන්වා දුන් ඉනී ෆලේමාවේගා මහතා එක්සත් ජාතීන්ගේ මානව හිමිකම් කොමිසමේ දී ශ්‍රී ලංකාවට එරෙහි යෝජනාවක් ගෙන ඒම කනගාටුවට කරුණක් බව ද සඳහන් කළේය.දෙමළ කොටි සංවිධානය වැනි ත්‍රස්තවාදී සංවිධානයක් සිය භූමියේදීම පරාජය කොට ත්‍රස්තවාදය මුලිනුපුටා දැමූ පළමුවන රට ශ්‍රී ලංකාව බවත් කොටි සංවිධානය තවමත් ඇමෙරිකාව, කැනඩාව, ඉන්දියාව ඇතුළු රටවල් 32ක තහනම් සංවිධානයක් බවත් පෙන්වා දුන්නේය.තිස් වසරක් පුරා කොටි සංවිධානය සමඟ යුද්ධයට මුහුණ දී සාමය තහවුරු කොට සියලුම ජාතීන් අතර සමානත්වය ඇතිකර ඇති බවත් මෑතකදී ශ්‍රී ලංකාවේ සංචාරය කිරීමෙන් පසු ඒ තත්ත්වය සියැසින් දැකගත් බවත් සඳහන් කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=aa1303032</link>
    <topic>අභ්‍යන්තර හා බාහිර උපාධි අතර වෙනසක් නොතිබිය යුතුයි</topic>
    <author>සුනිල් දයා අල්විස්</author>
    <content>- ජනාධිපතිසුනිල් දයා අල්විස්විශ්වවිද්‍යාල අභ්‍යන්තර සහ බාහිර ශිෂ්‍යයන් ලබන උපාධියේ කිසිදු වෙනසක් නොතිබිය යුතු බව මහින්ද රාජපක්ෂ ජනාධිපතිතුමා පවසයි.උසස් අධ්‍යාපන අමාත්‍යාංශයේ ප්‍රගති සමාලෝචන රැස්වීම එම අමාත්‍යාංශ ශ්‍රවණාගාරයේදී ඉකුත් සිකුරාදා (01) පැවැති අවස්ථාවේ දී ජනාධිපතිතුමා මේ බව අවධාරණය කර සිටියේ ය.මෙරටින් පිටරට ගොස් ආපසු නොපැමිණ සිටින විශ්වවිද්‍යාල ආචාර්යවරුන්ට රටේ නිදහස් අධ්‍යාපන සේවාව වෙනුවෙන් නැවත සේවය කිරීමට මෙරටට පැමිණෙන්නැයි ද මෙම ප්‍රගති සමාලෝචන රැස්වීමේදී ජනාධිපතිතුමා ඉල්ලා සිටියේ ය.රටේ විශ්වවිද්‍යාලවල ආචාර්යවරුන් 650 ක් පමණ විදේශගතව සිටින අතර ඔවුන්ගෙන් ඇතැමුන් ආපසු ගෙවිය යුතු මුදල් රුපියල් ලක්ෂ 50 - 60 ආදී වශයෙන් පවතින බව ද මෙහිදී අනාවරණය විය.මේ අය වෙනුවෙන් සහන සැලසීමේ වැඩපිළිවෙළක් ඇරැඹීමට සූදානම් බව ද ජනාධිපතිතුමා කීය.උසස් අධ්‍යාපන ඇමැති එස්.බී. දිසානායක මහතා ද මේ සම්බන්ධයෙන් අදහස් ඉදිරිපත් කරමින් පැවසුවේ පිටරට ගිය විශ්වවිද්‍යාල ආචාර්යවරුන් සෑහෙන පිරිසක් නැවත මෙරට ඒමට කැමැත්තෙන් සිටින බවයි.මැති ඇමැතිවරු සහ උසස් අධ්‍යාපන අමාත්‍යාංශයේ ද අධ්‍යාපන අමාත්‍යාංශයේ ද ලේකම්වරු ඇතුළු නිලධාරීහු ද මෙම ප්‍රගති සමාලෝචන රැස්වීමට සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=aa1303033</link>
    <topic>දැයට කිරුළෙන් හලෝ ලක්ෂ 5 ක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමෙවර දැයට කිරුළ වැඩසටහන යටතේ නැඟෙනහිර පළාතේ හා පොළොන්නරුව දිස්ත්‍රික්කයේ නව දුරකථන සම්බන්ධතා ලක්ෂ 5 ක් පමණ අලුතින් ඇති කරන බව විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය මහතා පවසයි.ඒ අනුව රුපියල් දස ලක්ෂ 825 ක වියදමින් ඉහත ප්‍රදේශවල ශ්‍රී ලංකා ටෙලිකොම් හා ශ්‍රී ලංකා මොබිටෙල් යන ආයතන මගින් නව දුරකථන සම්බන්ධතා ඇති කෙරේ.මේ යටතේ ශ්‍රී ලංකා ටෙලිකොම් සමාගම නව ව්‍යාපෘති 175 ක් ද, ශ්‍රී ලංකා මොබිටෙල් සමාගම නව ව්‍යාපෘති 68 ක් ද අම්පාර, පොළොන්නරුව ත්‍රිකුණාමලය, මඩකළපුව යන දිස්ත්‍රික්කවල ක්‍රියාත්මක කරමින් පවතී.ඒ අනුව පොළොන්නරුව දිස්ත්‍රික්කයේ නව දුරකථන සම්බන්ධතා 110000 ක් ද, අම්පාර දිස්ත්‍රික්කයේ නව දුරකථන සම්බන්ධතා 236000 ක් ද ඇති කෙරෙන බව විදුලි සංදේශ හා තොරතුරු තාක්ෂණ අමාත්‍යාංශය පවසයි. ඊට අමතරව මඩකළපුව දිස්ත්‍රික්කයට නව දුරකථන සබඳතා 170000 ක් ඇති කෙරෙන අතර ත්‍රිකුණාමලයට ලබාදෙන සම්බන්ධතා ගණන 85000 ක් පමණ වේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=aa1303034</link>
    <topic>‘පවුල රකින ඇය සුරකිමු’</topic>
    <author>රමණී සුබසිංහ</author>
    <content>රමණී සුබසිංහඅන්තර්ජාතික කාන්තා දිනය සැමරීමේ ජාතික උත්සවය ලබන සිකුරාදා (8) ජනාධිපති ආර්යා ශිරන්ති රාජපක්ෂ මැතිනියගේ ප්‍රධානත්වයෙන් අරලියගහ මන්දිරයේ දී පැවැත්වේ.මෙදිනට යෙදෙන කාන්තා දිනයේ තේමාව ‘පවුල රකින ඇය සුරකිමු’ යන්නයි. පවුලේ ආර්ථිකය ශක්තිමත් කිරීම හා දරුවන් ගේ ආරක්ෂාව වෙනුවෙන් කාන්තාව සිදුකරන අනූපමේය කාර්යභාරය සලකා ඇයට ගෞරවනීය කෘතවේදීත්වය දැක්වීමට මෙවර අන්තර්ජාතික කාන්තා දිනය සැමරීම වෙනුවෙන් එම තේමාව තෝරාගත් බව ළමා සංවර්ධන හා කාන්තා කටයුතු ඇමැති තිස්ස කරල්ලියද්ද මහතා පවසයි.විවිධ ක්ෂේත්‍ර ඔස්සේ කාන්තාවන් උදෙසා විශිෂ්ට සේවයක් කළ, සමාජයේ යහ පැවැත්ම සඳහා සුවිශේෂී දායකත්වයක් දැක්වූ කාන්තාවන් 15 දෙනකුට මෙදින විශේෂ සම්මාන තිළිණ ප්‍රදානය කිරීමට ද නියමිතය.‘අද දවසේ කාන්තාව මුහුණ දෙන අභියෝග‘ යන මැයෙන් විශ්වවිද්‍යාල ප්‍රතිපාදන කොමිසන් සභාවේ සභාපති මහාචාර්ය ක්ෂණිකා හිරිඹුරේගම මහත්මිය උත්සවයේ ප්‍රධාන දේශනය පවත්වයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=aa1303035</link>
    <topic>පෝලිම් දිගයි කෝච්චි වැරදෙයි</topic>
    <author>තාරක වික්‍රමසේකර</author>
    <content>තාරක වික්‍රමසේකරකොළඹ කොටුව සහ මරදාන දුම්රිය ස්ථානයන්හි ප්‍රවේශ පත්‍ර නිකුත් කරන කවුළු ඉදිරිපිට පස්වරු කාලයේදී දිගු පෝලිම් ඇතිවන බව දුම්රිය මඟීහු පවසති. දිනපතාම මේ තත්ත්වය සිදුවෙන අතර සිකුරාදා දිනවල සහ දීර්ඝ සතිඅන්ත නිවාඩු යෙදෙන දිනයන්හි මේ තත්ත්වය උග්‍ර වන අතර මහා මාර්ගය දක්වාම ප්‍රවේශපත්‍ර පෝලිම් දිගු වී ඇති බව පෙනෙන්නට තිබේ.මේ නිසා පස්වරුවේ දුර බැහැර ප්‍රදේශ කරා ගමන් ගන්නා මඟීන්ට තමන් බලාපොරොත්තු වන දුම්රිය මඟ හැරෙන අතර විශේෂයෙන් ම කාන්තාවන් මේ නිසා දැඩි අපහසුතාවන්ට පත්වන බවත් දකින්නට ඇත.මේ සම්බන්ධව දුම්රිය ගමනාගමන අධිකාරිවරයාගෙන් විමසූ විට පවසා සිටියේ දුම්රිය ස්ථානාධිපතිවරුන්ගේ හිඟයක් නොමැති නමුත් සිකුරාදා හා සති අන්තයේ දීර්ඝ නිවාඩු යෙදීම නිසා මෙවන් තත්ත්වයක් උදාවන්නට ඇති බවයි. එහෙත් මරදාන දුම්රිය ස්ථානයේ නිලධාරීන් මඟීන්ට පවසන්නේ නිලධාරි හිඟය නිසා මෙවන් තත්ත්වයක් උදාවන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=aa1303036</link>
    <topic>උඩින් එන්න මත්තල ලෑස්තියි</topic>
    <author>සුභාෂිණී ජයරත්න</author>
    <content>සුභාෂිණී ජයරත්නලබන 18 වැනිදා විවෘත කිරීමට නියමිත ශ්‍රී ලංකාවේ දෙවැනි අන්තර්ජාතික ගුවන්තොටුපළේ ඉදිකිරීම් කටයුතු මේ වන විට සම්පූර්ණයෙන්ම පාහේ අවසන්ව ඇතැයි සිවිල් ගුවන් සේවා අමාත්‍ය පියංකර ජයරත්න මහතා ‘සිළුමිණ’ට පැවැසීය. මත්තල ගුවන් තොටුපළේ මෙහෙයුම් කටයුතු ආරම්භ වීමෙන් අනතුරුව ඇන්ටනොව් 225, ඒ380 වැනි ලොව විශාලතම ගුවන් යානා ගොඩබෑමට මෙන්ම අහසට නැංවීම ද හැකිවීම ද මෙහි සුවිශේෂත්වයකි.මත්තල ගුවන්තොටුපළ විවෘත කිරීමෙන් අනතුරුව කටුනායක බණ්ඩාරනායක අන්තර්ජාතික ගුවන්තොටුපළ තාවකාලිකව වසා දමන බවට පැතිර ඇති රාවය මුළුමනින් ප්‍රතික්ෂේප කළ අමාත්‍යවරයා මත්තල ගුවන්තොටුපළේ සියලු ගුවන් ගමන් සිදුවන්නේ බණ්ඩාරනායක ගුවන් තොටුපළ හරහා බවත් කීය. ඒ අනුව ෂැංහයි, බීජිං, මාලේ, රියාද් මෙන්ම බුද්ධගයා දක්වා යන ගුවන් ගමන් බණ්ඩාරනායක ගුවන්තොටුපළේ සිට මත්තල ගුවන්තොටුපළ හරහා ක්‍රියාත්මක වෙයි.මත්තල ගුවන්තොටුපළේ පළමු අදියරේ දී වසරකට මිලියනයක මගී ධාරිතාවක් රඳවා ගත හැකි පරිදි සකස් කර ඇති අතර ගගන යාත්‍රාංගණයේ වරකට ගුවන් යානා 18ක් පමණ මෙහි නවතා තැබිය හැක.ගුවන්ගතවන මඟීන් හා මෙරටට පැමිණෙන මඟීන් මුසු නොවන ආකාරයෙන් මත්තල මඟී පර්යන්තය නිර්මාණය කර ඇත.ගුවන් සේවා අමාත්‍යවරයා වැඩි දුරටත් පැවැසුයේ මේ වන විට 2020 වසරට ගැළපෙන ලෙස බණ්ඩාරනායක ගුවන්තොටුපළේ නවීකරණ කටයුතු සිදු කරගෙන යන බවයි. 2009 දී බණ්ඩාරනායක ගුවන්තොටුපළ වර්ෂයක මඟී ධාරිතාව මිලියන 4.24ක් ද, 2011 දී එය මිලියන 6.4ක් ද 2012 දි එය මිලියන 7ක් දක්වා ද වර්ධනය වී ඇත. නමුත් බණ්ඩාරනායක ගුවන් තොටුපළේ වර්ෂයකට උපරිම මගී ධාරිතාව මිලියන 6ක් විය යුතු හෙයින් වර්තමාන මඟී ධාරිතාවයට ගැළපෙන ලෙස එය නවීකරණය කැරෙන බව කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=aa1303037</link>
    <topic>සෑම සිසුවකුටම ශාරීරික ප්‍රගති වාර්‍තා පොතක්</topic>
    <author/>
    <content>සෑම පාසල් සිසුවකුටම ශාරීරික ප්‍රගති වාර්තා පොතක් නිකුත් කිරීම මෙන්ම ඔවුන්ගේ ශාරීරික යෝග්‍යතාව වර්ෂයකට වරක් ඇගැයීමට ලක්කිරීම, වයස අවුරුදු 13 ට අඩු පාසල් දරුවන් තරගකාරි ක්‍රීඩා සඳහා යොමු නොකිරීම ඇතුළු කරුණු කිහිපයක් ඇතුළත් කොට ක්‍රීඩා අමාත්‍යාංශය, අධ්‍යාපන හා උසස් අධ්‍යාපන අමාත්‍යාංශ ඒකාබද්ධව සකස් කළ අමාත්‍ය මණ්ඩල පත්‍රිකාවට කැබිනට් මණ්ඩල අනුමැතිය ලැබී ඇත.මේ යටතේ 5 වන ශ්‍රේණියේ ශිෂ්‍යත්ව විභාගයෙන් පසුව 6 වන ශ්‍රේණියේදි සියලුම දරුවන් වෛද්‍ය පරීක්‍ෂණයකට භාජනය කර ඔවුන්ගේ ශාරීරික යෝග්‍යතාව අනුව සුදුසු ක්‍රීඩාවකට යොමු කිරීම, විශ්වවිද්‍යාල ප්‍රවේශයේදි විදෙස් මට්ටමින් ජයග්‍රහණ ලබාගත් ක්‍රීඩක ක්‍රීඩිකාවන් සඳහා යම් යම් ලකුණු ප්‍රතිශතයක් ලබාදීම, ද්විතීයික පාසල්වලට ශාරීරික අධ්‍යාපන ගුරුවරුන්ට අමතරව ක්‍රීඩා ප්‍රායෝගික පුහුණුවීම් කටයුතු සඳහා ගුරුවරු 250 ක් බඳවා ගැනීම මෙන්ම සියලුම පාසල් ශිෂ්‍යයන් 2013 සිට කිසියම් හෝ ක්‍රීඩාවක් කිරීම අනිවාර්ය කිරීම ඇතුළු කරුණු රැසක් මෙම කැබිනට් සංදේශය තුළින් අනුමත කර ඇතැයි ක්‍රීඩා අමාත්‍ය මහින්දානන්ද අලුත්ගමගේ මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=aa1303038</link>
    <topic>සංචාරක ඉලක්කය සපුරන්න ඉන්දීය සහාය</topic>
    <author>සාගරිකා දිසානායක</author>
    <content>සාගරිකා දිසානායකවසර 2016 වන විට විදෙස් සංචාරකයන් මිලියන 2.5 පැමිණීමේ ඉලක්කයට ළඟා වීම සඳහා ඉන්දියාවෙන් සංචාරකයන් 4,000,000 ක් ආකර්ශනය කර ගැනීම අපේක්‍ෂිතය. ඒ සඳහා තෙදින ප්‍රවර්ධන වැඩමුළුවක් පසුගියදා ඉන්දියාවේ බැංගලෝරයේදී පැවැත්විණි.එහිදී ප්‍රවීණ ක්‍රිකට් ක්‍රීඩක පාර්ලිමේන්තු මන්ත්‍රී සනත් ජයසූරිය මහතා ඉන්දියාවේ සංචාරක තානාපතිවරයා ලෙස පත් කැරිණි. ගෙට් ශ්‍රී ලන්කන්ඩ් නම් මේ වැඩසටහනට මෙරට සංචාරක ආයෝජන සහ වෙළඳ ක්‍ෂෙත්‍රයට අදාළ රාජ්‍ය සහ පෞද්ගලික ආයතන 60 ක නියෝජිතයෝ සහභාගි වූහ.දැනට සතියකට ශ්‍රී ලංකාව සහ ඉන්දියාව අතර ගුවන් වාර 127 ක් සිදුවේ. ශ්‍රී ලන්කන් ගුවන් සමාගම මඟින් ඉන්දියාවේ නගර 8 ක් වෙත ගුවන් ගමන් යොදවා තිබේ. 2012 වසරේදී ඉන්දියාවෙන් මෙරටට පැමිණි සංචාරකයින් සංඛ්‍යාව 186,525 කි. එය එක් රටකින් වසරක් තුළ මෙරටට පැමිණි විශාලතම සංචාරකයින් සංඛ්‍යාවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=aa1303039</link>
    <topic>ෆේස් බුක් ගියාට ගුණ දහම් වැඩේද?</topic>
    <author/>
    <content>ජ්‍යෙෂ්ඨ අමාත්‍ය සරත් අමුණුගමහැම දෙනකුගේම පරම හැඟුම හා ප්‍රාර්ථනාව විය යුත්තේ රට ජාතිය හා ආගම වෙනුවෙන් උපරිම සේවයක් කිරීම බවත් ඒ සඳහා රටේ ඉතිහාසය, සාහිත්‍යය මෙන් සංස්කෘතිය සම්බන්ධව ද හදාරා ජාතික වීරයන්ගේ චරිත කතා අධ්‍යයනය කොට දැනුම ලබාගත යුතු බවත් අන්තර්ජාතික මූල්‍ය සහයෝගීතාවය පිළිබඳ ජ්‍යෙෂ්ඨ අමාත්‍ය නියෝජ්‍ය මුදල් ඇමැති ආචාර්ය සරත් අමුණුගම කොළඹ දී පැවැති ශිෂ්‍ය නායක හමුවකදී පැවැසීය.වත්මන් පරපුර බහුල වශයෙන් ඇබ්බැහි වී ඇති ‘ෆේස් බුක් එකෙන් චැට් කිරීමෙන් ගුණදහම් නොවැඩෙන බව සඳහන් කළ ආචාර්ය අමුණුගම මනස්ගාතවලින් හිස් පුරවාගෙන අර්ථ විරහිත දේ කිරීම මඟින් ජීවිත අවුල් කැරනොගෙන සාර්ථකත්වය කරා පිය එසවීමට කටයුතු කළ යුතු බව සඳහන් කළේය.නායකත්වයේ ලක්ෂණය දැනුමින් සන්නද්ධවීම බව සඳහන් කළ ඇමැතිවරයා තමන්ගේ මෙන්ම අන් අයගේ පළපුරුද්ද ගැන ද අවධානය යොමු කොට දැනුම වර්ධනය කැර ගැනීමට කටයුතු කළ යුතු බවත් පිරිපුන් දැනුමක් ලබා ගත් අයකු රැවටීමට කිසිවකුට නොහැකි බව පෙන්වා දුන්නේය.විනෝදාංශ ලෙස වල්පල් නොකොට පොතපත කියවීමට හුරුවීමට දරුවන් යොමු විය යුතු බව සඳහන් කළ අමුණුගම මහතා එය අර්ථවත් ජීවිතයකට ශක්තිමත් අඩිතාලමක් වනවා මෙන්ම රටේ අනාගතයටත් සුබදායී වන බව පෙන්වා දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=aa13030310</link>
    <topic>සරත් ෆොන්සේකාගේ වැඩ ගැන අන්තයටම කළකිරීම නිසා ම ෆොන්සේකාත් පක්ෂයත් අත හැර රජයට එක්වීමට තීරණය කළා</topic>
    <author>බන්ධුල ගුණසේකර</author>
    <content>ප්‍රජාතන්ත්‍රවාදී පක්ෂයේ ආරම්භක උප සභාපති මහේෂ් අතපත්තුබන්ධුල ගුණසේකරහිටපු හමුදාපති සරත් ෆොන්සේකා මහතාගේ නායකත්වයෙන් යුත් ප්‍රජාතන්ත්‍රවාදී පක්ෂය හා ප්‍රජාතන්ත්‍රවාදී ජාතික සංධානයේ ආරම්භක උප සභාපතිවරයා වූ හිටපු පළාත් සභා මන්ත්‍රී මහේෂ් අතපත්තු මහතා ඉදිරි සතියේ එක්සත් ජනතා නිදහස් සන්ධානයට එක්වෙයි.අර්ජුන රණතුංග, ටිරාන් අලස් යන මහත්වරුන් එම පක්ෂයත්, නායකයාත් අත්හැර ගිය අයුරින් සරත් ෆොන්සේකා මහතාගේ නොමනා ක්‍රියා කලාපයන් පිළිබඳව දිගින් දිගටම ඇති වූ බලවත් අප්‍රසාදය සහ කලකිරීම නිසා ම තමා ද මෙසේ පක්ෂයෙන් ඉවත්වූ බව අතපත්තු මහතා කියයි.හිංසාකාරී ත්‍රස්තවාදයෙන් රටත් - ජනතාවත් මුදවා ගත් ශ්‍රේෂ්ඨ - එඩිතර නායකත්වය යටතේ මේ රට වේගවත් සංවර්ධනයකට යොමුව පවතින මොහොතක මහින්ද රාජපක්ෂ ජනාධිපතිතුමන්ට ශක්තියක් වෙමින් කටයුතු කිරීමට ඉදිරි දින කිහිපය තුළ තමා රජය සමඟ එක්වීමට තීරණය කළ බව ද අතපත්තු මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=aa13030311</link>
    <topic>තව මාස දෙකකින් දිගම පාලමෙන් ගමන් බිමන්</topic>
    <author>තාරක වික්‍රමසේකර</author>
    <content>තාරක වික්‍රමසේකරමෙරට ඉදිවන දිගම පාලම මැයි මස අවසන් වනවිට තනා නිම කිරීමට සැලසුම් යොදා ඇතැයි මහාමාර්ග අමාත්‍යාංශය පවසයි.ගුවන් පාලමක් ලෙස ඉදිවන මේ පාලම කොළඹ පිටත වටරවුම් මාර්ගයේ කඩුවෙල සහ කොට්ටාව අතර 1 වන අදියර යටතේ මහවෙල ප්‍රදේශයේ ඉදිවනු ඇත.දිගින් කිලෝමීටර් 3.3 ක් වන මෙහි කුලුනු 92 කි.මං තීරු හතරකින් සමන්විත මේ පාලම චයිනාහාබර් සමාගම විසින් ඉදිකරනු ලැබේ. මෙරට ජනතාවට දීර්ඝතම දුරක් ගුවන් පාලමක් මතින් මෙසේ ගමන් කිරීමට මේ වසර මැද භාගය වන විට හැකිවන අතර සමස්ත වැඩ කොටසෙන් 78.4% ක් නිමවී ඇති බව ද අමාත්‍යාංශය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=aa13030312</link>
    <topic>ලංකා කම්කරු සමිති සම්මේලනයේ 55 වැනි සංවත්සරයේ හෙට</topic>
    <author/>
    <content>ලංකා කම්කරු සමිති මධ්‍ය මණ්ඩලයේ 55 වැනි සංවත්සරය මාර්තු 04 වැනිදා ප. ව. 2.30 ට කොළඹ මහජන පුස්තකාලයේ දී පැවැත්වේ.මෙහිදී කම්කරු අයිතීන් සුරකීම, රාජ්‍ය සංස්ථාවල වැටුප් විෂමතා දුරලීම, පෞද්ගලික අංශයේ රැකියා සුරක්ෂිතාවය ඇති කිරීම, ස්වයං රැකියාවල බාධක ඉවත් කිරීම, සේවක අර්ථ සාධක අරමුදල සුරකීම, රාජ්‍ය හා පෞද්ගලික සේවකයන්ගේ සෞඛ්‍යාවරණ රක්ෂණය හා සහන සැලසීම, ජීවන වියදමට සරිලන සහන සැලැසීම, වතු කම්කරු ගැටලු විසඳුම් සෙවීම ආදි ගැටලු රැසකට විසඳුම් සෙවීම මෙහිදී සිදුවේ.මෙහි ප්‍රධාන ආරාධිත අමුත්තා ලෙස ලංකා කම්කරු සමිති මණ්ඩලයේ සභාපති ජල සම්පාදන හා ජලපවාහන අමාත්‍යවරයා දිනේෂ් ගුණවර්ධන මහතා සහභාගි වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>03</month>
      <day>03</day>
    </date>
    <link>http://www.silumina.lk/2013/03/03/_art.asp?fn=ab1303033</link>
    <topic>නිර්මාණශීලිත්වයේ සහ සංවිධාන ශක්තියේ පොදු සාධකය බැසිල්</topic>
    <author>නිහාල් පී. අබේසිංහ</author>
    <content>ඒ මීට වසර පහකට පෙරය. 2008 දී පමණ ය. එකල උතුරේ යුද්ධය තීරණාත්මක මට්ටමකට පත්ව තිබිණි. තමිල්නාඩු මහ ඇමැති කරුණානිධි මහතා උතුරේ යුද්ධය නතර කරන ලෙසට ලක් රජයට බලපෑම් කරන ලෙස ඉන්දීය කොන්ග්‍රස් පක්ෂ ආණ්ඩුවට තර්ජන කළේ ය. එසේ අපේ රටට බලපෑම් නොකළහොත් කොන්ග්‍රස් ආණ්ඩුවට දෙන සහාය ඉවත් කර ගන්නා බව ට ද කරුණානිධි ගුගුළේ ය. ඒ අනුව ඉන්දීය රජය ද අස්ථාවර වීමට ඉඩ තිබිණි. මේ පිළිබඳ අපේ මහින්ද රාජපක්ෂ ජනාධිපතිතුමාට ද දැන ගන්නට ලැබිණි.1987 දී මෙන් පරිප්පු දමා අපට බලපෑම් කිරීමට ඉන්දියාව කටයුතු කරනු ඇතැයි අපේ රටේ ඉහළම දේශපාලන බලධාරීහු සිතූහ. ඊට පෙර මහින්ද රාජපක්ෂ ජනාධිපති තුමා මේ දෙරටේ ගැටලුව විසඳීමට සැලසුම් සැකසුවේ ය. ඊට යොදා ගත්තේ තම බාල සොහොයුරු බැසිල් රෝහණ රාජපක්ෂ මහතාගේ සහායයි.ඒ අනුව බැසිල් මහතා වහා නවදිල්ලියට ගොස් එවකට ඉන්දීය විදේශ ඇමැති මුකර්ජි මහතා හමුවූයේ ය. ඔවුහු අදාළ ප්‍රශ්නය විසඳා දෙරටම සාමකාමී ලෙස නිවේදනයක් ද නිකුත් කළහ. අපේ යුද්ධය නතර වූයේ ද නැත. කොන්ග්‍රස් රජයට කරුණානිධි දුන් සහාය ඉවත් වූයේ ද නැත. ඉන්දියාවත් අපේ රටත් දේශපාලන ලෙස ස්ථාවර විය. දෙරට සහයෝගිතාව ද වැඩි දියුණු විය.ඒ අනුව රටවල් දෙකම රජයන් දෙකට බැසිල් මහත්තයාට ණය ගැති බව පෙනේ. බැසිල් මහතාගේ රාජතාන්ත්‍රික ගැටලු විසඳීමේ විචක්ෂණ බව පෙන්නුම් කරන්නේ මේ ක්‍රියාවෙන් පමණක් නොවේ.2009 දී අපේ හමුදා කිලිනොච්චි මහ කොටි බළකොටුව අල්ලා ගනිද්දී නිව්යෝර්ක් එ.ජා. සංවිධානයේ ශ්‍රී ලංකා තානාපති කාර්යාලය අපේ ජනාධිපති කාර්යාලයට පණිවුඩයක් එව්වේය. ඒ බ්‍රිතාන්‍යයේ ප්‍රංශයේ විදේශ ඇමැතිවරු සහ ඇමෙරිකානු රජයේ ලේකම් හිලරි ක්ලින්ටන් හමුවී තීරණාත්මක සාකච්ඡාවක් කරන ලෙසට ය.ඒ අනුව මේ සුවිශේෂ සාකච්ඡාවට මහින්ද රාජපක්ෂ ජනාධිපතිතුමා යැව්වේ ද බැසිල් මහත්තයා ය. ඒ වෙලාවේත් අපේ රටට උචිත පරිදි ගැටලුව විසඳුවේ බැසිල් රාජපක්ෂයන්ගේ තැනට සුදුසු නුවණ නිසා ය. ඊට පසු අපට වැඩියෙන් ආධාර දෙන රටක් වන ජපානය ද ගෙම්බර් දැම්මේ ය.ඒ යුද්ධය නැවැත්වූයේ නැත්නම් ආධාර ලබා නොදෙන බැව් කියමිණි. ඒ අවස්ථාවට ද යුද්ධයත් නොනවත්වා රටට ජපන් ආධාර දිගටම ලබාගැනීමට බැසිල් මහත්තයා ටෝකියෝවට ගොස් බලධාරීන් හමුවී කටයුතු කළේ ය. මේවා එතුමාගේ සහජ හැකියාව. ස්ථානෝචිත ප්‍රඥාව හා විචක්ෂණ බවට කදිම උදාහරණය.අපේ රටේ සියලු ජනතාව දැන් යුද බියෙන් තොරව නිදහස්ව සිටින්නේ එතුමාගේ මේ සංවිධානාත්මක හැකියාවට ද පින් සිදුවන්නට ය.යුද්ධය පවතින අතරට නැඟෙනහිර උපරිම ලෙස සංවර්ධනයට නැඟෙනහිර උදානය ඇරඹීම ද එතුමා කටයුතු කළේ ය. 2007 දී පමණ නැඟෙනහිර පළාත් සභා මැතිවරණයට පෙර නැඟෙනහිර වසන්තයෙන් නැඟෙනහිර සියලු පාරවල් පාසල් ඉදි කළේ ය. විදුලිය, දුරකථන, ජලය ආදී සියලු ම පහසුකම් ලබාදුන්නේ ය.ඉස්සර ත්‍රිකුණාමලයේ සිට මඩකලපුවට යනවිට පාලම් පාරු 12 කට වඩා තිබුණත් අද ඒවා නැත. ඇත්තේ පාලම් ය. අම්පාර, ආරුගම්බේ, ත්‍රිකුණාමලයේ කින්නියා, ඉරක්කණ්ඩි පාලම් සමඟ මහ පාලම් රැසක් ඉදිවූයේ ය. නැඟෙනහිර තිබූ සියලු මාර්ග කාපට් අතුරා පුළුල් කර ප්‍රතිසංස්කරණය කළේ ය.ජාතිය ගොඩනැඟීමේ කටයුතු එතුමාට බාර විය. ජාතික සවිය, ගම නැ¼ගුම, ගැමි දිරිය වැනි දීප ව්‍යාප්ත සංවර්ධන ව්‍යාපෘති රටේ සියලු ගම් නියම්ගම් සිසාරා අපේක්ෂිත ඉලක්ක කරා සාර්ථකව ක්‍රියාත්මක ලෙස මෙහෙය වූයේ බැසිල් රාජපක්ෂ ය.අගමැති ධූරයට පත් මහින්ද රාජපක්ෂ මැතිතුමාගේ දෑත ශක්තිමත් කිරීමට බැසිල් මහත්තයාගෙන් ඉටුවූ සේවය අගනේ ය. එමෙන් ම මහින්ද රාජපක්ෂ මැතිතුමා ජනාධිපති ධූරයට පත්වූ පසු අට දිසා යා කළ මහා යටිතල පහසුකම් සංවර්ධන වැඩපිළිවෙළ ප්‍රධාන නියමුවා වූයේ කවදත් මහා සංවිධාන ශක්තියෙන් පිරිපුන් බැසිල් රාජපක්ෂ සොහොයුරා ය.මහින්ද චින්තනයේ වැඩ කටයුතු ක්‍රියාත්මක කිරීමටත් විශේෂයෙන් මහාමාර්ග නිවාස රෝහල්, පාසල්, වාරිමාර්ග ක්‍රම ක්‍රියාවට නැංවීම පමණක් නොව සෞඛ්‍ය කටයුතු හා අධ්‍යාපනික කටයුතු දියුණු කිරීමටත් ගම නැඟුම ජාතික සවිය යටතේ බැසිල් මහත්තයා නියම සංවිධායකයකු ලෙස නියම නායකත්වය දුන්නේ ය.රටේ සියලු ගම්වල සංවර්ධන වැඩ කටයුතු එකම කාලයේ ආරම්භ කළ ගම නැඟුම ජාතික සවිය මග නැඟුම ව්‍යාපෘති නිසා ග්‍රාම නිලධාරි වසම් 14000 ට ම ;සත සැලසුණි. අපේ රටේ ගම්වල සියලුම පාරවල් වාගේ කොන්ක්‍රීට් කළේ ය. නැත්නම් කාපට් කළේ ය. අලුත් ම විධියට නවතම ගඩොල් ඇල්ලීය.පළාත් සභා මාර්ග ටික ද හැදුවේ ය. නැෙඟනහිර කොටින්ගෙන් මුදාගත් පසු නැෙඟනහිර නවෝදය අවසන් කළ මේ රෝහණ පුත්‍රයා ඊළඟට අත ගැසුවේ උතුරට ය. උතුරට වසන්තය රැගෙන ආවේ ය. උතුරු වසන්තය ඇරැඹීය. මන්නාරම් පාලම අරවිආරු පාලම සංගුපිටි පාලම ඉදිවිය. ප්‍රදේශයේ සියලු මාර්ග කාපට් විය. ඒ 9 පාර, ඒ 32 පාර විවෘත විය. යෝධ වැව ව්‍යාපෘතිය යටතේ කුඹුරු අක්කර දහස් ගණනක් අස්වැද්දීය. බැසිල් මහත්තයා යාපනයටම ගිහින් දෙමළ ජනතාවත් සමඟ එකට සී සෑවේය. එකට බත් කෑවේ ය.නැෙඟනහිර උදානයෙන්, උතුරු වසන්තයෙන් නොනැවතුණු වත්මන් රජය ඊළගට ජනාධිපතිතුමාගේ උපදෙස් පරිදි රටේ සියලුම පළාත් සංවර්ධනයට ප්‍රාදේශීය සංවර්ධනයට වැඩපිළිවෙළ සකස් කළේ ය. එහි නායකත්වය ලැබුණේ ද බැසිල් රාජපක්ෂ මහතාට ය. ඒ අනුව බටහිර, සබරගමුව, රජරට, ඌව, මැද රට යන ප්‍රදේශ සංවර්ධනයට ජාතික සවිය, ගම නැඟුම, මග නැඟුම යටතේ පියවර ගත්තේ ය. ජනතාවගේ ආධ්‍යාත්මික සහ රැකියා උත්පාදන වැඩසටහන් ද ක්‍රියාවට නැංවීය.2010 මැතිවරණයේදී ගම්පහ දිස්ත්‍රික්කයෙන් එතුමා මනාප 425861 ක් ලබා ගෙන වාර්තාවක් පිහිටවූයේය.1977 දී මුල්කිරිගල ආසනයෙන් දේශපාලනයට පිවිසි බැසිල් රෝහණ රාජපක්ෂ මහතාගේ දේශපාලන ගමන් මගේ සුවිශේෂීය අවස්ථාව වූයේ 2010 රජයේ ආර්ථික සංවර්ධන ඇමැතිවරයා ලෙස 2011 මාර්තු මාසයේ දී රටේ හැමටම සෙත සැලසෙන අයුරින් දිවි නැඟුම ජාතික වැඩපිළිවෙළ ආරම්භ කිරීමයි.මහින්ද චින්තන වැඩපිළිවෙළ යටතේ පවුල් ඒකක දස ලක්ෂයක් දියුණු ගෘහ ආර්ථික ඒකක බවට පත්කිරිමේ අරමුණින් දිවි නැඟුම වැඩපිළිවෙළ ආරම්භ විය. දැනට මුල් ඉලක්කය මෙන් පස් ගුණයක පවුල් සඳහා එනම් පවුල් ලක්ෂ 50 කට සෙත සැලසී ඇත.අද වන විට රටේ ගැමි ජනතාවගේ හදවතට කිඳා බැස ඇති මේ දිවිනැඟුම ජාතික වැඩසටහනින් ප්‍රධාන තේමාව වූයේ ‘ඉසුරුමත් නිවහනක් අසිරිමත් මවුබිමක්’ යන්නයි. පසුගිය වසරේ ආර්ථික සංවර්ධන අමාත්‍යාංශයෙන් ක්‍රියාවට නැංවූ තවත් අලුත් වැඩසටහනක් වූයේ “එක ගමකට එක වැඩක්” වැඩසටහනයි. ඇමැති බැසිල් රාජපක්ෂ මහතාගේ අදහසක අනුව ක්‍රියාත්මක ඒ වැඩසටහනින් රටේ ග්‍රාමනිලධාරි වසම් 14019 සඳහාම රුපියල් දස ලක්ෂය බැගින් රටේම දියුණුවට රුපියල් දසලක්ෂ 14019 ක් යෙදවීය. ඒ මුදලින් සෑම ග්‍රාම නිලධාරි වසමකම මාර්ග, වාරිමාර්ග, විදුලිබල වැනි ග්‍රාමීය සංවර්ධන කටයුත්තක් සිදුවිය. මෙවැන්නක් සිදුවූයේ මෙරට ග්‍රාමීය ඉතිහාසයේ ප්‍රථම වරට මනාව සංවිධානාත්මකවය.යුද්ධයෙන් අවතැන්වූවන් ලක්ෂ 3 ක් පමණ ඔවුන් සිටි ගම්බිම්වලට පදිංචි කරවීමට ප්‍රධාන යකත්වය දුන්නේ බැසිල් රාජපක්ෂ මහතායි. ඒ අනුව එතුමා සංවිධානාත්මකව සිලාවතුරෙන් පටන්ගත් ඒ වැඩේ අවසන් කළේ මුලතිව් ප්‍රදේශයෙනි. නැවත පදිංචි වන පවුල්වලට මාස 6 ක් සඳහා ආහාර, ජීවනෝපාය කිරීමට උපකරණ හා නිවසක් සෑදීමට අවශ්‍ය උදව් රජයෙන් ලැබිණි. ඒ පදිංචි වන අයගේ යහපත සඳහා උතුරට හා නැගෙනහිරට සියලු යටිතල පහසුකම් සැපයිණි. ඒ සඳහා වියදම් රුපියල් කෝටි 31721 කි.ඊට පසු රටේ සියලු සති පොළවල් ’දිවි නැඟුම සති පොළවල්’ ලෙස නවීකරණය කෙරිණි. ඉන් ඒවායේ විවිධ දේ විකුණන ඉන් බඩු ගන්නා සැමට සෙත සැලසිණි.කොළඹ, නුගේගොඩ, මහනුවර වැනි නගරවල පදික වෙළෙඳාම නිසා එහි ගමන් කරන සාමාන්‍ය ජනතාවට වාහනවලට කරදර විය. ඒ පදික වෙළෙඳුන්ට බැසිල් ඇමැතිතුමාගේ අදහස් මත එම ස්ථානවලම ස්වයං රැකියා වෙළෙඳ මධ්‍යස්ථාන ද පිහිටු විය. මේ නිසා දැන් පිටකොටුවේ නුගේගොඩ මහනුවර පදික වේදිකාවල කරදරයක් නැතිව යාමට ජනතාවට ඉඩ සැලසේ. වෙළෙන්දන්ට ද කරදරයක් නැතිව බඩු විකිණීමට පුළුවන.රටේ එතරම් තැකීමක් නැති බස්වල දුම්රියවල වෙළෙඳාම් කරන අයට ද පසුගියදා බැසිල් රාජපක්ෂ මහතා සෙත සැලසීය.ඒ ඒ අයට ඒවායේ වෙළෙඳාම් කිරීමට නව හැඳුනුම්පතක් ලබා දෙමිනි. ඒ යටතේ හැඳුනුම්පත් ලැබුණු ගණන 3000 කට අධිකය.ගිරුවාපත්තුවෙන් සියනෑ කෝරළයට ජයග්‍රාහීව පැමිණ අද මුළු රටේම ජනතාවට සෙත සදන බැසිල් රාජපක්ෂයන් ශ්‍රී ලංකා නිදහස් පක්ෂයේ ජාතික සංවිධායක ලෙස පත්වීම එම පක්ෂයට පමණක් නොව මෙරට ජාති හිතේෂි සියලු පුද්ගලයන්ගේ පමණක් නොව පක්ෂ විපක්ෂ දේශපාලනඥයන්ගේ ද සතුටට හේතුවන්නකි. අපි එතුමාට සුබ පතමු.නිහාල් පී. අබේසිංහදැන් අපි අති දක්ෂයා දෙසට හැරෙමු. අති දක්ෂයාට දැක්මක් ඇත. ඉලක්කයක් ඇත. ඒ ඉලක්කය ජයගත හැකි ක්‍රමෝපායයන් ඇත. උපකල්පන ඇත. ඇසූ පිරූ තැන් ඇති පුළුල් මනසක් ඇත්තේ ය. ඒ මනස නිර්මාණශීලී සිතිවිලිවලින් පිරී ඇත්තේ ය.ඊළඟට අපි හොඳ සංවිධායකයකු දෙසට හැරෙමු. ඔහු සාමාන්‍ය පුද්ගලයෙකි. එහෙත් අසාමාන්‍ය ලක්ෂණ ඇත්තේය. මන්ද අසාමාන්‍ය ලක්ෂණ නොමැත්තකුට එනම් අති සාමාන්‍ය පුද්ගලයකුට විශේෂිත වූහැකියා තිබිය නොහැකිය. විශේෂිතයා සාමාන්‍යයාට වඩා දුරදිග සිතයි. ඔහුට දුරදිග පෙනේ. කිසියම් ක්‍රියාවලියක ආරම්භය පමණක් නොව අවසානය ද පෙනේ.ඔහු යමක් පටන්ගත යුතු තැන දනී. අවසන් කළ යුතු තැන දනී. අතරමැදි ක්‍රියාවන් සහ අදාළ පියවර පෙළගැස්විය යුතු ආකාරය දනී. පියවර තැබිය හැකි පහසු තැන් දනී. අපහසු තැන් දනී. ගමන් කළ යුතු වේගය දනී. තිරිංග ලිහිල් කළ යුතු තැන් මෙන්මතද කරගත යුතුª තැන් ද දනී.ගමනෙහි ස්වභාවය තක්සේරු කර ගනී. අවශ්‍ය වූ සම්පත් කලින්ම ඒකරාශී කර ගනී. හදිසියෙන් එනම් කඩිකුලප්පුවෙන් යමක් නොකරයි. සිතාමතා සැලසුම් කොට හැමදෙයක් ම කරයි. වැලිකැටයේ සිට ගඩොල්කැටය දක්වා ද සිහින් කම්බියේ සිට දැවැන්ත යකඩ දඬු දක්වා ද සපයා ගනී. එනම් අතපයේ ශ්‍රමයද මොළයේ බුද්ධිය ද පමණක් නොව හදවතේ හැඟීම් ද දිගු ගමන සඳහා යොදවා ගනී. පොලඹවා ගනී.අතරමඟ හමුවෙන කටුකොහොල්.. ගල් මුල්.. ආදී සියල්ලෙහි ප්‍රතිවිරෝධතා විමර්ශනය කරගනී. ප්‍රතිවිරෝධයේ ජවය කලින්ම අවබෝධ කරගනී. සියල්ල සඳහා පෙර සූදානම සැලසුම් කරයි.ඉන් අති දක්ෂයා සහ නිර්මාණශීලී සංවිධායකයා හමුවී ඒකාබද්ධ වෙයි. එතැන් පටන් අපට හමුවන්නේඒකාබද්ධ පෞරුෂයකි. මේ පෞරුෂයේ වර්තමාන නියෝජනයේ අයිතිකරුවා අන්කවරකුවත් නොව බැසිල් රෝහණ රාජපක්ෂ මහතාය.ශ්‍රී ලංකාව ආසියාවේ ආශ්චර්යය දක්වා යනනොනවතින ගමනෙහි පෙරටුගාමී බලවේගය වන්නේ ශ්‍රී ලංකා නිදහස් පක්ෂයයි. එහි ජාතික සංවිධායක ධූරය යනු ශ්‍රී ලංකාව ආසියාවේ ආශ්චර්යයේ ඉලක්කය කරා යන ගමනෙහි තීරණාත්මක සාධකයකි. මෙතෙක් දකින්නට නොලැබුණු ඒ සාධකයේ අඩුව දැන් සම්පූර්ණ වී ඇත. රටක ගමනක ඈත ඉලක්කය පෙනෙන සංවිධායකවරයකු ලැබී ඇත්තේය.- කසුරිකර්තෘට ලියන්න | මුද්‍රණය සඳහා</content>
  </post></root>