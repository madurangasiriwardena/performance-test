<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=n1204037</link>
    <topic>‘මානව හිමිකම් කවුන්සිලයත්අපේ බදු ප්‍රතිපත්තියත් අතරකිසිම සම්බන්ධයක් නෑ’</topic>
    <author>මහින්ද අලුත්ගෙදර</author>
    <content>ශ්‍රී ලංකාවේ ආර්ථික හා බදු ප්‍රතිපත්තිය සහ ජගත් මානව හිමිකම් කවුන්සලය අතර කිසිඳු සබඳතාවක් නැතැයි රජය අවධාරණය කරයි. ඇතැමුන් මේ සම්බන්ධයෙන් චෝදනා නැගුවද එහි කිසිඳු සත්‍යතාවක් නැතැයි ආර්ථික සංවර්ධන ඇමැති බැසිල් රාජපක්ෂ මහතා පෙන්වා දෙයි. ශ්‍රී ලංකාවට එරෙහිව ජගත් මානව හිමිකම් කවුන්සලයේදී ඡන්දය ලබාදුන් රටවල් සමඟද මිත්‍රශීලීව කටයුතු කිරීම ශ්‍රී ලංකා රජයේ ප්‍රතිපත්තිය වන අතර ඉදිරියටත් ලෝකයේ සෑම රටක් සමඟම සහයෝගයෙන් කටයුතු කරන බවද හෙතෙම සඳහන් කරයි.ඇමැතිවරයා මේ බව සඳහන් කළේ ආර්ථික සංවර්ධන අමාත්‍යාංශ ශ්‍රවණාගාරයේදී ඊයේ (02) පැවැති මාධ්‍ය හමුවකට සහභාගි වෙමිනි.ශ්‍රී ලංකාවට එරෙහිව ඡන්දය ප්‍රකාශ කළ රටවල් කිහිපයක නියෝජිතයන් මෙවර ශ්‍රී ලංකාවේදී පැවැත්වූණු එක්ස්පෝ 2012 ප්‍රදර්ශනය සඳහා සහභාගි වූ බව සඳහන් කළ ඒ මහතා ඔවුන් සමඟ මිත්‍රශීලීව කටයුතු කළ බවද අපේ වැරැදි ඇත්නම් ඒවාද නිවැරදිකරගෙන ඉදිරියට යාමට සූදානම් බවද පැවැසීය.අපේ අරමුණ ශ්‍රී ලංකාවේ භාණ්ඩ නිෂ්පාදනය ඉහළ නංවමින් විදේශ රටවලින් ආනයනය කරන භාණ්ඩ ප්‍රමාණය සීමා කිරීම බවද මහත්මා ගාන්ධිතුමා ඇතුළු ලෝකයේ ශ්‍රේෂ්ඨ පුද්ගලයන්ගේ අරමුණ වූයේ ජාතික හැඟීමෙන් කටයුතු කිරීම බවද සඳහන් කළේය.මේ අතර වාහන ආනයන බද්ධ ඉහළ දැමීමට හේතුව ජාත්‍යන්තර මූල්‍ය අරමුදලේ බලපෑමක් බවට ඇතැමුන් ප්‍රකාශ කළද එය එසේ නොවන බව පෙන්වාදුන් ඇමැතිවරයා ඉතිහාසයේ කිසිඳු දිනෙක නොතිබූ විදේශ සංචිතයක් වාර්තා කරමින් අපේ රටේ විදේශ සංචිතය අමෙරිකානු ඩොලර් මිලියන 5000 දක්වා ඉහළ ගොස් තිබෙන බවද පෙන්වා දුන්නේය.ජාත්‍යන්තර මූල්‍ය අරමුදල මඟින් ලබා දීමට නියමිත අමෙරිකානු ඩොලර් මිලියන 800 ද එක් වන්නේ නම් විදේශ සංචිතය තවදුරටත් ඉහළ යන බවද හෙතෙම සඳහන් කළේය.ජ්‍යෙෂ්ඨ ඇමැතිවරුන් වන අතාවුද සෙනෙවිරත්න, මිල්රෝයි ප්‍රනාන්දු, ඒ.එච්.එම් ෆවුසි, කෘෂිකර්ම ඇමැති මහින්ද යාපා අබේවර්ධන මහත්වරුද මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=n1204038</link>
    <topic>ඉකුත් මාස 3 ඇතුළතරිය අනතුරුවලින් 580ක් මියගිහින්</topic>
    <author>භක්ති ධර්මප්‍රිය මෙන්ඩිස් සහ රක්ෂණ ශ්‍රියන්ත</author>
    <content>රිය අනතුරුවලින් ඉකුත් මාස තුන ඇතුළත පුද්ගලයන් පන්සිය අසූ දෙනකු මියගොස් ඇතැයි පොලිස් මාධ්‍ය ප්‍රකාශක අජිත් රෝහණ මහතා දිනමිණට ඊයේ (2) පැවැසීය.  ඉකුත් වසරවලට වඩා මේ වසරේ රිය අනතුරු සංඛ්‍යාවේ දැඩි ඉහළ යාමක් ඇති බවත්, මගී ජනතාව සහ රියැදුරන් විනයගරුක වන්නේ නම් මෙම ජීවිත බේරාගත හැකි බවත් පොලිස් මාධ්‍ය ප්‍රකාශකවරයා පෙන්වා දෙයි. මේ වසරේ ජනවාරි සිට අප්‍රේල් 02 දක්වා කාලය තුළදී රිය අනතුරුවලින් එක්දහස් තුන්සිය දෙනකු තුවාල ලබා ඇති බවත් පොලිස් මූලස්ථාන තොරතුරු අනාවරණය කරයි.බීමත්ව රිය පැදවීම, කහ ඉර නොසලකා හරිමින් රිය ධාවනය, මගී ප්‍රවාහන බස්රථ තරගයට ධාවනය කිරීම මෙම අනතුරුවලට ප්‍රධාන හේතු වී තිබේ.කුඩා ළමයින්, පාසල් දරුවන්, ගැබිනි මාතාවන්, වැඩිහිටි පුද්ගලයන් මෙම අනතුරුවලින් මියගිය පුද්ගලයන් අතර වැඩි වශයෙන් සිටින බව පොලිස් තොරතුරු පෙන්වා දෙයි.සීග්‍රයෙන් සිදුවන මෙම රිය අනතුරු අවම කිරීම සඳහා රථ වාහන පොලිසිය සමඟ දිවයිනේ සියලුම පොලිස් ස්ථාන විශේෂ රථ වාහන ධාවන සැලසුමක් ක්‍රියාවට නංවා ඇති බව අජිත් රෝහණ මහතා පැවැසීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=n1204039</link>
    <topic>රෝහල් කනිටු සේවකයන් 4 කගේවැඩ තහනමට විරෝධය පෑමක් අද</topic>
    <author>අනුර ප්‍රේමලාල්</author>
    <content>රෝහල් කනිටු සේවකයන් සිව් දෙනකුගේ වැඩ තහනම් කිරීමට විරෝධය පෑමේ මුල් පියවර ලෙස අද (3) පැය දෙකක විරෝධතාවක් දක්වන බව ජනරජ සෞඛ්‍ය සේවා සංගමය දන්වා සිටියි.මේ සම්බන්ධයෙන් දිනමිණ වෙත අදහස් දැක්වූ ඒ සංගමයේ ප්‍රධාන ලේකම් ඒ. ඩී. විමලරත්න මහතා හම්බන්තොට රෝහලේ තුන්දෙනකු හා කුරුණෑගල රෝහලේ එක් අයකු ලෙස සේවිකාවන් සිව්දෙනකුගේ වැඩ තහනම් කර තිබෙන බව ඒ මහතා පෙන්වා දුන්නේය.කාලයක් තිස්සේ ඉල්ලීම් ඉදිරිපත් කරමින් නිලධාරීන් ඊට ප්‍රතිචාර නොදැක්වූ නිසා ඉකුත් (21) දින සිදුකළ එක්දින වැඩ වර්ජනය හේතුවෙන් මේ වැඩ තහනම සිදුකොට ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=n12040310</link>
    <topic>නව ඉන්ධන පිරවුම්හල් විවෘත කිරීමේදී සීමා පැනවීමට පියවර</topic>
    <author>නුවන් කොඩිකාර සහ චමිර ඇල්ලදෙණිය</author>
    <content>අලූතින් ඉන්ධන පිරවුම්හල් විවෘත කිරීමේදී ඊට සීමා පැනවීමට ඛනිජ තෙල් කර්මාන්ත අමාත්‍යාංශය තීරණය කර තිබේ.ඉදිරියේදී නව පිරවුම්හලක් ඉදිකිරීමට අවසර හිමි වන්නේ මොරටුව විශ්වවිද්‍යාලයේ ප‍්‍රවාහන හා ඉංජිනේරු පීඨය විසින් සිදුකළ සමීක්ෂණ වාර්තාවට අනුව බව ඛනිජ තෙල් කර්මාන්ත ඇමැති සුසිල් ප්‍රෙමජයන්ත මහතා දිනමිණට පැවසීය.එම වාර්තාව මේ වනවිට අමාත්‍යාංශය වෙත ලැබී ඇති අතර ලබන සතියේදී එය ඛනිජ තෙල් නීතිගත සංස්ථාවේ අධ්‍යක්ෂ මණ්ඩලය වෙත ඉදිරිපත් කිරීමෙන් අනතුරුව එහි ඇතුළත් කරුණුවලට අනුව ඉන්ධන පිරවුම්හල් ඉදිකිරීම් සඳහා අවසර ලබාදෙන බව ද හෙතෙම කිවේය.දැනට දිවයින පුරා ඉන්ධන පිරවුම්හල් 1100කට අධික සංඛ්‍යාවක් ස්ථාපිත කර තිබෙන බව පවසන ඒ මහතා ඉන් බහුතරයක් ඛනිජ තෙල් නීතිගත සංස්ථාවේ ඉන්ධන පිරවුම්හල් වන අතර ඉතිරි ඒවා ඉන්දියන් ඔයිල් සමාගම විසින් පාලනය කරන බව සඳහන් කළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=n12040311</link>
    <topic>‘දුම්වැටි අනතුරු ඇඟවීම් නිර්දේශ තවම ක්‍රියාත්මක වී නෑ’</topic>
    <author>සන්ධ්‍යා කරුණාරත්න</author>
    <content>දුම්වැටි ඇසුරුම් මත රූපමය සෞඛ්‍ය අනතුරු ඇඟවීම් ඇතුළත් කිරීම පිළිබඳ නීති කෙටුම්පත් සකස් කිරීම සඳහා නීති කෙටුම්පත් දෙපාර්තමේන්තුවට යොමු කර ඇති නිර්දේශ මේ වන තුරු ක්‍රියාත්මක කර නොමැති බව සෞඛ්‍ය අමාත්‍යාංශය චෝදනා කරයි.මේ සඳහා අවශ්‍ය නිර්දේශ නීති කෙටුම්පත් දෙපාර්තමේන්තුවට යොමු කර වසර එක හමාරකට වැඩි කාලයක් ගත වන බවත් නීති කෙටුම්පත් දෙපාර්තමේන්තුවෙන් මේ වන තෙක් ඊට අඳාළ කෙටුම්පත් සකස් කිරීමට පියවර ගෙන නොමැති බවත් සෞඛ්‍ය ඇමැති මෛත්‍රීපාල සිරිසේන මහතා පවසයි. දුම්වැටි ඇසුරුම් මත රූපමය සෞඛ්‍ය අනතුරු ඇඟවීම් ඇතුළත් කිරීම ප්‍රමාද වී තිබෙන්නේ අඳාළ නීති කෙටුම්පත් සකස් කිරීමේ පවතින දෝෂ නිසා බව ද ඇමැතිවරයා ප්‍රකාශ කර ඇත.මේ නීතිය ස්ථාපිත කිරීම ඉක්මන් කරන ලෙස ඉල්ලා පිළිකා සරණ සංගමයේ සභාපති වෛද්‍ය සමාධි විශ්වනාත් රාජපක්ෂ මහතා හා ජීවක පදනමේ සභාපතිනිය මංජරී පීරිස් මහත්මිය සමඟ සෞඛ්‍ය අමාත්‍යාංශයේ පැවැති සාකච්ඡාවකදී ඇමැතිවරයා මේ බව පවසා ඇත.දුම්වැටි ඇසුරුම් මත රූපමය සෞඛ්‍ය අනතුරු ඇඟවීම් ඇතුළත් කිරීම පිළිබඳ අඳාළ නීති කෙටුම්පත් නීති කෙටුම්පත් දෙපාර්තමේන්තුවෙන් ලැබුණු වහාම සෞඛ්‍ය අමාත්‍යාංශය මඟින් එය ක්‍රියාත්මක කිරීමට වහාම පියවර ගන්නා බව ද ඇමැතිවරයා පැවැසුවේය. වසර 2005 දී ලෝක සෞඛ්‍ය සංවිධානය මඟින් ඉදිරිපත් කළ දුම්කොළ පාලන ජාත්‍යන්තර ගිවිසුමට අස්සන් කළ ආසියාවේ පළමුවැනි රට ශ්‍රී ලංකාව වේ. එම ගිවිසුමට අනුව 2008 වසර වන විට දුම්වැටි ඇසුරුම් මත රූපමය සෞඛ්‍ය අනතුරු ඇඟවීම් පළ කළ යුතු ය. එහෙත් මේ වන තෙක් එය ක්‍රියාත්මක නොවීම බරපතළ ගැටලුවක් බවට පත්ව තිබේ. සිංගප්පූරුව, තායිලන්තය, ඕස්ට්‍රේලියාව, කැනඩාව යන රටවල මේ නීතිය ක්‍රියාත්මක කරන අතර මෙමඟින් බොහෝ පුද්ගලයන් පිරිසකගේ දුම්පානය නතර වී තිබෙන බව ද සමීක්ෂණවලින් වාර්තා වී ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=n12040312</link>
    <topic>ජාත්‍යන්තර සහයෝගිතා වැඩසටහන ඇරැඹීමටවයඹ මහ ඇමැති ජපානයේ සංචාරයක</topic>
    <author>වයඹ පළාත් සංචාරක සේන ඉදිරිසිංහ</author>
    <content>ශ්‍රී ලංකාවේ වයඹ පළාත හා ජපානයේ ගුන්මා පළාත අතර මිත්‍රත්ව නගර සංකල්පය යටතේ් ජාත්‍යන්තර සහයෝගිතා වැඩසටහන ආරම්භ කිරීම සඳහා වයඹ ප්‍රධාන ඇමැති අතුල විජේසිංහ සහ වයඹ සංවර්ධන අධිකාරියේ අධ්‍යක්‍ෂ ජෙනරාල් වසන්ත ප්‍රේමතිලක යන මහත්වරු දිවයිනෙන් බැහැරව ජපානයේ නිල සංචාරයක නිරත වී සිටිති.ලබන 10 වැනිදා දක්වා ඔවුන් එහි රැඳී සිටිනු ඇත.මෙහිදී ගුම්මා පළාතේ ආණ්ඩුකාර ඔසාමා මසකි මහතා සමඟ නිල සාකච්ඡාවක නිරත වන අතර ගුම්මාහි නගර 3 ක නගරාධිපතිවරුන් ද මුණගැසෙනු ඇත. සංචාරක ප්‍රවර්ධන, ආයෝජන ප්‍රවර්ධන, ආර්ථික හා සංස්කෘතික ප්‍රවර්ධනය මේ වැඩසටහනේ මූලික අරමුණයි.මේ ජපන් සංචාරය සංවිධානය කරනු ලබන්නේ ව්ර්‍ථර්‍ණ – බ්ව්උ ජාත්‍යන්තර සහයෝගිතා සංවිධානයේ සභාපති සයිතෝ මොතොගරු මහතා විසිනි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=r1204031</link>
    <topic>කිරිවත්තුඩුවේ දිළිඳු පවුලකට නව නිවෙසක්</topic>
    <author>හෝමාගම විශේෂ ජිනදාස ගමගේ</author>
    <content>හිසට වහලක් නොමැති සෑම ජන කොටසකටම නිවෙසක් ලබාදීම මහින්ද චින්තනයේ ඉදිරි දැක්මේ ජනතාවාදී සද්ක්‍රියාවක් බවත් එය මෙලොව වශයෙන් කීර්තියක් සහ පරලොව වශයෙන් මා හැඟි පුණ්‍ය කර්මයක් බවත් හෝමාගම ශ්‍රීලනිප ප්‍රධාන සංවිධායක හා අධ්‍යාපන ඇමැති බන්දුල ගුණවර්ධන මහතා පැවසීය.ඇමැතිවරයා එසේ පැවසුවේ පසුගිය දින ලියන්වල සමෘද්ධි බැංකුව මගින් දිරිය පියස වැඩපිළිවෙළට අනුව ලෝක කාන්තා දිනයට සමගාමීව කිරිවත්තුඩුව පදිංචි බී. ජී. කිරිමැණිකේ මහත්මියට නිවෙසක් ඉදිකර පරිත්‍යාග කිරීම සඳහා පසුගියදා පැවති උත්සවයේදී ප්‍රධාන ආරාධිතයා ලෙස සහභාගි වෙමිනි.91 වැනි වියේ පසුවන කිරිමැණිකේ මහත්මිය පදිංචිව සිටියේ ඉතා කුඩා පැල්පතක ටකරන් කෑලි සහ ඉටි රෙදි වලින් ආවරණය කර ගනිමින් තම පුතා ලේලි සහ කුඩා මුනුබුරා සමගය.මෙම දරු පවුල ගැන තොරතුරු දැනගත් සමෘද්ධි නිලධාරී එච්. ටී. වසන්ත මහතා පාදුක්ක ප්‍රාදේශීය ලේකම් එස්. එච්. හේවගේ මහතාගේ උපදෙස් මත සමෘද්ධි බැංකුවෙන් රුපියල් ලක්ෂයක් සහ ප්‍රදේශයේ පරිත්‍යාගශීලීන්ගෙන් ලබාගත් ආධාර මත මෙම නිවෙස ඉදි කර ඇත.ඇමැති බන්දුල ගුණවර්ධන මහතා මෙසේද කීවේය. අද කාලයේ රුපියල් ලක්ෂයකින් ගෙයක් සාදනවා තියා හිතාගන්නත් අමාරුයි. සමෘද්ධි නිලධාරීන්ගේ කැපවීම මත විවිධ පරිත්‍යාගශීලීන්ගෙන් උදව් උපකාර ලබාගෙන මෙම නිවස සාදා තියෙනවා. ඒ සඳහා දායක වූ සියලු දෙනාටම මගේ ප්‍රණාමය හිමි වෙනවා.පාදුක්ක ප්‍රාදේශීය මහ ලේකම් එච්. එස්. හේවගේ, හෝමාගම ප්‍රාදේශීය සභාවේ ඒ. ඩී. කුමාරසිරි සමෘද්ධි නිලධාරී එච්. ටී. වසන්ත යන මහත්වරුද කතා කළහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=r1204032</link>
    <topic>ගරාජයේ වැඩ කරන මංගලට‘නට් ඇන්ඩ් බෝල්ට්’ අයිස්ක්‍රීම්</topic>
    <author>බර්ටි ලයනල් උඩුගම්පොළ</author>
    <content>මංගලගේ ගරාජය පිහිටා තිබුණේ ජනාකීර්ණ නගරයක් මධ්‍යයේය. විවිධාකාර වූ ආයතනයන්හි සේවය කරන්නවුන් රාශියකගේ වාහන අලුත්වැඩියා කිරීම මෙහි කාර්යය විය. රජයට අනුබද්ධ වාහන මෙන්ම පෞද්ගලික ආයතනයන්හි සේවයේ යොදවා ඇති වාහන රාශියක්ද මේ මගින් සේවය ලබා ගනියි.මෙම ගරාජයේ සේවයේ යෙදී සිටින පිරිස උදේ සිට රාත්‍රිය වන තෙක් සහ රැය පහන්වනතුරුම ආහාර ලබා ගත්තේ ගරාජය ආසන්නයේම පිහිටි ‘රස බොජුන්’ හලෙනි. විවිධාකාර වු පුද්ගලයින් මෙම බොජුන් හලේ ආහාර රස බැලූහ. සා පිපාසාව නිවා ගත්හ.දිනපතාම දිවා ආහාර ගැනීමට මංගල සහ පිරිස යන්නේ දවල් 12.30 පමණය. මේ වෙලාවත් සෑම ආයතනයකම දිවා ආහාර පැය වන නිසා ඒ අවට ආයතනයන්හි සේවයෙහි යෙදී සිටින්නන්ද පැමිණෙති.ටයි පටි පැලඳි පිරිසක්ද මංගල සහ පිරිස සමග බොජුන් හලේ ආහාර බුක්ති විඳිමින් සිටියෝය. මොවුන් ආහාර ගෙන අවසාන වු පසු අතුරු පසක් ද ඉල්ලති. ඔවුන් ඉල්ලා සිටින්නේ පළතුªªරු කැබලි සහිත අයිස්ක්‍රීම් බඳුන් කීපයකි.‘ෆෘට් ඇන්ඩ් නට්’ යන වචන කීපය මංගලට තේරුම් ගැනීමට බැරි විය. දින කිහිපයක් මේ වචන පිළිබඳ දැඩි අවධානයෙන් සිටි මංගලට ඔහුට සුපුරුදු වචනයක් වන ‘නට්’ යන්න තේරුම් ගියේය. මංගල ‘ෆෘට් ඇන්ඩ් නට්’ වචන දැන ගත්තේ නැති වුවද මංගලගේ ව්‍යවහාරයේ හැටියට නට් සමග ආදේශවන්නේ ‘බෝල්ට්’ යන වචනය බව දින කිහිපයකට පසු තේරුම් ගියේය. දිනක් මංගල කෑම ගනිමින් සිටියේය. සෙසු පිරිසද කෑම ගනිමින් සිට අවසානයේ පෙර කිවු අයිස් ක්‍රීම් බඳුන් ඇණවුම් කළේය. එදිනත් එලෙසින්ම පෙර කිව අයිස් වර්ගයම කියනවා ඇසුවේය. මංගල සෙසු පිරිස ආහාර ගෙන නැගිට ගිය පසු ‘ළමයා මටත් ගේනවා නට් ඇන්ඩ් බෝල්ට්’ අයිස් එකක් කියා ශබ්ද නගා ඇනවුම් කළේය. සේවකයා අන්දුන් කුන්දුන් විය. ඔහු කවදාකවත් මෙවැනි අයිස් වර්ගයක් අසා නැත. මංගල අසලටම ගිය සේවකයා ‘මොනවද ඉල්ලුවෙ...’කියා සේවකයා නැඹුරු වී ඇසුවේය.‘ගේනවකෝ නට් ඇන්ඩ් බෝල්ට්’ අයිස් එකක්. අපි කීවාම තමුසෙට ඇහෙන්නෙ නෑ. අපේ ටයි එක නැති හින්ද වෙන්ඩැති නේද? මංගල සේවකයාට සැරවිය.සේවකයා මංගලට කරුණු පැහැදිලි කළේය. මංගලට තරු පෙනිණි. ලජ්ජාවට පත් මංගල හීන් සීරුවේ නැගිට කෑම මුදල් ගෙවා සුපුරුදු පරිදි බුලත් විටක් ගෙන සපමින් ගරාජය වෙත ගියේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=r1204033</link>
    <topic>ආබාධිත තරුණ ප්‍රජාවසවිබල ගැන්වීමේ ව්‍යාපෘතියක්</topic>
    <author>වේහැල්ලේ පියතිලක මහරගම විශේෂ</author>
    <content>වයස 29 පහළ ආබාධිත තරුණ ප්‍රජාව සෑම අතින්ම සවිබල ගැන්වීම සඳහා යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම, නියෝජ්‍ය ඇමැති දුමින්ද දිසානායක යන මහත්වරුන්ගේ සංකල්පයක් අනුව ජාතික තරුණ සේවා සභාවේ සභාපති අධ්‍යක්‍ෂ ජනරාල් නීතිඥ ලලිත් පියුම් පෙරේරා මහතාගේ මෙහෙයුම යටතේ මෙම යොවුන් සවිබල ගැන්වීමේ ව්‍යාපෘති ක්‍රියාත්මක විය.ශ්‍රී ලංකා යෞවන සමාජ සම්මේලනය හා තරුණ කටයුතු පිළිබඳ අමාත්‍යාංශය මෙම ව්‍යාපෘතිවල අනුග්‍රාහකයන් වේ.විවිධ ප්‍රදේශවල තනිවී සිටින යොවුන් ප්‍රජාව එක්තැන් කර තරුණ හුවමාරු වැඩසටහන්, තරුණ ප්‍රජනන උපදේශන වැඩමුළු පැවැත්වීම, නාට්‍ය හා සංගීත වැඩමුළු පැවැත්වීම, වෘත්තීය පුහුණු සංවිධානය කිරීම, ‘සිහිනය’ ආබාධිත යොවුන් ක්‍රීඩා උළෙල, ජාතික තරුණ සේවා සභාව සංවිධානය කළ අතර එහි නවතම පියවර වූයේ වයස 13 – 29 වයස් කාණ්ඩයේ යෞවන පරපුරට අභිමානයෙන් ජීවත්වීමට සාධකයක් විය හැකි රැකියා වෙළෙඳ පොළක් පැවැත්වීම ය.අබාධ සහිත ප්‍රජාවට අවශ්‍ය අනේ අපොයි කියන අනුකම්පාව නොව අනාබාධිත ප්‍රජාව මෙන්ම සම අයිතීන් උපතින් ලබාගෙන උපදින ආබාධිත ප්‍රජාවට හිමි මානව හිමිකම් ලබාදීමට පහසුකම් සැලසීම බව රැකියා වෙළඳපොළ අරඹමින් ජාතික තරුණ සේවා සභාවේ සභාපති අධ්‍යක්‍ෂ ජනරාල් නීතිඥ ලලිත් පියුම් පෙරේරා මහතා අවධාරණය කළේය.ලෙනාඩ් චෙෂර් ආබාධිත සම්පත් මධ්‍යස්ථානයේ අධ්‍යක්‍ෂ ජීවන් කොඩිතුවක්කු මහතා - ආබාධිත මිත්‍ර ලෝකයක් ගොඩනැගීම අනාබාධිත ප්‍රජාවගේ වගකීමකි. ඒ සඳහා අලුතින් නීති පැනවීම අවශ්‍ය නොවේ. මේ රැකියා වෙළෙඳ පොළට පෞද්ගලික අංශයේ ආයතන 22ක් සහ ජාතික තරුණ සේවා සභාව සහ වෘත්තීය පුහුණු අධිකාරිය ද සහභාගි වූහ.සෑම දිස්ත්‍රික්කයක්ම නියෝජනය කරමින් අබාධ සහිත රැකියා අපේක්‍ෂක අපේක්‍ෂිකාවෝ 350ක් පමණ සහභාගි වූහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=r1204034</link>
    <topic>පොලිස් පඹයාගෙන් බේරුණු සූදු අන්තුවා හැබෑ පොලිසියට කොටු</topic>
    <author>අලව්ව විශේෂ ඒ. කීර්තිසිංහ</author>
    <content>මේප්‍රදේශයේ ඉතාමත් රහසිගතව සූක්‍ෂ්ම ලෙස කරගෙන යන සූදු පිටියක් විය. මේ සූදු පිටිය වැටලීමට පොලිසිය දිවා කාලයේ කිහිප විටක්ම උත්සාහ කළ නමුත් එම උත්සාහයන් ව්‍යර්ථ විය.පොලිසියෙන් එන බව තම ඔත්තුකරුවන්ගේ මාර්ගයෙන් දැන ගන්නා සූදු සෙල්ලම් කරන්නන් හිමින් සීරුවේ මාරු වී යති. මෙය රාත්‍රී කාලයේ වැටලීමට පොලිසිය තීරණය කළේ ඒ නිසාය.එසේ තීරණය කරගත් පරිදි දිනක් රාත්‍රියේ පොලිස් කණ්ඩායමක් ගොස් සුදු පොළ වට කළේය. පොලිසියෙන් ආ බව ඉවෙන් මෙන් දැනගත් පිරිස හිස් ලූ ලූ අත දුවන්නට විය. පොලිස් නිලධාරීහු ඔවුන් පසු පස ලුහුබැඳ ගියහ.එසේ දිව යන එක් සූදු කාරයෙක් එළවළු කොරටුවක් මැදින් දිව යද්දී තමා ඉදිරියෙන් පොලිස් නිලධාරියෙක් එන බව දක්නට ලැබිණ. මහත්සේ බියට පත් ඔහු ආපසු හැරී දුවනවාත් සමගම ඔහුගේ පිටුපසින් එලවා ආ පොලිස් නිලධාරියාගේ අතටම හසුවිය.ඔහු ඉදිරියෙන් ආ පොලිස් නිලධාරියෙක් නැත. ඔහු බියවී ඇත්තේ ඉඩම් හිමියා විසින් පොලිස් නිලධාරියකුගේ අනුරුවක් ලෙස එළවළු කොටුවේ අටවා තිබුණ පඹයාටය.පොලිස් නිලධාරියකු යැයි සිතා තමා බියවී ඇත්තේ පඹයකුට බව සූදු කාරයට වැටහුණේ පොලිසියට හසුවුණාට පසුවය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=r1204035</link>
    <topic>සමාජයට පරිසරයට විනකැටූ පිරිසකගෙන් ලක්‍ෂ දෙකක ආදායමක්</topic>
    <author>නිට්ටඹුව සමූහ - ජෙනට් ජයසිංහ</author>
    <content>ඉ කුත් වසරේ දී ගණේමුල්ල පොලිස් පරිසර ඒකකය විසින් සමාජයට සහ අවට පරිසරයට අහිතකර අන්දමින් විවිධ ක්‍රියාවන්හි නියැළුණු පුද්ගලයන් අධිකරණය හමුවට පමුණුවා දඩ මුදල් වශයෙන් රුපියල් දෙලක්‍ෂ දහතුන් දහස් පන්සීයක මුදලක් රජයට ලබා දී ඇති බව ගණේමුල්ල පොලිස් ස්ථානයේ පරිසර ඒකකයේ ස්ථානාධිපති උප පොලිස් පරීක්‍ෂක ජේ. ඒ. එස්. කේ. ජයකොඩි මහතා පැවැසීය.අදාළ පරිසර ඒකකය මගින් වරින් වර ලබාදෙන ලද උපදෙස් නිසි පරිදි ක්‍රියාත්මක නොකර පරිසරය අපවිත්‍රවන අන්දමින් විවිධ ක්‍රියාකාරකම්වල යෙදීම, පදිංචි නිවෙස අවට පරිසරය පිරිසිදුව තබා නොගැනීම, අපවිත්‍ර ජලය ප්‍රධාන මාර්ගවලට මුදා හැරීම වැනි චෝදනා ලැබු පුද්ගලයන් 126 දෙනෙක් අධිකරණය හමුවට පැමිණවීමෙන් මෙම දඩ මුදල් ප්‍රමාණය ලබාගත හැකි වූ බව පරිසර ඒකකයේ ස්ථානාධිපති ජයකොඩි මහතා වැඩිදුරටත් පැවැසීය.ගණේමුල්ල පොලිස් ස්්ථානාධිපති පොලිස් පරීක්‍ෂක දමින්ද සෝමජිත් මහතාගේ උපදෙස් මත පරිසර ඒකකයේ ස්ථානාධිපති උප පොලිස් පරීක්‍ෂක ජේ. ඒ. එස්. කේ. ජයකොඩි, පොලිස් කොස්තාපල්වරුන් වන කේ. අයි. නිලංග, කේ. ඊ. ආරියරත්න, කාන්තා සිවිල් ආරක්‍ෂක නිලධාරිනී සුරේඛා ප්‍රනාන්දු ඇතුළු නිලධාරී කණ්ඩායම මෙම වැටලීම් සිදුකර ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=s1204031</link>
    <topic>ටෙස්ට් ක්‍රිකට් රජුගේ ඉරණම විසඳෙනවසර 30ක සැමරුම් තරගය අද ඇරැඹේ</topic>
    <author>පි‍්‍රන්ස් ගුණසේකර</author>
    <content>ලෝක ටෙස්ට් ක්‍රිකට් ශ්‍රේණිගත කිරීමේ අංක එකේ වසර කිහිපයක්ම රජ කරමින් සිටින එංගලන්ත පිල පහළට ඇද දමා තිස් වසරක ටෙස්ට් ක්‍රිකට් සැමරුම ජයග්‍රාහීව අත්විදින්නට ශ්‍රී ලංකා පිල අද පී. සරා ඕවල් ක්‍රීඩා පිටියට පිවිසෙයි.වසර 1982 දී ශ්‍රී ලංකාවට මංගල ටෙස්ට් තරගයේ දී හමුවූ ප්‍රතිවාදී එංගලන්ත පිල, මුල්ම ටෙස්ට් තරගය පැවැති ක්‍රීඩා පිටියේදීම හමුවන බැවින් එය තවත් අමරණීය සිහිවටනයක් වී තිබේ.ගාල්ලේ නිමාවූ පළමු ටෙස්ට් තරගයේ දී ලකුණු 75කින් එංගලන්තය පැරද වූ ශ්‍රී ලංකා ක්‍රිකට් ක්‍රීඩකයෝ ඉහළ මානසික තත්ත්වයක සිටින බැවින් අද තරගයේ දී තව තවත් දස්කම් දක්වනු ඇතැයි නායක මහේල ජයවර්ධන විශ්වාසය පළ කරයි.ශ්‍රී ලංකාව වසර 2009දී නවසීලන්තය තරග 2 – 0කින් පරදවා ලත් ජයග්‍රහණයට පසුව මවුබිමේ දී ටෙස්ට් තරගාවලි ජයක් සොයමින් සිටී. අද ආරම්භවන තරගයේ වැඩි වාසි සමඟ සියලු ගෞරව දිනා කලකට පසුව තරගාවලි ජයක් ලැබීමද පරමාර්ථ කෙට ගෙන ඇත.ආබාධ තත්ත්වයක් මත පළමු තරගයට ක්‍රීඩා නොකළ ඇන්ජලෝ මැතිව්ස් සුවය ලබා ඉතා හොඳ ශාරීරික යෝග්‍යතාවකින් කණ්ඩායමට එක්වූ අතර වේග පන්දු යවන චානක වෙළගෙදර වෙනුවට ධම්මික ප්‍රසාද් අද තරගයට ක්‍රීඩා කරනු ඇත.පිතිකරුවන්ට මෙන්ම පන්දු යවන්නන්ට ද එකසේ සහය දක්වන ඉතිහාසයක් ඇති පීී. සරා ඕවල් ක්‍රීඩා පිටියේ එංගලන්තය පරාජයට පත්වුවහොත් ටෙස්ට් ශ්‍රේණිගත කිරීමේ දෙවැනි ස්ථානය දක්වා පහළ බැසීමට සිදුවේ. තරගය ජය පරාජයෙන් තොරවුවද එම ප්‍රතිඵලයම එංගලන්තයට අත්වේ. එංගලන්තය අද ආරම්භ වන තරගයෙන් ජය ලබා නොගතහොත් දකුණු අපි‍්‍රකාව ටෙස්ට් ලොව අංක එකේ කණ්ඩායම බවට පත්වේ.මුත්තයියා මුරලිදරන් නොමැතිව ටෙස්ට් තරගයක් ජය ගැනීම ශ්‍රී ලංකාවට ඉතාම අසීරු බවට ලොව පුරා පැතිරී ගිය මතය දුරලමින් ගාල්ලේ පැවැති තරගය ජය ගැනීමට හැකිවීමෙන් ශ්‍රී ලංකාවට අලුත් බලාපොරොත්තුවක් එක්විය. ශ්‍රී ලංකා ක්‍රිකට් නායක මහේල ජයවර්ධන ඊයේ පැවැති මාධ්‍ය හමුවේ දී පැවැසුවේ එංගලන්ත පිල කිසිසේත්ම අඩුවෙන් තක්සේරු නොකරන බවය. අත්දැකීම් බහුල රංගන හේරත් පන්දු යැවීමේ දී වගකීම් සහගතව ක්‍රීඩා කිරීම පිළිබඳ මහේල සිය සතුට පළ කෙළේය. “අපේ හොඳ පිතිකරු ලැයිස්තුවක් සිටිනවා. වැරදි අඩුවෙන් සිදුවුනොත් අපට වැඩි වාසි ලබාගත හැකියි.” මහේල පැවැසීය. මේ අතර ආබාධයකට ලක්ව එංගලන්තය බලාගිය වේග පන්දු යවන ස්ටුවට් බ්‍රෝඩ් වෙනුවට ටිම් බ්‍රෙස්නන් හෝ ස්ටීවන් ෆින් තරගයට එක්වේ.ද¼ඟ පන්දු යවන මොන්ටි පනීසාර්, සමිට් පටෙල්, ග්‍රෙහාම් ස්වෝන් යන තිදෙනාගෙන් දෙදෙනෙකුට අද තරගයේ අවස්ථාව බොහෝදුරට හිමිවේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=s1204032</link>
    <topic>ශ්‍රී ලක් ධාවන තරගය 8දා</topic>
    <author/>
    <content>කොළඹ ශ්‍රී ලක් ක්‍රීඩා සමාජයේ ශාඛාව වන මාවනැල්ල ශ්‍රී ලක් ක්‍රීඩා සමාජය සංවිධානය කරනු ලබන හත්වැනි සමස්ත ලංකා විවෘත (පිරිමි/කාන්තා) මාර්ග ධාවන තරගය මේ මස 8 වැනි දින පෙ.ව. 6.00 ට කොළඹ මහනුවර මාර්ගයේ උතුවම්කන්ද මංසන්ධියෙන් ආරම්භ කර මාවනැල්ල නගරය හරහා නැවත එම මාර්ගයෙන්ම පැමිණ දෙහිමඩුව අම්බුලුගල හන්දියෙන් අවසන් කිරීමට නියමිතය.විවෘත පිරිමි කාන්තා තරග ජයගන්නා පළමු දෙවැනි හා තෙවැනි ස්ථාන සඳහා සහතිකපත් සමග මුදල් ත්‍යාග පිරිනැමේ.කෑගලු දිස්ත්‍රික්කයේ පදිංචි තරගකරුවන්ගෙන් ජයගන්නා පළමු, දෙවැනි හා තෙවැනි ස්ථාන සඳහා විශේෂ ත්‍යාග හා තරගය අවසන් කරන සියලුම ක්‍රීඩකයන් සඳහා සහතිකපත් පිරිනැමේ.මේ සඳහා අයදුම්පත් මේ මස 4 වන දිනට පෙර ලේකම් 3/173 අම්බුළුගල පාර තැන්නපිට, දෙහිමඩුව, මාවනැල්ල යන ලිපිනයට යොමුකරන ලෙස සංවිධායකයෝ දන්වා සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=s1204033</link>
    <topic>සී. එස්. එන්. විස්සයි/20 ක්‍රිකට් සූරතාව බී. ආර්. සී. පිලට</topic>
    <author>ෆවුස් මොහොමඩ්</author>
    <content>සී. එස්. එන්. අන්තර් සමාජ ඕවර විස්සයි/20 ක්‍රිකට් තරගාවලියේ අවසාන මහා තරගයේදී ප්‍රබල කෝල්ට්ස් කණ්ඩායමට එරෙහිව ලකුණු 4ක තියුණු ජයක් වාර්තා කළ බී. ආර්. සී. පිල සූරතාව අත්කර ගත්තේය.එස්. එස්. සී. පිටියේ ඊයේ (2) පැවැති මේ තරගයේ පළමුව පන්දුවට පහරදුන් බී. ආර්. සී. පිල ඕවර 20 අවසානයේ ලකුණු 157ක් රැස් කළ අතර පිළිතුරු ඉනිම ක්‍රීඩා කළ කෝල්ට්ස් පිල ඕවර 20 අවසානයේ රැස්කළේ කඩුලු 9 කට ලකුණු 153ක් පමණි.බී. ආර්. සී. - 157 (ඕවර 20) ඇන්ඩි සොලොමන්ස් 53, නිමේෂ් පෙරේරා 22 (චතුර පීරිස් 18/3, සජීව වීරකෝන් 31/2)කෝල්ට්ස් - 153/9 (ඕවර 20) කුෂාල් ජනිත් පෙරේරා 45, හර්ෂ විතාන 26 (තමර අබේරත්න 31/3, නිමේෂ් පෙරේරා 26/2)එන්. සී. සී. පිලට තෙවැනි තැනමේ අතර තරගාවලියේ තුන්වැනි ස්ථානය සඳහා පානදුර කණ්ඩායම සමඟ පැවැති තරගයෙන් ලකුණු 64ක ජයක් අත්කර ගැනීමට එන්. සී. සී. පිල සමත්විය.එන්. සී. සී - 198/5 (ඕවර 20) චාමර කපුගෙදර නොදැවී 86, උපුල් තරංග 38 (කැලුම් ප්‍රනාන්දු 28/2, අමිල පෙරේරා 39/2)පානදුර - 134/8 (ඕවර 20) ලස්සන පෙරේරා නොදැවී 29, ඉන්දික මස්සලගේ 21 (ජෙහාන් මුබාරක් 21/2, ඉමේෂ් උදයංග 25/2).</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=s1204034</link>
    <topic>නිල් මහ සටනේහොඳම පිතිකරු විමර්ශන</topic>
    <author/>
    <content>මාතර උයන්වත්ත ක්‍රීඩාගංණයේදී පැවැති සාන්ත තෝමස් - සාන්ත සර්වේසස් “නිල් මහ සටන” වාර්ෂික ක්‍රිකට් තරගයේදී දක්ෂතම පිතිකරුවා ලෙස සම්මානයට පාත්‍ර වූ ඩබ්ලිව්. ඒ. හෂාන් විමර්ශන සීමාසහිත සිංගර් ශ්‍රී ලංකා සමාගම මගින් පිරිනමන ලද ජයග්‍රාහි කුසලානයට අමතරව ලෝක පූජිත ක්‍රිකට් ක්‍රීඩක සනත් ජයසූරිය විසින් පිරිනමන ලද ක්‍රිකට් පිත්තකට ද හිමිකම ලැබීය.මෙම තරගයේදී මාතර සාන්ත තෝමස් පිලේ ආරම්භක පන්දු යවන්නා වශයෙන්ද ඉහළම දස්කම් දැක්වූ හෂාන් විමර්ශන කඩුළු දෙකක් බිඳ හෙලීමට සමත් වූ අතර සාන්ත සර්වේසස් පිලට එරෙහිව පන්දුවට පහරදීමේදී වේගවත් ලකුණු 76ක් රැස්කර ගනිමින් කණ්ඩායමේ වැඩිම ලකුණු ප්‍රමාණය වාර්තා කිරීමටද සමත් විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=s1204035</link>
    <topic>දකුණු ආසියාතික ක්‍රීඩා උළෙලේ සෑම ඉසව්වකටම කළමනාකරුවෙක්</topic>
    <author/>
    <content>ඉන්දියාවේ නව දිල්ලි නගරයේ දී ලබන වසරේ පැවැත්වීමට නියමිත දකුණු ආසියාතික ක්‍රීඩා උළෙලේ දී ශ්‍රී ලංකාවට වැඩිම පදක්කම් ප්‍රමාණයක් දිනාගැනීම ඉලක්ක කරගෙන ක්‍රීඩා ඉසව් 23 ක් සඳහා ක්‍රීඩා කළමනාකරුවකු බැගින් පත්කිරීමට තීරණය කර ඇතැයි ක්‍රීඩා අමාත්‍යාංශය අවධාරණය කරයි.දකුණු ආසියාතික ක්‍රීඩා උළෙල වෙනුවෙන් වසරක කාලයක් පුහුණු සංචිත පැවැත්වීමට ක්‍රීඩා අමාත්‍යාංශය තීරණය කර ඇති බැවින්, අදාළ ක්‍රීඩා ඉසව්වලින් පුහුණුවීම් සඳහා සහභාගි වන ක්‍රීඩක ක්‍රීඩිකාවන්ගේ පරිසාදන මට්ටම්, ක්‍රීඩා කුසලතා හා නේවාසික කටයුතු මෙම කළමනාකරුවන්ගේ අධීක්ෂණය යටතේ පැවැත්වෙන බව නිවේදනයක් වැඩිදුරටත් නිකුත් කරමින් ක්‍රීඩා අමාත්‍යාංශය පවසයි.සාර්ක් ක්‍රීඩා උළෙල නියෝජනය කරන ක්‍රීඩා ඉසව් බොහෝමයක් සඳහා විශේෂ පුහුණුකරුවන් ද මේ වන විට ගෙන්වා ඇති අතර, තෝරාගත් ක්‍රීඩා ඉසව් සඳහා ප්‍රධාන පුහුණුකරුවන් තෝරා ගැනීමට ද කටයුතු කරන බව එම නිවේදනයේ වැඩිදුරටත් සඳහන් වේ. ලබන මැයි මස 1 වැනි දින සිට අනේවාසික පුහුණුවීමේ කටයුතු ආරම්භ වන අතර, නොවැම්බර් මස සිට 2013 සාර්ක් තරගාවලිය පැවැත්වෙන දින දක්වා ක්‍රීඩා සංචිත නේවාසික පුහුණුවීම්වල යෙදීමට නියමිත බැවින්, සෑම ක්‍රීඩා ඉසව්වකින්ම ශ්‍රී ලංකාවට ජයග්‍රහණයක් අත්පත් කර ගැනීම සඳහා සැලසුම්ගත වැඩපිළිවෙළක් අනුව මෙහෙයවීමට කළමනාකරුවන්ගේ සේවය ඉතා වැදගත් බව ක්‍රීඩා අමාත්‍යාංශය පවසයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=s1204036</link>
    <topic>මැදිරිගිරිය වොලිබෝල්අද සහ හෙට</topic>
    <author>පොළොන්නරුව දිසා සමූහඇම්. පී. සරත්</author>
    <content>සිරිපාල ගම්ලත් අභියෝගතා විවෘත වොලිබෝල් තරගාවලිය අද (3) සහ හෙට(4) මැදිරිගිරිය මහජන ක්‍රීඩාංගණයේදී පැවැත්වේ. සූරතාව සඳහා රුපියල් 75,000 සමග කුසලානයත්, අනු ශූරතාවට රුපියල් 40,000 සමඟ කුසලානයත් පිරිනැමේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=s1204037</link>
    <topic>හෑන්ඩ්බෝල් බාලක සූරතාව ඉසිපතනයට</topic>
    <author/>
    <content>අවුරුදු 15 න් පහළ හෑන්ඩ්බෝල් තරගාවලියේ බාලක සූරතාව දිනාගැනීමට ඉසිපතන විදුහල සමත් විය. බාලිකා සූරතාව දිනාගනු ලැබුවේ වාසලකෝට්ටේ මැද්දෙබැද්ද මහා විද්‍යාලය විසිනි. ඩී. එස්. සේනානායක ගෘහස්ථ ක්‍රීඩාංගණයේ පැවැති මේ තරගාවලියේ බාලක අවසන් තරගයේදී ඉසිපතන විදුහල හමුවේ ගෝල් 9 – 4ක් ලෙස වේල්ස් කුමාර විදුහල පරාජයට පත් විය.ගෝල් 7 – 0 ක් ලෙස වාසලකෝට්ටේ මැද්දෙබැද්ද මහ විද්‍යාලය හමුවේ පරාජයට පත්වූයේ කොළඹ බෞද්ධ කාන්තා විද්‍යාලයීය පිලය. ගෝල් 4-3ක් ලෙස හෝමාගම මධ්‍ය විද්‍යාලය පරාජය කළ වාසල කෝට්ටේ සාන්ත අන්තෝනි විදුහල බාලක පළඟ සූරතාව දිනාගත් අතර බාලිකා පළඟ සූරතා අවසන් තරගයේදී ගෝල 6 – 1ක් ලෙස හෝමාගම මධ්‍ය මහා විද්‍යාලය පරාජය කිරීමට අනුලා විදුහල සමත් විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=s1204038</link>
    <topic>එක්දින ජයධර්මරාජයට</topic>
    <author>උපනන්ද ජයසුන්දරමහනුවර ක්‍රීඩා විශේෂ</author>
    <content>පල්ලකැලේ ජාත්‍යන්තර ක්‍රිකට් කීඩා පිටියේදී පැවැති 22 වැනි ධර්මරාජ කිංස්වුඩ් සීමිත ඕවර් ක්‍රිකට් තරගයෙන් ඩක්වත් සහ ලුවිස් ක්‍රමය යටතේ ජය වාර්තා කිරීමට සමත් වූ ධර්මරාජ ක්‍රීඩකයින් වින්ස්ටන් හූල් අනුස්මරණ කුසලානය දිනා ගත්තේය.ධර්මරාජ විදුහල (ඕවර් 50) ලකුණු 288/8 රමීෂ් රණසිංහ 58 ලක්ෂාන් ද සිල්වා 33, සයිත් ගුණසේකර 36, දෙනෙන් ලංකා නොදැවී 55 (ලක්මාල් හෙට්ටියාරච්චි 31/3 සුපුන් බණ්ඩාර 40/2)කිංස්වුඩ් විදුහල (ඕවර් 25) 148/5 සුපුන් බණ්ඩාර 58, දසිත කඳන ආරච්චි 28, නිභිත වීරකෝන් නොදැවී 41.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=s1204039</link>
    <topic>ආසියානු ‘ෆයිව් නේෂන්ස්’ තරගාවලියටජාතික රගර් පිල නම් කරයි</topic>
    <author>ෆවුස් මොහොමඩ්</author>
    <content>ආසියානු ‘ෆයිව් නේෂන්ස්’ රගර් තරගාවලියේ පළමු කොටස සඳහා තරග වදින ක්‍රීඩකයන් 24 දෙනකුගෙන් සමන්විත ශ්‍රී ලංකා කණ්ඩායම ඊයේ තෝරාගනු ලැබීය.ක්‍රීඩා අමාත්‍යවරයාගේ පූර්ණ අනුමැතිය ලැබූ මේ කණ්ඩායමේ නායකයා ලෙස යෝෂිත රාජපක්ෂ නම් කර ඇත. ප්‍රබල ක්‍රීඩකයන් රැසකගෙන් සමන්විත ශ්‍රී ලංකා සංචිතයේ කළමනාකරු ලෙස ගුවන් කොමදෝරු ලෙනාඩ් රොඩ්‍රිගෝ මහතා කටයුතු කරයි.ආසියානු ‘ෆයිව් නේෂන්ස්’ පළමු කොටසේ රගර් තරගාවලිය ලබන 15 වැනිදා පිලිපීනයේ මැනිලා නුවරදී ඇරැඹේ.ශ්‍රී ලංකාව, පිලිපීනය, සිංගප්පූරුව සහ චීන තායිපේ යන රටවල් තරග වදින මේ තරගාවලිය අපේ‍්‍රල් 21 දා දක්වා පැවැත්වේ.අප්‍රේල් 15 වැනිදා ශ්‍රී ලංකාව චීන තායිපේ සමඟත් 18 වැනිදා සිංගප්පූරුව සමගත්, 21 වැනිදා පිලිපීනය සමඟත් තරග වැදීමට නියමිතය.ආසියානු ෆයිව් නේෂන්ස් තරගාවලිය සඳහා තෝරාගත් සංචිතයයෝෂිත රාජපක්ෂ (නායක) නාමල් රාජපක්ෂ, හෙන්රි ටෙරන්ස්, අචල පෙරේරා, කිෂෝර් ජෙහාන්, හසිත පෙරේරා, ෂැරෝ ප්‍රනාන්දු, සුමේධ මාලේවන, සජිත් සාරංග, ශ්‍රීනාත් සූරියබණ්ඩාර, රෙහාන් වීරකෝන්, දිනේෂ් කුමාර, චරිත් සෙනෙවිරත්න, දිනුෂ චතුරංග, සඳුන් හේරත්, රීසා මුබාරක්, රාජේන්ද්‍ර මීපගේ, සත්‍ය රණතුංග, ගයාන් රත්නායක, දේව් ආනන්ද්, ධිරාන් වර්ණකුලසූරිය, සුරංග පුෂ්පකුමාර, මොහොමඩ් ශෙරීෆ්, සාලිය හඳපාන්ගොඩ පිල් ග්‍රීනිත් (පුහුණුකරු) සනත් මාටිස් (සහය පුහුණුකරු).</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=s12040310</link>
    <topic>මොනරාගල මහානාම -රාජකීය ජාතික පාසල අතර‘අසල්වාසීන්ගේ සටන’ ක්‍රිකට් තරගය හෙට</topic>
    <author>සියඹලාණ්ඩුව විශේෂමොනරාගල සමූහ</author>
    <content>මොනරාගල මහානාම මධ්‍ය මහා විද්‍යාලය සහ මොනරාගල රාජකීය ජාතික පාසල අතර වාර්ෂිකව පැවැත්වෙන “අසල්වාසීන්ගේ සටන” මහා ක්‍රිකට් තරගය හෙට (4) පැල්වත්ත සීනි සමාගමේ ක්‍රීඩා පිටියේදී පැවැත්වේ.මෙම ක්‍රිකට් තරගය ආරම්භ වූයේ 2000 වර්ෂයේ දී ය. මෙතෙක් පැවැති තරගවලින් 5න් මහානාම මධ්‍ය මහා විද්‍යාලය ද 4ක්, රාජකීය ජාතික පාසල ද ජයග්‍රහණය කර ඇත. එක් තරගයක් ජය පරාජයෙන් තොරව නිමා විය.දෙවිදුහලේ හිටපු විදුහල්පතිවරුන් වන එච්. එම්. සිරිසේන සහ ඩී. පී. දහනායක යන මහත්වරුන්ගේ මගපෙන්වීම් මත එම විදුහල්වල ක්‍රීඩා අංශය මගින් ආරම්භ කළ අසල්වාසීන්ගේ සටනේ මෙවර මහානාම මධ්‍ය මහා විද්‍යාලීය කණ්ඩායමේ නායකත්වය එච්. ඒ. ටෙෂාන් රජිතමාල් ද රාජකීය ජාතික පාසල් කණ්ඩායමේ නායකත්වය මලිත රුචිරංග ද දරනු ලබයි.මෙවර සත්කාරක පාසල ලෙස මොනරාගල රාජකීය ජාතික පාසල කටයුතු කරනු ලබයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=s12040311</link>
    <topic>මංගල මැදි මහ සටනින්ගලහිටියාව විදුහල ජය අරන්</topic>
    <author>ජයසිරි මුණසිංහ</author>
    <content>ගලහිටියාව මධ්‍ය විදුහල සහ තෝලංගමුව ඩඩ්ලි සේනානායක මධ්‍ය විද්‍යාලය අතර පැවැති මංගල මැදි මහ සටනට වර්ෂාවෙන් බාධා ඇති වූ අතර, තරඟයේ ජය පැරබෝලා ක්‍රමයට අනුව ගලහිටියාව මධ්‍ය විද්‍යාල කණ්ඩායමට කඩුලු 4 ක ජයක් හිමි විය.දෙවිදුහල් අතර මංගල මැදි මහ සටන කුරුණෑගල වෙලගෙදර ක්‍රීඩාංගණයේදී ඉකුත් දා පැවැත්විණි. කාසියේ වාසිය දිනූ තෝලංගමුව ඩඩ්ලි සේනානායක මධ්‍ය විද්‍යාල කණ්ඩායම පළමුව පිටියට පිවිස ඕවර 49.3 කදී සියලු දෙනා දැවී ලකුණු 146 ක් රැස් කළේ ය.පිළිතුරු ඉනිම ක්‍රීඩා කළ ගලහිටියාව මධ්‍ය විද්‍යාල කණ්ඩායම පන්දු වාර 26 කදී කඩුලු හයක් දැවී ලකුණු 113 ක් රැස් කර ගත්හ. ඒ වනවිට අයහපත් හා අඳුරු කාලගුණික තත්ත්වයක් මතුව ආ අතර දැඩි වර්ෂාව ද ඇද හැළිණි. තරඟය නතර කරන විට ගලහිටියාව මධ්‍ය විද්‍යාලය රැස්කරගෙන සිටි ලකුණු වේගය මත පැරබෝලා, ක්‍රමයට අනුව ලකුණු 11 ක හා කඩුලු 4 ක ජයක් ලබා දීමට තරඟ තීරක එස්.එම්. පවුමි මහතා තීරණය කෙළේ ය.තෝලංගමුව ඩඩ්ලි සේනානායක මධ්‍ය විද්‍යාලය - 146 ( ඕවර 49.3)රුවන්ත චතුරංග කුමාරසිංහ 38ගලහිටියාව මධ්‍ය විද්‍යාලයීය කණ්ඩායම (ඕවර 26) 113/6වයි.ඒ.පී.පී. වික්‍රමසිංහ 26රුවන්ත චතුරංග 14/2රුවන් රත්නායක 9/2.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=f1204031</link>
    <topic>විදුලිය වනා හි ඔබේ හදවතයි</topic>
    <author>සාකච්ඡා කළේ උදිත ගුණවර්ධන</author>
    <content>අප අදත් පැය 24 පුරා විදුලිය ලබා දෙනවා. ඒත් ලෝකයේ බොහෝ රටවලට පැය 24 පුරා විදුලිය ලබාදීමට බැරි වෙලා තිබෙනවා. ඒ පැත්තෙන් ගත් විට අප තවමත් ඉහළ තැනකයි සිටින්නේ. එහෙත් වත්මන් බලශක්ති අර්බුදය හා ජල විදුලියේ හිඟතාව මත ඉදිරි කාලයේදීත් අපට මේ තත්ත්වය ආරක්‍ෂා කරගත යුතුව තිබෙනවා. විදුලිය පිරිමැසීම පිළිබඳ ජනතාව දැනුවත් කිරීමත් ඒ සඳහා ජනතාවගේ අවධානය යොමුකිරීමත් සිදු කළේ ඒ නිසයි. එය ජාතික කාර්යභාරයක් විදිහට තමයි අප දකින්නේ.මේ කාර්යය සඳහා හතළිස් හයලක්‍ෂයක් වූ ගෘහස්ත පාරිභෝගිකයන්ගේ සහයෝගය අවශ්‍ය කරනවා.අප සිතන්නෙත් කුඩා දෙයකින් විශාල ඉතිරියක් ගන්න පුළුවන් ක්‍රමයක් වෙනත් විදිහකින් කියනවා නම් පුංචි දෙයකින් රටට බිලියන ගණනක මුදලක් වසරකදී ඉතිරි කළ හැකියි. එක් නිවෙසක එක් විදුලි බුබුලක් නිවා දැමීමෙන් මෙගාවොට් 60 ක් ඉතිරි කළ හැකියි. සවස 6.30, 9.30 අතර ඉස්තිරික්ක පාවිච්චිය අතහැරීමෙන් මෙගාවොට් 48 ඉතිරි කරගත හැකියි. මේ මා සඳහන් කළේ සිදුවීම් දෙකක් පමණයි. එහෙත් මෙවැනි සුළු දේවල් මගින් ඉතිරි කර ගත හැකි දේ අපමණයි.මෙවැනි පුංචි ඉතිරියකින් අවුරුද්දකට විදුලිය පාරිභෝගිකයකුට රුපියල් 5000 තරම් මුදලක් ඉතිරි කර ගැනීමට පුළුවන්. ඒ වගේම ලංකා විදුලිබල මණ්ඩලයට රුපියල් බිලියන 25 ක මුදලක් ඉතිරි වෙනවා.මෙහිදී අපට ප්‍රධානම ප්‍රචාරක මාධ්‍යය විදිහට පාසල් දරුවා සම්බන්ධ කර ගන්න පුළුවන්. ඔවුන් මගින් මවුපියන් දැනුවත් කිරීමටත්, පුළුවන්. ඒ වගේම පාරිභෝගික උනන්දුව ඉහළ දැමීමට තරග ඇතිකිරීමටත් කටයුතු කර තිබෙනවා. එමඟින් විදුලිය ඉතිරි කර ගැනීමට ජනතාව අතර උනන්දුව ඉහළ තලයකට ගෙන එන්නට පුළුවන්.මා පිළිගන්නවා අප මුලින් ආදර්ශය ලබාදිය යුතුයි කියන කාරණය. මෙහිදී මා ඇතුළු මගේ කාර්ය මණ්ඩලයේ වියදම් 15% පමණ කපා දමා තිබෙනවා. ඒ විදිහට අප මූලික ආදර්ශය ලබා දෙනවා.2010 දී අප විදුලිබල මණ්ඩලය රුපියල් බිලියන 45 ඉතිරි කළා. ඒ කාර්ය අප කළේ කාර්යක්‍ෂම කඩඉම්වලින්. අපගේ මූලික ප්‍රතිපත්තිය වී ඇත්තේ නාස්තිය, දූෂණය අවම කර මේ වැඩපිළිවෙළ ඉදිරියටත් රැගෙන යාමයි. විදුලිබල මණ්ඩලයේ පමණක් නොවෙයි කොතැනක වුණත් දූෂණය හා වංචා සිදු වෙනවා නම් ඒ තත්ත්වය පිටුදැකිය යුතුයි.ලෙකෝ සමාගමේ දූෂිත තත්ත්වයක් තිබුණා. ඒ තත්ත්වය පිටුදැකීමට අවශ්‍ය සියලු පියවර අප තදින් ගත්තා. ඒ නිසා මේ වන විට ලෙකෝ සමාගම කාර්යක්‍ෂම ආයතනයක් බවට පත්වෙලා තිබෙනවා.වංචාව, දූෂණය කරන අයට අපෙන් කිසිදු සමාවක් හෝ අනුකම්පාවක් ලබා දෙන්නේ නැහැ. තදින් කටයුතු කරනවා.වෘත්තීය සමිතිවලට වෘත්තීය අයිතිවාසිකම්වලට විරුද්ධව කතා කරනවා නොවෙයි. එහෙත් අද සමහර වෘත්තීය සමිතිවල අය එක දහදිය බිඳුවක් ආයතනය වෙනුවෙන් වැය කරන්නේ නැහැ. මෙය ඉතාමත් නරක දෙයක්. මේ අය පූර්ණ කාලීනව වැඩ කරන්නේ තම තමන්ගේ දේශපාලන පක්‍ෂවලට.නොරොච්චෝලේ බලාගාරයේ තිබෙන්නේ තාක්ෂණික දෝෂ. ඒ ගැන විදුලිබල අමාත්‍යාංශය විදිහට සෘජුව කියන්න බැහැ. එය විදුලිබල මණ්ඩලය මගින් තමයි පාලනය වන්නේ. එහෙත් අපි මේ ගැන අවශ්‍ය සොයා බැලීම් කර සුදුසු පිළියම් සිදු කිරීමට කටයුතු කර තිබෙනවා. කිසිවකු පිරිසුදු කිරීමට අපට අවශ්‍යතාවක් නැහැ. එහෙත් විදුලිබල මණ්ඩලයේ ධනාත්මක තත්ත්වයන් ද ඔවුන් ගේ සේවාවන්වල ගුණාත්මක තත්ත්වයන් ද ඉහළ ගිය අවස්ථා තිබෙනවා. විදුලිය බිඳ වැටීම් අවම කර ගැනීමටත්, ප්‍රාදේශීය මට්ටමේ සේවාවන් ඉහළ තලයක රඳවා ගැනීමටත් පුළුවන් වීම ගැන සතුටු විය යුතුයි.මෙම වැඩපිළිවෙළේ කෙටි කාලීන හා දිගු කාලීන අරමුණු තිබෙනවා. ජනතාව ඩීසල් බහුලව භාවිතයෙන් මුදා ගැනීම මෙහි කෙටි කාලීන ඉලක්කයක්. එමඟින් අපට පුළුවන් ඉදිරියේදී ඇතිවන ඉන්ධන අර්බුදයක දී එය ජය ගැනීමට. ඉන්ධන මිල ඉහළ යාම පාලනය කිරීම අපට කළ හැකි දෙයක් නොවෙයි. එවිට විදුලිය නිපදවීමට තෙල්වලට ගෙවිය යුතු මිල ඉහළ යනවා. විදුලිය ඉතිරි කිරීම මගින් මේ අනවශ්‍ය විදුලිය නාස්තිවීම් නවතා ගැනීමට පුළුවන්කම ලැබෙනවා. කෙටියෙන්ම කියනවා නම් හෙට වෙනුවෙන් අද විදුලිය ඉතිරි කළ යුත්තේ, තව අවුරුදු හතළිහක් ගතවුණාම ලෝකයේ ඉන්ධන හිඟයක් නොවෙයි සම්පූර්ණයෙන්ම ඉන්ධන අවසන් විය හැකියි. ඒ නිසා අප මේ ගැන කල්පනා කර අවබෝධයක් ඇතිව කටයුතු කළ යුතුයි.බටහිර ඇතැම් අය අප රට විවිධ අරමුණු ඔස්සේ ගමන් කළ යුතු බවටත්, ඔවුන් ගේ බහට අවනත විය යුතු බවත් කියනවා. එහෙත් අපට විවිධ මුහුණුවරින් තර්ජන එල්ල කරනවා. එහෙත් අප නිදහස් ස්වාධීන රටක් නිසා මේ තර්ජන මඟ හරිමින් නොසැලී කටයුතු කළ යුතුයි. මානව හිමිකම් හෝ මානුෂීය තත්ත්වයන් පෙරට දමමින් ඔවුන් විවිධ පැතිවලින් පැමිණියත් ඔවුන්ගේ එකම අරමුණ තිබෙන්නේ දේශපාලන වශයෙන් ඔවුන්ගේ න්‍යාය පත්‍රයට කොටු කර ගැනීමයි. ලොව ඇතැම් රටවලට සිදු කළ ආකාරයේ තත්ත්වයකට මෙරටත් පත්කිරීම තමයි මෙම වැඩපිළිවෙළේ ප්‍රධාන අරමුණ. බටහිරවාදීන්ට අවශ්‍ය වෙලා තිබෙන්නේ ඔවුන්ගේ න්‍යාය පත්‍රයට අනුව කටයුතු කරන පාලන තන්ත්‍රයක් ඇති කිරීමයි. වර්තමාන රජය ඔවුන්ට අවශ්‍ය ලෙස නම්මා ගැනීමට බැරි බව ඔවුන්ට තහවුරු වී තිබෙනවා. එහෙත් මෙරට ඇතුළත රජයට විශාල ජන පදනමක් තිබෙනවා. පසුගිය මාසයේ දී ලක්‍ෂ ගණන් ජනතාව මහ මඟට පැමිණියේ පුද්ගලික ලාබ අපේක්‍ෂාවෙන් නොවෙයි. මේ මගේ රට, මෙය මා ආරක්‍ෂා කර ගත යුතුයි කියන පරමාර්ථය ඇතිවයි.එහෙත් මේ කාරණයේ දී විපක්‍ෂය සෘජු ස්ථාවරයක නොසිටිමින් සතුරාට වාසි වන විදිහට කටයුතු කළ ආකාරයක් දක්නට ලැබුණා. එය කනගාටුවට කාරණයක්..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>03</day>
    </date>
    <link>http://www.dinamina.lk/2012/04/03/_art.asp?fn=f1204032</link>
    <topic>මියන්මාරයසුකි සමඟප්‍රජාතන්ත්‍රවාදයට</topic>
    <author>ධම්මික සෙනෙවිරත්න</author>
    <content>මියන්මාරය ප්‍රජාතන්ත්‍රීය ප්‍රතිසංස්කරණ දෙසට යොමු කරමින් ඉකුත් ඉරිදා පැවැති අතුරු මැතිවරණයෙන් අවුන් සාන් සුකි ගේ ප්‍රජාතන්ත්‍රවාදය සඳහා වන ජාතික ලීගයට විශිෂ්ට ජයග්‍රහණයක් හිමි වී තිබේ. මැතිවරණය පැවැති ආසන 45න් සියයට 75ක පමණ ඡන්ද ප්‍රතිශතයක් ලබා ගැනීමට සුචීගේ පක්‍ෂයට හැකි විය. දැනට පෙනෙන පරිදි එරට පාර්ලිමේන්තුවේ ආසන 31ක් පමණ ඊට හිමි වනු ඇත. 1990න් පසු පළමු වරට මැතිවරණයකට ඉදිරිපත් වූ සුකි කම්මු ආසනය සියයට 99ක පමණ ඡන්ද ප්‍රතිශතයකින් ජයග්‍රහණය කර ඇතැයි ඇයගේ පක්‍ෂයෙන් පැවසිණ.දේශපාලන විශ්ලේෂකයන්ට අනුව මේ මැතිවරණ ප්‍රතිඵලය සුකි ගේ පක්‍ෂය 1990 දී ලබා ගත් මැතිවරණ ජයග්‍රහණයට ආසන්න ප්‍රතිඵලයකි. 2015 වසරේ දී පැවැත්වීමට නියමිත පාර්ලිමේන්තු මැතිවරණයෙන් ප්‍රජාතන්තවාදය සඳහා වන ජාතික ලීගයට ඒ අනුව විශිෂ්ට ජයග්‍රහණයක් හිමි වනු ඇතැයි පෙනෙන්නට තිබේ. ඉරිදා පැවැති අතුරු මැතිවරණයේ දී ජනාධිපති තියෙන් සියෙන් නියෝජනය කරන එරට නව අගනුවර ලෙස සැලකෙන නේජිඩෝ හි බලය ද හිමි කර ගත්තේ සුකි ගේ පක්‍ෂය යි.මැතිවරණ ප්‍රතිඵලය පිළිබඳ අදහස් දැක් වූ, සොඩී නුස්ටා තියෙන් ට අනුව, මේ විශිෂ්ට ජයග්‍රහණය රටේ ප්‍රතිරූපය සම්බන්ධයෙන් ද බෙහෙවින් යහපත් වනු ඇත. තියෙන් යම් යම් ප්‍රජාතන්තී‍්‍රය ප්‍රතිසංස්කරණ සඳහා ජනාධිපති තියෙන් සෙන්ට උපදෙස් දුන් බුරුම ප්‍රතිපත්ති මධ්‍යස්ථානයේ ප්‍රධානියා ය. මැතිවරණය නිදහස් හා සාධාරණ එකක් නොවනු ඇති බවට සුචීගේ පක්‍ෂයෙන් චෝදනා එල්ල වී තිබිණි. එහෙත්, මේ ප්‍රතිඵලයෙන් පෙනෙන්නේ එය නිදහස් හා සාධාරණ මැතිවරණයක් බව යැයි ද සොඩී තියෙන් ප්‍රකාශ කරයි. ජාත්‍යන්තර ප්‍රජාව මේ ප්‍රතිඵලය පිළිගතහොත් මියන්මාරයට එරෙහි සම්බාධක ඉවත් කෙරෙනු ඇති බවට ද ඔහු විශ්වාසය පළ කර තිබිණි. අන්තර් ජාතික නිරීක්‍ෂකයන් ද මැතිවරණය නිරීක්‍ෂණය කිරීම සඳහා සහභාගි වී සිටියේ ය. එහෙත් ඊට සහභාගි වීමට අවස්ථාව ලැබුණේ අවසන් අදියරේ දී බව යුරෝපා සංගම් නිරීක්‍ෂණ ප්‍රධානියා පවසා තිබිණි. කෙසේ වුව ද ඇතැම් ඡන්ද මධ්‍යස්ථානවල කටයුතු මැනවින් සංවිධානය කර තිබූ ඔවුන්ගේ මතය විය. එහෙත් සමස්ත මැතිවරණය නිදහස් හා සාධාරණ එකක් බව පැවසීමට ඉක්මන් නොවන බව ඔවුන්ගෙන් ප්‍රකාශ වී තිබේ.වසර 22 කට පසු සුචී නිදහස ලබා මියන්මාරයේ පැවැති පළමු මැතිවරණය මෙයයි. 1990 මැතිවරණය පවත්වන විට අද එරට යොවුන් පරපුර කුඩා ළමයින් වූහ. පළමු වරට ඡන්දය ප්‍රකාශ කිරීමට ලැබීමත් සමඟ මියන්මාර යෞවනයන් උද්යෝගයෙන් ඊට සහභාගි වූ බව පෙනෙන්නට ඇත.සුකි නිවාස අඩස්සියේ රඳවා සිටින අතර 1990 දී පැවැති මහ මැතිවරණයෙන් ප්‍රජාතන්ත්‍රවාදය සඳහා වන ජාතික ලීගයට විශිෂ්ට ජයග්‍රහණයක් හිමි විය. එහෙත්; හමුදා කුමන්ත්‍රණයක් මඟින් එරට බලයට පත් පාලකයන් සුකි ට රජයක් පිහිටුවීම සඳහා අවස්ථාව ලබා දුන්නේ නැත. ඒ වෙනුවට දශක දෙකකට ආසන්න කාලයක නිවාස අඩස්සියේ ගත කිරීමට සුකි ට සිදු විය. හමුදා පාලනය විසින් ඇයගේ ප්‍රජාතන්ත්‍රීය අයිතීන් අහිමි කර තිබිණි. සුකිගේ පමණක් නොව ප්‍රජාතන්ත්‍රවාදය සඳහා වූ ජාතික ලීගයේ නායකයන් බොහෝ දෙනෙකු ගේ ඉරණම වූයේ ද එයයි.කෙසේ වුව ද ප්‍රජාතන්ත්‍රවාදය සඳහා වන අරගලය ඔවුහු අත් නොහැරියහ. ඊට ලෝක අවධානය ද යොමු කර ගැනීමට ඔවුන්ට හැකි වූ අතර සුකි ට නොබෙල් සාම ත්‍යාගය ද පිරිනැමිණි. මියන්මාරයේ හමුදා පාලනයට එරෙහිව අමෙරිකා සහ යුරෝපා සංගම් සම්බාදක ද පැණවීය. ආර්ථික වශයෙන් ජනයා තවත් දුෂ්කරතාවට පත් කිරීමට එය හේතු විය. සුකි නිදහස් කරන ලෙසට ජාත්‍යන්තර වශයෙන් ද විශාල පීඩනයක් එල්ල වුව ද මිලිටරි පාලනය ඊට අවනත වූයේ නැත.රටට එරෙහි පීඩනය උත්සන්න වීමත් සමඟ මීට වසර කිහිපයකට පෙර සුකිගේ දඬුවම් ලිහිල් කෙරිණි. එහෙත් ඉක්මනින් ම යළිත් ඇය නිවාස අඩස්සියට පත් කෙරුණේ ඇයගේ ආරක්‍ෂාව සඳහා එසේ කිරීමට සිදුව ඇතැයි කියමිනි. ආසන්න වසරක, දෙකක පමණ කාලය තුළ මියන්මාරය ප්‍රජාතන්ත්‍රීය ප්‍රතිසංස්තරණ වෙතට නැඹුරු වන ලකුණු පළ වී තිබිණි. ඒ සඳහා වන ප්‍රබල සන්ධිස්ථානයක් සළකුණු කරමින් 2010 වසර අග දී අවුන් සාන් සුකි සහ ඇයගේ පක්‍ෂයේ ප්‍රබලයන් ගණනාවක් නිදහස් කිරීමට හමුදා පාලකයෝ පියවර ගත් හ. ඉන් පසු මියන්මාර පාලනය සහ සුකි අතර සාකච්ඡා ද සිදු විය.සුචී නිදහස් කිරීමට පෙර දින 6 කට පෙර 2010 නොවැම්බරයේ දී විසි වසරකට පසු එරට පළමු වරට මැතිවරණයක් පැවැත්විණි. සිය නායිකාව සිරකර පැවැත්වෙන මේ මැතිවරණය වර්ජනය කරන බව ඇයගේ පක්‍ෂය කියා සිටියේය. ඒ අනුව ඉකුත් ඉරිදා පැවැති අතුරු මැතිවරණය දශක දෙකකට පසු සුකිගේ පක්‍ෂ තරඟකළ පළමු මැතිවරණය යි. දීර්ඝ සිරගත ජීවිතයකින් පසු සුකි තරඟ කළ පළමු මැතිවරණය නිසා ද එය විශේෂී වේ.ඒ කාරණා ද සමඟ, මියන්මාරය තුළ ප්‍රජාතන්තී‍්‍රය පරිවර්තනයක් සඳහා වන පෙරමඟ ලකුණු ඉන් පළ වී ඇති නිසා එය ඓතිහාසික මැතිවරණයක් ලෙස ද සැලකිය හැකි ය. අවුන් සාන් සුකි යනු සුදු අධිරාජ්‍යවාදීන් ට එරෙහි බුරුම නිදහස් අරගලයේ වීරයා වූ අවුන් සාන් සෙනෙවියාගේ එකම දියණියයි. ඇයට සොහොයුරන් දෙදෙනෙකු ද විය. නිදහස් අරගලය ජයග්‍රාහීව නිමාවීමට සය මසක් තිබිය දී, 1947 ජුලි මස ඇයගේ පියා ඝාතනය කෙරිණි. ඒ වන විට සුකි දෙහැවිරිදි වියේ පසු වූවා ය. සුකි උපත ලැබුවේ එවක බුරුමයේ අගනුවර වූ රැංගුන් නුවර යි. (වර්තමානයේ මියන්මාරයේ යැංගොන්) ඇයගේ ළමා විය ගෙවුණේ ද බුරුමයේ ය. ප්‍රාථමික අධ්‍යාපනය ද එහි දී ලැබූ ඇය භාෂා විෂයයන්ට විශිෂ්ට හැකියාවක් දැක් වූවා ය. සුකිගේ ආගම ථෙරවාදී බුදු දහම යි.සුකිගේ මව ඛින් චී ද එරට දේශපාලනයේ කැපී පෙනෙන චරිතයකි. 1960 දී ඇය ඉන්දියාවේ සහ නේපාලයේ බුරුම තානාපතිනිය ලෙස පත් කිරීමත් සමඟ සුකි ද මව සමඟ ඉන්දියාවට ගියා ය. ඊට සිව් වසරකට පසු සුකි උසස් අධ්‍යාපනය සඳහා බ්‍රිතාන්‍යයේ ඔක්ස්ෆර්ඩ් සරසවියට ඇතුළත් විණි. ඇයගේ විෂයයන් වූයේ දර්ශනය, දේශපාලන විද්‍යාව සහ ආර්ථික විද්‍යාව යි.සිය ජීවන සහකරුවා වූ මයිකල් ඇරිස් ඇයට හමු වූයේ ද ඔක්ස්ෆර්ඩ් හි දී ය. මයිකල් ට සහ සුකි ට ඇලෙක්සැන්ඩර් සහ නිමා යනුවෙන් දරුවන් දෙදෙනෙකි. 1995 දී සුකි ලන්ඩන් විශ්වවිද්‍යාලයෙන් ආචාර්ය උපාධිය ද [PHD]  ලැබුවා ය. ජපානයේ සහ භූතානයේ ද ඇය පවුලේ අයත් සමඟ සිය වෘත්තියේ යෙදෙමින් කාලයක් ගත කළා ය. මේ වකවානුවේ ඇය වැඩි කලක් ජීවත් වූයේ එක්සත් රාජධානියේ ය. එහෙත් සිය මවුබිම ඇයගේ සිතිවිලිවලින් දුරස් වූයේ නැත.1988 වසරේ දී රෝගීවී සිටි සිය මවගේ සුවදුක් බැලීමට බුරුමය ට ආ ඇය, ප්‍රජාතන්ත්‍රීය ප්‍රතිසංස්කරණ සඳහා රට තුළ ඇරැඹී තිබූ ව්‍යාපාරය සමඟ එක් වූවා ය. භික්‍ෂූන් වහන්සේ, ශිෂ්‍යයන්, කම්කරුවන්, ආදී බලවේග දස දහස් ගණනින් වීදි බැස තිබිණි. පියාගේ භූමිකාව ඇය වෙතින් ප්‍රතිනිර්මාණය වෙමින් තිබිණි. හමුදා පාලනය විසින් අරගලය බිහිසුණු ලෙස මර්දනය කරන ලදී. එහෙත් මැතිවරණයක් පැවැත්වීමට ඔවුන්ට සිදු විය. 1990 දී මහ මැතිවරණයක් පැවැත් වුණේ එලෙසිනි.යළිත්, ඊට 22 වසරකට පසු සුකි එදා ලැබූවාක් වැනි විශිෂ්ට ජයක් ලබා සිටී. 66 හැවිරිදි වියේ පසුවන ඇය පාර්ලිමේන්තුවේ අසුන් ගනු ඇත. ඇය නිදහස් කර ගැනීම සඳහා දිගින් දිගටම අරගල කළ ඇයගේ ආධාරකරුවෝ මේ දිනවල රතු කමිසවලින් සැරසී මොණරාගේ සලකුණ රැගත් පක්‍ෂ ධජය ලෙළවමින් ජයග්‍රහණයේ පී‍්‍රතිය බුක්ති විඳිමින් සිටිති. දැන් ඔවුන්ගේ අරමුණ වී ඇත්තේ තවත් දෙවසරකට පසු පැවැත්වෙන පාර්ලිමේන්තු මැතිවරණය ජය ගැනීම යි. එය විසල් අභියෝගයක් නොවන බව ඉරිදා පැවැති අතුරු මැතිවරණ ප්‍රතිඵලය මඟින් මනාව පසක් කරයි. මේ සියල්ලේ තේරුම සුචී සමඟ ඇති අයෝමය ධෛර්යය ජනතා බලය බවය. .</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n12040410</link>
    <topic>ජාතික ප්‍රශ්නය විසඳන්නප්‍රධාන පක්‍ෂ උතුරට යන්න</topic>
    <author>ගාමිණී ජයලත්</author>
    <content>ජනවාර්ගික ප්‍රශ්නයට පිළිතුරු සෙවිය හැක්කේ උතුරේ ජනතාව ජාතික දේශපාලන පක්‍ෂ හරහා දේශපාලන ක්‍ෂේත්‍රයේ ඉදිරියට ගැනීමෙන් බව ආරක්‍ෂක ලේකම් ගෝඨාභය රාජපක්‍ෂ මහතා පවසයි.දෙමළ ජනතාව වෙනුවෙන් පෙනී සිටිනවා යැයි පවසන ද්‍රවිඩ ජාතික සන්ධානය සහ දෙමළ ඩයස්පෝරාව ජාත්‍යන්තරයට බොරු පවසමින් රට පිළිබඳ වැරැදි චිත්‍රයක් මවා පෙන්වන බවද ඒ බොරුව නැති කළ හැක්කේ උතුරේ ජීවත්වන ජනතාවටම බවද ඒ සඳහා ජාතික දේශපාලන පක්‍ෂ හරහා ඔවුනට දේශපාලනයට ඒමට ඉඩ සැලසිය යුතුව ඇතැයි ද කීය.රජය මේ වනවිට උතුරේ සංවර්ධන වැඩ කටයුතු රැසක් කර තිබෙන බවද, මේ මොහොතේත් එය කරගෙන යන බවද කී ආරක්‍ෂක ලේකම්වරයා නමුත් මෙම සංවර්ධන කටයුතුවල වාසිය ලබා ගන්නේ රජය නොව දෙමළ ජාතික සන්ධානය බව කීය.යුද්ධයට උතුරේ ජනතාව අකමැතියි. සාමය ඇතිවී ඇති මේ මොහොතේ ශ්‍රීලනිප, එජාප වැනි ජාතික පක්‍ෂ උතුරේ ජනතාව වෙත යායුතුව ඇතැයි ද ආරක්‍ෂක ලේකම්වරයා පැවැසීය. රට පිළිබඳ ආදරයක්, හැඟීමක් තියෙන සෑම පුද්ගලයෙක්ම මේ ගැන අවබෝධ කරගත යුතු බවද ඒ හරහා ජාත්‍යන්තරය තුළ වැරැදි අවබෝධ, මිත්‍යාව වපුරන අයගේ වැඩ කටයුතු අඩපණ කළ හැකි බවද හෙතෙම පෙන්වා දුන්නේය.පුනරීන් වැනි ප්‍රදේශවල ඡන්දයෙන් ඒ බව පෙනී ගිය බව ද කීය. පත් කළ මන්ත්‍රීන් පත් කිරීමේදී උතුරේ ජනතා නියෝජනය ගැන මෙයට වඩා සිතිය යුත්තේ එය ජනවර්ග ප්‍රශ්නය විසඳීමට හොඳ උත්තරයක් වන නිසා බව ආරක්‍ෂක ලේකම්වරයා කීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n1204041</link>
    <topic>මුල්‍ය අරමුදලින් ශ්‍රී ලංකාවටඩොලර් මිලියන 426.8ක්</topic>
    <author>මහින්ද අලුත්ගෙදර</author>
    <content>ජාත්‍යන්තර මූල්‍ය අරමුදල මඟින් ඇමෙරිකානු ඩොලර් මිලියන 426.8 ක ණය මුදලක් ශ්‍රී ලංකාවට ලබාදීමට තීරණය කර ඇත.අමෙරිකාවේ වොෂිංටන් නුවරදී පෙරේදා (02) රැස්වූ ජාත්‍යන්තර මූල්‍ය අරමුදලේ විධායක කමිටුව විසින් ශ්‍රී ලංකාවේ ආර්ථික තත්ත්වය හා වත්මන් ප්‍රගතිය සැළකිල්ලට ගෙන අදාළ ණය වාරිකය නිකුත් කිරීම සඳහා එකඟත්වය පළ කර තිබේ.ජාත්‍යන්තර මූල්‍ය අරමුදල මඟින් ශ්‍රී ලංකාවට ලබාදෙන සමස්ත ණය මුදල ඇමෙරිකානු ඩොලර් මිලියන 2600 ක් වන අතර මෙම ණය වාරිකය නිකුත් කිරීමත් සමඟ මේ දක්වා ශ්‍රී ලංකාවට ලබාදී තිබෙන ණය මුදල ඇමෙරිකානු ඩොලර් මිලියන 2130 ක් බව එම මූල්‍ය අරමුදල පවසයි.ජාත්‍යන්තර මූල්‍ය අරමුදල මඟින් මේ ණය මුදල නිකුත් කිරීම පසුගිය 2009 වසරේ ජූලි මස 24 වැනිදා ආරම්භ කළේය.ආර්ථික ස්ථාවරත්වය ඇති කිරීම සඳහා ශ්‍රී ලංකා රජය ගෙන තිබෙන පියවරයන් මෙන්ම ක්‍රියාත්මක ආර්ථික වැඩපිළිවෙළට සහයෝගය ලබාදීමේ අරමුණින් මේ ණය වාරිකය ලබාදීමට තීරණය කර ඇති බව ජාත්‍යන්තර මූල්‍ය අරමුදලේ සහකාර විධායක අධ්‍යක්ෂ සහ වැඩබලන සභාපති මින් සූ මහතා සඳහන් කරයි.ඊට අමතරව ශ්‍රී ලංකාවේ සෑම අංශයක්ම මනාව කළමනාකරණය කරමින් ගෙවුම් ශේෂ හිඟය පාලනය සඳහා රජය මෑතකදී පුළුල් ක්‍රියාමාර්ග රැසක් ගෙන ඇති බවද ආර්ථිකය ශක්තිමත්ව යථා තත්ත්වයට පත්වෙමින් ඇති බවද ප්‍රකාශ කර තිබෙන ජාත්‍යන්තර මූල්‍ය අරමුදලේ සහකාර විධායක අධ්‍යක්ෂවරයා උද්ධමනයද තවදුරටත් අඩු මට්ටමක පවතින බවද පෙන්වාදී තිබේ.මෙහි අවසන් ණය වාරිකයේ සැලසුම් කාලය මේ වසරේ ජූලි මස 23 වන දින දක්වා දීර්ඝ කිරීමටද අනතුරුව අවසන් සමාලෝචනය පැවැත්වීමටද එම අරමුදලේ විධායක කමිටුව තීරණය කර ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n1204042</link>
    <topic>“දිවි නැඟුම” තෙවන අදියරහෙට ආරම්භ කෙරේ</topic>
    <author>මහින්ද අලුත්ගෙදර</author>
    <content>පවුලේ ආර්ථිකය හා පෝෂණය වැඩිදියුණු කරන ගෘහ ආර්ථික ඒකක විසිපන් ලක්ෂයේ ජාතික වැඩසටහන “දිවි නැඟුම” තෙවැනි අදියර හෙට (05) ආරම්භ වෙයි.“ඉසුරුමත් නිවහනක් – අසිරිමත් මවුබිමක්” තේමාව කරගත් මේ වැඩසටහනේ බීජ හා රෝපන ද්‍රව්‍ය සිටුවීමේ ජාතික වැඩසටහන දීප ව්‍යාප්තව හෙට ආරම්භ කෙරෙන අතර එය රටපුරා පිහිටි ග්‍රාම සේවා වසම් 14019 තුළම ක්‍රියාත්මක කෙරෙන බව ආර්ථික සංවර්ධන ඇමැති බැසිල් රාජපක්ෂ මහතා පවසයි.පෙරවරු 9.10 ට යෙදෙන සුබ මොහොතින් ආරම්භ කෙරෙන මෙම ජාතික වැඩසටහන සම්බන්ධයෙන් ඒ ඒ වසම්හි පහසුකාරකයින් වශයෙන් කටයුතු කරන ග්‍රාම නිලධාරී, සමෘද්ධි සංවර්ධන නිලධාරී සහ කෘෂිකර්ම පර්යේෂණ හා නිෂ්පාදන සහකාර නිලධාරීන් අදාළ ප්‍රාදේශීය ලේකම් කාර්යාල වෙත කැඳවා දැනුවත් කිරීමට දැනටමත් පියවර ගෙන තිබෙන බවද ඇමැතිවරයා පෙන්වා දෙයි.ඇමැතිවරයා මේ බව සඳහන් කෙළේ ආර්ථික සංවර්ධන අමාත්‍යාංශ ශ්‍රවණාගාරයේදී පෙරේදා (02) පැවැති මාධ්‍ය හමුවකට සහභාගි වෙමිනි.මෙය දිවි නැඟුම ජාතික වැඩසටහනේ තෙවැනි අදියර වන අතර මීට පෙර පැවැති අදියර දෙක අතිශය සාර්ථක වූ බව පෙන්වා දුන් ඇමැතිවරයා මේ අදියරේදී එක් ග්‍රාම සේවා වසමකින් පවුල් 150 ක් බැගින් තෝරාගෙන ගෘහ ආර්ථික ඒකක ලක්ෂ 25 ක් ඉලක්කය වී තිබෙන බව ද, එය සාර්ථක කර ගැනීම සඳහා සියලු දෙනාගේම සහයෝගය අවශ්‍ය බව ද සඳහන් කළේය.දිවි නැඟුම ජාතික ව්‍යාපාරය අංශ තුනක් යටතේ ක්‍රියාත්මක වන බව ද, කෘෂිකාර්මික කටයුතු, පශු සම්පත් හා ධීවර සහ ගෘහ ආශි‍්‍රත කර්මාන්ත යන අංශ ඊට අයත් බවද ඒ මහතා ප්‍රකාශ කළේය.මේ වැඩපිළිවෙළේ සාර්ථකත්වය කරා යමින් අපනයනය ඉලක්ක කර තිබෙන බව ද, මෙරට ගෘහස්ථව නිෂ්පාදනය කළ හැකි කාර්මික භාණ්ඩ නිෂ්පාදනය සඳහා අවධානය යොමු වී තිබෙන බව ද ප්‍රකාශ කළ බැසිල් රාජපක්ෂ මහතා, පශු සම්පත් අංශය මෙන්ම අනෙකුත් අංශ කෙරෙහිද අවධානය යොමු කරමින් ඕස්ට්‍රේලියාවෙන් කිරි ගවයින් 500 ක් ආනයනය කළ බව ද, මේ සියල්ලෙන්ම රටේ නිෂ්පාදනය ඉහළ නැංවීම අරමුණ බව ද කීවේය.දිවි නැඟුම තෙවැනි අදියර ක්‍රියාත්මක කිරීම වෙනුවෙන් සෑම ග්‍රාම සේවා වසමක් වෙතම පහසු කාරකයින් තිදෙනා බැඟින් යොමු කරවා ඇති බව සඳහන් කළ බැසිල් රාජපක්ෂ මහතා ඔවුන්ගෙන් එක් අයෙකු අවමය පවුල් 50 ක් හෝ ඒකරාශී කරගෙන රට පුරා ස්ථාන 42000 කදී මේ සම්බන්ධයෙන් දැනුවත් කිරීම හා බීජ, පැළ බෙදාදීම සිදු කෙරෙන බව ද හෙතෙම ප්‍රකාශ කළේය.ආර්ථික සංවර්ධන අමාත්‍යාංශයට අමතරව තවත් අමාත්‍යාංශ කිහිපයක් මේ වෙනුවෙන් සම්බන්ධ වන බව සඳහන් කළ ඇමැතිවරයා ඊට අමතරව මෑතකදී උපාධි ලැබූ තරුණ තරුණියන්ද මේ සඳහා විශාල සහයෝගයක් ලබාදෙන බව කීවේය.මීට පෙර මේ වැඩපිළිවෙළ ක්‍රියාත්මක කළ ආකාරයට වඩා වෙනස් ආකාරයෙන් මෙවර ක්‍රියාත්මක වන බව සඳහන් කළ ඇමැතිවරයා මෙවර එළවළු පැළවලින් ඊළඟ කන්න සඳහා බීජ නිෂ්පාදනය කර ගැනීම, බීජ පැළ නොවන්නේ නම් ඒ සම්බන්ධයෙන් දැනුම් දීම සඳහා සැපයුම්කරුවන් පිළිබඳ තොරතුරු, තවන් දමා පැළ කරගන්නා ඇට වර්ග 05 ක් හා පැළ සිටුවන ඇට වර්ග 05 ක් ලබාදීම, ජාතික සමඟිය වර්ධනය වන පැළ වර්ග බෙදාදීම ආදිය ඒ අතර වන බවද සඳහන් කෙළේය.මේ සම්බන්ධයෙන් වන ජනතා ප්‍රතිචාරය ඉතාම ඉහළ මට්ටමක පවතින බවද ඒ මහතා මෙහිදී වැඩිදුරටත් සඳහන් කෙළේය.ජ්‍යෙෂ්ඨ ඇමැතිවරුන් වන අතාවුද සෙනෙවිරත්න, මිල්රෝයි ප්‍රනාන්දු, ඒ. එච්. එම්. ෆවුසි, කෘෂිකර්ම ඇමැති මහින්ද යාපා අබේවර්ධන මහත්වරුද මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n12040411</link>
    <topic>වාහන ආනයනික නෞකා හම්බන්තොට වරායට</topic>
    <author/>
    <content>මින්පසු නෞකා මඟින් ශ්‍රී ලංකාවට ගෙන්වනු ලබන සියලුම වාහන හම්බන්තොට මාගම් රුහුණුපුර මහින්ද රාජපක්‍ෂ වරාය හරහා ගෙන්වීමට තීරණය කර තිබේ.මැයි මස 31 වැනිදා සිට බලපැවැත්වෙන පරිදි මෙය ක්‍රියාත්මක කිරීමට තීරණය කළ බව ශ්‍රී ලංකා වරාය අධිකාරිය පැවසීය.වාහන ආනයනකරුවන්ගේ හා නෞකා ඒජන්තවරුන්, ශ්‍රී ලංකා වරාය අධිකාරිය එකඟත්වයෙන් මෙම තීරණයට එළඹි බව එම අධිකාරිය සඳහන් කළේය.කොළඹ වරායේ පවතින අධික තදබදය හේතුවෙන් වාහන ආනයනික නෞකාවන් වරායෙන් පිටත දින ගණන් නැංගුරම්ලා තැබීමට සිදුවීමෙන් ආනයනකරුවන්ට විශාල වශයෙන් නෞකාවලට ප්‍රමාද ගාස්තු ගෙවීමට සිදුවන බවද අධිකාරිය සඳහන් කළේය.දේශීය පාරිභෝගිකයාට වාහන මිලදී ගැනීමේදී මෙම මුදල් වක්‍රව ගෙවීමට සිදුවන බවත්, ඒ හේතුවෙන් පසුගිය කාලයේදී වරාය ගාස්තු පවා ඉහළ දැමීමට සිදුවූ බවත් වරාය අධිකාරිය පැවසීය.මෙම සියලු අපහසුතාවන් සැලකිල්ලට යොමු කරමින් මෙම තීරණයට එළඹි බව පවසන අධිකාරිය මේ නිසා කිසිඳු අපහසුවකින් තොරව අමතර ප්‍රමාදයකින් හෝ අමතර ගාස්තුවලින් තොරව වරාය භූමියෙන් තම වාහන නිදහස් කර ගැනීමට දේශීය ආනයනකරුවන්ට අවස්ථාව උදාවන බවද ප්‍රකාශ කළේය.සමහර අවස්ථාවලදී වාහන ආනයනික නෞකා දින 10කට වඩා වරායෙන් පිටත නැංගුරම්ලා තිබීමට සිදුවීම බොහෝ වාහන ප්‍රවාහන නෞකාවන් කොළඹ වරාය වෙත පැමිණීමට අකමැත්තක් දැක්වීමට හේතුවී ඇති බවත්, නව තීරණය යටතේ එම තත්ත්වයද මගහැරී යනු ඇති බවත්, අධිකාරිය කීවේය.හම්බන්තොට වරාය තුළ මෙහෙයුම් කටයුතු සඳහා අවශ්‍ය සියලු පහසුකම් සමන්විත බවත්, ආනයනික වාහන ගාල් කිරීම සඳහා විශාල ප්‍රදේශයක් වෙන් කිරීමේ පර්යන්ත පහසුකම්වලින් සමන්විත වේ.සියලුම ආකාරයේ වාහන රඳවා තබා ගැනීමේ හැකියාවද වරාය සතු අතර ප්‍රති අපනයන වාහන සඳහා ද පහසුකම් සැලසීමට කටයුතු යොදා ඇති බව අධිකාරිය ප්‍රකාශ කළේය. ඒ සඳහා අවශ්‍ය ආකර්ෂණීය ප්‍රතිලාභයන් පිළිබඳ දැනටමත් නාවික ක්ෂේත්‍රය දැනුවත් කර ඇති බව පවසන ශ්‍රී ලංකා වරාය අධිකාරිය සියලු ආරක්ෂිත විධි විධාන ද යොදා ඇති බවද පැවසීය. අවම ආපදාවන්ගෙන් යුතුව සියලු මෙහෙයුම් සිදු කිරීමේ හැකියාව වරාය සතු බවද එම අධිකාරිය සඳහන් කළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n1204043</link>
    <topic>චැනල් ෆෝ දෙවන වීඩියෝවපුස්සක් වේ</topic>
    <author>භක්ති ධර්මපි‍්‍රය මෙන්ඩිස්</author>
    <content>චැනල් 04 දෙවන වීඩියෝ පටය තුළින් ශ්‍රී ලංකාවට හානියක් කර ගැනීමට නොහැකි වූ ජාත්‍යන්තර කොටි ජාලය වෙනත් ක්‍රමයක් යොදා ගනිමින් ශ්‍රී ලංකාව අපකීර්තියට පත් කිරීමේ මෙහෙයුමක් ආරම්භ කර ඇතැයි මෙරට බුද්ධි අංශ අනාවරණය කර ගෙන තිබේ.ජාත්‍යන්තර සංවිධාන සහ කොටි ඩයස්පෝරාව යොදා ගනිමින් කොටි ජාත්‍යන්තර ජාලය මේ මෙහෙයුම ක්‍රියාත්මක කිරීමට සැලසුම් කර ඇතැයි පැවසේ.කොටින්ගේ අවශ්‍යතාවය මත චැනල් 04 නාලිකාව විසින් නිපද වූ වාර්තා වීඩියෝ පට දෙකම ශ්‍රී ලංකාවේ කීර්තිය නැති කිරීමට නිපදවූ ඒවා බව ලෝකයට පෙන්වීමට ශ්‍රීී ලංකා රජය සහ ශ්‍රී ලංකා තානාපතිවරුන් සමත් වූ අතර කොටින්ගේ මේ සඳහා වූ සියලු මෙහෙයුම් අසාර්ථක විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n1204044</link>
    <topic>ජෙයරාජ් ගුණ සමරුවහීනටියන පුරාණ විහාරයේදී 6 දා</topic>
    <author/>
    <content>කොටි ත්‍රස්තවාදීන්ගේ ප්‍රහාරයකින් අභාවප්‍රාප්ත වූ ජෙයරාජ් ප්‍රනාන්දුපුල්ලේ මහතාගේ සිව් වන ගුණ සමරු උත්සවය මේ මස 06 වැනිදා හීනටියන පුරාණ පොත් ගුල් විහාරස්ථානයේදී පැවැත්වේ.හීනටියන පුරාණ පොත්ගුල් විහාරස්ථානයේදී මෙදින පෙරවරු 5.30 සිට දහවල් 12.00 දක්වා ස්වාධීන රූපවාහිනී පෝ දින වැඩසටහන වන “සවනක් රැස්” වැඩසටහන පැවැත්වෙන අතර වැලිවේරිය කාන්ති ක්‍රීඩාංගණය අසල ජෙයරාජ් සමරු ස්මාරකය අභියසදී පෙරවරු 8.30 ට පුෂ්පෝපහාර වැඩසටහනක් ද පැවැත්වේ.එදින පෙරවරු 9.30 ට හීනටියන ධර්මාලෝක මහා විද්‍යාලයේදී ලේ දන් දීම, නොමිලේ ඇස් කණ්ණාඩි, අක්ෂි කාච, රෝද පුටු, අත්වාරු, විශේෂඥ වෛද්‍ය, දේශීය වෛද්‍ය, මාතෘ පූර්ව ළමා විය හා පාසල් සිසුන් සඳහා විශේෂ සායන පැවැත්වේ.මෙදින පෙරවරු 11.30 ට හීනටියන පුරාණ පොත්ගුල් විහාරස්ථානයේදී 59 නමක් විෂයෙහි සංඝගත දක්ෂිණවක් පැවැත්වීමට විශේෂඥ වෛද්‍ය පාර්ලිමේන්තු මන්ත්‍රී සුදර්ශනී ප්‍රනාන්දුපුල්ලේ, සමුර්ධි ප්‍රනාන්දුපුල්ලේ හා භානුක ප්‍රනාන්දුපුල්ලේ යන මහත්ම මහත්මීහු කටයුතු යොදා තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n12040412</link>
    <topic>අලුත් අවුරුද්දටඅලුත් මුද්දර 4ක්</topic>
    <author>උපාලි කරුණාරත්න</author>
    <content>සිංහල, හින්දු අලුත් අවුරුද්ද සැමරීම සඳහා අවුරුදු චාරිත්‍ර දැක්වෙන නව මුද්දර හතරක් මේ 10 දින තැපැල් දෙපාර්තමේන්තුවේ මුද්දර කාර්යාංශය නිකුත් කරනු ලබයි.මේ එක් මුද්දරයක වටිනාකම රුපියල් පහකි. මුද්දර ලක්ෂ දහයක් පමණ නිකුත් කරන බව මුද්දර කාර්යාංශය ප්‍රකාශ කරයි. මුද්දර හතරේ කොටස් හතරක් ලෙස මුද්දර පත්‍රිකාව නිර්මාණය කර ඇත.තනි චිත්‍රය කොටස් හතරකට බෙදා මෙම මුද්දර හතර නිර්මාණය වී තිබේ. තැපැල් සේවා ඇමැති ජීවන් කුමාරතුංග මහතාගේ ප්‍රධානත්වයෙන් තැපැල් මූලස්ථානයේදී මෙම මුද්දර නිකුත් කිරීමට නියමිතය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n12040413</link>
    <topic>මෙගාවොට් 130ක විදුලිය ඉතිරියක්</topic>
    <author/>
    <content>මිහිකත හෝරාව සැමරුම වෙනුවෙන් 31වෙනිදින පැයක් විදුලිය පරිභෝජනයෙන් ඉවත්ව සිටින ලෙස ජනාධිපති මහින්ද රාජපක්ෂ මහතා ජනතාවගෙන් කරන ලද ඉල්ලීමට ලැබුණු ප්‍රතිචාර අනුව මෙගාවොට් 130ක විදුලියක් ඉතිරි කර ගැනීමට හැකිවූ බව විදුලිබල හා බලශක්ති අමාතා්‍යාංශය පෙන්වා දෙයි.ඒ අනුව මහජනතාවගේ උනන්දුව හා කැපවීම මත අනවශ්‍ය විදුලි පරිභෝජනය වළක්වා ගතහැකි අතර ඉන් රටටත් ජනතාවටත් ආර්ථික වාසි ලැබෙනු ඇතැයි විදුලිබල හා බලශක්ති අමාත්‍යාංශය පවසයි.ලෝකයේ පවතින පොසිල ඉන්ධන ශීඝ්‍රයෙන් අඩුවීයාමේ හේතුව මත දෛනිකව පරිභෝජනය කෙරෙන ඉන්ධන වල ලෝක මිළ ගණන් ඉහළ ගොස් තිබීම, පරිභෝජන ධාරිතාව වැඩිවීම හේතු කොටගෙන පරිසරයට මුදාහරින කාබන් ප්‍රමාණය ශීඝ්‍ර ලෙස වැඩිවීම නිසා පරිසර අර්බුදයක්ද ඇතිවෙමින් තිබේ.මේ අභියෝගයන්ට මුහුණදීම සඳහා පවතින බලශක්ති කාර්යක්ෂමව හා මනා කළමනාකරණයකින් යුතුව භාවිතා කිරීමයි.මිහිකත හෝරා සැමරුමේදී ජනාධිපති මහින්ද රාජපක්ෂ මහතා මහනුවර ජනාධිපති මන්දිරයේ සිට සියලු විදුලි බුබුළු නිවා දමා කොප්පරා හා පන්දම් එළි ආලෝකයෙන් යුතුව රටටම ආදර්ශයක් දී ඇති බව අමාත්‍යාංශය කරුණු දක්වයි.සවස 6.30 සිට රාත්‍රී 9.30 දක්වා වැඩිවිදුලි පරිභෝජනය නිසා අධික මිළ සහිත තාප විදුලි බලාගාර ක්‍රියාත්මක කිරීමට සිදුවේ. එහිදී ඉන්ධන ආශ්‍රයෙන් නිපදවන එක් විදුලි ඒකකයකට රු.40 සිට රු: 65 අතර අගයන් ගන්නා බැවින් මිහිකත හෝරාව සැමරුම වෙනුවෙන් ලං.වී.ම. පද්ධති පාලන මධ්‍යස්ථාන ලබාදී ඇති දත්ත අනුව මෙගාවොට් 130ක විදුලියක් ඉතිරිකර ගත හැකිවී තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n1204045</link>
    <topic>වලාකුළු අඩුයිඉර මුදුන්වෙලාදැඩි උණුසුම් කාලගුණයක්</topic>
    <author>භක්ති ධර්මප්‍රිය මෙන්ඩිස් සහ රක්ෂණ ශ්‍රියන්ත</author>
    <content>ශ්‍රි ලංකාවේ ඉහළ අහසේ වළාකුළු අඩුවීමත් අප්‍රේල් 05 දා සිට ශ්‍රි ලංකාවට ඉහළින් ඉර මුදුන් වීමත් මේ දිනවල පවතින දැඩි උණුසුම් කාලගුණ තත්ත්වයට හේතුව බව කාළගුණ විද්‍යා දෙපාර්තමේන්තුව ඊයේ (03) අනාවරණය කළේය.අන්තර් මොසම් සුළං තත්ත්වය සක්‍රිය වෙමින් සවස් කාලයේ දිවයිනේ තැනින් තැන ගිගුරුම් සහිත වැසි ඇති වුවද මෙම උණුසුම් කාළගුණ තත්ත්වය තව දින කිහිපයක් පවතින බව කාර්යයේ නියුතු කාළගුණ විද්‍යාඥ චමින්ද ද සිල්වා මහතා දිනමිණට පැවැසීය.වැසි ඇතිවන අවස්ථාවලදී පමණක් තාවකාලිකව සූළගේ වේගය වැඩිවන අතර අකුණු අනතුරු අවම කර ගැනීමට ජනතාව පියවර ගතයුතු බවද කාළගුණ විද්‍යා දෙපාර්තමේන්තුව පෙන්වා දෙයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n1204046</link>
    <topic>මාතර-ගාල්ල කොටසලබන අප්‍රේල් අවසන්</topic>
    <author>ධනුෂ්ක ගොඩකුඹුර සහ මාතර දිසා විශේෂ, මාතර මධ්‍යම, මාතර විශේෂ, මාතර සමූහ මාතර සිට...</author>
    <content>කොළඹ – මාතර අධිවේගී මාර්ගයේ ගාල්ල සිට මාතර දක්වා කොටසේ ඉදි කිරීම් ලබන වසරේ අපි‍්‍රයෙල් මාසය වන විට නිමවීමට නියමිත බව මහා මාර්ග අමාත්‍යාංශයේ ලේකම් ඩබ්ලිව්. කේ. ප්‍රේමසිරි මහතා පැවසීය.මෙහි කටයුතුවල ප්‍රගතිය සම්බන්ධයෙන් ජනාධිපති මහින්ද රාජපක්ෂ මහතා කළ විමසීමකට පිළිතුරු වශයෙන් ලේකම්වරයා මෙසේ පැවසීය. අධිවේගී මාර්ගය ගාල්ලට පැමිණියත් මාතරට තවම නාවේ කුමක් නිසාදැයි ජනාධිපතිවරයා ප්‍රශ්න කර සිටියේ මාතර දිස්ත්‍රික් සංවර්ධන කමිටු රැස්වීමට ඊයේ (03) එක්වෙමිනි. කොන්ත්‍රාත් ගිවිසුම අනුව අපි‍්‍රයෙල් මස වන විට නිමවීමට නියමිත අතර ඉන් මසක් ඇතුළත අනිවාර්යෙන්ම එහි කටයුතු නිමවන බව ලේකම්වරයා කීවේය.මාතර සිට බෙලිඅත්ත දක්වා ඉදිකිරීමට යෝජිත දුම්රිය මාර්ගයේ ප්‍රගතිය සම්බන්ධයෙන් ජනාධිපතිවරයා කළ විමසීමකට පිළිතුරු වශයෙන් දුම්රිය දෙපාර්තමේන්තු නිලධාරීන් ප්‍ර‍්‍රකාශ කළේ එහි ඉඩම් අත්පත් කර ගැනීම් සහ සැලසුම් අවසන් කර ඇති බවයි.මේ මාර්ගය සම්බන්ධ ණය ගිවිසුමේ යම් ප්‍රමාදයක් තිබූ අතර එය දැන් විසඳාගෙන ඇති අතර ගිවිසුමට අනුව වසර තුනක් තුළ මාර්ගය ඉදිකළ යුතු බවත් සැලසුම් අනුමත කිරීම සඳහා චීන නියෝජිතයන් සති දෙකක් තුළ මෙරටට පැමිණීමට නියමිත බවත් ඔවුහු පෙන්වා දුන්හ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n1204047</link>
    <topic>කොටි මහවිරු පවුලක 20 හැවිරිදි යුවතියගේ ජීවිතය හමුදාව බේරා ගනී</topic>
    <author>විජයානි එදිරිසිංහ</author>
    <content>හෘදය වස්තුවේ දරුණු රෝගී තත්ත්වයක් නිසා ජීවිතයේ අවසාන වීමට දින 15 ක් පමණක් ඉතිරි වි තිබූ යාපනයේ 20 හැවිරිදි යුවතියකගේ ජීවිතය යුද හමුදාවේ මැදිහත්වීමෙන් බේරාගැනීමට හැකි වී තිබේ. මෙරට හමුදාව අමානුෂික යැයි අවලාද නැගීමට ජාත්‍යන්තරයේ සහ මෙරට ඇතැම් පිරිස් ව්‍යාජ තොරතුරු එක්රැස් කරද්දී අපේ හමුදාවේ මානුෂිකත්වය පෙන්වන උත්තරීතර සද්කාර්යයකි මේ.යාපනයේ අච්චේලි හි පදිංචිව සිටින විසි හැවිරිදි කජින්දනී දරුණු හෘද රෝගයකට ගොදුරු වී සිටියාය.ඇයගේ රෝගයට වරින් වර ප්‍රතිකාර ලබාගෙන තිබුණද ඉන් පලක් වී නොමැත. කජින්දනීගේ පියා කොටි සංවිධානයට බැඳී ප්‍රහාරයකින් මියගොස් තිබේ. මව කුලී වැඩක් කර කජින්දනී සහ සෙසු දරුවන් රැකබලා ගත්තාය.පවුලේ වැඩිමලා වූ කජින්දනී ද රෝගියකු වීම පවුලට තවත් දරුණු ප්‍රශ්නයක් වී තිබුණි.පසුගිය මාර්තු 15 වැනිදා යාපනයේ ආඥාපති මේජර් ජෙනරාල් මහින්ද හතුරුසිංහ මහතාගේ උපදෙස් මත යාපනයේ ජනතාව වෙනුවෙන් වෛද්‍ය ජංගම සේවයක් පැවැත්විණි. කොළඹ ප්‍රසිද්ධ විශේෂඥ වෛද්‍යවරු රැසක් ඊට සහභාගි වූහ.හෘද රෝගයෙන් පෙළෙමින් සිටි කජින්දනී තම මව සමඟ මේ අවස්ථාවට සහභාගි වූවාය. ඇයව පරීක්‍ෂා කළේ කොළඹ ආසිරි රෝහලේ හෘද රෝග ඒකකයේ විශේෂඥ වෛද්‍ය ඉන්දියානු ජාතික විවේක් ගුප්තා මහතාය.කජින්දනී පරීක්‍ෂා කළ වෛද්‍ය ගුප්තා ඇයගේ දරුණු තත්ත්වය දැක කලබලයට පත්විය. ඇයට තවත් ජීවත්වීමට හැකිව තිබෙන්නේ දින 15 ක් වැනි කෙටි කාලයක් බව අනාවරණය කර ගැනීමෙන් පසු ඔහු වහාම ඒ ගැන 511 බලසේනාවේ කර්නල් විජේන්ද්‍ර ගුණතිලකට දන්වා සිටියේය.ඇයගේ ජීවිතය එම කෙටි කාලය තුළ බේරාගැනීමට නම් ඉතා ඉක්මනින් ශල්‍යකර්මයක් සිදු කළ යුතු බවත්, ඒ සඳහා රුපියල් ලක්‍ෂ දහයකට ආසන්න සංඛ්‍යාවක් වියදම් වන බවත් කියා සිටියේය.තම දියණියට අත්වෙන්නට යන අවාසනාවන්ත ඉරණම දරාගත නොහැකි වූ කජින්දනීගේ මව දියණියගේ ජීවිතය බේරා දෙන්නැයි කර්නල් විජේන්ද්‍ර සහ වෛද්‍යවරු ඉදිරියේ වැටී හඬා වැළපුනාය.කොහොම හරි ඇයව බේරගන්නම් එම හමුදා නිලධාරියා ස්ථිරවම පවසා ඒ අවස්ථාවේ සිටම ඊට අවශ්‍ය මුදල් සොයා ගැනීමට යොමු විය.හමුදාවේ ළඟම හිතවතකු වූ යාපනේ ඉංජිනේරුවරයකු වූ තිරුබානන්දන් මහතා රුපියල් ලක්‍ෂ හතරක් ලබා දීමට කැමති විය. ඒ ශල්‍යකර්මයට අවශ්‍ය වෑල් දෙක සඳහා යන මුදලයි.අනතුරුව ආසිරි රෝහලට මේ දැරියගේ තත්ත්වය කියා දීමෙන් පසු ආසිරි රෝහලේ වෛද්‍ය අනිල් පෙරේරා, වෛද්‍ය මංජුල කරුණාරත්න සහ වෛද්‍ය විවේක් ගුප්තා කජින්දනීගේ ශල්‍යකර්මය නොමිලේ කර දීමට ඉදිරිපත් වූහ.මේජර් ජෙනරාල් මහින්ද හතුරුසිංහ මහතා කජින්දනී සහ ඇගේ මව නොමිලේ ගුවන් මගින් කොළඹට ගෙන්වා දුන්නේය.දින 15 ක් තුළ මෙලොවින් සමුගැනීමට සිටි කජින්දනීගේ ජීවිතය බේරාගැනීමේ ශල්‍යකර්මය පසුගියදා (30) සර්ථකව සිදු කෙරිණි. ඇගේ සෞඛ්‍ය තත්ත්වය යහපත්ය. ශල්‍යකර්මයෙන් පසු කොළඹ නැවතී ප්‍රතිකාර ලබාගැනීම සඳහා නවාතැන් පහසුකම්, ආහාරපාන ඇතුළු සෙසු අවශ්‍ය දෑ හමුදාව මගින්ම ලබා දී තිබේ.එපමණක් නොවේ පියා අහිමි කජින්දනීගේ පවුලේ දරුවන්ගේ මව යළි යාපනයට යන තෙක් ඔවුන්ගේ ආරක්‍ෂාව සහ සෙසු අවශ්‍යතා ලබාදීමේ වගකීම යාපනයේ 3 වැනි විජයබාහු පාබල රෙජිමේන්තුව මගින් සලසා දී තිබේ.කජින්දනීගේ ජීවිතය බේරාගැනීමේ මහා සද්කාර්ය වෙනුවෙන් යාපනයේ ද්‍රවිඩ ජනතාව යුද හමුදාවට විශේෂ ස්තූතිය පුද කර තිබේ.”මගේ දරුවාගේ ජීවිතය බේරුණේ යුද හමුදාවේ මානුෂිකත්වය නිසයි. ඔවුන් නිසා අද අප සැනසීමෙන් ජීවත් වෙනවා. අප හමුදාවට ණයගැතියි. කජින්දනීගේ මව ප්‍රකාශ කළාය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n1204048</link>
    <topic>පාසල් පරිගණක ඒකක භාවිතයගමේ තරුණ තරුණියන්ටත්</topic>
    <author>ධනුෂ්ක ගොඩකුඹුර සහ මාතර දිසා විශේෂ මාතර මධ්‍යම, මාතර විශේෂ, මාතර සමූහ මාතර සිට</author>
    <content>පාසල්වල පරිගණක ඒකක පාසල් හැර ගිය තරුණ තරුණියන්ටත් භාවිතා කළ හැකි වන අන්දමේ වැඩපිළිවෙළක් සකසා ක්‍රියාත්මක කරන ලෙස ජනාධිපති මහින්ද රාජපක්ෂ මහතා දකුණු පළාත් අධ්‍යාපන ඇමැතිවරයාට උපදෙස් දුන්නේය.නියමු ව්‍යාපෘතියක් ලෙස මෙය දකුණු පළාතෙන් අරඹන ලෙස උපදෙස් දුන් ජනාධිපතිවරයා ඉන් පසුව එය අනෙක් පළාත්වලට හඳුන්වාදිය හැකි බව ප්‍රකාශ කළේය. පාසල්වල පරිගණක ඒකක උදෑසන 8 සිට සවස 1 දක්වා පමණක් ක්‍රියාත්මක වීම අපරාධයක් බව දකුණු පළාත් අධ්‍යාපන ඇමැති චන්දිම රාසපුත්‍ර මහතා පෙන්වා දීමෙන් අනතුරුව ජනාධිපතිවරයා මේ උපදෙස් දුන්නේය.මාතර දිස්ත්‍රික් සංවර්ධන කමිටු රැස්වීමට මාතර දිස්ත්‍රික් ලේකම් කාර්යාලයේ දී ඊයේ (03) එක්වෙමින් මේ උපදෙස් දෙන ලදී.තොරතුරු තාක්ෂණ ක්ෂේත්‍රයේ දියුණුව උදෙසා ජනාධිපතිතුමාගේ මැදිහත්වීම මත විශාල මුදලක් වැය කළත් මෙවැනි කරුණු නිසා එහි නිසි ප්‍රතිඵල ලැබීමට නොහැකි බව ඇමැතිවරයා පෙන්වා දුන්නේය.පාසල් හැර ගිය දරුවන්ට මෙන්ම සුළු පරිමාණ ව්‍යවසායකයන්ට මේ පරිගණක ඒකක මඟින් ප්‍රයෝජන ගැනීමට ඉඩ සලසා දිය යුතු බවත් හැකි නම් පැය විසි හතරම එම ඒකක ක්‍රියාත්මක කළ යුතු බවත් හෙතෙම පැවසීය.ඇමැතිවරයා පෙන්වා දුන් කරුණුවලට සාවධානව කන් දුන් ජනාධිපතිවරයා ප්‍රකාශ කළේ ප්‍රතිපත්තිමය තීන්දුවක් ගෙන මේ යෝජනාව ක්‍රියාත්මක කරන ලෙසයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n1204049</link>
    <topic>මන්නාරම සහල් නැළියෙන් මෙට්‍රික් ටොන් 50,000ක වාර්තාගත අස්වැන්නක්</topic>
    <author>විජයානි එදිරිසිංහ</author>
    <content>වසර තිහක කාලයක් පුරා කොටි සංවිධානයේ පෝෂණයට සහ බංකර් සඳහා යොදාගත් මන්නාරම ‘සහල් නැළිය’ කෙත් යායෙන් මෙවර වී මෙට්‍රික් ටොන් පනස් දහස ඉක්මවා යන අස්වැන්නක් ලැබෙමින් පවතී.මන්නාරම දිසාපති සරත් රවීන්ද්‍ර මහතා ‘දිනමිණ’ට ප්‍රකාශ කළේ මෙවැනි සාර්ථක වී අස්වැන්නක් ලබා ගැනීම සඳහා රජයෙන් ගොවියාට ලබාදෙන පොහොර සහනාධාරය බෙහෙවින් ඉවහල් වූ බවය.වසර තිහක් තිස්සේ කොටි සංවිධානය සහල් නැළියේ කෙත් යාය අහිංසක ද්‍රවිඩ ගොවියන් ලවා ගොවිතැන් කරවාගෙන එහි ආදායම කොටි නායකයන්ගේ පෝෂණයට යොදාගෙන ඉතිරි කොටස බංකර්වල ආරක්ෂාවට ගෝනිකර යොදා ගැනිණි.ත්‍රස්තවාදය අවසන් වීමෙන් පසු මෙහි වගා කටයුතු යුද හමුදාවේ ආරක්ෂාව මධ්‍යයේ ද්‍රවිඩ ජනතාව වෙත සෘජුණම ලබාදුණි. එහි ආදායමද ද්‍රවිඩ ජනතාවට ලබා ගැනීමට අවස්ථාව ලැබී තිබේ.මන්නාරම සහල් නැළිය ඓතිහාසික කෙත් යාය අක්කර දහස් ගණනකින් සමන්විත වෙයි. වර්ග කිලෝමීටර් සිය ගණනක් ඈතට පැතිරී තිබේ. යෝධ වැවෙන් පෝෂණය වන එම කෙත් යාය වටා කුඩා වැව් සිය ගණනක් ඇත.වර්තමාන රජය මගින් එම වැව් සියල්ලක්ම පිළිසකර කර ඇති නිසා වගාවට අවශ්‍ය ජලයද අඩුවක් නොමැතිව ලැබෙන බව දිසාපතිවරයා පවසයි. මෙවර අස්වැන්න ඉහළ යාමත් සමඟම ද්‍රවිඩ ගොවි ජනතාවට විශාල ආදායමක් ලැබී තිබේ.වී අලෙවි මණ්ඩලය, සමුපකාර සමිති, ගොවිජන සේවා ආයතන පමණක් නොව පෞද්ගලික ව්‍යාපාරිකයන්ද මන්නාරම් සහල් නැළියේ වී මිලදී ගැනීම් විශාල වශයෙන් සිදුකරන බවද දිසාපති සරත් රවින්ද්‍ර මහතා පවසයි. එසේ මිලදී ගන්නා වී තොග මන්නාරමේදී සහල් බවට පත්කිරීම එහි ඇති රජයේ මෝල්වලින් සිදුකරගෙන යයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=n12040415</link>
    <topic>පාසල් ළමයින්ට බෙදා දීමට ගෙනා රෙදි තොගයක් මීගමුවේදී අතුරුදහන්</topic>
    <author>කොච්චිකඩේ විශේෂ ඩී. මිහිඳුකුල</author>
    <content>පාසල් ළමයින්ට නොමිලේ බෙදාදීම සඳහා ගබඩා කර තිබූ ලක්ෂ ගණනක් වටිනා නිල ඇඳුම් වලින් කොටසක් අතුරුදහන් වී ඇතැයි කියන සිද්ධියක් සම්බන්ධයෙන් මීගමුව පොලිසියට පැමිණිල්ලක් ලැබී තිබේ.මෙම රෙදි තොගය මීගමුව නගර මධ්‍යයේ පිහිටි රජයේ පාසලක ගබඩාවක තැන්පත් කර තිබී ඇත. මෙහි ආරක්ෂක නිලධාරීහුද සිටිති. ඊයේ (3 දා) දොරෙහි ඉබි යතුරු කඩා දොර විවෘත කර මෙම සොරකම කර ඇතැයි මීගමුව පොලිසියට කර ඇති පැමිණිල්ලේ සඳහන් ය. නැතිවී තිබෙන රෙදි තොගයේ වටිනාකම මෙතෙක් ගණන් බලා නැත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=r1204041</link>
    <topic>පෙම් සබඳතාවට එරෙහි වුණැයිකතුන් තිදෙනකුට කඩු පහර දීලා</topic>
    <author>කොච්චිකඩේ විශේෂ – ඩී. මිහිදුකුල</author>
    <content>ප්‍රේම සම්බන්ධයකට එරෙහි වීම නිසා එකම පවුලේ කාන්තාවන් තිදෙනකුට කඩුවලින් පහර දී නිවෙසේ දේපලවලට ද අලාභහානි සිදුකළේ යැයි කියන සිද්ධියක් සම්බන්ධයෙන් චෝදනා ලැබ රක්ෂිත බන්ධනාගාර ගතව සිටි පුද්ගලයන් දෙදෙනකු එක් අයකුට රු. 5000 බැගින් මුදල් ඇප සහ ලක්‍ෂ 2 බැගින් ශරීර ඇප මත මුදාහැරීමට මීගමුව ප්‍රධාන මහේස්ත්‍රාත් ඒ. එම්. එන්. පී. අමරසිංහ මහතා නියෝග කළේය.මෙලෙස මුදාහැරීමට නියෝග ලැබුවේ කඳවල කටාන ප්‍රදේශයේ පදිංචිකරුවන් දෙදෙනෙකි.පසුගිය 21 දා රාත්‍රී 9.00 ට පමණ විත්තිකරු තවත් පුද්ගලයෙක් සමඟ පැමිණ තම සහෝදරියට, මවට සහ තමාට කඩුවලින් පහර දී තුවාල සිදුකර නිවෙසේ තිබූ දේපළවලට ද අලාභහානි කළ බව පහර කෑමට ලක්වී මීගමුව රෝහලේ ප්‍රතිකාර ලබන කාන්තාවන් තිදෙනාගෙන් අයෙක් පොලිසියට ප්‍රකාශ කර ඇත.ප්‍රේම සම්බන්ධයට පිටුපෑවේ යැයි කියන තරුණියගේ තත්ත්වය තරමක් බරපතළ බව පොලිසිය අධිකරණයට ඉදිරිපත් කළ තොරතුරු වාර්තාවේ සඳහන්ව තිබුණි.මීගමුව පොලිසිය වැඩිදුර පරීක්‍ෂණ මෙහෙයවන අතර නැවත විභාගය ජූලි 23 වැනි දිනට කල් තැබිණි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=r1204042</link>
    <topic>යටිනුවර ගම් රැසකට පානීය ජලය</topic>
    <author>අම්පිටිය සමූහ සිසිර ජයනාත් පීරිස්</author>
    <content>මහින්ද චින්තනයේ ජාතික සවිය ව්‍යාපෘතිය යටතේ යටිනුවර මැතිවරණ කොට්ඨාසයේ මුරුතලාව - පෑලව ඉහළ මැද යන ගම්මානවලට ලක්ෂ 25 ක වියදමෙන් ඉදිකළ ග්‍රාමීය ජලයෝජනා ක්‍රමය පසුගිය දා ජනතා අයිතියට පැවැරිණි.යටිනුවර ආසන සංවිධායක හා වැවිලි කර්මාන්ත නියෝජ්‍ය ඇමැති අර්ල් ගුණසේකර මහතාගේ මෙහෙයවීමෙන් සිදුකළ මෙම ජල යෝජනා ක්‍රමය යටතේ ඉහත සඳහන් ගම්මානවල පවුල් 300 ක් පමණ වූ ජනතාවගේ කලක පටන් පැවති ජල හිඟය නිමාවට පත්වී ඇත.මෙම ජල යෝජනා ක්‍රමය විවෘත කළ නියෝජ්‍ය ඇමැතිවරයා මෙසේ පැවැසීය. අතීතයේ ප්‍රජාතන්ත්‍රවාදය ගැන කථා කළ එජාපයත් ,ජනතා විමුක්ති පෙරමුණත්, බටහිරට ගැතිවී රට අරාජික කිරීමට අසාර්ථක උත්සාහයක් ගන්නා අවස්ථාවක රජය, රටපුරා මෙආකාරයෙන් විවිධ සංවර්ධන සිදුකරමින් සිටිනවා.මින් අනතුරුව නියෝජ්‍ය ඇමැතිවරයාගේ ප්‍රධානත්වයෙන් ප්‍රදේශයේ මහජන සුබසාධන සමිති ප්‍රතිසංවිධාන කිරීමේ කාර්යක්ද සිදු කරනු ලැබීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=r1204043</link>
    <topic>ඉංගිරියේ වියපත් මවකගෙන්අලුත් අවුරුද්දට රසවත් කැවිලි</topic>
    <author>ඉංගිරිය මධ්‍යම සමූහ - පි‍්‍රයදර්ශනී කහවලසිංහ</author>
    <content>දිරිය කාන්තාවන් ගැන ලියැවුණු නොයෙකුත් ප්‍රවෘත්ති පුවත්පත්වල සහ විද්‍යුත් මාධ්‍යවල අපි කොතෙකුත් දැක ඇත්තෙමු. නමින් ඊ.ඒ. මිසිනෝනා වන ඇය - දැන් ගෙවන්නේ දිවියේ 83 වැනි වියයි. දරුවන් හත් දෙනකුගේ මවක් වන ඇය පදිංචිව සිටින්නේ ඉංගිරිය නගරයට නුදුරු නාගස්මණ්ඩිය ගම්මානයේ ය.ජීවිතයේ 83 වැනි කඩඉමට පැමිණියද ඇය සමඟ යොවුන් වියේ තරුණියකට වුවද හරි හරියට වැඩ කිරීමට අපහසුය.ආස්මී, කැවුම්, කොකිස් වැනි ඕනෑම දේශීය කෑම වර්ගයක් සුළු කාලයකදී සෑදීමට උපන් හපනියක වන ඇය සමඟ තරඟ කිරීමට සමතෙක් මේ අවට අහළ ගම් හතකවත් නැති බව නම් සක්සුදක් සේ පැහැදිලිය.මේ දිනවල මිසි ආච්චිගේ දෑතට තත්පරයකදු හෝ ඉස්පාසුවක් නැත්තේ සිංහල අලුත් අවුරුද්ද ළඟටම පැමිණ ඇති නිසාවෙනි.දුර බැහැර ප්‍රදේශවලින් රසකැවිලි ඇණවුම් ලබා දීමට ඇය හමුවට පැමිණෙන ගැනුම්කරුවන්ගෙන් මේ දිනවල ඇගේ නිවෙස පිරී පවතී.“මගෙ දරුවො හැමෝම මට සළකනවා. ඒත් පුතේ, කාටවත් බරක් නොවී ජීවත් වෙන එක තමයි මගෙ බලාපොරොත්තුව. මම මේ වැඩේ පටන් ගත්තේ අවුරුදු 25 දී. මේක ඉස්සර මගෙ අම්මා බොහොම ජයට කළා. ඉන් පස්සේ මම භාර ගත්තා. දැන් මේ රසකැවිලි හැදිල්ලට අවුරුදු 60ක් විතර වෙනවා’ යැයි මිසිනෝනා ආච්චි පැවසුවාය.“මම පුළුවන් තරම් කල් මේ දේ කරනවා. වැඩක් පළක් නොකර හිටියොත් මම ලෙඩෙක් වෙයි. තාමත් මගේ ඇස් පේනවා හොඳට. කන් හොඳට ඇහෙනවා.මගේ වැඩ මමම කර ගන්නවා. ඉතිං තවත් මොනවද? නේද?” ඇය සුන්දරව සිනාවෙමින් අසන්නීය.රසකැවිලි වර්ග අතරින් ඕනෑම දෙයක් හැදීමට සමත් ඇය එපමණක් නොව මැහුම් ගෙතුම්, එම්බ්‍රොයිඩර් වැඩ වලටද, මලු,පැදුරු, වට්ටි, ඇතුළුපත් ආදිය විවීමටද එකසේ සමත් තැනැත්තියකි.ගමේ සහ අවට ඕනෑම දානෙ ගෙයක්, මඟුල් ගෙයක් නොපැකිළව භාර ගන්නා ඇය ඒවාට අවශ්‍ය කැවිලි පෙවිලි සැපයීමේ වගකීම අකුරටම ඉටු කරයි.නාගස්මණ්ඩිය ගමේම පදිංචිකාරියක වන ඩබ්ලිව්. ඒ.සෝමලතා නම් වන ඇය එදා මෙදා තුර කාලයේ පටන්ම මිසි ආච්චිට යෝධ ශක්තියක් වෙමින් ඇය අසළම රැඳී සිටින්නීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=r1204044</link>
    <topic>දෙහිඕවිට හොර ස්කාගාරයක්:පුද්ගලයන් දෙදෙනෙක් සැකපිට</topic>
    <author>සබරගමුව සමූහ ජී. ඩබ්ලිව්. ගාමිණී</author>
    <content>කැගල්ල පොලිස් විශේෂ කාර්ය බළකායේ නිලධාරීන් පිරිසක් විසින් දෙහිඕවිට දිග්ඇළ - දිගල ප්‍රදේශයේ නීති විරෝධී මත්පැන් පෙරීමේ යෙදී සිටි සැකකරුවන් දෙදෙනෙක් අත්අඩංගුවට ගන්නා ලදී.මත්පැන් මිලිලීටර් එක් ලක්ෂ තිස්පන් දහසක්, ගෝඩා මිලි ලීටර් දස ලක්ෂ හැටපන් දහසක් සහ පෙරීමට ගන්නා උපකරණද සමඟ පසුගියදා අත්අඩංගුවට ගැනීම සිදු වුණි.මෙම නීතිමය පියවර ගැනීම සඳහා සැකකරුවන් සහ උපකරණ අවිස්සාවේල්ල පොලිසියට භාර දී ඇත.මෙම වැටලීමට කෑගල්ල පොලිස් විශේෂ කාර්ය බළකායේ ස්ථානාධිපති පො.ප. සී.ජේ. ඩී. වික්‍රමනායක, උ.පො.ප. හෙට්ටිආරච්චි ඇතුළු නිලධාරීන් ප්‍රධාන කණ්ඩායමක් සහභාගි වූහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=r1204045</link>
    <topic>හෝටලයේ නම වැරැදියට තේරුම්ගෙනනැන්දම්මාගෙන් බෑනාට දෝස්මුර</topic>
    <author>හංවැල්ල සමූහ – ධර්මසිරි විජේරත්න</author>
    <content>මංගලිකාගේ මව පුහු මානයෙන් ඉපිලී ගිය තැනැත්තියක් වූ අතර වචනයකින් පවා මදිපුංචිකමක් සිදුවුවහොත් වහා කිපෙන සුළු අයකු වූවාය.පාසල් වියේ සිට දැන හඳුනාගත් සරත් හැර අන් කිසිවකු සමඟ විවාහ නොවන බව මංගලිකා තරයේ කියා සිටි හෙයින් දෙපාර්ශ්වය හමුවී විවාහයට දින නියම කැර ගත්හ.  ඊට මත්තෙන් මංගල මුදු සෑදීමට යෑමට දිනයක් ද නියම කැරිණ.නියමිත දිනයේ පෙ. ව. 11.00 ට පමණ සරත් හංවැල්ල බස් නැවතුම්පොළට පැමිණ සිටි අතර ඊට මඳ වේලාවකට පසුව මංගලිකා ද එහි පැමිණියේ සිය මවත් සමඟය. ඉන් පසුව ඔවුන් තිදෙනා හංවැල්ල නගරයේ රන් භාණ්ඩ වෙළෙඳසල් කිහිපයකට ගොස් ගණන් හිලව් විමසා බැලූ නමුත් ඒ එකම තැනක්වත් මංගලිකාගේ මවගේ හිතට ඇල්ලුවේ නැත.අවුරුදු ගණනකට කලින් මමත් බඩු හදවාපු හොඳ තැනක් තිබෙනව අපි එතැනටත් ගිහින් බලමු යයි මංගලිකාගේ මව කීවාය.ඒ අනුව තිදෙනා තවත් ස්වර්ණාභරණ වෙළෙඳසලකට ගියහ. වෙන තැන්වලට වඩා සාධාරණ මිලකට මුදු සාදා දීමට එහි අයිතිකරු එකඟ වූයේ මංගලිකාගේ මව විශ්‍රාම යෑමට පෙර ඉගැන්වූ විදුහලේ සේවය කළ සිරියලතා ගුරු මහත්මිය රන් භාණ්ඩ වෙළෙඳසල් හිමියාගේ මිතුරියක වූ නිසාය.ඒ වන විට වේලාව දහවල් 12.45 පමණ විය. “දැන් හොඳටම දවල් වෙලානෙ අපි අම්බලමට ගිහින් කෑම ටිකක් කාලම යමු යයි සරත් යෝජනා කරමින් එහි යෑමට ත්‍රිරෝද රථයකට ද සංඥා කළේය.අම්බලමට යන්න? ඔය ළමය හිතුවද අපි කෑම කන්න අම්බලම් ගානෙ යන හිඟන්නො කියල? මංගලිකාගේ මව කෝපයෙන් පැවසුවේ සරත් දෙස රවා බලමිනි.නෑ... නෑ... අම්මෙ කලබල වෛන්න එපා. අම්බලම කියන්නේ මේ ළඟ තියෙන ලොකු හෝටලයකට මංගලිකා කරුණු පහදා දුන්නාය.හැබෑද? කවුද ළමයො දන්නෙ. දැන් කන බොන තැන්වලට දාන විච්චූරණ නම්. අපේ කාලෙ අම්බලම කිව්වෙ දුගී මගී යාචකයන් ගිමන් හරින තැනකටනෙ, ඒකයි මං එහෙම කතා කළේ කියමින් මංගලිකාගේ මව ත්‍රිරෝද රථයට ගොඩවූයේ දිවා ආහාර ගැනීමට “අම්බලම” ට යෑමටය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=r1204046</link>
    <topic>නීති විරෝධී පුපුරන ද්‍රව්‍ය නිෂ්පාදනය කර ගබඩාකළ පුද්ගලයෙකුට 8000ක දඩයක්</topic>
    <author>කොච්චිකඩේ විශේෂ - ඩී. මිහිඳුකුල</author>
    <content>පුපුරනද්‍රව්‍ය ආඥාපනත උල්ලංඝනය කරමින් අවසර පත්‍රයක් ලබානොගෙන රතිඤ්ඤා ඇතුළු ගිනිකෙළි භාණ්ඩ නිෂ්පාදනය කර ගබඩාකර තබාගත්තේ යැයි කියන සිද්ධියක් සම්බන්ධයෙන් චෝදනා ලැබ වරද පිළිගත් තැනැත්තකුට මීගමුව අතිරේක මහේස්ත්‍රාත් ඩබ්ලිව්. කේ. දුලානි, එස්. වීරතුංග මහත්මිය රු. 8000ක දඩයක් ගෙවන ලෙස නියෝග කළාය.අධිකරණයට ඉදිරිපත් කළ ගිනිකෙළි භාණ්ඩ සියල්ල විනාශකර දමන ලෙසද නියෝගයේ සඳහන් කර තිබුණි.මෙලෙස දඩ මුදල් ගෙවීමට නියම වූයේ කිඹුලාපිටිය සූරියගාඩ්න් පදිංචි ලසිත අරවින්ද පෙරේරා නැමැති තැනැත්තකුටය.මීගමුව පොලිසියේ පාරිසරික ඒකකයේ පොලිස් සැරයන් පී. එච්. බන්දුල මහතා සැකකරු අත්අඩංගුවට ගෙන අධිකරණයට ඉදිරිපත් කෙළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=r1204047</link>
    <topic>මහනුවර ඩී. එස්. සේනානායක අනුස්මරණපුස්තකාල ගොඩනැගිල්ලේ ඉදිකිරීම් අතරමඟ</topic>
    <author>මධ්‍යම පළාත් විශේෂ පාලිත අලකේශ්වර</author>
    <content>වසර හයකට පෙර ගින්නෙන් විනාශ වූ මහනුවර ඩී. එස්. සේනානායක අනුස්මරණ පුස්තකාලය හා ශ්‍රවණාගාරය පිහිටි භූමියේ රු. ලක්ෂ 6000ක් වැයකොට ඉදිකිරීමට යෝජිත නව ගොඩනැගිල්ල තැනීම් කටයුතු ඇරඹීම පමාවෙමින් පවතින බව ප්‍රදේශවාසීහු කියති.යෝජිත නව පුස්තකාල ගොඩනැගිල්ල ශ්‍රවණාගාරයක්, තොරතුරු හා තාක්ෂණ සේවා මධ්‍යස්ථානයක්, ප්‍රදර්ශන ශාලාවක්, සාකච්ඡා කාමරයක් ආදියෙන් සමන්විත වන අතර, ගොඩනැගිල්ල මහල් පහකින් යුක්තය.රාජ්‍ය ඉංජිනේරු සංස්ථා උපදේශකත්වයෙන් ඉදිකිරීමට යෝජිත මේ නව ගොඩනැගිලිවල ඉදිකිරීම් කටයුතු ඇරැඹීම පමාවෙමින් පවතින බව කියති.  .</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=r1204048</link>
    <topic>ගම්පහ ඉඹුල්ගොඩට ජල ව්‍යාපෘති</topic>
    <author>ගම්පහ සංචාරක නිමල් ජයසිංහ</author>
    <content>ගම්පහ ප්‍රාදේශීය සභා බල ප්‍රදේශයට අයත් ඉඹුල්ගොඩ, රෑනගල, මාහේනවත්ත, ඇතුළු ගම් හතරක ජනතාවට බලවත් ගැටලුවක්ව තිබූ පානීය ජල ප්‍රශ්නය විසඳාදීමට ආර්ථික සංවර්ධන ඇමැති බැසිල් රාජපක්ෂ මහතා කටයුතු යොදා ඇත.මිලියන 400ක් ප්‍රතිපාදන යොදවා පානීය ජල ව්‍යාපෘතියක වැඩ කටයුතු පසුගියදා ඉඹුල්ගොඩ රෑනගලදී ආරම්භ කෙරිණි. ගම්පහ පාර්ලිමේන්තු මන්ත්‍රී දේශීය වෛද්‍ය නියෝජ්‍ය ඇමැති පණ්ඩු බණ්ඩාරනායක මහතාගේ සහ ගම්පහ ප්‍රාදේශීය සභාවේ උප සභාපති ජයන්ත මුදන්නායක මහත්වරුන්ගේ ඉල්ලීමක් පරිදි මේ ව්‍යාපෘතිය ක්‍රියාත්මක කෙරේ.මේ මඟින් ප්‍රදේශයේ විශාල ජනතාවකට සෙත සැලසෙනු ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=r1204049</link>
    <topic>මත්පැන් බී සූර්වු රත්නපාල හොද්දට පොල් කිරි වෙනුවට කිතුල් රා දාලා</topic>
    <author>අම්පිටිය සමූහ සිසිර ජයනාත් පීරිස්</author>
    <content>රත්නපාල රා බීමට දැඩි පෙරේතකමක් දක්වයි. මේ පෙරේතකම හේතුවෙන් විවිධ අපහසුතාවන්ට ලක්වන රත්නපාල ඒ වෙනුවෙන් බිරියගෙන් නිතරම බැනුම් අසයි. බිරියට තරමක් බියක්ද ඔහුට තිබේ.දිනක් සවස් යාමයේ රත්නපාලගේ බිරිය හදිසි අවශ්‍යතාවකට ඥාතියකුගේ ගෙදරට යන බවත් සවස් වුණොත් බතක්, මාළුවක් පිස තියන්න යැයි රත්නපාලට අණකොට ගමනක් ගියාය.පස්වනක් පී‍්‍රතියට පත් රත්නපාල ගම්මණ්ඩියට දුවගොස් කිතුල් රා පොල්කටු දෙකක් බී තවත් පොල්කටු දෙකක් බෝතලයකට දමාගෙන හනික ගෙදර ආවේ බිරියගේ අණ සිහිවීමෙන් ය.බත් මුට්ටිය ලිපතබා මේසය උඩ වූ කෝප්ප දෙකෙන් එකක් ගෙන එයට රා බෝතලයෙන් අඩක් දමා උගුරක් පානය කොට ව්‍යංජනයක් සැදීමට ලෑස්ති විය.නිවසේ තිබූ ගෝවා ගෙඩියක් සිහින්ව ලියා ඊට මිරිස්, තුනපහ එක්කළ රත්නපාල ව්‍යංජනයට පොල් කිරි දැමීමට පොල් ගා කිරි මිරිකා මේසය උඩ තිබූ කෝප්පයකට මිරිකූ කිරිටික දැමීය.වැඩ කරන අතරවාරයේ තමන් ගෙනා රා බෝතලයෙන් උගුර බැගින්, වරින් වර බීම නිසා තරමක සූර්වී සිටි රත්නපාල මිරිකූ පොල් කිරි කෝප්පය යැයි සිතා රා කෝප්පය තැම්බීගෙන එන ගෝවා ව්‍යංජනයට එක් කෙළේය. ටික වේලාවකින් තවත් රා උගුරක් බීමට කිරි කෝප්පය කටට ගෙන උගුරක් බීවේය.පොල් කිරි බව දැනගත් වහාම බීම නතර කළ රත්නපාල ඉතිරි පොල් කිරි ටිකත් හොද්දට දැම්මේය.රෑ බෝවී නිවෙසට ආ බිරිය ටික වෙලාවකින් ඔයා කෑවද, මට බඩගිනියි කියා බත් බෙදා රත්නපාලට එක පිඟානක් දී අනික අනුභව කළාය.අද පුදුම රසයිනේ ගෝව මාළුව, ඔයාට හොඳ අත්ගුණයක් තියෙනවා, මම ආසයි ඔයා හැමදාම උයනවානම් කියන විට රත්නපාල මුනිවත රැක්කේ රසය කෙසේ වෙතත් ගෝව මාළුවට රා කෝප්පයක් දැමූ බව බිරිය දැනගත්තොත් ගෝවා ඇතිලිය පිටින් හිසට හළන බව දැනගෙනය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=r12040410</link>
    <topic>යටියන්තොට-පන්නල ආඩෝස් ජනපදයේනිවාස 65කට ජල පහසුකම් නෑ</topic>
    <author>යටියන්තොට සමූහ කුමාරසිංහ ගුණදාස</author>
    <content>යටියන්තොට පන්නල ආඩෝස් ජනපදයේ නිවාස 65කට පමණ ජලය නැතිව ගැටලු රැසකට මුහුණ දීමට සිදුවී තිබේ. 2001 දී යටියන්තොට ප්‍රාදේශීය සභාව මගින් ජල ව්‍යාපෘතියක් අරඹා විශාල ජල ටැංකියක් සාදා ජලය ලබා දුන්නද එය ගෙවල් 15කට 20කට පමණක් සීමා වී ඇතැයි ගම්වැසියෝ කියති.ඔව්හු මෙසේ කීහ.ඩබ්ලිව්. ආර්. ඥාණවතී - මේ ජනපදයේ නිවාස 80ක් පමණ තිබෙනවා. ජල ව්‍යාපෘතියෙන් අපට වතුර දෙන්නේ නෑ. පහලට වතුර එන්න දෙන්නේ නෑ. සමහර තැන්වල “ස්ටොක්” කරාම දමා අවහිර කරගෙන. මේ ගැන බලධාරීන්ට කිවුවා වැඩක් වුණේ නෑ.පී. ඩබ්ලිව්. නන්දලතා - කිලෝ මීටර් 1/2ක් විතර දුර ඇවිත් රිටිගහ ඔයෙන් වතුර රැගෙන යනවා. උදේට පාසල් යන දරුවන්ගේ අවශ්‍යතාවලට ජලය ඕනෑ. හුගක් දිනවල දී රෑ වෙලා ඔයට ඇවිත් වතුර ගෙන යනවා. උඩහ තියන ජල පයිප්ප අපටත් ලබා දෙන්න.ගිහාන් කෞෂල්‍ය - 2001 දී යටියන්තොට ප්‍රාදේශීය සභාව මගින් උඩහ අමුණක් බැඳලා ටැංකියක් හදා මුළු ගම්මානයට ම වතුර දුන්නා. එයට අපිත් රුපියල් 1000/= කින් දායක වුණා. දැන් මේ ජලය නිවාස 15කට පමණ සීමා වෙලා පහලට එළා තිබූ පයිප්පත් නෑ. දැන් මේ ප්‍රදේශය බුලත්කොහුපිටිය ප්‍රාදේශීය සභාවට අයත් වෙන්නේ. මුදලක් අයකර හෝ අපටත් ජලය ලබාගත හැකි ක්‍රමයක් සකස් කර දෙන්න..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=s1204041</link>
    <topic>මහේලගේ සුපිරි ශතකයෙන්ශ්‍රී ලංකා පිල හිස ඔසවයි</topic>
    <author>පි‍්‍රන්ස් ගුණසේකර</author>
    <content>ශ්‍රී ලංකාව හා එංගලන්තය අතර පී.සර ඕවල් ක්‍රීඩාංගණයේදී ඊයේ ආරම්භවූ දෙවැනි ටෙස්ට් ක්‍රිකට් තරගයේ මුලින් පන්දුවට පහරදුන් ශ්‍රී ලංකා පිළ කඩුලු 6කට ලකුණු 238ක් ලබා සතුටුදායක තත්වයකින් පළමු දිනය නිමා කළේය.සුපිරි ඉනිමක් ක්‍රීඩා කළ මහේල ජයවර්ධන ලකුණු 105ක් ලැබූ අතර, දිනය නිමා වෙද්දී ඇන්ජලෝ මැතිව්ස් නොදැවී ලකුණු 41ක් හා සුරාජ් රන්දීව් නොදැවී ලකුණු 5ක් ලබා සිටියහ.මහේල ඊයේ දිනයේදී වාර්තා කළේ තම 31වැනි ටෙස්ට් ශතකයයි.පී.සරා ඕවල් ක්‍රීඩාංගණයේ ඔහු ලැබූ දෙවැනි ශතකය මෙය විය.මිනිත්තු 300කට අධික කාලයක් කඩුල්ලේ රැදී සිටි මහේල පන්දු 216කට මුහුණ දී හතරේ පහර 11ක් හා හයේ පහරක් එල්ල කළේය.ස්වාන්ගේ දග පන්දුවක් වම් ඉන්න කෙළින් පතිතවී මැද ඉන්නට පැමිණෙද්දී කඩුල්ල මුවා කිරීමේ වරදට හසුවී මහේල දැවී යද්දී ශ්‍රී ලංකා ලකුණු පුවරුව කඩුලු 5කට ලකුණු 216ක් විය.මහේලගේ දැවී යෑමෙන් මිනිත්තු 22ක් ගෙවෙද්දී ප්‍රසන්න ජයවර්ධන ලකුණු 7කට දැවී ගියේය.ගාල්ලේ පැවැති පළමු ටෙස්ට් තරගයේ මෙන්ම මේ තරගයේදී ශ්‍රී ලංකා පිළ ආරම්භයේදී පසු බැසීමකට ලක් විය.ගාල්ලේදී ලකුණු 180ක් ලැබූ නායක මහේල ජයවර්ධන මේ තරගයේදී සුපරික්ෂාකාරීව ඉනිම ගොඩ නැගීම දුටු බොහෝ දෙනාට සිහිපත් වූයේ පළමු ටෙස්ට් තරගයේ ඔහුගේ ඉනිමයි.ඊයේ තරගයේ පළමු දිනයේ මහේලගේ කැපවීම පළමු ටෙස්ට් තරයට බොහෝ සෙයින් සමානය.වසර 30කට පෙර ශ්‍රී ලංකාව මෙම ක්‍රීඩාංගනයේදී එංගලන්තය සමග පැවැත්වූ මංගල ටෙස්ට් තරගයේ පළමු දිනයේදී මේ හා සමාන තත්ත්වයක් උදාවී තිබුණි.බන්ධුල වර්ණපුරගේ නායකත්වයෙන් පිටියට පිවිසි ශ්‍රී ලංකා පිලේ පළමු කඩුලු හතර ලකුණු 34කට දැවී ගොස් තිබියදී රංජන් මඩුගල්ල(65) හා අර්ජුන රණතුංග(54)පස්වැනි කඩුල්ලට ලකුණු 99ක සම්බන්ධතාවක් ගොඩ නැගූහ.ඊයේ තරගයේදී ශ්‍රී ලංකා ඉනිමේ මුල් කඩුලු තුනම ලකුණු 30කට බිදවැටී තිබියදී මහේල සමග එක්වූ තිලාන් සමරවීර 4වැනි කඩුල්ලට ලකුණු 124ක සම්බන්ධතාවක් එක් කිරීම ශ්‍රී ලංකා ඉනිමට විශාල ශක්තියක් විය.මිනිත්තු 189ක් කඩුල්ලේ රැදී සිටි තිලාන් පන්දු 129කදී හතරේ පහර 5ක් සමග ලකුණු 54ක් ලබාසිටියදී මද වේග පන්දු යැවූ ටිම් බ්‍රෙස්නන්ගේ පන්දුවකට කඩුල්ල මුවා කිරීමේ වරදට හසුවී ක්‍රීඩාගාරයට ගියේය.කාසියේ වාසිය දිනාගත් ශ්‍රී ලංකා පිල මුලින් පන්දුවට පහරදීමට තීරණය කළ අතර ආරම්භක පිතිකරුවන් යුගලය වූ ළහිරු තිරිමාන්න හා ටී.එම්.ඩිල්ශාන්ට වැඩිවේලාවක් කඩුල්ලේ රැදීසිටීමට නොහැකි විය.සංගක්කාර පළමු පන්දුවෙන්ම ලකුණු බින්දුවකට දැවීයෑම ශ්‍රී ලංකා පිළට තවත් පීඩනයක් විය.සංගක්කාර පළමු ටෙස්ට් තරගයේදී පළමු ඉනිමේදීද ලකුණු බිංදුවකට දැවී ගියේය.ශ්‍රී ලංකා පිළේ මුල් කඩුලු තුනම දවා ගැනීමට සමත්වූයේ ආරම්භක පන්දු යැවූ ජේම්ස් ඇන්ඩර්සන් විසිනි.ඇන්ඩර්සන් එවූ පන්දුවකට තිරිමාන්න කඩුල්ල මුවා කිරීමේ වරදට හසුවූ අතර විනිසුරු ජේම්ස් ඔසෙන්ෆෝඩ් දුන් තීන්දුව පිතිකරු අභියෝගයකට ලක් කළේය.එහෙත් විනිසුරු රොඩ් ටකර් රූපවාහිනී පුනරූපන තුලින් දැවීයෑමේ තීරණය නිවැරැදි බව සනාථ කළේය.වෙනදාට වඩා රස්නයක් සහිත කාලගුණික තත්ත්වයක් මැද ක්‍රීඩා කළ එංගලන්ත ක්‍රීඩකයෝ අධික වෙහෙසකර බවක් පෙන්නුම් කළහ.පන්දු යවන්නන් හත්දෙනෙකු කැදවීමට නායක ඇන්ඩෘ ස්ට්‍රවුස්ට සිදුවුවද ඇන්ඩර්සන් කඩුලු 3ක් හා ෆින්,බ්‍රෙස්නන්,ස්වාන් කඩුල්ල බැගින් බිද හෙලා ගත්හ.පී.සරා ඕවල් ක්‍රීඩංගණයට වසර දෙකකට පසුව ලැබුණු ටෙස්ට් තරගය නැරැඹීමට විශාල ප්‍රෙුක්ෂක පිරිසක් පැමිණ සිටීම කැපී පෙනුණි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=s1204042</link>
    <topic>මහා සිංහ සංග්‍රාමයේ ජය මහානාම විදුහලට</topic>
    <author/>
    <content>දෙහිවල එස්. ද එස්. ජයසිංහ විදුහල සහ මහානාම විදුහල අතර පැවැති තුන්වැනි “මහා සිංහ සංග්‍රාම” ක්‍රිකට් තරගයෙන් කඩුලු 10ක ජයක් අත්කර ගැනීමට මහානාම විදුහල සමත්විය.පසුගියදා මොරටුව ද සොයිසා ක්‍රීඩාංගණයේ පැවැති මේ තරගයේ වීරයා ලෙස මහානාම විදුහල් පිලේ නායක අනිල ධනංජය සම්මාන දිනා ගත්තේය. මහා සිංහ සංග්‍රාම ඉතිහාසයේ ප්‍රථම පූර්ණ වියග්‍රහණය මහානාම විදුහලට හිමිවීම විශේෂ සිදුවීමකි.තරගයේ වීරයා - අකිල ධනංජය (මහනාම විදුහල් නායක) හොඳම පිතිකරු කසුන් මධුසංක (මහනාම) හොඳම පන්දු යවන්නා - හෂාන් හේවානායක (ජයසිංහ විදුහල) හොඳම පන්දු රකින්නා සුපුන් මධුරංග (මහානාම)මහානාම පළමු ඉනිම - 258 (සියලුදෙනා දැවී) කසුන් මධුසංක 77, අනිල ධනංජය 62, සුපුන් මධුරංග 56 (හෂාන් හේවානායක 97/4) සහ දෙවැනි ඉනිම 18යි (කිසිවකු නොදැවී)ජයසිංහ පළමු ඉනිම - 113 (සියලුදෙනා දැවී) අනිල ධනංජය 20/4, සුපුන් මධුරංග 47/3, සරාන් සුදර්ශන 4/2) සහ දෙවැනි ඉනිම - 163 (සියලු දෙනා දැවී) අසේල සම්පත් 40, ඉෂාර කුරුවිට 34, ළහිරු සිල්වා 25, මධුසංඛ ලක්ෂාන් 25 (අනිල ධනංජය 29/4, සුපුන් මධුරංග 42/4, කසුන් මධුසංක 24/2).</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=s1204043</link>
    <topic>රෙඩ් රොබින්ස්පාපැදි සවාරිය 8දා</topic>
    <author/>
    <content>රත්ගම රෙඩ් රොබින්ස් ක්‍රීඩා සමාජය තිස් පස් වනවරටත් පවත්වනු ලබන බක් මහ සැණකෙළියේ ප්‍රථම විශේෂාංගය වන මහා පාපැදි සවාරිය අප්‍රේ්ල් 8 වැනිදා රත්ගම මංසන්ධියෙන් උදෑසන 7.00 ට ආරම්භ කෙරේ.සැතපුම් සියයක දුරකින් යුත් මෙම තරගය ශ්‍රී ලංකා පා පැදි සංගමයේ පූර්ණ අධීක්ෂණය යටතේ පැවැත්වේ.මෙහි ප්‍රථම ස්ථානය සඳහා මුදලින් රුපියල් 40000, දෙවැනි ස්ථානය සඳහා රුපියල් 30,000, තෙවැන ස්ථානය සඳහා 10,000 ක් ත්‍යාග වශයෙන් පිරිනැමේ.තරගය අවසන් කරන සෑම තරගකරුවකුටම මුදල් ත්‍යාගයක් ලබාදීමට ක්‍රීඩා සමාජය බලාපොරොත්තු වේ.මුළු දිවයිනටම විවෘතව පැවැත්වෙන මෙම තරගයේ තොරතුරු ලබා ගැනීම සඳහා ලේකම් සහන් (0724772222) අංකය අමතන ලෙස සංවිධායකයෝ දන්වා සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=s1204044</link>
    <topic>රට වෙනුවෙන් ක්‍රීඩා කිරීම තරම් ආඩම්බරයක් ක්‍රීඩකයකුට නෑ</topic>
    <author>ෆවුස් මොහොමඩ්</author>
    <content>රට වෙනුවෙන් ක්‍රීඩා කිරීමට ලැබීම තරම් ආඩම්බරයක් ක්‍රීඩකයකුට නැති බවත්, එවැනි අවස්ථාවක් එනතුරු සෑම ක්‍රීඩකයකුම මඟ බලා සිටින බවත් ජාතික රගර් කණ්ඩායමේ නායක යෝෂිත රාජපක්ෂ පැවසීය.“මේ අවස්ථාව උදා කර ගන්න සෑම ක්‍රීඩකයකුම බලා සිටිනවා. එවැනි වාතාවරණයක් තුළ ඇතැම් ජ්‍යෙෂ්ඨ රගර් ක්‍රීඩකයන් රට වෙනුවන් ක්‍රීඩා කිරීම පසෙකලා වෙනත් රටවල ක්‍රීඩා කිරීමට යාම හෝ විවේක ගැනීමට හෝ තීරණය කිරීම දේශද්‍රෝහී ක්‍රියාවක් හැටියටයි මම දකින්නේ.” යෝෂිත වැඩිදුරටත් සඳහන් කළේය.ජාතික රගර් කණඩායමේ නායකයා මේ අදහස් පළ කලේ ආසියානු රටවල් පහේ පළමු කොටසේ රගර් තරගාවලිය නියෝජනය කරන ශ්‍රී ලංකා රගර් පිලට නේෂන් ලංකා ෆිනෑන්ස් සමාගමේ අනුග්‍රාහකත්වය පිරිනැමීම වෙනුවෙන් ඊයේ (3) හැව්ලොක්ස් ක්‍රීඩා සමාජයේ පැවැති මාධ්‍ය හමුවෙන් අනතුරුව දිනමිණ කළ විමසුමකදීය.“කොහොම වුණත් මේ තරගාවලිය තුළ සාර්ථකව දස්කම් දැක්වීමට අපේ ක්‍රීඩකයන්ට හැකිවේවි කියලා මම විශ්වාස කරනවා. මගේ කණ්ඩායමේ වැඩිපුර නවක ක්‍රීඩකයන් හිටියත් ඔවුන්ට පසුගිය සති කීපය තුළදී හොඳ පුහුණුවීමක් ලැබුණා.කණ්ඩායමේ නව පුහුණුකරු ඉතා හොඳින් අපිව පුහුණුවීම් කටයුතුවල යෙදවීමත් අතිරේක පීඩනයකින් තොරව පුහුණුවීම් කිරීමට පසුබිම සැකසීමත් සතුටට කරුණක්” ඔහු පැවසීය.ෆයිව් නේෂන්ස් තරගාවලියට සහභාගී වන සෙසු කණ්ඩායම් වන පිලිපීනය, චීන තායිපේ සහ සිංගප්පූරුව දක්‍ෂතාවලින් පරිපූර්ණ කණ්ඩායම් වුවත් හොඳ තරගයක් දීමට බලාපොරොත්තු වන බවද යෝෂිත සඳහන් කළේය.ලබන 15 වැනිදා පිලිපීනයේදී ඇරැඹෙන මේ තරගාවලියට ප්‍රථම ශ්‍රී ලංකා ක්‍රීඩකයන් හොංකොං නුවරදී එරට ක්‍රීඩකයන් සමග පුහුණු සැසියකටද සහභාගී වීමට නියමිතය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=s1204045</link>
    <topic>මොරොන්තුඩුව ධම්මානන්ද පොතුපිටිය මැදි විදුහල් මංගල මහා ක්‍රිකට් ගැටුම අද</topic>
    <author>එච්.එල්.සුනිල් ශාන්ත කළුතර ඩේලිනිවුස්</author>
    <content>පොතුපිටිය මහා විද්‍යාලයත්, මොරොන්තුඩුව ධම්මානන්ද මහා විද්‍යාලයත් අතර මංගල මහා ක්‍රිකට් ගැටුම අද (4) මොරොන්තුඩුව ධම්මානන්ද විද්‍යාලයීය ක්‍රීඩාංගණයේදී පැවැත්වේ.ධම්මානන්ද මහා විදුහලෙහි 15න් පහළ ක්‍රිකට් කණ්ඩායමට පී.ටී. වික්‍රමාරච්චි නායකත්වය දෙන අතර පොතුපිටිය මහා විද්‍යාලයේ නායකත්වය දරනුයේ අනුහස් කාවින්දය මොරොන්තුඩුව ධම්මානන්ද මහා විද්‍යාලයීය කණ්ඩායමේ දක්ෂ පිතිකරුවන් හා පන්දු යවන්නන් කිහිප දෙනෙක්ම සිටීම නිසා එම විදුහල මෙවර මුල්ම ගැටුමේදී ජයගනු ඇතැයි එම විදුහලේ ක්‍රිකට් පුහුණුකරු පෙතන්ගොඩ මහතා බලාපොරොත්තු වේ.පොතුපිටිය මහා විද්‍යාලය යනු කළුතර පුරවරයේ වොලිබෝල් ක්‍රීඩාව සඳහා ප්‍රකටව සිටින අපරාජිත කණ්ඩායමක් වන බැවින් උපතින්ම වොලිබෝල් ක්‍රීඩාවට උපන් හපන්කම් දක්වන පොතුපිටිය ක්‍රීඩකයන් ක්‍රිකට් ක්‍රීඩාව අතින්ද කළුතර පුරවරයේ විශිෂ්ට කණ්ඩායමක් වනු ඇතැයි පොතුපිටිය ම.විද්‍යාලයීය ක්‍රිකට් පුහුණුකරු මිලින්ද ධර්මසේන මහතා අපේක්ෂා කරයි.2011, හොරණ රාජකීය (ප්‍රාථමික) විදුහල සමඟ පැවැති තරඟයකදී ද ( රන් කැකුළු ක්‍රිකට් තරගය) තවත් තරග 4 ක දීද කඩුලු 14 ක් ලබා සිටින ආරම්භක පිතිකරු , අනුහස් කාවින්ද පොතුපිටිය කණ්ඩායමේ දක්ෂ හා ජනපි‍්‍රය ක්‍රීඩකයෙකි. ඔහු දක්ෂ තුන් ඉරියව් ක්‍රීඩකයකු ද වේ. එමෙන්ම, ආරම්භක වේග පන්දු යවන්නෙකු මෙන්ම වේගයෙන් පන්දුවට පහර දෙන ශශික ඩිල්ශාන් සිල්වා, ලකුණු අතර සිටින දක්ෂ ක්‍රීඩකයෙකි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=s1204046</link>
    <topic>වසන්ත බැඩ්මින්ටන්අප්‍රේල් 25 සිට නුවරඑළියේදී</topic>
    <author/>
    <content>මධ්‍යම පළාත් බැඩ්මින්ටන් සංගමය මෙහෙයවන ‘වසන්ත තරගාවලිය’ අප්‍රේල් 25 සිට 29 දක්වා නුවරඑළිය සිනෙසිටාජ් ගෘහස්ථ ක්‍රීඩාංගාරයේදී පැවැත්වේ.මුල්වරට කෘතිම පලසක් ඇතිරූ ක්‍රීඩා පිටියකදී පැවැත්වෙන මෙය පළමු පෙළ ශ්‍රේණිගත තරගාවලියකි.වයස 11,13,15 පහළ ඒකළ තරග, වයස 17,19 පහළ ඒකළ, යුගල හා මිශ්‍ර යුගල තරග, විවෘත පිරිමි හා කාන්තා තරග, ප්‍රවීණ හා මාස්ටර්ස් තරග මෙයට ඇතුලත්ය. අයැදුම්පත් භාරගැනීම අප්‍රේල් 14 දිනෙන් අවසන් වන අතර වැඩි විස්තර 2686264 දුරකථනයෙන් ලබාගත හැක..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=s1204047</link>
    <topic>සය සාමාජික ක්‍රිකට් 7-8 දෙදින</topic>
    <author>මහින්ද ජිනදාස</author>
    <content>නිට්ටඹුව රන්පොකුණගම තරුණ කැළ සංවිධානය කරන දීප ව්‍යාප්ත සය සාමාජික සැහැල්ලු පන්දු ක්‍රිකට් තරගාවලිය මෙම 7, 8 යන දිනයන්හි රන්පොකුණගම ප්‍රධාන ක්‍රීඩාංගණයේදී (පන්සල අසල) පැවැත්වේ.මෙම තරගමාලාවේ සූරතාව දිනාගන්නා කණ්ඩායමට සූරතා කුසලානය සමග මුදලින් රුපියල් 20,000 ක් ද, අනුසූරතාව දිනාගන්නා පිලට අනුසූරතා කුසලානය සමඟ මුදලින් රුපියල් 15,000 ක් ද, පිරිනැමේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=s1204048</link>
    <topic>කොළඹ කලාප පාසල් ක්‍රීඩා අද සහ හෙට</topic>
    <author/>
    <content>කොළඹ අධ්‍යාපන කලාප පාසල් ක්‍රීඩා තරගාවලිය අද (4) සහ හෙට (5) දෙදින හෝමාගම දියගම මහින්ද රාජපක්‍ෂ ක්‍රීඩාංගණයේදී පැවැත්වේ.මේ තරගාවලියේ සමාප්ති උළෙලේ ප්‍රධාන ආරාධිත අමුත්තා ලෙස බස්නාහිර පළාත් ප්‍රධාන අමාත්‍ය ප්‍රසන්න රණතුංග මැතිතුමා සහභාගි වේ.බස්නාහිර පළාත් ක්‍රීඩා අමාත්‍ය උපාලි කොඩිකාර මැතිතුමා ඇතුලු සම්භාවනීය අමුත්තන් රැසක් මේ අවස්ථාවට සහභාගිවේ. කොළඹ අධ්‍යාපන අධ්‍යක්‍ෂ චිත්‍රාංගනී ලුනුවිල මැතිණියගේ අධීක්‍ෂණය සහ උපදේශකත්වයෙන් ශාරීරික අධ්‍යාපන හා ක්‍රීඩා සහකාර අධ්‍යක්‍ෂ ලලිත් බන්දුල මහතා මෙම තරගාවලිය සංවිධානය කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=f1204041</link>
    <topic>අපේ වැඩවලට ඇඟිලි ගහන්න කිසිම රටකට ඉඩ දෙන්නේ නෑ</topic>
    <author>සාකච්ඡා කළේ චන්දන ජයවීර</author>
    <content>එක්සත් ජාතීන්ගේ මානව හිමිකම් සැසි වාරයේදී ශ්‍රී ලංකාවට එරෙහිව සම්මත වූ යෝජනාව සම්බන්ධයෙන් රජයේ ස්ථාවරය පිළිබඳ හා රජය එයට මුහුණ දීමට අදහස් කරන ආකාරය ගැන වැඩබලන ජනමාධ්‍ය හා ප්‍රවෘත්ති, අමාත්‍ය සහ ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතා දැක් වූ අදහස් මෙසේය.* එක්සත් ජාතීන්ගේ මානව හිමිකම් කොමිසම ඉදිරියේ සම්මත වූ ශ්‍රී ලංකාවට එරෙහි යෝජනාව ගැන ඇමැතිවරු විවිධ මත ප්‍රකාශ කරනවා. මේ ගැන රජය විදිහට නිල ප්‍රකාශයක් කරන්නේ නැත්තේ ඇයි?රජය ජිනීවා යෝජනා ගැන නිල ප්‍රකාශයක් නොකළයි කියන්න බැහැ. පසුගිය සිකුරාදා විදේශ ඇමැති ජී. එල්. පීරිස් මේ ගැන පාර්ලිමේන්තුවට ප්‍රකාශයක් කළා. ජිනීවා යෝජනා ගැන රජයේ නිල මතය එයයි. වෙනත් අයගේ අදහස් විවිධ විය හැකියි. නමුත් රජයේ ස්ථාවරය විදේශ ඇමැතිවරයා ප්‍රකාශ කළා.* රජයේ නිල ප්‍රකාශය පදනම් වන්නේ කුමන කරුණු මතද?රටේ අභ්‍යන්තර ප්‍රශ්නවලට ඇඟිලි ගහන්න කිසිම රටකට හෝ සංවිධානයකට ඉඩ දෙන්නේ නැහැ කියන මතය මහින්ද රාජපක්ෂ රජයේ විදේශ ප්‍රතිපත්තියේ හරයයි. නොබැඳි ප්‍රතිපත්තියෙන් කියවෙන්නෙත් මේ දෙයමයි. ත්‍රස්තවාදය පැවැති අවස්ථාවේත් අපි මේ ස්ථාවරය මත නොබියව පෙනී සිටියා. ඉදිරියටත් ඒ ප්‍රතිපත්තියේ වෙනසක් වෙන්නේ නැහැ.ඊළඟට අපි ජිනීවා මානව හිමිකම් මණ්ඩලයේ සංයුතිය ගැන එකඟ නැහැ. මානව හිමිකම් කොමිසම අහෝසි කර තාවකාලික කොමිසම පිහිටුවීමෙන් පසු ඒ කොමිසමට දේශපාලනය ඇතුළත්ව තිබෙනවා.ඒ නිසා අපි මුල සිටම ජිනීවා යෝජනාවන්ට එකඟ නැහැ. විදේශ ඇමැතිවරයා මේ ගැන පැහැදිලිව සඳහන් කළා.* ජිනීවා යෝජනාව පරාජය කළ හැකිය යන ස්ථාවරයේ රජය මුලින් සිටියත් පසුව එය ජයග්‍රහණය කළ පසු සංඛ්‍යාලේඛන විජ්ජා පෙන්වන බව විපක්ෂය පවසනවා.බටහිර යම් යම් රටවල බලපෑම අපට පක්ෂ රටවලට තිබුණා. එක්සත් ජාතීන්ගේ මානව හිමිකම් කොමිසමේ සාමාජික රටවල් 47ක් සිටිනවා. අපේ නියෝජිතයන් සමඟ පෞද්ගලිකව කතා කළ සමහර යුරෝපීය රටවල් මේ යෝජනාවට සිය අප්‍රසාදය ප්‍රකාශ කළා. නමුත් යුරෝපා සංගමය ජිනීවා යෝජනා සඳහා සහය දක්වන්න තීරණයක් ගෙන තිබෙන විට එයට විරුද්ධව යාමට ඉඩක් නොමැති නිසා අමෙරිකානු යෝජනාවට පක්ෂ වූ බව සඳහන් කළා.* මෙම යෝජනාවෙන් සිදුවන්නේ රජය විසින්ම පත්කළ උගත් පාඩම් හා ප්‍රතිසංධානය කොමිසමේ නිර්දේශ ක්‍රියාත්මක කිරීමට බලකිරීමයි. ආණ්ඩුව එම යෝජනා ක්‍රියාත්මක කිරීමට අදහස් කරන්නේ කෙසේද?ආණ්ඩුව මෙයට පෙරත් ගැටලුකාරී සිදුවීම් ගැන කොමිසම් සභා පත්කර තිබෙනවා. කොමිසම් පත් කිරීමේ අරමුණ එම සිදුවීම් ගැන රජයට උපදෙස් ලබා ගැනීමයි. ඒ නිසා කොමිසම් පත් කළ පමණින් එම නිර්දේශ ක්‍රියාත්මක කිරීමට බැඳීමක් ආණ්ඩුවට නැහැ.උගත් පාඩම් කොමිසමේ නිර්දේශ සමහරක් මේ වනවිටත් අපි ක්‍රියාත්මක කර අවසන්ව තිබෙනවා. තවත් සමහර යෝජනා ක්‍රියාත්මක කරමින් සිටිනවා. ඉතිරි යෝජනාවන්ගෙන් රජය ක්‍රියාත්මක කරන්නේ රටට අවශ්‍යය යැයි හිතෙන යෝජනා පමණයි.ඒ ගැන කාලරාමුවක් ඉල්ලීමට හෝ අසවල් යෝජනා මුලින් ක්‍රියාත්මක කළ යුතු යැයි පවසන්න හෝ කිසිම විදේශ රාජ්‍යයකට හැකියාවක් නැහැ. කුමන බලවත් රටක් බලපෑම් කළත් අපි එම බලපෑම පිළිගන්නෙත් නැහැ. බටහිර රටවල් කියූ පමණින් අපේ ක්‍රමවේදය වෙනස් කර ගන්නේ නැහැ. රටේ තිබෙන ප්‍රශ්න උග්‍ර කරන ආකාරයේ බටහිරයන්ගේ විසැඳුම් අපි පිළිගන්නේ නැහැ. ඒ නිසා ජිනීවා යෝජනා ගැන රජයේ ස්ථාවරය වන්නේ උගත් පාඩම් කොමිසමේ නිර්දේශ පෙරදී ක්‍රියාත්මක කරගෙන ගිය ආකාරයට ඉදිරියේදීද ක්‍රියාත්මක කරන බවයි.* එක්සත් ජාතීන්ගේ මානව හිමිකම් කොමිසම ඉදිරියේ සාමාජික රටකට එරෙහිව යෝජනාවක් සම්මත වූ විට එහි ප්‍රගතිය පිළිබඳ ඊළඟ සභාවාරයේදී දැනුවත් කළ යුතුයි. රජය එම සම්ප්‍රදාය පිළිගන්නවාද?සාමාජික රටක් ලෙස අපි එම ක්‍රමවේදයට ගරු කරනවා. මීළඟට සැසි වාරයට අපි උගත් පාඩම් කොමිසමේ ක්‍රියාත්මක නිර්දේශ ගැන වාර්තාවක් ලබා දෙනවා. අපි එල්.ටී.ටී.ඊ. ත්‍රස්තවාදීන් 11000 ක් පුනරුත්ථාපනය කළා. උතුරු නැගෙනහිර අධි ආරක්ෂක කලාප ඉවත් කළා. පොලිස් කොමිසම නැවත ස්ථාපිත කළා. මේ විදිහට අපි ක්‍රියාත්මක කළ නිර්දේශ ගැන වාර්තාවක් මානව හිමිකම් කොමිසමට ලබා දිය හැකියි.* 2009 ජුනි මස මේ ආකාරයටම මානව හිමිකම් කොමිසම ශ්‍රී ලංකාවට විරුද්ධව යෝජනාවක් ගෙන ඒමට උත්සාහ කළ විට මෙරට ඉදිරිපත් කළ ප්‍රති යෝජනාව වැඩි ඡන්ද 17 කින් ජයග්‍රහණය කළා. මුලින් අපට සහය දුන් රටවල් මෙවර විරුද්ධව ඡන්දය දුන්නේ ඇයි?මෙම සිදුවීම් දෙක පදනම් කරගෙන පසුගිය වසර තුන තුළ ශ්‍රී ලංකාවේ මානවහිමිකම් කඩා වැටීමක් සිදු වූවා යැයි කවුරුන් හෝ ප්‍රකාශ කරනවා නම් අපි ඒ මතය පිළිගන්නේ නැහැ.මුලින් අපිට සහය දැක් වු රටවල් මෙවර අපිට විරුද්ධව ඡන්දය දීමට හෝ ඡන්ද ප්‍රකාශ කිරීමෙන් වැළකීමට බලපෑවේ වෙනත් බාහිර සාධකයි. ඒක අපේ අභ්‍යන්තර හේතුවක් මත සිදුවූවක් නොවෙයි.ඉන්දියාව අපිට විරුද්ධව ඡන්දය ප්‍රකාශ කිරීමට තමිල්නාඩුවෙන් එන බලපෑම බලපෑවා. මැතිවරණ කාලයක හවුල් ආණ්ඩුවක් වූ ඉන්දිය රජයට අනිකුත් පක්ෂවල බලපෑම නොතකා කටයුතු කිරීමට හැකියාවක් ලැබෙන්න නැතිව ඇති. ලතින් අමෙරිකානු රටවලට හා අප්‍රිකානු රටවලටත් ඒ විදිහට බලපෑමක් තිබුණා.* ශ්‍රී ලංකාවට එරෙහිව අමෙරිකාව ගෙන ආ යෝජනාවට ඉන්දියාව සංශෝධන කිහිපයක් ඉදිරිපත් කළා. එය සිදුවූයේ කුමන හේතුවක් මතද?කිසිම රටක අභ්‍යන්තර ප්‍රශ්නයකට බාහිර රාජ්‍යය මැදිහත් නොවිය යුතුය යනුවෙන් ඉන්දියාව මුල සිටම ස්ථාවරයක සිටියා. නමුත් බලපෑම් මත ඔවුන්ට එම ස්ථාවරයෙන් ඈත් වීමට සිදුවූවා. ඔවුන් මෙම යෝජනාවට සංශෝධනයක් එකතු කළේ අනාගතයේදී තවත් රටවලට මෙවැනි ප්‍රශ්න ඇතිවේය යන උපකල්පනය මත යැයි අප විශ්වාස කරනවා. සමහර විට ඉදිරියේදී එරටට විරුද්ධව වුවත් මෙවැනි යෝජනා පැමිණිය හැකියි. ඒ නිසා ඔවුන් එවැනි ක්‍රියාමාර්ගයකට යන්න ඇති.* ඉන්දියාව මෙම යෝජනාවට පක්ෂව ඡන්දය ප්‍රකාශ කිරීමෙන් දෙරට අතර තිබෙන මිත්‍රත්වයට කුමන බලපෑමක් ඇති කළ හැකිද?දෙරට අතර තිබෙන සබඳතාවයට මෙම ප්‍රශ්නය බලපාන්නේ නැහැ. ඒ ස්ථාවරයේ ශ්‍රී ලංකාව වගේම ඉන්දියාවත් සිටිනවා.* ඉන්දීය ස්ථාවරය පසුව වෙනස් වූයේ ඇමැතිවරයෙක් මෙම මතය කලින්ම ප්‍රකාශ කිරීම නිසාය යන අදහස ඔබ අනුමත කරනවද?ඒ අදහස අප පිළිගන්නේ නැහැ. ඉන්දියාවේ ස්ථාවරය වෙනත් කෙනෙකුගේ ප්‍රකාශයක් මත වෙනස් වූවා යැයි සිතිය නොහැකියි.එහෙම වෙනස් වෙනවා නම් එය ස්ථාවරයක් වෙන්න බැහැ. රටක් ජාත්‍යන්තර ප්‍රශ්නයක් ගැන නිගමනයකට පිවිසෙන්නේ කලින් කතා බහ කිරීමෙන් පසුවයි. ඒ නිසා කවුරුන් හෝ මතයක් ප්‍රකාශ කිරීම මත ඔවුන්ගේ ස්ථාවරය වෙනස් වූවාය කියන මතය පිළිගත නොහැකියි.* ජිනීවා සැසිවාරයට සහභාගී වූ මෙරට මානව හිමිකම් ක්‍රියාකාරීන් ගැන රාජ්‍ය මාධ්‍ය පල කළ වාර්තා මෙරට මාධ්‍ය නිදහස සීමා වීමට නිදර්ශනයක් ලෙස සමහරු උලුප්පා දක්වනවා.මේ ප්‍රශ්නයේ දෙපැත්තක් තිබෙනවා. ඔවුන් මේ සැසිවාරයට ඉදිරිපත් කළේ සැබෑ තොරතුරුද යන ගැටලුව තිබෙනවා. කොළඹ දී සිදුවූ එක්තරා සිය දිවි නසා ගැනීමක් ඔවුන් මානව හිමිකම් අහිමි වීම නිසා සිදුවූවක් ලෙස ජිනීවාහිදී පෙන්වුවා. මේ ආකාරයට රටට හානිකර මත රාජ්‍ය නොවන සංවිධාන දෙමළ ඩයස්පෝරාවේ උදව්වෙන් ගෙන ගියා. ඒ මතය මුළු රටම ප්‍රතික්ෂේප කරනවා.එය හෙළිදරව් කිරීම වරදක් නොවෙයි. රටට හානි කරන ඕනෑම කෙනෙක් ගැන ජනතාවට හෙළිදරව් කරන්න මාධ්‍යයට අයිතියක් තිබිය යුතුයි. එතැනදී රාජ්‍ය මාධ්‍ය හෝ පෞද්ගලික මාධ්‍ය හැටියට භේදයක් තිබිය යුතු නැහැ.* දුරකථන සමාගම් එස්. එම්. එස්. මගින් ආරක්ෂක ප්‍රවෘත්ති යැවීමේදී පූර්ව අවසරයක් රාජ්‍ය ආරක්ෂක අමාත්‍යාංශයෙන් ලබා ගත යුතුය යන නව රෙගුලාසිය නිසා අනියම් ආකාරයකට මාධ්‍ය වාරණයක් ක්‍රියාත්මක වෙනවා යන මතය ඔබ පිළිගන්නවාද?නැහැ. එස්. එම්. එස්. මගින් ආරක්ෂක ප්‍රවෘත්ති යැවීමේදී ඒ ගැන ආරක්ෂක අමාත්‍යාංශයට දැනුම් දිය යුතුය යන්නයි මෙයින් කියවෙන්නේ. පූර්ව අවසරය ලබා ගත යුතු බවක් යැයි එයින් කියවෙන්නේ නැහැ.එස්. එම්. එස්. පණිවුඩ මගින් ජාතික ආරක්ෂාවට හානිකර පණිවුඩ ලබා දී තිබෙනවා. මෙයින් කිය වෙන්නේ එසේ ප්‍රවෘත්ති යැවීමට ප්‍රථම අදාළ අංශයට දැනුම් දිය යුතුය යන්නයි. මෙය ජනමාධ්‍ය ආචාර ධර්මයක්.* රජය ‘රට එකට’ යනුවෙන් ප්‍රාදේශීය රැස්වීම් මාලාවක් සංවිධාන කිරීමේ අරමුණ කුමක්ද?මානුෂීය මෙහෙයුම සිදුවූ අවස්ථාවේදීත් රටේ සියලුම ජනතාව පක්ෂ භේදයකින් තොරව රජය සමඟ එකට සිටියා. විදේශීය බලවේග වලට හා ත්‍රස්තවාදයට මුහුණදීමට රජයට හැකියාවක් ලැබුණේ මෙම එක්සත්භාවය යි. මේ අවස්ථාවේත් විවිධ බලවේග ජනතාව මුලා කිරීමට උත්සාහ කරන බවක් පෙනෙනවා. ප්‍රාදේශීයව රැස්වීම් මාලාවක් සංවිධානය කිරීමට හේතුව පක්ෂ පාට භේදයකින් තොරව ජනතාව ඒකරාශී කිරීමයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=f1204042</link>
    <topic/>
    <author>සටහන ඉරෝෂිනී දීපිකා</author>
    <content>ඔහු කලාව ස්පර්ශ කිරීමට යුහුසුළු වූයේ බර්ටෝල්ට් බ්‍රෙෂ්ට්ගේ “පුන්තිලා” නමැති වේදිකා නාට්‍යයට සම්බන්ධ වීමෙනි. “සාජන්ට් නල්ලතම්බි” වේදිකා නාට්‍යයේ වේදිකා පරිපාලක වශයෙන් ද ඔහු කටයුතු කළේ ය. ආබාධිත පුද්ගලයකු වටා ගෙතුණු “ලිහිණි” නමැති නාටකය වෙනුවෙන් හොඳ ම අනුවර්තන රාජ්‍ය සම්මාන හිමිකර ගත් මොහු, හිරෝෂිමා නමැති යුද විරෝධී නාටකය ද ප්‍රේක්‍ෂකයා හමුවට ගෙන ආවේය.කොන්ස්ටාන්ටින් ස්ටැනිස්ලව්ස්කි (1995), බර්ටෝල්ට් බ්‍රෙෂ්ට් - සුගන්ධවත් නොවූ කවීන්ද්‍රයාණෝ (1998), බර්ටෝල්ට් බ්‍රෙෂ්ට් නාට්‍ය සංකල්ප (2010) නමැති නාට්‍ය කලාව හා බැඳුණු ශාස්ත්‍රීය කෘති ඔහු ලියා පළකර තිබේ. කාලය, මානවී, ඒඩ්ස්, කන්තෝරුව, සොයා යාම, පිරිවෙන් පියුම, මනූක්ෂ, නීග්‍රෝ, භාරත සමාචාර නමැති ස්වතන්ත්‍ර නාට්‍යය ද, හිරෝෂිමා, යෙර්මා, පොලීනා, ගාන්ධි, ලවාගස්සවා, සිංහබාහු (ඉංගී‍්‍රසි පරිවර්තනය) වැනි පරිවර්තන නාට්‍යය ද මායා ශක්ති රංග ශිල්ප ශාලිකාව වෙනුවෙන් නිර්මාණය කර ඇති ඔහු ධර්මජිත් පුනර්ජීව නම් වෙයි.”සමාජවාදී දේශපාලන හරය පදනම් කරගත් බර්ටෝල්ට් බ්‍රෙෂ්ට් විද්‍යාත්මක සමාජවාදී නාට්‍ය සංකල්ප නමැති කෘතිය හරහා නැවත වතාවක් ඔහු ඔබ වෙත සපැමිණ ඇත. මේ කතාබහ ඒ නිමිත්තෙනි.* “සමාජවාදී දේශපාලන හරය පදනම් කරගත් බර්ටෝල්ට් බ්‍රෙෂ්ට් විද්‍යාත්මක සමාජවාදී නාට්‍ය සංකල්ප” නමැති ඔබගේ නවතම කෘතිය පිළිබඳ හැඳින්වීමක් කළොත්?මේ කෘතිය මගින් කතා කරන්නේ බර්ටෝල්ට් බ්‍රෙෂ්ට් හා ඔහුගේ ක්‍රමවේද පිළිබඳ ශාස්ත්‍රීය විග්‍රහයක්. වසර විසි හතක ඉතිහාසගත අධ්‍යයනයක ප්‍රතිඵලයක් ලෙස මෙය හඳුන්වා දෙන්න පුළුවන්. මේ කෘතිය නිර්මාණයේදී ඒ සඳහා සෘජුව හා වක්‍රාකාරව බලපෑම් කළ විවිධ පුද්ගලයින් සිටිනවා.නිහාල් සිල්වා, හෙලේනා ලෙහ්තිමකි (පින්ලන්තය), මානෙල් ජාගොඩ, මහාචාර්ය ඈෂ්ලි හල්පේ, බ්‍රයන් ජෝන්ස් (එංගලන්තය), ප්‍රේමසිරි කේමදාස, මහාචාර්ය සුචරිත ගම්ලත්, ආචාර්ය මයිකල් ප්‍රනාන්දු, මහාචාර්ය ඩෙස්මන් මල්ලිකාරච්චි, විජිත ගුණරත්න, ඛයාම් වුංචි වැනි අය, මේ අධ්‍යයනය කෙරෙහි පෙර කී ආකාරයට මා පෙළඹවූ පුද්ගලයන් ලෙස හඳුන්වන්න පුළුවන්.මේ කෘතියට පෙර මෙහි පළමු වෙළුම මගින් බර්ටෝල්ට් බ්‍රෙෂ්ට් පිළිබඳත්, ඔහුගේ නාට්‍ය සංකල්ප ආදිය පිළිබඳත් කතා කළා. එහි එන තොරතුරු නාට්‍යකරණ විෂය හා බද්ධ වෙලා තියෙන්නේ. ඒත්, මේ දෙවැනි වෙළුම මගින් බ්‍රෙෂ්ට්ගේ විද්‍යාත්මක සමාජවාදී නාට්‍ය සංකල්ප පිළිබඳ කතා කෙරෙනවා.* මෙවැනි කෘතියක් කිරීමේ අරමුණ මොකක්ද?බ්‍රෙෂ්ට් ජීවත්ව සිටියදීම ඔහුගේ නිර්මාණ අපේ රටේ නිර්මාණකරුවන් රංගගත කළා. ඔහු ජීවත්ව සිටි කාලයට වඩා ඔහු මියගිය පසුවත් බ්‍රෙෂ්ට්ගේ නිර්මාණ පරිශීලනය කිරීම අප්‍රමාණව සිදු වෙනවා. වසර හැට හැත්තෑවක් තිස්සේ ඔහුගේ නිර්මාණ අප අතරට රැගෙන ආ පුද්ගලයන්ගෙන් බොහෝ දෙනා ඔහුගේ නිර්මාණ හරියාකාරව තේරුම් අරගෙන ප්‍රේක්‍ෂකාගාරය වෙත රැගෙන ආවාද කියන ගැටලුව මා තුළ ඇතිවුණා. බ්‍රෙෂ්ට්ගේ නිර්මාණවල පවත්නා විද්‍යාත්මක සමාජවාදී සංකල්ප තේරුම් නොගෙන එම නිර්මාණ සමාජගත කිරීම මගින් මොවුන් බරපතළ වැරැද්දක් කර තිබෙනවා.බ්‍රෙෂ්ට් හා ඔහුගේ ක්‍රමවේද සැහැල්ලුවට ගත් පිරිස සිදුකළ දැනුවත් අතපසු කිරීම මේ කෘතිය බිහිකරලීමේ අරමුණ වුණා. බ්‍රෙෂ්ට්ගේ ක්‍රමවේද හා රචනාවලට සෘජුවම පදනම් විය යුතු මාක්ස්වාදී දර්ශනය, මේ නිර්මාණවලින් මතුකර දැක්වීමට ඔවුන් කටයුතු කළේ නෑ.මේ නිසා ඔහුගේ නිර්මාණවල අන්තර්ගත විද්‍යාත්මක සමාජවාදී සංකල්ප හඳුනා ගැනීමට පාඨකයාට හැකියාවක් ලැබුණේ නෑ. එම අඩුව පිරවීම මේ කෘතිය නිර්මාණය කිරීමේ අරමුණ වුණා.ඒ වගේම බ්‍රෙෂ්ට්ගේ සංකල්ප හඳුනා ගැනීමට කැමැත්තක් දක්වන අයට ඒ පිළිබඳ දැනුම්වත් කිරීමත් මේ කෘතිය බිහිකිරීමට හේතු පාදක වුණා.* බ්‍රෙෂ්ට් පිළිබඳ බොහෝ කෘති ලියැවී තිබෙනවා. ඒ තරමටම බ්‍රෙෂ්ට් පිළිබඳ කතා කිරීම අදට වලංගු වන්නේ කොහොමද?බ්‍රෙෂ්ට් වසර 37 ක් ජීවත් වුණා. ඒ කාලය තුළ ඔහු නාට්‍ය 37 ක් ලියා තිබෙනවා. ඒවායින් නවයක් කෙටි ඒකාංග නාට්‍ය. මේ නාට්‍ය සියල්ලම අධ්‍යක්‍ෂණය කරනු ලැබුවේ බ්‍රෙෂ්ට් විසින්මයි. එම ක්‍රියාවලියේදී ඔහු කරන ලද අත්හදා බැලීම් හා එම අත්හදා බැලීම් පදනම් කර ගත් න්‍යායාත්මක නිගමන, නාට්‍ය කලාවට තීරණාත්මක දායකත්වයක් ලබා දුන්නා. ඉන් නොනැවතී පොදුවේ සෞන්දර්ය විද්‍යා ක්ෂේත්‍රයටත් තීරණාත්මක දායකත්වයක් ලබා දී තිබෙනවා. මේ නිසා බ්‍රෙෂ්ට් පිළිබඳ කතා කිරීම වැදගත් වූවක්.බ්‍රෙෂ්ට්ගේ නාට්‍ය ක්‍රමවේද හා දේශපාලන පදනම වෙන්කළ නොහැකි ලෙස කලාව තුළ බැඳී පවතිනවා. ඒ නිසා ඔහු සමකාලීන නාට්‍ය කලා නිර්මාණ අතර සැබෑ නාට්‍යකරුවා බවට පත්වෙලා. මේ නිසා ඔහු පිළිබඳ කතා කිරීම අදට වලංගු කාරණයක්.* බ්‍රෙෂ්ට්ගේ නිර්මාණ හරියාකාරව වටහා නොගැනීම නිසා ප්‍රේක්‍ෂකයන්ට අසාධාරණයක් වූ අවස්ථා පැවැති බව මීට පෙර ඔබ සඳහන් කළා. ඒ පිළිබඳ හැඳින්වීමක් කළොත්?බ්‍රෙෂ්ට් වර්ගයේ නාට්‍ය අයිති වෙන්නෙ විද්‍යාත්මක සමාජවාදී ආකාරයට ඒවා ප්‍රසංග කිරීම හරහායි. එසේ නොවුණොත් සිදු වන්නේ තමන්ගේ අභිමත ප්‍රචාරකවාදී අදහස් මත ක්‍රියාකරවීමක්. ඒ කූට අදහස මගින් සිදු වන්නේ බ්‍රෙෂ්ට්ගේ පෙළ ගණිකා වෘත්තියේ යෙදවීමක්. ඒ මගින් ප්‍රේක්‍ෂකයා නොමඟ යැවීමක් සිදු වෙනවා. සමාජ ශෝධන ක්‍රියාවලිය සඳහා බ්‍රෙෂ්ට් ගත් පුරෝගාමී වෑයම ඒ මගින් අපහරණයේ යෙදවීමක් සිදු වෙනවා. අද අපට මේ පිළිබඳ විමසා බැලීමේදී පැහැදිලි වෙන්නේ ඒ අය කරලා තියෙන්නෙ මේ නාට්‍ය හරහා හිටපු පාලකයන් හා ආණ්ඩු සමඟ ගැටීමක් විවේචනය කිරීමක් මිසක් පළමු නාට්‍යකරුවා බලාපොරොත්තු වූ දේ ඉටු කිරීමට අපොහොසත් වීමයි. ඒ මගින් ප්‍රේක්‍ෂකාගාරය අමතක කර තිබෙනවා. මීට බලපාන ප්‍රධාන හේතුව හැදෑරීමක් නැතිකමයි. බ්‍රෙෂ්ට් සහ ඔහුගේ නිර්මාණවල දර්ශනය පිළිබඳ හරියාකාර වැටහීමක් ඔවුන්ට තිබුණා නම් එවන් තත්ත්වයක් ඇතිවන්නේ නෑ* ඔබගේ මේ සංකල්ප විමසීම තුළ ඇති අන්තර්ගතය පිළිබඳ හැඳින්වීමක් කළොත්?හිට්ලර් - බ්‍රෙෂ්ට් ජීවිත දශාව, මාක්සියානු සමාජවාදය, උපදේශ කාව්‍ය සාහිත්‍යයේ දේශජ ගති හා බ්‍රෙෂ්ට්ගේ සමාජ විද්‍යාත්මක සුභාෂිත, බ්‍රෙෂ්ට් හා නාට්‍ය කලා දේශපාලනය වැනි විවිධ කරුණු රාශියක් පිළිබඳ මෙහිදී විමසුමට ලක්කර තිබෙනවා.* නාට්‍ය පිළිබඳ නිසියාකාර හැදෑරීම් කරන්න ශ්‍රී ලංකාව තුළ ක්‍රමවේදයක් ගොඩනැඟී නැති බවට චෝදනා නැඟෙනවා. මේ පිළිබඳ ඔබේ අදහස මොකක්ද?හැදෑරීම් කරන්න තැනක් නැත්නම්, ප්‍රවීණ, අත්දැකීම් සහිත නාට්‍යකරුවන් එකතුවෙලා ඒ සඳහා වැඩපිළිවෙළක් සැකැසිය යුතුයි. ඒ සඳහා ඔවුන්ගේ එකමුතුකම අවශ්‍ය වෙනවා. එයට සුදුසු ස්ථානයක් පවා සකසාගත හැකි වන්නේ ඒ හරහායි. තමන් දන්නා දේ ඊළඟ පරම්පරාවට දිය යුතුයි. ඒ සඳහා ගුරු මුෂ්ටිය අත්හල යුතු වෙනවා. එසේ නොවුණොත් සිදුවන්නේ හුදෙකලා ගමන් සහ සටන් ඇතිවීම පමණයි.* බ්‍රෙෂ්ට්ගේ සංකල්ප ඉදිරියට ගෙන යාමේ අවශ්‍යතාව ඔබ දකින්නෙ කොහොමද?ඕනෑම රටක වෙසෙන නාට්‍යකරුවන් තවදුරටත් නාට්‍ය කළ යුත්තේ හුදු විනෝදය තකා නෙමෙයි. ඔවුන් නාට්‍යකරණයේ නියැලිය යුත්තේ රටේ විද්‍යාත්මක සංවර්ධනය උදෙසායි. නාට්‍ය හරහා ප්‍රථමයෙන් ම විද්‍යාත්මක සංවර්ධනය පිළිබඳ ලෝකයට හඬගා කිව්වේ බ්‍රෙෂ්ට්. මේ නිසා ඔහුගේ සංකල්ප ඉදිරියට ගෙන යාම වැදගත් කියලා මං හිතනවා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>04</day>
    </date>
    <link>http://www.dinamina.lk/2012/04/04/_art.asp?fn=f1204043</link>
    <topic>ධර්මකීර්තිටත් වලිගය පෑගිලා</topic>
    <author>රන්ජන් අමරරත්න</author>
    <content>බ්‍රසීලය තවත් ලෝකයක් බව ජෝ අමාදෝ කියා තිබේ. ගැහැනිය ලෝකයේ සාරය යැයි මැක්සිම් ගෝර්කි කියා තිබේ. ශ්‍රී ලංකාවේ අපටත් එබඳු සාරවත් සාංස්කෘතික ලෝකයක් තිබේ. එම හැඟුම්බර ලෝකය පිහිටියේ ගොවි ජීවිතය තුළ ය.එම සංස්කෘතිය තුළ ය. එහි ම සාහිත්‍යය තුළ ය.අපේ ගොවි සමාජයෙහි පැහැදිලි බෙදීම් කිහිපයක් දකින්නට ලැබේ. රට පුරා ව්‍යාප්ත වු වී වගාව ආශ්‍රයෙන් ප්‍රධාන සංස්කෘතිය බිහි වේ. දකුණේ කුරක්කන් වගාව හා වන්නියේ හේන් ගොවිතැන තවත් සංස්කෘතියක් නිරූපණය කරයි. උඩරට එළවළු වගාව වෙන ම සංස්කෘතියක් නියෝජනය කරයි.ලෙනාඩ් වුල්ෆ් “විලේජ් ඉන් ද ජන්ගල්” නම් සාර්ථක නවකතාව රචනා කළේ දකුණේ හේන් ගොවියන් කැටුව ජීවිතය ගෙවමින් ය.ඔහු හේන් ගොවියාගේ සකලවිධ ජීවිතය නිවැරැදිව අල්ලා ගත්තේ ය. මාර්ටින් වික්‍රමසිංහ දකුණේ ගැමි ජීවිතය හරියට ම විශ්ලේෂණය කළේ ය. සයිමන් නවගත්තේගම වන්නියේ ජීවිතය, ඔවුන්ගේ ලිංගිකත්වය මෙන් ම එම අත්දැකීම් නිරූපණයට අවශ්‍ය කතා කලාවක් ද ගොඩනගා ගත්තේ ය. මෙලෙස ම රජරට ජනපද ජීවිතය ස්පර්ශ කිරීමට ලීල් ගුණසේකර සමත් විය.ගැමි ජීවිතය නිරූපණය කරමින් කතා ලිවීම සිංහල නවකතාවලියේ එක්තරා මෝස්තරයෙකි.සමහරු අනුන්ගේ අත්දැකීම් සොරාගෙන ව්‍යාජ ලෙස ගැමි ජීවිතය නිරූපණය කරති. තවත් අය අමු අමුවේම ගම ගැනත් ගමේ ස්වාභාවික සුන්දරත්වය ගැනත් ලියති. තවත් අය ගැමිලියන්ගේ රූ–සපුව වර්ණනා කරති. මෙසේ ලියන කියන බොහෝ දෙනකුට ගම ගැන හෝ ගැමි ජීවිතය ගැන හෝ මෙලෝ ඥානයක් නැත. රංජිත් ධර්මකීර්ති මහතාත් දැන් ගම ගැන ලියන්නට පටන්ගෙන තිබේ. ඔහුගේ අලුත් ම නවකතාව “බොල් පොළොව - නිල් අහස” නම් වේ.කර්තෘවරයා නවකතාවේ පෙරවදනෙහි ලා මෙසේ සඳහන් කරයි.1. මේ නවකතාව අපගේ සෙසු නවකතා හා සසඳන කල හැරවුම් ලක්ෂයක් සනිටුහන් කරන නිර්මාණයක් විය හැකි යැයි සිතේ.2. අප කලින් ලියූ නවකතාවල දී බිහිසුණු මරණ ලිංගික සබඳතා වැනි සංසිද්ධීන්වලින් බොහෝ දුරට වැළකී සිටි නමුත් මේ නවකතාවේ එන චරිතවල යථාර්ථය හඳුනා ගැනීමට නම් එම කාරණා නවකතාවට අඩංගු කිරීම අත්‍යවශ්‍ය සාධකයක් විය.3. අප පෙර ලියූ නවකතා හා කෙටි කතාවල දී මේ රටේ දේශපාලන පක්ෂ නියෝජනය කරන ප්‍රවණතා ගැන පමණක් සඳහන් කළ නමුත් මේ නවකතාවේ දී නමින් ම ප්‍රධාන ධාරා නියෝජනය කරන දේශපාලන පක්ෂවල චින්තනය, දර්ශනය හා ක්‍රියා කලාපය පසුබිම් කර ගනිමින් පක්ෂ දේශපාලනයට ගැමියන් දක්වන ප්‍රතිචාරය මධ්‍යස්ථ මතයක පිහිටා ඇතුළත් කළෙමු.අප දන්නා පරිදි රංජිත් ධර්මකීර්ති හැදුණේ – වැඩුණේ රැකියාව කළේ කොළඹ ය. එහෙත් ඔහුගේ උපන් ගම උඩරට මාතලේ බව අසා තිබේ. කොයි හැටි වුව ඔහු මේ නවකතාව ලියා ඇත්තේ බිස්නස් වැඩකට යන ගමන් වයඹ පළාතේ ගම්මානයක නතර වී සිට ය. කතාව කියවා අවසන් වනවිට අපට සිනා පහළ වනුයේ රංජිත් ධර්මකීර්ති නො දන්නා දෙයකට අත ගසා හොඳට ම ඇනගෙන ඇති බව දැකීමෙන් ය. අඩු ම ගණනේ වයඹ පළාතේ ගැමියන්ගේ කටවහරවත් ඔහුට ග්‍රහණය වී නැත. විදේශිකයෝ මීට වඩා මැනැවින් අපගේ ගැමි ජීවිතය නිරූපණය කරති.රංජිත් ධර්මකීර්ති හේන් ගොවියාගේ ජීවිතය ජීවමාන ලෙස නිරූපණය කරන්නට දන්නේ නැත. ඔහු බස – බස ගා කතාවක් කියාගෙන යයි. ඒ සඳහා බණ්ඩලා, සියදෝරිස්ලා, රත්නපාලලා, බිඟුනිකාලා යොදා ගනිති. මේ එක චරිතයක හෝ ඇතුළාන්තයට කිමිදී ඔවුන්ගේ ආත්මයන් විශ්ලේෂණය කිරීමට කතුවරයා උත්සාහ දරන්නේ නැත. හේන් ගොවියාගේ දරිද්‍රතාව, ලිංගිකත්වය, බලාපොරොත්තු සුන්වීම, දුක – කඳුළ සිරිත් – විරිත් යන සියල්ල කතුවරයා අතින් ව්‍යාජ ලෙස දැක් වේ. ඔහු නිරූපණය නො ව විස්තර කිරීමක නිරත වේ.බිඟුනිකා හා රත්නේ අතර මතුවන අයථා ලිංගික සම්බන්ධය නිරූපණය කිරීමේ දී රංජිත් ධර්මකීර්ති බෙහෙවින් ම දුර්වල ය. බිඟුනිකාගේ හා රත්නේගේ හැඟීම් – දැනීම් ජීවමාන ලෙස නිරූපණය කිරීමට කතුවරයා අසමත් ය. සියදෝරිස්, බිඟුනිකා රත්නපාල යන ත්‍රිකෝණ පේ‍්‍රමය අවසානයේ මිනීමැරුමක් දක්වා ව්‍යාප්ත වේ. රත්නපාල අතින් සියදෝරිස් හෙවත් සිය සහෝදරයා මරණයට පත් වේ. එහි නඩුව පරිච්ඡේද කීපයක් තිස්සේ විස්තර කෙරෙන්නේ ඉතා නීරස ලෙස ය.කතුවරයා පාරම්බාන්නේ සිංහල නවකතාවේ හැරවුම් ලක්ෂයක් ඇති කිරීමට ය. මාර්ටින් වික්‍රමසිංහ “ගම්පෙරළිය” රචනා කොට නවකතා කලාවේ හැරවුම් ලක්ෂයක් ඇති කළේ ය. ඔහු ම “විරාගය” රචනා කොට තවත් හැරවුම් ලක්ෂයක් ඇති කළේ ය. මහාචාර්ය සරච්චන්ද්‍ර “මළවුන්ගේ අවුරුදු දා” ඔස්සේ නවකතා කලාවේ රිද්මය හා භාෂාව ඔසොවා තැබී ය.සයිමන් නවගත්තේගම ගැමියාගේ ලිංගික ජීවිතය නිරූපණය කිරීමේ දී යම් බදු වෙනසක් ඇති කළේ ය. ගුණදාස අමරසේකර “ගමනක මුල” කතාවෙන් ආරම්භ කොට මේ දක්වා කතා ගණනාවක් ලියමින් සිංහල නවකතාවේ වෙනසක් කිරීමට අපේක්ෂා කරයි. ඒ හැරෙන්නට වෙනත් හැරවුම් ලක්ෂයක් අප දන්නේ නැත.මේ කතුවරයා සිංහල නවකතාවේ කඩ ඉමක් සනිටුහන් කිරීමට ගොස් විශාල අමාරුවක වැටී තිබේ. ඔහුගේ සියලු නවකතා අතරින් අසාර්ථක ම නවකතාව “බොල් පොළොව - නිල් අහස ය”. එහි ඇති ජීවතාවබෝධයක් නැත. කතා රසයක් ද නැත. නිකම් ම උදාන වාක්‍ය දෙසාබාමින් පණ්ඩිත ලේඛකයන් වීමට දඟලන කතුවරුනට කදි ම නිදසුනක් ලෙස රංජිත් ධර්මකීර්ති පෙන්වා දිය හැකි ය. ඔහු නවකතාවේ හැරවුම් ලක්ෂයක් නො ව තමාගේ කතා කලාවේ පරිහානී ලක්ෂය සටහන් කරගෙන තිබේ.දේශපාලනය නිරූපණය කිරීමේදී මෙතරම් මෝඩ හා අඥාන උපක්‍රම භාවිත කරන සිංහල නවකතාකරුවකු මට නම් හමු වී නැත. ඔහු අමු අමුවේ දේශපාලනය ගැන කියයි. කතුවරයා සිය චරිතවල කටට ළං කර ගෙන ඇත්තේ ඔහුගේ ම අදහස් මිස ගැමි චරිතවල අදහස නො වේ. ඒ අතින් රංජිත් ධර්මකීර්ති මහා ව්‍යාජයකින් සිය නවකතාව පුරවාගෙන තිබේ.මාර්ටින් වික්‍රමසිංහ ගම් පෙරළියේ දී පියල්ගේ මුවගට දේශපාලන අදහස් එකතු කර තිබේ. ඒවා අව්‍යාජය. හැඟුම්බරය. අර්ථාන්විතය. එබඳු එක දෙබසක් - සංවාදයක් – වචනයක් හෝ මේ නවකතාව තුළ නැත. කතුවරයා සිදු කරනුයේ හේන් ගොවියන්ගේ ජීවිතය උඩින් – පල්ලෙන් විස්තර කිරීම ය. විස්තර කිරීම හා ගැඹුරු නිරූපණය අතර බරපතළ වෙනසක් තිබේ. ඒ වෙනස රංජිත් වටහා ගෙන නැත.රංජිත් ධර්මකීර්ති නම් නවකතාකරුවා විස්තෘත අදහස් ප්‍රකාශ කරන එක එල්ලේ ගැඹුරු අරමුණක් කරා නො යන අසාර්ථක හා අභව්‍ය නවකතාවරුවෙකි. ඔහු නො දන්නා ප්‍රධාන කරුණ වන්නේ චරිත නිරූපණය යි. පණ්ඩිතකම් තිබූ පමණින් චරිත නිරූපණය කළ නො හැකි ය. එය ගැඹුරු අභ්‍යාසයෙකි. ප්‍රතිභාවකි. කිසිදු අභ්‍යාසයකින් තොරව ජීවිතය පිටපත් කිරීම නවකතාව නො වේ.සිංහල නවකතාව අර්ථාන්විත පාර්ශ්වයෙන් ගත්කල දැන් අභාවයට යමින් තිබේ. කරුණාසේන ජයලත් පවා නවකතාව යන මාධ්‍යය භාවිත කලේ පරෙස්සම් සහගතවය. ඔහු එක් අතෙකින් සිංහල නවකතාවේ කඩඉමක් සනිටුහන් කළේය. ඒ ‘ගොළු හදවත’ ඔස්සේ ය. ගොළු හදවත අදත් නැවත ගෙන කියැවිය හැකි ය. එහි කතා රසය තිබේ. ඉතා සාර්ථක චරිත නිරූපණයක් ද තිබේ. රංජිත් ධර්මකීර්තිගේ කිසිදු කතාවක එවැනි සුවිශේෂයක් නැත.ඔහු හේන් ගොවියාගේ සමාජයේ ලිංගිකත්වය නිරූපණය කරනුයේ බලවත් ඕලාරික විලාසයකටය. නිදසුනක් ලෙස රත්නපාලගේ හා බිඳුනිකාගේ අයථා ප්‍රේම සම්බන්ධය පෙන්වා දිය හැකිය. කතුවරයා එය නිරූපණය කරන ස්වභාවය දකින විට අපට සිනා පහළ වේ.නවකතාව යනු කුමක්දැ’යි රංජිත් ධර්මකීර්ති වටහාගෙන නැත. එහෙත් ඔහු නවකතාව ගැන ද නව ප්‍රබන්ධ විධි ගැන ද විශ්වවිද්‍යාල තුළ උගන්වන්නට ද පුළුවන. එම තත්ත්වය ශ්‍රී ලංකාවේ ස්වභාවය යි. ශ්‍රී ලංකාවේ නවකතාවට ප්‍රමිතියක් නැත. එබැවින් එකිනෙකා හිතූ හිතූ දේ ලියමින් නවකතා පළ කරති. මෙය රටේ අභාග්‍යයද? පාඨකයාගේ අවාසනාවන්තකම ද? මට නම් තේරුම් ගත නො හැකි ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=n1204051</link>
    <topic>මුහුණ සේදීමට නිල්වලාවට ගියඋසස් පෙළ සිසුවිය කිඹුලාට බිලි</topic>
    <author>අකුරැස්ස මධ්‍යම විශේෂ විජිත සල්ගාදු මාතර දිසා විශේෂ ජස්ටින් කොඩිකාර හා මාලිම්බඩ සමූහ</author>
    <content>අකුරැස්ස පොලිස් වසමට අයත්, උතුරු මාලිම්බඩ, දූවවත්ත නැමැති ස්ථානයේ පදිංචිව සිටි, 18 හැවිරිදි නුවන්තිකා තත්සරණි නැමැති පාසල් ශිෂ්‍යාව මුහුණ සෝදා ගැනීමට තම මව සමඟ නිල්වලා ගඟ වෙත ගොස් සිටියදී උදෑසන 6.30ට පමණ දැවැන්ත කිඹුලෙක් ඇයව ඩැහැගෙන ගොස් ඇත.මුහුණ සෝදා ගැනීමට පහත්වී සිටියදී , එකවර පැමිණි කිඹුලකු ඇයගේ හිසින් අල්ලා ගෙන ගඟ පතුලට ඇදගෙන ගොස් ඇත. දියණියගේ දෙපාවලින් ඇද ඇයව ගොඩට ඇද ගැනීමට මව ගත් උත්සාහය අසාර්ථක වී තිබේ.කිඹුලාට ගොදුරුවූ සිසුවිය මාර/ පාලටුව මහා විදුහලේ උසස් පෙළ ඉගෙනුම ලබන්නියකි. ඇයට තවත් එක් සහෝදරයෙකු සිටී.මෙම පුවත සැලවීමත් සමඟ අකුරැස්ස ප්‍රාදේශීය සභාවේ සභාපති එස්. එල්. සුනිල් මහතා යාන්ත්‍රික බෝට්ටුවක් යොදා ගම්වාසීන්ගේ සහයෝගය ද ඇතිව මහත් පරිශ්‍රමයක් දරා රුවන්තිකාගේ සිරුර උදේ 9.30ට පමණ ගොඩට ගැනීමට සමත් වී ඇත.අතුරලිය ප්‍රාදේශීය සභාවේ සභාපති නිහාල් සිල්වා, මාලිම්බඩ ප්‍රාදේශීය ලේකම් තුමිය ඇතුළු විශාල පිරිසක් මේ අවස්ථාවේ දැඩි කැපවීමකින් කටයුතු කළ අයුරු දැකගත හැකිවිය.අකුරැස්ස පොලිස් ස්ථානාධිපති එස්. විජේරාම මහතා ඇතුළු නිලධාරීන්ගේ ද දායකත්වය නොඅඩුව ලැබී තිබේ.පසුගිය සතියේද මේ ස්ථානයට නුදුරින් රෙදි සෝදමින් සිටි කාන්තාවක් කිඹුලකු ඩැහැගෙන ගොස් තිබුණි. කිඹුල් උවදුරින් ජනතාව බේරාගැනීමට කඩිනම් ක්‍රමවේදයක් වහා සැකසිය යුතුව ඇතැයි ප්‍රදේශවාසීහු කියා සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=n1204052</link>
    <topic>කිඹුල් උවදුරටවනජීවිය මුනිවත රකී</topic>
    <author>විජයානි එදිරිසිංහ</author>
    <content>තම මව සමග මුහුණ සේදීමට ගිය පාලටුව ශ්‍රී ගුණරතන විද්‍යාලයේ නුවන්තිකා තත්සරණී (18) දැරිය කිඹුලාට ගොදුරු වූයේ තම මව සහ ගම්වාසින් ඉදිරියේදීය.මේ කිඹුල් තර්ජනය සම්බන්ධව වනජීවී නිලධාරීන් කිසිදු පියවරක් නොගන්නා බව පොලිසිය කියයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=n1204053</link>
    <topic>කිඹුල්ලු මැරීම තහනම්</topic>
    <author>විජයානී එදිරිසිංහ</author>
    <content>ගංගා ආශි‍්‍රත බොහෝ ප්‍රදේශවල ජන ජීවිතයට කිඹුල් තර්ජනය දිනෙන් දින වැඩිවෙමින් පැවතියත් කිඹුලන්ට හානියක් සිදු නොකිරීමේ නීතිය හමුවේ ආරක්ෂක අංශ මෙන්ම මහජනතාව අසරණ වී සිටිති.පසුගිය වසරේ පමණක් කිඹුල් තර්ජනයට ලක් වූ සංඛ්‍යාව විසිපහක් පමණ වේ.කිඹුලන්ගෙන් මිනිස් ජීවිතවලට මොනතරම් හානි සිදුවුවත් කිඹුලන්ගේ ජීවිතවලට කිසිදු හානියක් සිදු කිරීමට පොලිසියට නීතියෙන් ඉඩක් නොමැති බව පොලිසිය කියයි.කිඹුලකුට ගොදුරු වූ පුද්ගලයකු බේරා ගැනීමට කිඹුලෙක් මරා දැමූ මාතර තරුණයන් දෙදෙනකු සිරදඬුවම් ලබා ඉන් නිදහස් වී පැමිණ තිබුණේද මීට සතියකට පමණ පෙරයි.පසුව පොලිසිය සහ ගම්වාසීන් එකතු වී ගඟඉවුරේ සඟවා තිබූ දැරියගේ සිරුර බේරාගෙන එන අවස්ථාවේ මිනීමරු කිඹුලා කිහිපවරක් එහා මෙහා ගොස් තිබුණි.කෙසේ හෝ දැරියගේ සිරුර ගොඩට ගෙනඒම හැර කිඹුල් ජීවිතයට හානියක් කිරීමට හැකියාවක් හෝ ඉඩක් මහජනතාවට නැති බව ජ්‍යෙෂ්ඨ පොලිස් නිලධාරියෙක් පැවසීය.නිල්වලා ගඟේ කිඹුල් උවදුරෙන් ප්‍රදේශවාසීන්ට වන ගැහැට මඟහරවාලීම සඳහා කඹුරුපිටිය ප්‍රදේශයේ කිඹුල් කොටු 4 ක් ඉදිකිරීමට පියවර ගන්නා බැව් කඹුරුපිටිය ප්‍රාදේශීය සභාවේ සභාපති චන්දන සිරිබද්දන මහතා කීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=n1204054</link>
    <topic>දිවි නැගුම තෙවන අදියර ඇරැඹේ</topic>
    <author>මහින්ද අලුත්ගෙදර</author>
    <content>පවුලේ ආර්ථිකය හා පෝෂණය වැඩි දියුණු කරන ගෘහ ආර්ථික ඒකක විසිපන් ලක්ෂයේ ජාතික වැඩසටහන “දිවි නැඟුම” තෙවැනි අදියර අද (5) ආරම්භ වෙයි.“ඉසුරුමත් නිවහනක්–අසිරිමත් මවු බිමක්” තේමාව කරගත් මේ වැඩසටහනේ බීජ හා පැළ සිටුවීමේ ජාතික වැඩසටහන දීප ව්‍යාප්තව ආරම්භ කෙරෙන අතර එය රට පුරා ග්‍රාම සේවා වසම් 14019 තුළම ක්‍රියාත්මක කෙරෙන බව ආර්ථික සංවර්ධන අමාත්‍යාංශය පවසයි.පෙරවරු 9.10 ට යෙදෙන සුබ මොහොතින් මේ ජාතික වැඩසටහන ආරම්භ කෙරෙන අතර ආර්ථික සංවර්ධන ඇමැති බැසිල් රාජපක්ෂ මහතා සහභාගි වන වැඩසටහන ගම්පහ දිස්ත්‍රික්කයේ ඌරාපොළග්‍රාමසේවා වසමේ පැවැත්වෙන බවද එම අමාත්‍යාංශය කියයි.සෑම ග්‍රාමසේවා වසමක්ම ආවරණය වන පරිදි පැවැත්වෙන මෙහිදී තෝරාගත් ගෘහ ඒකක සඳහා එළවලු, පළතුරු, ආදී කෘෂිකර්ම කේෂ්ත්‍රයට අයත් බෝග පැළ සහ බීජ පැකට් ද, පශු සම්පත්, ධීවර සහ කර්මාන්ත අංශ යටතේ ඒ සඳහා අවශ්‍ය ද්‍රව්‍ය සහ උපකරණ ලබා දීම ද මෙහිදී සිදු කෙරේ.මේ සම්බන්ධයෙන් ඒ ඒ ග්‍රාම සේවා වසම නියෝජනය කරන පහසුකාරකයින් වන ග්‍රාම නිලධාරී, සමෘද්ධි සංවර්ධන නිලධාරී සහ කෘෂිකර්ම පර්යේෂණ හා නිෂ්පාදන සහකාර නිලධාරීන් සම්බන්ධ වී කටයුතු කරන අතර ඔවුන්ගේ සහභාගිත්වය මත සෑම ග්‍රාම සේවා වසමකම උත්සව තුන බැගින් වන පරිදි රට පුරා ස්ථාන 42000 කදී වැඩසටහන් ක්‍රියාත්මක කෙරේ. ඊට අමතරව ඒ ඒ ප්‍රදේශය නියෝජනය කරන දේශපාලන නියෝජිතයන් ද මේ සඳහා සහභාගිවීම විශේෂත්වයකි.මෙය දිවි නැඟුම ජාතික වැඩසටහනේ තෙවැනි අදියර වන අතර මීට පෙර පැවැති අදියර දෙක අතිශය සාර්ථක වූ බවද ආර්ථික සංවර්ධන ඇමැති බැසිල් රාජපක්ෂ මහතා පෙන්වා දෙයි.පසුගිය 2011 වසරේ මාර්තු මස 12 දා ඇරැඹි දිවි නැඟුම පළමු අදියරේ දී ගෘහ ආර්ථික ඒකක ලක්ෂ 10 ක් ඉලක්ක කළ බව ද, එහි සාර්ථකත්වය මත ගෘහ ආර්ථික ඒකක ලක්ෂ 14 දක්වා යාමට හැකි වූ බව ද සිහිපත් කළ ඇමැතිවරයා 2011 වසරේ ඔක්තෝබර් මාසයේ 27 දා ආරම්භ කළ මෙහි දෙවැනි අදියරේ දී ගෘහ ආර්ථික ඒකක ලක්ෂ 21 ක් ඉලක්ක කළ බව ද සිහිපත් කරයි.මෙවර වැඩසටහනද සාර්ථකව ක්‍රියාත්මක කිරීමට බලාපොරොත්තු වන බව සඳහන් කරන ඇමැතිවරයා එක් ග්‍රාම සේවා වසමකින් පවුල් 150 ක් බැඟින් තෝරාගෙන ගෘහ ආර්ථික ඒකක ලක්ෂ 25 ක් මෙවර ඉලක්කය වී තිබෙන බවද කියා සිටී.දිවි නැඟුම ජාතික ව්‍යාපාරය අංශ තුනක් යටතේ ක්‍රියාත්මක වන බව පෙන්වාදෙන ආර්ථික සංවර්ධන ඇමැතිවරයා කෘෂිකාර්මික කටයුතු, පශු සම්පත් හා ධීවර සහ ගෘහ ආශි‍්‍රත කර්මාන්ත යන අංශ ඊට අයත් බව ද ප්‍රකාශ කරයි.මේ වැඩපිළිවෙළ සාර්ථක කර ගනිමින් එහි අපනයන ඉලක්කයක් කරා ගෙන යාම අපේක්‍ෂාව වේ. මෙරට ගෘහස්ථව නිෂ්පාදනය කළ හැකි කාර්මික භාණ්ඩ නිෂ්පාදනය සඳහා අවධානය යොමු වී තිබෙන බව ප්‍රකාශ කරන බැසිල් රාජපක්ෂ මහතා පශු සම්පත් අංශය මෙන්ම අනෙකුත් අංශ කෙරෙහි ද අවධානය යොමු කරමින් ඕස්ට්‍රේලියාවෙන් කිරි ගවයින් 500 ක් ආනයනය කළ බවද මේ සියල්ලෙන්ම රටේ නිෂ්පාදනය ඉහළ නැංවීම අරමුණ බව ද කීවේය.ආර්ථික සංවර්ධන අමාත්‍යාංශයට අමතරව තවත් අමාත්‍යාංශ කිහිපයක් මේ වෙනුවෙන් සම්බන්ධ වන බව සඳහන් කරන ඇමැතිවරයා කෂිකර්ම, ගොවිජන සේවා හා වනජීවී, සුළු අපනයන භෝග ප්‍රවර්ධන, වාරිමාර්ග හා ජල සම්පත් කළමනාකරණ, වැවිලි කර්මාන්ත, පොල් සංවර්ධන හා ජනතා වතු සංවර්ධන, පරිසර, දේශීය වෛද්‍ය, සෞඛ්‍ය, පශු සම්පත් හා ග්‍රාමීය ප්‍රජා සංවර්ධන, ධීවර හා ජලජ සම්පත් සංවර්ධන, කර්මාන්ත හා වාණිජ කටයුතු, සම්ප්‍රදායික කර්මාන්ත හා කුඩා ව්‍යවසාය සංවර්ධන, තාක්ෂණ හා පර්යේෂණ, යෞවන කටයුතු සහ රාජ්‍ය සම්පත් අමාත්‍යාංශ ඒ අතර වන බව ප්‍රකාශ කරයි.මීට පෙර මේ වැඩපිළිවෙළ ක්‍රියාත්මක කළ ආකාරයට වඩා වෙනස් ආකාරයෙන් මෙවර ක්‍රියාත්මක වන බව සඳහන් කළ ඇමැතිවරයා මෙවර එළවළු පැළවලින් ඊළඟ කන්න සඳහා බීජ නිෂ්පාදනය කර ගැනීම, බීජ පැළ නොවන්නේ නම් ඒ සම්බන්ධයෙන් දැනුම් දීම සඳහා සැපයුම්කරුවන් පිළිබඳ තොරතුරු, තවාන් දමා පැළ කරගන්නා ඇට වර්ග 05 ක් හා පැළ සිටුවන ඇට වර්ග 05 ක් ලබාදීම, ජාතික සමඟිය වර්ධනය වන පැළ වර්ග බෙදාදීම ආදිය ඒ අතර වන බවද සඳහන් කළේය.මේ සම්බන්ධයෙන් වන ජනතා ප්‍රතිචාරය ඉතාම ඉහළ මට්ටමක පවතින බවද ඒ මහතා වැඩිදුරටත් සඳහන් කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=n1204055</link>
    <topic>ගුණාත්මක සෞඛ්‍ය සේවාවක් සැපයීමට රජය කැපවීමෙන් ක්‍රියා කරනවා</topic>
    <author>ධනුෂ්ක ගොඩකුඹුර</author>
    <content>සෑම ජන කොටසකටම ගුණාත්මක සෞඛ්‍ය සේවයක් ලබා දීම සඳහා ඕනෑම කැප කිරීමක් කිරීමට වත්මන් රජය සූදානම් බව ජනාධිපති මහින්ද රාජපක්ෂ මහතා පැවසීය.සෞඛ්‍ය හා අධ්‍යාපන ක්ෂේත්‍රවලින් ලබා ගත් ජයග්‍රහණ ඉදිරියට ගෙන යාමට නම් වර්තමානයේ අප හමුවේ ඇති ගැටලු හොඳින් හඳුනා ගත යුතු බව ජනාධිපතිවරයා පෙන්වා දුන්නේය.නිදහස් නිවහල් මෙන්ම නීරෝගී මිනිසුන් රටක ඉදිරි ගමනට අවශ්‍ය බවත් එදා මැලේරියාව වැනි වසංගත රෝග රටින් තුරන් කළ අයුරින් බෝ නොවන රෝගවලට එරෙහිවත් කටයුතු කළ යුතු බව ජනාධිපතිවරයා ප්‍රකාශ කළේය. ජනාධිපතිවරයා මේ අදහස් පළ කෙළේ මිහිමෙත් සුවසර ලෝක සෞඛ්‍ය දින සැමරුම් උත්සවයට අරලියගහ මන්දිරයේ දී ඊයේ (04) එක්වෙමිනි.යහපෝෂණයෙන් ක්‍රියාශීලී බවින් පිරි සෞඛ්‍ය ජීවිතයක් ගොඩනගමු තේමාව ඔස්සේ මෙවර ලෝක සෞඛ්‍ය දිනය සමරන ලද අතර බෝ නොවන රෝගවලින් වැළකීම සඳහා පෝෂ්‍යදායී ආහාර සහ ව්‍යායාමවල වැදගත්කම සම්බන්ධයෙන් අවධාරණය කෙරිණි.මෙවැනි වැඩපිළිවෙළ කෙරෙහි ජනමාධ්‍ය සතු වගකීමක් ඇති බවත් එහෙත් අවාසනාවකට මෙන් එසේ නොකර ජනමාධ්‍ය, ව්‍යායාමයට ඇවිද යන අයගේ ඡායාරූප පළ කරමින් ඔවුන්ට සිනාසෙන බව ජනාධිපතිවරයා ප්‍රකාශ කළේය.සෞඛ්‍ය ඇමැති මෛත්‍රීපාල සිරිසේන, ලෝක සෞඛ්‍ය සංවිධානයේ ශ්‍රී ලංකා නියෝජිත එෆ්. ආර්. මෙහෙතා, මහාචාර්ය දියනාත් සමරසිංහ මහත්වරු සහ ප්‍රවීණ ක්‍රීඩිකා ශි‍්‍රයාණි කුලවංශ මහත්මිය ද මෙහිදී අදහස් දැක්වූවාය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=n1204056</link>
    <topic>රාජ්‍ය සහ පෞද්ගලික ආයතනවලින්</topic>
    <author>ස්වර්ණා විජේකෝන්, චමීර ඇල්ලදෙණිය සහ සුභාෂිනී සේනානායක</author>
    <content>රාජ්‍ය සහ පුද්ගලික ආයතනවලින් රුපියල් කෝටි 4500 කට ආසන්න මුදලක් මේ වනවිට ඛනිජ තෙල් සංස්ථාවට අයවිය යුතු බව ඛනිජ තෙල් කර්මාන්ත ඇමැති සුසිල් ප්‍රේමජයන්ත් මහතා ඊයේ (4) පාර්ලිමේන්තුවේ දී ප්‍රකාශ කෙළේ ය.රාජ්‍ය ආයතන අතරින් ලංකා විදුලි බල මණ්ඩලය රුපියල් කෝටි 773 ක්ද, දුම්රිය දෙපාර්තමේන්තුව රුපියල් කෝටි 347 ක්ද ඛනිජ තෙල් නීතිගත සංස්ථාවට ගෙවීමට ඇතැයි අමාත්‍යවරයා පෙන්වා දුන්නේ ය.ශ්‍රී ලංකා යුද හමුදාව රුපියල් කෝටි 221 ක් ද, ශ්‍රී නාවික හමුදාව රුපියල් කෝටි 579 ක්ද ශ්‍රී ලංකා ගුවන් හමුදාව රුපියල් කෝටි 99 ක් ද සංස්්ථාවට ගෙවිය යුතුව ඇත.පුද්ගලික ආයතනයක් වන වෙක්ට් කෝස්ට් සමාගම රුපියල් කෝටි 69 ක් ගෙවීමට ඇති අතර ශ්‍රී ලංකන් ගුවන් සමාගම රුපියල් කෝටි 1235 ක්ද මිහින් ලංකා සමාගම රුපියල් කෝටි 121 ක්ද ගෙවීමට ඇතැයි ද ඇමැතිවරයා ප්‍රකාශ කළේ ය. පසුගිය පෙබරවාරි මස 29 වන දින වන විට රුපියල් කෝටි 11503 ක් අය කර ගැනීමට තිබූ බව කී ඇමැතිවරයා මාස තුනක් වැනි කාලයක දී රුපියල් කෝටි 8013 ක් අයකර ගත් බව ද කීවේය.තවත් රාජ්‍ය සහ පුද්ගලික ආයතන ගණනාවකින් ණය අයකර ගැනීමට තිබෙන බව ප්‍රකාශ කළ ඇමැතිවරයා මේ ණය අයකර ගැනීමට සිහි කැඳවීම් සිදුකර ඇති බවත් ඇතැම් ආයතනවලට ලබාදී තිබූ කාලය ඉක්ම වූ විට පොලී මුදල් අය කිරීමට කටයුතුª කරන බවත් කී ඇමැතිවරයා රජයේ වාණිජ ආයතන සඳහා දින 30 ක සහන කාලයක් ලබාදී තිබෙන බවත්, ණය ගෙවීම පැහැර හරින පෞද්ගලික ආයතනවලින් ලබා දී ඇති බැංකු බැදුම්කර මුදල් බවට පත්කර ගන්නා බවද කීය.කුරුණෑගල දිස්ත්‍රික් එ.ජා.ප මන්ත්‍රී දයාසිරි ජයසේකර මහතා ඇසූ වාචික ප්‍රශ්නයකට පිළිතුරු දෙමින් ඇමැතිවරයා මේ ප්‍රකාශය කෙළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=n1204057</link>
    <topic>ඕනෑම විටක ශ්‍රී ලංකාවටසහාය දීමට සූදානම්</topic>
    <author/>
    <content>මිත්‍රශීලි ශ්‍රී ලංකාවට ඕනෑම මොහොතක සිය රටේ සහය ලබාදෙන බව උගන්ඩා ජනාධිපති යෝවේරි කගුටා මුසෙවෙනි මහතා පැවැසීය.දීර්ඝ කාලයක සිට ශ්‍රී ලංකාව ලෝකයේ අනිකුත් රටවල් සමඟ ජාත්‍යන්තර වශයෙන් විශාල බැඳීමක් හා මිත්‍රශිලි භාවයක් පවත්වාගෙන ගිය රටක් බවද හෙතෙම කීවේය. උගන්ඩාවේ කම්පාලා නුවර පැවැත්වෙන 126වැනි අන්තර් පාර්ලිමේන්තු සැසිවාරයට සහභාගිවීමට ගොස් සිටින ශ්‍රී ලංකා රජයේ නියෝජිත කණ්ඩායම කම්පාලා නුවර දී හමුවු අවස්ථාවේ උගන්ඩා ජනාධිපතිවරයා එසේ ප්‍රකාශ කළේය.වාරිමාර්ග හා ජලසම්පත් කළමනාකරණ ඇමැති නිමල් සිරිපාල ද සිල්වා මහතා ,වැවිලි කර්මාන්ත අමාත්‍ය මහින්ද සමරසිංහ, නියෝජ්‍ය කථානායක චන්දිම වීරක්කොඩි යන මහත්වරුන් උගන්ඩාවේ කම්පාලා නුවර ආරම්භ වු අන්තර් පාර්ලිමේන්තු සැසිවාරයට සහභාගි වී සිටිති.ජිනීවා නුවර පැවැති මානව හිමිකම් සමුළුවේ දී උගන්ඩාව ශ්‍රී ලංකාවට සහය පළ කරමින් ප්‍රබල ඇමරිකාව ගෙනා යෝජනාවට විරුද්ධව ජන්දය ප්‍රකාශ කිරීම පිළිබඳව ශ්‍රී ලංකා ජනාධිපති මහින්ද රාජපක්ෂ මහතාගේ හා රජයේ ස්තුතිය පළ කිරීමට ශ්‍රී ලංකා නියෝජිත කණ්ඩායම කටයුතු කළ බව වාරිමාර්ග හා ජලසම්පත් කළමනාකරණ ඇමැති නිමල් සිරිපාල ද සිල්වා මහතා පැවැසීය.දෙරටේ දේශපාලනික, ආර්ථික හා සමාජිය සංවර්ධනය පිළිබඳව ද්විපාර්ශවික සාකච්ජාවක්ද පැවැත්වූ බව සිරිපාල ද සිල්වා මහතා කීවේය.ජනාධිපති මහින්ද රාජපක්ෂ මහතාගේ විශේෂ ආරාධනයකට අනුව උගන්ඩා ජනාධිපතිවරයා ලබන නොවැම්බර් මස ශ්‍රී ලංකාවේ නිළ සංචාරයක නිරතවිමට ද එකඟතාවය පළ කර ඇති බව ඇමැති නිමල් සිරිපාල ද සිල්වා මහතා ප්‍රකාශ කළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=n1204058</link>
    <topic>උත්සව සමයට අත්‍යවශ්‍ය ආහාර ද්‍රව්‍ය ඕනෑ තරම්</topic>
    <author>විජයානි එදිරිසිංහ</author>
    <content>උත්සව සමයට අවශ්‍ය හාල්, පරිප්පු, සීනි, පිටි, ලුණු, හාල්මැස්සන් ඇතුළු සියලුම අත්‍යවශ්‍ය ආහාර ද්‍රව්‍යවලින් වෙළෙඳ පොළ පිරී ඇති අතර තවත් තොග අවශ්‍ය තරම් ගබඩා කර ඇතැයි සමුපකාර හා අභ්‍යන්තර කටයුතු පිළිබඳ ඇමැති ජොන්ස්ටන් ප්‍රනාන්දු මහතා පවසයි. ඒ අතර අත්‍යවශ්‍ය ආහාර ද්‍රව්‍ය ඇතුළුව කුකුළු මස්, බිත්තර, සැමන් ආදී ආහාර ද්‍රව්‍යවලද මිලෙහි කිසිදු වැඩිවීමක් සිදුවී නැත.කුකුළු මස් කිලෝවක පාලන මිල රුපියල් තුන්සිය පනහකි. සැමන් ටින් එකක් රුපියල් 160 ක් වන අතර බිත්තර මිල රුපියල් 8 – 10 අතර පවතී. උත්සව සමයේදී වෙළෙඳ පොළේ භාණ්ඩ හිඟයක් ඇති බව මවා පා පෞද්ගලික ව්‍යපාරික මාෆියාවට පාරිභෝගිකයා සූරාකෑමට අවස්ථාව සැලසීමේ කුමන්ත්‍රණයක තොරතුරු ද හෙළිවී තිබේ. රට පුරා ඇති ස.තො.ස. ලක් ස.තො.ස., කෝප් සිටි, සහ සමුපකාර හරහා පාරිභෝගිකයන්ට අවශ්‍ය තරම් භාණ්ඩ ලබා ගැනීමට පහසුකම් සලසා තිබේ.එසේම ස.තො.ස. ලක් ස.තො.ස. පැය 24 පුරාම විවෘතව තබන ලෙසත්, හැකිතරම් අඩු මිලට හොඳ භාණ්ඩ පාරිභෝගිකයාට ලබාදෙන ලෙසත් ඇමැතිවරයා ලක් ස.තො.ස. සභාපති නලීන් ප්‍රනාන්දු මහතාට නියෝග කර තිබේ. පෞද්ගලික වෙළෙඳුන්ටද ස.තො.සින් අත්‍යාවශ්‍ය භාණ්ඩ තොග ලබාගත හැකිය. උත්සව සමයේදී පාලන මිලට වඩා වැඩියෙන් භාණ්ඩ අලෙවි කරන වෙළෙඳුන් මෙන්ම කල් ඉකුත්වූ ප්‍රමිතියෙන් තොර භාණ්ඩ අලෙවි කරන වෙළෙඳුන් කොටු කර ගැනීම සඳහා පාරිභෝගික අධිකාරියේ වැටලීම් කණ්ඩායම් තුන්සියයකට වැඩි ප්‍රමාණයක් රට පුරා යොදවා ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=n1204059</link>
    <topic>භාණ්ඩ ප්‍රවාහනයෙන් දුම්රිය දෙපාර්තමේන්තුවටහාරකෝටි විසිහතර ලක්ෂයක ආදායමක්</topic>
    <author>නිමල් රාජපක්ෂ</author>
    <content>භාණ්ඩ ප්‍රවාහනයෙන් පමණක් පසු ගිය වසර තුළ හාරකෝටි විසිහතර ලක්ෂ දහහත්දාස් පන්සිය හැට හතරක අදායමක් දුම්රිය දෙපාර්තමේන්තුවට කොළඹ බඩු ගබඩා අංගණය උපයාදී ඇත.කලක් වල්බිහිවී තිබු කොළඹ බඩු ගබඩා අංගණය ප්‍රවාහන ඇමැති කුමාර වෙල්ගම හා දුම්රිය සාමාන්‍යාධිකාරි ඩි.ඒ.පී ආරියරත්න මහත්වරුන්ගේ උපදෙස් මත නවීකරණය කෙරිණ.නවීකරණය වීමත් සමඟ කොළඹ බඩු ගබඩා අංගණයෙන් දුම්රියෙන් භාණ්ඩ ප්‍රවාහනය විධිමත් කළ බව දුම්රිය ගමනා ගමන අධිකාරි එල්.ඒ.ආර් රත්නායක මහතා පැවසීය.ශ්‍රී ලංකාවේ තෙල්මිල ඉහළ යාමත් සමඟ සියලුම ප්‍රවාහන ගාස්තුවල වැඩි වීමක් සිදුවිය.නමුත් දුම්රිය දෙපාර්තමේන්තුවේ භාණ්ඩ ප්‍රවාහන ගාස්තුව ඉහළ නොදමා ඇත්තේ ජනතාවට හොඳ ප්‍රවාහන සේවයක් ලබාදීම සඳහාය.රාජ්‍ය ආයතනවල භාණ්ඩ, යුද හමුදාවේ යන්ත්‍රෝපකරණ , සිමෙන්ති හා පෞද්ගලික අංශයේ භාණ්ඩ වැඩි වශයෙන් ප්‍රවාහනය කෙරෙනුයේ දුම්රියෙනි. කොළඹ බඩු ගබඩා ඒජන්ත(අධිකාරී)වරයාගේ දැඩි කැපවීම මත වවුනියාව, බදුල්ල, මාතර, පුත්තලම,ත්‍රිකුණාමලය හා මඩකළපුව යන දුම්රිය ස්ථානවලට භාණ්ඩ ප්‍රවාහනය සිදු කරන බවද රත්නායක මහතා පැවසිය.දුම්රිය දෙපාර්තමේන්තුව නව මාර්ග පද්ධතියේ වැඩ නිමවීමත් සමඟ ජනතාවට හොඳ භාණ්ඩ ප්‍රවාහන සේවයක් ලබා දීමෙන් දෙපාර්තමේන්තුවේ අදායම ඉහළ දැමිමට හැකිවන බවද රත්නායක මහතා දිනමිණට පැවසීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=n12040510</link>
    <topic>චීන-ශ්‍රී ලංකා බෞද්ධ සහයෝගිතා වර්ධනයටසංස්කෘතික උද්‍යානයක්</topic>
    <author>මහින්ද අලුත්ගෙදර</author>
    <content>ශ්‍රී ලංකාව හා චීනය අතර බෞද්ධාගමික සහයෝගීතාව ශක්තිමත් කිරීමේ අරමුණින් බෞද්ධ සංස්කෘතික උද්‍යානයක් ඉදිකිරීමට තීරණය කර ඇත.චීන රජයේ මූල්‍ය ප්‍රතිපාදන මත ඉදිකෙරෙන මේ බෞද්ධාගමික සංස්කෘතික උද්‍යානය ඉදිකිරීම සඳහා චීනයේ හූනාන් පළාතේ, ශාඕයංහි ලන්ශාන් ගම්මානය තෝරාගෙන ඇතැයි ශ්‍රී ලංකා චීන සමාජ හා සංස්කෘතික සහයෝගීතා සංගමය පවසයි.මේ සම්බන්ධව මූලික සාකච්ඡාවක් ජ්‍යෙෂ්ඨ ඇමැති අතාවුද සෙනෙවිරත්න මහතාගේ ප්‍රධානත්වයෙන් පාර්ලිමේන්තු පරිශ්‍රයේදී පැවැති අතර ඒ සඳහා චීනය නියෝජනය කරමින් එරට හූනාන් පළාතේ, ශාඕයං නගරයේ නගරාධිපති චෙන් යුෂියු, ශ්‍රී ලංකාවේ හිටපු චීන තානාපති ජියාන් චිත්චෙන් මහත්වරු ඇතුළු පිරිසක් සහභාගී වූහ. මෙහිදී ශාඕයං නගරාධිපතිවරයා සඳහන් කළේ මෙරට බෞද්ධ සංස්කෘතිය චීනයේ ජනතාවට අධ්‍යයනය කිරීමටත්, ඒවා දැකබලා ගැනීමත් වෙනුවෙන් බෞද්ධ සංස්කෘතික උද්‍යානයක් ඉදිකිරීම තම අරමුණ වී ඇති බවයි.මේ මඟින් දෙරට අතර බෞද්ධාගමික හා සංස්කෘතික සබඳතාවය තවදුරටත් ශක්තිමත් බවද හෙතෙම සඳහන් කළේය. බෞද්ධ සංස්කෘතික උද්‍යානය ශ්‍රී ලංකා චීන ගෘහ නිර්මාණ ශිල්පය මුසුකොට චීන ගෘහ නිර්මාණ ශිල්පීන් විසින් ඉදි කිරීමට සැළසුම්කර තිබෙන අතර එය ඉදිකිරීමට අදාළව සියලු කටයුතු වෙනුවෙන් ඇමැති අතාවුද සෙනෙවිරත්න මහතාගේ උපදෙස් හා සහයෝගය බලාපොරොත්තු වන බවද ශාඕයං නගරාධිපතිවරයා සඳහන් කළේය.මේ අතර ඇමැතිවරයා මෙහිදී සඳහන් කළේ ශ්‍රී ලංකාව හා චීනය අතර සමාජ සංස්කෘතික සහයෝගීතාව වර්ධනය කිරීම සඳහා මේ සංස්කෘතික උද්‍යානය ඉදිකිරීම මඟින් විශාල පිටුබලයක් ලැබෙන බවයි. ඒ සඳහා අවශ්‍ය සියලු සහාය ලබාදීමට තමා කටයුතු කරන බවද හෙතෙම සඳහන් කළේය. මේ සම්බන්ධව අවබෝධතා ගිවිසුමක් අස්සන් කිරීමටද දූත පිරිසේ අවධානය යොමු විය.ශ්‍රී ලංකා චීන සමාජ හා සංස්කෘතික සහයෝගීතා සංගමයේ ප්‍රධාන සභාපති ඉන්ද්‍රානන්ද අබේසේකර, විධායක සභාපති නන්දසේන මදවන්ආරච්චි, විධායක ලේකම් ඉන්දික සිල්වා මහත්වරු ඇතුළු පිරිසක් මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=n12040511</link>
    <topic>අතුරු නියෝගයක් ඉල්ලා මූලික අයිතිවාසිකම් පෙත්සමක්</topic>
    <author>නෙල්කා මැදගෙදර</author>
    <content>සියයට විස්සකින් (20%) බස් ගාස්තු ඉහළ දැමීමට ඉකුත් පෙබරවාරි මාසයේ දී ගත් තීරණය ක්‍රියාත්මක වීම අත්හිටුවන අතුරු නියෝගයක් නිකුත් කරන ලෙස ඉල්ලා මූලික අයිතිවාසිකම් පෙත්සමක් ශ්‍රේෂ්ඨාධිකරණයට ඊයේ (04) ඉදිරි පත් කර ඇත.බස් ගාස්තු සංශෝධනය කිරීමේ ජාතික ප්‍රතිපත්තියට පටහැනිව යමින් මේ බස් ගාස්තු ඉහළ දැමීම සිදු කර ඇති බැවින් එම ජාතික ප්‍රතිපත්තියට අනුව ගාස්තු පහළ දමන ලෙස බලධාරින්ට නියෝග කරන්නැයි පෙත්සම මගින් අධිකරණයෙන් ඉල්ලා තිබේ.ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති සහ කොළඹ මහ නගර සභාවෙහි හිටපු නාගරික මන්ත්‍රී (ජනතා විමුක්ති පෙරමුණ) සුමිත් පස්සපෙරුම මහතා විසින් මේ පෙත්සම ඉදිරිපත් කර ඇත.පෞද්ගලික ප්‍රවාහන සේවා ඇමැති සී. බී. රත්නායක, එම අමාත්‍යාංශ ලේකම් වී සමරවීර, ප්‍රවාහන ඇමැති කුමාර වෙල්ගම, එම අමාත්‍යාංශ ලේකම් ධම්මික පෙරේරා, ජාතික ගමනා ගමන කොමිසම, එහි සභාපති රොෂාන් ගුණවර්ධන, සහ නීතිපති මෙහි වග උත්තරකරුවෝ වෙති.පෙත්සමෙහි මෙසේ සඳහන් වේ.බස් ගාස්තු සංශෝධනය කිරීමේ ජාතික ප්‍රතිපත්තියක් සැකසීම සඳහා 2000 වසරේ දී කමිටුවක් පත් කරඇත.එම කමිටු වාර්තාව 2002 වසරෙ ජූනි මස පස් වැනිදා කැබිනට් පත්‍රිකාවක් ලෙස ඉදිරි පත් කර තිබේ. එම කමිටු නිරිදේශ ඇතුළත් කැබිනට් පත්‍රිකාව 2002 වසරේ ජූනි මස දොළොස් වැනිදා කැබිනට් මණ්ඩලය විසින් අනුමත කර තිබේ.එම කැබිනට් තීරණ අනුව බස් ගාස්තු සංශෝධනය සෑම වසරකදීම කළ යුතුය.එම සංශෝධිත ගාස්තු සෑම වසරකම ජූලි මාසයේදි ප්‍රසිද්ධ කළ යුතු අතර අගෝස්තු මාසයේ සිට නව ගාස්තු අය කිරීම ක්‍රියාත්මක කළ යුතුය.එලෙස ගාස්තු සංශෝධනය කිරිම පෞද්ගලික බස් සංගම් සමඟ සාකච්ඡාවකින් අනතුරුව කළ යුතුය. එම ගාස්තු වැඩි කළ හැක්කේ පෞද්ගලික බස් සඳහා පමණි.ජාතික ප්‍රතිපත්තිය අනුව පවතින බස් ගාස්තු සහ බස් සේවාව පවත්වාගෙන යාමට වැය වන මිල සංසන්දනය කර නව ගාස්තු තීරණය කළ යුතුය.එහි දී ඉන්ධන , අලුත්වැඩියාව, ටයර් සහ ටියුබ්, ඇතුඵ කරුණු දොළහක් සඳහා වැය කළ යුතු මුදල ධාවන වියදම් ලෙස ගණනය කළ යුතුය.2002 වසරේ සිට 2011 වසර තෙක් එකොළොස් වතාවක් බස් ගාස්තුව ඉහළ දමා ඇති අතර තුන් වතාවක් බස් ගාස්තු අඩු කර ඇත.ඉකුත් පෙබරවාරි මස 12 වැනිදා ඉන්ධන මිල ඉහළ දමනු ලැබූ අතර බස් හිමියන් දීප ව්‍යාප්ත වර්ජනයක් දියත් කළහ.අනතුරුව සියයට විස්සකින් බස් ගාස්තු ඉහළ දමන ලදී.ජාතික ප්‍රතිපත්තිය අනුව මෙවර බස් ගාස්තුව ඉහළ දැමිය යුත්තේ සියයට පහළොවයි දශම අට (15.8%) කින් බව පෙත්සමෙහි දැක්වේ . එහෙත් සියයට විස්සකින් බස් ගාස්තු ඉහළ දැමීම නිසා රුපියල් මිලියන නවසිය විස්සක අතිරේක ගාස්තුවක් ගෙවීමට මගී ජනතාවට සිදුව ඇතැයි පෙත්සම් කරුවෝ පවසති.එබැවින් එම අතිරේකව වැය කිරිමට සිදු වූ මුදල නැවත මගී ජනතාවට ලැබෙන පරිදි ගාස්තු අය කිරීමක් සිදු කරන ලෙස බලධාරීන්ට නියෝග කරන්නැයි පෙත්සම් කරුවෝ අධිකරණයෙන් ඉල්ලා සිටිති.ජාතික ප්‍රතිපත්තියට පටහැනිව යමින් නීතිවිරෝධී ලෙස මෙම ගාස්තු සංශෝධනය කිරිම නිසා ජනතාවගේ මූලික අයිතිවාසිකම් කඩ වන බවට ප්‍රකාශ කර ඒ වෙනුවෙන් අධිකරණයට අභිමත වන්දි මුදලක් අය කර දෙන ලෙස පෙත්සම්කරුවෝ අධිකරණයෙන් ඉල්ලා සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=n12040512</link>
    <topic>සරසවි විද්‍යා සිසු සංඛ්‍යාව 50% දක්වා වැඩි කරනවා</topic>
    <author>සමන්මලී ප්‍රියශාන්ති</author>
    <content>විශ්වවිද්‍යාලවල විද්‍යා විෂය හදාරන සිසුන් සංඛ්‍යාව තව වසර පහකින් සියයට 50 ක් දක්වා වැඩි කිරීමට උසස් අධ්‍යාපන අමාත්‍යාංශය සැලැසුම් කර තිබේ.වාණිජ විෂයයන් හදාරන සිසුන් පිරිස සියයට 30 ක් දක්වා වැඩි කිරීමටත් කලා විෂයයන් හදාරන සිසුන් පිරිස සියයට 20 ක් දක්වා අඩු කිරීමටත් අමාත්‍යාංශය විධිවිධාන යොදා තිබේ.මේ වන විට විශ්වවිද්‍යාලවල කලා විෂය හදාරන සිසුන් සියයට 53 ක් වන අතර වාණිජ හා කළමනාකරණ විෂය හදාරන සිසුන් පිරිස සියයට 25 කි. සියයට 22 විද්‍යා විෂයයන් හදාරති.සිසුන් මේ තත්ත්වයට පත්ව ඇත්තේ මෙරට ප්‍රාදේශීය මට්ටමේ පාසල්වල පවතින අඩුපාඩු නිසා බව උසස් අධ්‍යාපන ඇමැති එස්. බී. දිසානායක මහතා පැවසීය. මේ තත්ත්වය අවම කිරීම සඳහා අධ්‍යාපන අමාත්‍යාංශය, පළාත් අමාත්‍යාංශ හා උසස් අධ්‍යාපන අමාත්‍යාංශය එක්ව වැඩපිළිවෙළක් ද ආරම්භ කර තිබේ.ඒ අනුව උසස් තාක්ෂණ ආයතනවල කලා හා වාණිජ විෂයයන් හදාරන සිසුන් විද්‍යා හා ඉංජිනේරු විෂයයන්ට යොමු කිරිමේ වැඩපිළිවෙළක් උසස් අධ්‍යාපන අමාත්‍යාංශය ආරම්භ කර ඇත.මේ වන විට විද්‍යා උසස් පෙළ විෂය නොමැති පාසල් සහිත ප්‍රාදේශීය ලේකම් කොට්ඨාස 72 ක් මෙරට තිබෙන අතර විද්‍යා විෂය ඉගැන්වෙන එක් පාසලක් හෝ ඇති ප්‍රාදේශීය ලේකම් කොට්ඨාස 100 ක් ඇති බවත් දිසානායක මහතා සඳහන් කරයි.මේ තත්ත්වය වෙනස් කිරීම සඳහා කඩිනම් වැඩපිළිවෙළක් අධ්‍යාපන අමාත්‍යාංශයේ මෙහෙයවීම මතද ක්‍රියාත්මක කරයි. ලෝකයේ ඉල්ලුමට සරිලන අධ්‍යාපන ක්‍රමවේදයක් ලබාදීම රජයේ මුලික වගකීම බවත් ඒ අරමුණ ඇතිව තව වසර 5 කට පසු විශ්වවිද්‍යාලවල මේ වෙනස සිදු කරන බවත් ඒ මහතා කීවේය. නවීන ලෝකයට ගැලපෙන පරිදි අපේ අධ්‍යාපනය සකස් කිරීමට නම් උසස් අධ්‍යාපනය තුළ විශාල වෙනසක් ඇති කළ යුතු යැයි ද දිසානායක මහතා පැවසීය.අපි විශ්වවිද්‍යාල දරුවන් ලෝකය ඉල්ලන මහා විද්‍යාර්ථීන් බවට පත් කළ යුතු බවත් ඇමැතිවරයා වැඩිදුරටත් කීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=r1204051</link>
    <topic>පාර හරහා ගිය ඉබ්බා දැක විජේලිස් උපාසකට සිල්ගන්නත් අමතක වෙලා</topic>
    <author>යක්කල විශේෂ රුවන් සමන්ත අධිකාරි</author>
    <content>විජේලිස් අප්පුහාමි ගම්පහ මෝරුපොළ ප්‍රදේශයේ පදිංචි වයස අවුරුදු හැත්තෑවද ඉක්ම වූ පුද්ගලයෙකි. විවාහක දරු දෙදෙනෙකුගේ පියකු වූ විජේලිස් සහ බිරිය වාසය කෙළේ සිය පොඩි පුතා හා ලේලිය සමගින් ඔවුන්ගේ මහ ගෙදරමය.වයසට ගිය ද සිය දරුවන්ට බරක් නොවීමට තීරණය කළ හෙතෙම සිය පුරුදු ජීවන වෘත්තිය වන ලී භාණ්ඩ පින්තාරු කිරීමේ රාජකාරිය කරමින් සිය බිරිය සමග නිදහස් ජීවිතයක් ගත කළේය.ඉදහිට හීන් සීරුවේ ගොස් මත්පැන් පොදක් රහ බැලීමට පුරුදුව සිටියත් කිසිවකුටත් කරදරයක් නොවූ නිවුන පුද්ගලයකු විය. සතර පෝයටම සිල් නොගත්තද ඉඩක්ලද විටක සිල් සමාදන්වීමට යාමටද හෙතෙම පුරුදුව සිටියේය.එවන් පොහොය දිනක සිල් සමාදන් වීමට යෑම සඳහා හිමිදිරියේම පන්සල වෙත යෑමට පිටත් වූ විජේලිස් වෙල අද්දර මාර්ගයේ ගමන් කරන්නට විය. පෙර දින ප්‍රදේශයේ තරුණ පිරිස විසින් එම ඇළ ඉස වෙල්මාලු අල්ලා තිබීම හේතුවෙන් ප්‍රදේශය පුරාම පිලී ගඳ පැතිරි තිබිනි. ඒ අවලං තරුණ නඩයට සිතින් බැණ බැණ ගමන් කළ විජේලිස් එක්වරම දුටුවේ පාර හරහා හිමිහිට මාරුවන ඉබ්බෙකි.ඉබ්බා දුටු සැණින් විජේලිස් උපාසකට සිහියට ආවේ තම කුළුදුල් දරුවා බිහි කිරීමට සිටින පොඩි පුතාගේ බිරියවය. දරුවන් ලැබීමට සිටින කාන්තාවන්ට ඉබි මස් ගුණ බව දත් ඔහු ඉබ්බා අල්ලා ගෙන ඔහු දානය ලබා ගැනීමට පිගාන රැගෙන ආ සිලි සිලි බෑගයට දමාගෙන කඩිනමින් ආපසු නිවෙස දෙසට එන්නට විය.අතරමගදී ඔහුට මානිස් උපාසක හමු විය. ඈ බං විජේලිස් අයියේ අද සිල් ගන්නේ නැද්ද? ඇසූ මානිස්ට මගේ මේ බඩේ අමාරුවක් හැදුනා. මම ගෙදරට ගිහින් හනික එන්නම් කියනවාත් සමග, සිලි සිලි බෑගයේ අඬු දෙක විජේලිස් අත තිබියදී ඉබ්බා සහිත ඉතිරි කොටස දඩාස් ගා බිමට වැටුණි. මෙය දුටු මානිස් හා හා විගහට ගිහිං වරෙන් මම යනවා කියමින් පන්සල දෙසට ගියේය.එදින විජේලිස් නැවත පන්සලට නොගිය අතර පසුදින සෝමරත්නගේ කඩය අසලට යන විට කඩේ අසල සිටි තරුණ පිරිස ඈ බං විජේලිස් මාමේ දැං උඹේ බඩේ අමාරුව හොඳදැයි? අසන්නට විය. සිදුවී ඇති දෙය වටහාගත් විජේලිස් උපාසක හීන් සැරේ එතනින් මාරුවුනේය.දින කිහිපයක් යන තුරු නැවත කඩය පැත්තකට වත් නොගියේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=r1204052</link>
    <topic>ගම නැගුමටකෝටි 1 1/2ක ප්‍රතිපාදන</topic>
    <author>මාවනැල්ල විශේෂ යූ. ආර්. ඒ. බණ්ඩාර</author>
    <content>‘එක ගමකට එක වැඩක්’ යන තේමාව යටතේ මාවනැල්ල ආසනයේ ද ගම නැගුම වැඩසටහන් සාර්ථක කරගැනීම සඳහා ආර්ථික සංවර්ධන අමාත්‍යාංශය මඟින් කෝටි 1 1/2ක ප්‍රතිපාදන ලබා දී ඇත. එයට අමතරව තවත් ලක්ෂ 50 ක තරම් ජනතා ශ්‍රම දායකත්වයක්ද මේ සඳහා ලබාදීමෙන් මේ වැඩපිළිවෙළ සාර්ථක කර ගැනීමට සැලසුම් කර තිබේ. ආර්ථික සංවර්ධන ඇමැති බැසිල් රාජපක්ෂ මහතා විසින් කෑගල්ල දිස්ත්‍රික් සංවිධායක හා සබරගමුව පළාත් සභා මන්ත්‍රී ආනන්ද විල්ලන්ගොඩ මහතා වෙත මේ මුදල ලබාදී ඇත.මාවනැල්ල අම්බුලුගල හරහා වහරක්ගොඩ මාර්ගය කොන්ක්‍රිට් දැමීමේ වැඩ ඇරඹුණු මොහොතට ග්‍රාමීය කර්මාන්ත පිළිබඳ ජ්‍යෙෂ්ඨ ඇමැති අතාවුද සෙනෙවිරත්න, මාවනැල්ල ප්‍රාදේශීය සභාවේ සභාපති ඉඳුනිල් ශාන්ත ගුණසේන මහත්වරුද සහභාගි වූහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=r1204053</link>
    <topic>සංක්‍රමණික සේවක පදනමනමින් නව වෘත්තිය සමිතිකාර්යාලයක් පිහිටුවයි</topic>
    <author>කුරුණෑගල මධ්‍යම විශේෂආරියපාල වංශතිලක</author>
    <content>ශ්‍රී ලාංකික කාන්තාවන් ලක්‍ෂ 20ක් විදේශගතව සිටින බව ජාතික වතු කම්කරු සංගමයේ ප්‍රධාන ලේකම් සහ ජාතික වෘත්තීය සම්මේලනයේ සභාපති කේ. වේලායුදන් මහතා කුරුණෑගල දී පැවැසීය.ඒ මහතා එසේ සඳහන් කළේ ඉකුත් දින කුරුණෑගල ගැට්ටුවානේදී ශ්‍රී ලංකාවේ ප්‍රථම වරට පිහිටුවා ගත් “සංක්‍රමණික සේවක පදනම” නමින් නව වෘත්තීය සමිති කාර්යාලයක් විවෘත කිරීමෙන් අනතුරුව පැවැති උත්සව සභාවේ ප්‍රධාන අමුත්තා වශයෙන් සහභාගි වෙමිනි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=r1204054</link>
    <topic>යක්ෂ දිෂ්ටිය වැසුණු ආතුරයාකපුවාට පහර දීදේවාලයත් කඩා දමලා</topic>
    <author>පොල්ගහවෙල සමූහඑල්. පී. තිලකරත්න</author>
    <content>යක්ෂ හා ප්‍රේත දිෂ්ඨි ඇති අයව සුවපත් කරන කපුවකුට, ප්‍රතිකාර ලබාගැනීමට පැමිණි යක්ෂ දිෂ්ටිය වැටී ඇති අයකු එලව එලවා පහර දී දේවාලය ද කඩා බිඳ දමා එම ස්ථානය අත්පත් කර ගැනීමේ සිද්ධියක් පසුගියදා ඉබ්බාගමුව ප්‍රදේශයෙන් වාර්තා විය. වාර්තාවන අන්දමට සිද්ධිය මෙසේය.කමලදාස කපු මහතා කුඩා කල සිටම දේවාල ආවතේව කරුවෙකු ලෙස කටයුතු කරන අයෙකි. කාලයාගේ ඇවෑමෙන් ලද අත්දැකීම් හා පළපුරුද්දත් නිසා යක්ෂ, ප්‍රේත දෝෂ ඇති අයට ප්‍රතිකාර කිරීමට පටන් ගන්නා ලදී.කලක් යන විට කමලදාස ගුරුන්නාන්සේගේ බලය අසල ගම්වලද පැතිරෙන්නට විය. එසේම ගම්වැසි සියලු දෙනා ද කමලදාස ගුරුන්නාන්සේට ගරු බුහුමන් නිරන්තර දැක්වූහ.මලදාස ගුරුන්නාන්සේ ගේ ගමේ සිට සැතපුම් 15 – 20 ක් දුරින් පිහිටි ගමක විසූ මානසික ආබාධයකට ගොදුරුව සිටි නිමල් නම් තරුණයා ද මවුපියන් සමඟ ප්‍රතිකාර ලබාගැනීම සඳහා ගුරුන්නාන්සේ වෙතට පැමිණියහ. කලක සිට විවිධ පළාත් වල අයගෙන් ප්‍රතිකාර ලැබුවද සුවයක් නොලද බැවින් ඥාතියකුගේ මඟ පෙන්වීම යටතේ නිමල් ප්‍රතිකාර සඳහා කමලදාස ගුරුන්නාන්සේ වෙත මවුපියන් විසින් රැගෙන එන ලදී. අදාළ ආවතේව වලින් පසුව කමලදාස ගුරුන්නාන්සේ, “කෝ... කෝ... බලමු අලුත් ආතුරයා මෙහාට එමු...” කියත්ම දෙමව්පියන් විසින් නිමල්ව වත්තන් කරගෙන ගුරුන්නාන්සේ වෙත කැඳවාගෙන යන ලදී. නිමල් පරීක්ෂා කර බැලූ ගුරුන්නාන්සේ, මේක සුළු දෙයක්... කියා බුලත් විටක් සැපයීමට සූදානම් විය.නමුත් එකවරම නිමල්, කමලදාස ගුරුන්නාන්සේ වෙත පැන පහර දෙන්නට විය. “මේ හොරාට පුළුවන්ද... මගේ යක්ෂයා එළවන්න... හිටපන් උඹට” කියා දිගින් දිගටම පහර දෙන්නට විය. සිදු වූ අනපේක්ෂිත පහර වැදීමත් සමගම කමලදාස ගුරුන්නාන්සේ ද දුවන්නට විය. ‘හිටපිය, හොරා...උඹට මං හොඳ වැඩක් කරන්නම් යැයි” පවසමින් ගුරුන්නාන්සේට එළව එළවා පහර දෙන්නට විය. ඉන්පසු අසල වැටකින් කඩාගත් පොල්ලක් රැගෙන ටකරන් සහ පොල් අතු යොදා සකසා තිබූ දේවාලයද කඩා බිඳ දමා, “මේ... ගේ... මගේ. දැන් මෙතන ඉන්න යක්ෂයා මමයි’’ කියා දේවාලය තිබූ තැන අත්පත් කර ගත්තේය.සිද්ධිය ආරංචි වීමත් සමගම විශාල පිරිසක් කමලදාස ගුරුන්නාන්සේගේ නිවස අසලට පැමිණ, සිදුවන දෙය පිළිබඳව වික්ෂිප්තව බලා සිටියහ.පිරිස අතරට පැමිණි කමලදාස ගුරුන්නාන්සේ “අනේ දරුවනේ මගේ බලයටත් වඩා වැඩි බලයක් ඇති යක්ෂයෙක් වැසී ඇති අර ලෙඩා කඹයක් අරන් ගැට ගහපල්ලා යැයි” පවසන්නට විය.ඉන්පසු තරුණයන් කිහිප දෙනකු ඇවිත් ආතුර තරුණයා මෙල්ල කර ප්‍රතිකාර සඳහා පැමිණි වෑන් රථයට පටවා පිටත් කරන ලදී..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=r1204055</link>
    <topic>හැමිල්ටන් ඇළ දිගේමීගමුව කළපුවට බෝට්ටු සවාරියක්</topic>
    <author>ඡායාරූපය: පමුණුගම සමූහ ඩී. එන්. බී. කිරිහෙට්ටි</author>
    <content>පමුණුගම හැමිල්ටන් ඇළ අද ගමනාගමනයට සුදුසු අන්දමින් හාරා ඇති හෙයින් හැමිල්ටන් ඇළ දිගේ මීගමුව කළපුවට යෑමට පහසුකම් ලැබී ඇත. විදේශිකයන් විශාල වශයෙන් පැමිණෙන පමුණුගම පරිසර කේන්ද්‍රය මඟින් සපයා ඇති බෝට්ටුවලින් විදේශිකයන් සිරි නරඹන අයුරු..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=s1204051</link>
    <topic>ශ්‍රී ලංකාව ලැබූ ලකුණු 275ටඑංගලන්තයෙන් හොඳ පිළිතුරක්</topic>
    <author>පි‍්‍රන්ස් ගුණසේකර</author>
    <content> ශ්‍රී ලංකාව හා එංගලන්තය අතර පී සරා ඕවල් ක්‍රීඩාංගණයේ පැවැති දෙවැනි ටෙස්ට් තරගයේ දෙවැනි දිනය නිමා වෙද්දී එංගලන්තය පළමු ඉනිමට කඩුලු එකක් දැවී ලකුණු 154ක් ලබා සිටී.ශ්‍රී ලංකා පිල ඊයේ පෙරවරැවේ පලමු ඉනිමට සියලුදෙන් දැවී ලකුණු 275ක් ලබා ගත් හෙයින් දැන් එංගලන්ත පිල කඩුලු 9ක් අතැතිව ලකුණු 121ක් පසුපසින් සිටී.ඊයේ දිනයේ ශ්‍රී ලංකා පන්දු රැකීම දුර්වල තත්ත්වක තිබූ හෙයින් එහි වාසිය එංගලන්ත ක්‍රීඩකයෝ ලබා ගත්හ.ආරම්භක පිතිකරු ඇලෙස්ටයාර් කුක් එංගලන්ත ඉනිම ලකුණු 33ක් වෙද්දී උඩ පන්දුවක් ලබා දුන් අතර ෆෝවඩ් ෂෝට් ලෙග් හී සිටි ළහිරු තිරිමාන්න අතින් එය ගලිහී ගියේය.එහි ප්‍රතිඵලය වුයෙ ඇලෙස්ටයාර් කුක් ඊයේ දිනයේ වැඩිම ලකුණු ලාභියා වෙමින් නොදැවී ලකුණු 77ක් ලබා ගැනීමය.ඔහු ඊයේ වාර්තා කළේ තම ටෙස්ට් දිවියෙහි 28 වැනි අර්ධ ශතකයයි.පන්දු 227කට මහුණදුන් කුක් හතරේ පහර 7ක් සමග හොද ටෙස්ට් ඉනිමකට මුල පුරා ඇති සෙයක් දිස්වුණි.එංගලන්ත ආරම්භ පිතිකරු යුගලය ලකණු 122ක සබදතාවක් පිහිටවීම කැපී පෙනුණි.එංගලන්ත නායක ඇන්ඩෘ ස්ට්‍රාවුස් සාර්ථක ආරම්භයක් තම පිලට ලබා දෙමින් පන්ද 126 කදී හතරේ පහර 4 ක් සමග ලකුණු 61 ක් ලබා ගැනීමට සමත් විය. දිනය නිමාවෙද්දී ජොනතන් ටෙ‍්‍රාට් නොදැවී ලකුණු 15 ක් ලබා සිටියේය.ශ්‍රී ලංකාව පිලේ මැතිව්ස් සහ රන්දිව් ඊයේ පෙරවරැවේ පැමිණ වැඩි වේලාවක් පිටියේ රැදී නොසිටියහ.පළමුව රන්දිව් ස්වාන්ගේ පන්දුවකට ඉදිරියට පැන පහරක් එල්ල කිරීමට ගොස් පීටර්සන් අතට උඩපන්දුවක් ලබාදී ලකුණු 12 කට දැවී ගියේය.අනතුරුව මැතිව්ස්ද දග පන්දු යැවූ ස්වාන්ගේ පන්දුවකට ස්ට්‍රවුස් අතට උඩපන්දුවක් ලබා දී දැවී යන විට සිය 8 වැනි අර්ධ ශතකය වාර්තා කර තිබිණි.පන්දු 157 කදී හතරේ පහර 6 ක්සමග මැතිව්ස් ලකුණු 57 ක් ලබා ගැනීමට සමත් විය.ඊයේ දිනයේ ශී‍්‍ර ලංකා පිලේ අවසන් කඩුලු හතර පන්දුවාර 21.1 කදී ලකුණු 37 කට දැවී ගිය අතර එහිදී ස්වාන් ලකුණු 75 කට කඩුලු 4 ක් බිද දැමීමට සමත් විය.ඇන්ඩසන් කඩුලු 3ක් සහ බ්‍රෙස්නන් කඩුලු 2 ක් වශයෙන් දවාගැනීමට සමත් විය. තරගයේ තෙවැනි දිනය අදයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=s1204052</link>
    <topic>සිවුවැනි වලව නදී රජ හටනේ ජයඅම්බලන්තොට ථෙරපුත්තයට</topic>
    <author>පි‍්‍රයාන් ද සිල්වා - මාතර ක්‍රීඩා</author>
    <content>සිව්වැනි වලව නදී රජත හටන කඩුළු 7කින් ජය ගැනීමට අම්බලන්තොට ථෙරපුත්ත විදුහල සමත් විය. කාසියේ වාසිය ථෙරපුත්තය විදුහලේ ඇරියුමෙන් පළමුව පන්දුවට පහර දීමට විජයබා පිල පිටියට පිවිසියේ ය. කඩුළු තුන බැගින් දවා ගනිමින් ඉසුරු මධුශාන් සහ සුරේෂ් කොඩිතුවක්කු විජයබා පිල ඕවර 32 කදී ලකුණු 78 කට සීමා කළහ. ජේ.පී.හර්ෂ ප්‍රදීප් ලකුණු 23ක් සහ ජේ විදුශාන් ලකුණු 22ක් රැස් කර ගත්හ.ථෙරපුත්ත පළමු ඉනිමේදී දක්ෂ පන්දු යැවීමක නිරත වූ වමත් පා දඟ පන්දු යවන ඇස්.රන්ජුල ලකුණු 36කට කඩුළු 7ක් දවා ගනිමින් ථෙරපුත්ත පිතිකරුවන් ලකුණු 87කට සීමා කළේ ය.දෙවැනි ඉනිම සඳහා පිටියට පැමිණි විජයබා පිල ලකුණු 92 කට දවා ගැනීමට සුරේශ් කොඩිතුවක්කු ප්‍රමුක ථෙරපුත්ත පන්දු යවන්නන් සමත් වූහ.ජයග්‍රහණයට අවශ්‍ය ව තිබූ ලකුණු 83 පන්දු වාර 17 තුළ කඩුළු 3ක් පමණක් දැවී වාර්තා කිරීමට ථෙරපුත්ත පිල සමත්විය. පමෝද් ලියනගමගේ නොදැවී ලකුණු 47 වාර්තා කළ අතර දසුන් කල්දේරා නොදැවී ලකුණු 22 රැස් කර ගනිමින් ජයග්‍රහණයට දායක විය.තරඟයේ වීරයා : පමෝද් ලියනගමගේ (ථෙරපුත්ත), හොඳම පිතිකරු : පමෝද් ලියනගමගේ (ථෙරපුත්ත), හොඳම පන්දු යවන්නා : ඇස්.රන්ජුල (විජයබා), හොඳම පන්දු රකින්නා : සිතාර සමරගුණරත්න (ථෙරපුත්ත)විජයබා පළමු ඉනිම 78 (ඕවර 32) ජේ.පී. හර්ෂ ප්‍රදීප 23, ඇම්.ජේ.විදුශාන් 22 (එච්.යූ.ඉසුරු මධුශාන් 14/3 සුරේශ් කොඩිතුවක්කු 29/3)ථෙරපුත්ත පළමු ඉනිම 87(ඕවර 42) ඒ.පී. ආත්‍රී නදිශාන් නොදැවී28, මිතුන් මනම්පේරි 24(ඩබ්.ඇස්.ඇස්.රංජුල 36/7)විජයබා දෙවන ඉනිම 92(ඕවර 47) හශාන් තාරින්ද 33, ඩබ්.ජී.මුදිත 20 (සුරේශ් කොඩිතුවක්ක 37/4, ඉසුරු මධුශාන් 17/2)ථේරපුත්ත දෙවන ඉණිම 83/3(ඕවර 17) පමෝද් ලියනගමගේ නොදැවී 47, දසුන් කල්දේරා නොදැවී 22 (ඇම්.ඒ.මධුශාන් 30/2).</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=s1204053</link>
    <topic>බස්නාහිර පළාතේ ක්‍රීඩා සමුළුව අද කොළඹ දී</topic>
    <author/>
    <content>ශ්‍රී ලංකාවේ ග්‍රාම්‍ය මට්ටමේ සිටින දක්ෂ ක්‍රීඩක ක්‍රීඩිකාවන් හඳුනාගෙන නිවැරදි තාක්ෂණයක් යටතේ පුහුණු කර ජාතික හා ජාත්‍යන්තර මට්ටමට ගෙන යාමේ හත් අවුරුදු ජාතික ක්‍රීඩා සැලැස්ම යටතේ පළාත් මට්ටමෙන් ක්‍රීඩා සංවර්ධන කටයුතු වේගවත් කිරීමේ අරමුණින් ක්‍රීඩා අමාත්‍යාංශය සංවිධානය කරන පළාත් ක්‍රීඩා සමුළුවේ පස්වැනි වැඩසටහන ක්‍රීඩා අමාත්‍ය මහින්දානන්ද අලුත්ගමගේ මහතාගේ ප්‍රධානත්වයෙන් අද (5) ප.ව. 2.00ට කොළඹ දිස්ත්‍රික් ලේකම් කාර්යාලයීය ශ්‍රවණාගාරයේ දී පැවැත්වේ.පළාත් මට්ටමෙන් ක්‍රීඩා කටයුතු දියුණු කිරීමේ දී රේඛීය අමාත්‍යාංශය හා පළාත් ක්‍රීඩා අමාත්‍යාංශය අතර පුළුල් සහයෝගයක් වර්ධනය කිරීම ඉලක්ක කර ගනිමින් ග්‍රාම්‍ය ප්‍රදේශවල සිටින දක්ෂ ක්‍රීඩක ක්‍රීඩිකාවන් ජාතික තලයට ගෙන ඒම, ක්‍රීඩා යටිතල පහසුකම් දියුණු කිරීම, දිස්ත්‍රික් ක්‍රීඩා කමිටු පිහිටුවීම, ක්‍රීඩා සංවර්ධන විශේෂ ව්‍යාපෘති හඳුන්වා දීම, ලොව දිනන ක්‍රීඩා ශක්ති වැඩසටහන සාර්ථක කිරීම, දිස්ත්‍රික් ක්‍රීඩා වෛද්‍ය ඒකක කටයුතු පුළුල් කිරීම, පළාත් ක්‍රීඩා උත්සව සංවිධානය කිරීම, ප්‍රාදේශීය ක්‍රීඩා වැඩසටහන් විධිමත් කිරීම, දිස්ත්‍රික් ක්‍රීඩා නිලධාරීන් හා පළාත් ක්‍රීඩා නිලධාරීන් අතර පොදු වැඩපිළිවෙළක් සැකසීම යන කරුණු පිළිබඳ මෙහිදී විශේෂ අවධානයක් යොමු කරනු ඇතැයි ක්‍රීඩා අමාත්‍යාංශය නිවේදනයක් නිකුත් කරමින් ප්‍රකාශ කළේය.බස්නාහිර පළාත් සමුළුව සඳහා දිස්ත්‍රික් ලේකම්, ප්‍රාදේශීය ලේකම්වරුන්, නියෝජ්‍ය පොලිස්පති, පළාත් ක්‍රීඩා අමාත්‍යාංශයේ ලේකම්, පළාත් ක්‍රීඩා අධ්‍යක්ෂ, පළාත් අධ්‍යාපන දෙපාර්තමේන්තුවේ ක්‍රීඩා අධ්‍යක්ෂ, දිස්ත්‍රික් තරුණ සේවා නිලධාරීන්, දිස්ත්‍රික් වෛද්‍ය ඒකකයේ අංශභාර වෛද්‍ය නිලධාරීන් ඇතුලු පිරිසක් මෙම අවස්ථාවට සහභාගි වීමට නියමිතය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=s1204054</link>
    <topic>ඉතාලියේ සිටින සතිෂ් තිරමුණිගේශ්‍රී ලංකාවට පැමිණ සටන්කලා උගන්වයි</topic>
    <author/>
    <content>ඊශ්‍රායලයේදී විශේෂ සටන් කලා ක්‍රම හැදෑරූ සතිෂ් තිරමුණිගේ ශ්‍රී ලංකාවේ ආරක්‍ෂක අංශ වෙත එම සටන් ක්‍රම පිළිබඳ පුහුණු සැසි පවත්වමින් සිටී. පොලිස් අධිකාරී අජිත් සේසිරි මහතාගේ සංවිධානයෙන් නොමිලේ පවත්වන මේ සටන් කලා ක්‍රමය “ක්‍රව්මාතා” සටන් ක්‍රමය ලෙස හැඳින්වේ.මේ වන විට ආරක්‍ෂක අංශවල සේවය කරන පිරිස් වෙත පුහුණු සැසි 8 ක් පමණ පැවැත්වීමට සතිෂ් තිරමුණිගේ මහතා සමත් විය. ඒ මහතා ඊශ්‍රායලයේ පිහිටි “ක්‍රව්මාතා” සංවිධානයේ ආසියානු කලාපයේ ප්‍රධාන තාක්ෂණික උපදේශකවරයා ද වෙයි.දැනට ඉතාලියේ සේවය කරන සතිෂ් තිරමුණිගේ මහතා මවුබිමට ඇති අසීමිත ආදරය නිසා වරින් වර පැමිණ ශ්‍රී ලංකාවේ ආරක්‍ෂක අංශවල අයට සටන් කලා පුහුණු සැසි පවත්වයි.මෙවැනි පුහුණු කඳවුරු නොමිලේ පැවැත්වීම තුළින් රටට විශාල සේවයක් කළ හැකි බව තිරමුණිගේ මහතා පවසයි. “මා ඉගෙන ගත් දෑ රට වෙනුවෙන් ලබාදීමට හැකිවීම ශ්‍රී ලාංකිකයෙකු ලෙස ලබන ගෞරවයක්” තිරමුණිගේ මහතා පැවැසීය.මෙවැනි සේවයක් නොමිලේ රට පුරා ලබාදීමට කැමැත්තෙන් පසුවන ඔහු පසුගියදා නව සංවිධානයක් ද ඇතිකර ගත්තේය. ඔහුගේ සේවය ලබාගැනීම හා වැඩිදුර විස්තර ඹඹඹ.ඵඥතටඤඥටඥදඵඥබඥචථථචදබධමච.ඪබ වෙබ් අඩවියෙන් ලබාගන්නා ලෙස ඉල්ලා සිටී..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=s1204055</link>
    <topic>අයි. පී. එල්. තරගාවලියේජනපි‍්‍රයත්වය අඩුවෙයි</topic>
    <author/>
    <content>මෙවර තරගාවලිය එහි ජනප්‍රියත්වය පරීක්ෂාවට ලක් කෙරෙන තරගාවලියක් බවට පත්ව තිබේ. 2008 වසරේ ආරම්භ කෙරුණු මේ තරගාවලිය පසුගිය සිවු වසර තිස්සේ නොයෙකුත් ප්‍රශ්නවලට මුහුණ දී තිබේ. අභ්‍යන්තර ගැටුම්, කණ්ඩායම් සමග ප්‍රශ්න, අපරාධ පරීක්ෂණ හා දූෂණ චෝදනා මේ කාලය තුළ වාර්තා වී තිබේ.පසුගිය වසරේ තරග නරඹන්නන්ගේ සංඛ්‍යාව පහත වැටීම හා අනුග්‍රාහක උනන්දුව අඩුවීමෙන් පසුව තරගාවලිය සම්බන්ධයෙන් අලුතින් සැක පහළ වී තිබේ. බංග්ලාදේශයේ පැවැති ආසියානු කුසලාන තරගාවලිය හා ඉන්දියානු කණ්ඩායමේ ඔස්ෙට්‍රීයානු සංචාරය අවසන් වූ වහාම මෙම තරගාවලිය පැවැත්වීමද එහි ජනප්‍රියතාව අඩු වීමට හේතු වී තිබේ."මේ තරගාවලිය අවසන් වෙන විට ඒ සියළු සැකයන් දුරුවේවි” ඉන්දියා ප්‍රිමියර් ලීග් ප්‍රධානී රජිව් ෂුක්ලා කියයි. “ තරගාවලිය පිළිබඳ උනන්දුව හොඳින් වැඩි වෙමින් තියෙනවා. ඉන්දියා ක්‍රිකට් මණ්ඩලයේ අපි මේ ගැන කොයි ආකාරයටවත් කලබල වෙන්නේ නැහැ.”ලොව සුපිරි ක්‍රිකට් තරු පොහොසත් ආයතනවල අයිතිකරුවන් වෙනුවෙන් ක්‍රීඩා කරන ඉන්දිය ප්‍රිමියර් ලීග් තරගාවලිය වංචා හා විදේශ මුදල් හුවමාරු අක්‍රමිකතා සම්බන්ධයෙන් රජයේ නිලධාරීන්ගේ පරීක්ෂාවට ලක්ව තිබේ.තරගාවලියේ නිර්මාතෘ ලලිත් මෝඩි, අයථා ලෙස මුදල් පරිහරණය පිළිබඳව ඉන්දියා රජයේ හා ඉන්දියා ක්‍රිකට් පාලක මණ්ඩලයේ චෝදනාවලට ලක්ව ලන්ඩනයේ රැඳී සිටී.තරගාවලියේ කණ්ඩායම් 10 අතුරින්, ක්‍රීඩකයන්ට මුදල් නොගෙවීිම නිසා කොචි පිල තරගාවලියෙන් ඉවතට වීසිකර ඇති අතර රාජස්තාන් රෝයල්ස් හා පන්ජාබ් කිංග්ස් කණ්ඩායම ඉන්දියා ක්‍රිකට් පාලක මණ්ඩලය විසින් ගොනුකර තිබෙන නඩුවලට මුහුණ දී සිටිති.මැයි 27 දක්වා පැවැත්වෙන තරගාවලියට කණ්ඩායම් 76ක් සහභාගි වෙති.අයි.පී.එල්. තරගාවලිය සඳහා සිය ජාත්‍යන්තර කැලැන්ඩරයේ තැනක් ලබා දීම ජගත් ක්‍රිකට් කවුන්සලය විසින් ප්‍රතික්ෂේප කර ඇති අතර ඒ නිසා රටවල් දෙකක් අතර පැවැත්වෙන තරග සංචාර හේතුවෙන් ලොව සුපිරි ක්‍රිකට් ක්‍රීඩකයන්ට මේ තරගාවලියට ක්‍රීඩා කිරීමට නොහැකි වනු ඇත.මේ තරගාවලියේ මාසයකටත් වැඩි කාලයකට එංගලන්තයේ කෙවින් පීටර්සන් සහභාගි නොවන අතර ඔස්ට්‍රේලියාවේ ප්‍රබල ක්‍රීඩකයන් රැසක් ඔවුන්ගේ බටහිර ඉන්දීය කොදෙව් ක්‍රිකට් සංචාරය නිමාවනතුරු (අප්‍රේල් 27 දක්වා) අයි. පී. එල්. තරගාවලියට එක්නොවනු ඇත.මේ අතර අයි. පී. එල්. ඉදිරි තරගාවලි 3ක් සඳහා ඩෙකැන් චාර්ජර්ස් කණ්ඩායමට අනුග්‍රාහකත්වය ලබාදීමට ජාත්‍යන්තර ගුවන් සමාගමක් වන එමිරේට්ස් ගුවන් සේවය ඉදිරිපත් වී සිටියි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=s1204056</link>
    <topic>ඩී.එස්.සේනානායක-මහානාමඑක්දින ක්‍රිකට් තරගය 8දා</topic>
    <author/>
    <content>ඩී.එස්.සේනානායක විදුහල හා මහානාම විදුහල අතර 6 වැනි වාර්ෂික එක්දින ක්‍රිකට් තරගය මේ මස 8 වැනිදා එස්.එස්.සී. පිටියේදී පැවැත්වේ. පොලිස්පති එන්.කේ. ඉලංගකෝන් මහතා මෙහි ප්‍රධාන ආරාධිත අමුත්තා ලෙස සහභාගි වීමට නියමිතය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=s1204057</link>
    <topic>වේල්ස් කුමර විදුහලේ ගෘහස්ත ක්‍රීඩාගාරයක්</topic>
    <author>මොරටුව ක්‍රීඩා</author>
    <content>මොරටුව වේල්ස් කුමර විදුහලට අඩුපාඩුවක්ව ඇති ගෘහස්ථ ක්‍රීඩාගාරයක් ඉදිකරදීමට වේල්ස් කුමර ආදි ශිෂ්‍ය සංගමය ඉදිරිපත්වී සිටියි.මෙයට වැය වන සම්පූර්ණ මුදල රපියල් මිලියන විසිපහකි.මේ සඳහා අරමුදල් තරකරගැනීමේ ප්‍රථම පියවරක් ලෙස වේල්ස් කුමර ආදි ක්‍රිකට් සංගමය සංවිධානය කර ඇති කේම්බ්‍රියන් රන් මේලා සැණකෙළියේ ප්‍රථම දිනයේදී මරුටි සුසුකි 800 සිසි නව මෝටර් රථයක් සඳහා ලොතරැයි පත් විකිණීම 7 වැනි දින රාත්‍රි 8 ට වේල්ස් කුමාර විද්‍යාලීය ක්‍රීඩාංගණයේදී ආරම්භ කෙරේ.මේ සඳහා සියලුම ආදි සිසුන්ගේ නොමසුරු සහය ලබාදෙන මෙන් වේල්ස් කුමර විද්‍යාලීය ආදි ශිෂ්‍ය සංගමයේ ප්‍රධාන ලේකම් ඩිල්වින් මෙන්ඩිස් මහතා ඉල්ලීමක් කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=s1204058</link>
    <topic>කොළඹ සහිරා විද්‍යාලයේ 60 කණ්ඩායම සංවිධානය කළ අවුරුදු 20 න් පහළ රගර් තරගාවලිය</topic>
    <author>ඡායාරූපය රුසෙයික් ෆාරුක්</author>
    <content>කොළඹ සහිරා විද්‍යාලයේ 60 කණ්ඩායම සංවිධානය කළ අවුරුදු 20 න් පහළ රගර් තරගාවලිය පසුගියදා විද්‍යාලයීය ක්‍රීඩාංගණයේදී පැවැත්විණි. එහිදී සූරතාව දිනු විද්‍යා විද්‍යාලයීය රගර් කණ්ඩායමේ නායක කාංචන පෙරේරා ශ්‍රී ලංකාවේ මැලේසියානු තානාපති අස්ම් සෛනූඩීන් මහතා අතින් ජයග්‍රාහක කුසලානය ලබා ගන්නා අයුරු. සංවිධායක කමිටුවේ සම සභාපති එම්. එස්. මසීර්, අනුග්‍රාහක එලයිඩ් ට්‍රේඩිං ඉන්ටර්නැෂනල් සමාගමේ සභාපති ඉෆ්තිකාර් අහමඩ් සහ විදුහල්පති මොහොමඩ් ජිෆ්රි යන මහත්වරුන්ද මෙහි වෙති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=s1204059</link>
    <topic>මාදම්පා ආදි සිසු සුහද ක්‍රිකට් හෙට</topic>
    <author/>
    <content>අම්බලන්ගොඩ ගා/මාදම්පා මැදි විදුහලේ ආදි සිසු සුහද ක්‍රිකට් තරගාවලියක් හෙට (6) පෙ.ව. 9.00 ට විද්‍යාලයීය ක්‍රීඩාංගණයේදී පැවැත්වීමට කටයුතු සංවිධානය කොට ඇත. මේ සඳහා කණ්ඩායම් 4ක් සහභාගි වේ.ශ්‍රී ලංකා ජාතික ක්‍රිකට් කණ්ඩායමේ හිටපු වේගපන්දු යවන ක්‍රීඩක රවීන්ද්‍ර පුෂ්පකුමාර මහතාද මෙම උත්සවයට සහභාගිවීමට නියමිත අතර අවට විද්‍යාලවල ක්‍රිකට් කණ්ඩායම්වල වේග පන්දු යවන්නන්ට පුහුණු වැඩමුළුවක් ද ඔහු විසින් පවත්වනු ලැබේ. තරගාවලිය අවසානයේ දී ආදි ක්‍රිකට් සුහද හමුවක් ද පැවැත්වේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=s12040510</link>
    <topic>රත්රන් මහා ක්‍රිකට් ගැටුම අද ආර්.ප්‍රේමදාස ක්‍රීඩාංගණයේදී</topic>
    <author/>
    <content>.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=f1204051</link>
    <topic/>
    <author>රාමන්</author>
    <content>මේ වන විට එල්.ටී.ටී.ඊ. ය පරාජය කර රටට දෙවැනි නිදහස ලබා වසර 3ක් ගෙවී යන්න ආසන්නයි. එදා මෙදා තුර ගෙවී ගිය වසර 3ක කාලය තුළ උතුරු නැෙඟනහිර ඇතුළුව මුළු රටම සුවිශේෂී සංවර්ධන වැඩ සටහනකට අවතීර්ණ වුණා. ඊට ප්‍රධාන හේතුවක් වූයේ 30 අවුරුදු යුද්ධය සම්පූර්ණයෙන් ම අවසන් කිරීම බවට සැකයක් නැහැ.එදා යුද්ධය අවසන් වූ ආකාරයම ජාත්‍යන්තරයට ප්‍රශ්නයක්. විශේෂයෙන් ම බටහිර ජාත්‍යන්තරය එවන් අවසානයක් කිසිසේත් ම බලාපොරොත්තු වුණේ නැහැ. ඔවුන්ගේ නිගමනය වී තිබුණේ එල්.ටී.ටී.ඊ.ය සම්පූර්ණයෙන් ම යුදමය වශයෙන් පරාජය කළ නොහැකි සංවිධානයක් යන්නයි. එහෙත් ශ්‍රී ලංකා හමුදාව යුදමය වශයෙන් දිගින් දිගටම ජයග්‍රහණය අත්කර ගන්නා විට ජාත්‍යන්තර මතය ද වෙනස් වුණා. මේ නිසා ඔවුන් ආකාර 3කින් ශ්‍රී ලංකා හමුදාවේ ජයග්‍රාහී ගමන අඩපණ කිරීමට කල්පනා කළා. අවි බිම තබා කරනු ලබන සාම සාකච්ජාවක්, නැතිනම් එක්සත් ජාතීන්ගේ මැදිහත් වීමකින් සිදු වන සටන් විරාමයක්, නො එසේ නම් බටහිර මැදිහත් වීමකින් සිදු වන එල්.ටී.ටී.ඊයේ යටත් වීම යන ආකාරයෙන් ය. මේ සියලූ බලාපොරොත්තු සුන් කර බටහිර උපදෙස්වලින් තොරව එල්.ටී.ටී.ඊ. ය සම්පූර්ණයෙන් ම විනාශ කර දැමීමට ශ්‍රී ලංකා හමුදා සේනාංක සමත් වුණා. එය ලොවේ දරුණුතම ගරිල්ලා සංවිධානයකට එරෙහිව කරන ලද සටනක දී ලත් නොමැකෙන ජයග්‍රහණයක්. ලොවේ දැවැන්ත රටවලට වුවද මෙවන් ජයග්‍රහණයක් ලබා ගැනීම ලෙහෙසි පහසු කාර්යයක් වී නැහැ. මේ නිසා කුඩා රටක් සේ ශ්‍රී ලංකාව ලැබු ජයග්‍රහණය සුවිශේෂී ‍වනවා. එම සුවිශේෂී වික්‍රමයට බලවත් ජාතීන් සතුටු වූයේ නැහැ. ඔවුන් කල්පනා කළේ ශ්‍රී ලංකාව කළේ අපටත් කළ නොහැකි වූ කාර්යයක් බවයි.මේ නිසා එල්.ටී.ටී.ඊ. ඩයස්පෝරාවේ බලපෑම් මත යුද්ධයේ අවසාන වකවානුව සම්බන්ධයෙන් ඔවුන්ප්‍රශ්නාර්ථයක් ඇති කර ගත්තා. ශ්‍රී ලංකාව කළ මේ වික්‍රමයට ඔවුන්ගේ නො සතුටට වැඩි දියුණු වීමට එල්.ටී.ටී.ඊ. ඩයස්පෝරාවේ ශ්‍රී ලංකාවේ යුද ජයග්‍රහණයට එරෙහි විරෝධාකල්ප ද ප්‍රබල හේතුවක් වී තිබුණා. මානුෂීය මෙහෙයුම් අවසාන අදියරේ වග වීමේ ක්‍රියාවලියේ බටහිර ජාතීන් ලවා ප්‍රශ්න කරවීමට එල්.ටී.ටී.ඊ. ඩයස්පෝරාව සංවිධානාත්මක වැඩපිළිවෙළක් ගෙන ගියා. එය අපට එරෙහි ආකල්පයක් සේ බටහිර ප්‍රජාව තුළ ජනිත කර වීමට ඔවුන්ක්‍රම ක්‍රමයෙන් සමත් වූ බවක් දක්නට ලැබෙනවා. අප ද ඒ සම්බන්ධයෙන් එතරම් තැකීමක් කළ බවක් දක්නට ලැබුණේ නැහැ.සාමාන්‍යයෙන් මෙවන් බිහිසුණු සටනක් අවසානේ ලෝකයා දැනුම්වත් කිරීමේ ධවල පත්‍රිකාවක් සැකැසෙනවා. අපෙන් සැකැසුනේ නැහැ. හොඳ ම උදාහරණය දකුණු අප්‍රිකාවයි .දකුණු අමෙරිකානු සිවිල් යුද්ධය අවසානේ එවැන්නක් සැකසුණා. ඒ වෙනුවට අප යොමු වී සිටියේ යුද ජයග්‍රහණය සැමරීමටත්, අවතැන් වූ ජනයා සුවපත් කරමින් ඔවුන් නැවත පදිංචි කිරිමටයි.විශේෂයෙන් ම අප වැනි කුඩා රටක් මෙවන් වික්‍රමයකින් පසු බලවත් රටවල් ඒ සම්බන්ධයෙන් විමසිලිමත් වීමට ඉඩ තිබෙන බව අපට එදා කල්පනා කිරීමට තිබුණා. එම කල්පනාව අපේ විදේශ සේවාවන් බාර ප්‍රබල අයට ඇති විය යුතුයි. උතුරු නැෙඟනහිර සටන් බීමේ දී එල්.ටී.ටී.ඊ. සටන්කරුවන් සියල්ලන් ම විනාශ වුණත් ,ඔවුන්ගේ ජාත්‍යන්තර ජාලය ත්‍රියාත්මක වීම අඩපණ කිරීම කෙසේ වෙතත් අඩුම තරමින් ඔවුන් ගෙන යන බොරු ප්‍රචාරයන්ට එරෙහි ව මතවාදීව සටන්වැදීමට අප පොහොසත් වුයේ නැහැ. මෙහි අදහස් එල්.ටී.ටී.ඊ. බෙදුම්වාදයට එරෙහිව සන්නද්ධ ක්‍රියාදාමය ජයගනු ලැබුව ද ,මතවාදී තලයේ අපේ ජයග්‍රහණය අලෙවි කිරීම අඩපණ වී තිබුණ වග පෙනෙනවා.මේ නිසා යුද්ධයේ අවසන් අදියර මුල් කර ගෙන ගෙනගිය විසකුරු ප්‍රචාරයන් මේ වන විට එක්සත් ජාතීන්ගේ සංවිධානය දක්වා ම ගමන් කර තිබෙනවා.පසුගිය දා ජිනීවා නුවර රැුස් වූ මානව හිමිකම් කවුන්සිලයේ 19 වැනි සැසිවාරයේ දී සිදු වූයේ ඊට අදාළ යෝජනාවක් සම්මත වීමයි. ඇ‍‍ෙමරිකාව යෝජනාවක් මඟින් යුද සමයේ හා ඊට පසු අවදියේ වග වීමේ ක්‍රියාවලිය එක්සත් ජාතීන්ගේ සංවිධාන ජාලයට ඇතුළත් කර තිබෙනවා. එසේ ඇතුළත් කර තිබෙන්නේ අපේ ම වාර්තාවක් පදනම් කරගෙනයි. ජිනීවා යෝජනාව සම්මත වීමෙන් සිදු වුයේ එයයි. එසේ ම යුද්ධයෙන් පසු පසුගිය තුන් වසර තුළ උතුරු නැෙඟනහිර මානුෂිය මෙහෙයුමට අදාළ කාරණා හා සංවර්ධන කාර්යයන් මේ යෝජනාව සම්මත කිරීමට උදවු වූ රටවල් සලකා බලා නැහැ. එය යුක්ති සහගත වන්නේ නැහැ.බිම් බෝම්බ ඉවත් කරමින් අවතැන් වූ ලක්ෂ 3ක් පමණ මෙතරම් වේගයෙන් පදිංචි කළ රටක් මෑත ඉතිහාසයේ අපට හමුවන්නේ නැහැ. එසේ ම තුවක්කු රැගෙන ශ්‍රී ලංකා හමුදාවන්ට එරෙහි සටන් කළ ඝාතන සංස්කෘතියක් නිර්මාණය කළ 11,000 පමණ කොටි සාමාජිකයින් මෙතරම් කලකින් පුනරුත්ථාපනය කර සමාජ ගත කිරීම ද අදාළ ක්ෂේත්‍රයේ සුවිශේෂී කාරණයක්. මින් සමහරු මිනිස් ජීවන දුසිම් ගණන් විනාශ කළ සටන්කරුවන්. එහෙත් ඔවුන් පොදු සමාවක් යටතේ පුනරුත්ථාපනය කළා. මෙමඟින් රජය පෙන්නුම් කළා සතුරා ගේ වුව ද මානව හිමිකම් සුරැකි ආකාරය. එල්.ටී.ටී.ඊ. සැකකරුවන් රඳවා ගෙන සිටි කඳවුරුවල ප්‍රධානීන්ට එරෙහිව කිසිදු චෝදනාවක් එල්ල වූයේ නැහැ සියල්ල සමාජගත වුයේ අලූත් ජිවිතයක් අරඹන තරුණ පිරිසක් ලෙස. එසේ ම උතුරු නැ‍‍ෙඟනහිර යටිතල පහසුකම් සංවර්ධනය දිවයිනේ අනෙක් ප්‍රදේශවලටත් වඩා වේගවත් වී තිබෙනවා. මේ කිසිවක් ගැන ජිනීවා හිදී නිසි ඇගැයීමක් සිදු වී නැහැ.කල් වේලා ඇති ව ඒවා සම්බන්ධයෙන් ජාත්‍යන්තර ප්‍රජාව දැනුම්වත් කිරීමේ ස්ථිරසාර වැඩ සටහනක් අපට ද තිබුණේ නැහැ. ගෙවී ගිය වසර තුනක කාලයේ උතුරු නැ‍‍ෙඟනහිර සිදු වූ වෙනස්කම් ජාත්‍යන්තරයට ගලා ගියේ මන්දගාමී ලෙස. අවසනේ එවන් මානවවාදී මතවාද ජාත්‍යන්තර තලයේ සමාජ ගත කිරීම එතරම් ලෙහෙසි වන්නේ නැහැ.යුද්ධයේ අවසන් කාලය බටහිර ජාත්‍යන්තර වැඩි අවධානයක් යොමු කළත්, ශ්‍රී ලංකාවේ සොයා බැලීම එම කාලයට පටු වුයේ නැහැ. එය 2002 අත්සන් තැබු සාම ගිවිසුමේ සිට යුද්ධයේ අවසානය දක්වා ම පුළුල් වී තිබෙනවා. උගත් පාඩම් හා ප්‍රතිසංධාන කොමිසම පත් වන්නේ එම මුළු කාලය තුළ ම සිදු වූ දේවල් සොයා බැලීමටත් අනාගතයේ මෙවන් යුද්ධයක් ඇති නොවීමට හේතු සොයා බැලීමටත් යන පුළුල් පරාසයක කරුණු කාරණා විමර්ශනය කිරීමටයි.එම වාර්තාවේ වැදගත් නිර්දේශයක් වන්නේ ශ්‍රී ලංකා හමුදාව හිතාමතා දුෂ්ට චේතනාවකින් කිසිදු යුද අපරාධයකට සම්බන්ධ වී නැති බවයි. ඒ වෙනුවට ඔවුන් ජිවිත පරිත්‍යාගයෙන් දෙමළ ජනතාව එල්.ටී.ටී.ඊ. යෙන් මුදා ගැනීමේ දුෂ්කර මානුෂිය මෙහෙයුමක යෙදී සිටි බව තහවුරු වෙනවා. පසුගිය දා ජිනීවාහි දී අපට පක්ෂව ඡන්දය දුන් නොදුන් හා මධ්‍යස්ථව සිටි සියල්ලගේ ම පොදු පිළිගැනීමට උගත් පාඩම් වාර්තාව හේතු වීම ශ්‍රී ලංකාව ලැබු ජයග්‍රහණයක්. ජිනීවා හි එක්සත් ජාතීන්ගේ මානව හිමිකම් කොමිසම නියෝජනය කළ සියල්ලම දැන් පවසන්නේ උගත් පාඩම් වාර්තාවේ නිර්දේශ ක්‍රියාත්මක කරන ලෙසයි. එදා ඊට විරුද්ධ වූ අයත් අද පක්ෂ වෙලා.ශ්‍රී ලංකාව මෙම කොමිසමේ සමහර නිර්දේශ ක්‍රියාත්මක කරලීම දැනටමත් පටන් අරගෙන තිබෙනවා. අවතැන් වූ ජනතාව කඩිනමින් පදිංචි කරවීමත්, එල්.ටී.ටී. තරුණයින් පුනරුත්ථාපනය කර සමාජ ගත කිරීමත් එහි නිර්දේශ බව සමහරු දන්නේ නැහැ. මේ නිසා රජය දැනටමත් උගත් පාඩම් වාර්තාවේ නිර්දේශ ක්‍රියාත්මක කරමින් සිටිනවා. ජිනීවා සමුළුවට එම නිර්දේශ වෙනුවෙන් වෙනම යෝජනාවක් ගෙන ඒමට වෙනත් අරමුණක් වෙනුවෙන් සිදුවන්නක්. එනම් යුද්ධයේ අවසන් සමයේ බටහිර ජාතීන්ගේ අවශ්‍යතාවලට සවන් නොදීමේ ප්‍රතිඵලයක් ලෙස මෙවර ජිනීවා යෝජනාව ඉදිරිපත් වූ බවට සැකයක් නැහැ. යුද්ධයේ දී හා යුද්ධයෙන් පසු අවදියේ දී අප කළ කී දැ නිවැරැදි ලෙස ජාත්‍යන්තර පිළිගැනීමක් ඇති වන සේ ප්‍රකාශ කිරීමට නො හැකි වීමත් මෙවන් යෝජනාවක් ගෙන ඒමට හේතු විය හැකියි. අවසානේ ඉන්දියාවට අදාළ යෝජනාවේ සැර බාල කිරීමට හැකි වීමත් අපේ අවධානයට යොමු වීම වැදගත්. ඒ අනුව ශ්‍රී ලංකාවේ අවසරයකින් තොරව උගත් පාඩම් වාර්තාව ක්‍රියාත්මක කරන ආකාරය ගැන සොයා බැලීමේ හැකියාවක් ජිනීවා මානව හිමිකම් කොමිසමට නැහැ. ජිනීවා යෝජනා බාර ගත්තක් නැතත් අප යම් කාල සටහනකට අනුව උගත් පාඩම් කොමිසමේ නිර්දේශ ක්‍රියාත්මක කිරීම වැදගත්. ඊට හේතුව මෙතැන් සිට ජිනීවා යෝජනාව අ‍මෙරිකානු යෝජනාවක් නොවීමයි.දැන් එය එක්සත් ජාතීන්ගේ මානව හිමිකම් කවුන්සිලයේ යෝජනාවක්. එම යෝජනාවට අනුව යම් යම් නිර්දේශ අදාළ කවුන්සිලයට ලබා දීමේ වගකීම එහි ප්‍රධානීන්ට පැවරෙනවා. මේ නිසා ඔවුන් අපෙන් නොවිමසා වුවද යම් යම් නිර්දේශ කොමිසමට ලබා දීමට ඉදිරිපත් විය හැකියි. එහෙත් අප එල්.එල් ආර්. සී වාර්තාව ක්‍රමානුකුලව ක්‍රිවට නගන්නේ නම් කොතරම් නිර්දේශ ලබා දුන්නත් ප්‍රශ්නයක් වන්නේ නැහැ.මේ සම්බන්ධයෙන් ශ්‍රී ලංකාවේ ජනතාව හොඳ අවබෝධයකින් සිටීම රජයට ශක්තියක්. අපේ ජනතාව ජිනීවා යෝජනාව අනුමත කරන්නේ නැහැ. මේ නිසා රටේ ජනමතය ජිනීවා යෝජනාවට එරෙහිව පවතින බවට සැකයක් නැහැ. එම ශක්තිය රජයට ජාත්‍යන්තර වශයෙන් පාවිච්චි කළ හැකියි. ”රට එකට” යන්නෙහි කෙටි අර්ථය එයයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=f1204052</link>
    <topic>මල් පෙත්තක ආදරය ලියූ රොම්ලස් පෙරේරා</topic>
    <author>චතුරිකා ගමගේ</author>
    <content>රොම්ලස් පෙරේරා යනු ගුවන් විදුලියත් සමඟ බොහෝ සමීප නාමයකි. ගායන ශිල්පියකු ලෙස ඔහු වඩාත් ජනප්‍රිය වූයේ ගුවන් විදුලිය හරහා ය. ජේ. ඒ. සිමියොන් පෙරේරා සහ ඇලන් විජේසිංහ යන ඔහුගේ මවුපියන් එදා ටවර් හෝල් නාට්‍යවලට වඩාත් ප්‍රිය කළ රසිකයෝ වූහ. රොම්ලස් පෙරේරා මෙරට සිටි ජනප්‍රිය ගායකයෙකි.සිමියොන් පෙරේරා සහ ඇලන් විජේසිංහ යන දෙදෙනා ඔවුන්ගේ පවුලේ සිව්වෙනි දරුවාට රොම්ලස් යැයි නම් තැබීය. නමුත් තමන්ගේ දරුවාත් අනාගතයේ දී ජනප්‍රිය ගායන ශිල්පියකු වේ යැයි ඔවුහු සිහිනයකිනුදු සිතුවේ නැත.කිරුලපන බෞද්ධ මිශ්‍ර පාසලෙන් සහ දෙහිවල මධ්‍ය මහා විදුහලෙන් සිප් සතර හැදෑරූ රොම්ලස් තුළ කුඩා කල පටන් සංගීතය කෙරෙහි පුදුමාකාර ඇල්මක් තිබුණි. නමුත් 60 දශකයේ මැද භාගයේ දී ඔහුගේ සංගීත ගුරුතුමාගේ අභාවයත් සමඟ වැඩිදුර අධ්‍යාපනය හැදෑරීමේ ආශාව ඔහු කෙරෙන් ඈත්වන්නට විය. ගුරුවරයකුගේ අඩුපාඩුවත් සමඟ රොම්ලස් අධ්‍යාපනයෙන් ඈත් වී සංගීතයට තිබූ ආශාව නිසා ගුවන් විදුලිය කෙරෙහි වැඩි වශයෙන් නැඹුරු වුණි.ගුවන් විදුලියට අයැදුම්පතක්එදා පැවැති ජනප්‍රියම හා එකම මාධ්‍ය වූයේ ගුවන් විදුලියයි. ගුවන් විදුලිය ශ්‍රවණය කිරීම පුරුද්දක් කරගත් රොම්ලස් ගුවන් විදුලියේ ප්‍රචාරය වන ගීත ශ්‍රවණය කර ඒවා ගායනා කිරීමට ද පුරුදු පුහුණු විය. ගුවන් විදුලියේ ආධුනික ගීත ගායනා තරගයකට ඉදිරිපත් වීමේ ආශාව ඔහුට ඇතිවූයේ මේ අවධියේදී ය. ඒ සඳහා තිබූ උනන්දුව නිසා ම ඔහු අයදුම්පතක් යවා ආධුනික ගීත ගායනා වැඩසටහනකට සහභාගි වීමේ අවස්ථාව උදාකර ගත්තේ ය. ආධුනිකයකු වශයෙන් ගුවන් විදුලියට යන එන රොම්ලස්ට කරුණාරත්න අබේසේකර වැනි ප්‍රවීණයන් ඇසුරු කිරීමේ අවස්ථාව ද උදා වූ අතර 1962 වසරේදී කරුණාරත්න අබේසේකර සූරීන්ගේ සරස්වතී මණ්ඩපයට ඇතුළත් වීමේ අවස්ථාව ද උදා වූයේ ය. 1962 වසරේ සිට 1965 දක්වා එහි සමූහ ගීත ගායනා කළේය.1965 වසරේ දී ඔහු කාලයක් තිස්සේ හීන මැවූ ගුවන් විදුලි සරල ගී පරීක්‍ෂණයට පෙනී සිටීමේ අවස්ථාව උදා වුණි. ගුවන් විදුලියේ පැවැත් වූ එම සරල ගී පරීක්‍ෂණය විශේෂ පරීක්‍ෂණයකි. එය සමත් වීම ද ශිල්පියකුට එතරම් සරල කාරණයක් නො වීය. එදා එහි විනිශ්චය මණ්ඩලය ලෙස කටයුතු කළේ අමරදේව, සුනිල් ශාන්ත සහ එච්. එම්. රූපසිංහ මාස්ටර් වැනි ප්‍රවීණ ශිල්පීන් කිහිපදෙනෙකි. රොම්ලස් පෙරේරා ගේ දක්‍ෂතාවන් හඳුනාගත් ඔවුහු එය අගයමින් රොම්ලස්ට ගුවන් විදුලියේ ‘බී’ ශ්‍රේණියේ සාමාර්ථයක් ලබා දුණි. එදා සිට රොම්ලස් ගුවන් විදුලියේ වෙළඳ සේවය ස්වදේශීය සේවය හරහා සරල ගී ගායන ශිල්පියකු ලෙස ශ්‍රාවකයන් අතරට ගියේය. එසේම රොම්ලස් ප්‍රවීණ ගායන ශිල්පී මොහිදින් බෙග් ගායන ශිල්පියාගේ ගීතවලට වඩාත් ප්‍රියතාවක් දැක්වූ අතරම ඔහුගේ ගීත ගායනා කිරීමේ දක්‍ෂතාවය ද ඔහු තුළ විය. ඒ නිසා වරක් මොහිදින් බෙග් මහතා ඉන්දියාවට ගිය අතරතුර දී එච්. ආර්. ජෝතිපාල මහතා චිත්‍රපටයකට බෙග් මාස්ටර් ගේ ගීතයක් ගායනා කිරීමට අවස්ථාව ලබා දුන්නේ ය. “ඇමැතිකම” චිත්‍රපටයට ගායනා කළ එම ගීතය ඔහු ගේ ප්‍රථම චිත්‍රපට ගීතයයි.ස්වතන්ත්‍ර නිර්මාණ සමඟින් රසිකයන් අතරට යාමට සිතූ® රොම්ලස් පසුකාලීනව බොහෝ ජනප්‍රි‍ය වූ “ඇයි නාවේ මා සොයලා”, “මල් පෙත්තක පන්හිඳකින් ආදරේ ලිය ලියා” යන ගීත දෙක පටිගත කළේ ය. ඔහුගේ කටහඬේ තිබූ මධුර මනෝහරභාවය නිසාම සතියක වැනි කාලයක් තුළ එම ගීත ද්විත්වය ශ්‍රී ලංකාවේ විශාල ලෙස ජනප්‍රිය විය.චිත්‍රපට ගීත ගායනයටඑහි ප්‍රතිඵලයක් ලෙස රොම්ලස් පෙරේරා නැමැති ගායන ශිල්පියා පිළිබඳ බොහෝ දෙනා කතාබහ කරන්නට විය. 1971 වසරේ දී “කලියුග කාලය” චිත්‍රපටයට සුජාතා අත්තනායක ගායන ශිල්පිනිය ත් සමඟ යුග ගීතයක් ගායනා කිරීමේ අවස්ථාව උදා වූයේ ද එම අවධියේම ය. පසුව “කවුද හරි” චිත්‍රපටය සඳහා සී. ටී. ප්‍රනාන්දු සමඟ ගායනා කළ “මී වදයකි ජීවිතේ” ගීතය ද වඩාත් ජනප්‍රිය විය. එම අවධියේ තිබූ රසික ප්‍රතිචාර හේතුවෙන් 1973 වසරේ දී රොම්ලස් පෙරේරා විසින් තිළිණ නැමැති ලේබලය යටතේ ගීත 4 ක් ගායනා කළේය. එම ගීත හතරේම පද රචනා කළේ ප්‍රවීණ ගී පද රචක ප්‍රේමකීර්ති ද අල්විස් විසිනි. “පැතුම් සමුදුර”, “පාළු කතර මැද උපන් ලස්සන මල ඔබයි”, “ඉරිදා ඔබ හිරු සේ පෙනේ”, “හෙට ගැන නෑ ඊයේ” යනාදි එම ගීත සියල්ලම හින්දි තනුවලට අනුව සකස් කරන ලද ඒවා ය. නමුත් එම ගීතවලට තිබූ ප්‍රතිචාර නම් ඉතා ඉහළ ය.උපන් හැකියාවෙන් ගායන ලොව පෙළහර පෑ රොම්ලස් කාලයක් ඔහුට සමීපතම ගුවන් විදුලිය සහ සංගීතයෙන් ඈත්ව වෙනත් වෘත්තියකට සම්බන්ධ විය. ඒ 1977 වසරේදී ය. ගොඩනැඟිලි ද්‍රව්‍ය සංස්ථාවට සම්බන්ධ වූ ඔහුට එහි රාජකාරී පැවරුණේ අභ්‍යන්තර විගණන අංශයේ ය. එහි සේවය කරන අතරතුර ඔහුට එහි, එවක සභාපතිතුමා සුවිශේෂී කාර්යයක් පවරන ලදී. ඒ වන විට සංස්ථාවට අයත් අනුරාධපුර ගොඩනැඟිලි ද්‍රව්‍ය සංස්ථාවේ විශාල සොරකමක් සිදුවෙමින් පැවති අතර ඒ පිළිබඳ සොයා බැලීමේ භාරදූර කර්තව්‍යය පැවරුණේ ඔහුටයි. එකල සිටි ජනාධිපතිතුමාගේත් බල කිරීම මත එදා රොම්ලස් වෙස් වලාගෙන ගොස් අදාළ සොරකම සිදුකළ තැනැත්තා අතට ම අල්ලා ගත්තේ ය. එම සොරකමට සම්බන්ධ පුද්ගලයා වූයේ එවකට ශ්‍රී ලංකාවේ ළමා යෝධයා ලෙසින් හැඳීන් වූ හේරත් බණ්ඩාර නමැත්තා ය. ශරීරයෙන් කොපමණ උස මහත වුවත් වරදක් කළ පුද්ගලයකු වරදකරු බව හෙළි වූ විට ඔහු කොපමණ අසරණ වන්නේදැ'යි රොම්ලස් එදා හොඳින් වටහා ගත්තේ ය. සොරකමට අදාළ පුද්ගලයා රැකියාවෙන් ඉවත් කළ අතර රොම්ලස් සිදු කළ වීර ක්‍රියාව අගයමින් ඔහුට උසස්වීමක් ද ලබා දුන්නේ ය.නමුත් තනතුරු, නම්බු නාම ලැබුණද යකඩ, හුණු, වැලි තිබෙන ස්ථානයක සිටිනවාට වඩා ගුවන් විදුලියට ඔහු ප්‍රිය කළේය. එම නිසා මෙතෙක් සේවය කළ ස්ථානයට සමු දී ඔහු නැවතත් ගුවන් විදුලියට සම්බන්ධ වුණි. ඒ ගුවන් විදුලියේ සංගීත අංශයේ වැඩසටහන් නිෂ්පාදකවරයකු ලෙසිනි. කාලයක් ගුවන් විදුලියේ සේවය කර ඔහු ලබා ගත් අත්දැකීම් හා දැනුම තුළින් විවිධ වැඩසටහන් හරහා ශ්‍රාවකයන් අතරට ගිය රොම්ලස් බණ, පිරිත් හැරෙන්නට ගුවන් විදුලියේ සෑම වැඩසටහනකම නිෂ්පාදන කාර්යය හෙබවීය. සරල ගී, මාසික රැඟුම්, සේවක සංග්‍රහ, භක්ති පූජා, බයිලා ආදිය ඒ අතරින් කැපී පෙනුණු වැඩසටහන් ය.කලකට පස්සේදැනට අප අතර නොමැති මියගිය කලාකරුවන් අනුස්මරණ වැඩසටහනක් ද ඔහු නිෂ්පාදනය කළේය. ඊට අමතරව මෑතක දී දැනට වයෝවෘද්ධ තත්ත්වයේ සිටින ජනප්‍රිය ගායන ශිල්පීන් සහභාගි කරවාගෙන නිර්මාණය කෙරෙන “කලකට පස්සේ” වැඩසටහන ද ඔහුගේ නිර්මාණයකි. මේ වන විට ඔහු කැසට් පටි 15 කට පමණ ගීත 160 ක් පමණ ගායනා කර තිබේ. එම ගීත අතරට ආදර ගීත, බොදු බැති ගී ආදිය වැඩි වශයෙන් ඇතුළත් ය. එදා ඔහු ප්‍රසංග වේදිකාව තුළ ද ජනප්‍රිය චරිතයකි. දිනපතා වේදිකා දෙක, තුනක පමණ ගීත ගායනා කිරීමට එදා ඔහුට ආරාධනා ලැබුණි.70 දශකයේ ඉහළ රසික ප්‍රතිචාර ලැබූ රොම්ලස් දිනක් ලක්‍ෂ්මන් රුද්‍රිගෝ, අතුල සෝමසිරි යන ශිල්පීන් සමඟ මංගල උත්සවයක ගීත ගායනා කිරීමට යාමේදී හරි අපූරු සිදුවීමකට මුහුණ දීමට සිදු විය. එදා ඔවුන් ගමන් කළ පාරේ මංගල උත්සව දෙකක් පැවැත්වුණි. ඔවුන්ට යා යුතු ස්ථානය නිවැරැදිව තෝරා ගැනීමට නො හැකි වීම හේතුවෙන් එදා ආරාධනා ලැබුණු උත්සවයට නොව වෙනත් උත්සවයකට ගොස් ඔවුහු ගීත ගායනා කළහ. තමන් පැමිණ ඇත්තේ ආරාධනා කළ ස්ථානයට නො වන වග ඔවුන් දැනගත්තේ ගීත කිහිපයක් ගායනා කිරීමෙන් අනතුරුව ය. පසුව එම ස්ථානයේ සිටි පිරිසගේ ඉල්ලීම මත තවත් ගීත කිහිපයක් ගායනා කර තමන් යා යුතු මංගල උත්සයට පැමිණියහ. මෙවන් සිදුවීම් රොම්ලස් ගේ සංගීත දිවියේ නො මැකෙන සටහන් ය.70 දශකය තුළ ඔහු ගැයූ ගීත එම සංගීතයෙන්ම අසන්නට අවශ්‍ය බවට ලැබුණු ආරාධනා මත පසුගිය කාලයේ දී “රොම්ලස්ගෙන් ඔරිජිනල්” නමින් 70 දශකයේ ඔහු ගැයූ ගීත 14 ඇතුළත් සංයුක්ත තැටියක් නිකුත් කරන ලදී. මේ වන විට ඒ සඳහා ඉතාමත් සාර්ථක ප්‍රතිචාර රොම්ලස් වෙත ලැබෙමින් පවතී. ඔහුගේ සංගීත දිවියට අත්වැලක් වෙමින්, සංගීත දිවියේ සෙවණැල්ල මෙන් සිටි ප්‍රවීණ ගායන ශිල්පී සනත් නන්දසිරි මහතාගෙන් ඔහුට ලැබුණු ගුරුහරුකම් බොහෝ ය. 70 දශකය තුළ තම සුමියුරු හඬින් රටක් නැළ වූ රොම්ලස් පෙරේරා නම් වූ ඒ සොඳුරු කලාකරුවාගේ නිර්මාණ අදත් මෙරට ගීත ක්ෂේත්‍රයේ වඩාත් ජනප්‍රියය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>05</day>
    </date>
    <link>http://www.dinamina.lk/2012/04/05/_art.asp?fn=f1204053</link>
    <topic>මාරම්බරී මම නො ඉවසිල්ලෙන්!</topic>
    <author>සාකච්ඡා කළේ පණ්ඩුක සමරසේකර</author>
    <content>මගේ සංගීත දිවිය ආරම්භ වන්නේ 1977 වසරින්. ඒ කියන්නේ මීට වසර 35 කට උඩ දී මම ගායනයෙන් කලා දිවියට පැමිණුනා. එය නිමිති කරගෙන සහ අප්‍රේල් 06 දිනට යෙදෙන මගේ උපන් දිනය නිමිත්තෙන් තමයි මෙම ප්‍රසංගය පවත්වන්නේ.පේරාදෙණිය විශ්වවිද්‍යාලයේ ඉංජිනේරු පීඨයේ කණ්ඩායමයි මෙම ප්‍රසංගය සංවිධානය කරන්නෙ. එම ශිෂ්‍ය කණ්ඩායමේ මගෙන් සංගීතය ඉගෙන ගත් සිසුන් දෙදෙනෙක් ඉන්නවා. නන්දන සහ පාලිත කියලා. ඒ දෙන්නගේ මූලිකත්වයෙන් මෙම ප්‍රසංගය පවත්වනවා.ස්වාධීන රූපවාහිනිය මෙයට මාධ්‍ය දායකත්වය සපයනවා. මෙයට ස්වාධීන රූපවාහිනියේ සඳරුවන් ජයවික්‍රමගේ නිෂ්පාදන දායකත්වය හිමිවෙනවා.රෝහණ වීරසිංහයන් විසින් මෙහි සංගීතය මෙහෙයවනවා. විශේෂයෙන්ම රෝහණ මගේ ජීවිතයේ සුවිශේෂී කඩඉම්වල හිටිය කෙනෙක්. මගේ පළමු ගීතය කරදිය ගැඹරේ සංගීතවත් කළෙත් සරසවි සම්මානය ලැබූ චිත්‍රපට ගීතය සංගීතවත් කළෙත් මම දැනට අවසන් වශයෙන් ගායන කර තිබෙන “කුස පබා” චිත්‍රපටයේ තේමා ගීතය සංගීතවත් කළේත් රෝහණ වීරසිංහයන්. එමනිසා රෝහණ වීරසිංහ මෙහි සංගීත අධ්‍යක්‍ෂවරයා වීම මට මහත් ශක්තියක්. ආශීර්වාදයක් සහ මෙම කර්තව්‍යයේ ඔහුගේ සක්‍රීය දායකත්වය ඉහළයි.විශාරද ශ්‍රියා කාරියවසම්, විශාරද චරිතා ප්‍රියදර්ශනී සහ මගේ දියණි ශාරණ්‍යා ජයකොඩිත් යුග ගායනා සඳහා සහභාගි වෙනවා. කථනයෙන් වසන්ත රෝහණත්, ක්‍රිෂාන්ත දයානන්දත් දායක වෙනවා.ඇත්තටම ඒක ඉවසීම තමයි. කොටින්ම මම නොඉවසිල්ලෙන් ඉවසාගෙන හිටියා. මොකද ගීතයක් දෙකක් ජනප්‍රිය වූ පමණින් ප්‍රසංගයක් පවත්වලා මගේ රසික ජනතාව රවට්ටන්න මට වුවමනාවක් තිබුණේ නැහැ.අමරදේව සර්ගෙන්, සනත් සර්ගෙන්, වික්ටර් අයියගෙන්, නන්දා අක්කගෙන් ඒක පුද්ගල ප්‍රසංගවල අත්වැල් ගායනා කරල ඒ ප්‍රසංගත් එක්ක රට වටේ ගිහිල්ලා පුදුම විදියේ අත්දැකීම් සමුදායක් මම ලබා ගත්තා. අපි ඇස් පනාපිට දැක්කා රසික ජනතාවගෙන් ඒ අයට තිබුණ ප්‍රතිචාර. විශේෂයෙන්ම වික්ටර් අයියගෙ ශ්‍රවණ රමණී සහ “ස” ප්‍රසංගය වගේ ප්‍රසංගවලදී පුදුම විදිහේ ප්‍රතිචාරයක් ඒ රසික පිරිසගෙන් තිබුණේ. ඔවුන් ගායනා කරපු හැම ප්‍රසංගයකම, හැම ගීයකටම තිබුණේ පුදුම විදිහේ ජනප්‍රියතාවයක්. කොටින්ම කියනවා නම් සංගීත ශිල්පියකුට පවා ඒ දවස්වල තිබුණේ පුදුම විදියේ පිළිගැනීමක්, ගෞරවයක්. වයලීනයක්, ගිටාර් එකක් අරගෙන බස් එකකට නැංගොත් නැගිටල සීට් එක පවා ඒ අයට පරිත්‍යාග කළා.ඇත්ත වශයෙන්ම 1978 අපේ රටේ ඇතිකරපු විවෘත ආර්ථිකයේ ප්‍රතිඵලය තමයි ඔබ ඔය කියන තත්ත්වයට මූලික වුණේ. කිසිදු ප්‍රමිතියකින් තොරව ඕනෑම දෙයක් ඕනෑම කෙනකුට පරිහරණය කරන්න වුවමනා පසුබිම ඉන් ඇතිවුණා. පෞද්ගලික නාලිකා එක පිට එක බිහිවෙන්න ගත්තා. මේ නිසා මුදල මුල්කරගෙන තමන්ට වුවමනා ඕනෑම දෙයක් සමාජගත කිරීමේ වගකීම ඔවුන් භාරගත්තා. ප්‍රමිතියෙන් තොර ගීත කලාවක් බිහිවීම එහි විනාශයට හේතු වුණා.අපි සංගීතයෙන්, ගීතයෙන් උපත ලැබුවේ ජාතික ගුවන් විදුලියෙන්. එදා ගුවන් විදුලියට ගීතයක් භාරදුන්නම ඒ ගීතයේ ප්‍රමිතිය හොයන්න වෙනමම මණ්ඩලයක් පත්කරල තිබුණා ප්‍රවීණ ශිල්පීන්ගෙන් සැදුම් ලත්. අපි ඔවුන්ට ගීතයක් භාරදුන්නම ගීතයේ පද රචනය විමර්ශනය කරනවා. ඒ ගැන ගැඹුරු අධ්‍යයනයක් කරනවා. එයට උචිත තනු නිර්මාණයක් සකස් කරලා තියෙනවද කියලත් හොයල බලනවා. ඊට පස්සෙ මේ ගීතයේ ගායනය හොඳින් කරල තියෙනවද කියලත් බලනවා. මේවා සියල්ලක්ම ප්‍රශස්ත මට්ටමක තියෙනව නම් විතරයි ප්‍රචාරයට සුදුසු බවට අනුමත කරන්නෙ. එවැනි ගීත ඉතා උසස් ගණයේ රසවින්දනාත්මක ගීත. කවදාවත් එවන් ගීතයක් ජනතාවගෙන් බැහැර වෙන්නෙ නැහැ. අනෙක හඬ මූලික කරගෙන තමයි එදා ගීතය ජනතාව අතරට ගියේ. නමුත් අද තත්ත්වය ඊට වෙනස්. රූපවාහිනිය තුළින් ජනතාව අතරට ගෙනයන්නෙ රූපමාලා ටිකක්, ගීතය නොවේ. ඉතින් ජනතාව අතර රැඳෙන්නෙ අර රූප පෙළහර මිසක් ගීතයේ වචනවත්, ඉන් මිනිසුන් තුළ උපදින මනෝ රූපවත් නෙවෙයි. ඉක්මනින් ජනප්‍රිය වෙලා ඊටත් කලින් ගීත නැති වෙනවා. ඔබ කියන ඔය මඩ ගොහොරුව නිර්මාණය කරල තියෙන්නෙ මේ රසය නො දන්න මිනිසුන් අතට ගීත කලාව පත්වුණ නිසයි.ඇත්තෙන්ම ඉන් යම් කොටසක් අපිට භාරගන්න වෙනවා. මොකද නව පරපුරේත් ඉතාම දක්‍ෂ, ඒවගේම රසය හඳුනන පිරිස් ඉන්නවා. ප්‍රශ්නය වෙලා තියෙන්නෙ ඔවුන් හඳුනාගන්න ඇති ඉඩ ප්‍රස්ථාව අඩුකමයි. මොකද ප්‍රවීණයින් ගාවට එන්න මේ නවකයින් බයයි. මේ බය නැතිකරන්න ඕනෑ. ඔවුන් හඳුනාගන්න වුණත් කතාබහ කරන්න ළඟට එන්න ඕනෑ. හරියට බර්ලින් තාප්පයෙන් ජර්මනිය වෙන් කළා වගේ ඉඳල හරියන්නෙ නැහැ. මේ තාප්පය කඩන්න ඕනෑ. ඔවුන් හමුවෙලා දක්‍ෂයා තෝරාගන්න ඕනෑ. ඔවුන් අතර ඉන්න අයගෙන් අපි නොදන්න දේවලුත් තියෙනවා. ඒවා ගැන ඇහුවමත් පුදුම හිතෙනවා. ඒ නිසා කවදාවත් ප්‍රවීණයින් සහ නවකයින් දෙපැත්තකට වෙලා ගීත කලාව නංවන්න බැහැ. අපි එකතුවෙන්න ඕනෑ, ඔවුන්ට අත දෙන්න ඕනෑ, යහපත් ගීත කලාවක් ඇතිකරන්න.පළවෙනි දේ තමයි යහපත් දේ නිර්ලෝභීව අගය කිරීම. ඔවුන් අපේ නිර්මාණවලට දායක කර ගැනීම. තවත් අයට ඔවුන්ගේ කුසලතා හඳුන්වා දීම අත දෙනවා කියන්නෙ මූලික දේ මේවායි. ඊට පස්සෙ ඔහු තමන්ගේ නිවැරදි මාර්ගය සොයාගෙන සාර්ථකත්වය කරා ළංවෙනවා. ඒවා දැකලා සතුටු වෙන්න පුළුවන් මානසිකත්වයක් ප්‍රවීණයා තුළ තියෙන්න ඕනෑ. කවදාවත් තමන් එක කියල හිතල මේ ගමන යන්න බැහැ. එහෙම කියපු අයත් මේ ක්ෂේත්‍රයේ හිටියා.සංගීත විෂයට වැඩි කෙනෙකුගේ වුවමනාව තියෙනවා. නමුත් ඔවුන්ට පළමුව කියල දෙන්න ඕනෑ රසවින්දනය පිළිබඳ. සංගීතයේ විතරක් නෙවේ, සමස්ත කලාවේ රසය විඳින්නෙ කොහොමද කියන කාරණය ඔවුන්ට පැහැදිලි කරල දෙන්න ඕනෑ. ඒ සඳහා විෂය මාලාව සකස් කරලයි තියෙන්නෙ. එය සතියකට එක කාලපරිච්ඡේදයක් ද, දෙකක් ද, තුනක් ද කියන කාරණය නොවෙයි වැදගත්. ශිෂ්‍යයා රසවින්දනයට හුරුකරන එකයි වැදගත්. ඒ තුළින් ඔහු තුළ යහපත් සමාජ ආකල්ප ඇතිකරන්න පුළුවන්. ඒ සඳහා අධ්‍යාපන අමාත්‍යාංශය කැප වී සිටිනවා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=n1204061</link>
    <topic>සහජීවනයෙන් පිරි සාමකාමී රටක් ගොඩනඟමු</topic>
    <author/>
    <content>ආගමික සහ ජාතික සහජීවනයෙන් පිරි සාමකාමී රටක් ගොඩනඟන්නට අදිටන් කර ගන්නා ලෙස ජනාධිපති මහින්ද රාජපක්ෂ මහතා සියලු කිතුනු බැතිමතුන්ගෙන් ඉල්ලා සිටී.පාස්කු මංගල්‍යට සුබ පැතුම් එක් කරමින් නිවේදනයක් නිකුත් කරන ජනාධිපතිවරයා මෙසේ ද කියයි.ලොවපුරා කිතුනු භක්තිකයෝ ක්‍රිස්තුස්වහන්සේගේ දුක්ප්‍රාප්තිය සමරණ මේ කාලයේ ශ්‍රී ලාංකික කිතුනු ජනතාව වෙනුවෙන් පණිවුඩයක් නිකුත් කිරීමට ලැබීම මගේ භාග්‍යයක් කොට සලකමි.ජේසුස් ක්‍රිස්තුස් වහන්සේගේ දුක්විඳීම, මරණය හා උත්ථානය සිහිපත් කරනු ලබන චතාරික කාලය, අළු බදාදා දිනයෙන් පටන්ගෙන පුරා දින 40ක් නොයෙකුත් අධ්‍යාත්මික භක්ති අභ්‍යාසවල යෙදෙමින් මෙරට කිතුනුවෝ කාලය ගත කරති. එසේ ලබා ගන්නා අධ්‍යාත්මික සුවය රටේ තම සහෝදර ජනතාව අතර ද පතුරුවමින් ආගමික හා ජාතික සහජීවනයක් රට තුළ ඇතිකර සාමකාමී රටක් ගොඩනැංවීමට අධිෂ්ඨාන කර ගත යුතු බව මාගේ හැඟීමයි.රට හමුවේ ඇති අභියෝග ජය ගැනීමට ක්‍රිස්තු චරිතයේ මහඟු ගුණාංග වන ඉවසීම, නිහතමානී බව, අප්‍රතිහත ධෛර්යය හා කමාව දීම සිහිපත් කරමින් මානව දයාවෙන් සපිරි අසිරිමත් දේශයක් ගොඩනැගීමට අදිටන් කර ගනිමු.ඔබ සැමට සුභ පාස්කු මංගල්‍යක් වේවා !.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=n1204063</link>
    <topic>ආසන පටි නොපලඳින රියැදුරන්ට රුපියල් දහසක ස්ථානීය දඩ</topic>
    <author>ධනුෂ්ක ගොඩකුඹුර සහ නුවන් කොඩිකාර</author>
    <content>ආසන පටි නොපලඳීන රියදුරන්ට රුපියල් දහසක ස්ථානීය දඩයක් පැනවීමට රජය තීරණය කර ඇත.ඉදිරිපස අසුනේ සිටින මඟියා විසින් ආසන පටි පැලඳීම පැහැර හරින අවස්ථාවන් හී ද රුපියල් 1000ක් බැගින් ස්ථානීය දඩ ගැසීමටද තීරණය කර තිබේ.ආසන පටි නොපැලඳීම වෙනුවෙන් දැනට ක්‍රියාත්මක දඩ ක්‍රමය වෙනුවට ස්ථානීය දඩ ගැසීමේ ක්‍රමවේදය සඳහා 2009 අංක 08 දරන මෝටර්රථ වාහන ප්‍රවාහන (සංශෝධන) පනත සංශෝධනය කිරිමට කටයුතු යොදා ඇති බව වැඩ බලන ජනමාධ්‍ය හා තොරතුරු ඇමැති, ආර්ථික සංවර්ධන නියෝජ්‍ය ඇමැති ලක්ෂ්මන් යාපා අබේවර්ධන මහතා පැවැසීය.ප්‍රවාහන ඇමැති කුමාර වෙල්ගම මහතා කළ යෝජනාවට ඇමැති මණ්ඩල අනුමැතිය හිමි වු බවද හෙතෙම කීවේය.අදාළ දඩ මුදල් නියම කිරිම සඳහා වන වගන්ති සංශෝධනය ගැසට් පත්‍රයේ පළ කොට අනුමැතිය සඳහා පාර්ලිමේන්තුව වෙත ඉදිරිපත් කිරිමට නියමිත බවද හෙතෙම සඳහන් කළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=n1204064</link>
    <topic>‘දිවි නැඟුමට සමෘද්ධි ශක්තිය’</topic>
    <author>මහින්ද අලුත්ගෙදර</author>
    <content>සිංහල, දමිළ අලුත් අවුරුද්ද නිමිත්තෙන් අවුරුදු උත්සව 1000 ක් රටපුරා පැවැත්වීමට කටයුතු සංවිධානය කර ඇත.“දිවි නැඟුමට සමෘද්ධි ශක්තිය” යන්න තේමාව කරගත් මෙය ආර්ථික සංවර්ධන අමාත්‍යාංශයේ උපදෙස් හා මඟ පෙන්වීම පරිදි ශ්‍රී ලංකා සමෘද්ධි අධිකාරිය විසින් සංවිධානය කරයි.සමස්ත ශ්‍රී ලංකාවම ආවරණය වන පරිදි මෙම අවුරුදු උත්සව සංවිධානය කෙරෙන අතර ඒ සියල්ල මේ මස 21 දා පැවැත්වීමට පියවර ගෙන තිබෙන බව ආර්ථික සංවර්ධන අමාත්‍යාංශය පවසයි.සමෘද්ධි බැංකු සංගම් මට්ටමින් පැවැත්වෙන මේ අවුරුදු උත්සව ජාතික සමඟිය ඇති කරමින් සහ දේශීය ක්‍රීඩාවන්ට මුල් තැනක් ලබා දෙමින් පවත්වන බව ආර්ථික සංවර්ධන ඇමැති බැසිල් රාජපක්ෂ මහතා සඳහන් කරයි.මේ අතර ඇමැතිවරයා සඳහන් කරන්නේ කෘත්‍රීම ලෙස සංවිධානය කරන අවුරුදු උත්සව වලට වඩා ග්‍රාමීය මට්ටමින් සංවිධානය කෙරෙන අවුරුදු උත්සව වෙත විදේශීය සංචාරකයන්ද ගෙන්වා ගැනීම සඳහා සංචාරක මණ්ඩලය හරහා සංචාරක හෝටල් දැනුවත්කර තිබෙන බවයි.ඒ මඟින් අපේ රටේ සිරිත් විරිත් මෙන්ම ජාතික සමඟිය පිළිබඳව ලෝකයා හමුවට විශේෂ පණිවුඩයක් ලබාදිය හැකි බවද එය අපේ රටේ සංචාරක ක්ෂේත්‍රයේ ප්‍රගමනය වෙනුවෙන් බෙහෙවින්ම වැදගත් වන බවද ආර්ථික සංවර්ධන ඇමැතිවරයා ප්‍රකාශ කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=n1204065</link>
    <topic>හෙළයේ මහා සිනමාකරුට ජනපතිගෙන් උපන් දින ආසිරි</topic>
    <author/>
    <content>සිය 93 වැනි ජන්ම දිනය සපුරන මහා සිනමාවේදී ආචාර්ය ලෙස්ටර් ජේම්ස් පීරිස් මහතාගේ නිවසට ඊයේ (5) උදෑසන ගිය ජනාධිපති මහින්ද රාජපක්ෂ මහතා සකල ශ්‍රී ලාංකිකයන් වෙනුවෙන් ඔහුට දීර්ඝායුෂ ප්‍රාර්ථනා කළේ ය.කලා මණ්ඩලය විසින් ලෙස්ටර් ජේම්ස් පීරිස් මහතා වෙනුවෙන් මේ අවස්ථාවේ උපන් දින උත්සවයක් සංවිධානය කර තිබිණි.ලෙස්ටර් ජේම්ස් පීරිස් මහතාට උපන් දින සිහිවටනයක් පිරි නැමූ ජනාධිපතිතුමා ඒ මහතාට හා සුමිත්‍රා පීරිස් මහත්මියට රුපියල් ලක්ෂ 25ක සෞඛ්‍ය රක්ෂණ සහතිකයක් ද ප්‍රදානය කළේ ය. 1919 අප්‍රේල් මස 05 වැනිදා දෙහිවල දී උපත ලද මෙම ලෝක පූජිත සිනමාකරු සිය වෘත්තීය ජීවිතය ආරම්භ කරනු ලැබුවේ මාධ්‍යවේදියකු වශයෙනි.1956 දී රේඛාව ඔස්සේ දේශීය සිනමාවට ප්‍රවිෂ්ට වූ පීරිස් මහතා මෙරට සිනමා වංශ කතාව නව මගකට යොමු කළ අතර එතුමා සිංහල සිනමාව වෙනුවෙන් සංදේශය, ගම්පෙරලිය, දෙලොවක් අතර, නිධානය , ගොළු හදවත, බැද්දේගම,කලියුගය , යුගාන්තය, වෑකන්ද වලව්ව ඇතුළු චිත්‍රපටි 18ක් අධ්‍යක්ෂණය කළේ ය.මෙම උපන් දින උත්සවයේ දී අදහස් පළ කළ කලා මණ්ඩලයේ සභාපති මහාචාර්ය කාලෝ ෆොන්සේකා මහතා ලෙස්ටර් ජේම්ස් පීරිස් මහතාට උපන්දින සුබ පැතුම් එක් කරමින් කියා සිටියේ කලාව වෙනුවෙන් වැඩ කරන කලාවට හිතැති ජනාධිපතිවරයෙක් අප සතුවීම වාසනාවක් වන බව ය.මෙම අවස්ථාවට අමාත්‍යවරුන් වන ටී.බී. ඒකනායක, ලක්ෂ්මන් යාපා අබේවර්ධන, දිනේෂ් ගුණවර්ධන යන මහත්වරුන්ද පා.ම. මාලනී ෆොන්සේකා මහත්මිය, ජනමාධ්‍ය අමාත්‍යාංශයේ ලේකම් ඩබ්.බී.ගනේගල මහතා, සුමිත්‍රා පීරිස් මහත්මිය ඇතුළු පිරිසක් එක්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=n1204066</link>
    <topic>මාතර සුජාතාවේ ගිණුම්කරණ ප්‍රශ්න පත්‍රය සතියකට පසු මධ්‍ය මහ විදුහලේ වාර විභාගයට</topic>
    <author>මාතර සමූහ ඩබ්ලිව්. පී. ධර්මසේන</author>
    <content>මාතර මධ්‍ය මහ විද්‍යාලයේ වාර විභාගය සඳහා 12 වසර වාණිජ සිසුවියන්ට ලබා දී ඇති ගිණුම්කරණ ප්‍රශ්න පත්‍රය සතියකට පෙර සුජාතා මහ විද්‍යාලයේ සිසුවියන්ගේ වාර විභාගයට ලබාදී ඇති ප්‍රශ්න පත්‍රයම බවට හෙළිවී ඇත.අප්‍රේල් මස 4 දින මාතර මහ විද්‍යාලයේ සිසුන්ගේ වාර විභාගය සඳහා මෙම ප්‍රශ්න පත්‍රය ලැබීමත් සමඟ එම විෂය හදාරණ සිසුන් 88ක් පමණ පිරිසක් ප්‍රශ්න පත්‍රය ප්‍රතික්ෂේප කරමින් කෑගැසීමත් සමඟ ප්‍රශ්න පත්‍රය එකතු කර පෙ.ව. 9.00ට පමණ එම සිසුන්ට නිවෙස් වෙත යෑමට ඉඩදී ඇති බව හෙළිවිය.මෙම ප්‍රශ්න පත්‍රය සුජාතා මහා විද්‍යාලයේ වාර විභාගයට ඉදිරිපත් කර ඇත්තේ 2012.03.28 දිනයි. මාතර මධ්‍ය මහා විද්‍යාලයේ ගිණුම්කරණය සම්බන්ධ ගුරුවරයාත් විදුහල්පති වරයාත් අතර ඇතිවී ඇති රාජකාරී ගැටලුවක් සම්බන්ධයෙන් ගැටුමක් මෙයට හේතුවී ඇති බව වාර්තා වේ.ගිණුම්කරණය විෂයට අදාළ ගුරුවරයා ප්‍රශ්න පත්‍ර සකසා විදුහලට ලබාදී තිබිය දී සුජාතා විද්‍යාලයෙන් ප්‍රශ්න පත්‍රය ලබාදී තියෙන්නේ එකම දිනක එකම වේලාවක විභාගය පවත්වන බවට ඇතිවූ එකඟතාවයක් මත වූවත් එම විභාග ප්‍රශ්න පත්‍රය පිටවීමෙන් පසු සතියකට පසුව එම ප්‍රශ්න පත්‍රය බෙදා හැර ඇති බවට අධ්‍යාපන ක්ෂේත්‍රයේ ඉහළ නිලධාරීන්ට පැමිණිලි කර ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=n1204067</link>
    <topic> </topic>
    <author/>
    <content>පින්වත්නි,පිරිස් මැද කලහ කරන මෝඩ කලහකරුවෝ පිරිස් මැද නිරතුරුව මරුමුවට පත්වේ යයි නොදනිත්, ඔබ අතුරෙහි නුවණැති යමෙක් එසේ දැක නුවණින් සළකා බලා කලහ සංසිඳවීමට වෙරදරයි ද, ඔවුන්ගේ ඒ මනා පැවැත්ම නිසා කලහ සංසිදෙත්.අද බක් පුර පසළොස්වක පොහෝ දිනයයි. බක් මාසය ලක්වැසි සැමට සරුසාර කාලයකි. වනපස මලින් සුවඳවත් කරමින්. ඵල බරින් තුරුලතාවන් පවා සැරසෙන මේ මාසය සොබා දහමේ අසිරිමත් බව පළ කෙරෙන සිංහල බෞද්ධ හා හින්දු බැතිමතුන්ගේ නව අවුරුදු උදාවද සිදුවේ. අප බුදුන් වහන්සේගේ දෙවැනි ලංකා ගමනය සිදුවූයේ ද මේ මාසයේ එවැනි අසිරිමත් දවසකදීය.බුදුන් වහන්සේ සම්‍යක් සම්බෝධියෙන් පස්වෙනි මස බක් මස අව අමාවක් දින දෙවැනි වර ලක්දිවට වැඩම වූයේ චූලෝදර – මහෝදර නා රජුන්ගේ යුද්ධය සමථය කිරීම පිණිසයි. මේ නා රජහු දෙදෙනා මැණික් පුටුවක් නිසා යුද වැද සිටියහ. තමන් වහන්සේ මේ ස්ථානයට නොවැඩියහොත් විශාල ජනකායක් විනාශයට පත්වන බව දිවැසින් දැන වදාළ තථාගතයන් වහන්සේ එය සංසිඳුවීම පිණිස යාපන අර්ධද්වීපයේ සැතපුම් විසිපහක් පමණ ඈතින් පිහිටි දැනට “නයිනතිව්” නමින් ප්‍රසිද්ධ නාගදීපයට වැඩමවද්දී සමිද්ධිසුමන දිව්‍ය පුත්‍රයා අමතා “නුඹ පෙර හුන් නාගදීපයට අප හා සමග ගොස් එහිම වාසය කරත් යැයි වදාළ සේක.”උන්වහන්සේගේ වචනය මුදුනින් පිළිගත් දිව්‍ය පුත්‍ර තෙමේ කිරිපළුරුකද මුලිනුදුරා බුදුන් වහන්සේට ජත්‍රයක් සේ ඔසවා ගෙන පැමිණියේය. නාගසේනාව බුදුන් වහන්සේ ද මේ ආශ්චර්යවත් වෘක්‍ෂ රාජයා ද දිව්‍ය පුත්‍රයා ද දැක සතුටු වී යුද අවි බිම හෙළා යුද්ධයට හේතු වූ මැණික් පුටුව බුදුන් වහන්සේට පූජා කළහ.බුදුහු එහි වැඩ හිඳ සමඟියේ අනුසස් බණ වදාළහ. යුද්ධය නිමාවිය. මැණික් පුටුව නිදන් කොට ඉදිකළ නාගද්වීප සෑ රජු බොදුනුවන්ගේ පූජනීය ස්ථානයක් වූවා පමණක් නොව, ලොව පළමු සාම චෛත්‍යය ලෙස ද වත්මනෙහි විරාජමාන වීම සාමයට ලැදි දනන්ගේ ඉමහත් අමන්දානන්දයට හේතු වේ.අතිගරු ජනාධිපතිතුමන් ඇතුළු රජය රණවිරුවන්ගේ දිවි පරදුවට තබා තිස් වසරක යුද්ධය නිමකිරීමත් සමඟ නාගද්වීප විහාරාධිපති නාහිමියන් පවසන අන්දමට මේ දිනවල ලක්වැසි බෞද්ධ, හින්දු බැතිමතුන් විශාල පිරිසකට නාගද්වීප වන්දනාවට මඟ පෑදී ඇත.වාදභේද දුරලා, පටු ආකල්ප අත්හැර සාමයේ අනුසස් පහදා දුන් මේ ඓතිහාසික බක්පුර පෝදා සියලු ජාතීන් එක්සත්ව, එක්සිත්ව කලහයන්ගෙන් සංසිඳී, පක්‍ෂ පාට නොබලා, සාමයේ අරුණලු උදාකර ගෙන ආසියාවේ ආශ්චර්ය කරා යාමට සැවොම අදිටන් කර ගනිමු.තෙරුවන් සරණයි!.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=n1204068</link>
    <topic>කිතුනුවෝ අද මහ සිකුරාදා සමරති</topic>
    <author>පුෂ්පා රොවෙල්</author>
    <content>ලොව පුරා කිතුනු බැතිමත්හු අද මහ සිකුරාදා කිතු සමිඳාණන්ගේ කුරුසියේ දිවි පිදුම සිහිපත් කරති.අදින් දින හතළිහකට පෙර සිට කිතුනු බැතිමත්හු යාඥාවෙන්, පරිත්‍යාගයෙන්, නිරාහාර ශීලයෙන් ක්‍රිස්තුතුමන්ගේ ජීවිත පුජාව සිහිපත් කිරීම සඳහා සුදානම් වූහ. පසුගිය ඉරිදා එතුමන් ජෙරුසලමට පැමිණීම සිහිකරමින් විශේෂ දේව මෙහෙයක් ලොව පුරා කිතුනු දේවස්ථානවල පැවැත්විණි. ඊයේ මහා බ්‍රහස්පතින්දා එතුමන් සිය ගෝලයන් දොළොස් දෙනා සමග අවසන් රාත්‍රි භෝජනයට එක්වූ අයුරු සිහි ගන්වමින් විශේෂ දිව්‍ය යාගයන්ට එක්වූ අතර මිනිසාට ඇති අසීමිත ප්‍රේමය නිසා කල්වාරියේ කුරුස ගසක් මත සිය ජීවිතය පූජා කිරීම අද සිහිපත් කරති.අද තුන්පෑ ධ්‍යානය ලෙස හැඳින්වෙන විශේෂ දේව මෙහෙයක් සෑම දෙව් මැදුරකම පැවැත්වෙන අතර මේ දිනවල පාස්කු නාට්‍ය, පසන්, යාඤචා, මෙහෙයන් පවත්වමින් සිහි ගන්වන්නේද ක්‍රිස්තු දුක්ඛෝත්පත්තියයි.කිතුනු බැතිමත්හු අතිශයින් උතුම් වූ රාත්‍රිය ලෙස හෙට ආලෙලුයියා සෙනසුරාදා සලකමින් ඉතාම දීර්ඝ දිව්‍ය යාගයකට එක් වෙති.පාස්කු ඉරිදා කතෝලික සභාව කිතු සමිඳාණන්ගේ උත්ථානයේ ජයග්‍රහණය මහත් හරසරින් සමරයි. කිතුනු ඇදහිල්ලේ හා විශ්වාසයේ පදනම ලෙස සැලකෙන්නේමේ ක්‍රිස්තු උත්ථානයයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=n1204069</link>
    <topic>හෘද සැත්කමකට භාජනය වූ කජින්දනීගේ වෛද්‍ය ප්‍රතිකාර සඳහා සම්පූර්ණ වියදම් හමුදාවෙන්</topic>
    <author>විජයානී එදිරිසිංහ</author>
    <content>හෘද රෝග සැත්කමකට ලක් කළ යාපනයේ කජින්දනීට ඉදිරියේදී අවශ්‍ය කරන බෙහෙත් ද්‍රව්‍ය සඳහා වූ වියදම් සම්පූර්ණයෙන්ම හමුදාව මගින් ලබාදීමට බාරගෙන තිබේ.යුද හමුදා සාමාජිකයන් එකතු වී ඔවුන්ගේ පෞද්ගලික මුදල්වලින් එම බෙහෙත් ද්‍රව්‍ය සඳහා වූ මුදල් ගෙවීමට කැමැත්ත පළ කර තිබේ. කොළඹ ආසිරි රෝහලේ ප්‍රතිකාර ලබන කජින්දනීගේ සෞඛ්‍ය තත්ත්වය බෙහෙවින්ම යහ පත් තත්ත්යට පත්ව තිබේ. යුද හමුදාව කෙටිකාලයක් තුළ ඇයගේ ජීවිතය බේරා ගැනීමට කළ කැපවීමට ඇය කෘතඥතාවය පළ කරයි.කජින්දනීගේ පවුල විවිධ අවස්ථාවල කොටි තර්ජන, හිරිහැරවලට ලක් වී ඇත. එහෙත් ඇගේ පියා කොටි සාමාජිකයකුව නොසිටි බව පවසයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=n12040610</link>
    <topic>අධිපතිකම්-නායකකම් කවිකමට අවැසි නිදහස-සැහැල්ලුව නැති කරනවා</topic>
    <author>සම්පත් දිප්පිටිගොඩ</author>
    <content>කවියක් ලියන්න කවියක් කියන්න විවේකී හිතක් සන්සුන් මනසක් අවශ්‍යයි. එහෙත් නායකකම් අධිපතිකම් කවිකමට උවමනා නිදහස සැහැල්ලුව නැතිකරන බව ගම්පහ දිසාවේ ප්‍රධාන සංඝනායක කැලණිය වනවාසල පුරාණ විහාරාධිපති ගෞරව ශාස්ත්‍රවේදී කොටුවිල විමලකිත්ති නාහිමියෝ පවසති. තමන් වහන්සේ විසින් රචිත “සෙනෙහස” කවි හරණය හා “නිස්සරණ” ධර්ම සංග්‍රහය එළිදැක්වීමේ උළලේදී උන්වහන්සේ මේ අදහස් පළ කළහ. වනවාසල පුරාණ විහාරස්ථ ධර්ම ශාලා මන්දිරයේදී උත්සවය පැවැත්විණි. කෝට්ටේ ශ්‍රී කල්‍යාණි සාමග්‍රී ධර්ම මහා සංඝ සභාවේ අනුනායක පන්නිපිටිය රුක්මලේ ධර්ම විජයලෝක විහාරාධිපති ආචාර්ය ඉත්තෑපාන ධම්මාලංකාර අනු නාහිමියෝ උත්සව සභාවේ මුලසුන හෙබවූහ.විමලකිත්ති නාහිමියෝ මෙසේද පැවැසුහ.එදා පටන් මා කවියට දැක්වුයේ අසීමිත කැමැත්තක්. අපේ විහාරස්ථානයෙන් නිකුත් කරන දැන්වීම් පත්‍රිකාවල පවා කවියක් දෙකක් ඇතුළත් කිරීමට අමතක කෙළේ නෑ. ඒක සහජ ආසාවක්. මගේ ඇතැම් අබෞද්ධ හිතවතුන්ට පවා නත්තලට කවියෙන් සුබ පැතුම් ලියා යැව්වා. බොහෝ දෙනෙක් ඒවා අගය කළා. මා ලොකු කවියෙක් නොවේ. එහෙත් අපේ හිතවත් ඉත්තෑපාන ධම්මාලංකාර අනුනාහිමියන් මේ කවි කියවා ඒවා මුද්‍රණය සඳහා පියවර ගන්නැයි ඉල්ලා සිටියා. ‘සෙනෙහස’ කාව්‍ය සංග්‍රහය එහි ප්‍රතිඵලයක්. අපේ ගුරු හිමිවරුන් හිතවතුන් වෙනුවෙන් මා වරින්වර ලියු කවි රැසක් මීට ඇතුළත්.කවි කියන්න වගේම කවි ලියන්නත් විවේකී හිතක් සන්සුන් මනසක් අවශ්‍යයි. එහෙත් නායකකම්, අධිපතිකම් ලැබුණාම හිතේ සැහැල්ලුව, නිදහස සරල බව නැති වෙනවා. ඇතැම් දෙනා නායකකම් අධිපතිකම් ඉල්ලා නඩු හබ කීවත් මා නම් ජාති ජාතිවත් ඒවා පතන්නේ නෑ. එහෙත් නිවන් දකිනා තුරා මහණදම් පිරීමට ආසයි.ඉත්තෑපාන ධම්මාලංකාර අනු නාහිමි - කොටුවිල විමලකිත්ති නාහිමියන් අප කවදත් ආදරය කළ, ගෞරව කළ සංඝ පීතෘවරයෙක්. එහෙත් උන්වහන්සේ අපට වඩා වෙනස්. උගත්කමින් බුද්ධියෙන් භාෂා ශාස්ත්‍ර ඥානයෙන් අගතැන්පත් වුවත් කැපී පෙනීමේ කැමැත්තක් නැහැ. තරමක අප්‍රකට ජීවිතයක් ගත කරනවා. උන්වහන්සේ අතින් සුවිශාල ආගමික ශාසනික සේවාවක් සිදුවූවත් ග්‍රන්ථකරණයට යොමුවූවා මදි යැයි සිතෙනවා. ඒ නිසා ඉදිරියේදී වඩ වඩාත් ශාස්ත්‍රීය ලේඛන උන්වහන්සේගෙන් අප අපේක්ෂා කරනවා. මේ කාව්‍ය සංග්‍රහයේ ඇතුළත් කවි මොරවක සෝරත හිමිපාණන් වැනි ගායනයේ උපන් හපන් හිමිනමක ලවා සංගත තැටියකට නැඟුවහොත් එය ඉතා අගෙයි.සයිප්‍රසයේ ප්‍රධාන සංඝනායක මොරවක සෝරත හිමි ‘සෙනෙහස’ කාව්‍ය සංග්‍රහයේ කවි ගායනා කළ අතර ශ්‍රී ලංකා පාලි හා බෞද්ධ විශ්වවිද්‍යාලයේ ජ්‍යෙෂ්ඨ කථිකාචාර්ය ගෝනදෙණියේ පඤ්ඤාරතන හිමියෝ ‘නිස්සරණ’ ධර්ම දේශනා සංග්‍රහය විමසුමට ලක් කළහ.රුහුණු විශ්වවිද්‍යාලයේ ජ්‍යෙෂ්ඨ කථිකාචාර්ය ආචාර්ය උණුවතුරබුබුලේ මහින්ද හිමියෝ උත්සව සභාව මෙහෙය වූහ. ගල්බොරැල්ල සුගතාරාමාධිපති කිරින්දේ රේවත, තෙළඟපාත සුධර්මාරාමාධිපති පස්ගොඩ විනීත, නාරාහේන්පිට ජාත්‍යන්තර බෞද්ධ මධ්‍යස්ථානාධිපති රත්නපුරේ නන්ද, හුනුපිටිය ජයන්ති විහාරාධිපති බුත්කන්දේ රතනජෝති, දිප්පිටිගොඩ ශ්‍රී සුබෝධාරාමාධිපති ඇල්ලලගොඩ නන්දරතන, බලවින්නේ සීවලී හා නාරන්විට සුමන හිමිවරුන් ඇතුළු ගිහි පැවිදි විීශාල පිරිසක් මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=n12040611</link>
    <topic>පිළිකා රෝගය උඩරට බහුලව පැතිර ගිහින්</topic>
    <author>ගම්පොළ සමූහ</author>
    <content>උඩරට ප්‍රදේශයේ වතු ආශි‍්‍රතව හා ගම්මාන ප්‍රදේශවල පිළිකා රෝගය බහුල ලෙස පැතිර ගොස් ඇති බව නාවලපිටිය දිස්ත්‍රික් මහ රෝහලේ උපදේශක ශල්‍ය වෛද්‍ය විශේෂඥ ඩබ්.ජී.ජයවික්‍රම මහතා සඳහන් කරයි.මෙම ප්‍රදේශ වල බහුල ලෙස දැකිය හැකි පිළිකාවක් ලෙස ගලනාලය හා ආමාශගත පිළිකා වැඩි බව හඳුනාගෙන ඇති බවත් මේ සඳහා මිනිසුන්ගේ අවිධිමත් ක්‍රියා හේතු වී ඇති බවත් විශේෂඥ වෛද්‍යවරයා පෙන්වා දෙයි.නාවලපිටිය දිස්ත්‍රික් මහ රෝහලට පමණක් මෙවැනි රෝගීන් මසකට 20ක් පමණ ප්‍රතිකාර සඳහා පැමිණෙන බවද පසුගිය වසර කීපයේ මෙහි වර්ධනයක් ඇති බවද වෛද්‍යවරයා සඳහන් කරයි.පිළිකා රෝගයට හේතුවන බුලත්විට කෑම, බීඩි, සිගරට් හා සුරුට්ටු බීම මෙන්ම මත්පැන් පානයද වතු ප්‍රදේශවල කම්කරු ජනයා බහුල ලෙස සිදු කිරිම මෙම පිළිකා තත්ත්වය වර්ධනය වීමට හේතු වී තිබෙන බව පෙන්වා දෙන ජයවික්‍රම මහතා පිළිකාවට බලපාන ප්‍රධාන හේතුව වන අඩු පෝෂණ තත්ත්වය ද මෙයට හේතුව වී ඇති බව පෙන්වා දෙයි.උඩරට ප්‍රදේශයේ ගම්බද ජනයා අතර බුලත්විට කෑම හා බීඩි බීම බහුලව දැකිය හැකි අතර මෙම අවිධිමත් ක්‍රියාව නතර කරවීමට යම් වැඩපිළිවෙළක් අවශ්‍ය බවද පෙන්වා දේ.කෙසේ නමුත් මෙම පිළිකා තත්ත්වය සඳහා අවශ්‍ය ශල්‍යකර්ම සිදු කිරීම සඳහා නාවලපිටිය රෝහලේ විශේෂ වැඩපිළිවෙලක් සකසා ඇති අතර මෙහි විශේෂත්වය වන්නේ වෛද්‍යවරයාට වඩා රෝගියාගේ පහසුව අනුව මෙම ශල්‍යකර්ම සිදු කිරීමයි. මේ නිසාම පොරොත්තු ලේඛනයෙන් තොරව සියලු රෝගීන්ට මෙම ශල්‍යකර්ම ඉතා ඉක්මනින් හා පහසුවෙන් සිදු කර ගැනීමට හැකිවී ඇති බව මෙම රෝගීහු පවසති.මේ පිළිබඳ වෛද්‍ය ජයවික්‍රම මහතා සඳහන් කරන්නේ පිළිකා රෝගයෙන් පෙළෙන රෝගීන් ප්‍රතිකාර සඳහා බිය නොවී හැකි ඉක්මනින් වෛද්‍ය උපදෙස් හා ප්‍රතිකාර ගැනීම සඳහා රෝහල වෙත පැමිණෙන ලෙසයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=n12040612</link>
    <topic>බෙන්තර මුහුදු වෙරළට විශාල තල්ම‍ෙසක්</topic>
    <author/>
    <content>ඊයේ (05) සවස බෙන්තර මුහුදු වෙරළට විශාල තල්මසකු ගොඩ ගසා ඇත. තල් මසා මිය ගොස් ඇති අතර මේ තල්මසා දැක බලා ගැනීමට ජනතාව පැමිණෙති. මේ වනවිට බෙන්තර ප්‍රාදේශීය සභාවේ සභාපති ගයාන් සිරිමාන්න, බෙන්තර පොලිසිය, බේරුවල ප්‍රාදේශීය සභාවේ සභාපති ප්‍රසන්න සංජිව, සංචාරක නිවාඩු නිකේතනය භාර නිලධාරි සිරිවර්ධන, බෙන්තර පොලිසියේ උප පොලිස් පරීක්‍ෂක රෝෂාන් උදයන්ත, බෙන්තර ග්‍රාම නිලධාරි වසන්ත ලාල් ඇතුළු විශාල පිරිසක් එක්ව බැකෝ යන්ත්‍ර තුනක් දමාගෙන වළවල් හාරා මෙම තල් මසා වළ දැමීමට උත්සහ දරති. කළුතර දිස්ත්‍රික් සංචාරක.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=r1204061</link>
    <topic>සැතපෙන බුදු පිළිමය කඩලා නිධන් වස්තු සොරාගෙන ගිහින්</topic>
    <author>වයඹ පළාත් සමූහ – ආරියරත්න රණවැල්ල</author>
    <content>ඓතිහාසික අරන්කැලේ “මලියදේව” අරහන්ත සේනාසනයට නුදුරුව පිහිටි, හිපව්ව – “නාගලෙන” පුරාණ රජ මහා විහාරස්ථානයෙහි විහාරගෙය තුළ සැතපෙන බුද්ධ ප්‍රතිමාව, පසුගිය දිනක නිධන් සොරුන් විසින් කඩා බිඳ එහි නිධන් වස්තු සියල්ල සොරාගෙන ගොස් තිබේ.එම ප්‍රතිමාවෙහි සිරස් පත ගලවා, සිරස තබා ඇති කොට්ටය මුළුමනින්ම කඩා බිද, ළය පෙදෙසද තැනින් තැන හාරා ඇත.මේ විහාරස්ථ දායක සභාවේ ලේකම් චමින්ද රත්නසූරිය මහතා මෙසේ කීවේය.මේ විහාරස්ථානය ඉතා පැරැණි සිද්ධස්ථානයක්. සෙල්ලිපි සහිත කටාරම් කෙටූ ගල් ලෙනක්, බිත්තිවලින් වටකර මෙහි විහාරගෙය ඉදිකොට තිබෙනවා.සැතපෙන බුද්ධ ප්‍රතිමාව නිදන් හොරු කඩා බිඳ විනාශ කර දැමූ දෙවැනි වතාවයි . මෙදා සැරේ විශාල හානියක් සිදුකර තිබෙනවා.වටිනා නිධන් වස්තු මෙහි තිබී සොරාගෙන යන්නට ඇති කියා අපි සිතනවා.මේ විහාරගෙය තිබෙන්නේ කඳු මුදුනක නිසා දායක පිරිසටත් නිතර සොයා බලන්න අමාරුයි.ඒ ළඟම තිබෙන කුඩා චෛත්‍යයක් මීට මාස කිපයකට කලින් නිධන් හොරුන්ගේ ග්‍රහණයට හසුවුණා.ධාතු ගර්භය හාරා එහි තිබූ සියලුම දේ සොරාගෙන තිබෙනවා. එකම කණ්ඩායමක් මේ විනාශය කළාද කියලත් අපට සැකයි. මේ ගැන ගොකරැල්ල පොලිසිය පරීක්ෂණ පවත්වාගෙන යනවා.නාගලෙන විහාරවාසී කෑගල්ලේ විජිතසිරි හිමියෝ -කටාරම් කොටා ඇති විහාර ගෙයට අමතරව, ශ්‍රීපාද ලාංඡනයක් කෙටූ හතරැස් ගල් පුවරුවක් හා ගලින් සකස් කළ මල් ආසනයක් මේ විහාරස්ථාන භූමියෙන් හමුවී තිබෙනවා.ඒ පුරාවස්තු අනුව මේ විහාරස්ථානය ඉතා පැරැණි යුගයකට නෑකම් කියනවා. මේ විහාරස්ථානයේ පුරාවස්තු සංරක්ෂණය කරන්න, පුරාවිද්‍යා දෙපාර්තමේන්තුවේත් වයඹ පළාත් සංස්කෘතික අමාත්‍යාංශයේත් කඩිනම් අවධානය යොමු වෙන්න ඕනෑ.ඡායාරූප:- වයඹ පළාත් සමූහ.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=r1204062</link>
    <topic>අඹගමුව-නිකතැන්න උඩබෝගල්කන්ද වැසියන්ට මාර්ග පහසුකම් නැතිව ගැටලු</topic>
    <author>ගිනිගත්හේන විශේෂ ජී. ඒ. ගුණසේන</author>
    <content>අඹගමුව ප්‍රාදේශීය ලේකම් කොට්ඨාසයට අයත් නිකතැන්න හා උඩබෝගල්කන්ද ගම්වාසීන් මාර්ග පහසුකම් නොමැතිව අසීරුවට පත්වී සිටිති.ගිනිගත්හේන නගරයට කිලෝ මීටර් කීපයක් පමණ දුරින් කඳු බෑවුමක පිහිටි කොණ්ඩගලමුල සිට නිකතැන්න හරහා උඩබෝගල්කන්ද දක්වා කඳු බෑවුමක පහළට අඹගමුව ප්‍රාදේශීය සභාව මගින් යන්ත්‍රානුසාරයෙන් නව මාර්ගයක් තැනීම ආරම්භ කළේ මෙයට වසර ගණනාවකට ඉහතදීය.එහෙත් එතැන් පටන් එහි ඉතිරි ඉදිකිරීම් කටයුතු ඇනහිට තිබේ.වැස්සට සේදීයාම නිසා එම මාර්ගය අබලන් වී ඇත්තේ පයින්වත් ගමන් කිරීමට නොහැකි අන්දමටය. එම ගම්වැසියෝ මෙසේ කීහ.කේ. ජී. ආරියරත්න මහතා:-“දැනට වසර කීපයකට ඉහත දී අපේ ගම්මානයට අලුතෙන් පාරක් කැපුවත් එහි ඉතිරි ඉදිකිරීම් කටයුතු කෙරුණේ නෑ.කපපු පාර වැසිවලට හේදිලා ගිහිල්ලා අද පාරේ පයින්වත් යන්න අමාරුයි.” ඒ හින්දා අපි අදාළ බලධාරීන්ගෙන් ඉල්ලා සිටින්නේ අපේ පාර තනා නිමකර දෙන ලෙසයි.කේ. ඒ. නිමල් වීරසිංහ මහතා:-අපේ ගමේ පාර හදලා දෙනවා නම් ඒක විශාල සෙතක්.පී. ඩබ්ලිව්. බී. ප්‍රදීපා රම්‍යා කුමාරි මහත්මිය:– පාරක් නැතිකමින් අපේ දරුවන්ට පාසල් යන්න ගැටලු ඇතිවෙනවා. දැනට බාගෙට හදා තිබෙන පාර සාදා දෙනවානම් හොඳයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=r1204063</link>
    <topic>මාතර පාසල්වල ගෙවතු වගා සාර්ථකයි</topic>
    <author>මාතර සංචාරක - සිරි වාව්වගේ</author>
    <content>මාතර නියෝජ්‍ය කෘෂිකර්ම අධ්‍යක්‍ෂ කාර්යාලය මගින් මාතර දිස්ත්‍රික්කයේ රජයේ පාසල්වල ක්‍රියාත්මක කරන ලද පාසල් කෘෂිකර්ම වැඩසටහන අපේක්‍ෂිත ඉලක්කයට වඩා බෙහෙවින් සාර්ථක වී තිබේ.වසර ගණනාවක් තිස්සේ කිසිදු ප්‍රයෝජනයකට නොගෙන තිබූ පාසල් භූමි රැසක්ම සාර්ථක ගෙවතු වගා බවට පත්වී තිබේ.මහ විද්‍යාලයේ පටන් කුඩා කනිටු විද්‍යාල පවා පාසල් කෘෂිකාර්මික ගෙවතු වගා වැඩසටහන සාර්ථකව ක්‍රියාත්මක කර තිබුණි. බොහෝ පාසල්වලට නළ ජලය ලබා දී තිබීම නිසා පාසලේ වගා කටයුතු සාර්ථකව කරගෙන ගිය අතර නළ ජලය නොමැති පාසල්වල තිබූ ළිංවල ජලය යොදා වගාව රැකගැනීමට හා නඩත්තු කිරීම වඩාත් හොඳීන් කර තිබිණි.පාසල් අතර වගා තරග ද පවත්වන ලදී.මෙවැනි වගාවලින් නෙළාගත් අස්වැන්න අලෙවි කර ඉන් ලැබුණු ආදායම ද පාසල්වල සංවර්ධන කටයුතු වෙනුවෙන් යෙදවිණි.2011 වසර අවසන් වන විට කිසිදු වගාවක් නොකර තිබූ දිස්ත්‍රික්කයේ පාසල් භූමි සතු ඉඩම් දළ වශයෙන් අක්කර 300ක් පමණ විය. එවැනි ඉඩම් පාසල් කෘෂිකාර්මික ගෙවතු වගා වැඩසටහනට දායක කර ගැනීමට මාතර නියෝජ්‍ය කෘෂිකර්ම කාර්යාලයට හැකි වී තිබේ.දිස්ත්‍රික්කයේ කෘෂි උපදේශක කොට්ඨාසවල සේවය කළ සියලුම කෘෂිකාර්මික උපදේශකවරු මේ ව්‍යාපෘතිය අධීක්‍ෂණය කිරීම නිසා එහි සාර්ථකත්වය ළඟාකර ගැනීමට ද විදුහල්පතිවරුන්ට හැකි වී තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=r1204064</link>
    <topic>බාලවයස්කාර දැරියක් පැහැරගෙන ගොස් අතවර කළ තරුණයා අත්අඩංගුවට</topic>
    <author>අලව්ව විශේෂ ඒ. කීර්තිසිංහ</author>
    <content>පහළොස් හැවිරිදි බාල වයස්කාර යුවතියක් පැහැරගෙන ගොස් ලිංගික අතවර කළ 18 හැවිරිදි තරුණයෙක් අලව්ව පොලිසිය විසින් අත්අඩංගුවට ගෙන ඇත.අලවුවේ බෝයවලාන නගරයේ සංගීත සංදර්ශනයක් නැරඹීමට ගිය මේ තරුණිය එහිදී අතුරුදන්වී ඇත.මවුපියන් ඇතුළු ඥාතීන් ඇයව සොයා ගැනීමට මහත් උත්සාහයක් ගත්තද එම උත්සාහය ව්‍යර්ථ වී ඇත. අලව්ව පොලිසියට පැමිණිලි කිරීමෙන් පසුව අලව්ව පොලිස් ස්ථානාධිපති පොලිස් පරීක්ෂක මහින්ද පුෂ්පකුමාර මහතාගේ උපදෙස් මත කාන්තා කාර්යාංශයේ ස්ථානාධිපතිනී නිලන්ති, සැරයන් වසන්තා, අපරාධ අංශයේ සැරයන් වීරසිංහ යන මහත්ම මහත්මීන් ගිරිඋල්ල හැවන්ගල්ල ප්‍රදේශයේ නිවෙසක සිටියදී තරුණිය සහ සැකකාර තරුණයා අත්අඩංගුවට ගෙන ඇත.සැකකරු පොල්ගහවෙල මහේස්ත්‍රාත් බී. එස්. රාගල මහතා වෙත ඉදිරිපත් කිරීමෙන් අනතුරුව රක්‍ෂිත බන්ධනාගාර ගත කෙරිණ.අලව්ව පොලිසිය වැඩිදුර පරීක්ෂණ පවත්වයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=r1204065</link>
    <topic>චිත්‍ර සහ මූර්ති කලාවට දස්කම් දක්වන ගුරුවරයෙක්</topic>
    <author>බර්ටි ලයනල් උඩුගම්පොළ</author>
    <content>දහස් ගණන් මුදල් වැය කරමින් නිවෙස්වල නිර්මාණය කරන බිත්ති අලංකාර දර්ශන අඩු මුදලකින් නිර්මාණය කර දෙන කලා ශිල්පියකු පසුගියදා 322 ඩී දොරණාගොඩ බෙම්මුල්ලේදී මුණගැසිණි. ඔහු අසංග චාමර විමලසිරි (29) යන අයයි.මිනු / දොරණාගොඩ රතනජෝති කනිෂ්ඨ විද්‍යාලයෙන් මූලික අධ්‍යාපනය ලබා වේයන්ගොඩ බණ්ඩාරනායක මධ්‍ය මහා විද්‍යාලයෙන් උසස් අධ්‍යාපනය සාර්ථකව අවසන් කර කැලණිය විශ්වවිද්‍යාලයෙන් ශාස්ත්‍රවේදී උපාධියද ලබා ඇත.පියාගේ උරුමයෙන් ලබා ගත්තා වූ කලා කුසලතා ප්‍රගුණ කරමින් සිටි මොහු බටලීය අනුරූ පාසලේ සිරි කුමාරසිංහ ගුරුවරයාගෙන් චිත්‍ර හා මූර්ති කලාව හදාරා ඇත.පෞද්ගලික පුවත්පත් කිහිපයක චිත්‍ර ශිල්පියකු ලෙස ක්‍රියාකාරීව සිටි මොහු ගෘහ හා උද්‍යාන අලංකරණය පිළිබඳ මනා පරිචයක්ද ලබා ගත්තේය.වේයන්ගොඩ මධ්‍ය මහා විද්‍යාලයේ චිත්‍ර ගුරුවරයකු ලෙස සේවයේ යෙදි සිටින මේ කලාකරුවා විවිධ ස්ථානවල බිත්ති අලංකාර දර්ශන දිය ඇලි යනාදිය නිර්මාණය කර ඇත. ඔහු විහාර ප්‍රතිමා චිත්‍ර කර්මාන්තයේද දක්ෂයෙකි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=r1204066</link>
    <topic>මවගේ ගෙල පිහියකින් කපා තුවාලකළ සමෘද්ධි නිලධාරියා රක්ෂිතයට</topic>
    <author>වැලිමඩ සමූහ - ආර්. රාජමන්ත්‍රී</author>
    <content>මවගේ ගෙල පෙදෙස පිහියකින් කපා තුවාල සිදුකළේ යැයි රිමාන්ඩ් බන්ධනාගාරයේ පසුවන සැකකාර සමෘද්ධි සංවර්ධන නිලධාරියා යළි මේ මස 09 වන දින දක්වා රිමාන්ඩ් බන්ධනාගාර ගතකිරීමට වැලිමඩ මහේස්ත්‍රාත් හා දිසා විනිසුරු එස්. හේරත් මහතා විසින් නියෝග කරනු ලැබීය.මෙසේ අධිකරණය මගින් නැවත රිමාන්ඩ් බන්ධනාගාර කාලය දීර්ඝ කරනු ලැබුවේ ඌවපරණගම, මැදිපොකුණ, දළුක්ඇල්ල පදිංචි සමෘද්ධි සංවර්ධන නිලධාරියෙකි.මාර්තු 24 වන දින රාත්‍රියේදී බීමත්ව නිවසට පැමිණ ඇති සැකකරු නිවසේ දොර විවෘත නොකිරීම නිසා සිය මව සමඟ ආරවුලක් ඇතිකරගෙන ඇත. ඉන්පසු සැකකරු මවගේ ගෙල පෙදෙසට පහර දුන් බවට පහර කෑමට ලක්ව රෝහල්ගතව ප්‍රතිකාර ලබන ජේ. ඒ. ඥානවතී යන අය ඌවපරණගම පොලිසියට ප්‍රකාශයක් ලබා දී තිබේ. පොලිස් සැරයන් ටී. එම්. මුතුබණ්ඩා මහතා (5178) අධිකරණයට වැඩිදුර පරීක්‍ෂණ වාර්තාවක් ඉදිරිපත් කරමින් ඒ බව පැවැසීය.ඉදිරිපත් වූ කරුණු සැලකිල්ලට ගත් විනිසුරු එස්. හේරත් මහතා විසින් සැකකරු අප්‍රේල් 09 දින දක්වා රක්ෂිත බන්ධනාගාර ගතකිරීමට නියෝග කරන ලදී..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=s1204061</link>
    <topic>ශ්‍රී ලංකාවට වඩා එංගලන්තය ලකුණු 181ක් ඉදිරියෙන්</topic>
    <author>පි‍්‍රන්ස් ගුණසේකර</author>
    <content>සංචාරක එංගලන්ත පිළ ශ්‍රී ලංකාවේදී ටෙස්ට් ඉනිමකදී ලැබූ ඉහළම ලකුණු සංඛ්‍යාව ඊයේ වාර්තා කරමින් දෙවැනි ටෙස්ට් තරගයේ පළමු ඉනිමට සියලු දෙනා දැවී ලකුණු 460ක් ලබා ගත්තේය. පී. සරා ඕවල් ක්‍රීඩාංගණයේ දැන් පැවැත්වෙන දෙවැනි ටෙස්ට් තරගයේ තෙවැනි දිනය නිමා වෙද්දී ශ්‍රී ලංකාවට වඩා පළමු ඉනිමේදී එංගලන්තය ලකුණු 181ක් ඉදිරියෙන් සිටී. ශ්‍රී ලංකාව මුලින් පන්දුවට පහරදී ලබාගත් ලකුණු 275ට එංගලන්තය ලබාදුන් පිළිතුර ප්‍රබල එකකි. තවත් දින දෙකක් ඉතිරිව ඇති බැවින් කඩුලු ආරක්ෂා කරමින් විශාල ලකුණු සංඛ්‍යාවක් ලැබීමේ අභියෝගය ශ්‍රී ලංකා පිලට ඇත. දිනය නිමා වෙද්දී දෙවැනි ඉනිම ක්‍රීඩා කරන ශ්‍රී ලංකා පිල කිසිවෙකු නොදැවී ලකුණු 4ක් ලබා සිටී.පළමු ටෙස්ට් තරගයේ වීරයා බවට පත්වූ රංගන හේරත් එංගලන්ත කඩුලු 6ක් බිදහෙලූ අතර එලෙස ඉනිමක කඩුලු 5කට වඩා බිද හෙලූ 10වැනි අවස්ථාව ලෙස වාර්තා විය.එංගලන්තයේ ඉදිරි පෙළ පිතිකරුවන් හතර දෙනාම ශතක හා අර්ධ ශතක වලින් ඉනිම සැරැසූහ. ඩුබායි හීදී හා ශ්‍රී ලංකාවේදී පැවැති ටෙස්ට් තරග හතරෙන්ම පිට පිට පරාජයට පත්ව සිටින එංගලන්ත පිළ මෙවර ආසියාවේ කළ ටෙස්ට් තරග සංචාරයේදී ඉනිමක ලැබූ වැඩිම ලකුණු සංඛ්‍යාවද මෙය විය.ටෙස්ට් තරගයක ලකුණු ලබාගැනීමේ මලානික ස්වරූපය දුරු කළ කෙවින් පීටර්සන් වේගයෙන් ලකුණු රැස්කරමින් පන්දු 164කදී හයේ පහර 6ක් හා හතරේ පහර 16ක් සමග ලකුණු 151ක් ලබා ගත්තේය. ඔහු ඩිල්ෂාන්ගේ පන්දුවකට එල්ල කළ යෝධ හයේ පහරක් ක්‍රීඩාගාරයට ඉහළින් ගොස් වාහන නැවැතුම් පොලේ පතිත විය. ඔහුගේ හතරේ පහර කිහිපයක්ම “රිවර්ස් ස්විප්”් පහරින් අලංකාරමත් විය.ඩිල්ෂාන්ට එරෙහිව එම “රිවර්ස් ස්විප්”් පහර එල්ල කිරීමට යෑමේදී පීටර්සන්ගේ නීති විරෝධී ක්‍රියාවකට අවවාද දෙකක්ද විනිසුරු නිකුත් කළේය. ඩිල්ෂාන්ගේ අතින් පන්දුව ගිළිහීමට පෙර පීටර්සන්,”රිවර්ස් ස්විප්”් පහර එල්ල කිරීමේ ඉරියව්වට පැමිණීමෙන් මේ තත්ත්වය ඇතිවූ අතර තරග තීරක පැවැසූවේ නැවැත එම වරද පීටර්සන් හෝ වෙනත් එංගලන්ත පිතිකරුවෙකු කළහොත් ශ්‍රී ලංකා ඉනිමට ලකුණු 5ක් එකතු කිරීමට පියවර ගන්නා බවය.ඊයේ 20 වැනි ටෙස්ට් ශතකය ලැබූ දකුණු අපි‍්‍රකාවේ උපත ලබා එංගලන්තයේ පුරවැසිභාවය ලැබූ 31 හැවිරිදි පීටර්සන්, ටෙස්ට් බිමේ ලකුණු 6500 පසු කිරීමද ඊයේ දිනයේ කැපී පෙනුණි. ඔහු ඊයේ ලබා ගත්තේ හී‍්‍ර ලංකාවට එරෙහි 3 වැනි ටෙස්ට් ශතකයයි.ඇලෙස්ටයාර් කුක්ගේ 20වැනි ටෙස්ට් ශතකය අහිමි කරමින් ලකුණු 94කට දවා ගැනීමට ටී. එම්. ඩිල්ෂාන් සමත් විය. එංගලන්ත ඉනිමේ ගොඩනැගුණු සම්බන්ධතා දෙකම බිදහෙලූ ඩිල්ෂාන්, කුක්ට එවූ පන්දුවට ඉදිරි පාදයේ ආරක්ෂාකාරීවීමට ගොස් පළමු ස්ලිප්හී සිටි මහේලට උඩපන්දුවක්දී දැවී යද්දී පන්දු 278කට මුහුණදී හතරේ පහර 9ක් එල්ලකර තිබුණි. කුක් ටෙස්ට් තරග 4කට පෙරදීද මේ ආකාරයෙන්ම ලකුණු 94කට දැවී ගියේය. ඩුබායිහිදී පාකිස්ථානය සමග පැවැති පළමු ටෙස්ට් තරගයේදී පිට ද½ග පන්දු යවන සහීඩ් අජ්මාල්ගේ පන්දුවකට ශතකය අහිමිවී මෙවැනිම ඉරණමක් ඔහුට අත්විය.කුක් හා ටෙ‍්‍රාට් දෙදෙනාගේ 2වැනි කඩුල්ලට සම්බන්ධතාව වූයේ ලකුණු 91කි. 3වැනි කඩුල්ලට ට්‍රොට් සමග එක්වූ කෙවින් පීටර්සන් ලකුණු 40ක සම්බන්ධතාවක් ගොඩනැගූ අතර ටෙ‍්‍රාට් ලකුණු 64කට දැවී ගියේ හේරත්ගේ පන්දුවකට පළමු ස්ලිප්හී සිටි මහේල අතට උඩ පන්දුවක් දීමෙනි. මහේල ජයවර්ධනගේ එම උඩ පන්දුවත් සමග ටෙස්ට් තරගවලදී ඔහු රැකගත් 184වැනි උඩපන්දුව වාර්තා විය. මේ වන විට ඔහු වැඩිම ටෙස්ට් උඩ පන්දු රැකගත් ලොව තෙවැනි ක්‍රීඩකයාද වේ. ටෙස්ට් තරග බිමෙන් සමුගෙන සිටින රාහුල් ඩ්‍රාවිඩ් උඩ පන්දු 210ක් හා රිකී පොන්ට්න් උඩ පන්දු 193ක් රැකගෙන ටෙස්ට් තරග බිමේ දස්කම් දක්වා මහේලට වඩා ඉදිරියෙන් සිටී.පීටර්සන් සමග සවුවැනි කඩුල්ලට එක්වූ ඉයන් බෙල් ලකුණු 18ක් ලබා සිටියදී ප්‍රසාද් ගේ පන්දුවකට වේගයෙන් එල්ල කළ පහරක් උඩ පන්දුවක් ලෙස රන්දීව් රැකගැනීමෙන් දැවී ගිය අතර අනතුරුව පැමිනි මැට් ප්‍රයර් හේරත්ගේ පන්දුවකට අනවශ්‍ය පහරක් එල්ල කර ඩීප් මිඩ් ඕෆ් හී සිටි ප්‍රසාද් අතට උඩ පන්දුවක් දී දැවී ගියේය.එවිට එංගලන්ත ලකුණු පුවරුව කඩුලු 5කට ලකුණු 380ක්ව තිබුණි.6වැනි කඩුල්ලට පීටර්සන් දැවී ගියේ හේරත්ගේ පන්දුවකට කඩුල්ල මුවා කිරීමේ වරදට හසුවීමෙණි. බ්‍රෙස්නන්ට හේරත් එවූ පන්දුවක් කඩුල්ලේ දැවටීමෙන් ලකුණු 5කට දැවීගියේ හේරත්ට හතරවැනි කඩුල්ල එක් කරමිණි.ශ්‍රී ලංකාව පළමු ඉනිම-275 (සියලු දෙනා දැවී)එංගලන්ත පළමු ඉනිමශ්‍රී ලංකාව දෙවැනි ඉනිම.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=s1204062</link>
    <topic>අසංග හා මලින්ද ලෝකඩ පදක්කම් දිනති</topic>
    <author/>
    <content>තායිලන්තයේ ට්‍රැට් නගරයේ පැවැත්වෙන ආසියානු ජාත්‍යන්තර බීච් වොලිබෝල් තරග මාලාවේ පිරිමි අංශයේ තෙවැනි ස්ථානය සඳහා පැවැති තරගයේ දී තායිලන්ත කණ්ඩායම ලකුණු 21 – 17, 21 – 14 කින් පරාජය කරමින් ශ්‍රී ලංකාවේ අසංග ප්‍රදීප් කුමාර සහ මලින්ද යාපා එහි ලෝකඩ පදක්කම දිනා ගැනීමට සමත් වූහ.මලින්ද යාපා ජාත්‍යන්තර බීච් වොලිබෝල් තරගමාලාවකට සහභාගි වූ ප්‍රථම අවස්ථාව මෙය වන අතර අසංග ප්‍රදීප් 2010 චීනයේ පැවති ආසියානු බීච් වොලිබෝල් තරග මාලාවේ ලෝකඩ පදක්කම දිනා ගත් ශ්‍රී ලංකා කණ්ඩායම නියෝජනය කළේය.ශ්‍රී ලංකා අංක 1 කාන්තා කණ්ඩායම (ගීතිකා ගුණවර්ධන, තක්ෂිලා නෙරංජලි) මෙම තරග මාලාවේ දී තෙවැනි ස්ථානය සඳහා වියට්නාමය සමග තරග වැදුණු අතර එහි ඔවුන් තරග වට 2 – 0 කින් වියට්නාම කණ්ඩායම හමුවේ පරාජය වීම නිසා සිව්වැනි ස්ථානයට පත් විය. ශ්‍රී ලංකා බීච් වොලිබෝල් කණ්ඩායම මෙම තරගාවලියෙන් පසු 9 දින ඇරැඹෙන කනොම සහ සොන්ග්ලා ආසියානු බීච් වොලිබෝල් තරග මාලාවට සහභාගි වීමට නියමිතය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=s1204063</link>
    <topic>ශ්‍රී දේවානන්ද විදුහල් ක්‍රීඩකයන්ගේ මවුපිය සංගමයට ලකුණු 9ක ජයක්</topic>
    <author/>
    <content>අම්බලන්ගොඩ ශ්‍රී දේවානන්ද විද්‍යාලයීය ගුරු සුබ සාධක කණ්ඩායම සහ එම විද්‍යාලයීය ක්‍රිකට් ක්‍රීඩකයින්ගේ මවුපිය සංගමය අතර පැවැති මංගල වාර්ෂික මහා ක්‍රිකට් තරගයෙන් ලකුණු 9 තියුණු ජයක් ක්‍රිඩකයින්ගේ දෙමාපිය සංගමයට හිමි විය. මෙම තරගය මාදම්පා මධ්‍ය මහා විද්‍යාලීය ක්‍රීඩා පිටියේදී ඊයේ (5) පැවැත්විණි.මවුපිය සංගමය 199 / 4 (ඕවර 15) සංජීව සොයිසා, 114 බී. ඩී. මෙන්ඩිස් 13, කුමාර ලිවේරා 24, එන්. එච්. චන්ද්‍රතිලක 31, සමන් ප්‍රියන්ත නොදැවී 15ගුරු සුබ සාධක සංගමය 190 / 3 (ඕවර 15) ඒ. කේ. එස්. ද කුමාරවඩු 28, සුරේෂ් සංජීව 100, සුගත් කුමාර 27, ධනුක මහේෂ් නොදැවී 17.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=s1204064</link>
    <topic>ජනාධිපති ආරක්ෂක අංශයට කඹ ඇදීමේ තරග ජයක්</topic>
    <author/>
    <content>බෙන්තොට ප්‍රාදේශීය සභාව, බෙන්තොට ක්‍රීඩා සමාජය, හෝක් අයිස් ක්‍රීඩා සමාජය හා සන්ෂයින් ජල ක්‍රීඩා සමාජය එක්ව සංවිධානය කළ බෙන්තොට වෙරළ ක්‍රීඩා සැණකෙළිය පසුගිය දා නිමා විය.එහිදී ශ්‍රී ලංකාවේ ප්‍රථම වතාවට කිලෝ ග්‍රෑම් 640 බර පංතිය යටතේ පැවති වෙරළ කඹ ඇදීමේ තරගාවලියේ සුවිශේෂි දක්ෂතාවයන් විහිදාපාමින් ජනාධිපති ආරක්ෂක කොට්ඨාස කණ්ඩායම අනුසූරතාව දිනාගැනීමට සමත් විය.ජනාධිපති ආරක්ෂකයින් විසින් යුධ හමුදා ඒ කණ්ඩායම, ශ්‍රී ලංකා නාවික හමුදා කණ්ඩායම, ශ්‍රී ලංකා ගුවන් හමුදා කණ්ඩායම හා කොතලාවල ආරක්ෂක විශ්ව විද්‍යාලයීය කණ්ඩායම පරාජය කිරීමට සමත් විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=s1204065</link>
    <topic>වරාය හා මහාමාර්ග නියෝජ්‍ය ඇමැතිගේ ලේකම් පිලට ක්‍රිකට් ජයක්</topic>
    <author>නාගොඩ විශේෂ එන්. විජේරත්න</author>
    <content>වරාය හා මහා මාර්ග නියෝජ්‍ය අමාත්‍ය ලේකම් කාර්ය මණ්ඩලය හා කළුතර ප්‍රාදේශීය සභා සභාපති ඇතුළු මන්ත්‍රී කණ්ඩායම අතර නාගොඩ ගල්ලස්සපුර ඩී. ලුවිස් සිල්වා ක්‍රීඩාංගණයේ දී පැවැති දිවා රාත්‍රි ක්‍රිකට් තරගයේ ජය ලකුණු 11 කින් හිමිකරගැනීමට අමාත්‍ය ලේකම් කාර්ය මණ්ඩල පිල සමත් විය.මේ සැහැල්ලු පන්දු ක්‍රිකට් තරගය පන්දු වාර 10කට සීමාවූ අතර මෙහිදී මුලින්ම පන්දුවට පහරදුන් අමාත්‍ය ලේකම් කණ්ඩායම කඩුලු 8කට ලකුණු 88 ක් ලබා ගත්හ.වරාය හා මහා මාර්ග නියෝජ්‍ය ඇමැති රෝහිත අබේගුණවර්ධන මහතා ප්‍රාදේශීය සභා සභාපතිගේ කණ්ඩායම වෙනුවෙන් ක්‍රීඩා කළේ ය. ඊට පිළිතුරු වශයෙන් කළුතර ප්‍රාදේශීය සභා සභාපති කණ්ඩායමට ලබා ගත හැකි වූයේ සියලු දෙනාම දැවී ලකුණු 77 ක් පමණි.ජය සංකේත ප්‍රදානය වරාය හා මහා මාර්ග නියෝජ්‍ය අමාත්‍ය රෝහිත අබේගුණවර්ධන මහතාගේ ප්‍රධානත්වයෙන් පැවැත්විණි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=s1204066</link>
    <topic>මාතර රාහුල-පන්නිපිටිය ධර්මපාල ප්‍රථම ‘රුහුණු-මායා හටන’ හෙට ඇරැඹේ</topic>
    <author>පි‍්‍රයාන් ද සිල්වා - මාතර ක්‍රීඩා</author>
    <content>මාතර රාහුල විද්‍යාලයත්, පන්නිපිටිය ධර්මපාල විද්‍යාලයත් අතර මංගල ‘රුහුණු - මායා හටන’ හෙට (7) සහ අනිද්දා (8) මාතර උයන්වත්ත පිටියේදී පැවැත්වේ. දිවයිනේ ප්‍රධානතම බෞද්ධ පාසල් දෙකක් වන මෙම දෙ විදුහල අතර පැවැත්වෙන ප්‍රථම තරඟයට සත්කාරක පාසල වන්නේ මාතර රාහුලයයි.‍ෙම් ඓතිහාසික තරඟයට රාහුල පිලට නායකත්වය දෙනු ලබන්නේ විහඟ කල්හාර කොට්ටාවසිංහ විසිනි. ඔහු තුන් ඉරියව්වෙන්ම දස්කම් පා ඇති ක්‍රීඩකයෙකි. ශතක දෙකක් සමඟ ලකුණු 565ක් සහ කඩුළු 18ක් දවාගෙන ඇත. උපනායක නඳුන් තරංගයි. ඔහු ප්‍රහාරාත්මක පිති කරුවෙකි. ශ්‍රී ලංකා 19 පහළ ජාතික සංචිතයේ පුහුණවීම් ලබන තුන් ඉරියව්වෙන්ම දස්කම්පාන පියුශාන් කුලතුංග, හර්ෂ රාජපක්ෂ, මධුර ගලප්පත්ති, සමීර චතුරංග සහ වමත් පාදඟ පන්දු යවන ලසිඳු නිම්සර කණ්ඩායම ශක්තිමත් කරති. රෝහණ ආරියතිලක පුහුණුකරු ලෙස මෙම තරග වාරයේ කටයුතු කරයි. ඔහු 1982 වසරේ රාහුල පිළට නායකත්වය දුන් ක්‍රීඩකයෙකි.රාහුල විදුහල, පාසල් ක්‍රිකට් සංගමය මෙහෙයවන දෙවන පෙළ තරගාවලියේ දී වත්තල සාන්ත අන්තෝනි සහ කටුනේරිය සාන්ත සෙබස්තියන් විදුහල් සමග පැවති තරග පළමු ඉනිමේ ජයග්‍රහණ කරමින් ද, ජයවර්ධනපුර විදුහල සමඟ තරගය ජය පැරදුමෙන් තොරවද අවසන් කළ හ. ඉබ්බාගමුව මහා විද්‍යාලය, කරන්දෙණිය මධ්‍ය මහා විද්‍යාලය සහා කැළණිය ධර්මාලෝක විදුහල් හමුවේ පළමු ඉනිමේ පරාජ ලැබූ අතර මීගමුව සාන්ත මරියා විදුහලට පූර්ණ ලෙස පරාජයට පත්විය.මෙම මංගල තරගයට ධර්මපාල විදුහලට නායකත්වය දෙනු ලබන්නේ යසිත් ලක්ෂිත විසිනි. උප නායක මලිත් මධුශාන්ය.මෙවර 19 පහළ තරග වාරයේදී ලකුණු 910ක් ලබා සිටින දකුණත් ආරම්භක පිතිකරු අශාන් ජයසංක මෙම තරගයේදී ලකුණු 1000 සීමාව පසු කිරීමට උත්සාහ කරනු ඇත. දකුණත් පිට දඟ පන්දු යවන ඉමාශ ලියනගේ රාහුල පිතිකරුවනට තර්ජනයක් වනු නොඅනුමානය. මහානාම විදුහලට එරෙහිව ලකුණු 42කට කඩුළු හයක හොඳම දක්ෂතාවක් සමඟ මෙම තරඟවාරයේදී කඩුළු 30ක් දවාගෙන ඇත.නවක ක්‍රීඩකයින්ගෙන් සමන්විත ධර්මපාල පිලේ පුහුණුකරු ලෙස සුසිල ගුණවර්ධන මහතා කටයුතු කරයි.ඔවුන් 19 පහළ පාසල් ක්‍රිකට් තරගාවලියේ පළමු පෙලෙහි තරග කරමින් වෙන්නප්පුව ජෝසප් වාස් විදුහල සමග තරගය ජය පැරදුමෙන් තොරව අවසන් කිරීමට හැකිවුවත් කොළඹ මහානාම, මොරටුව වේල්ස් කුමර , කොළඹ රාජකීය සහ මහනුවර සාන්ත අන්තෝනි විදුහලට පළමු ඉනිමේ පරාජය විය.පසුගිය ඕල්කට් අනුස්මරණ කුසලාන පාසල් තරගාවලියේ සූරයන් වූයේ මාතර රාහුලයයි. අනුසූරයන් වූයේ ධර්මපාල විදුහලයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=s1204067</link>
    <topic>ජාතික තේරීම් තරග ක්‍රීඩා පනතේ විධිවිධාන අනුව පවත්වන්නැයි ක්‍රීඩා ඇමැතිගෙන් උපදෙස්</topic>
    <author/>
    <content>ජාතික ක්‍රීඩා සංගම් විසින් ජාතික තේරීම් තරග පැවැත්වීමේ දී ක්‍රීඩක ක්‍රීඩිකාවන්ට අසාධාරණයක් නොවන අයුරින් අදාළ තේරීම් තරග පැවැත්වීම සඳහා ක්‍රීඩා පනතේ විධිවිධානවලට අනුව නිශ්චිත ක්‍රියාපටිපාටියක් අනුගමනය කරන්නැයි ක්‍රීඩා අමාත්‍ය මහින්දානන්ද අලුත්ගමගේ මහතා සියලුම ජාතික සංගම්වලට උපදෙස් දී ඇතැයි ක්‍රීඩා අමාත්‍යංශය නිකුත් කළ නිවේදනයක සඳහන් වේ.ජාතික ක්‍රීඩා සංගම් විසින් තේරීම් තරග පැවැත්වීමේදී නිශ්චිත ක්‍රියා පටිපාටියක් අනුගමනය නොකර ජාත්‍යන්තර තරග සඳහා තේරීම් තරග ගණනාවක් පැවැත්වීම, එකම ජාත්‍යන්තර තරගය සඳහා තේරීම් තරග වට කීපයක් පැවැත්වීම, ඇතැම් අවස්ථාවල ක්‍රීඩක ක්‍රීඩිකාවන්ට පෞද්ගලිකවම බලපාන පරිදි තේරීම් තරග පැවැත්වීම, පාසල් ක්‍රීඩක ක්‍රීඩිකාවන්ගේ වාර විභාග, ජාතික විභාග පැවැත්වෙන දිනයන්හි තේරීම් තරග පැවැත්වීම ආදී විවිධ චෝදනා ඇතැම් ජාතික ක්‍රීඩා සංගම්වලට එරෙහිව ක්‍රීඩා අමාත්‍යාංශයට පැමිණිලි ගණනාවක් ලැබී ඇති බැවින්, මේ තීරණය ගෙන ඇතැයි ක්‍රීඩා අමාත්‍යාංශය පවසයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=f1204061</link>
    <topic>කොටින්ට බිලි වූ අහිංසකයන්ට මානව හිමිකම් නැද්ද?</topic>
    <author/>
    <content>එල්. ටී. ටී. ඊ. ත්‍රස්තවාදීන් විසින් ඝාතනය කරන ලද හිටපු ඇමැති ජෙයරාජ් ප්‍රනාන්දුපුල්ලේ මහතාගේ සිව්වන ගුණානුස්මරණය අද දින යෙදී තිබේ. එය නිමිති කරමින් මානව හිමිකම් පිළිබඳ බලවත් ජාතීන්ගේ දෙබිඩි කියැවීම ගැනත්, ශ්‍රී ලංකාවේ සිදුවූයේ කුමක් ද යන්න ගැනත්, රජයට දෙවසරක් සම්පූර්ණ වෙමින් තිබියදී ගතවූ කාලයේ ඉටුකළ කාර්යභාරය ගැනත්, පාර්ලිමේන්තු මන්ත්‍රීනී, විශේෂඥ වෛද්‍ය සුදර්ශනී ප්‍රනාන්දුපුල්ලේ මහත්මිය සමඟ කළ සාකච්ඡාවකි.හැම දෙනාම වගේ මිනීමැරුමක් වුණාම දවස් කිහිපයක් යනකල් මැරුණ කෙනා ගැන කතා කරනවා. හැබැයි, ඊට පස්සේ බලන්නෙ මිනීමරුවා බේරාගන්න. අපි අවුරුදු 30 ක් තිස්සේ ජීවත්වුණේ් මරණ වරෙන්තුවක් අතේ තියාගෙන. ත්‍රස්තවාදය මුළු රට වෙලාගත් ව්‍යසනයක් බවට පත්වෙලා තිබුණා. මේ රටේ කාටත් ජීවත්වීමේ අයිතිය ලබා දෙමින් සේනාධිනායකයා ලෙස ජනාධිපතිතුමාගේ නායකත්වයෙන්, ආරක්‍ෂක ලේකම් තුමා, හමුදාපතිතුමන්ලා ඇතුළු රණවිරුවන් විසින් ත්‍රස්තවාදය පරාජය කර ඒ ව්‍යසනය මුලිනුපුටා දැම්මා.ජෙයරාජ් ඇමැතිතුමා සමඟ තවත් 14 දෙනෙක් වැලිවේරියේදී ත්‍රස්තවාදීන් විසින් ඝාතනය කළේ. අලුත් අවුරුදු උත්සවය නිමිත්තෙන් පැවැති මැරතන් ධාවන තරගයකදී ඔහු ඝාතනය කළේ ත්‍රස්තවාදයට විරුද්ධව නැඟී සිටිමින් ඒකීය රටක් වෙනුවෙන් පෙනී සිටි නිසා. මතවාදයක් දරන්න, අදහස් ප්‍රකාශ කරන්න පවා නිදහසක් නොතිබූ බව එයින් පෙනෙනවා.මේ සිද්ධිය පමණක් නොවෙයි, තවත් අහිංසක මිනිස්සු කුඩා දරුවන්ගේ පවා ජීවත්වීමේ අයිතිය ත්‍රස්තවාදීන් නැති කළා. කැබිතිගොල්ලෑව වගේ තැන්වල විශාල විනාශයක් කළා. ගෙවල්වලට කඩා පැනලා මිනිස්සු කපා කොටල මරල දාපු අවස්ථා කොච්චරද. එතකොට මේ මිනිස්සුන්ට, ඔවුන්ගේ දරු පවුල්වලට මානව අයිතීන් තිබුණේ් නැද්ද? ඒ මිනිස්සුන්ගේ මානව හිමිකම් කඩවුණේ නැද්ද? ඒ සියල්ල අමතක කර ඒවා නුදුටුවාක් මෙන් ජාත්‍යන්තර සංවිධාන හා බලවේග සිටියේ අපේ රටට අනවශ්‍ය ප්‍රශ්න ඇති කරමින් ත්‍රස්තවාදයට තවදුරටත් සහාය දැක්වීමේ වුවමනාව නිසාද?නෑ, මෙහි වාර්ගික ගැටුමක් තිබුණේ නෑ. 30 අවුරුද්දක් තිස්සේ අපි බැට කෑවේ ත්‍රස්තවාදයෙන්. මෙහෙ තිබුණේ ත්‍රස්තවාදයට එරෙහි සටනක් මිස දෙමළ ජනයාට එරෙහි සටනක් නොවේ. අපි මානුෂික මෙහෙවරක් කළා කියන්නේ ඒකයි. ඒකෙ කිසි වරදක් නෑ.මේ රටේ මිලියන 20 ක් ජනයාගේ ජීවත්වීමේ අයිතිය පවා ත්‍රස්තවාදීන් විසින් උදුරාගෙන තිබුණේ. ඒ අයිතිය ලබාදීමක් මිස වාර්ගික ගැටුමක් මෙතැන වුණේ නෑ. උතුරු - නැෙඟනහිර ජනයා ත්‍රස්තවාදය නිසා කොතරම් බැට කෑවාද? උතුරේ දරුවන්ගේ ඉගෙනීම කඩාකප්පල් කළා.ඔවුන් පවා බලහත්කාරයෙන් ත්‍රස්තවාදී ක්‍රියාවන්ට එක්කර ගෙන තිබුණා. ජාතීන් අතර සමඟිය පිළිබඳ විශ්වාසයකින් ක්‍රියා කළ විකල්ප අදහස් දැරූ දෙමළ බුද්ධිමතුන්, දේශපාලනඥයන් ද ත්‍රස්තවාදීන් විසින් ඝාතනය කළා. මේවාට එරෙහිව කළ සටන කිසිදු ජනවර්ගයකට එරෙහිව කළ සටනක් නොවෙයි. ඒක ත්‍රස්තවාදයට එරෙහිව කළ සටනක්.මේ වගේ මත පළකරමින් ඔය හදන්නෙ මෙතැන වාර්ගික ප්‍රශ්නයක් හදන්න. සියලු ජාතීන් යළිත් සුහදව, සමඟියෙන් නැඟී සිටියදී එය බිඳීමටයි මේ වෑයම. මගේ මහත්තයා ත්‍රස්තවාදීන් විසින් ඝාතනය කර තිබියදීත් අපි අවතැන් කඳවුරුවල සිටි 15,000 කට කෑම – වතුර ලබා දුන්නා. ඒ ජනයාගේ සෞඛ්‍ය පහසුකම් වෙනුවෙන් වැඩ කළා. එසේ නම් මේක කොහොමද දෙමළ ජනයාට එරෙහි යුද්ධයක් කියන්නෙ.ත්‍රස්තවාදීන් අපේ මානව හිමිකම් උදුරා ගත්තා. එතකොට අපිට සාධාරණය ඉටුවිය යුතු නැද්ද ත්‍රස්තවාදයෙන් බැට කෑ ජනයා ඉන් මුදාගනිමින් මේ රටේ නායකයා තම යුතුකම මව්බිමත්, ජනතාවත් වෙනුවෙන් ඉටුකළා. අපිට වැදගත් වෙන්නෙ ඒ නායකත්වයයි. ජාත්‍යන්තරයෙන් අපට වැඩක් නෑ. ඒ අය කියන විදිහේ දෙයක් මෙහෙ වුණෙත් නෑ.අපට වුණේ් ජීවිත කාලයටම දැරිය නොහැකි පාඩුවක්. මගේ සැමියා, දරු දෙදෙනාගේ පියා ඔවුන් මරා දැම්මා. ඒ විනාශය වුණා. එතැන ඉඳලත් දිගටම ප්‍රාර්ථනා කළේ ත්‍රස්තවාදයෙන් නිදහස් වෙලා කාටත් නිදහසේ ඉන්න ලැබෙන්න කියලා. ඒ ප්‍රාර්ථනය ඉටුවෙලා තිබෙනවා. ඒ සතුට මේ රටේ මිනිස්සු අද විඳිනවා.දැන්, මරණ වරෙන්තු නැතුව, මරබිය නැතුව බස් එකේ, කෝච්චියේ වගේම පාරෙත් බැහැලා යන්න පුළුවන්. උතුර – නැඟෙනහිර වගේම රටේ සෙසු ප්‍රදේශවලත් විශාල සංවර්ධනයක් වෙනවා. ත්‍රස්තවාදීන් ඒ ප්‍රදේශ ගොඩනඟන්න ඉඩ දුන්නේ නෑ. ජනතාවට රජය යැවූ දේ පවා ඔවුන් කොල්ලකෑවා. දැන් ඒ සියල්ලෙන් නිදහස්ව උතුර – නැෙඟනහිර ජන ජීවිතය නැඟී සිටිනවා. ත්‍රස්තවාදය පරාජය කිරීම නිසා යුද්ධය නිමාවීම නිසා මේ ජනයාට මොන තරම් යහපතක් වුණාද? අපි කවුරුත් ඒ නිදහස, ඒ හැඟීම අද උපරිමයෙන් දරාගන්නවා.මානුෂීය මෙහෙයුමෙන් තුන්ලක්‍ෂයකට ආසන්න පිරිසක් නිදහස් කර ගත්තා. ඒ ජනයා වෙනුවෙන් විශාල වගකීමක් ඉටුකළා. ඉන් 95% ක් විතර නැවත පදිංචි කර අවසන්. ඔවුන්ගේ ජීවන තත්ත්වය ගොඩනංවා තිබෙනවා. දේශපාලන විසඳුමක් දෙන්න මිනිස්සුන්ගේ මූලික අවශ්‍යතා ඉටුකළ යුතුයි රජය ඒක සාර්ථකව කළා.30 අවුරුදු යුද්ධය නිසා සමස්ත පද්ධතියම ගරාවැටිලයි තිබුණේ. ගතවූ දෙවසර තුළ රජය එය යළි ගොඩනැගීමට විශාල වැඩ කොටසක් කළා. ඒ සඳහා භෞතික මෙන්ම මානව සම්පත් යෙදෙව්වා. යටිතල පහසුකම් නැංවූවා. රට විශාල සංවර්ධනයකට යොමු කළා.අධ්‍යාපන - සෞඛ්‍ය ආදී පහසුකම් නැංවූවා. හැමදේම අවුරුදු 2 කින් කරන්න බෑ. හැබැයි අවුරුදු 2 ක් තුළ ගොඩක් දේවල් අපේ රජය කළා. ගරු ජනාධිපති විසින් උගත් පාඩම් කොමිසමක් පත්කරල, ඒකෙ වාර්තාව මගින් ලබා දුන් නිර්දේශ ගැන අවධානය යොමුකර තිබෙනවා. වාර්තාව ඇවිත් තවමත් මාස 3 යි. මේ හැමදේම වසර 2 ක් තුළ සම්පූර්ණ කරන්න බැරි බව කවුරුත් පිළිගන්නවා ඇති. රජය හරි පාරේ යනවා.ජනාධිපතිතුමාට යුද්ධය කරන්න මුළු රටේම ජනතාව සහාය, ශක්තිය දුන්නා වගේම දැනුත් ඒ සහාය ලබාදිය යුතුය අවස්ථාවක්. රට ගොඩනැඟීමේදීත් රට එකට සිටිය යුතුයි 2005 දී ලබා දුන්නාටත් වැඩි වරමක් අපේ රටේ ජනතාව ජනාධිපතිතුමාට ලබා දුන්නේ එතුමාගේ නායකත්වය පිළිබඳ ඇති විශ්වාසය නිසා. යුද්ධයෙන් රට නිදහස් කරගත්තා වගේම රට ගොඩනැඟීමට සුදුසු නායකත්වයත් එතුමා බව ජනතාව තේරුම් ගත්තා. ඒ විශ්වාසය අදත් එසේමයි.විවිධ දෙස් - විදෙස් බලවේග වෑයම් කරන්නේ ඒ විශ්වාසය බිඳ දැමීමටයි. ඇෆ්ගනිස්තානයේ, ඉරාකයේ, ලිබියාවේ ඔවුන් ඇතිකළ ප්‍රශ්න එසේම තිබියදී ඒ ජනයාගේ මානව හිමිකම් දැඩි ලෙස උල්ලංඝනය කෙරෙද්දී අපේ රටේ නැති ප්‍රශ්නයක් හදන්න හදනවා. තමන් අතින් සිදුවූ හා සිදුවන මානව හිමිකම් උල්ලංඝනය වීම් ගැන ඒ අයට වගක්වත් නෑ. ඒක ලැජ්ජාවට කාරණයක්. අපේ රටේ විපක්‍ෂයත් මේ තත්ත්වය අවබෝධ කරගත යුතුයි.රට ඇතුළේ ප්‍රශ්න විසඳා ගැනීම වෙනුවට ඒ අය කරන්නේ ඒවා රටින් පිටට ගෙන යාමයි. දැන්වත් මේවා නතර කළ යුතුයි. රටට එරෙහිව ඇති අභියෝග නිවැරැදිව දකිමින් රටම එකට එක පවුරක් ලෙස ඒවාට මුහුණදිය යුතුයි. ඊට සුදුසුම නායකත්වය අපට ලැබී තිබෙනවා.සිව්වන ගුණානුස්මරණය 6 වැනිදාට යෙදී තිබෙනවා. ඒ නිමිත්තෙන් 3 වැනිදාත් පුත්තලමේදී දේවමෙහෙයක් පැවැත්වුණා. 5 වැනිදා ජයරාජාරාමය, අලුබෝමුල්ල ධර්මායතනය ආදී විහාරස්ථානවල ආගමික වතාවත් පැවැත්වුණා. 6 වැනිදා හීනටියන පොත්ගුල් විහාරස්ථානයේ සිට සවනක් රැස් ආගමික වැඩසටහන පැවැත්වීමටත් කටයුතු යොදා තිබෙනවා.6 වැනිදා උදෑසන 8.30 ට වැලිවේරියේ මේ සිදුවීම වූ ස්ථානයේ පුෂ්පෝපහාර දක්වා ඇමැතිතුමා ඇතුළු ඉන් දිවි පිදූවන් සිහිපත් කෙරෙනවා. 17 වැනිදාත් ආගමික කටයුතු සිදුවෙනවා. මම පෞද්ගලිකව නිවාස 6 ක් ඉදිකළා. නිවාස අහිමි අය වෙනුවෙන් ඒවා ලබාදීම ඇතුළු ප්‍රජා සත්කාරක වැඩසටහන් රැසක් ද සංවිධාන කර තිබෙනවා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=f1204062</link>
    <topic>රට රැකගැනීමට දිවි දුන් ජෙයරාජ්</topic>
    <author/>
    <content>කොටි ත්‍රස්තවාදීන් විසින් ඝාතනය කළ කෘතහස්ත දේශපාලනඥයකු වූ ජෙයරාජ් ප්‍රනාන්දුපුල්ලේ මහතාගේ සිව්වැනි ගුණානුස්මරණය අද (6) දිනට යෙදී තිබේ. ජනාධිපති මහින්ද රාජපක්ෂ මහතා විසින් ලියූ මේ ලිපිය ඒ නිමිත්තෙනි.හැම දේකටම දක්ෂ තරුණයෙක් ලෙසයි, මං ප්‍රථම වරට ඔහුව හඳුනාගත්තේ. මං එතකොට පාර්ලිමේන්තු මන්ත්‍රීවරයෙක්.ජෙයරාජ් උසස් පෙළ සමත්ව, නීති විද්‍යාල ප්‍රවේශ විභාගයද සමත්ව, නීති විද්‍යාලයට ආ නිසයි මට ඔහුත්, ඔහුට මාත් මුණගැසුණෙ 1973 දී.ඔහු හොඳ විවාදකරුවෙක්.අනුර බණ්ඩාරනායකට ජෙයරාජ්ව හඳුන්නල දුන්නෙත් මං.ඔහු නීති විද්‍යාලෙ කැපී පෙනුණ හේතු කීපයක් තිබුණා. දක්ෂ කථිකත්වය, භාෂා තුනම දැන සිටීම, හොඳ සාමාන්‍ය දැනුමක් තිබීම, පොත පත කියවා එකතු කරගෙන සිටි තොරතුරු, එදිනෙදා සිදුවීම මනාව ග්‍රහණය කරගෙන සිටීම, කටහඩේ ප්‍රබල බව, ක්ෂණිකව පිළිතුරු දීමේ හැකියාව, ඒවායින් ප්‍රධාන හේතු.ගහට ගහක් මොරටුවේදි මුණගැහෙනවා වගෙයි අපි නීති විද්‍යාලයේදී මුණගැහුණේ. අපි දෙන්නගේ අදහස් සමාන වුනා.අපි කෙටි කලකින් සමීප මිතුරන් වුණා.පස්සෙ ඔහුයි මමයි දෙන්නම ගෝඨාභයගෙ නැන්දලගෙ ගෙදර බෝඩිං වුණා. නීති විද්‍යාලෙට යාමේ ඒමේ පහසුව තකා.අපි දෙන්න නීති විද්‍යාලෙට ගියේ මගේ කාර් එකේ. මුල් දිනවල ජෙයරාජ්... බයිසිකලයෙන් නීති විද්‍යාලයට ආ බවකුත් මට මතකයි.නීති විද්‍යාල විභාගයට පෙර, එක එක විෂයයන්ට එන ප්‍රශ්න මේවා විය හැකියි කියල අනුමාන ප්‍රශ්න හදන්න ජෙයරාජ් හරිම ශූරයි.පසුගිය ප්‍රශ්න පත්‍ර පහළොවක් විස්සක් එකතු කරගෙන, ජෙයරාජ් හදනවා ප්‍රශ්න 8ක් විතර. ඒ හැම වාරෙම ජෙයරාජ් හදන ප්‍රශ්න අටෙන් හයක් විභාගෙට ආවා.පහුවෙද්දි... අපි පාඩම් කරල සූදානම් වුණේ ජෙයරාජ් හැදූ ප්‍රශ්නවලට විතරයි. අපිට ඒ තරම් විශ්වාසයක් ගොඩනැගුණ ජෙයරාජ් ගැන.මං පාර්ලිමේන්තු යමින් තමා, නීත විද්‍යාලෙ ඉගෙනුම් කටයුතු කළේ. ෂභාග සන්දියෙ... මා ඔහු හා මගේ වාහනයෙ යද්දිත්, එදා එතහැකි ප්‍රශ්න ගැන ඔහු මාව දැනුවත් කළා.මිනිහ ඉගෙනගන්නත් ශූරයි. මිනිහ විභාග සන්දියෙ අපට ආ හැකි ප්‍රශ්න විතරක් නෙමේ. ඒ ප්‍රශ්නවලට ලිවිය යුතු උත්තරත් පැහැදිලි කරල දෙනව.අපේ බැඳීම තරවුණේ එබඳු සිද්ධි නිසා.ඒ බැඳීම නිසා නීති විද්‍යාලයේ අවුරුද්දක් විතර යනකොට ඔහු මා සමග මැදමුලනෙත්, මා ඔහු සමග වැලිහේනෙත් යන්න පුරුදු වුණා.දෙමාපියො, සහෝදර සහෝදරියෝ, අපි දෙන්නට අපේම වුණා.ඔහු 1989 පාර්ලිමේන්තුවට පැමිණි විටත් ඒ බැඳීම් තවදුරටත් තර වුණා.විරුද්ධ පක්ෂයේ අප සිටියදී, ආණ්ඩු පක්ෂයේ අයත්, ආණ්ඩු පක්ෂයේ සිටියදී විරුද්ධ පක්ෂයේ අයත්, අපේ රාජපක්ෂ පරම්පරාවට අපහාස මුඛයෙන් කතා කරනකොට අපේම පක්ෂයේ බොහෝ දෙනෙක් නිහඬව සිටියත්, තරුණ ජෙයරාජ් නිහඬව සිටියේ නෑ.ජෙයරාජ් පටස්ගාල නැගිටල... උත්තර දෙනවා.ඔහු එපමණටම මගේ ප්‍රධාන මිත්‍රයෙක් හා අපේ පවුලේ සාමාජිකයෙක් වුණා.පාර්ලිමේන්තුවෙදි හරි පිටදි හරි රාජපක්ෂ පරම්පරාවට විරුද්ධව කතා කළ අයට පිළිතුරු දුන් ඔහු, අපි චන්ද්‍රිකා බණ්ඩාරනායකව ශ්‍රී.ල.නි.ප සභාපති ධූරයෙන් නිදහස් කරන්න ගිය වෙලාවෙ... ඒකටත් විරුද්ධව තනිව වාද කළා.අපි ඇයට නිදහස දුන්නා. එසේ නොකළානම් අපි දෙන්නටම ඇගෙන් පහර වදින්න ඉඩ තිබුණා.මගෙන් වුණත් අඩුපාඩුවක් වෙන බව දැක්කොත් ජෙයරාජ් බය හැක නැතුව පෙන්නල දුන්න.ඒක තමා ජෙයරාජ් නම් දේශපාලනඥයාගේ ප්‍රධාන චරිත ලක්ෂණය.අනුන් වෙනුවෙන් තනිව වුවත් පෙනී සිටීමේ දුලබ මනුස්සකම ජෙයරාජ් තුළ විය.පාර්ලිමේන්තුව තනිව දිවෙව්වේ ඔහුය.2007 දී රජය බිඳවැටේය කියා ඔහු කළබල වුණා අයවැය වෙලාවේ. මම ඒ වෙලාවේ හිටියේ එංගලන්තේ. දවසක් මට කතා කළ ජෙයරාජ් තත්ත්වය පැහැදිලි කර... එන්නැද්ද... කියල මගෙන් ඇහුවා. මං කිව්වා ජෙයරාජ් කලබල වෙන්න එපා. ආණ්ඩුව වැටෙන්නේ නෑ... භය නැතුව වැඩ ටික සැනසිල්ලේ කරගෙන යන්න කියල. මිනිහ ඇහුවෙ නෑ. වැළැක්මෙම හිටිය මට ආපහු එන්න කියල.මං ආවා.ආවාම මටත් දැනුණ... සමහරු විපක්ෂෙට යන්න පෝළිමේ ඉන්නෙ කියල.ඒ වෙලාවේ අගමැති රෝල් එක කළේ ජෙයරාජ්.රජයේ හා පක්ෂයේ ප්‍රශ්න පැන නැගුණ විට ශ්‍රී.ල.නි.පක්ෂයේ සමහරු නිහඬව සිටියත්, ජෙයරාජ් නිහඬව හෝ සැඟව සිටියෙ නෑ.නිරුත්තර අයවත් කැන්දාගෙන පක්ෂය හා රජය රැකගත්තේ ඔහු ය.මට විරුද්ධ පක්ෂ නායකකම ලැබුණේත්, අගමැතිකම ලැබුණේත්, ජනාධිපති ධූරාපේක්ෂකකම ලැබුණේත් ජෙයරාජ් ක්‍රියාත්මක කළ වැඩ පිළිවෙළ නිසා ය. ඔහුට ඕනෑ වූයේ පක්ෂයේ සමගිය හා එකමුතුකම රැකගෙන, රජය තවදුරටත් ශක්තිමත් කිරීමටය.තනතුරු ලබාගැනීම සඳහා මා වෙනුවෙන් ක්‍රියාමාර්ග ගන්නා ලෙස මා කිසිදාක ඔහුගෙන් ඉල්ලා නැත.ඔහු ඒවා කළේ රට රැකගැනීම ඔහුගේ වගකීමක් ලෙස සළකාය.ජනාධිපතිවරණයේදී රට පුරා දුවමින් මං වෙනුවෙන් ක්‍රියා කළේ ඔහු ය.ඔබට මීට වඩා දුර ගමනක් යන්න තියෙනවා. ප්‍රවේශම් වෙන්නැයි මම නිතර නිතර ඔහුට පැවසුවෙමි.ඔහු කීවේ වෙනත් කතාවකි.“සුළු ජාතික... සුළු ආගමික මට මේ රටේ මීට වඩා දුර යන්න බෑ...”“ජෙයරාජ් එහෙම හිතන්න එපා” යි කොතෙක් කීවද ඔහු පිළිගත්තේවත්, ආරක්ෂාව තර කරගන්නට හිතුවේවත් නැත.වැලිහේනේ සිට පාර්ලිමේන්තුව දක්වාත්, අමාත්‍ය කාර්යාලය දක්වාත්. ආරක්ෂක භටයන් 800ක් ඔහු වෙනුවෙන් මග දෙපස රැඳවීමට රජය ක්‍රියා කළේ ය.එමග මිස අන් කිසි මගක නොයන ලෙස මම ම ඔහුට කී වාර අනන්තය.හිතුවක්කාර ඔහු, අවසන් කාලයේ කිසිදු උපදෙසක් පිළිපැද්දේ නෑඔහු මට ඇති අපල ගැන කථා කළාඅපල සඳහා තමා දමාගෙන සිටි මුද්ද මට පෙන්වූ ජෙයරාජ්...”ඔබතුමා මේක දමාගන්නැයි” මුද්ද ගලවා මට දුන්නේය.දවසක් මේකෙ... මේ රතුගල වැටිලා නැතිවුණා. මං වෙන ගලක් දාගත්තා.මේ ඒ මුද්ද...(ජනාධිපතිතුමාගේ ආරක්ෂාව පතා ජෙයරාජ් මැතිඳුන් පරිත්‍යාග කළ මුද්ද ජනාධිපතිතුමා අපට පෙන්වීය)තමාට හිතුණ දේ කළ, ජෙයරාජ් පිළිබඳ සිද්ධියක් ජනාධිපතිතුමා විස්තර කරයි.“මේක වුණේ භීෂණ කාලේ. අපි එදා නැවතිලා හිටියෙ නුවරඑළියෙ තොණ්ඩමන් මහතාගෙ වත්තක.”“මහ රෑ ආරංචි වුණා, කටානෙ, ජෙයරාජ්ගෙ හිතවතුන් දෙදෙනෙකුට වෙඩි තියලා වෙඩි තියල මරල කියල.”“අපි දෙන්න යන්න ඕනෑ කියල... ජෙයරාජ් නැගිට්ට.”“එදා හොඳටම මීදුම... ආරක්ෂක නිලධාරීනුත් අපි හැමෝමත් කිව්ව... යන්න එපා... හෙට උදේ අපිත් එක්ක යමු කියල.”“මං කෑ ගැහුවා යන්න එපා කියල.”“ගියයි කියල මළවුන්ට පණ දෙන්න පුළුවන් ද කියලත් මම ඇහුව. අපි කවුරුත් කී දෙයක් ඇහුවේ නෑ. සුදර්ශිනීත් එක්ක පිටවෙලා ගියා.පාර්ලිමේන්තුවේ බොහෝ මන්ත්‍රීවරු අතර ද ඔහුට තිබුණේ මහත් භක්ත්‍යාධරයකි.ඔහු ගම්පහ දිස්ත්‍රික්කයේ වැඩිම මනාප ලබන්නා වීම සමහරුන්ගේ ඇහැට කටු අනින්නාක් මෙන් වූ බව මම දනිමි.ඔහුට ස්ථාවර නියෝග කටපාඩම් විය. අවශ්‍ය හැම විටම විරෝධතා දැක්වීමට ඔහු පාර්ලිමේන්තුවේදී භාවිතා කළේ ස්ථාවර නියෝග ය.වරක් මම රටේ ආරක්ෂක තත්ත්වය මැන ගන්න ඇමැතිවරයෙකුව කිලිනොච්චි යවන්න කල්පනා කළා. වෙන කිසිවෙකුට නොදන්වා ඉතා රහසිගතව. මම දැන සිටියා ජෙයරාජ්ට උවමනාව තිබුණ බව LTTE ය සහ රජය අතර අතරමැදියෙක් වෙන්න. ඔහු ඉදිරිපත්වුණා කිලිනොච්චි යන්න. සුදර්ශිනීත් මේ කාරණය දැන සිටිනවා කියල මම හිතන්නේ නෑ.මම ඔහු යැව්වා කිලිනොච්චි.තමිල් සෙල්වම් මුණගැහිල, අවුල බේරගන්න ඔහු කතා කර තිබුණා. අවසානයේ දී, තමිල් සෙල්වම් කොහෙත්ම පිළිඅරගෙන තිබුණේ නෑ... රජයේ යෝජනා.ජෙයරාජ් ආපසු ආවේ ඔවුන් හා බැණ අඬගහගෙන. ඇවිත් මට කිව්වේ... සාමයෙන් සාකච්ඡාවෙන් උන් එක්ක මේක කරන්න වෙන්නේ නෑ ජනාධිපතිතුමනි... කියලයි.මම එදත් ජෙයරාජ්ට කිව්වා...බොහොම පරිස්සම් වෙන ලෙස.අනතුරුදායක තත්ත්වයන්ට මුහුණ දී උනත් LTTE ය සාම සාකච්ඡා සඳහා කැඳවා ගන්න ජෙයරාජ්ට තිබුණේ ලොකු උවමනාවක්.නිමල් සිරිපාල ඇමතිතුමා සමග මම ජෙයරාජ්ව ජිනීවා සාම සාකච්ඡාවලටත් යැව්වේ, ඒ අරමුණින්.ඒ ගිහිල්ලා ඇවිල්ලත්, ජෙයරාජ් මට කිව්වේ... උන් අපි රවට්ටනවා ජනාධිපතිතුමනි... කියලයි.එහෙම හැකියා සතු අය අප ළඟ දැන් නැහැ. රටට සිදුවූ ලොකුම පාඩුව, ඔහුව රුදුරු LTTE ය ඩැහැගැනීම.රජය - පක්ෂය වෙනුවෙන් ඔහු පරදුවට තැබුවේ ඔහුගේ ජීවිතය.අපට කිසිදා අමතක වෙන්නේ නෑ... මං කිසිදා අමතක කරන්නෙත් නෑ... සුදර්ශිනී මන්ත්‍රීතුමිය ඇයට හැකි අයුරින්, ඔහුගේ අඩුව පුරවන්න ක්‍රියාකරන බව මං වටහාගෙන සිටිනවා.ඇය ඔහුගේ ගෞරවයත් රැකගෙන... වගකීමක් භාරගත හැකි ලෙස ගොඩනැගෙමින් සිටින බවත් මං වටහාගෙන සිටිනවා....</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=f1204063</link>
    <topic>’70 දශකය ගිල්ලා</topic>
    <author/>
    <content>ආනන්ද එස්.විජයසිරි වඩාත් ප්‍රකටව ඇත්තේ ගීත නාට්‍ය රැසක අධ්‍යක්ෂකවරයා ලෙසය. ඔහු රචනා කළ “දිව්‍ය ලෝකේ ලඟයි පේන මානේ”, “බොල බූරු පුතේ” වැනි නාට්‍ය ගීත නාට්‍යයෙන් බැහැරව ද ගීත රසිකයින්, අතර ජනප්‍රියව ඇත.ඔහු විසින් රචනා කළ අතිශයින් ජනප්‍රිය “නෙත් අඳ බිසව්” නාට්‍යයේ නැවත නිෂ්පාදනයක් ලබන 8 දින ප.ව. 6.30 ට ලුම්බිණි රඟහලේදී වේදිකාගත වේ. මේ එම නාට්‍යය ගැන ආනන්ද එස්.විජයසිරි සමඟ කළ සංවාදයකි.විශ්වවිද්‍යාලයෙන් ඉවත් වූ අලුතම වාගේ මම 71’ වසරේ රාජ්‍ය නාට්‍ය උළෙලට “බැද්දේ ගොරනාඩුව“ නමින් නාට්‍යයක් ඉදිරිපත් කළා. නාට්‍ය පිටපත් 300 අතරින් අවසාන වටයට තේරුණ නාට්‍ය පහ අතරට මගේ නාට්‍ය ඇතුළත් වුණා. ආර්. ආර්. සමරකෝන්, සයිමන් නවගත්තේගම, ධර්මසේන පතිරාජ, ඩික්මන් වනසේකර, ෆීලික්ස් ප්‍රේමවර්ධන, සතිස්චන්ද්‍ර එදිරිසිංහ, බන්දුල විතානගේ, නාමෙල් වීරමුනි, ධම්ම ජාගොඩ, ප්‍රේමරංජිත් තිලකරත්න, චන්ද්‍රසේන දසනායක, පද්මසිල ද සිල්වා වැනි පසුකාලීනව නාට්‍ය ක්ෂේත්‍රයේ දැවැන්තයන් රැසක් මෙම වසරේදී නාට්‍ය නිෂ්පාදනය කළා. එය දේශපාලන තේමාවක් සහිත අර්ධ ශෛලිගත ස්වරූපයේ නාට්‍යයක්.නාට්‍යයේ ඇඳුම් නිර්මාණය කළ ශිල්පියා ඔහුට භාර දුන් කටයුත්තට අමතරව වෙස් නිර්මාණයද කළ බවට අයදුම්පතේ සඳහන් කිරීම නිසා නාට්‍යයට හිමිවීමට නියමිතව තිබූ සම්මානයක් අහිමිව ගියා. නමුත් මම ඒ සිදුවීම නිසා පස්සට ගියේ නැහැ. “දෙව්ලොව යනකන්” නාට්‍ය නිර්මාණය කළේ එයට උත්තරයක් හැටියටයි.මෙම නාට්‍යයේ ගීත හත අටක්ම ජනප්‍රිය වුණා. ඒ අතරින් “බොල පූරු පුතේ” හා “දිව්‍ය ලෝකේ ළඟයි පේන මානේ” ගීත විශේෂයි. මගේ නාට්‍ය බොහොමයක ඇත්තේ නූර්ති ශෛලියේ නාට්‍ය ගීත. ඒ පොදු ලක්ෂණය මේ නාට්‍ය ගීතවලත් දක්නට ලැබෙනවා. නාට්‍යයට ප්‍රේක්ෂකයන් ආකර්ෂණය වන්නට ගීතත් බලපෑවා.මෙම නාට්‍යයත් දේශපාලන උපහාස නාට්‍යයක්. පසුකාලීනව මෙම නාට්‍ය ගීත පාසැල් විෂය මාලාවට පවා ඇතුළු වුවා.මේ නාට්‍ය සුඛ දුක්ඛාන්තයක්. ශෝකී ප්‍රහසනයක්. මේ නාට්‍යයේ හාස්‍ය තිබුණත් එය දැන් පෙන්වන නාට්‍යය මෙන් අශිලාචාර සිනහවක් නෙවෙයි.මම නාට්‍යයකට කැඳවා ගන්නේ චරිත විසින් ඉල්ලන හාස්‍යයක් මිස, මට වුවමනා ආකාරයට නාට්‍යයට සිනහව එකතු කරන්නේ නැහැ. “නෙත් අඳ බිසව්” නාට්‍යයේ ප්‍රධාන චරිතය වන හොරා, ප්‍රේම කරන්නේ අන්ධ කාන්තාවකට. ඔහු ඇයට කෙතරම් ආදරය කළත් ඇයට පෙනීම ලැබෙනවාට කැමැති නැහැ. කිසියම් ආකාරයකින් ඇයට පෙනීම ලැබුණහොත් ඇය ඔහුගෙන් ඈත්වේ යැයි හොරා විශ්වාස කරනවා. මේ නාට්‍ය ශෝකී ප්‍රහසනයක් වන්නේ මේ හේතුව මතයි.ජන සංගීතය යොදාගෙන නිර්මාණය කළ මියුරු ගීත හත අටක් මේ නාට්‍යයේත් තිබෙනවා. එම සියලුම ගීත ගායනා කළේ ටයිටස් සී. පෙරේරා සමඟ විශාරද මාලනී බුලත්සිංහලයි. විශාරද ඔස්ටින් මුණසිංහ හා විශාරද එමිල් මෙන්ඩිස් සංගීතවත් කළ එම මියුරු ගීත එම ආකාරයටම නව නිෂ්පාදනය සඳහාද යොදාගෙන තිබෙනවා.ඇත්ත මම ලිව්ව හැම නාට්‍ය පිටපතක්ම අධ්‍යක්ෂණය කළේ මා විසින්මයි. එහෙත් වටුවත, බැද්දේ සද්දේ නමින් කෙටි ළමා නාට්‍ය දෙකක් රචනා කළත් ඒවා නිෂ්පාදනය කළේ සැන්ටින් ගුණවර්ධන විසින්. මේ නාට්‍යයත් පාසැල් ළමයින් අතර අතිශයින් ජනප්‍රිය වුණා. ඉදිරියේදී පාසල් දරුවන් වෙනුවෙන් මේ නාට්‍ය පිටපත මුද්‍රණය කරන්න අදහස් කරනවා.මෙයට අමතරව මම පොලිස් දෙපාර්තමේන්තුව වෙනුවෙන් “දුක් ගන්නා හිත මිතුරෝ” නමින් නාට්‍යයක් ලිව්වා.එම ගීත රචනයට පෙළඹුණේ නාට්‍ය රචනයට පෙර සිටයි. ජේ. ඒ. මිල්ටන් පෙරේරා ගායන ශිල්පියා කාලයක් පුංචි බොරැල්ලේ පිහිටි අපේ නිවසේ පදිංචිව සිටියා. මිල්ටන්ගේ ආරාධනයෙන් මම ඔහුට රචනා කළ “හීන් මැණිකෙ දැන් ඔබ හරි ලස්සන තරුණි” මගේ මුල්ම ගීතයයි. එය රචනා කළේ කේයස්ගේ “සුදෝ සුදු” කාව්‍ය කියවා ලැබූ ආශ්වාදය මතයි.ඉන්පසුව මම ඔහුට හින්දි තනු ආශ්‍රය කරගෙන ගීත කිහිපයක්ම ලිව්වා. “මගේ මනමෝහිනියේ ඉන්න ඔයා දුක ඉවසා” හා “ඔබේ නීල දෑසේ රැඳි මා සිටින්නම්” එසේ හින්දි තනු සඳහා මා මිල්ටන්ට රචනා කළ ගීත අතරින් කිහිපයක්.මේ ආකාරයට ඉන්පසු මම සුජාතා අත්තනායක, ලතා වල්පොල, මොහිදින් බේග්, එච්. ආර්. ජෝතිපාල වැනි ගායක ගායිකාවන් රැසකට සඳහා ගීත රචනා කළා. මා රචනා කළ 50 කට වැඩි චිත්‍රපට ගීත අතරින් මා වඩාත් ප්‍රිය කරන්නේ “මිහිදුම් සිහින” චිත්‍රපටයේ එන “සාස්තරේ සාස්තරේ කාටදෝ” යන ගීතයයි.සුගතපාල ද සිල්වා මහතා මේ නාට්‍ය නරඹා අගය කිරීමෙන් පමණක් සෑහෙන්නේ නැතිව ගුවන්විදුලි නාට්‍යයක් හැටියට නිෂ්පාදනය කරමු යැයි යෝජනා කළා. ඒ අනුව කොටස් වශයෙන් ප්‍රචාරය වන නාට්‍යයක් හැටියට මෙය ගුවන් විදුලියේ ප්‍රචාරය වුවා.70’ දශකය මෙරට නාට්‍ය කලාවේ මෙන්ම ගීතයේ හා සිනමාවේ සුවිශේෂ අවධියක්. අනිත් ක්ෂේත්‍රයන්ට වෙනස්ව වේදිකාවේ 70’ දශකයේ නාට්‍යකරුවන් ලෙස පෙනී සිටින්නේ 80’ දශකයේ නාට්‍යකරුවෝ.ඊළඟට සමහර විචාරකයෝ 70’ නාට්‍ය පපඩම් නාට්‍ය ලෙස හඳුන්වනවා. ඒකට පිළිතුරු දෙන්න හොඳම ක්‍රමය ඒ නාට්‍ය නැවත වේදිකාගත කිරීමයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>06</day>
    </date>
    <link>http://www.dinamina.lk/2012/04/06/_art.asp?fn=f1204064</link>
    <topic>ලෙස්ටර්</topic>
    <author/>
    <content>ආචාර්ය ලෙස්ටර් ජේම්ස් පීරිස්ගේ 93 වැනි ජන්ම දිනය ඊයේට යෙදී තිබිණි. මේ ලිපිය පළවන්නේ ඒ නිමිත්තෙනිසිංහල සිනමාවට යම්තම් දස වසරක් සම්පූර්ණ වූ අවස්ථාවේ “සිංහල සිනමා කර්මාන්තයේ අනාගතය” මැයෙන් 1957 දී “දිනමිණ” පුවත්පතට ආචාර්ය ලෙස්ටර් ජේම්ස් පීරිස් ලිපියක් සැපයුවේය. එහිදී ඔහු ගෙනහැර පෑ සත්‍යය වූයේ දේශීය සිනමාවේ අනාගතය රඳා පවතින්නේ අපේ පොළොව හා මුල්බැස ගත් වස්තූන් හා අත්දැකීම් සිනමාව සඳහා භාවිතා කරන තරමටය යන්න වර්තමානය වනවිට එය වඩ වඩාත් තහවුරුව ඇත.මෙම කරුණ තවදුරටත් පැහැදිලි කළහොත් ලෙස්ටර්ගේ මෙම ප්‍රකාශයෙන් කියවෙන්නේ සිංහල සිනමාව මෙරට ජනතාව සාකල්‍යයෙන් නියෝජනය කෙරෙන චරිත රැගත් කථා, ඔවුන්ගේ අපේක්ෂාවන්, භීතිය හා අපේක්ෂාව නියෝජනය කළ යුතුය යන්නය.එහිදී ඔහු සොබා සෞන්දර්යයෙන් අනූන භූමි දර්ශන ඉස්මතු කෙරෙන චිත්‍රපටවල අවශ්‍යතාව මතු කළේය. ලෙස්ටර් චිත්‍රාගාරයට සීමාව තිබුණු කැමරාව එළිමහනට රැගෙන ගියේය. එහිදී ඔහු සොබා ධර්මයේ සෞන්දර්ය කැමරාවේ ධාවන වේගය සමඟ අඛණ්ඩ ලයකින් පවත්වා ගත්තේය. කවියෙක් කෙරෙහි පමණක් දැකිය හැකි මෙම සුක්ෂමතාව ලෙස්ටර්ගේ නිර්මාණයන්හි කොතෙකුත් දැකිය හැක.ඔහුගේ නිධානය, ගම්පෙරළිය, බද්දේගම යනාදී වශයෙන් වූ සෑම ප්‍රධාන නිර්මාණයකටම පාදකව ඇත්තේ නවකතාය. එම සෑම නවකතාවක්ම යථාර්ථවාදී සම්ප්‍රදාය මත රචනා වූ නිර්මාණ වූ අතර ලෙස්ටර් සැලකෙන්නේද මෙරට යථාර්ථවාදී සිනමාකරුවා ලෙසය. ඔහුගේ සිනමා භාවිතය එලෙස එක් ධාරාවක් ඔස්සේ සරලව ගෙන විමසිය හැකිද යන්න ගැටලුවකි.ආචාර්ය ලෙස්ටර් ජේම්ස් පීරිස් මෙරට අනාගතවාදී සිනමාකරුවා ලෙස අප හඳුන්වන්නේ සිනමා කර්මාන්තය, රසිකත්වය, වාරණය, ලිංගිකත්වය යනාදී ක්ෂේත්‍ර ගැන ඔහු තරම් වෙනත් පුරෝගාමී සිනමාකරුවෙක් අප අතර නොමැති නිසාය.අපගේ සිනමාව නියෝජනයේ ධාරා දෙකක් මේ වනවිට පැහැදිලිව දක්නට ඇත. එයින් එකක් පැරණි මිත්‍යාමතික ආස්වාදය මත රඳා පවතින අතර අනෙක කේන්ද්‍රගතව ඇත්තේ විදේශ චිත්‍රපට උළෙල අරබයාය. එයම වෙළෙඳපළ හා සිනමාව අරමුණු කරගත් සිනමාව ලෙස යළි හඳුනාගත හැක.මෙහිදී අප අනාගත වක්තෘවරයාගේ අදහස් වැදගත් වන්නේ ඔහු සිංහල සිනමාවේ ආරම්භක අවදියේම මේ තත්ත්වය හැඳිනගෙන එයට භාවිතයෙන්ම පූර්වාදර්ශයක් සැපයූ නිසාය.ඔහු දේශීය සිනමාව මෙරට ජනයාගේ සිතුම් පැතුම් අනුව සකස් විය යුතුය යන්න විශ්වාස කළ අතරම එය මිත්‍යාමතික අතීතයකට කැඳවාගෙන නොගොස් වෙනත් රටවල සිනමාව භාවිතා කරන ආකාරය සමඟ අනුරූපතාවයක් පවත්වාගත යුතු බව දැක්විය.1960 දශක තරම් ඈතකදී ඔහු අපේ සිනමාවේ ඉරණම හා වාසනා ගුණය රඳාපවතින්නේ තරුණ උද්‍යෝගිමත් සිනමාකරුවන් අත බව නොපැකිලිව ප්‍රකාශ කළේය.වර්තමානයේදී අපගේ මෙම විශිෂ්ට ජ්‍යෙෂ්ඨ සිනමාකරුවා නිර්භයව කලාවේ ස්වාධීනත්වය වෙනුවෙන් පෙනී සිටියි. ලිංගිකත්වය පාදක කරගෙන අශෝක හඳගමගේ “මේ මගේ සඳයි” විමුක්ති ජයසුන්දරගේ “සුළඟ එනු පිණිස” හා සත්‍යජිත් මාඉටිපේගේ “බොරදිය පොකුණ” වැනි චිත්‍රපට කිහිපයකට වාරණ පැනවීමට උත්සාහ කළ අවස්ථා ව්‍යවර්ථ වූයේ ඔහුගේ මෙම පෙනී සිටීම නිසාය.ලෙස්ටර් ආසියාතික රටවල ලිංගිකත්වය නිරූපණය කිරීමට එරෙහි වාණිජ සභ්‍යත්වයක මුවාවෙන් මතුවන වික්ටෝරියානු සදාචාරය ප්‍රතික්ෂේප කළේය.එහිදී ඔහුගේ මතය වුයේ අපගේ මුතුන් මිත්තන් ලිංගිකත්වය සැළකූයේ සිය ජීවිතයේ කොටසක් ලෙස බවය. කලාත්මක අරමුණින් බැහැරව ලිංගිකත්වය භාවිතා කිරීමද ඔහු එපමණටම පිළිකුලින් බැහැර කළේය. අනාගත සිනමාවට අවැසි මතවාදය හා ජීවගුණය ඔහුගේ සිනමාව තුළ හා අදහස්හි ඇතැයි අප සිතන්නේ ඒ නිසාය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=n1204071</link>
    <topic>ශ්‍රී ලංකාවේ විශ්වවිද්‍යාල 7ක් ලෝක ශ්‍රේණිගත කිරීම් අතර ඉහළට</topic>
    <author>සුභාෂිනි සේනානායක සහ සමන්මලී ප්‍රියශාන්ති</author>
    <content>ශ්‍රී ලංකාවේ විශ්වවිද්‍යාල 7ක් ලෝකයේ පළමු විශ්වවිද්‍යාල පන්දහස අතරට එක්වී සිටී.ඉතිහාසය පුරා ලෝක විශ්වවිද්‍යාල පන්දහස අතරට මෙරට විශ්වවිද්‍යාල ඇතුළත් නොවූ බවත්, ශ්‍රී ලාංකීය උසස් අධ්‍යාපන ක්ෂේත්‍රය ජාත්‍යන්තර මට්ටම වෙත වේගයෙන් ළඟාවෙමින් පවතින බවත් උසස් අධ්‍යාපන අමාත්‍ය එස්. බී. දිසානායක මහතා ප්‍රකාශ කරයි.උසස් අධ්‍යාපනය වැඩිදියුණු කරමින් ගුණාත්මක සහ සමානාත්මකව ඇති කිරීම තුළින් සුදුසුකම් ලබන ඕනෑම ශිෂ්‍යයකුට ජාත්‍යන්තර මට්ටමේ විශ්වවිද්‍යාල 7 ට ඇතුළත් විය හැකි බවත් මේ විශ්වවිද්‍යාල මගින් උසස් මට්ටමේ පර්යේෂණ කටයුතුවල යෙදීමට සහ අධ්‍යාපන කටයුතුවල යෙදීමට අවස්ථාව උදාවෙන අතර විශිෂ්ට ලෙස උපාධි නිම කිරීමට හැකිවන බවත් අමාත්‍යවරයා ප්‍රකාශ කරයි.මෙවන් විශ්වවිද්‍යාල මගින් සමාජයට විශාල දායකත්වයක් ලැබෙන බව පවසන එස්. බී. දිසානායක මහතා, එවන් විශ්වවිද්‍යාලවල කළමනාකාරිත්ව කණ්ඩායමක් සිටින බවත් ඒ අය මුල්‍ය සම්පත් ඒකරාශී කරමින් කළමනාකරණය සිදුකරන බවත් පවසයි.උසස් අධ්‍යාපන පද්ධතිය සඳහා යන වියදමේ ඵල නෙළා ගන්නා ආසියාවේ අධ්‍යාපන කේන්ද්‍රස්ථානයක් බවට පත්වන බවත් පවසන ඇමැතිවරයා මෙහි පළමු පියවර වශයෙන් විශ්වවිද්‍යාල හයක අධ්‍යාපන තත්ත්වය, යටිතල ව්‍යුහය හා පර්යේෂණ පහසුකම් සඳහා රුපියල් මිලියන 100 බැගින් වෙන්කර දී තිබෙන බවද කීය.කොළඹ, රුහුණු, මොරටුව, පේරාදෙණිය, කැලණිය, ජයවර්ධනපුර යන විශ්වවිද්‍යාල සඳහා මේ මුදල් ලබා දී ඇති බවද ඇමැතිවරයා කී අතර ලෝක ශ්‍රේණිගත කිරීම්වලට අනුව කොළඹ විශ්වවිද්‍යාලය ලෝකයේ පළමු විශ්වවිද්‍යාල 1000 අතරටත් ආසියාවේ 4 වන ස්ථානයත් ලබා තිබෙන බවත් මොරටුව විශ්වවිද්‍යාලය දකුණු ආසියානු කලාපයේ 11 වන ස්ථානයත් ලබා තිබෙන බවත් කීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=n1204072</link>
    <topic>අවුරුදු නැකතටපැළ ලක්ෂ 30ක් සිටුවයි</topic>
    <author/>
    <content>සිංහල දමිළ අලුත් අවුරුද්ද නිමිත්තෙන් අලුත් අවුරුදු වැඩ ඇල්ලීමේ නැකතට පැළ ලක්ෂ 30ක් සිටුවීමට අධ්‍යාපන අමාත්‍යංශය පියවර ගෙන තිබේ.“අද වවමු පැළයක් හෙට නෙළමු ඵලයක් යන තේමාව යටතේ මේ ව්‍යාපෘතිය ක්‍රියාත්මක කෙරේ.පාසල් නිවාඩු ලබාදුන් පෙරේදා (5) දා මේ පැළ සිසුන් වෙත ලබා දී තිබේ.අවුරුදු වැඩ ඇල්ලීමේදී තම මවුපියන් එක්ව පාසල් දරුවන්ට මේ පැළ සිටුවීමට උපදෙස් ලබා දී තිබෙන බිවත් පරිසර සංරක්ෂණය, ආහාර සුරක්ෂිතතාව සහ ආහාර නිෂ්පාදනය වැඩිදියුණු කිරීම යන මහින්ද චින්තනයේ සඳහන් අරමුණු සාක්ෂාත් කර ගැනීම මෙහි අරමුණ වන බවත් අධ්‍යාපන ඇමැති බන්දුල ගුණවර්ධන මහතා දිනමිණට ප්‍රකාශ කළේය.මේ වැඩසටහන දිවි නැඟුම ජාතික වැඩසටහනට සමගාමීව ක්‍රියාත්මක කෙරෙන අතර පාසල් සිසුන්ගේ පැළ තවාන් මඟින් ලබා ගත් පැළ මෙන්ම පොල් සංවර්ධන අමාත්‍යංශය, ආර්ථික සංවර්ධන අමාත්‍යංශය, කෘෂිකර්ම අමාත්‍යංශය, ඇතුළු අමාත්‍යංශ ගණනාවකින් පැළ ලබා දී තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=n1204073</link>
    <topic>වැරදි අතපසුවීම් නිහතමානීව පිළිගෙනයළි නිවැරදිකර ගනිමු</topic>
    <author/>
    <content>වැරදි අතපසුවීම් නිහතමානීව පිළිගෙන ඒවා යළි නිවැරදිකර ගැනීමට පාස්කු දිනය යොදාගත යුතු බව අගමැති දි. මු. ජයරත්න මහතා පැවසීය.සමාව දිය යුතු සෑම මොහොතකම නොපැකිළව ඊට ඉදිරිපත් වීමටත් උන්වහන්සේ අපට කියාදී ඇති බවද පාස්කු දිනය වෙනුවෙන් සුබපැතුම් පණිවුඩයක් නිකුත් කරමින් කියා සිටී.එම නිවේදනයේ මෙසේ ද සඳහන් වේ.සෑම වසරකම අළු බදාදා දිනයෙන් ඇරඹී, චතාරික සමය අවසන් කෙරෙන, පාස්කු දිනය නිමිතිකොට, ලෝ වාසී මෙන්ම, ශ්‍රී ලාංකීය කිතුණු ප්‍රජාව වෙත, මාගේ උණුසුම් සුභාශිංසන පිරිනමන්නේ ඉමහත් සතුටිනි.යේසුස් ක්‍රිස්තුස් වහන්සේ තම අධ්‍යාත්මික අනුගාමිකයන් ප්‍රමුඛ, සමස්ත ලෝ වැසියන් වෙත දයාවේත්, සමානාත්මතාවයේත්, සහජීවනයේත් පණිවුඩය රැගෙන දිව්‍යමය ප්‍රාතිහාර්යය පාමින්, මළවුන්ගෙන් උට්ඨාන වූ දිනය හෙවත් මේ පාස්කු මංගල්‍යය පොදුවේ අප සියල්ලන්ටම වැදගත් අවස්ථාවකි.පුරා තිස් වසරක් යුද්ධය නැමැති මහා ව්‍යාධියට ගොදුරුව සිට, යළි සුවපත් වෙමින් සිටින ජාතියක් ලෙස, කිතු සමිඳාණන්ගේ ජීවන චරිතය තුළින් අපට උගත හැකි පාඩම් බොහෝ බව මාගේ විශ්වාසයයි.කළ යුත්තේ, නාමිකව කිතුණුවකු වීමට වඩා ආධ්‍යාත්මිකව, ඒ ධර්ම මාර්ගයේ හැසිරෙන යේසුස් ක්‍රිස්තුස් වහන්සේගේ සැබෑ අනුගාමිකයෙකු වීමට අප සැවොම අධිෂ්ඨාන කර ගැනීමයි. පාස්කුවේ සැබෑ අරුතත්, කිතු සමිඳාණන්ගේ සැබෑ අපේක්ෂාවත් මල්ඵල ගැන්වෙන්නේ එවිටය. සමාදානයෙන් හා සහජීවනයෙන් බැඳුණු එකම ශ්‍රී ලාංකේය ජාතියක් වෙනුවෙන් මේ පාස්කු දිව්‍ය පූජාවේදීත් යාඥා කරමු.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=n1204074</link>
    <topic>විදේශ ඇමැතිමාලදිවයිනේසංචාරයක</topic>
    <author>මහින්ද අලුත්ගෙදර</author>
    <content>තෙදින නිල සංචාරයක් සඳහා විදේශ කටයුතු ඇමැති මහාචාර්ය ජී.එල් පීරිස් මහතා මාලදිවයින බලා පිටත්ව ගියේය.විදේශ ඇමැතිවරයා තම සංචාරය අතරතුර මාලදිවයින් ජනාධිපති මොහොමඩ් වහීඩ් හසන් මනික් මහතා හමුවීමට නියමිත අතර ඊට අමතරව එරට විදේශ කටයුතු අමාත්‍යාංශය, අභ්‍යන්තර කටයුතු අමාත්‍යාංශ හා ආරක්ෂක අමාත්‍යාංශ නිලධාරීන් හමුවීමටද නියමිතව ඇතැයි විදේශ කටයුතු අමාත්‍යාංශය පවසයි.මේ අතර මාලදිවයින් විදේශ කටයුතු ඇමැති අබ්දුල් සමද් අබ්දුල්ලා මහතා හමුවී සාකච්ඡා කිරීමටද නියමිත ශ්‍රී ලංකා විදේශ කටයුතු ඇමැතිවරයා ශ්‍රී ලංකාව සහ මාලදිවයින අතර තිබෙන දිවීපාර්ශවික සබඳතා තවදුරටත් ශක්තිමත් කර ගැනීමට බලාපොරොත්තු වන බවද එම අමාත්‍යාංශය සඳහන් කරයි.අමෙරිකාව ඇතුළු බටහිර රටවල් කිහිපයක් විසින් ශ්‍රී ලංකාව සම්බන්ධයෙන් එක්සත් ජාතීන්ගේ මානව හිමිකම් කවුන්සිලයේදී සම්මත කරගත් යෝජනාවට විරුද්ධ වෙමින් එහිදී මාලදිවයින ශ්‍රී ලංකාවට සහාය ලබා දුන්නේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=n1204075</link>
    <topic>මඩකළපුවේ ප්‍රතිමා4කට හානි කරලා</topic>
    <author>පණ්ඩුක සමරසේකර සහ මඩකලපුව සමූහ ජවුෆර් ඛාන්</author>
    <content>මඩකළපුව නගරයේ ස්්ථාපනය කර තිබූ බාල දක්ෂ ව්‍යාපාරයේ නිර්මාතෘ බේඩ්න් පවල් සාමිවරයාගේ සහ ඉන්දියාවේ මහත්මා ගාන්ධි තුමාගේ ඇතුළු ප්‍රභූන් හතර දෙනෙකුගේ ප්‍රතිමා වලට කඩාකප්පල්කාරීන් පිරිසක් විසින් ඊයේ (6) හානිතර ඇතැයි පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පවසයි.බක් පුර පසළොස්වකදා මේ විනාශය සිදුකර ඇති අතර සැකකරුවන් අත්අඩංගුවට ගැනීම සඳහා මඩකළපුව පොලිසිය පරීක්ෂණ පවත්වයි. මේ කඩාකප්පල්කාරී ක්‍රියාව එකම පුද්ගල කණ්ඩායමක් විසින් සිදු කරන්නට ඇති බව පොලිසිය විශ්වාස කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=n1204076</link>
    <topic>ව්‍යාපාරිකයකුට රිවෝල්වරයක් වික්කැයි සිහල උරුමයේ නායක මනමේන්ද්‍ර සොයා පරීක්ෂණ</topic>
    <author>බණ්ඩාරගම බිමල් එස්. ජයසිංහ</author>
    <content>තලවතුගොඩ ප්‍රදේශයේ ව්‍යාපාරිකයකුට රිවෝල්වරයක් හා උණ්ඩ දෙකක් රුපියල් පනස් දහසකට විකුණු බව කියන සිහල උරුමයේ පක්ෂ නායක සරත් මනමේන්ද්‍ර අත්අඩංගුවට ගැනීම සඳහා විශේෂ පොලිස් කණ්ඩායම් දෙකක් යොදවා ඇතැයි ජ්‍යෙෂ්ඨ පොලිස් නිලධාරියකු පැවැසීය.මීට සිවු දිනකට ඉහතදී මිරිහාන කොට්ඨාස බුද්ධි අංශයේ ස්ථානාධිපති උප පොලිස් පරීක්ෂක අජිත් මෙත්තානන්ද මහතාට ලද තොරතුරක් මත තලවතුගොඩ ව්‍යාපාරිකයා අත්අඩංගුවට ගෙන ප්‍රශ්න කිරීමේදී සරත් මනමේන්ද්‍ර මහතා මීට සති දෙකකට පමණ පෙර රිවෝල්වරයක් රැගෙන විත් එය ඇපයට තබාගෙන රුපියල් පනස් දහසක් ඉල්ලා සිටි බවත් ඔහු ළඟ එතරම් මුදලක් නොවූයෙන් නාගොඩ පාරේ වාහන අලෙවි සැලක් පවත්වාගෙන යන මිතුරකුට ලබාදී එම මුදල් ලබා දුන් බව ප්‍රශ්න කිරීමේදී අනාවරණය වී ඇත.මේ ගිනි අවිය පොලිස් අත්අඩංගුවට පත්වීමත් සමඟ සරත් මනමේන්ද්‍ර මහතා ඔහු පදිංචිව සිටි බව කියන ප්‍රදේශයෙන් පලාගොස් දේශපාලනඥයකුගේ රැකවරණය මත සිටින බවට තොරතුරු ලැබී ඇතැයි ජ්‍යෙෂ්ඨ පොලිස් නිලධාරියා වැඩිදුරටත් පැවැසීය.පොලිසිය මගහැර සිටින සරත් මනමේන්ද්‍ර මහතා අත්අඩංගුවට ගැනීම සඳහා මිරිහාන පොලිසියේ අපරාධ අංශයේ ස්ථානාධිපති පොලිස් පරීක්ෂක රොෂාන් අනුරුද්ධ, මිරිහාන කොට්ඨාස බුද්ධි අංශයේ ස්ථානාධිපති උප පොලිස් පරීක්ෂක අජිත් මෙත්තානන්ද මහත්වරුන් යටතේ විශේෂ පොලිස් කණ්ඩායමක් දෙකක් යොදවා ඇත.නුගේගොඩ කොට්ඨාස භාර පොලිස් අධිකාරි සාලිය ද සිල්වා මහතාගේ උපදෙස් මත පරීක්ෂණ පැවැත්වේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=n1204077</link>
    <topic>ශ්‍රී ලංකාවට කරනබලපෑම්වලට බ්‍රිතාන්‍යය දායක නොවිය යුතුයි</topic>
    <author>රක්ෂණ ශ්‍රියන්ත</author>
    <content>ශ්‍රී ලංකාවේ වත්මන් පාලන තන්ත්‍රය වෙනස් කිරීමේ අරමුණෙන් බටහිර ජාතීන් කරන බලපෑමට බ්‍රිතාන්‍යය දායක නොවිය යුතු බව බ්‍රිතාන්‍ය සාමිමන්ත්‍රී මණ්ඩලයේ සාමාජික නෙස්බි බාරොන් සාමිවරයා පවසයි.එක්සත් ජාතීන්ගේ මානව හිමිකම් සැසිවාරයේදී ශ්‍රී ලංකාවට එරෙහිව ගෙන ආ යෝජනාව තමා අනුමත නොකරන බවද ඒ මහතා කීය.පෙරේදා (05) කොළඹදී පැවති මාධ්‍ය හමුවකදී සාමිවරයා මේ බව ප්‍රකාශ කළේය.නෙස්බි සාමිවරයා බ්‍රිතාන්‍ය පාර්ලිමේන්තු කණ්ඩායමේ සම සභාපතිවරයා ලෙසද ක්‍රියා කරයි. උතුරේ සංවර්ධන වැඩසටහන් මෙන්ම අවතැන්වූ තුන්ලක්ෂයකට අධික පිරිසක් යළි පදිංචි කිරීමට රජය ගත් ක්‍රියාමාර්ගයද සාමිවරයාගේ පැසසුමට ලක්විය.අරලියගහ මන්දිරයේදී පෙරේදා (05) නෙස්බි සාමිවරයා ජනාධිපති මහින්ද රාජපක්ෂ මහතාද හමුවිය. බ්‍රිතාන්‍ය පාර්ලිමේන්තු කණ්ඩායමේ සාමාජිකයෝ ගාල්ල, මාතර, හම්බන්තොට ආදී ප්‍රදේශවල නිරීක්ෂණ චාරිකාවක නිරතවීමටද සූදානමින් සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=r1204071</link>
    <topic>ධනවත් කතකගේ කනකර-අබරණවිවාහ පොරොන්දු දී වංචා කරලා</topic>
    <author>පානදුර සමූහ කපිල සෝමරත්න</author>
    <content>ප්‍රසිද්ධ පුවත්පතක මංගල යෝජනාවක් පළ කර ධනවත් කාන්තාවකගේ මවුපියන් සමග මිත්‍ර වී ඇගේ නිවෙසට ගොස් දින කිහිපයක් ගත කළ පුද්ගලයෙක් එම නිවෙසේ අල්මාරියක තිබූ රුපියල් ලක්‍ෂ තුනක් පමණ වටිනා රන් ආභරණ රැගෙන අතුරුදන්වී ඇති සිද්ධියක් වාර්තා වේ.මෙම කාන්තාව පානදුර පොලිසියට කළ පැමිණිල්ලක් අනුව පරීක්ෂණ පැවැත්වූ පානදුර පොලිසිය විසින් සැකකරු රන් භාණ්ඩ ද සමග අත්අඩංගුවට ගන්නා ලදී.සැකකරු පානදුර මහේස්ත්‍රාත් අධිකරණයට ඉදිරිපත් කිරීමෙන් පසු මේ මස 9 වැනි දින දක්වා රක්‍ෂිත බන්ධනාගාරගත කෙරිණි.විත්තිකරු එම රන් ආභරණ ලබා ගෙන ඇත්තේ ඔහුගේ නංගිට මගුල් ගෙදරකට යෑමට යයි පවසමිනි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=r1204072</link>
    <topic>අරණායක උග්‍ර ජල හිඟයෙන්ප්‍රදේශවාසීන්ට පීඩා</topic>
    <author>අරණායක විශේෂ පී. ඒ. මීගහමුලහේන</author>
    <content>අරණායක ප්‍රදේශයට දැනට තුන් මසකට ආසන්න කාලයක සිට නිසි වර්ෂාපතනයක් නොලැබීම නිසා ප්‍රදේශයේ ජනතාවට උග්‍ර ජල හිඟයකට මුහුණපෑමට සිදුවී ඇත.මා ඔයේ ජල මට්ටමද පහළ බැස ඇති අතර අවට පිහිටි ඇළ දොළ ළිං ආදිය ද බොහෝමයක් සිඳීයෑමට ඉඩ තිබේ.මේ තත්ත්වය නිසා එදිනෙදා පානීය ජලය මෙන්ම වෙනත් අවශ්‍යතා සඳහා ජලය සපයා ගැනීමට වෙනත් ප්‍රදේශවලට යාමට සිදුව ඇති බව ප්‍රදේශවාසීහු පවසති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=r1204073</link>
    <topic>වරකාපොළ පරිභෝජනට නුසුදුසු ආහාර විකිණූහෝටල් හිමියාට දඩ</topic>
    <author>අලව්ව විශේෂ ඒ. කීර්තිසිංහ</author>
    <content>මිනිස් පරිභෝජනයට නුසුදුසු මුහුදු ව්‍යංජන සහ එළවළු රොටී විකිණීම සම්බන්ධව වරද පිළිගත් වරකාපොළ නගරයේ හෝටල් හිමියකුට වරකාපොළ දිසා විනිසුරු ලක්මාල් විජේසූරිය මහතා රු. 15000ක දඩයක් සමඟ රුපියල් ලක්ෂයක ශරීර ඇපයක් ද නියම කළේය.මහජන සෞඛ්‍ය පරීක්ෂක නිලධාරීන් විසින් විත්තිකරු අධිකරණය වෙත ඉදිරිපත් කරන ලදී..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=r1204074</link>
    <topic>තුල්හිරිය පෙහෙකම්හලේ රැකියා අහිමිවූවෝවරකාපොළදී රැස්වෙති</topic>
    <author>දයාරත්න බණ්ඩාර කෑගල්ල දිස්ත්‍රික් සමූහ</author>
    <content>1987 ජූලි වැඩවර්ජනය නිසා තුල්හිරිය පෙහෙකම්හලේ සේවක සේවිකාවන් 3066කගේ සේවය අහිමි වුණා. අදට මෙම වර්ජනයට වසර විසිපහක් ගතවෙලා යැයි තුල්හිරිය පෙහෙකම්හල් රැකියා අහිමි වූවන්ගේ සංගමයේ සභාපති සරත් සිල්වා මහතා පැවැසීය.ඒ මහතා එසේ පැවැසුවේ වරකාපොළ නගර සභා ශාලාවේදී පැවැති එම සංගම යේ රැස්වීමකදීය.සභාපතිවරයා මෙසේ ද කීය.එදා පූගොඩ, මින්නේරිය සහ තුල්හිරිය පෙහෙකම්හල් රජය සතු ආයතනයක් අපි එදා සිට අද දක්වා රැකියා ලබාගැනීමට සටන් කළා. එසේ වුණත් අපිට ලැබුණේ සුළු සුළු දීමනා පමණයි.අද එම සේවක සේවිකාවන්ගෙන් වැඩි පිරිසක් මියගිහින්. ඔවුන්ගේ දරුවන්ට හෝ රැකියාවක් ලබාදීම යුතුකමක්. එදා සිට මෙම පවුල් අන්ත අසරණ තත්ත්වයකට පත්වෙලා.මෙහිදී සංගමයේ ලේකම් ඩී. ආර්. ලියනආරච්චි, භාණ්ඩාගාරික ඩී. ආර්. විජේවර්ධන මහත්වරුද අදහස් දැක්වූහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=r1204075</link>
    <topic>හොරණ මහජන පුස්තකාලයඉදිරිපිට කහ ඉරක්</topic>
    <author>හොරණ සමූහ බන්ධුල ආර්. ගුලවත්ත</author>
    <content>හොරණ අඟුරුවාතොට ප්‍රධාන මාර්ගයට සමීපයෙහිම පිහිටි හොරණ මහජන පුස්තකාලයට දිනපතා බොහෝ පාඨක පිරිසක් පිවිසෙති.එම පිරිසට හොරණ අගුරුවාතොට ප්‍රධාන මාර්ගය හරහා යෑම ඒම ඉතා අපහසු වනුයේ මෙම මාර්ගයෙහි නිතරම යන වාහන විශාල සංඛ්‍යාවක් නිතරම ධාවනය කෙරෙන හෙයිනි.මාර්ග අංක 458, 285, 420 බස් රථ නැවතුම ද පිහිටා ඇත්තේ මහජන පුස්තකාලය ඉදිරිපිට වන අතර නගර මධ්‍යයේ සිට පවිසෙන සුදේරිස් සිල්වා අතුරු මාර්ගය ප්‍රධාන මාර්ගයට (හොරණ – අගුරුවාතොට) පිවිසෙන්නේද පුස්තකාලය ඉදිරිපසිනි.මෙම ගැටලුව සම්බන්ධයෙන් මාධ්‍ය මගින් කිහිප වරක්ම අදාළ ආයතන දැනුවත් කෙරිණි. හොරණ නගර සභාවේ උපදෙස් මත බස්නාහිර පළාත් මාර්ග සංවර්ධන අධිකාරිය මගින් පසුගියදා කහ ඉරි සලකුණු කිරීම ගැන පාඨකයන් මෙන්ම පදිකයෝද අදාළ බලධාරීන්ට තුති පළ කරති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=r1204076</link>
    <topic>පානදුර ගඟේ වැලි ජාවාරමක්</topic>
    <author>පානදුර සමූහ කපිල සෝමරත්න</author>
    <content>පානදුර ගඟේ පල්ලිමුල්ල සහ ගොරකාන අතර අනවසරයෙන් මහා පරිමාණයේ වැලි ගොඩදැමීමේ ව්‍යාපාරයක් ගැන වාර්තාවක් ඉදිරිපත් කරන්න යැයි බස්නාහිර පළාත් සභාවේ සෞඛ්‍ය, දේශීය වෛද්‍ය, ළමා සහ කාන්තා කටයුතු පිළිබඳ ඇමැති ජගත් අංගගේ මහතා පානදුර උතුරු පොලිසියෙන් ඉල්ලා සිටියේය.ඇමැතිවරයා එසේ ඉල්ලා සිටියේ පානදුර ප්‍රාදේශීය ලේකම් කාර්යාල ශ්‍රවණාගාරයේ පැවැති සම්බන්ධීකරණ කමිටු රැස්වීමට සහභාගි වෙමිනි. ජාවාරම්කරුවෝ ඉතා සංවිධානාත්මකව වැලි ගොඩ දැමීමේ ව්‍යාපාරය ජයටම පවත්වාගෙන යති.මේ නිසා ගඟ හෑරී මුහුදු ජලය ගඟ දියට මිශ්‍ර වේ. ගංඉවුර කඩා වැටීමෙන් පෞද්ගලික දේපළ වලට පවා හානි සිදු වේ.පානදුර ප්‍රාදේශීය ලේකම් කේ. ජී. විජේසිරි මහතා සංස්ථා සහ රාජ්‍ය දෙපාර්තමේන්තුවල නිලධාරීන් සහ පානදුර නගර සභාවේ සහ පානදුර ප්‍රාදේශීය සභාවේ නියෝජිතවරුද මේ රැස්වීමේදී පානදුර ප්‍රදේශයේ සංවර්ධන කටයුතු පිළිබඳ කරුණු ඉදිරිපත් කළහ. පානදුර නගරයේ ගාලු පාරේ සැතපුම් කාලක ප්‍රමාණයක දුර රාත්‍රි කාලයට අඳුරේ පවතී. අබලන් වී තිබෙන විදුලි පද්ධතිය අලුත්වැඩියා කිරීම ක්‍රමානුකූලව සිදු කර නොමැති බවද කමිටු රැස්වීමේදී හෙළි විය.පානදුර නගරයේ මහාමාර්ග කිහිපයක් හා නගර ශාලාව ද අලුත්වැඩියා කෙරේ. නගර ශාලා භූමියේ අලුතින් වැසිකිළි පද්ධතියක්ද නගර සභාව මගින් ඉදි කර ගෙන යයි. පානදුර ප්‍රාදේශීය ලේකම් කොට්ඨාසයේ පිහිටා තිබෙන ගුණවර්ධන විද්‍යාලය සාන්ත අන්තෝනි විදුහලට සහ පානදුර පින්වත්ත විදුහල අගමැති බාලිකා විදුහලට සහ රාජකීය විදුහලට ඒකාබද්ධ කරමින් ප්‍රාථමික පාසලක් බවට පත් කර ඇති බව බස්නාහිර පළාත් සභාවේ මන්ත්‍රී රණවිරු විකුම් ගුණසේකර මහතා සඳහන් කළේය.පානදුර ජෙරමියස් විදුහලද ප්‍රාථමික පාසලක් කිරීමට කටයුතු යොදා ඇත. එහි ඉගෙනීම ලබන ඉහළ පන්තිවල ශිෂ්‍ය ශිෂ්‍යාවන් පානදුර සාන්ත ජෝන් විදුහලට ඇතුළත් කළ හැකි බවද එහිදී සඳහන් කෙරිණි.පානදුර පෞද්ගලික බස් පොළේ ඉදිකරන ලද තෙමහල් ගොඩනැගිල්ලේ කඩ කාමර බොහෝමයක් කුලියට දීමට නොහැකි තත්වයට පත්ව ඇත. මේ නිසා නාගරික සංවර්ධන අධිකාරියට විශාල පාඩුවක් සිදුවී ඇත.මේ පිළිබඳව කරුණු සොයා බලා මෙම ගොඩනැගිල්ලේ පොලිස් මුරපොළක් පිහිටුවිය යුතු යැයි බස්නාහිර පළාත් මාර්ගස්ථ ප්‍රවාහන සේවයේ නිලධාරියෙක් කීය.පානදුර ප්‍රාදේශීය ලේකම් කාර්යාලය මගින් ක්‍රියාවට නැංවූ විවිධ ව්‍යාපෘති ක්‍රියාත්මක වෙමින් පවතින බව පානදුර නව ප්‍රාදේශීය ලේකම් කේ. ජේ. විජේසිරි මහතා පැවසීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=r1204077</link>
    <topic>ජා ඇළ මාකේවිට-නිවන්දම පාරේවතුර පිරුණු වළවල්</topic>
    <author>ඡායාරූපය - ගම්පහ සංචාරක නිමල් ජයසිංහ</author>
    <content>ජාඇළ ප්‍රාදේශීය ලේකම් කොට්ඨාසයේ මාකේවිට නිවන්දම පාර අබලන්ව ඇත. රථවාහනවලට පමණක් නොව පයින් යන්නන්ටද මේ දුෂ්කර මාර්ගයේ ගමන් කිරීම අසීරුය. වැසි දිනයන්හි පාරේ වළවල්වල වතුර පිරී තිබීම අනතුරුදායක තත්ත්වයකි. මේ මාවත අලුත්වැඩියා කිරීමට බලධාරීන්ගේ අවධානය යොමු කරන ලෙස ප්‍රදේශවාසීහු ඉල්ලා සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=r1204078</link>
    <topic>නැකතට මෝටර් සයිකල් පදින්න ගිය තරුණයාට ට්‍රැෆික් රාලහාමිගෙන් දඩ කොළයක්</topic>
    <author>උඩුගම්පොල බර්ටි ලයනල්</author>
    <content>වර්තමාන සමාජයේ ජීවත්වන බොහෝ දෙනා ඕනෑම වැදගත් කාර්යක් ආරම්භ කිරීමට පෙර නැකත් වෙලාවට ප්‍රමුඛත්වය ලබාදීමට හුරුවී සිටිති. මෙම නැකැත් බැලීම නූතන සමාජයේ ආගම් භේදයකින් තොරව සිදු කිරීමටද වෙර දරති. එලෙසින් නැකතට මුල් තැන දෙමින් ආරම්භ කළ කාර්යකදී සිදුවුණු ඇබැද්දියකි මේ.පුණ්‍යසාර එක්තරා ප්‍රදේශයක සිටි ගොවි මහතෙකි.ඔහු තිදරු පියෙකි. දරුවන්ට උසස් අධ්‍යාපනයක් ලබාදීමට වෙර දැරුවද එයින්ද එතරම් ප්‍රතිඵල නොවීය. ඔහුගේ දියණියන් දෙදෙනා ඇඟලුම් කර්මාන්ත ශාලාවක රැකියා ලබා ගත්තෝය. පුතු ලී බඩු පිංතාරු කිරීම පිළිබඳ පුහුණුවක් ලබා ගත්තේය.ඕනෑම වැඩක් නැකැත් වේලාවකට අනුව කිරීමට පුරුදුව සිටි අකලංක එම පුහුණුව සඳහා සියල්ල සිදු කළේ නැකතක් අනුවය. මේ කාර්යය සඳහා පවුලේ ජ්‍යෙතිෂවරයා ලෙසින් සුමිත් යන අයගේ සහාය ලබා ගත්තේය.මාස කිහිපයකට පසු පුහුණුව අවසන් කළ අකලංක තමාගේම කියා ව්‍යාපාරයක් ආරම්භ කිරීමට අදහස් කළේය.කලක් ගත විය. ව්‍යාපාරය සාර්ථක විය. අතමිට සරු විය. ලැබෙන වැඩ ඇනවුම් දිනෙන් දින වැඩි වෙන්න විය. ලැබෙන ඇනවුම් සංඛ්‍යාවේ ප්‍රවර්ධනය අනුව ප්‍රවාහන පහසුකම් ලබා ගැනීමට යතුරු පැදියක් මිලදී ගැනීමට අදහස් කළේය. හිතවතකු සමග ගොස් නැකැත් කරුගේ උපදෙස් අනුව යතුරුපැදිය මිලදී ගත්තේය.සයිකලය පැදීම පුහුණුවීමටත් නැකතක් බැලීය. පළමුදිනයේදී කිරිබත් පිස ශුභ මුහුර්ථයට අනුව පුහුණුවීම ආරම්භ කළේය. වාහනයක් ධාවනය සඳහා පිළිපැදිය යුතු නීති රීති කිසිවක් ඔහු තැකුවේ නැත.ඉතා අමාරුවෙන් සයිකලයට ගොඩ විය. ගමන ආරම්භ කළේය. ටික දුරක් ගමන්කරන විට මොහුගේ ගමන් විලාසය ගැන සැක සිතූ රථ වාහන අංශ භාර පොලිස් නිලධාරීන් සයිකලය නවතා පරීක්ෂාවට ලක් කළේය.‘මොකද මහත්තයා ටිකක් වෙරි ගතියකින් වගේ මෝටර් සයිකලය පදින්නෙ’ ‘නෑ සර්... මම බීල නෑ.. බොන්නෙත් නෑ’‘කෝ ලයිසන් ඉන්ෂුවරන්ස් ඩ්‍රයිවින් ලයිසන් දෙන්න බලන්න’‘අයියෝ මට තව රියැදුරු බලපත්‍රය නෑ. ගන්න තමයි මම මේ පුරුදු වෙන්නෙ’එහෙම වාහනයක් පදවන්න පුරුදුවෙන්න බෑ... නෙ ක්‍රමයක් තියෙනවානෙ වාහනයක් ධාවනයට ගන්න කොට. ඒ කිසිම ලියවිල්ලක් නෑනෙ. වෙන එකක්තියා පුරුදු වෙන කෙනෙක් රතු අකුරින් එල් අකුරක් ඇඳපු බෝඩ් එකක් ඉදිරිපස පසුපස වාහනයේ සවිකරන්න ඕනෑ... ඒකත් නෑ... නෙ’‘නෑ සර් ඇත්තම කියන්නම්... මම හැම වැඩක්ම කරන්නෙ සුමිත් කියනකෙනාගේ නැකැත් වෙලාවකට අනුවයි. මම බයික් එක ගත්තේ සේරටම වෙලාවක් බලලයි. ඉතින් මේ පදින්න පුරුදු වෙන්නෙත් වෙලාවක් බලල’‘ඉතින් මහත්තයෝ දඩ කොලය ගන්න නම් නැකතක් බලන තුරු ඉන්න බැරි වෙයි’ කියමින් පොලිස් නිලධාරියා දඩ කොළය අකලංක අත තැබිය.‘දැන් සයිකලය අයින් කරල නවත්තල කොහාට හරි ගිහින් යාලුවකුට කෝල් එකක් දීලා බයික් එක අරන් යන්න...’.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=s1204071</link>
    <topic>මහේල ඉදිරියට යද්දී ස්වාන් පසුපසට අදියි</topic>
    <author>ප්‍රින්ස් ගුණසේකර</author>
    <content>ශ්‍රී ලංකාව හා එංගලන්තය අතර පී. සරා ඕවල් ක්‍රීඩා පිටියේ දැන් පැවැත්වෙන දෙවැනි ටෙස්ට් ක්‍රිකට් තරගයේ දෙවැනි ඉනිමේ පන්දුවට පහර දෙන ශ්‍රී ලංකාව කඩුලු 6කට ලකුණු 218ක් ලබා සිටී. ඒ අනුව ශ්‍රී ලංකාව, එංගලන්තයට වඩා ලකුණු 33ක් ඉදිරියෙන් සිටින අතර කඩුලු 4ක්ද අතැතිව සිටී.ඊයේ තරගයේ සිවුවැනි දිනය නිමාවීමට ඕවරයක් තිබියදී දඟපන්දු යවන ග්‍රේහැම් ස්වාන් යැවූ ඕවරයේ ශ්‍රී ලංකා කඩුලු 2ක් ඉක්මණින් බිඳ වැටීම තීරණාත්මක විය. මහේල ජයවර්ධන එක් අන්තයක ආරක්ෂාකාරී ලෙස ලකුණු රැස් කරමින් ඉනිම ගොඩනගද්දී, පළමු ඉනිමේ කඩුලු 4ක් දවාලූ ස්වාන් දෙවැනි ඉනිමේදීද තර්ජනාත්මකව පන්දු යවමින් පිතිකරුවන් හතරදෙනෙකු දවා ගෙන ශ්‍රී ලංකා පිල අපහසුතාවට පත් කිරීමේ සැලසුමක නිරත වෙමින් සිටී.ශ්‍රී ලංකා දෙවැනි ඉනිමේ මුල් කඩුලු 4ක් ලකුණු 125කට බිදවැටී තිබියදී එක්වූ නායක මහේල හා තිලාන් 5වැනි කඩුල්ලට ලකුණු 90ක සම්බන්ධතාවක් ගොඩනැගීම එංගලන්ත පන්දු යවන්නන්ට හිසරදයක් වුවද තිලාන් හා “නයිට් වොච්මන්” ලෙස පිටියට පිවිසි සුරාජ් රන්දීව් දවාගෙන නැවැත එංගලන්ත පිල තරගයට අවතීර්ණ විය තිලාන් හා මහේල පළමු ඉනිෙමිදී 4වැනි කඩුල්ලට,ලකුණු 124ක සම්බන්ධතාවක් ගොඩනැගූහ.මහේල පන්දු 157කට මුහුණදී හතරේ පහර 4ක් සමග නොදැවී ලකුණු 55ක් ලැබූ අතර මැතිව්ස් නොදැවී ලකුණු 3ක් ලබා සිටී. ජයවර්ධන ඊයේ වාර්තා කළේ 41වැනි ටෙස්ට් අර්ධ ශතකයවූ අතර තිලාන් සිය ටෙස්ට් දිවියෙහි 28 වැනි ටෙස්ට් අර්ධ ශතකය අහිමි කර ගත්තේය. තිලාන් පන්දු 138කදී හතරේ පහර 4ක් සමග ලකුණ 47ක් ලබා සිටියදී ස්වාන්ගේ පන්දුවක් කෙලින්ම කඩුල්ලේ දැවටීමෙන් ක්‍රීඩාගාරයට ගියේය.ඒ සමගම ස්වාන් එවූ පන්දුවට මුහුණදුන් රන්දීව්ටද තිලාන්ට මෙන් කඩුල්ල පූජා කරන්නට වුණි.මහේල ජයවර්ධන ලකුණු 20ක් ලබා සිටියදී සමිට් පටෙල් එවූ පන්දුවකට ඩීප් මිඩ් ඕන් හී සිටි බ්‍රෙස්නන් වෙත උඩ පන්දුවක් ලබා දුන් අතර එය ගිලිහී ගියේය. එම දුර්වලතාව හැරෙන්නට මහේලගේ පන්දුවට පහරදීම සුපිරි තත්ත්වයක තිබුණි. තිලාන්, මහේලට අනගි සහයක් ලබාදෙමින් පන්දවට පහරදීම කැපී පෙනුණි.ස්වාන්ගේ පන්දුවකට ටී.එම්. ඩිල්ෂාන් ඉදිරි පාදයේ ආරක්ෂිත පහරක් එල්ල කරද්දී පිත්තේ හා පා ආවරණයේ දැවටුන බව එංගලන්ත ක්‍රීඩකයන් කළ ඉල්ලීමට ප්‍රතිචාර දැක්වූ ඔක්සන්ෆෝඩ් විනිසුරු දවීයෑමක් ලෙස සටහන් කළ අතර ඩිල්ෂාන් රූපවාහිනී පුනරූපන මගින් නැවැත සලකා බලන ලෙස ඉල්ලීමක් කළේය. විනාඩි 10ක් පමණ කාලයක් රූපවාහිනී පුනරූපන නැරැඹූ තෙවැනි විනිසුරු ඕස්ට්‍රේලියාවේ ටකර්ගේ තීරණය වූයේ ඔහුට ඒ පිළිබද තීරණයක් ගැනීමට නොහැකි බවයි.එම අවුල් සහගත තත්ත්වය ගැන අවසන් තීරණය පිටියේ විනිසුරු වෙතම පැවැරීමට රූපවාහිනී විනිසුරු තීරණය කළේය. කලින් තීන්දුව දුන් ඔක්සන්ෆෝඩ් විනිසුරු එය දැවීයෑමක් බව තීරණය කිරීමෙන් ඩිල්ෂාන්ගේ ඉනිම නිමා විය. එය මේ තරගයේ හැරැවුම් ලක්ෂයක්ද විය.ශ්‍රී ලංකා පිලේ විශාලතම බලාපොරොත්තුවක් වූ කුමාර් සංගක්කාර ඊයේ දිනයේදී තවත් අසාර්ථක ඉනිමක් දියත් කිරීම කන්ඩායමේ පසුබැසීමට හේතුවකි.සංගක්කාර පන්දු 41කදී හතරේ පහරක් සමග ලකුණු 18ක් ලබා සිටියදී ස්වාන්ගේ දඟකැවී එන පන්දුවකට කඩුලු රකින ක්‍රීඩක ප්‍රයර් අතට උඩ පන්දුවක්දී දැවී ගියේය.ලකුණු 35ක් ලබා සිටියදී දුන් විශ්මිත තීරණයට එතරම් පැහැදීමක් නොමැති බව කියන්නාක් මෙන් ඩිල්ෂාන් සෙමින් සෙමින් ක්‍රීඩාගාරයට ගියේය. ඩිල්ෂාන් හා සංගක්කාර අතර 3වැනි කඩුල්ලට ලකුණු 40ක සම්බන්ධතාවක් ගොඩ නැගුනි.ඊයේ තරගය ආරම්භවී ඕවර් 7ක් ගෙවෙද්දී ආරම්භක පිතිකරු ළහිරු තිරිමාන්න,ඇන්ඩර්සන්ගේ පන්දුවකට ස්ට්‍රාවුස් වෙත උඩ පන්දුවක් දී දැවී ගියේය. තිරිමාන්න මේ ටෙස්ට් තරගාවලියේ අසාර්ථක පිතිකරුවෙක් බවට පත්වූ අතර ඔහු සහභාගීවූ අවසන් ටෙස්ට් ඉනිම් 9කදීම ලබා ඇත්තේ ලකුණු 90ක් පමණි.“නයිට් වොච්මන්” ලෙස පෙරේදා පිටියට පිවිසි ධම්මික ප්‍රසාද් බලාපොරොත්තුවූ පරිදිම තම කාර්්‍යය ඉටුකිරීම සැමගේ ප්‍රසංශාවට පාත්‍ර විය. ප්‍රසාද් පන්දු 59කට මුහුණදී හතරේ පහර 5ක් සමග ලකුණු 35ක් ලබා සිටියදී එල්ල කළ පුල් පහර උඩ පන්දුවක් ලෙස ස්ක්වයාර් ලෙග් හී සිටි ෆින්ගේ අතටම ලැබීමෙන් ඉනිම නිමා විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=s1204072</link>
    <topic>මතභේදාත්මක තීන්දුව දුන් විනිසුරුටඑරෙහිව ශ්‍රී ලංකා පිලෙන් පැමිණිල්ලක්</topic>
    <author>ප්‍රින්ස් ගුණසේකර</author>
    <content>ටී.එම්.ඩිල්ෂාන් දැවී ගිය බවට තීන්දුව දුන් ඔස්ට්‍රේලියානු ජාතික ඔක්සන්ෆෝඩ් විනිසුරුට එරෙහිව ශ්‍රී ලංකා ක්‍රිකට් නායකයා ලබාදෙන වාර්තාවෙන්, ටෙස්ට් තරගයේ තීරක ජවගල් ශ්‍රීනාත් මහතා වෙත පැමිණිල්ලක් ඉදිරිපත් කිරීමට තීරණය කොට ඇතැයි වාර්තා වේ.ඩිල්ෂාන් ස්වාන්ගේ පන්දුවකට ඉදිරි පාදයේ ක්‍රීඩා කරද්දී ඇන්ඩර්සන් වෙත ලබාදුන් උඩ පන්දුව පා ආවරණයේ පමණක් දැවැටුණ බවට ප්‍රබල තර්කයක් ගොඩ නැගී ඇත.විනාඩි කිහිපයක් පුණරූපන නිරීක්ෂනය කළ රූපවාහිනී විනිසුරු තීන්දුව ලබා නොදී,දැවීගියේ යැයි තීරණය කළ පිටියේ විනිසුරුටම අවසන් තීරණය භාර දුන්නේය.ඔක්සන්ෆෝඩ් විනිසුරු දෙවැනි වරටද තීරණය කළේ ඩිල්ෂාන් දැවීගිය පිතිකරැවෙකු බවය.සිද්ධිය වූ අවස්ථාවේ ශ්‍රී ලංකා ක්‍රිකට් කළමනාකරු චරිත් සේනානායක මහතා හා පුහුණූකරු ග්‍රෙහැම් ෆෝඩ් තරග තීරක ජවගල් ශ්‍රීනාත් මහතා වෙත වාචිකව පැමිණිලි කිරීමට පියවර ගත්තේය.මේ අතර පෙරේදා දිනයේ අනවශ්‍ය පරිදි ඉල්ලීම් කළේ යැයි ඩිල්ෂාන්ට එරෙහිව චෝදනාවක් නගා තරග මුදලින් සියයට දහයක දඩයක් පැනවීමටද තීරණය කොට ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=s1204073</link>
    <topic>ජනමාධ්‍ය හා ප්‍රවෘත්ති අමාත්‍යාංශයට ක්‍රිකට් ජයක්</topic>
    <author/>
    <content>ජනමාධ්‍ය හා ප්‍රවෘත්ති අමාත්‍යාංශය සහ සමුපකාර හා අභ්‍යන්තර වෙළෙඳ අමාත්‍යාංශය අතර පසුගියදා පැවති සුහද සැහැල්ලු පන්දු ක්‍රිකට් තරගාවලිය තරග 3 – 0 ක් ලෙස විශිෂ්ට ජයක් ලැබීමට ජනමාධ්‍ය හා ප්‍රවෘත්ති අමාත්‍යාංශ කණ්ඩායම සමත් විය.පොල්හේන්ගොඩ මහාමාත්‍ය විද්‍යාලයීය ක්‍රීඩාංගණයේ පැවැති මෙම සීමිත ඕවර ක්‍රිකට් තරගාවලිය පන්දු වාර 10 ක තරග 3 ක් ලෙස සංවිධානය කර තිබිණ. එම්. ජේ. එම්. යසීර්ගේ නායකත්වය යටතේ ජනමාධ්‍ය හා ප්‍රවෘත්ති අමාත්‍යාංශ කණ්ඩායම තරග වැදුණු අතර ජගත් ජිනලාල් සමුපකාර හා අභ්‍යන්තර වෙළඳ අමාත්‍යාංශයට නායකත්වය දුන්නේය.එහිදී පළමු තරගය ලකුණු 39 කින් ද, දෙවන තරගය ලකුණු 54 කින් ද, තෙවන තරගය කඩුලු 10 කින් ද, ජයග්‍රහණ කොට සමස්ත තරගාවලියේ සූරතාව තමන් සතු කර ගැනීමට ජනමාධ්‍ය හා ප්‍රවෘත්ති අමාත්‍යාංශ ක්‍රීඩකයෝ සමත් වූහ.තරගාවලියේ දක්‍ෂතම පිතිකරු, දක්‍ෂතම පන්දු යවන්නා සහ තරගාවලියේ වීරයා ලෙස පිළිවෙළින් ජනමාධ්‍ය හා ප්‍රවෘත්ති අමාත්‍යාංශ කණ්ඩායමේ සුනෙත් රවීන්ද්‍ර, ප්‍රසාද් බටුගහගේ සහ දිලිප් ප්‍රදීප් පෙරේරා යන ක්‍රීඩකයන් සම්මානයට පාත්‍ර විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=s1204074</link>
    <topic>ආනන්දයට වූෂු සූරතාව</topic>
    <author/>
    <content>ශ්‍රී ලංකා පාසල් වූෂු සංගමය විසින් සංවිධානය කළ ලංකා පාසල් වූෂු තරගාවලියේ සමස්ත සූරතාවය වසර 5 කට පසුව දිනා ගැනීමට ආනන්ද විදුහල් කණ්ඩායම සමත්විය.එම කණ්ඩායමේ සොහාන් කඹුරුගමුව සහ තුලිත වනිගසිංහ 19 න් පහළ සමස්ත සූරතාවද, නිපුන විමලගුණරත්න 17න් පහළ සමස්ත සූරතාව ද දිනා ගත්තේය.එහිදී කැපීී පෙනෙන දක්ෂතාවය වන්නේ නොකඩවා 4 වැනි වරටත් තරගාවලියේ කණ්ඩායම් ඉසව් සූරතාව දිනා ගැනීමට ආනන්ද විද්‍යාලීය කණ්ඩායම සමත්වීමය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=s1204075</link>
    <topic>ඉර්ෆාන් පතාන්දිල්ලි පිලට ජය ගෙනේ</topic>
    <author/>
    <content>පන්දු 20කදී හතරේ පහර 2ක් සහ හයේ පහර 3ක් සමඟ නොදැවී ලකුණු 42ක් රැස්කළ දිල්ලි කණ්ඩායමේ ඉර්ෆාන් පතාන් කල්කටා නයිට්රයිඩර් පිලට එරෙහිව කඩුලු 8ක ජයක් සිය කණ්ඩායමට ලබාදීමට සමත් විය.ඉන්දීය පි‍්‍රමියර් ලීග් ඕවර විස්සයි/20 තරගාවලියේ දෙවැනි තරගය ලෙස කල්කටා නුවර ඊඩ්න් ගාර්ඩ්න් නුවර පැවැති මේ තරගය වර්ෂාව හේතුවෙන් එක් පිලකට ඕවර 12කට බැගින් සීමා කෙරිණි.පළමුව පන්දුවට පහරදුන් කල්කටා පිල ඕවර 12 අවසානයේ කඩුලු 9කට ලකුණු 97ක් රැස්කළ අතර දිල්ලි පිලට ජයග්‍රහණය අත්වූයේ ඕවර 11.1 කදීය.කල්කටා පිල - 97/9 (ඕවර 12)ලක්‍ෂ්මි ෂුක්ලා 26 (මෝර්නි මෝකල් 18/3, උමේෂ් යාදෙව් 9/2, වැන්ඩර් මර්වි 28/2)දිල්ලි පිල - 100/2 (ඕවර 11.1)ඉර්ෆාන් පතාන් නොදැවී 42, ඒරන් ෆින්ච් 30, විරේන්දර් ෂෙවාග් 20.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=s1204076</link>
    <topic>විජේසූරිය - ධම්මිකාරච්චිබර එසැවීමෙන් රන් පදක්කම් දිනති</topic>
    <author>ආරියවංශ ජයවීර මහනුවර විශේෂ</author>
    <content>නේපාලයේ කත්මණ්ඩු නගරයේ පැවැති පළමුවන දකුණු ආසියානු බර ඉසිලීමේ තරගයේදී යුද හමුදාවේ සී. එස්. සංගීත් ප්‍රියන්ත විජේසූරිය කි. ග්‍රෑ. 56 බර පන්තියේ ඉසව්වේදී කි. ග්‍රෑ. 232ක බරක් ඔසවමින් රන් පදක්කමක් දිනා ගැනීමට සමත්විය.එම තරගයේදීම කාන්තා බර ඉසිලීමේ ඉසව්වේදී ගුවන් හමුදාවේ එම්. එම්. ධම්මිකාරච්චි කි. ග්‍රෑ. 75 ට වැඩි බර පන්තියේ ඉසව්වේදී කි. ග්‍රෑ. 158ක් ඔසවා ශ්‍රී ලංකා වාර්තා 2 ක්ද බිඳ හෙලමින් රන් පදක්කමක් දිනා ගත්තාය.එම තරගයේදීම ගුවන් හමුදාවේ ආර්. එම්. ආර්. ආර්. සමරසේකර කි. ග්‍රෑ. 96 බර පන්තියේ ඉසව්වේදී කි. ග්‍රෑ. 269 ක් ඔසවා රිදී පදක්කම හිමිකර ගත්තේය.මේ ක්‍රීඩක ක්‍රීඩිකාවන් මහනුවර තරුණ ක්‍රිස්තියානි සංගමයේ බර ඉසිලීම් පුහුණුකරු අතුල විජේවික්‍රම මහතා යටතේ පුහුණුවීම් කටයුතු කර ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=s1204077</link>
    <topic>බන්දුල ගුණවර්ධන අභියෝගතා බාලිකා ක්‍රිකට් අද සහ හෙට</topic>
    <author>මහරගම විශේෂ වේහැල්ලේ පියතිලක</author>
    <content>අධ්‍යාපන ඇමැති බන්දුල ගුණවර්ධන අභියෝගතා කුසලානය සඳහා අන්තර් පළාත් බාලිකා ක්‍රිකට් (ලෙදර්) තරගාවලියක් අද (7) සහ හෙට (8) දෙදින මහරගම මැදි විදුහල් ක්‍රීඩාංගණයේදී පැවැත්වේ.මහරගම මැදි විදුහල් ක්‍රිකට් සංගමය මේ තරගාවලිය සංවිධානය කරනු ලබයි.තරගාවලිය කොටස් දෙකකින් යුක්ත වේ. ඒ කොළඹ දිස්ත්‍රික් පාසල් බාලක ක්‍රිකට් තරගාවලිය සහ අන්තර් පළාත් බාලිකා ක්‍රිකට් තරගාවලිය එම කොටස් දෙකයි.සියලුම තරග ඕවර් 20 කට සීමා වේ. කොළඹ දිස්ත්‍රික් බාලක තරගාවලියට මහරගම මැදි විදුහල, පිළියන්දල පිලිප් ආටිගල විදුහල, කොට්ටාව ධර්මපාල විදුහල, පිටිපන මහින්ද රාජපක්ෂ විදුහල, කොළඹ ඉසිපතන විදුහල බාලක තරගාවලියට ඉදිරිපත් වී සිටිති.අන්තර් පළාත් බාලිකා තරගය සඳහා කොළඹ ගෝතමී බාලිකා, රත්නපුර සුමන බාලිකා, මහනුවර මහමායා බාලිකා, ඌව පල්වත්ත මහ විදුහල හලාවත විජය කටුපොත විදුහල සහ මන්නාරම (නැගෙනහිර දිස්ත්‍රික් කණ්ඩායම බාලිකා තරගාවලියට ඉදිරිපත් වී සිටිති.හෙට (8) පස්වරු 4 ට අධ්‍යාපන ඇමැති බන්දුල ගුණවර්ධන මහතාගේ ප්‍රධානත්වයෙන් ජය සංකේත ප්‍රදානය සිදු කෙරේ.තරගාවලි දෙකේදීම දක්ෂතම පිතිකරු පන්දු යවන්නා සහ දක්ෂතම ක්‍රීඩකයා යන අංශ සඳහා විශේෂ ත්‍යාග පිරිනැමීමට නියමිතය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=s1204078</link>
    <topic>සීත කඳුකරයේ රන් සටන ජය පරාජයක් නෑ</topic>
    <author>හැටන් සමූහ චන්දන ජයවීර</author>
    <content>සිත කඳුකරයේ රන් සටන ලෙසින් හදුන්වන,නුවරඑළිය දිස්ත්‍රික්කයේ පාසල් දෙකක් අතර මෙන්ම සිංහල හා දෙමළ මාධ්‍ය පාසල් දෙකක් අතර මෙරට පවත්වන එකම මහා ක්‍රිකටි තරගය වූ හැටන් ශ්‍රි පාද විද්‍යාලය හා හයිලන්ඩ් විද්‍යාලය අතර 13 වැනි වතාවට පැවැත්වු ක්‍රිකටි තරගය ජය පරාජයකින් තොරව අවසන්විය.පසුගියදා දික්ඔය ඩි.එම්.සි.සි. ක්‍රිඩාංගනයේදි තරගය පැවැත්විණි තරග ඉතිහාසයේ එක් තරගයක් හයිලන්ඩ් විද්‍යාලය විසින්ද තරග දෙකක් ශ්‍රිපාද විද්‍යාලය විසින්ද ජයග්‍රහනය කර තිබේ. තරග 10ක් ජය පරාජයන් තොරව අවසන් වී ඇත.මෙම තරගයේ කාසිය වාසිය දිනාගත් හයිලන්ඩ් විද්‍යාලය මුලින්ම පන්දුවට පහර දි සියළු ක්‍රිඩකයින් දැවි ලකුණු 151ක් ලබාගත්තේය.  පිළිතුරු ඉනිම ක්‍රිඩා කල ශ්‍රිපාද විද්‍යාලය ලබාගත් ලකුණු සංඛ්‍යාව 148කි.දෙවැනි ඉනිම සදහා හයිලන්ඩ් විද්‍යාලය පන්දුවට පහරදෙමින් කඩුළු 3 ට ලකුණු 47 ලබා සිටියදි වර්ෂාව ඇද වැටිම නිසා තරගය නතර කිරිමට සිදුවිය.හොදම පන්දු යවන්නා මිලාන් - හයිලන්ඩ් විද්‍යාලය,හොදම පන්දු රකින්නා -ආසිරි සම්පත් ශ්‍රි පාද විද්‍යාලය,හොදම පිතිකරු නිලාර් -හයිලන්ඩ් විද්‍යාලය තරගයේ වීරයා ලක්මන් -හයිලන්ඩ් විද්‍යාලය.ජය සංකේත ප්‍රදානය කිරිමේ අවස්ථාව ශ්‍රිපාද විද්‍යාලයේ විදුහල්පති උපාලි තිලක රත්න,හයිලන්ඩි විද්‍යාලයේ විදුහල්පති එස්.විජෙසිංහ මහත්වරුන්ගේ ප්‍රධානත්වයෙන් පැවැත්විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=f1204071</link>
    <topic>රට නව සංවර්ධන ගමනකට යොමුවෙලා</topic>
    <author>සටහන ඩබ්.කේ.ප්‍රසාද් මංජු</author>
    <content>2010 වසරේ පැවැති මහ මැතිවරණයෙන් සුවිශේෂී ජයක් අත්කර ගත් එක්සත් ජනතා නිදහස් සන්ධාන ආණ්ඩුව බලයට පත් වී වසර දෙකක් සපිරීම නිමිති කර‍‍ගෙන ඉදිකිරීම් , ඉංජිනේරු සේවා , නිවාස හා පොදු පහසුකම් අමාත්‍ය විමල් වීරවංශ මහතා සිය අමාත්‍යංශය යටතේ ක්‍රියාත්මක ජන සෙවණ වැඩසටහනත් ඊට සමගාමීව යන සෙසු සේවාවනුත් පිළිබඳ දිනමිණ සමඟ කළ සාකච්ඡාවකි මේ.* මෙතෙක් ඉලක්ක සපුරමින් ඉදිරියට ඇදෙන ජන සෙවණ ව්‍යාපෘතියෙහි නව වසරේ ඉලක්ක පිළිබඳ කතා කළොත්?වසර 30කට අධික කාලයක් තිස්සේ පැවැති ත්‍රස්තවාදය මුළුමනින්ම අවසන් කිරීමෙන් අනතුරුව රට නව සංවර්ධන මාවතකට ගෙනයෑමට ජනාධිපති මහින්ද රාජපක්ෂ මැතිතුමා ගේ නායකත්වය යටතේ ක්‍රියාත්මක වැඩපිළිවෙළ මහින්ද චින්තන ඉදිරි දැක්මයි. ඒ යටතේ නිවාස නොමැති සෑම පවුලකටම නිවාස ලබා දීමේ අරමුණෙන් ජනසෙවණ නිවාස දස ලක්ෂයේ නිවාස හා ජනාවාස සංවර්ධන මෙහෙයුම රට පුරා සාර්ථක ලෙස ක්‍රියාත්මක වෙනවා.ජනාධිපතිතුමා ගේ නායකත්වය යටතේ ක්‍රියාත්මක වන මෙම වැඩසටහන මඟින් 2011 වසර තුළ දී නිවාස 35,000කට අධික සංඛ්‍යාවක් ඉදිකිරීමට මැදිහත් වුණා. 2012 වසරේ නිවාස ඉලක්කය නිවාස 50,000යි. එම නිසා රටක සංවර්ධනය වෙනුවෙන් නිවාස හා ජනාවාස සංවර්ධනය මඟින් කළ හැකි දේ බොහෝයි.* ජන සෙවණ අඩු ආදායම් ලාභීන්ට තවත් සහන රැසක් ලබා දෙන ව්‍යාපෘතියක්. ඒ පිළිබඳ කතා කළොත් ?උතුරු නැඟෙනහිර ඇතුළු මුළු රටපුරා ජනසෙවණ නිවාස වැඩසටහන ක්‍රියාත්මක වන්නේ මහින්ද චින්තන ඉදිරි දැක්මෙහි එක් වගන්තියක් ද මල්ඵල ගන්වමින්. “මේ රටේ නිවාස නොමැති සෑම පවුලකටම නිවාස ලබාදෙනවා.” යනුවෙන් ජනාධිපතිතුමා “මහින්ද චින්තන ඉදිරි දැක්ම” යන වැඩසටහන මඟින් මේ රටට පොරොන්දුවක් ලබා දුන්නා. මේ වන විට එම පොරොන්දුව සාර්ථක ලෙසින් මල්ඵල ගැන් වී තිබෙනවා.අඩු පොලිය මත අවම කොන්දේසි යටතේ ජනසෙවණ රාජ්‍ය සේවක උපහාර ඇතුළු ණය ආධාර වැඩසටහන් රැසක් මේ වන විට රටපුරා ක්‍රියාත්මක යි. 'විසිරි ණය' වැඩසටහන, කිසිදු වත්කමක් නොමැති අඩු ආදායම්ලාභී පවුල්වලට පමණක් නිවාස ණය ආධාර ලබාදීම, ජනසෙවණ මධ්‍යම පාන්තික නිවාස ව්‍යාපෘති, ජනසෙවණ ,සසුනට සෙවණ. ජනසෙවණ උපහාර ඇතුළු ජනසෙවණ නිවාස වැඩසටහන් රාශියක් රට පුරා ක්‍රියාත්මකයි. අන්ත අසරණ පවුල්වලට හා රට වෙනුවෙන් යම් වැඩකොටසක් ඉටු කළ නිවාසයක් නොමැති පුද්ගලයින්ට ද කිසිදු මුදලක් අය නොකර ජනසෙවණ කැපකරු නිවාස වැඩසටහන ද ක්‍රියාත්මක යි.* කොළඹ නගරයේ රජයට අයත් මහල් නිවාස සංකීර්ණවල වැසියන් මෙවර සිංහල, දෙමළ අලුත් අවුරුද්ද සමරන්නේ සුවිශේෂී අවස්ථාවක් උදාකර ගනිමින්. එම සුවිශේෂී අවස්ථාව කුමක්ද?මුළුමනින්ම ත්‍රස්තවාදය පරාජය කර රට නව සංවර්ධන ගමනක් ආරම්භ කර තිබෙන මේ අවස්ථාවේ දී කොළඹ නගරයේ රජයට අයත් මහල් නිවාස වැසියෝ අලුත් ජීවිතයක් ආරම්භ කිරීමට මේ දිනවල සැරසෙනවා. වසර 30කට අධික කාලයක් තිස්සේ පැවැති ත්‍රස්තවාදය මුළුමනින්ම අවසන් කිරීම තුළින් රටේ සංවර්ධනයට ප්‍රතිලාභ රැසක් හිමි වී තිබෙන බව අමුතුවෙන් කිවයුතු නොවේ. වසර 30කට අධික කාලයක් තිස්සේ පැවති යුද්ධය අවසන් වුවද වසර 40කට අධික කාලයක් තිස්සේ කිසිදු පුළුල් ප්‍රතිසංස්කරණයකට ලක් නො කරන ලද රජයේ මහල් නිවාස සංකීර්ණ වසර 40කට පසුව ප්‍රථම වරට පුළුල් ප්‍රතිසංස්කරණයකට ලක් කිරීම හේතුවෙන් මහල් නිවාසවල වැසියන් ගේ ජීවිත අලුත්වීමට පටන්ගෙන තිබෙනවා.* පසුගිය සමයේ මහල් නිවාස වැසියන්ගෙන් නොයෙකුත් අඳෝනා නැ‍ඟෙන්නට වුණා. අද තත්ත්වය ඊට හාත්පසින්ම වෙනස් නේද?මෙවැනි නිවාස වැඩසටහන් රාශියක් ක්‍රියාත්මක කළ ද ජාතික නිවාස සංවර්ධන අධිකාරියට අයත් කොළඹ නගරයේ මහල් නිවාස බොහෝමයක් පැවැතියේ ඉතා අබලන් තත්ත්වයක යි. මහල් නිවාස වැසියන් තම පදිංචි ස්ථාන අලුත්වැඩියා කර දෙන ලෙස පසුගිය කාලවල දී කෙතරම් ඉල්ලීම් කළ ද කිසිවකුගෙන් එයට නිසි ප්‍රතිචාර හිමිවූයේ නැහැ. මහල් නිවාස අලුත්වැඩියා කිරීමට රුපියල් මිලියන ගණනක් යන නිසා ඉදිකිරීම්, ඉංජිනේරු සේවා නිවාස හා පොදු පහසුකම් අමාත්‍යංශය අදාළ බලධාරීන්ට උපදෙස් ලබා දුන්නේ මහල් නිවාස කඩිනමින් ප්‍රතිසංස්කරණය කර දෙන ලෙසයි.අමාත්‍යාංශයේ වැඩ බාර ගැනීමෙන් අනතුරුව මම ජනසෙවණ නිවාස දස ලක්ෂයේ සංවර්ධන මෙහෙයුම රටට ඉදිරිපත් කළා. එ පමණක් නොව මහල් නිවාසවලට ගොස් ජනතාව ගේ ගැටලුවලට විසඳුම් ලබාදීම සඳහා මහල් නිවාස ගණනාවක ඇමති විශේෂ ජංගම සේවා පැවැත්වූවා. එහිදී මහල් නිවාස පරීක්ෂණයට ලක් කරමින් නිවාසවල පදිංචිකරුවන් සමඟ ද සාකච්ඡා කළා. එහිදී බොහෝ දෙනකු ඉල්ලා සිටියේ දැඩි ලෙස අබලන් වී ජරාවාස වී තිබෙන මහල් නිවාස කඩිනමින් ප්‍රතිසංස්කරණය කර දෙන ලෙසයි.ඇතැම් මහල් නිවාස කඩා වැටීමට ආසන්න තත්ත්වයක පැවැතියා . එපමණක් නොව බොහෝ මහල් නිවාසවල ජල නළ බිත්ති ඇතුළු තවත් අංග රැසක් අනිවාර්යෙන්ම ප්‍රතිසංස්කරණය කළ යුතුව තිබුණා. මහල් නිවාසවල ඇතැම් ප්‍රදේශ ඩෙංගු මදුරුවන්ගේ රජදහන් බවට පත්ව තිබුණා. තවත් මහල් නිවාසවල අභ්‍යන්තර මාර්ග ඇතුළු පොදු පහසුකම් වගේම යටිතල පහසුකම් පැවතියේ ඉතා අවම මට්ටමක යි. මේ සඳහා ජනාධිපතිතුමා ගේ උපදෙස් පරිදි කොළඹ මහල් නිවාස පිළිසකර කිරීම සඳහා පමණක් විශේෂ වැඩසටහනක් ආරම්භ කළා.“ජන සෙවණ නඟමු පුරවර” නමින් මෙම වැඩසටහන නම් කෙරුණා. මේ යටතේ කොළඹ නගරයේ ඇති ජාතික නිවාස සංවර්ධන අධිකාරියට අයත් මහල් නිවාස පිළිසකර කිරීමට පියවර ගැනුණා. එහි ප්‍රතිඵලයක් වශයෙන් බොරැල්ල සර්පන්ටයින්, මොරටුව සොයිසාපුර හා මාළිගාවත්ත යන මහල් නිවාස ඇතුළු ජාතික නිවාස සංවර්ධන අධිකාරියට අයත් මහල් නිවාස පිළිසකර කිරීමේ කටයුතු සාර්ථකව ක්‍රියාත්මක කෙරෙනවා. සියලු අඩුපාඩු සකස්කර මහල් නිවාසවල තීන්ත ආලේප කර තිබීම තුළින් මෙම මහල් නිවාසවලට අලුත් දවසක් උදා වී තිබෙනවා.එම නිසා මහල් නිවාස සමඟම මහල් නිවාස සංකීර්ණවල වැසියන්ගේ ජීවිත ද අලුත් වෙන්නට පටන්ගෙන තිබෙනවා. බොහෝ දෙනකු ප්‍රකාශ කළේ මහල් නිවාසවල අලුතෙන් පදිංචි වූ බවක් තමන්ගේ හදවත්වලට දැනෙන බවයි.* දශක ගණනාවකට පසු නවීකරණය කළ මහල් නිවාස සදහා වූ වැය ශීර්ෂ පිළිබද සදහනක් කළොත්?රුපියල් මිලියන 25ක මුදලක් වැයකරමින් බොරැල්ල සර්පන්ටයින් මහල් නිවාස සංකීර්ණය මෙසේ පුළුල් ප්‍රතිසංස්කරණයට ලක් වූයේ වසර 45කට පසුවීම තවත් විශේෂත්වයක්. පවුල් 352ක් වෙසෙන මෙම මහල් නිවාස සංකීර්ණයේ 1500කට අධික පිරිසක් ජීවත් වෙනවා. කඩිනමින් පුළුල් ප්‍රතිසංස්කරණයකට ලක්කරන ලද බොරැල්ල සර්පන්ටයින් මහල් නිවාස සංකීර්ණය පසුගිය වසරේ දෙසැම්බර් 31 වෙනිදා ජනතා අයිතියට පත් කෙරිණ.සහාධිපත්‍ය කළමනාකරණ අධිකාරිය මඟින් මෙම මහල් නිවාස සංකීර්ණයේ අඩුපාඩු සොයා බලයි. මේ කටයුතු සඳහා කොළඹ දිස්ත්‍රික් පාර්ලිමේන්තු මන්ත්‍රී තිලංග සුමතිපාල මහතාගේ සහයෝගය ද හිමි වුණා.මෙලෙස කඩිනම් ප්‍රතිසංස්කරණයට ලක් වී වැඩ අවසන් කිරීමට ආසන්න තත්ත්වයේ මහල් නිවාස සංකීර්ණය වශයෙන් මොරටුව සොයිසාපුර මහල් නිවාස සංකීර්ණය හැඳීන්විය හැකියි. 1969 ඉදිකරන ලද මෙය පුළුල් ප්‍රතිසංස්කරණයකට ලක් කෙරෙන්නේ වසර 42කට පසුවයි.මේ සඳහා වැයකෙරෙන මුදල රුපියල් මිලියන 147ක්. මෙහි ගොඩනැඟිලි 109 ක තිබෙන නිවාස සංඛ්‍යාව 1922 ක්. පවුල් 2000කට ආසන්න සංඛ්‍යාවක් ජීවත්වන මොරටුව සොයිසාපුර මහල් නිවාස සංකීර්ණයේ 12000කට ආසන්න පිරිසක් ජීවත් වනවා . ප්‍රතිසංස්කරණය කරන ලද මොරටුව සොයිසාපුර මහල් නිවාස සංකීර්ණය ළඟදී ම ජනතා අයිතියට පත්කිරීමට නියමිතයි.මාළිගාවත්ත මහල් නිවාස සංකීර්ණයේ ඉදිකිරීම් ආරම්භකර ඇත්තේ 1973 වසරේදීයි. මේ වන විට එයට වසර 39කි. මෙහි ගොඩනැඟිලි 86ක නිවාස ඒකක 1512ක් ඇති අතර පවුල් 1700ක් පමණ ජීවත් වෙනවා.මෙය මුළුමනින්ම පිළිසකර කිරීම සඳහා වෙන්කරන ලද මුදල රුපියල් මිලියන 167ක්. ජාතික නිවාස සංවර්ධන අධිකාරියේ උපදෙස් පරිදි මෙම ප්‍රතිසංස්කරණ කටයුතු සිදුකරනු ලබන්නේ ශ්‍රී ලංකා රාජ්‍ය ඉංජිනේරු සංස්ථාව මඟින්. මෙම ප්‍රතිසංස්කරණ කටයුතු හේතුවෙන් මුළු මාලිගාවත්ත ප්‍රදේශයම යළි පිබිදීමකට ලක්වී තිබෙනවා. මෙම මහල් නිවාස සංකීර්ණය ද ප්‍රතිසංස්කරණය කිරීමෙන් පසුව ළඟදී ම ජනතා අයිතියට පත් කෙරෙනු ඇති. වසර ගණනාවකට පසුව මෙම ප්‍රතිසංස්කරණ හේතුවෙන් මුළු කොළඹ නගරයම ඒකාලෝක වී තිබෙනවා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=f1204072</link>
    <topic/>
    <author/>
    <content>අප වසර 30 ක් තිස්සේ ත්‍රස්තවාදයෙන් බැට කෑ රටකි. වසර 30 ක යුද්ධය ජය ගැනීමට රජය ගත් ක්‍රියාමාර්ග හේතුවෙන් අද රට තුළ තිබෙන සාමකාමී සහජීවනාත්මක පරිසරය හා යුද්ධය පැවැති සමය සැසඳීය යුතුය. නමුත් අද බොහෝ දෙනෙකුට මේ රටේ ත්‍රස්තවාදයක් තිබුණා ද කියාවත් මතකයක් නැත.ත්‍රස්තවාදය විසින් අපට අහිමි කළ දෑ බොහෝය. එමඟින් අපගේ උතුම් නිදහස නැති වය. දැයේ ප්‍රෞඪ ජාතික අභිමානය නැති විය. ආර්ථික නිදහස නැති විය. ලෝකයේ සෙසු රටවල් ඉදිරියට ගමන් කරද්දී අපට රටක් වශයෙන් ආපසු ගමන් කරන්නට සිදු විය. එම නිසාම ලෝකයා ඉදිරියේ ණය ඉල්ලා වැඳ වැටෙන රටක් බවට අපව පත් කිරීමට ත්‍රස්තවාදයට හැකි විය.ත්‍රස්තවාදයට උඩගෙඩි දුන් බොහෝ රටවල් ජාත්‍යන්තර සංවිධාන ත්‍රස්තවාදය පෝෂණය කිරීමට උපදෙස් දුන්නා විනා රටෙහි ඉදිරි ගමනට හෝ පැවත්මට කළ දෙයක් නොවීය. වරින් වර බලයට පැමිණි ඇතැම් නායකයෝ ද මෙම උගුලට හසුව, තමන් ජාත්‍යන්තරය තුළ ඔවුන්ගේ උපදෙස් නොපිළිපැද්දොත් තමන්ට ලැබෙන ආර්ථික වාසි නොලැබේදෝහෝයි යන බියෙන් ත්‍රස්තවාදයට රිසි සේ මහා වෘක්ෂයක් සේ වැඩී රටම ගිල ගන්නා තෙක් ඉවසා සිටීමට සිදුවිය.එහෙත් 2005 පැවැති ජනාධිපතිවරණයෙන් මේ රටේ ජනාධිපතිවරයා වශයෙන් ජනතාව තෝරා පත් කර ගත් ජනාධිපති මහින්ද රාජපක්ෂ මහතා ලබාදුන් අනභිභවනීය නායකත්වය හේතුවෙන් වසර 30 ක් තුළ පැවැති යුද බිය සමාජයෙන් තුරන් විය.මට මතක හැටියට ත්‍රස්තවාදයට අප රට ගොදුරුව සිටි අවදියේ ජාතික ගීය වාදනය වන විට හෝ ජාතික ධජය ඔසවන විට මේ රටේ බොහෝ දෙනෙක් කොන්ද කෙළින් තබා සිටීමට හෝ අඩු තරමින් ජාතික ගීය සෙමින් හෝ මිමිණීමටවත් කටයුතු නොකරන තරමට පරාධීනව හා උකටලී ව සිටියහ.ජාතික ගීයට හා ජාතික ධජයට යළි ප්‍රාණය එක් කළේ ජනාධිපති මහින්ද රාජපක්ෂ මහතාගේ නායකත්වය විසිනි. රට ජාතිය හා ආගම කෙරෙහි තිබෙන අතිමහත් ඇල්ම හා ලෙංගතුකමත්, සියලු ආගම් හා ජාතීන් පිළිබඳ පවත්නා සමානාත්මතාවත්, උපේක්ෂාසහගත බව මෙන්ම එතුමා සතු ඉවසීමත්, සාර්ථක නායකයෙක් පිළිබඳව ඇති හොඳම නිදසුන් වේ යැයි සිතමු.ගමේකම, මගේකම කර ගත් අපේ නායකයා යැයි කටපුරා කිවහැකි වීම එතුමා ඡන්මයෙන් ලද භාග්‍යයක් යැයි මම සිතමි.දකින කවුරුත් වුවත්, එතුමා සමඟ කතා කරන කුඩා දරුවාගේ පටන් වැඩුණු මිනිසා දක්වා ඕනෑම තරාතිරමකම පුද්ගලයෙක් වුවත් එතුමාට ආදරය කිරීම, කලාතුරකින් පහළ වන නායකයෙක් සතු ව පවතින ලක්ෂණ වේ.අද අපේ රට ත්‍රස්තවාදය අවසන් කළ රටකි. ලෝකයේ තිබෙන රටවල්වලින් බහුතරයක් මේ වන විටත් ත්‍රස්තවාදයෙන් බැට කමින් සිටිති. කිසිදු රටක් ත්‍රස්තවාදයට එරෙහිව සටන් කොට ජයගෙන නැත.ත්‍රස්තවාදය අවසන් කිරීමට යැයි මහලොකුවට කියාපාමින් අමෙරිකා එක්සත් ජනපදය ප්‍රමුඛ රටවල් ඉරාකයට, ඇෆ්ගනිස්ථානයට හා ලිබියාවට එරෙහිව පියවර ගත්තත් එම රටවල්වල අද දවසින් දවස ත්‍රස්තවාදය ලියලමින් පෙරටත් වඩා දරුණු තත්ත්වයට පත් ඇත.නමුත් අද අපේ රට උතුරේ සිට දකුණටත්, නැගෙනහිර සිට බටහිරටත් මුළුමනින්ම සාමය උදා වූ රටකි. මේ අයුරින් දීර්ඝ කාලයක් ත්‍රස්තවාදයෙන් බැට කමින් සිට ඉන් නිදහස් ව සාමය ස්ථාපිත වූ රටක් ලෝකයේ ඇතැයි සිතිය නොහැකිය.අද අප අබියස තිබෙන්නේ පිබිදෙන රටකි. උදෑසන පායන නැවුම් හිරු මෙන් නවමු හැඟුම් මත පිබිදෙන අභිමානවත් ශ්‍රී ලාංකි ජාතියකි. දැයට අහිමි කර තිබු ජාතියේ අභිමානය නැවතත් අපට ලබා දීම පිළිබඳ ජනාධිපති මහින්ද රාජපක්ෂ මහතාට අප හැමෝම කෘතගුණ දැක්විය යුතු වෙමු.ඉතිහාසය නැවත නැවතත් සිදුවේය යන්න සිහිපත් කරමින් නැවතත් මේ රටට ත්‍රස්තවාදය හිස එසවීමට ඉඩ සැලැස්වීමට යම් යම් බලවේග මේ වන විටත් කැස කවමින් සිටින බව අප දන්නා කරුණකි.මානව හිමිකම් කඩ කළැයි චෝදනා නගමින් ඇතැම් රටවල් අප දෙසට ඇඟිල්ල දිගු කරන්නේ අප රට නැවතත් අධිරාජ්‍යවාදීන්ගේ යටත් විජිතයක් බවට පත් කිරීමට උත්සාහ කරමින් ය. මේ නිසා රාජ්‍ය තාන්ත්‍රිකභාවයෙන් හා වඩාත් විචක්ෂණශීලීව මෙම කුමන්ත්‍රණය පරාජය කිරීමට අප කටයුතු කළ යුතුය. ජිනීවා හි මානව හිමිකම් කවුන්සිලය හරහා මානව හිමිකම් කඩ කළැයි චෝදනා එල්ල කරමින් එක් රටක පිහිටෙන් අමෙරිකාවේ යෝජනාව ජයග්‍රහණය කළද, එය යථාර්ථයක් නොවන බව අද ලෝකයටම වැටහී ගොස් හමාරය.මුහුදෙන් එතෙර සිටින කොටි ත්‍රස්ත නියෝජිතයන් කිහිප දෙනෙකුගේ ඕනෑ එපාකම් මත අනුව යමින් ගෙන ආ යෝජනාව සම්මත කර ගැනීමට පෙර අප රට තුළ ද ඇතැම් පිරිස් අරාබි වසන්තය මොඩලයේ උද්ඝෝෂණ රැල්ලක් නිර්මාණය කිරීමට උත්සාහ දැරීය. පොලිසිවලට පහර දෙමින්, ගල්මුල් ගසමින් හා එක දිගට උද්ඝෝෂණ රැල්ලක් ගෙන එමින් ඔවුන් උත්සාහ කළේ අධිරාජ්‍යවාදීන්ට නැවතත් මේ රටට ඇතුල්වීමට ඉඩ සැලැස්වීමටයි. අධිරාජ්‍යවාදීන් බොහෝ විට කළේ යුද්ධය.ත්‍රස්තවාදය හා මානව හිමිකම් මුවාවෙන් එම රටවල්වලට ඇතුල් වී එම රටවල් දෙකට තුනට කැඩීමය. සුඩානය නමැති රට උතුරු හා දකුණු වශයෙන් දෙකට ද, ඇෆ්ගනිස්ථානය රටවල් තුනකට ද, ඉරාකය රටවල් දෙකක් වශයෙන් කඩා බිඳ දැමීමට කටයුතු කිරීමට අධිරාජ්‍යවාදීන්ට හැකි වූයේ එම රටවල්වල ජනතාවම විදී බසිමින් රටේ රජයට එරෙහිව කටයුතු කළ නිසාය. එහි ආදීනව අද එම රටවල ජනතාවම විඳිමින් සිටිති. අපේ රට තුළ ද එවැනි තත්ත්වයක් ඇති කිරීමට සමහර දේශපාලන පක්ෂ හා නායකයන් මෙන්ම රාජ්‍ය නොවන සංවිධාන ද කටයුතු කළත් මේ රටේ ජනතාව එම කුමන්ත්‍රණවලට හසු නොවීය.රට තුළ උද්ඝෝෂණ හා කැරළි මහජන නොසන්සුන්තාවලින් අවසානයේ සිදුවන්නේ නැවත වරක් අධිරාජ්‍යවාදීන්ට මේ රට ආක්‍රමණය කිරීමට ඉඩ සැලසීම බව ජනතාව අවබෝධ කර ගෙන සිටියහ. එම නිසා දහස් ගණනින් මහජනතාව විදී බැස මානව අයිතිවාසිකම් කවුන්සිලය හරහා ගෙන ඒමට උත්සාහ කළ කුමන්ත්‍රණය පරාජය කිරීමට ජනතාව කටයුතු කිරීම නිසා කුමන්ත්‍රණකාරීන්ගේ වැඩපිළිවෙළ ලත් තැනම ලොප් කිරීමට හැකි විය.අද අපිට තිබෙන එකම අභියෝගය වන්නේ මේ රට සංවර්ධනය කිරීමේ අභියෝගයයි. ත්‍රස්තවාදයෙන් නිදහස් කර ගත් රට ආර්ථික වශයෙන් සංවර්ධනය කිරීමයි. ජනතාවට සැබෑ ආර්ථික නිදහස උදාකරදීමයි. මහගම සේකර වියතාණන් ගේ නිර්මාණයක ඇතුළත් කර තිබූ අදහසක් මගේ මතකයට නැඟේ.”පටු අදහස් තම පවුරින් ලෝකය කැබලිවලට නොබැඳි - ඥානය නිවහල් වී බියෙන් තොරව හිස කෙළින් තබාගෙන - සිටිනට හැකි කොහිදෝ එහෙව් නිදහසේ ස්වර්ග රාජ්‍යයට – මාගේ දේශය අවදි කරනු මැන පියාණනේ.”නිදහස වූ කලි ස්වර්ග රාජ්‍යයටත් වඩා අගනේය. නිදහස අහිමි වී සිටි රටකට යළිත් නිදහසේ අභිමානය දායාද කළ අපේ ජාතියේ පියාණන් ජනාධිපති මහින්ද රාජපක්ෂ මහතාය.දෙවන වසර සපුරණ ජනාධිපතිතුමාගේ රජය ඉදිරි කාලය තුළ තවදුරටත් මහජන සේවය සඳහා කැප වූ රජයක් ලෙසත්, මේ රටේ බහුජන හිතසුව පිණිස කටයුතු කරන රජයක් ලෙස ම කටයුතු කරන බව ප්‍රකාශ කරමි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=f1204073</link>
    <topic/>
    <author>සාකච්ඡා කළේ ජයසිරි මුණසිංහ</author>
    <content>ගමත්, ගමේ ජනතාවත් දියුණුවට පත් කිරීම සඳහා වැඩිම මුදලක් වැය කළ නිදහස් ශ්‍රී ලංකාවේ එකම ආණ්ඩුව වත්මන් ආණ්ඩුව බව ආර්ථික සංවර්ධන ඇමැති බැසිල් රාජපක්‍ෂ මහතා අවධාරණය කෙළේ ය. ඓතිහාසික සියනෑ පුරවරයෙන්, එක්සත් ජනතා නිදහස් සන්ධානය නියෝජනය කරමින් මැති සබයට පිවිසීමේ සටනට එක්ව, “වැඩිම මනාප ලාභියා” ලෙස වාර්තා තබමින් මීට දෙවසරකට පෙර හත් වැනි පාර්ලිමේන්තුවට තේරී පත් වූ බැසිල් රාජපක්‍ෂ මහතා, ගත වූ කාලපරිච්ඡේදයේ රට සංවර්ධනය වූ ආකාරය පිළිබඳ අප සමඟ කළ විග්‍රහයයි මේ.* මේ රටේ හත් වැනි මැති සභා මැතිවරණයට ඉදිරිපත් වී වැඩිම මනාප ලාභියා ලෙස වාර්තා තබමින් ඔබ පාර්ලිමේන්තුවට පිවිස මේ වන විට වසර දෙකක් ගත වෙනවා. මේ කාලසීමාව පිළිබඳ ඔබගේ තක්සේරුව කුමක් ද?ඉතාම වැදගත් ම කරුණ තමයි, මේ ගත වූ කාලසීමාව තරම් මේ රටේ ජනතාවට, තමන්ගේ ආර්ථික, සාමාජීය, අංශවල දියුණුවට වැඩ කළ වෙනත් කාල සීමාවක් නොමැතිවීම. අපට මෙය ඉතාම වගකීමෙන්, නොබියව කියන්නට පුළුවන්කම තිබෙනවා. ජනාධිපති මහින්ද රාජපක්‍ෂ මහතාගේ අභීත නායකත්වයෙන් මේ වන විට රටේ දැවැන්ත සංවර්ධනයක් සෑම අංශයකම සිදු වෙලා තිබෙනවා. තවදුරටත් සිදු වෙමින් පවතිනවා. එය සිදුවෙන්නට පටන් ගත්තේ හරියටම කිව්වොත් 2005 නොවැම්බර් 17 වැනිදායින් පස්සේයි. අපි ගණන් බැලීමක් කරනවා නම් එදා ඉඳලා මේ වෙනකම් බැලිය යුතුයි.* ජනාධිපති මහින්ද රාජපක්‍ෂ මහතාගේ නායකත්වයෙන් රටේ ඉදිරි ගමන ඇරැඹී මුල් දින පටන් මේ දක්වා වූ කාල සීමාව පිළිබඳ ඔබේ විග්‍රහය කෙබඳු ද?එදා සිට මේ දක්වා රටේ ගමන, ජනතාව ගේ දියුණුව ගැන කතා කිරීම කෙටියෙන් හරි කරන්නට පුළුවන් නම් තමයි ඉතාම වැදගත් වෙන්නේ. නැතිව වසරක, වසර දෙකක, තුනක කාලසීමාවකට සීමා වී කතාබහ කිරීම මඟින් නිවැරැදි විනිශ්චයක් සැබෑ විග්‍රහයක් කරන්නට අමාරුයි. වැඩ බොහෝමයක් ආණ්ඩුව ජනතාව වෙනුවෙන් ඉටුකළා. ඒ වාගේම ජනතාවට විශාල ප්‍රතිලාභ සහන ලැබුණා. ඒවා නෑ කියන්න බෑ. නමුත්? සමස්තයක් ලෙස රටේ ඉදිරි ගමන සැකැසීමට මුල් අඩිතාලම වැටුණේ 2005 න් පස්සේ යි.එදා ඔබ කිව්වා වාගේ මේ රටේ පස්වැනි විධායක ජනාධිපතිවරයා තෝරා පත් කර ගන්නා මැතිවරණයට මහින්ද රාජපක්ෂ මහතා ඉදිරිපත් වුණේ සාම්ප්‍රදායික අපේක්‍ෂකයෙක් හැටියට නොවෙයි. එතුමා තරගයට ආවේම ඉතාම විධිමත් රට නංවන වැඩපිළිවෙළක් ජනතාවට ඉදිරිපත් කරමිනුයි. එය මැතිවරණයක් වේලාවට ජනතාවට ලබාදෙන පොරොන්දු පත්‍රිකාවක් නොවෙයි. මැතිවරණ ජයග්‍රහණයෙන් පස්සේ මුල් දවසේ ඉඳලාම ක්‍රියාත්මක කරන ජාතික වැඩපිළිවෙළක් විදිහටයි එළිදැක්වේ.එය තමයි “මහින්ද චින්තන වැඩපිළිවෙළ”. එදා සිට අද දක්වාත් ක්‍රියාත්මක වන්නේ එහි හරය සහිත නොබිඳිණා වැඩපිළිවෙළක්.මෙන්න මේ “මහින්ද චින්තනයේත්”, වසර 2010 ඉදිරිපත් කළ “මහින්ද චින්තන ඉදිරි දැක්මේත්” දක්වා තිබූ කරුණු අද වන විට ඉටු වී තිබෙනවා ද? නැද්ද? විමසා බැලීමයි ඉතාම වැදගත් කරුණ වන්නේ. අපිට නොබියව කියන්නට පුළුවන් අපි කොයි මොහොතකවත් මේ වැඩපිළිවෙළින් පිටට පැන්නේ නැති බව. අපි යන්නේ “මහින්ද චින්තනයත්” සමඟයි. ජනතාව එය හොඳින්ම දන්නවා. ජනතාව මේ වැඩපිළිවෙළ ගැන නොබිඳිනා විශ්වාසයක් තබා තිබෙනවා.* වසර 2005ට පෙර රටේ පැවැති ආරක්‍ෂක, දේශපාලන, ආර්ථික තත්ත්වය පැහැදිලි කරන්න පුළුවන් ද?ඉතාම වැදගත් කරුණක් මතු කළේ. එදා අපේ රටේ පැවැති ආරක්‍ෂක තත්ත්වය ඉතාම භයානක යි. කොටි ත්‍රස්තවාදීන් ඉතාම ම්ලේච්ඡ, කුරිරු ප්‍රහාර එල්ල කළා. ලෝකයේ දරුණුතම ත්‍රස්තවාදීන් කණ්ඩායම ලෙසයි ඔවුන් නම් වෙලා සිටියේ. ඒ අයත් සමඟ සාම ගිවිසුමකටත් පිරිසක් එළැඹිලා සිටියා. ඒ සියලු තත්ත්වයන් රටත්, ජනතාවත් පීඩාවට පත් කර වන්නක් වුණා.ඒ වාගේ අවාසනාවන්ත පසුබිමක් මැදයි ජනාධිපතිතුමා සිය පළමු ධුර කාලය භාර ගන්නේ.එතුමා කියු පරිදි පළමු ධුර කාලයේ දීම ත්‍රස්තවාදයෙන් අපේ රට නිදහස් කර ගත්තා. එදා අපිට මතකයි එකම පවුලේ අම්මායි, තාත්තායි දරුවෝයි ගමනක් බිමනක් ගියා නම් එක වාහනයක ගියේ නෑ. ඒ පිරිස වෙන් වෙන්වයි ගමන් කළේ. ඒ තරමටම ජීවිත අවදානමක් තිබුණා. කොයි මොහොතේ බෝම්බ ප්‍රහාරයක්, මරාගෙන මැරෙන ප්‍රහාරයක් එල්ල වේදෝයි තැති ගැන්මෙන් රටේ ජනතාව ජීවත් වුණේ. ඒ තත්ත්වය අද නෑ.ඊට ඉඳුරාම වෙනස් වාතාවරණයක්, සාමකාමී පරිසරයක් රටේ ඇති කළේ ජනාධිපතිතුමායි. ඒක කාටවත් නෑ කියන්න බැරි කරුණක්.ඒ වාගේම මහා විනාශකාරී යුද්ධය මැදත් රටේ සංවර්ධනයට, ජනතා සුබසාධනයට හා ජාතික ආරක්‍ෂාව සහතික කිරීමට එක සමානව මුදල් වැය කළේ එතුමායි. කිසිම සංවර්ධනයක්, සුබසාධන වැඩපිළිවෙළක් කප්පාදු කළේ නෑ. “යුද්ධය” නිසා රටේ සංවර්ධනය සීමා කළේ නෑ. සුබසාධනය නතර කළේ නෑ.* මේ වන විට සාමකාමී, සංවර්ධනාභිමුඛ පරිසරයක් රටේ උදාවී තිබෙන්නේ. ඒ නිසා ලැබී ඇති අවස්ථාව නිසි ලෙස ප්‍රයෝජනයට ගැනීමක් සිදු වී ඇතැයි ඔබ සිතනවාද?ඔව්, කොටි ත්‍රස්තවාදය පරාජයට පත් කළායින් පස්සේ අපිට රටක් ලෙස ශීඝ්‍ර සංවර්ධනයක් ඇති කිරීමට අවස්ථාව ලැබුණා. දෙස් විදෙස්හි සිටින ආයෝජකයෝ රටට ගෙන්වා ගැනීමට අපි විශාල උත්සාහයක් දරනවා. ආයෝජකයෝ ගෙන්නා ගැනීමට රටේ සාමය පැවතීම වැදගත්. ඒවායේ මහා මාර්ග, විදුලිබල, සන්නිවේදන, වරාය, ගුවන්තොටුපළ, වැනි යටිතල පහසුකම් දියුණු කිරීමත් ඉතාම වැදගත්. ඒ අනුව ලංකා ඉතිහාසයේ කිසිම දවසක වැය නොකළ මුදල් ප්‍රමාණයක් අපි ගත වූ වසර හත තුළ රටේ ආර්ථික යටිතල පහසුකම් දියුණු කිරීමට වැය කළා.නාවික, ගුවන්, බලශක්ති, දැනුම හා වෙළෙඳ සහ පංච කේන්ද්‍රිය සංවර්ධනයක් හරහා ආසියාවේ ආශ්චර්යමත් රට බවට අපේ රට පත් කිරීමට අපි දැවැන්ත වැඩපිළිවෙළ ක්‍රියාත්මක කළා. ඒ අනුව රටේ සෑම නගරයක් ම, ගමක් ම යා කෙරෙන අධිවේගී මාර්ග, විදුලිබල, සන්නිවේදන අංශ වැඩපිළිවෙළ ක්‍රියාත්මක වුණා. අලුතින් ජාත්‍යන්තර වරායන්, ගුවන් තොටුපොළක් ඉදි කළා. දැන් ඒවායේ වාණිජ කටයුතු ආරම්භ වීමට පටන් ගෙන තිබෙනවා. එකින් එක ඒවා ගැන සිහිපත් කිරීමට මෙය අවස්ථාවක් නොවෙයි. නමුත්? අපි එක් කරුණක් ඉතාම පැහැදිලිව කිව යුතුයි. එය මේ රටේ ජනතාව පිළිගන්නා සත්‍යයක්.* ගත වූ වසර හත ප්‍රධානව වත්මන් පාර්ලිමේන්තු කාලපරිච්ඡේදය තුළ රටේ සිදු වූ සංවර්ධනය ගැන කිව යුතුම කරුණ කුමක් ද?එය තමයි, අපි ආණ්ඩුවක් වශයෙන් රටේ මහා පරිමාණ සංවර්ධන ව්‍යාපෘති ක්‍රියාත්මක කිරීමෙන් නතර වුණේ නෑ. මේ රටේ කොළඹින් දුර බැහැර ඈත පිටිසර ගම්මානවලට, ගමේ ජනතාවට අවශ්‍ය මූලික යටිතල පහසුකම් නංවාලීමට විශේෂ අවධානයක් යොමු කරලා වැඩපිළිවෙළ ක්‍රියාත්මක කළා. ජාතික සවිය, ගම නැඟුම, මඟ නැගුම පටන් ගත්තා. ඊට අමතරව “දිවි නැඟුම” ගෘහ ආර්ථික ඒකක දශ ලක්‍ෂ 25 ක් නැංවීමේ වැඩපිළිවෙළ ආරම්භ කළා. රටේ ග්‍රාමීය සංවර්ධනයට අති විශාලතම මුදලක් වැය කළේ අපියි.මෙහි ඇති අනෙක් සුවිශේෂී ලකුණ තමයි අපි සැම පළාතක්ම, ප්‍රදේශයක්ම එක සේ දියුණු කිරීමට අඩිතාලම දැමීම. කොළඹයි බස්නාහිර පළාතයි පමණක් දියුණු කිරීම අපගේ දැක්ම වුණේ නෑ. අපි උතුරු - නැෙඟනහිර පළාත් දෙකටත් සංවර්ධනය ගෙන ගියා. ඒවාගේම ඌවේ, උතුරු මැද, වයඹ, සබරගමුවේ, දකුණේ, මධ්‍යම පළාතේත් සංවර්ධනයක් ඇති කළා.ත ග්‍රාමීය සංවර්ධනයට මුල් තැන දුන් වත්මන් ආණ්ඩුව ජනතාව ගේ ජීවන තත්ත්වය නංවාලීමට ක්‍රියාත්මක කළ වැඩසටහන් පිළිබඳ සිහි කළොත්?වසර 2010 අය වැය වාර්තාව ඉදිරිපත් කරමින් රට හමුවේ ඉතාම වැදගත් යෝජනාවක් තැබුවා. ඒ තමයි, ජාතික නිෂ්පාදන ක්‍රියාවලිය ශක්තිමත් කිරීමට ගෙවතු දස ලක්‍ෂයක් ඇති කරනවා කියන යෝජනාව. අපේ රටේ ගම්මාන 14,000 ක් තිබෙනවා. මේ එක ගමකින් පවුල් 100 බැඟින් තෝරා අඩුම තරමේ පවුල් දස ලක්‍ෂයක් දියුණු කිරීමට දිවි නැඟුමේ අරමුණ වුණා.මේ වැඩපිළිවෙළට අපේ රටේ සෑම අමාත්‍යාංශයකම සහාය ලබා ගන්න බලාපොරොත්තු වුණා.කෘෂිකර්මය, පශු සම්පත් හා ධීවර කටයුතු, ගෘහ ආශි‍්‍රත කර්මාන්ත හා ජාතික මට්ටමේ දී මේ ව්‍යාපෘතිවලට උදව් දෙන රාජ්‍ය ආයතන ලෙස අමාත්‍යාංශ අනු කමිටු පත් කළා. ඒ වැඩපිළිවෙළ ඉතාම සාර්ථක වුණා. රට සහලින් ස්වයංපීෂිත වුණා වාගේම, එළවළු, පලතුරු ආදියෙන්ද යම් තැනකට ආවා. අපේ ගමේ පවුල්වල දෛනික ආහාර අවශ්‍යතාවයෙන් සැලැකිය යුතු ප්‍රමාණයක් පවුලෙන්ම නිපදවා ගැනීමේ ක්‍රමවේදයකට රටේ ජනතාව අපි හුරු කළා.දිවි නැඟුමේ තුන්වැනි අදියරත් පටන් ගත්තා. අපි පවුල් ලක්‍ෂ 25 කගේ ජීවන තත්ත්වය නැංවීමට ක්‍රියා කරනවා. එදා මුලින්ම අපෙන් සවිය අරගෙන දියුණු වීම ඇරැඹි අය අද හොඳ ව්‍යවසායකයෝ බවට පත්වෙලා. අද ඔවුන්ගේ යම් යම් නිෂ්පාදනවලට ප්‍රාදේශීය මට්ටමේත්, ජාතික මට්ටමේත් හොඳ වෙළෙඳපොළක් ලැබී තිබෙනවා. ගොවිතැන් නිෂ්පාදන වැඩි වෙලා.* ග්‍රාමීය ජනතාව ශක්තිමත් ආර්ථිකයක හිමිකරුවෝ බවට පත් කිරීමෙන් පමණයි ඉදිරියේ ඇතිවෙන බොහෝ ආර්ථික අර්බුදවලින් අපිට මිදිය හැකි වන්නේ. මේ පිළිබඳ ඔබේ අදහස...අපි රටක් හැටියට ලෝකයෙන් එල්ල වන විවිධ අභියෝගවලට මුහුණ දෙමින් ඉදිරියට යා යුතුයි. ඒ අවස්්ථාවල දී ආර්ථික අතින් ගම් මට්ටමින් අපි ශක්තිමත් නම්, ආර්ථික අභියෝගවලින් එල්ල වන පීඩා අපට අවම කර ගත හැකියි. ඒ නිසාමයි ජනාධිපතිතුමා දිවි නැඟුම වැඩපිළිවෙළ ආරම්භ කළේ. අද එය ඉතාම සාර්ථක වූ ජාතික ව්‍යාපාරයක් බවට පත් වී හමාරයි. ඒවාට අමතරව අපි රටේ සෞඛ්‍ය, අධ්‍යාපනය හා විශේෂයෙන් උසස් අධ්‍යාපනය, සමෘද්්ධිය, ගම නැඟුම, පොහොර සහනාධාරය, මාර්ග පද්්ධතිය දියුණු කරන්න විශාල මුදලක් වැය කළා.* දළ වශයෙන් ගත වූ කාලයේ මේවාට කොපමණ මුදලක් වැය කළා ද?අපි වසර 2011 දී රුපියල් බිලියන 88 ක් සෞඛ්‍ය අංශයේ දියුණුවට ආයෝජනය කළා. මේ වසරේ දී එය බිලියන 103 ක් දක්වා වැඩි කළා. වසර 2010 දී ඊට වැය කළේ බිලියන 73.8 ක්. අධ්‍යාපනයට හා උසස් අධ්‍යාපනයට රුපියල් බිලියන 120 ක් අපි 2011 දී වැය කළා. මේ වසරේ දී ඒ ප්‍රමාණය රුපියල් බිලියන 132 දක්වා වැඩි කළා. 2010 දී ඊට වැය කළ මුදල රුපියල් බිලියන 104.2 යි. සමෘද්ධියට රුපියල් බිලියන 12.9 ක් මේ අවුරුද්දේ වැය කරනවා. ගිය අවුරුද්දේ බිලියන 9 ක් වැය කළා. ඒ වාගේ සෑම අංශයකම දියුණුවට අපි වැය කළා.* ඉන් රටට, රටේ ජනතාවට ලැබුණු ජයග්‍රහණ මොනවා ද?අපි බය නැතිව කියනවා අද රටේ ඉතාම ශක්තිමත් ආර්ථික පසුබිමක් නිර්මාණය කර ගත්තු ග්‍රාමීය ජනතාවක් ඉන්නවා. 1995 / 96 කාලයේ දී අපේ රටේ දුප්පත්කම සියයට 28.8 යි. එය 2002 දී සියයට 22.7 යි. 2005 දී සියයට 15.2 යි. අපි 2010 දී එය සියයට 8.9 ට අඩු කළා.ඒකපුද්ගල ආදායම අවුරුද්දෙන් අවුරුද්ද වැඩි වෙලා තිබෙනවා. එදා 2000 දී අපේ රටේ ඒක පුද්ගල ආදායම ඩොලර් 899 යි. 2010 දී 2399 යි. ගිය අවුරුද්ද වන කොට එය ඩොලර් 2830 ක් දක්වා වැඩි වුනා.මීළඟ අවුරුදු තුන ඇතුළත අපේ රටේ ඒකපුද්ගල ආදායම අමෙරිකානු ඩොලර් 4000 ක් කිරීම අපේ ඉලක්කය යි. රටේ විරැකියාව විශාල ලෙස අඩුවී තිබෙනවා. එදා 1990 විරැකියාව සියයට 15.9 යි. 2005 දී 7.2 යි. 2010 දී 4.9 එය අඩු කළා. ගිය අවුරුද්දේ එය සියයට 4.3 යි.මේ වාගේම රටේ ආර්ථික වර්ධන වේගය සියයට 8 ඉක්මවා තිබෙනවා. මේ අවුරුද්දේ එය සියයට 7.2 ක් දක්වා යම් තරමකින් පහළ බසින්න ඉඩ තිබෙනවා. නමුත්? රටක් ලෙස අපි හොඳ තැනක ඉන්නේ.* රජයේ ඉදිරි බලාපොරොත්තුව?ලෝකයේ ඕනෑම බලපෑමකට ඔරොත්තු දිය හැකි ආර්ථිකයක් සහ ජනතාවක් බිහි කිරීම අපේ එකම අරමුණයි! බලාපොරොත්තුව යි!.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>07</day>
    </date>
    <link>http://www.dinamina.lk/2012/04/07/_art.asp?fn=f1204074</link>
    <topic/>
    <author>සංවාදය චන්දන ජයවීර ඡායාරූපය ලලිත් සී. ගමගේ</author>
    <content>කොළඹ නගරය සංවර්ධනය කිරීමේ රජයේ වැඩපිළිවෙළේ සාර්ථකත්වය හා ඒ යටතේ ක්‍රියාත්මක වන ව්‍යාපෘති ගැන කොළඹ නාගරික කොමසාරිස් භද්‍රානී ජයවර්ධන දැක්වු අදහස් මෙසේය.* කොළඹ නගරය සුළු වැස්සකටත් යටවෙනවා. මතුපිට අලංකාරයේ වෙනසක් සිදුව ඇතත් ජනතාවට තදින් දැනෙන මෙවැනි ප්‍රශ්න විසැඳීමට නගර සභාවේ අවධානය යොමුව තිබෙනවාද?විශාල ඇළ මාර්ග පිරිසිදු කිරීමේ යන්ත්‍ර සූත්‍ර නගර සභාව සතුව නැහැ. ඒ නිසා ආරක්ෂක අමාත්‍යාංශයේ සහයෝගය ඇතිව පහත්බිම් ගොඩ කිරීමේ හා සංවර්ධනය කිරීමේ අධිකාරිය ඇළ මාර්ග පවිත්‍ර කිරීම සිදුකරනවා. මෙම කටයුත්ත ආරම්භ කළේ මෙයට වසර දෙකකට ප්‍රථමයි. එයින් සැලකිය යුතු ප්‍රගතියක් අත්ව තිබුණත් එක දිගට වහින වැස්සකදී ඇළ මාර්ග පිටාර ගැලීම වැළැක්වීමට අපහසුයි.මේ නිසා කොළඹ නගරයේ ගංවතුර පාලන සැලැස්ම යටතේ හඳුනාගත් ස්ථාන 14ක් පිළිසකර කිරීමේ ගංවතුර පාලන සැලැස්මකට රජය බිලියන 4 ක මුල්‍යාධාරයක් ලබා දී තිබෙනවා.* මෙයට අමතරව නගරයේ මාර්ග පද්ධතිය විධිමත් කිරීමක් මධ්‍යම රජය මඟින් සිදුකරනවා. එය පැහැදිලි කළ හැකිද?කොළඹ නගරයේ මාර්ග තදබදය අඩුකිරීම සඳහා විකල්ප මාර්ග ගොඩනැඟීම, පවතින මාර්ග පුළුල් කිරීම හා නවීකරණය කිරීමේ කටයුත්තකට රජය මුලපුරා තිබෙනවා. මේ සඳහා අපි බටහිර රටවල දියුණු මාර්ග පද්ධතිය වැනි ප්‍රමිතිගත මාර්ග පද්ධතියක් කොළඹ ගාලු පාර කේන්ද්‍ර කරගෙන ඉදිකරමින් පවතිනවා. නගරයේ සියලුම මාර්ග මෙම සම්මතයට ගෙන ඒම රජයේ අරමුණයි.මේ සෑම මාර්ගයකම ජල බැස යාම සඳහා විධිමත් කාණු පද්ධතියක් ඇති කිරීම. මාර්ග සංඥා විධිමත් කිරීම. දෑස් නොපෙනෙන අයට වුවද අන්‍යයන්ගේ ආධාර නොමැතිව ගමන් කළ හැකි පරිදි මාර්ග පද්ධතියක් සකස් කිරීම අපගේ අරමුණයි. ඒ වගේම මෙහිදී නාගරික අලංකාරය, ස්වභාවික සෞන්දර්ය ආරක්ෂා කිරීම හා පවිත්‍රතාවයට මුල්තැනක් ලබාදී තිබෙනවා.කොල්ලුපිටිය හා බම්බලපිටිය දුම්රිය ස්ථාන සිට ගාලු පාරට පිවිසිය හැකි පරිදි විදුලි තරප්පු දෙකක් ඉදිකිරීම සඳහා සැලසුම් සම්පාදනය කිරීමේ අදියර මේ වනවිට අවසන් කර තිබෙනවා. ඉදිකිරීම් කටයුතු ලබන දෙසැම්බරයේ ඇරැඹීමට නියමිතයි. මේ සඳහා රජය බිලියන 2 ක් ලබාදී තිබෙනවා. ගාලු පාරේ බම්බලපිටිය මංසන්ධියේ සිට වැල්ලවත්තට කි.මී.10ක් මාර්ගය නවීකරණය කරනවා. ඊට අමතර ආර්.ඒ. ද මැල් මාවතද ප්‍රතිසංස්කරණය කරනවා.* නගර සභා මැතිවරණයට පෙර කොළඹ නගරයේ පවිත්‍රතාවය ආරක්ෂා කිරීම සඳහා රාජ්‍ය ආරක්ෂක අමාත්‍යාංශයෙන් ලැබුණු සහය මේ වනවිටත් ලැබෙනවාද?කොළඹ නගරය පිරිසිදුව පවත්වාගෙන යාමට ආරක්ෂක අමාත්‍යාංශයේ උදව්ව මත පොලිස් පරිසර ඒකකය හා යුද හමුදාව අපට විශාල සහයක් ලබාදෙනවා. ඔවුන්ගේ සහය නොලැබුණා නම් නගරයේ මේ තිබෙන තත්ත්වය මෙයට වඩා බොහෝ වෙනස් වේවි.* නෙළුම් පොකුණ ජාතික රඟහල ඉදිකිරීම සඳහා රජයට පවරා ගත් නගර සභා ක්‍රීඩාංගණය වෙනුවට නගර සභාවට ලබාදුන් රේස් කෝස් ක්‍රීඩාංගණය නැවත මධ්‍යම රජය යටතට ගත් බවට දෝෂාරෝපණයක් නැෙඟනවා. මේ සඳහා බලපෑ හේතු හෙළිදරව් කළ හැකිද?ජාතික කලාභවන, සෞන්දර්ය විශ්වවිද්‍යාලය, කෞතුකාගාරය, ජෝන් ද සිල්වා රඟහල ඇතුළත් සංස්කෘතික කලාපයේ පිහිටි නගර සභා ක්‍රීඩාංගණය ජාතික රඟහල ඉදිකිරීම සඳහා ලබාදීමේ අදහසට දේශපාලන භේදයකින් තොරව සියලුම පක්ෂ කැමැත්ත දැක්වුවා.ඒ වෙනුවට රජය රේස්කෝස් ක්‍රීඩාංගණය නගර සභාවට ලබා දුන්නා. එපමණක් නොවෙයි එම ක්‍රීඩාංගණය සංවර්ධනය කිරීම සඳහාත් රජය රුපියල් ලක්ෂ පන්සීයක් නගර සභාවට දුන්නා.2008 දී මෙම මුදල් ලබා දුන්නත් මධ්‍යම රජය නැවත මෙම ක්‍රීඩාංගණය පවරා ගන්නා තෙක් කිසිදු සංවර්ධනයක් කිරීමට කොළඹ නගර සභාවේ දේශපාලන බලධාරිත්වය කටයුතු කළේ නැහැ. නගර සභාව විශාල මූල්‍ය දුෂ්කරතාවයකට පත්ව ලක්ෂ 7000 ක බැංකු අයිරාවක් පැවතීම එයට හේතුවන්න ඇති. නමුත් රජය මෙම ක්‍රීඩාංගණය පවරාගෙන ඉතා කෙටි කලක් තුළ විශාල සංවර්ධනයක් කර තිබෙන බව පෙනෙනවා. මහජනයා සතු භූමියක් නිරපරාදේ තිබෙන්නට ඉඩ දෙනවාට වඩා ඵලදායි කටයුත්තකට යොදා ගැනීම අයහපත්ද යන ප්‍රශ්නය අපට මේ සිදුවීමේදී මතුවෙනවා.රජයේ මුලිකත්වයෙන් මෙලෙස විශාල ප්‍රදානයක් නගර සභාවට ලබාදෙමින් සංවර්ධන කටයුතු සිදුවන අතරම නාගරික සංවර්ධන අධිකාරිය රාජ්‍ය ආරක්ෂක අමාත්‍යාංශ හා පහත් බිම් සංවර්ධනය කිරීමේ අධිකාරිය යන ආයතනවල මූලිකත්වයෙන් නගරය එහි ජීවත්වන ජනතාවට හා නගරයට දෛනිකව පිවිසෙන්නන්ගේ භාවිතය සඳහා සංවර්ධන ව්‍යාපෘති රාශියක් ක්‍රියාත්මක වෙනවා.* කොළඹ නගරයේ ජීවත් වන ජනතාව දීර්ඝ කාලයක පටන් මුහුණ දෙන මළ අපද්‍රව්‍ය ප්‍රවාහන ප්‍රශ්නය විසදීම ආණ්ඩුව නගර සභාවට අවශ්‍ය ප්‍රතිපාදන ලබා දෙන බව දැන ගන්න ලැබුණා. ඒ ගැන විස්තරයක් කළ හැකි ද?කොළඹ නගරයේ මළ අපද්‍රව්‍ය ප්‍රවාහන පද්්ධතිය වසර සියයක් පැරණියි. එදා නගරයේ ජීවත් වූ ජනතාවට එම පද්ධතියේ ක්‍රියාකාරීත්වය ප්‍රමාණවත් වුවත් වර්තමානයේ නගරයේ ජීවත් වන ජන සංඛ්‍යාව අනුව එය කිසිසේත් සෑහෙන්නේ නෑ.මේ වන විට නගරයේ ලක්‍ෂ 7ක් ජීවත් වෙනවා. ලක්‍ෂ 6කට ආසන්න පිරිසක් විවිධ අවශ්‍යතා සඳහා දෛනිකව නගරයට පැමිණෙනවා. නමුත් පසුගිය කාලය තුළ දී මේ පද්ධතිය ප්‍රතිසංස්කරණය කිරීම කෙරෙහි නගර සභාවේ අවධානය යොමුව තිබුණේ නැහැ.කොළඹ නගරයේ මළ අපද්‍රව්‍ය නගරයේ පිහිටි පොම්පාගාර 14ක දී එක් රැස්කර වැල්ලවත්ත හා මෝදර මධ්‍යස්ථානවල දී පිරිපහදු කරනවා. ඉන්පසු නල මඟින් මුහුදු සීමාවෙන් කි. මී. 2 ක් ඈතට ගෙන ගොස් ගැඹුරු මුහුදට බැහැර කරනවා.නගරයේ ඇතුළත මළ ප්‍රවාහන පද්ධතිය වගේම පොම්පාගාරත් අබලන්ව තිබෙනවා. ඒ වගේම මුහුදට අපද්‍රව්‍යය ගෙනයන නල මාර්ගත් දිරාපත්ව තිබෙනවා.මේ ගැටලුවට නිසි විසඳුමක් මෙතෙක් සිදුව නැහැ. මේ නිසා නගරයේ ජීවත් වන ජනතාව මුහුණ දෙන අපහසුතාවය අවබෝධ කරගෙන මල පද්ධතිය ප්‍රතිසංස්කරණය කිරීමට රජය අපට ඩොලර් මිලියන 94.5 ක් ලබාදී තිබෙනවා. රජය මේ මුදල ආසියානු සංවර්ධන බැංකුවෙන් ණයක් හැටියට ලබා ගත්තත් නගර සභාවට මේ මුදල ලැබෙන්නේ ප්‍රදානයක් ලෙසයි. එම ණය මුදලෙන් 83% ක්ම ගෙවන්නේ ආණ්ඩුව.* පාරිසරික ගැටලු හා වෙනත් හේතු මත මළ අපද්‍රව්‍ය මුහුදට බැහැර කිරීම යෝග්‍ය විසඳුමක් ලෙස නූතන දියුණු රටවල් සලකන්නේ නැහැ. ඒ ගැන නගර සභාවේ අවධානය යොමුව තිබෙනවා ද?2014 වනවිට පිරිසිදු ස්වස්ථතාවය සහිත නගරයක් බවට කොළඹ නගරය පත් කිරීම සඳහා රජය විශාල වශයෙන් යටිතල පහසුකම් සංවර්ධනය කිරීමේ ක්‍රියාදාමයක් කරගෙන යනවා. ඒ අනුව 2014 දී වන විට මුහුදට අපද්‍රව්‍ය බැහැර කිරීම නවත්වා මුහුදට එක් කරන ස්ථාන දෙක භූගත පිරිපහදු මධ්‍යස්ථාන බවට පත් කරනවා. එහි ඉතුරු වන ඝන අපද්‍රව්‍ය පොහොර බවට පත් කිරීමටත් අදහස් කරනවා. මෙම මාර්ග පිළිසකර කිරීමට රජය නගර සභාවට ඩොලර් මිලියන 13.2 ක් ලබා දී තිබෙනවා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=n1204091</link>
    <topic>අවුරුදු සමයේ විකුණන්න ගෙනා පරණ හාල් තොග අත්අඩංගුවට</topic>
    <author>පණ්ඩුක සමරසේකර</author>
    <content>කල් ඉකුත්වීමේ දිනය වෙනස් කර උත්සව සමයේ වෙළෙඳපොළට නිකුත් කිරීමට සූදානම් කර තිබූ මිනිස් පරිභෝජනයට නුසුදුසු සහල් කිලෝ ග්රෑම් 7980 ක් පාරිභෝගික සේවා අධිකාරියේ නිලධාරීන් විසින් ඊයේ (7) අත්අඩංගුවට ගත් බව සමුපකාර හා අභ්‍යන්තර වෙළෙඳ කටයුතු අමාත්‍ය ජොන්ස්ටන් ප්‍රනාන්දු මහතා පවසයි.කොළඹ 5 වන හරස් වීදියේ මහා පරිමාණ ව්‍යාපාරික ස්ථානයක සඟවා තිබූ මෙම සහල් තොගය ඇසුරුමෙහි පිටත සඳහන් කල් ඉකුත් වීමේ දිනය වෙනස් කර වෙළෙඳ පොළට නිකුත් කිරීමට සූදානම් කර තිබුණි.තවද කොළඹ පරණ යොන් වීදියේ සිදු කළ තවත් වැටලීමකදී කල් ඉකුත් වූ පරිප්පු කිලෝ ග්රෑම් 5300 ක් ද කල් ඉකුත් වූ සියඹලා කිලෝ ග්රෑම් 750 ක්ද පාරිභෝගික සේවා අධිකාරිය අත්අඩංගුවට ගෙන තිබුණි.උත්සව සමයේ අත්‍යවශ්‍ය භාණ්ඩ වෙළෙඳපොළට නිකුත් නොකරන සහ ඒවා සඟවා තබා ගන්නා වෙළෙඳුන් සොයා පාරිභෝගික සේවා අධිකාරියේ විශේෂ වැටලීම් ඒකකය ක්ෂණිකව ක්‍රියාත්මක කරන ලෙසත් ප්‍රමිතියෙන් තොර භාණ්ඩ වෙළෙඳපළට පැමිණීම වළක්වන ලෙසත් එම අධිකාරියේ සභාපති රූම් මර්ෂුක් මහතාට අමාත්‍යවරයා නියෝග කර ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=n1204092</link>
    <topic>අවුරුදු කාලේ මිලට ගන්න කෑම බීම ගැන විමසිලිමත් වෙන්න</topic>
    <author>සන්ධ්‍යා කරුණාරත්න</author>
    <content>අවුරුදු සමයේ පාරිභෝගිකයන් මිලදී ගන්නා ආහාර ද්‍රව්‍ය පිළිබඳ කල්පනාකාරීව හා විමසිලිමත් වෙමින් මිලදී ගන්නා ලෙස ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය මහජනතාවගෙන් ඉල්ලීමක් කරයි.උත්සව සමය එළැඹීමත් සමඟ තම සංගමයේ නිලධාරින් රට පුරා ආහාර ද්‍රව්‍ය පරීක්ෂා කරමින් වැටලීම් සිදු කරන බවත් පසුගිය දින කිහිපයේදී සිදුකළ වැටලීම්වලදී කල් ඉකුත් වූ හා ප්‍රමිතියෙන් තොර ආහාර අලෙවි කළ පුද්ගලයන්ට විරුද්ධව කටයුතු කළ බවත් එම සංගමයේ ලේකම් සෙනරත් බණ්ඩාර මහතා පවසයි.මේ දිනවලදී පාරිභෝගිකයන් විසින් ආහාර ද්‍රව්‍ය වැඩිපුර මිලදී ගැනීම් සිදු කරන අතර එහිදී නිෂ්පාදිත දිනය, කල් ඉකුත් වන දිනය, එහි ප්‍රමිතිය යනාදිය පිළිබඳ විමසිල්ලක් නොදක්වා මිලදී ගැනීම් සිදු කරන බව ද ඒ මහතා පෙන්වා දෙයි.ඇතැම් ආහාර ද්‍රව්‍යවල ලේබල් ඉවත් කර හෝ වෙනස් කර පාරිභෝගිකයන්ට ආහාර අලෙවි කරන බවට ද තොරතුරු ලැබී ඇත. විශේෂයෙන්ම කේක්, බිස්කට් වැනි ආහාර ද්‍රව්‍ය මිලදී ගැනීමේදී එහි ලේබල් පිළිබඳ විමසිලිමත් විය යුතු බව ද සෙනරත් බණ්ඩාර මහතා පැවැසුවේය.අවුරුදු උත්සව සමයේ පාරිභෝගිකයන්ට ගුණාත්මක බවෙන් යුත් ආහාර ද්‍රව්‍ය ලබාදීමේ අරමුණෙන් තම නිලධාරින් විසින් ආහාර ද්‍රව්‍ය පිළිබඳ සොයා බලා වැටලීම් සිදු කරන බව ද ඒ මහතා කීය.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=n1204093</link>
    <topic>ඉහළ කොත්මලේට මහ වැසි; සෙන්ට් ක්ලෙයාර් හරිම සුන්දරයි</topic>
    <author>අසේල කුරුළුවංශ</author>
    <content>ඉහළ කොත්මලේ ජල පෝෂක ප්‍රදේශවලට පෙරේදා (07) සිට අධික වර්ෂාපතනයක් ලැබීමත් සමඟ ඉහළ කොත්මලේ ජලාශයේ ජල මට්ටම ඉහළ යාම නිසා එහි වාන් දොරටුවක් විවෘත කර ඇත.සෙන්ට් ක්ලෙයාර් දියඇල්ලේ සුන්දරත්වය මේ දිනවල තවත් ඔප් නැංවී ඇති අතර නුවරඑළිය වසන්ත සැණකෙළිය සඳහා පැමිණෙන ජනතාවට මෙම සුන්දර දසුන දැක ගැනීමේ අවස්ථාව දැන් උදා වී තිබේ.වාන් දොරටුව විවෘත කිරීමත් සමඟ කොත්මලා ඔයේ ජල මට්ටම ද ඉහළ ගොස් ඇති බැවින් ඔය දෙපස දිය නෑමට පැමිණෙන පිරිස් ඒ පිළිබඳ විමසිලිමත්වන ලෙස නුවරඑළිය දිස්ත්‍රික් ලේකම් ඩී. පී. ජී. කුමාරසිරි මහතා පවසයි.තවදුරටත් අඛණ්ඩව වැසි ලැබුණ හොත් ඉහළ කොත්මලේ ජලාශයේ වාන් දොරටු 6 න් තවත් කිහිපයක් විවෘත කරන බව එහි ඉංජිනේරුවරු පවසති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=n1204094</link>
    <topic>වැඩිම හදිසි අනතුරු අවුරුදු මාසයේ දී</topic>
    <author>සන්ධ්‍යා කරුණාරත්න</author>
    <content>සෑම වර්ෂයකදීම බහුලවම හදිසි අනතුරු සිදු වන මාසය ලෙස අවුරුදු මාසය (අප්‍රේල්) නම් කර ඇති බව සෞඛ්‍ය අමාත්‍යාංශය පවසයි.සිංහල හා හින්දු අලුත් අවුරුද්දේ දී පවත්වන ගිනිකෙළි, අවුරුදු ක්‍රීඩා නිසා සිදු වන අනතුරු බහුල වීම මේ මාසයේ දී හදිසි අනතුරු බහුල වීමට බලපාන බව අමාත්‍යාංශය ප්‍රකාශ කරයි.ගිනිකෙළි පැවැත්වීමේ දී රතිඤ්ඤා අනතුරු නිසා වැඩි වශයෙන්ම වයස අවුරුදු 15 ට අඩු දරුවන් තුවාල ලබන බවත් මීට අමතරව වැඩිහිටියන්ගේ දඩබ්බරකම් නිසා ගිනිකෙළි අනතුරුවලට ගොදුරු වන බවත් අමාත්‍යංශය පවසයි.රතිඤ්ඤාවලින් වැඩි වශයෙන්ම අනතුරු සිදුවන්නේ ඇස්වලට බව ද අවුරුදු අවසන් වන විට අඩුම තරමින් දරුවන් දහයක් හෝ පහළොවක් පමණ ඇස්වලට අනතුරු වීම නිසා අන්ධභාවයට පත්වන බව ද අමාත්‍යාංශය දැනුම්දෙයි.පොල්කටු හෝ බෙලෙක් ටින්වලට දමා රතිඤ්ඤා පිපිරවීමෙන් භයානක අනතුරු සිදුවන බව වාර්ෂිකව රෝහල් දත්ත පරීක්ෂා කිරීමෙන් පැහැදිලි වේ. ඔන්චිල්ලා පැදීමට ගොස් ගෙල හිරවීම නිසා ද දරුවන් මරණයට පත් වූ අවස්ථා රැසක් තිබේ. වැඩිහිටි සුපරීක්ෂාව නොමැතිව දරුවන්ට ඔන්චිලි පැදීමට අවසර නොදීමට වැඩිහිටියන් වග බලා ගත යුතු බව ද අමාත්‍යාංශය සඳහන් කරයි.රසකැවිලි සෑදීමේදි භාවිතා කරන තෙල් භාජන ආශ්‍රයෙන් සිදු වන පිළිස්සීම් ද අවුරුදු කාලයේ දී බහුල වශයෙන් වාර්තා වේ. දරුවන් උණු තෙල් භාජන අසලින් ඉවත් කර තැබීම වැඩිහිටියන්ගේ වගකීමකි. වැඩිහිටියන් ද වැඩි වේලාවක් ගිනි උදුන් ආශ්‍රිතව රස කැවිලි සකස් කරමින් සිටින විට වඩාත් සුපරීක්ෂාකාරී විය යුතු ය. බිම් මට්ටමින් සකස් කරන අනාරක්ෂිත ලිප් මතට දරුවන් ඇද වැටීම නිසා ද බරපතළ තුවාල සිදුවේ.බීමත්ව රිය නොපදවන ලෙස ද, විනෝද චාරිකා යාමේදී ප්‍රවේසම් විය යුතු බව ද අමාත්‍යාංශය ජනතාවට දැනුම්දෙයි. අවුරුදු උත්සවවලදී පවත්වන පිටි බඳුනේ තිබෙන කාසිය දිවෙන් ගැනීම ක්‍රීඩාවේදී ද ප්‍රවේසම් විය යුතු ය. පිටි භාජනයට ළංව කටින් පිඹීම නිසා ඛ්ුස්ම ගන්නා විට පිටි කෙළින්ම පෙණහැල්ලට ගොස් ස්වසන රෝගවලට ද ගොදුරු වීම සිදුවේ. අවුරුදු දිනවලදී ප්‍රීතිය භුක්ති විඳිය යුතු බවත් සුපරීක්ෂාකාරීව මේ ප්‍රීතිය භුක්ති විඳීමට සියලුදෙනා වග බලා ගත යුතු බවත් සෞඛ්‍ය අමාත්‍යාංශයේ අනතුරු නිවාරණ ඒකකයේ ප්‍රජා සෞඛ්‍ය විශේෂඥ වෛද්‍ය ඩයනා සමරක්කොඩි මහත්මිය ප්‍රකාශ කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=n1204095</link>
    <topic>ගොවියකුගෙන් වී කිලෝ 5000ක් මිලට ගනී</topic>
    <author>අමිල ප්‍රභාත් වනසිංහ</author>
    <content>මන්නාරම දිස්ත්‍රික්කයේ එක් ගොවියකුගෙන් වී කිලෝ පන්දහස (5000) බැගින් මිලදී ගැනීමට වී අලෙවි මණ්ඩලය තීරණය කර ඇත.මෙතෙක් ගොවියකුගෙන් වී කිලෝ තුන්දහසක් (3000) මිලදී ගනු ලැබීය. එහෙත් එම දිස්ත්‍රික්කයේ ගොවීන් බහුලව වී වගා කර තිබීමෙන් වැඩි වී අස්වැන්නක් පවතින හෙයින් මේ තීරණයට එළඹි බව වී අලෙවි මණ්ඩලයේ අනුරාධපුර කළමනාකරු බන්දුල කුමාර මහතා සඳහන් කරයි.මන්නාරම් දිස්ත්‍රික්කයේ ගොවීන් සිදු කළ ඉල්ලීමක් අනුව සමූපකාර හා අභ්‍යන්තර වෙළඳ ඇමැති ජොන්ස්ටන් ප්‍රනාන්දු මහතා සහ වී අලෙවි මණ්ඩලයේ සභාපති කේ. බී. ජයසිංහ මහතාගේ උපදෙස් මත වී මිලදී ගැනීමේ ප්‍රමාණය ඊයේ (08) සිට ක්‍රියාත්මක කරන ලදී. මන්නාරම් දිස්ත්‍රික්කයේ වී කිලෝවක් 28 – 30 අතර මුදලකට මිලදී ගනු ලබන අතර වී මිලදී ගැනීමේ මධ්‍යස්ථාන තුනක් (03) පිහිටුවා ඇත.එම දිස්ත්‍රික්කයේ එක් ගොවියකු අක්කර පහක (05) පමණ වී වගා කරන අතර මෙතෙක් මිලදී ගත් වී කිලෝ තුන්දහසේ (3000) ප්‍රමාණය පන්දහස (5000) තෙක් වැඩි කිරීමෙන් ගොවීන්ට සිය වී අලෙවි කර ගැනීමට පහසුව සැලසෙන බවද වී අලෙවි මණ්ඩලයේ අනුරාධපුර කළමනාකරු බන්දුල කුමාර මහතා සඳහන් කරයි.එම දිස්ත්‍රික්කයේ කුඹුරු අක්කර හතළිස් දහසක (40000) පමණ වී වගා කර තිබෙන අතර ඉන් තවමත් සියයට හැටක (60%) පමණ ප්‍රමාණයක අස්වනු නෙළීමට ද ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=n1204096</link>
    <topic>හලාවත ගෙවත්තක නළ ළිඳෙන් ගිනි දැල්විය හැකි වායුවක්</topic>
    <author>මුන්නේශ්වරම සමූහ ඊ. සී. ප්‍රනාන්දු</author>
    <content>හලාවත තිඹිල්ල අක්කරායන්කොටුවේ පදිංචි චන්ද්‍රශීලන් පාල්රාජ් (37) මහතා තම ගෙවත්තෙන් පානීයජලය ලබා ගැනීමට ඉදිකළ නළ ළිඳෙන් පෙරේදා (17 දා) සවස් භාගයේ සිට ගිනි දැල්විය හැකි වායුවක් පිටවන බව දැනගෙන ඇත.මෙයට වසර 4 ට කලින් පර්චස් 17ක් වන මේ ඉඩම් කොටස මිලටගෙන එහි නිවසක් ද ඉදි කර ඇත. මෙයට දින දෙකක සිට මිතුරන් සමඟ මේ ළිඳ ඉදිකර ඇත. ඉන් ගැලූ ජලය පානය කළ හැකි වේ. අඩි 50 ක ගැඹුරට එය කැපූ විට පෙරේදා (7 දා) සවස ඒ තුළින් බුබුළු නගන ශබ්දයක් ඇසී ඇත. බියට පත්ව ඈත් වූ විට ළිඳෙන් කිසියම් ගඳක් විහිද ඇත.ඒ කිසියම් වායුවක් බවට සැකයෙන් ලයිටරය දල්වා එම වායුවට ඇල්ලූ විට ඉන් ගිනිදැල්වී ඇත.මේ අනුව මෙම වායුව ගිනිදැල්විය හැකි වායුවක් බව ගෙහිමියා කියයි. මෙයට වසර තුනකට පමණ පෙර මෙවැනි ගිනිදැල්විය හැකි නළ ළිඳක් හලාවත මුන්නේශ්වරම විහාරස්ථාන භූමියේ ද කැපූ බව වාර්තා වුණි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=n1204097</link>
    <topic>තිස්සමහාරාම සමුපෙන් රු. කෝටියකට වැඩි ලාභයක්</topic>
    <author>ලුණම සමුහ සනත් ගමගේ</author>
    <content>2009 වසරේදී ඈවර කිරීමට නියමිතව තිබූ තිස්සමහාරාම සමුපකාර සමිතිය රුපියල් කෝටිය ඉක්මවූ ශුද්ධ ලාභයක් ලබා තිබේ.ලක්‍ෂ 50ක පමණ පාඩුවක් ලබා තිබූ තිස්සමහාරාම සමූපකාර සමිතිය 2009 වසරේදී ඈවර කිරීමට සැලසුම් කර තිබිණි. වත්මන් කථානායක චමල් රාජපක්‍ෂ මහතාගේ මැදිහත්වීම මත 2010 වසරේදී නව අධක්‍ෂ මණ්ඩලයක් පත් කර සමිතිය යළි ක්‍රමයෙන් ලාභ ලබන්නට විය.2010 වසරේදී විගණන වාර්තාවට අනුව සමිතිය රුපියල් එක් කෝටි දාහතර ලක්‍ෂ හයදාස් එකසිය පනස් එකක ශුද්ධ ලාභයක් ලබා ඇති බව වත්මන් සභාපති ඒ. එල්. කේ. ජයන්ත මහතා සඳහන් කරයි.එම ලාභයෙන් 10%ක් වැටුපට සමාන වැටුපක් මෙවර සිංහල අලුත් අවුරුද්ද වෙනුවෙන් සමිතියේ සේවකයන්ට ප්‍රසාද දීමනා වශයෙන් ලබා දීම පසුගියදා කථානායක ආර්යා චන්ද්‍රා රාජපක්‍ෂ මහත්මියගේ ප්‍රධානත්වයෙන් සිදු කෙරිණි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=n12040910</link>
    <topic>ආහාර නිෂ්පාදනය ඉහළ නැංවීමේ වැඩ පිළිවෙළ ජපානයේ පැසැසුමට</topic>
    <author>මහින්ද අලුත්ගෙදර</author>
    <content>දේශීය ආහාර නිෂ්පාදනය ඉහළ නැංවීම සඳහා ශ්‍රී ලංකා රජය ගෙන තිබෙන වැඩ පිළිවෙල සමස්ත කලාපයට ම අතිශය වැදගත් බව ජපානය පවසයි.මෙවැනි වැඩ පිළිවෙලක් ක්‍රියාත්මක කිරීම මඟින් බටහිර ආධිපත්‍යයෙන් නිදහස් වීමටද හැකිවන බව ජපානයේ ආර්ථික විද්‍යාව පිළිබඳ මහාචාර්ය ෂිමි සූ මහතා සඳහන් කරයි.ඒ මහතා මේ බව සඳහන් කළේ කොළඹදී පැවැති විශේෂ සම්මන්ත්‍රණයක් සඳහා සහභාගි වෙමිනි. මවුබිම ලංකා පදනම මෙම සම්මන්ත්‍රණය සංවිධානය කළේය.ස්වයංපෝෂිත ආර්ථිකයක් සඳහා දේශීය ක්‍රම අගයමින් ඉදිරියට යන රටක් ලෙස ශ්‍රී ලංකාව කැපී පෙනෙන කාර්ය භාරයක් ඉටුකර තිබෙන බව පෙන්වා දෙන ජපාන ආර්ථික විද්‍යාව පිළිබඳ මහාචාර්යවරයා එය ශ්‍රී ලංකාවට පමණක් නොව කලාපයටම අතිශය වැදගත් තත්ත්වයක් බවද පෙන්වා දුන්නේය.සංවර්ධනය වන රටවල දේශීය නිෂ්පාදන නොසළකා හරින තත්ත්වයට අද වනවිට බටහිර රටවල් ක්‍රියාත්මක වී තිබෙන බවද ඒ නිසාම දේශීය නිෂ්පාදනය යන සංකල්පය වර්ධනය කළ යුතුව තිබෙන බවද හෙතෙම සඳහන් කළේය.මෙවැනි අභියෝග ජය ගැනීම සඳහා ශ්‍රී ලංකාව අනුගමනය කරන වැඩපිළිවෙල ඉදිරියටත් ක්‍රියාත්මක කළයුතු බව සඳහන් කළ ෂිමි සූ මහතා ඒ මඟින් කලාපීය වශයෙන් ශක්තිමත් වීමටද හැකි බව පෙන්වා දුන්නේය.මවු බිම ලංකා පදනමේ සභාපති ආරියශීල වික්‍රමනායක මහතා ඇතුළු පිරිසක් මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=n12040911</link>
    <topic>ආබාධිත 100කට සමාජ සේවාවෙන් නිවාස</topic>
    <author>පණ්ඩුක සමරසේකර</author>
    <content>සමාජ සේවා අමාත්‍යංශය ආබාධිත තැනැත්තන් 100 ක් වෙනුවෙන් නිවාස ඉදිකිරීමේ ව්‍යාපෘතියක් ආරම්භ කරයි.මෙහි මුල් පියවර ලෙස කුරුණෑගල දිස්ත්‍රික්කයේ මාස්පොත ප්‍රාදේ්ශීය ලේකම් කොට්ඨාසයේ ගෝවාකොටුව ප්‍රදේ්ශයේ නිවසක් ඉදිකිරීම සඳහා සමාජ සේවා ඇමැති ෆීලික්ස් පෙරේරා මහතා අතින් අප්‍රේල් 9 දින මුල්ගල තැබේ. තවද එදිනම පෙරවරු 11 ට තිබ්බොටුපිටිය ගම්මානයේ නිවසක් ඉදිකිරීම සඳහා ද මුල්ගල තැබීමට යෝජිතය.මෙම ව්‍යාපෘතිය යටතේ රුපියල් 250000 ක් වටිනා නිවාස 80 ක් හා 150000 වටිනා නිවාස 20 ඉදිකිරිම සඳහා ආධාර ලබා දීමට නියමිත ය. මෙම නිවාස 100 ව්‍යාපෘතිය ජුලි මස මුල් සතිය වන විට අවසන් කිරීමට නියමිත ය.මෙම නිවාස ආධාර ලබා ගැනීමට බලාපොරොත්තු වන ආබාධ සහිත තැනැත්තන් තමන් සතු ඉඩමක් හෝ මව්පියන් සතු ඉඩමක නිවසක් ඉදිකිරීමට ඔවුන්ගේ ලිඛිත අවසරය තිබිය යුතු වන අතර තමන් අයත් ප්‍රාදේශීය ලේකම් කාර්යාලය මගින් කැලියුටස් ජයමාන්න අධ්‍යක්ෂ, ආබාධ සහිත තැනැත්තන් සඳහා වන මහ ලේකම් කාර්යාලය යන ලිපිනයට ඉල්ලුම් කළ හැකි බව සමාජ සේවා අමාත්‍යාංශය පවසයි. මෙම ව්‍යාපෘතියට අමතරව දිවයිනේ සෑම ප්‍රාදේශීය ලේකම් කොට්ඨාසයකින්ම 34 දෙනෙකු බැගින් ආබාධ සහිත තැනැත්තන් 11216 දෙනකුට මාසිකව රුපියල් 3000 බැගින් දීමනාවක් ලබා දීමට ද පියවර ගෙන ඇත.මීට අමතරව පසුගිය වසර තුළ ස්වයං රැකියා ආරම්භ කිරීම සඳහා රුපියල් 25000 ක උපරිමයකට යටත් ව ආබාධිත තැනැත්තන් 600 ක් සඳහා ආධාර ලබා දී ඇත. එමෙන් ම වෛද්‍ය ආධාර ලෙස රුපියල් 20,000 ක උපරිමයකට යටත්ව ආධාර ප්‍රදානය කිරීම ද සිදු කෙරේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=n12040912</link>
    <topic>නවයුගය සම්මන්ත්‍රණ මාලාවේ ත්‍රි’මලේ සමුළුව ‘තාරුණ්‍යයට හෙටක්’ සංවිධානත්වයෙන්</topic>
    <author/>
    <content>දිවයින පුරා පාසල් කේන්ද්‍ර කොටගෙන ලේක්හවුස් ආයතනයේ නවයුගය සඟරාව මගින් සංවිධානය කරන “ නිර්මාණකරණය රසවින්දනය හා ජනමාධ්‍ය” සම්මන්ත්‍රණ මාලාවේ තවත් පියවරක් පසුගිය මාර්තු මාසයේ දී ත්‍රිකුණාමලය සිංහල මහා විද්‍යාලයේ දී සංවිධානය විය.“තාරුණ්‍යයට හෙටක්” සංවිධානයේ ත්‍රිකුණාමලය දිස්ත්‍රික් සම්බන්ධීකාරක ඒ. එල්. සුගත් මහතාගේ සංවිධායකත්වයෙන් හා ජාතික ඉතිරි කිරීමේ බැංකුවේ පූර්ණ අනුග්‍රාහකත්වයෙන් පැවති මෙම සම්මන්ත්‍රණයේ දී ඉතා පුළුල් දැනුමක් ලබා ගැනීමට සිසු දරු දැරියන්ට හැකි විය.මෙහිදී ප්‍රධාන දේශකයක් වශයෙන් එක්වූ කථිකාචාර්ය රත්න ශ්‍රී බණ්ඩාර මහතා නිර්මාණයක් යනු කුමක්ද එය නිවැරදි අයුරින් රසවිඳිය යුත්තේ කෙසේද ආදී කාරණා පිළිබඳ නිදසුන් ගෙනහැර පාමින් සිය දේශනය මෙහෙයවීය.මෙහිදී අදහස් දැක්වූ විදුහල්පති ගාමිණී ජයවීර මහතා - පොත පතේ විෂයානුබද්ධ අධ්‍යාපන රටාවෙන් තරමක් බැහැරට ගොස් විවිධ ක්ෂේත්‍ර ඔස්සේ සිය දැනුම හා අවබෝධය පුළුල් කර ගැනීමට සිසු දරුවන්ට අවකාශ සැලසූ මෙම සම්මන්ත්‍රණය සිය පාසලට ලබාදීම පිළිබඳව නවයුගය සඟරාවට බෙහෙවින්ම කෘතඥ වන බව පැවසීය.උදෑසන කාලයේ පටන් සවස්භාගය දක්වා ක්‍රියාත්මක වූ මෙම සම්මන්ත්‍රණය සඳහා සිසු දරු දැරියන්, ගුරුවරුන්, දෙමාපියන් ඇතුළු විශාල පිරිසක් සම්බන්ධ වී සිටි අතර,ලේක්හවුස් මෙහෙයුම් අධ්‍යක්ෂ උපුල් දිසානායක, වෙළෙඳ කළමනාකරු සුනිල් සෙන්දනායක, නවයුගය ප්‍රධාන කාර්තෘ ඉන්දිත කුඩාහෙට්ටි, ජාතික ඉතිරි කිරීමේ බැංකුවේ ත්‍රිකුණාමල ශාඛා කළමනාකාර එස්. සුවේන්ද්‍රන්, ත්‍රිකුණාමලය ද ෆිනෑන්ස් ආයතනයේ කළමනාකාර කුමාර මුණසිංහ යන මහත්වරු ඇතුළු විශාල පිරිසක් සහභාගි වී සිටියහ.එසේම ප්‍රවීණ නාට්‍යවේදී කථිකාචාර්ය ජයලාල් රෝහණ මහතා නිර්මාණාත්මක සන්නිවේදනය, ජනමාධ්‍ය හා ඒවායේ ස්වභාවය ආදී අංශ අදාළ කර ගනිමින් හරවත් දේශනයක් පැවැත් වූ අතර,ලේක්හවුස් ආයතනයේ ප්‍රධාන විද්‍යුත් ඉංජිනේරු නිමල් ධර්මසිරි මහතා ශ්‍රව්‍ය දෘෂ්‍ය මාධ්‍ය උපයෝගී කොට ගනිමින් පුවත්පතක් මුද්‍රණද්වාරයෙන් ඬකුත් වන අයුරු සිසු දරු දැරියන්ට පැහැදිලි කොට දුන්නේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=n12040913</link>
    <topic>වල් අලි ගම් වැදිලා : ගෙවල් 4ක් කඩා දමලා</topic>
    <author>දිගාමඩුල්ල සමුහ චන්දන ලියන ආරච්ච්</author>
    <content>අම්පාර, දමන ප්‍රාදේශිය ලේකම් කොට්ඨාසයේ මඩවලලන්ද ග්‍රාම සේවා වසමේ විසි හය ජනපදයේ නිවාස හතරක් වල් අලින් කඩා බිද දමා ඇත. මේ ගම්මානයේ නිවාස එකසිය පනහක් පමණ තිබෙන අතර වල් අලින්ගෙන් වන හානි වැළැක්විම සඳහා ගම්මානයේ ආරක්ෂාවට ආරක්ෂිත අලි වැටක් ඉදිකර නැත. රාත්‍රි කාලයේ ගම්වදින අලින් දහවල් කාලය වන තුරුම ගම්මානයේ සැරිසරණ අතර වල් අලින් ගම් වැදිමේන් ජන ජිවිතයට තර්ජනයක් එල්ල වි ඇති බව ගම්වාසිහූ පෙන්වා දෙති.ඩබ්ලිව් .ජි. සරත් කුමාර මහතා - මමත් ගෙදර අයත් මහ ගෙදරට ගිය වෙලාවේ රෑ 12ට විතර අලි ඇවිත් ගේ කඩලා ගිහින් තියෙන්නේ. අපි ගෙදර හිටියා නම් අනතුරක් වෙනවා. නිදාගන්න ඇද උඩටමයි බිත්තිය කඩන් වැටිලා තියෙන්නේ. ගේ ඇතුලේ තිබුණ වී උර ඇදලා වී කාලා විනාශ කරලා. දැන් කාලයක් තිස්සේ මේ කරදරේ තියෙනවා මේ ප්‍රශ්නේ ගැන අපි නිලධාරින් දැනුවත් කරලා තියෙන්නේ නමුත් වැඩක් වෙලා නෑ. රක්ෂිත කැලේ කියලා නම් කරලා ගල් දලා තියෙනවා. නමුත් මේ ගම්වලට අලි එන එක නවත්වන්න අලි වැටක් දාලා නෑ. මගේ ගෙදර බිත්ති දෙකක් පෙරලලා. වන ජිවි එකෙන් අලි පැන්නුවාට වැඩක් වුණේ නෑ. දැන් හවස් වෙන කොට අපි බයෙන් ඉන්නේ. කාගේ හරි ජිවිතයකට මේ අලි අනතුරක් කරයිද කියලා.ඩි. එම් . සුදර්මා ජිවමාලි මහත්මිය - රෑ 11 විතර අලි තුන්දෙනෙක් විතර වත්තට ආවා. ටික වෙලාවකින් උන් වී තියෙන කාමරේට ගහන්න පටන් ගත්තා. අපිට හිතා ගන්න බැරි වුණා මොනවද වෙන්නේ කියලා. අපි කෑ ගැහුවට පස්සේ අලි යන්න ගියා.රෑකට එළියට බහින්න වීදියක් නෑ. පාරක තොටක යන්න බෑ. කොයි පැත්තෙන් අලි මතු වෙයිද කියලා. අපිට බයෙන් සැකෙන් ජිවත් වෙන්න වෙලා තියෙන්නේ. හවස හය, හත වෙන කොට අලි ගමට එනවා. අද උදේ අලි ටික ගමෙන් යනකොට උදේ අටට විතර ඇති. කාටහරි අනතුරක් වුනාට පස්සේ මේ ගැන ක්‍රියාත්මක වෙලා වැඩක් නෑ. දැන්ම මේ අලි කොහේට හරි ගිහින් දැම්මොත් හොඳයි. පැන්නුවාට වැඩක් නෑ. අයෙත් ගමට එනවා. වනජිවි නිලධාරින් අපිට කලින් අලි වෙඩි දිලා තිබුණේ නෑ. ගෙට ගැහුවට පස්සේ තමයි දුන්නේ.ආර්. ඩබ්ලිව්. රිචඩ් මහතා - උදේ පහට විතර තමයි අලි ආවේ. බිත්තියට එකපාරයි ගැහුවේ අපි ලයිට් එක දාලා කෑ ගහනකොට හැරිලා ගියා. එත් වත්තට වෙලා හිටියා.‍අදත් එන්න පුළුවන්. අලි වැටක් නැති හින්දා අපිට මේ කරදරේ. බලධාරීන්ට කොච්චර කිව්වත් වැඩක් නෑ. කව්රුවත් මේ ප්‍රශ්නෙට විසඳුමක් දුන්නේ නෑ.මේක අද ඊයෙක තියෙන ප්‍රශ්නයක් නෙවෙයි. ඒක නිසා දැන්වත් විසදුමක් දුන්නොත් හොඳයි. මේ ගෙවල් කඩන එක දැන් පුරුද්දක් වෙලා. ගම ඇතුලේ තියෙන ගෙවල්වල ළමයින්ට ඉස්කොලේ යන්න උදේට පාරට එන්න වීදියක් නෑ. අලියා කෙහේ ඉන්නවද දන්නේ නෑති හින්දා. හදිසි ලෙඩෙක් එහෙම රෝහලකට ගෙනියන්න වාහනයක් වත් හොයාගන්න විදියක් නෑ.මේ අලි කොහේ ඉන්නවද දන්නේ නැති හින්දා. මේ ගමේ මිනිස්සු හරි අසරණයි. ගොවිතැනක් කරගෙන ඉන්න විදියක් නෑ. වී කරල හැදෙනකොට කුඹුරට ඇවිත් කාලා යනවා. වී අස්වැන්න ගෙදරට ගෙනාවම බිත්ති කඩලා කාලා යනවා. මේ දුක කාට කියන්නද කියල අපිටම තේරෙන්නෙ නෑ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=r1204091</link>
    <topic>ඌව පරණගම දිසා රෝහලේ බාහිර රෝගී අංශය රෝහල් බිමෙන් බැහැර</topic>
    <author>වැලිමඩ විශේෂ - එස්. එම්. ෆාරුක්</author>
    <content>ඌව පරණගම දිසා රෝහලේ බාහිර රෝගී අංශය රෝහල් භූමියෙන් පිටත වෙනත් ස්ථානයක පිහිටා තිබීම නිසා රෝගීහු මෙන්ම රෝහල් කාර්ය මණ්ඩලය ද දැඩි දුෂ්කරතාවට පත්වී සිටිති.මේ රෝහල ඌව පරණගම හිඹිලියාගහමඩිත්ත ප්‍රදේශයේ පිහිටා තිබෙන හෙයින් පැරැන්නන් මේ රෝහල හඳුන්වනු ලබන්නේ හිඹිලියාගහමඩිත්ත රෝහල යනුවෙනි.අඹගස්දෝව - රේන්දපොල ප්‍රධාන මාර්ගයට මායිම්ව මාර්ගයේ එක් පසකින් වාට්ටු සංකීර්ණය ඇතුළු රෝහලේ අනෙකුත් අංශ පිහිටා ඇති අතර, බාහිර රෝගී අංශය ප්‍රධාන මාර්ගයේ අනෙක් පසින් පිහිටා ඇත, එම ගොඩනැඟිල්ලද දැඩි ලෙස අබලන්ව තිබේ.බාහිර රෝගී අංශයට යන ඇතැම් හදිසි හා බරපතළ තත්ත්වයේ රෝගීන් වාට්ටුවලට ඇතුළු කිරීම සඳහා මේ ප්‍රධාන මාර්ගය හරහා රෝහලේ වාට්ටුවලට පැමිණීමට සිදුවී ඇත. මේ නිසා රෝගීන්ට අනතුරුවලට මුහුණ පෑමටද සිදුවී ඇත.මෙවන් අනතුරුදායක පසුබිමක පිහිටා ඇති මේ රෝහලේ බාහිර රෝගී අංශය වාට්ටු සංකීර්ණය පිහිටි රෝහල් භූමිය තුලම ස්ථාපිත කරන ලෙස රෝහල් කාර්ය මණ්ඩලය මෙන්ම ප්‍රදේශවාසිහුද ඉල්ලා සිටිති.මේ පිළිබඳ අදහස් දැක්වූ ඌවපරණගම දිසා රෝහලේ දිස්ත්‍රීක් වෛද්‍ය නිලධාරි ඩී.එම්. ටී. බි. දිසානායක මහතා නිතර නිතර වාහන විශාල සංඛ්‍යාවක් එහා මෙහා යමින් තිබෙන ප්‍රධාන මාර්ගයක් හරහා බාහිර රෝගී අංශයට එන හා බාහිර රෝගී අංශයෙන් පිටව රෝහල් වාට්ටුවලට යන රෝගීන් මෙන්ම රෝහල් කාර්ය මණ්ඩලයද අනතුරුවලට ලක්වීමේ අවදානමක් පවතිනවා. මේ නිසා බාහිර රෝගි අංශය රෝහල් වාට්ටු සංකීර්ණය පිහිටි භූමියෙහිම ස්ථාපිත කරන ලෙස මම දෙපාර්තමේන්තුවට කරුණු ඉදිරිපත් කර තියෙනවා.රෝහලේ බාහිර රෝගි අංශය සඳහා කිහිප සැරයක් මුල්ගල් තැබුවත් ඉදිවූ ගොඩනැගිල්ලක් නැත. මේ පිළිබඳ ඌව පළාත් වර්තමාන සෞඛ්‍ය ඇමැති ඒ. එම්. බුද්ධදාස මහතා වෙතින් විමසීමේ දී ඔහු මෙසේ කීය. මම 2004 වර්ෂයේ දී ඌව පළාත් මහ ඇමති වශයෙන් මෙන්ම සෞඛ්‍ය විෂයභාර අමාත්‍යවරයා වශයෙන් “ ජයිකා” ව්‍යාපෘතියේ ආධාර යටතේ වැලිමඩ, බෝගහකුඹුර, ඌවපරණගම හා වැවේගම රෝහල්වල බාහිර රෝගී අංශ ස්ථාපිත කිරීම සඳහා රුපියල් මිලියන 70ක් වෙන් කළා. එයින් ඇතිවූ සෙතක් නැත. බාහිර රෝගි අංශවල වැඩ කටයුතු අඩපණ වුණා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=r1204092</link>
    <topic>රත්තොට බස් නැවතුම්පොළ වැසිදාට ජලාශයක්</topic>
    <author>රත්තොට විශේෂ ආරියරත්න ලියනගේ</author>
    <content>රත්තොට නගරයේ බස් නැවතුම්පොළ නිසා ජනාකීර්ණ නගරය අවලස්සන වී ඇත. බස් නැවතුම්පොළ ගොඩනැගිල්ලේ බිත්ති වර්ෂාවට තෙමෙන අතර වැසි වතුර බස් නැවතුම්පොළ තුළට වැටේ. දැන්වීම් ඇලවීම මෙන්ම කාලයක් තීන්ත නොගෑම නිසා බිත්ති දුර්වර්ණ වී තිබේ.පෞද්ගලික බස් වේලාසටහන්කරුගේ කුටියද අබලන්ය. මධ්‍යම පළාත් මගී ප්‍රවාහන සේවා අධිකාරියේ සභාපතිතුමනි මේ ඔබගේ අවධානය පිණිසයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=r1204093</link>
    <topic>අවිස්සාවේල්ල පෙන්රින්වත්තේ අභිරහස් මිනීමැරුමේ සුලමුල හෙළිවු හැටි</topic>
    <author>හෝමාගම සංචාරක මංජුල හිරිපිටිය</author>
    <content>පිටස්තර පුද්ගලයකු යොදා සිය සැමියාව අභිරහස් අයුරින් ඝාතනය කළ බිරිය එයට අනුබල දුන් ඇගේ මිතුරිය සමග ඝාතනයේ ප්‍රධාන සැකකරු, ඝාතනය සිදු වී දින කීපයක් ඇතුළතදී අත්අඩංගුවට ගැනීමට අවිස්සාවේල්ල මුලස්ථාන පොලිසියේ නොවිසඳුණු අපරාධ ඒකකය සමත් විය.ඝාතනයට ලක්වූ රත්නකුමාර්, අවිස්සාවේල්ල පෙන්රින්වත්තේ පදිංචි විසිහත් හැවිරිදි එක්දරු පියෙකි.වෘත්තියෙන් වතු පරීක්ෂකවරයකු වන ඔහු අවිස්සාවේල්ල දීගල ප්‍රදේශයේ තේ වත්තක සේවය කරමින් සිටියේය. ඔහු සිය හාම්පුතුන්ගේත් වතු සේවකයන්ගේත් සිත් දිනා ගනිමින් සෑම දෙනා සමග සුහදව ඇසුරු කරන ජනප්‍රිය අයෙකි. මෙසේ සිටි රත්නකුමාර්ට මීට වසර නවයකට පමණ පෙර චේතනා හමුවී ඇත. ඇය සිංහල කාන්තාවක් වූ අතර රත්නකුමාර් දෙමළ ජාතිකයකු වුවත් සිය සම්බන්ධතාවට දෙපාර්ශ්වයේ ඥාාතීන්ගේ ආශිර්වාදය ඇතිව මීට වසර අටකට පමණ පෙර විවාහ ජීවිතයට ඇතුළත්ව තිබේ. විවාහයෙන් පසු වසරක් පමණ ආසන්න වෙද්දි පවුලට ගැහැණු දරුවකු එකතු විය.දිනෙන් දින කාලය ගත වෙද්දී සිය එකම දරුවාට වයස අවුරුදු හත පිරී අටට ආසන්න වෙද්දී පසුගිය මාර්තු 17 වැනි දින රාත්‍රි 6.30 ට පමණ සැමියා දීගලවත්තට ගිය පසු නැවත නිවෙසට නොපැමිණි බවට බිරිය වන චේතනා යන අය අවිස්සාවේල්ල පොලිසියට පැමිණිල්ලක් කර ඇත.එදින රාත්‍රි සැමියා නිවෙසින් පිටව යද්දි වත්තේ සටහන් පොත, ගබඩාවල යතුරු හා ජංගම දුරකථනය ද රැගෙන ගිය බවට බිරිය පොලිසියට පවසා තිබේ.මේ සමග සිය බාල සහෝදරයාගේ හදිසි අතුරුදන්වීම පිළිබඳව අදහා ගත නොහැකිව සිටි රත්නකුමාර්ගේ වැඩිමහල් සහෝදරයා පෙන්රින්වත්තේ හා දීගල ප්‍රදේශයේ නිවෙසින් නිවෙසට ගොස් සොයමින් සිටියදී රත්නකුමාර්ගේ නිවෙස අසලට පැමිණියේය. එහිදී ඔහුට ඒ අසලින් ගලා බසින ඇළ දෙසින් දැඩි ගඳක් දැනී එම දිසාවට ගොස් බැලූ විට සතුන් විසින් කා දමනු ලැබ තිබූ මෘත ශරීරයක් හමු විය.ඒ පිළිබඳව විමසිල්ලෙන් බැලීමේ දී මේ තම බාල සහෝදරයා බවට හඳුනාගෙන තිබේ. අනතුරුව මෙය දැනුම් දීමත් සමග පොලිසිය පැමිණ පරීක්ෂා කර බලා අවිස්සාවේල්ල මහේස්ත්‍රාත්වරයා පැමිණ මහේස්ත්‍රාත් පරීක්ෂණය පවත්වා මෘත දේහය වෛද්‍ය පරීක්ෂණය සඳහා අවිස්සාවේල්ල මූලික රෝහලට යැවීය. එහි අධිකරණ වෛද්‍ය නිලධාරී විසින් පශ්චාත් මරණ පරීක්ෂණය පවත්වනු ලැබීමෙන් පසු හිසට හා හිස් කබලට බර මොට දෙයකින් පහරදී සිදු කළ මරණයක් බවට නිගමනය කිරීමත් සමග ඝාතනය සම්බන්ධයෙන් පොලිස් පරීක්ෂණ ආරම්භ කර ඇතත් ඝාතකයන් සොයා ගැනීමට නොහැකි වී ඇත.මේ ඝාතනය ගැන අවධානය යොමු කළ සීතාවක කොට්ඨාසය භාර පොලිස් අධිකාරී අතුල වීරසිංහ මහතා, අවිස්සාවේල්ල සහකාර පොලිස් අධිකාරී (1) සමන් සුරියආරච්චි, අවිස්සාවේල්ල පොලිස් ස්ථානාධිපති ප්‍රධාන පොලිස් පරීක්ෂක අශෝක කුමාර මහත්වරුන්ගේ අධීක්ෂණය යටතේ, වැඩිදුර පරීක්ෂණ පැවැත්වීමට අවිස්සාවේල්ල නොවිසඳුණු අපරාධ ඒකකයේ ස්ථානාධිපති උප පොලිස් පරීක්ෂක එච්. ඒ. සුජිත් මහතාට පවරා ඇත. ඒ මහතා පො. සැ. (51842) සරත්, පො. කො. (48747) සෝමවීර පො. කො. (12188) අසිත යන නිලධාරීන් සමග විවිධ අයුරින් ඇඳ පැළඳ ගෙන අවිස්සාවේල්ල පෙන්රින් වත්ත හා දීගල ප්‍රදේශවල දිවා රාත්‍රි සැරිසරා දින කීපයකට පසු ඝාතනය කළ අයගේ බිරිය ගෙන්වා ප්‍රශ්න කිරීම ආරම්භ කර තිබේ.මෙහිදී ඇය ප්‍රථමයෙන් පවසා ඇත්තේ සැමියාගේ ඝාතනය සම්බන්ධයෙන් තමන් කිසිවක් නොදන්නා බවයි. අනතුරුව ප්‍රශ්න කිරීමේදී තමන් ඝාතනය දන්නා බවත්, එය නිවෙස අසල පදිංචි ‘අමරේ’ යන අය විසින් කරනු ලැබූ බවත්, මෙය හෙළි කළහොත් තමන්ව මරා දමන බවට එම පුද්ගලයා පවසා ඇති නිසා එයට ඇති දැඩි බිය නිසා රහසක් ලෙස තබා ගත් බවට ප්‍රකාශ කර ඇත. අනතුරුව පොලිසිය අමරේ යන පුද්ගලයා ගෙන්වා ප්‍රශ්න කිරීමේදී වෙනත් වැරදි ක්‍රියාවල යෙදී ඇතත් මේ ඝාතනයට සම්බන්ධයක් නැති පුද්ගලයකු බව හෙළිවීමත් සමග නැවත ඝාතනයට ලක්වූ අයගේ බිරිය ගෙන්වා දෙවැනි වරටත් ප්‍රශ්න කිරීමේදී පෙර ප්‍රකාශයම කර තිබේ.මේ පිළිබඳව දැඩි විමර්ශනයක් කළ උප පොලිස් පරීක්ෂක සුජිත් මහතා නැවතත් තුන්වැනි වරට ගෙන්වා ප්‍රශ්න කිරීම් හමුවේදී ඇයට ඉන් නිදහස් වීමට නොහැකි වී සියලු දේ එකින් එක මෙසේ පවසා ඇත. මාස අටක පමණ කාලයක සිට තමන්ට සැමියාගෙන් දිගින් දිගට පහරදීම් හා ලිංගික පීඩා තිබූ නිසා ඒ පිළිබඳව හොඳම මිතුරිය වන අසල්වාසි චන්ද්‍රමාලිට පවසා තිබේ. ඇයගේ සැමියා යුද හමුදාවේ සේවය කරනු ලබන අයෙකි.ඔහු මාසයකට පමණ වරක් නිවාඩු ලබා නිවෙසට එන අයකු බැවින් මේ සිද්ධින් කිසිවක් ඔහු නොදනී. දෙදරු මවක් වන චන්ද්‍රමාලිගේ හා දරුවන්ගේ තනියට සිටින්නේ ඇගේ සැමියාගේ බාල සහෝදරයා වන ‘පාලිත’ යන අයය. චේතනා හා චන්ද්‍රමාලි යන දෙදෙනා විසින් මාස හයක පමණ කාලයක සිට චේතනාගේ සැමියා වන රත්නකුමාර්ව ඝාතනය කිරීමට සැලසුම් සකසා තිබේ. ඒ සඳහා පාලිත යොදා ගැනීමට දෙදෙනා තීරණය කර මෙය ඔහුට දන්වා ඇත.මෙසේ සිටියදී පසුගිය 17 වැනි දින පාලිත හමු වූ චේතනා ‘පාලිත දැන්නම් මට බැහැ මේ මිනිහාත් එක්ක ඉන්න, පුළුවන්නම් අදම ඉවරයක් කරලා දාන්න’ කියා එදින දහවල් බ්‍රැන්ඩි භාගයක් ගෙන නිවෙසේ තබා ගෙන අනතුරුව පාලිතට එය දී තිබේ. පෙර කතා කරගත් පරිදි පාලිත යන අය එදින සවස 6.30 ට පමණ රත්නකුමාර් හමුවීමට පැමිණ අද පොඩ්ඩක් බොමු කියා නිවෙසේ සිට ඉන් පහළ ප්‍රදේශයකට කැඳවාගෙන ගොස් මත් පැන් පානය කර ඇත. එහි මද වේලාවක් ගත වෙද්දී රත්නකුමාර්ගේ හිසට කළු ගලකින් ගසා මරා දමා තිබේ.අනතුරුව පහරදුන් කළුගලේ තැවරුණු ලේ අසල ඇළට ගොස් සෝදා ගල් වැටියක එම ගල ගසා හිස් මත්පැන් බෝතලය ඒ අසලට විසි කරන විටදී චේතනා නැමැති කාන්තාව (බිරිය) පැමිණ ‘පාලිත වැඩේ හරිද?’ කෝ රත්නකුමාර් කොහේද කියා අසා ඇත. එවිට වැඩේ හරි කිව් පාලිත (ඝාතනයේ ප්‍රධාන සැකකරු) ඔයා දැන් ගිහින් නිදා ගන්න කී විට චේතනා ගොස් මද වේලාවකින් රත්නකුමාර්ගේ මෘත ශරීරය අසලදීම පාලිත යන සැකකරුට නින්ද ගොස් තිබේ. අනතුරුව අලුයම 2.00 ට පමණ ඇහැරී කලබලයට පත් පාලිත නැමැති පුද්ගලයා ඊට මදක් දුරින් ගලා බසින ඇළ අසලට රත්නකුමාර්ගේ මෘත ශරීරය ඇද දමා ඇලෙන් අතපය සෝදා ගොස් නිවෙසේ නිදා ගෙන ඇත.අනතුරුව ඝාතනයේ ප්‍රධාන සැකකරු වන පාලිත නැමැත්තා හා සැකකාර බිරියගේ මිතුරිය වන චන්ද්‍රමාලි යන අයද පොලිසියෙන් අත්අඩංගුවට ගෙන ප්‍රශ්න කර තිදෙනාම අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කර තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=r1204094</link>
    <topic>ජීවත්වෙන්න පිහිටක් ඕනෑ</topic>
    <author>හෙනරත්ගොඩ සමූහ</author>
    <content>ආබාධිතව සිටින තම පුතා හා සහෝදරයා ජීවත් කරවන්නට අපමණ දුකක් විඳින හැත්තෑහත් (77) හැවිරිදි කාන්තාවක් දොම්පේ ප්‍රදේශයේදී හමුවිය.ඇය බී. එම්. නන්දාවතී මහත්මියයි.සැමියාද මිය ගොස් ඇති නන්දාවතීගේ පුත්‍රයා වන විමල් චන්ද්‍රරත්න (52) උපතින්ම ආබාධ සහිත අයෙකි. ඇගේ සහෝදරයා වන බී. ඇම්. සිරිපාලද (65) ද දැනට වසර 15 ක පමණ සිට ආබාධිත තත්ත්වයට පත්වී එක්තැන් වී සිටී. ඔවුන්ට ජීවත්වීමට හරිහැටි නිවාසයක්ද නොමැති අතර අඩක් තනාගත් නිවෙසේ ඔවුහු ජීවත් වෙති.කුමක් හෝ කුලී වැඩක් කර මේ දෙදෙනා ජීවත් කරවන ලීලාවතී මහත්මිය දැන් වයෝවෘධ තත්වයේ පසුවන නිසා එම කාර්යය දිගින් දිගටම කිරීමද අපහසු වී ඇත.තමන්ගේ නිවෙස තනා ගැනීමට පිහිටක් වන ලෙසද ජීවත්වීම සඳහා උපකාරයක් කරන ලෙසද ඇය ඉල්ලා සිටී..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=r1204095</link>
    <topic>මොරටුවේ පොලිස් නිලධරයකු පැහැරගෙන පිස්තෝලය සහ අත්පලඳනාව කොල්ලකාලා</topic>
    <author>පානදුර සමූහ කපිල සෝමරත්න</author>
    <content>මොරටුව පොලිසියේ සුළු අපරාධ අංශයේ ස්ථානාධිපතිවරයා පැහැරගෙන ගොස් ඔහුගේ රිවොල්වරය සහ රුපියල් 75000 ක් වටිනා රන් අත් පලඳනාව කොල්ලකෑම සම්බන්ධ චෝදනා දෙකට විත්තිකරුවන් දෙදෙනෙක් පසුගියදා වරද පිළිගත්තේය.චූදිත දෙදෙනාට එක් චෝදනාවකට අවුරුදු දෙක බැගින් බරපතළ වැඩ ඇතිව සිර දඬුවම් සහ රුපියල් එකොළොස්දහස් පන්සියය බැගින් දඩ ද හලාවත මහාධිකරණ විනිසුරු මාලනි ගුණරත්න මහත්මිය පානදුර පළාත්බද මහාධිකරණයේදී නියම කළාය.එම දඬුවමට අමතරව රුපියල් පනස්දහස බැගින් වන්දි මුදලක් පැමිණිලිකාර පොලිස් පරීක්ෂකවරයා වෙත ගෙවන ලෙසටද විත්තිකරුවන්ට නියෝග කෙරිණි.එම වන්දි මුදල නොගෙවන්නේ නම් මාස 6 බැගින් සාමාන්‍ය සිර දඬුවම්ද විනිසුරුවරිය විසින් විත්තිකරුවන්ට නියම කරන ලදී.විත්තිකරුවන් මහාධිකරණය හමුවේ චෝදනා ලබා සිටියේ වර්ෂ 2005 සැප්තැම්බර් මස 4 වැනිදා මොරටුව පොලිසියේ සුළු අපරාධ අංශයේ ස්ථානාධිපතිවරයා මොරටුවේදී පැහැරගෙන ගොස් ඔහු සන්තකයේ තිබූ රුපියල් 75000ක් වටිනා රන් අත්පලඳනාව කොල්ල කෑම සහ රිවෝල්වරය පැහැරගෙන යාම සම්බන්ධයෙනි.රජයේ නීතිඥ දිස්නා වර්ණකුල මහත්මිය පැමිණිල්ල වෙනුවෙන් අධිකරණයට කරුණු ඉදිරිපත් කළාය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=s1204091</link>
    <topic>ටෙස්ට් තරගයක පළමු දින දෙකේ දී හොඳින් ක්‍රීඩා කිරීම ජයග්‍රහණයට වැදගත්</topic>
    <author>පි‍්‍රන්ස් ගුණසේකර</author>
    <content>ටෙස්ට් තරගයක පළමු දින දෙකේ දී හොඳින් පන්දුවට පහර දීම ඉතා වැදගත් බව ශ්‍රී ලංකා නායක මහේල ජයවර්ධන පෙන්වා දෙයි. ගාල්ලේ දී පැවැති තරගයේ දී පළමු දින දෙක හොඳින් ක්‍රීඩා කළ හේතුව මත ජයග්‍රහණය ද කොළඹ පැවැති දෙවැනි තරගයේ දී පළමුදින දෙකේ අසාර්ථකත්වය මත පරාජය අත්වූ බවද මහේල පවසයි.“තරගයේ පාලනය අතට ගන්නට නම් පළමු දින දෙකේ දී හොඳින් පහර දී ලකුණු අතරට පැමිණිය යුතුයි. එංගලන්ත පිල ගාල්ලට වඩා කොළඹ නගරයේ දී හොඳින් ක්‍රීඩා කළා” මහේල පැවැසීය.ටෙස්ට් තරගයක දී විනිසුරු තීරණය නැවැත විමසීමේ ක්‍රමවේදය ඉතා හොඳ එකක් බව මහේල ගේ අදහස යි. නමුත් ඒ සඳහා සම්පූර්ණ ක්‍රමවේදයම භාවිතා කළ යුතු බව ඔහු පෙන්වා දෙයි.ශ්‍රී ලංකා - එංගලන්ත දෙවැනි ටෙස්ට් ක්‍රිකට් තරගයේ දී ටී. එම්. ඩිල්ෂාන් ගේ දැවී යෑම මත භේදාත්මක විය. පා ආවරණයේ දැවටුණු පන්දුවක් පිත්තේ දැවැටී ගිය බවට ඔක්සන් ෆෝඩ් විනිසුරු දුන් තීන්දුව පිළිබඳ බොහෝ කතා ඇති විය. රූපවාහිනී පුනරූපණ අනුව එය නොදැවුණු අවස්ථාවක් බව විචාරකයන් ගේ මතය විය. එහෙත් ටී. එම්. ඩිල්ෂාන් දැවී ගිය බවට තීන්දු විය. මහේල ජයවර්ධන පන්දුවට පහර දෙමින් සිටිය දී ඇන්ඩර්සන් එවු පන්දුවක් කඩුල්ල මුවා කිරීමේ වරදට හසුවූ බවට එංගලන්තය කළ ඉල්ලීමකට විනිසුරු රවුෆ් ප්‍රතිචාර දැක්වුවේ ඇඟිල්ල ඉහලට ඔසවමිනි. එහෙත් මහේල තීරණය නැවැත විමසන ලෙස කළ ඉල්ලීමේ දී ඔහු නොදැවුණු පිතිකරුවෙකු ලෙසට තීරණය විය.“විනිසුරු තීන්දුව නැවැත විමසා බලන ක්‍රමවේදයෙන් වාසි හා අවාසි දෙකම සිදු වෙනවා” මහේල පැවැසීය. දෙවැනි ටෙස්ට් තරගයේ දී රංගන හේරත් ගේ සේවය පමණට වඩා ලබා ගැනීම පිළිබඳව ද මහේල අදහස් පළ කළේ ය.“රංගනට ගොඩක් වෙහෙසකර පන්දු යැවීමක නිරතවීමට සිදුවුවා. අපේ අනෙක් පන්දු යවන්නන් ගෙන් හොඳ සේවයක් ගත යුතුයි.”“නවක ක්‍රීඩකයන්ට ගොඩක් අවස්ථාව දෙනවා. ඇතැම් නවකයන් ඉතා ඉක්මනින් ක්‍රීඩා රටාව හඳුනාගෙන දක්‍ෂතා අතරට එනවා. ඇතැම් නවක ක්‍රීඩකයන් ප්‍රමාද වෙනවා. ඉදිරි අනාගතයට අවශ්‍ය ක්‍රීඩකයන්ට වැඩි අවස්ථාවක් දීම අපේ බලාපොරොත්තුවයි. “මහේල වැඩි දුරටත් පැවැසීය.ශ්‍රී ලංකාව හා එංගලන්තය අතර දෙවැනි ටෙස්ට් තරගයෙන් එංගලන්ත පිල කඩුලු 8ක ජයක් අත්කර ගත්තේ ය. එම ජයත් සමග තරග දෙකකින් සමන්විත තරගාවලිය 1-1 ක් ලෙස සම විය. දෙවැනි ටෙස්ට් තරගයේ වීරයා ලෙස කෙවින් පීටර්සන් ද තරගාවලියේ වීරයා ලෙස මහේල ජයවර්ධන සම්මාන දිනා ගත්හ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=s1204092</link>
    <topic>කායවර්ධන සම්මේලනයේ නව නිලධාරීහු පත්වෙති</topic>
    <author/>
    <content>ආසියාතික අයෝමය ශූරයා තරගාවලිය 2014 වසරේදී රටවල් 29 ක සහභාගිත්වයෙන් ශ්‍රී ලංකාවේදී පැවැත්වීමට නියමිත බැව් ශ්‍රී ලංකා කායවර්ධන හා ශාරීරික යෝග්‍යතා සම්මේලනයේ සභාපති කේ. එම්. කපිල කුමාර මහතා පැවැසීය.කාය වර්ධන සම්මේලනයේ නව නිලධාරි මණ්ඩලය හදුන්වා දීම සහ වසරේ ක්‍රීඩා ඉසව් සම්බන්ධව ඔටර්ස් ක්‍රීඩා සංගම් මූලස්ථානයේ පැවැති විශේෂ මාධ්‍ය හමුවකදී ඒ මහතා එසේ සඳහන් කළේය. ටොප් 20 අයෝමය ශූරයා තරගාවලිය මේ මස 28 වැනි දින මාතර උයන්වත්ත ක්‍රිඩාංගණයේ පැවැත්වීමට නියමිත අතර, මැයි මස 19 වැනිදා ආධුනික අයෝමය ශූරයා තේරීමේ තරගාවලිය පැවැත්වෙනු ඇති බව ද ඒ මහතා වැඩි දුරටත් සඳහන් කළේය.එමෙන්ම ජුනි මස 8 වැනිදා ක්‍රීඩා විද්‍යායතනයේදී විනිසුරු පාඨමාලාවක් ද ජූලි මාසයේ පාසල් මට්ටමෙන් අයෝමය ශූරයා තේරීමේ තරගාවලියක් ද පැවැත්වීමට නියමිතය. කාය වර්ධන සම්මේලනයේ නව නිලධාරි මණ්ඩලය තෝරා පත්කර ගැනීමේ මහා සභා රැස්වීම පසුගිය මාසයේ ක්‍රිඩා අමාත්‍යාංශයේ පූර්ණ අධික්ෂණය යටතේ ජාතික ක්‍රීඩා විද්‍යායතන ශ්‍රවණාගාරයේ පැවැත්විණි.නව නිලධාරි මණ්ඩලයසභාපති කේ. එච්. කපිලකුමාර, ලේකම් එන්. එස්. ජයවර්ධන, භාණ්ඩාගාරික ඉන්දික ප්‍රනාන්දු, උප සභාපති - ඒ. ඒ. චන්ද්‍රසිරි, ආර්. කේ. ජයසුන්දර, ටී. එන්. ෆර්ඩ්, උප ලේකම් - ඩී. එන්. ඒ. ගුණසේකර, උප භාණ්ඩාගාරික ආර්. සී. අබේවික්‍රම, තාක්ෂණික නිලධාරි අයි. ජී. ප්‍රසන්න පීරිස්, නීති උපදේශක රසාංග හරිස්චන්ද්‍ර, ජාතික සංවිධායක ජේ. ඩබ්. පී. ජානක, මාධ්‍ය සම්බන්ධිකාරක - හේමන්ත ඩෙප්, තරග ලේකම් ටී. කේ. ඒ. චතුරංග, ප්‍රධාන තරග සංවිධායක දිලෙන ගුණවර්ධන.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=s1204093</link>
    <topic>යොවුන් පිල පරදියි ඇමැති පිල දිනයි</topic>
    <author/>
    <content>පාර්ලිමේන්තු මැති ඇමැතිවරුන්ගේ කණ්ඩායම සහ යොවුන් පාර්ලිමේන්තු කණ්ඩායම අතර මහරගම තරුණ සේවා සභා ක්‍රීඩාංගණයේ පැවැති ඕවර 15 ක්‍රිකට් තරගයෙන් ලකුණු 17ක ජයක් අත්කර ගැනීමට මැති ඇමැතිවරුන්ගේ කණ්ඩායම සමත් විය.තුන් ඉරියව්වෙන්ම දස්කම් දැක්වූ පාර්ලිමේන්තු මන්ත්‍රී නාමල් රාජපක්ෂ මහතා හයේ පහර 4ක් සහ හතරේ පහර 2ක් සම¼ඟ ලකුණු 59ක් රැස් කළ අතර ලකුණු 26කට ප්‍රතිවාදී පිලේ කඩුලු 3ක් ද බිඳ දැමුවේය. ඊට අමතරව විශිෂ්ට උඩ පන්දුවක් ද රැක ගනිමින් තරගයේ වීරයා සම්මානය දිනා ගැනීමට ඔහු සමත් විය.මීට අමතරව ක්‍රීඩා අමාත්‍ය මහින්දානන්ද අලුත්ගමගේ මහතා හතරේ පහර 2ක් සහ හයේ පහරක් සම¼ඟ ලකුණු 18ක් රැස් කළේය. අමාත්‍ය ඩිලාන් පෙරේරා මහතා රැස් කළ ලකුණු ප්‍රමාණය 16කි.මහින්දානන්ද අමාත්‍යවරයා එක් ඕවරයක් යවමින් ලකුණු 8කට කඩුලු 3ක් දවා ගත් අතර හොඳම පන්දු යවන්නා ලෙසද සම්මාන දිනා ගත්තේය.හොඳම පිතිකරු ලෙස යොවුන් පාර්ලිමේන්තු පිලේ සඳරුවන් ජයසුන්දර මහතාත් හොඳම පන්දු රකින්නා ලෙස මැති ඇමැතිවරුන්ගේ කණ්ඩායමේ ප්‍රේමලාල් ජයසේකර මහතාත් සම්මාන ලැබූහ.අමාත්‍ය ඩලස් අලහප්පෙරුම මහතාගේ නායකත්වයෙන් යුත් මැති ඇමැතිවරුන්ගේ පිලට විමල් වීරවංශ, ඉන්දික බණ්ඩාරනායක, ඩිලාන් පෙරේරා, සාරානාත් බස්නායක, තිලංග සුමතිපාල, නාමල් රාජපක්ෂ, ප්‍රේමලාල් ජයසේකර, මහින්දානන්ද අලුත්ගමගේ, ජොන්ස්ටන් ප්‍රනාන්දු සහ ජගත් පුෂ්පකුමාර යන මහත්වරුන් ක්‍රීඩා කළහ.මැතිඇමැති පිල – 134-9 (ඕවර් 15)නාමල් රාජපක්ෂ 59, මහින්දානන්ද අලුත්ගමගේ 18, ඩිලාන් පෙරේරා 16, ප්‍රේමලාල් ජයසේකර 13 (ශිහාන් ධම්මික 15/2)යොවුන් පාර්ලිමේන්තු පිල – 117 (සියලුදෙනා දැවී)එස්. ජයසුන්දර 31, සුදර්ශන 28 (මහින්දානන්ද අලුත්ගමගේ 8/3, නාමල් රාජපක්ෂ 26/3, විමල් වීරවංශ 40/2).</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=s1204094</link>
    <topic>ලෝක කාන්තා පාපැදි රන් කිරුළ බ්‍රිතාන්‍යයට</topic>
    <author/>
    <content>එළැඹෙන ලන්ඩන් ඔලිම්පික් තරගාවලියේ පාපැදි රන් පදක්කම් ද්විත්වයක් අත්කර ගැනීමට තිබෙන බ්‍රිතාන්‍ය ඔලිම්පික් කණ්ඩායමේ බලාපොරොත්තුව ඉහළ නංවාලමින් මෙල්බෝර්න් නුවර පැවැති ලෝක ගෘහස්ත පා පැදි ශූරතාවලියේ කාන්තා හා පිරිමි දෙඅංශයෙන්ම පදක්කම් අත්කර ගැනීමට බ්‍රිතාන්‍ය පාපැදි කණ්ඩායම සමත් විය.මිනිත්තු 3 කුත් තත්පර 53.29 කින් පිරිමි තරග අංශයේ කිලෝමීටර් 4 ඉසව්ව නිමා කොට නව ලෝක වාර්තාවක් සමඟින් රන් පදක්කම අත්කර ගැනීමට බ්‍රිතාන්‍යය සමත් විය.ඊට දිනකට පසු කිලෝ මීටර් 3 කින් යුත් කාන්තා තරග ඉසව්ව මිනිත්තු 3 කුත් තත්පර 15.720 කින් නිමාකොට නව ලෝක වාර්තාවක් සමඟ රන් පදක්කම අත්කර ගැනීමට බ්‍රිතාන්‍ය පා පැදි ශූරියන්ට හැකි විය.ඔවුන් විසින් බිඳ දමනු ලැබුවේ ලංඩනයේ දී මීට සති 6 කට පෙර මිනිත්තු 3 කුත් තත්පර 16.850 කින් තරගය නිමා කොට ඔවුන් විසින්ම තබන ලද ලෝක වාර්තාව ය.එහිදී ඔස්ට්‍රේලියාව දෙවැනි ස්ථානයත්, නවසීලන්තය තුන්වැනි ස්ථානයත් අත්කර ගත්හ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=s1204095</link>
    <topic>සැතපුම් දෙකේ පිහිනුම් තරගයේ පිරිමි ශූරතා මාදම්පා විදුහලට</topic>
    <author>අම්බලන්ගොඩ සමූහ ආර්. ඤාණදාස</author>
    <content>අම්බලන්ගොඩ ඩොල්ෆින් ජල ක්‍රීඩා සමාජය විසින් පසුගියදා මාදම්පා ගඟේ දී පවත්වනු ලැබූ සැතපුම් දෙකේ විවෘත පිහිනුම් තරගයේ පිරිමි අංශයේ ප්‍රථම ස්ථානය හා දෙවැනි ස්ථානය ද පිරිමි සමස්ථ ශූරතාවද මාදම්පා මධ්‍ය මහා විද්‍යාලයට හිමි විය.පිරිමි තරගයේ ප්‍රථම ස්ථානය මාදම්පා මධ්‍ය මහා විද්‍යාලයේ ගීෂාන් රවිඳුට හිමිවූ අතර කාන්තා අංශයේ ප්‍රථම ස්ථානය අම්බලන්ගොඩ ධර්මාශෝක විද්‍යාලයේ ගයනි බිංදුහේවා ට හිමි විණි.පිරිමි තරගයේ දෙවැනි ස්ථානය මාදම්පා මධ්‍ය මහා විද්‍යාලයේ ටී. එම්. දසුන් නයනජිත් විසින් ද තෙවැනි ස්ථානය ධර්මාශෝක විද්‍යාලයේ ආර්. ඇම්. සලිත අකිශ්‍ය විසින් ද හිමිකර ගන්නා ලදී.කාන්තා අංශයේ දෙවැනි ස්ථානය අම්බලන්ගොඩ ප්‍රජාපතී ගෝතමී බාලිකා විද්‍යාලයේ ටී. වාසනා දිල්රුක්ෂිට හිමිවූ අතර, තෙවැනි ස්ථානය අම්බලන්ගොඩ දේවානන්ද විද්‍යාලයේ ජී. ශෂිනි නවෝද්‍යා ට හිමි විය. තරගයේ සමස්ථ පිරිමි ශූරතාවය ලකුණු 44ක් ලබාගත් මාදම්පා මධ්‍ය මහා විද්‍යාලයට හිමිවිය. එහි අනුශූරතාවය ලකුණු 26 ක් ලබාගත් ධර්මාශෝක විද්‍යාලයට ද තෙවැනි ස්්ථානය ලකුණු 23 ක් ලබා ගත් දේවානන්ද විද්‍යාලයට ද හිමිවිය.කාන්තා සමස්ත ශූරතාව හිමිකර ගනු ලැබුවේ ලකුණු 45 ක් ලබාගත් ධර්මාශෝක විද්‍යාලය විසිනි. හි අනු සූරතාවය ලකුණු 27 ක් ලබා ගත් අම්බලන්ගොඩ ඩොල්ෆින් ජල ක්‍රීඩා සමාජයට හිමිවූ අතර තෙවැනි ස්්ථානය ලකුණු 26 ක් ලබාගත් දේවානන්ද විද්‍යාලය සතු විය.තරගයේ ලාබාලතම ක්‍රීඩිකාව ලෙස ධර්මාශෝක විද්‍යාලයේ එන්. එම්. ඒ. අනර්කලී ද සිල්වා ද ලාබාලතම ක්‍රීඩකයා ලෙස එම විද්‍යාලයේම විශ්ව සුපුන් ශාඛ්‍යා ද තේරුණි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=f1204091</link>
    <topic>ඉන්දියාව ගත්තේ අපට හානිකර තීරණයක් නොවේ</topic>
    <author>සාකච්ඡා කෙළේ උදිත ගුණවර්ධන</author>
    <content>වත්මන් දේශපාලන හා සමාජීය වාතාවරණය හා උතුරු කරයේ දේශපාලන ප්‍රවණතාව පිළිබඳ ඇමැති ඩග්ලස් දේවානන්දා මහතා සමඟ සිදු කළ සාකච්ඡාවකි මේ.ශ්‍රී ලංකාව වෙත ජාත්‍යන්තර අවධානය යොමු වූ අවස්ථාවක් විදියට මේ අවස්ථාව සඳහන් කරන්න පුළුවන්. ඒ නිසා අප මේ අවස්ථාව දෙස විවෘත මනසකින් හා විවෘත ඇසකින් යුතුව බැලිය යුතුයි. මේ යෝජනා සම්මත වීමත් සමඟ මෙරටට දේශපාලන බලපෑම් හා පීඩන එල්ල වී තිබෙනවා. එහෙත් අප මේ ප්‍රශ්නයේ දී ඉතාමත් කල්පනාකාරීවත්, බුද්්ධිමත්වත් කටයුතු කළ යුතුයි. අප යන්නන් වාලේ ගිහින් මේ ප්‍රශ්න විසඳන්න බැහැ. අප සියලු දෙනා සංවරශීලී හා රාජ්‍ය තාන්ත්‍රික විදියට කටයුතු කළ යුතුයි. මා දකින විදිහට ඒ සඳහා ජනාධිපතිතුමාට හා රජයට ශක්තිය හා හැකියාව තිබෙනවා.එල්ල වන ජාත්‍යන්තර පීඩන පිළිබඳ සලකා බලා අවධානයෙන් යුතුව කටයුතු කිරීමෙන් තමයි උද්ගත වී ඇති ප්‍රශ්න නිරාකරණය කළ හැක්කේ. එහි දී අප මූලික වශයෙන් නිවැරැදි ලෙස කටයුතු කළ යුතුයි. ඒ විදිහට කටයුතු කළොත් තමයි අපට රටක් විදිහට නිවැරැදි මඟක ගමන් කළ හැක්කේ.මේ තීරණයේ දී ඉන්දියාව අපට හානිකර තීරණයක් ගත්තා යැයි අප සිතන්නේ නැහැ. ඔවුන් නිතර ම අප ආරක්‍ෂා කරන පිළිවෙතක සිට තමයි කටයුතු කරන්නේ. කිසිදු විටෙක අප රට ජාත්‍යන්තරය ඉදිරියේ පාවාදෙන පිළිවෙතකට එළඹෙන්නේ නැහැ. ඒ ගැන අපට විශ්වාසයක් තිබෙනවා.ඉන්දියාව ඒ මොහොතේ දී තමන් ගේ දේශපාලන තීන්දුව ගත්තේ එරට අභ්‍යන්තර දේශපාලනයේ ප්‍රවණතා පිළිබඳ සලකා බැලීමෙන් පසුවයි. ඔවුන්ට ශ්‍රී ලංකාව මෙන් ම තමන් ගේ අභ්‍යන්තර ඒකාබද්ධතාව ආරක්‍ෂා කර ගැනීමටත් අවශ්‍ය යි. ඒ නිසා තමයි ඔවුන් එදා ඒ විදිහේ තීරණයක් ගත්තේ. එහෙත් අප රට බටහිර රටකින් ආක්‍රමණය කරනවාට හෝ ඒ විදිහේ බලපෑමක් එල්ල වෙනවාට ඉන්දියාව කිසිදු විටෙක කැමැත්ත ලබා දෙන්නේ නැහැ. ඔවුන් කටයුතු කර තිබෙන්නේ ශ්‍රී ලංකාව බටහිර ග්‍රහණයෙන් ගලවා ගන්නා ආකාරයට යි.මේ කොමිෂන් සභා වාර්තාව මඟින් ඊ.පී.ඩී.පී සංවිධානයටත් චෝදනා කිහිපයක් එල්ල කර තිබෙනවා. එහෙත් ඒ චෝදනා වලට කිසිදු පදනමක් නැහැ.කොමිසමේ දී මා දුන් සාක්‍ෂිවල කරුණු විකෘති කර තමයි මේ වාර්තාව නිකුත් කර තිබෙන්නේ. ලබා නොදුන් කරුණු සහ විකෘති කළ කරුණු ඉදිරිපත් කරමින් තමයි මේ වාර්තාව නිකුත් කර තිබෙන්නේ.මේ ගැන ලිපි තොරතුරු ඇතුළත් වාර්තාවක් මැති සබයට ඉදිරිපත් කිරීමට නියමිතව තිබෙනවා. මෙහි දී මා ලබා දුන් සාක්‍ෂි ඔවුන් විසින් පටිගත කළා. ලියා ගත්තා. එහෙත් වාර්තාව නිකුත් වෙද් දී තමයි මේ විකෘති කරුණු ඉදිරිපත් වෙලා තිබෙන්නේ. මේ කරුණු පිළිබඳ නීත්‍යානුකූලව ක්‍රියාමාර්ග ගැනීමටත් අප බලාපොරොත්තු වෙනවා. එල්. එල්. ආර්. සී කමිටු වාර්තාවේ අප ගැන සඳහන් දේවල් අප ප්‍රතික්ෂේප කරනවා.ඊ. පී. ඩී. පී සංවිධානය අවුරුදු විස්සක සිට දැරූ ස්ථාවරය තමයි 13 සංශෝධනයෙන් ඔබ්බට ගිය විසඳුමක් ලබා දිය යුතු බව. අපගේ ඒ ස්ථාවරයේ වෙනසක් සිදුවෙලා නැහැ.උතුරු පළාත තුළ සංවර්ධනය වගේ්ම දේශපාලන වෙනස්කම් ද සිදු විය යුතුයි. ආණ්ඩුවේ ස්ථාවරය වෙලා තිබෙන්නෙත් එයයි.නැහැ. ඒ චෝදනාව වැරැදියි. ආණ්ඩුව උතුරට පළාත් සභා මැතිවරණයක් පැවැත්වීමට කටයුතු කර තිබෙන්නේ. ඒ සඳහා වූ ඡන්ද නාම ලේඛනය ගණන් බැලීම ද ආරම්භ කර තිබෙනවා. සාමය ස්ථාපිත වූ පසු නැඟෙනහිර පළාත සඳහා වූ පළාත් සභා මැතිවරණය පැවැත්වුණා. එවැනි ම මැතිවරණයක් උතුරේත් පැවැත්වීමට නියමිත යි. ඒ මැතිවරණය තරඟ කිරීමට සියලු දේශපාලන පක්‍ෂවලට අවස්ථාව තිබෙනවා.රජය දැනටමත් පළාත් පාලන ආයතන සඳහා වූ මැතිවරණ පවත්වා එහි පාලන බලය ප්‍රාදේශීය මට්ටමේ නියෝජිතයන්ට භාර දී තිබෙන්නේ. දැනටමත් එම ප්‍රදේශවල පළාත් පාලන කටයුතු ඉතාමත් හොඳින් ක්‍රියාත්මක වෙනවා. ප්‍රජාතන්ත්‍රවාදය රහිත මිලිටරි පසුබිමක තිබූ ප්‍රදේශයක මේ මට්ටමින් හෝ ප්‍රජාතන්ත්‍රවාදය නැවැත ස්ථාපිත වීම පවා ජයග්‍රහණයක් ලෙස හඳුන්වන්න පුළුවන්. මේ සියල්ල ගත් විට ජාතික ගැටලුවට සුදුසු ම අවස්ථාව ලෙස මේ යුගය හඳුන්වන්න පුළුවන්.උතුරු නැඟෙනහිර ප්‍රදේ්ශ මීට පෙර පැවැති රජයන් විසින් නොසලකා හැරි ප්‍රදේශ. ඒ නිසා එම ප්‍රදේශ දීර්ඝ කාලීනව සංවර්ධනයේ පහස නොලැබූ ප්‍රදේශ. එය තමයි දීර්ඝ කාලීනව තිබූ තත්ත්වය. ඒ උතුරේත් නැඟෙනහිරත් තිබූ එක් තත්ත්වයක් පමණයි.එපමණක් නොවෙයි උතුරු නැඟෙනහිර ප්‍රදේශ තිස් අවුරුදු යුද්ධය නිසාත් මහා විනාශයට පත් වුණා. මේ සෑම කරුණක් නිසා ම විනාශයට පත් වුණේ මේ ප්‍රදේශ. ඒ නිසා මේ ප්‍රදේශ සංවර්ධනය කිරීමට ආණ්ඩුව කටයුතු කර තිබෙන්නේ. ඒ නිසා දෙයාකාරයෙන්ම සිදු වූ විනාශයන් නැවත ප්‍රකෘති තත්ත්වයට පත් කිරීම සඳහා කටයුතු කර තිබෙනවා. ඒ සඳහා රජයේ මැදහත් වීම මත විශාල කාර්ය ප්‍රමාණයක් ඉටු කරමින් තිබෙනවා.උතුරේ මහජන නියෝජිතයකු විදිහට මා ආණ්ඩුව ගෙනයන මේ වැඩපිළිවෙළ පිළිබඳ සතුටු වෙනවා පමණක් නොවෙයි උතුරේ ආණ්ඩුවට සම්බන්ධ මහජන නියෝජිතයකු හා ඇමැතිවරයකු ලෙස එම කටයුතු සඳහා මූලිකත්වය ගෙන කටයුතු කරනවා.යුද්ධයෙන් විනාශ වූ ජන ජීවිතය හා වාසස්ථාන ප්‍රතිසංස්කරණය හා අලුතින් ඉදිකිරීම් ද ආරම්භ කර තිබෙනවා. එපමණක් නොවෙයි බොහෝ කටයුතු අවසන් කර තිබෙනවා.ශ්‍රී ලංකාවේ දේශපාලන තත්ත්වය ජාත්‍යන්තරය ඉදිරියේ අස්ථාවර කිරීමට දෙමළ ජාතික සන්ධානය කටයුතු කරන බවට වූ චෝදනාවේ සත්‍යක් තිබෙනවා. ඔවුන් ගේ අරමුණ වී තිබෙන්නේ මෙරට තත්ත්වය පිළිබඳ තිබෙනවාටත් වඩා දරුණු තත්ත්වයක් ඇතැයි ලෝකය ඉදිරියේ තහවුරු කර ‍ෙපන්වීමට යි. එහෙත් මේ චෝදනාවල ඇත්තක් නැහැ. දෙමළ ජාතික සන්ධානය රට තුළ ආරවුල් සහගත තත්ත්වයක් ඇති කිරීමට යි උත්සාහ කරන්නේ. එය කිසිසේත් ම හොඳ දෙයක් නොවෙයි.කිසිසේත් ම නැහැ. එජාපයට යාපනයේ දී මහජන සහයෝගයක් නැහැ. ඒ නිසා යාපනයේ දී එජාපය මැයි රැලියක් පැවැත්වීම ප්‍රතිඵලදායක දෙයක් විදිහට හඳුන්වා දෙන්න බැහැ. ඒ ඔවුන්ට මහජන සහයක් නොමැති නිසා.යුද්ධය තිබූ අවධියේ දී උතුරු ප්‍රදේශයේ කෘෂිකර්මාන්තය බොහෝ දුරට විනාශ මුඛයට වැටිලයි තිබුණේ. එහි බිඳ වැටීම කෙතරම් ද කියනවා නම් යැපුම් මට්ටමට පමණක් හෝ කෘෂි නිෂ්පාදන සිදු කිරීමට නොහැකි වුණා. එයට හේතු වූණේ යුදමය තත්තවය නිසා සමස්ත ජන ජීවිතය ම අවුල් වී යාමයි. එහෙත් සාමකාමී තත්ත්වය ඇතිවීම මඟින් කෘෂිකාර්මික ක්‍ෂේත්‍රයේ විශාල දියුණුවක් හා ඉදිරි ගමනක් දක්නට තිබෙනවා. අද වන විට නැඟෙනහිර පළාතේ විශාල කෘෂිකර්ම සංවර්ධනයක් දක්නට තිබෙනවා. උතුරේත් කෘෂිකර්මාන්තයේ විශාල නවෝදයක් දක්නට ලැබෙනවා. ගොවියාගේ ආර්ථික තත්ත්වය ඉහළ ගිහින් තිබෙනවා.එම කටයුතු සඳහා අවශ්‍ය යටිතල පහසුකම් විශාල ප්‍රමාණයක් මේ වන විට සම්පූර්ණ කර තිබෙනවා.ඒ සඳහා අවශ්‍ය වැව් අමුණු ප්‍රතිසංස්කරණය ඇතුළු කටයුතු සිදුකර අවසානයි. උතුරේ සිටින්නේ ඉතාමත් හොඳින් වෙහෙස මහන්සි වී කටයුතු කරන පිරිසක්. ඒ නිසා ඔවුන්ට පුළුවන් උතුරු ප්‍රදේශයෙන් ජාතික ආර්ථිකයට විශාල දායකත්වයක් ලබාදීමට.ඒ චෝදනාවේ සත්‍යක් නැහැ. මේ වන විටත් විශාල පිරිසක් යළිත් ඔවුන් ගේ ගම්බිම්වල ස්ථිර පදිංචියට පිටත් කර තිබෙනවා. බොහෝ අය සිතුවා නැවත පදිංචි කරවීම් සිදුකිරීම ඉතාමත් සෙමින් සිදුවන කාර්යයක් වේවි කියලා. ඒත් එය එසේ වුණේ නැහැ. යුද්ධය නිමාවට පත්වීමෙන් පසු වේගවත් ලෙස නැවත පදිංචි කිරීම් සිදු කළා. ඒ නිසා තාමත් ගම්බිම්වල පදිංචි කරවීමට නොහැකි වී සිටින්නේ ඉතාමත් සීමිත පිරිසක්. ඔවුන්ව ද ඉතාමත් නුදුරු දිනක දී ම ඔවුන්ට අයත් ගම් බිම්වල පදිංචි කරවීමට සැලැසුම් කර තිබෙනවා.පුනරුත්ථාපන කඳවුරුවල සිටි දොළොස්දහසකට අධික තරුණ පිරිසෙන් එකොළොස් දහසක් පමණ වූ පිරිසක් නැවත සමාජගත කර තිබෙනවා. ඉතිරිව සිටින්නේ ඉතාමත් සුලු පිරිසක්. මේ අයටත් අවශ්‍ය කරන වෘත්තීය පුහුණුවීම් ඇතුළු සියලු දේ සම්පාදනය කර තිබෙනවා. ඒ නිසා පුනරුත්ථාපනය වූ තරුණ කොටස් සමාජගත කිරීම හොඳින් සිදු කරනවා.මේ තරම් හොඳින් පුනරුත්ථාපන වැඩපිළිවෙළක් වෙනත් රටක ක්‍රියාත්මක වෙලා නැහැ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=f1204092</link>
    <topic>කොච්චර බණ කීවත් පව්කාරයා අපරාධ කරනවා!</topic>
    <author>ඡායාරූපය - සමන් ශ්‍රී වෙදගේ</author>
    <content>බුදුරජාණන් වහන්සේගේ පාද ස්පර්ශය ලැබූ, බුදු දහම තවමත් සුරක්ෂිතව පවතින මේ බෞද්ධ රටේ සිදුවන අපරාධ ප්‍රමාණය දිනෙන් දින ඉහළ යමින් පවතී. අද අප ශ්‍රී ලංකා අමරපුර මහා සංඝ සභාවේ සභාපති, අග්ගමහා පණ්ඩිත කොටුගොඩ ධම්මාවාස හිමියන් සමග සාකච්ඡා කරන්නේ මේ අපරාධ රැල්ල වර්ධනය වීමට හේතු සහ එම තත්ත්වය අවම කිරීමට ගතයුතු ක්‍රියාමාර්ග පිළිබඳවයි.පසුගිය කාලය තුළ සම්බුද්ධත්ව ජයන්තිය නිමිත්තෙන් ශ්‍රී ලංකාව ඇතුළු බෞද්ධ රටවල් බොහොමයක විශාල බෞද්ධ ප්‍රබෝධයක් ඇතිවුණා. විශේෂයෙන් බුදුරජාණන් වහන්සේ බුද්ධත්වයට පත්වී වසර 2600 ගතවීම නිමිති කොටගෙන රටපුරා මහා පුණ්‍යෙීත්සව රාශියක් සිදුකළා. ශ්‍රී ලංකාවේ මෙන්ම බටහිර රටවල පවා බෞද්ධ ආගමික ප්‍රබෝධයක් ඇති වුවද ලෝකය පුරා සිදුවන අපරාධ ප්‍රමාණය වැඩි වී තිබෙනවා. බුද්ධාගම වගේම ක්‍රිස්තියානි, හින්දු සහ ඉස්ලාම් ආදී ආගම් රැසක් ලෝකයේ පවතිනවා. ඒ වගේම මිනිසුන් ඒවාට ගරු කරනවා. එවන් තත්ත්වයක් තිබියදීත් මෙවන් ආකාරයට අකාරුණිකව සාපරාධී ක්‍රියා සිදුවන රටක් ඇතිවන්නේ කවර හේතුවක් නිසාද යන ගැටලුව අපිට මතුවෙනවා. ඒ වගේම මේ ආකාරයෙන් අපරාධ වැඩිවෙනවානම් බණ කීමේ ඇති ප්‍රතිඵලය කුමක්ද කියලා බෞද්ධයන්ම අපෙන් ප්‍රශ්න කරනවා. අපේ රටේ අපරාධ වැඩිවීමට හේතු ගණනාවක් බලපා තිබෙනවා. මේ සඳහා මාධ්‍යයත් වගකිව යුතුයි.එදා රටේ අපරාධයක් සිදුවුනත් අද තරම් රටේ ප්‍රචාරය වුණේ නැහැ. එදා ජනමාධ්‍ය මේ තරම් බලවත්ව තිබුණේ නැහැ. නමුත් අද ජනමාධ්‍ය ඉතා බලවත්. අද පුවත්පත්, රූපවාහිනිය, ගුවන්විදුලිය යනාදී මාධ්‍ය රටේ සිදුවන අපරාධ ආටෝපවත්ව ජනතාව අතරට ගෙනයනවා. මාධ්‍යයට පුළුල් ප්‍රචාරණයක් එමගින් ලැබුණත් එය ඉතාමත් නුදුසුදු ක්‍රියාවක්. කාලයකට පෙර සිදු වූ අපරාධයක් වුවත් එම අපරාධයට සම්බන්ධ නඩුව අසන සෑම අවස්ථාවකම එය අද ඊයෙක සිදුවූ සිදුවීමක් මෙන් නැවත නැවත පෙන්වනවා. අද මාධ්‍යවල ප්‍රචාරයවන ප්‍රවෘත්ති දුටුවහම ලංකාවේ නිර්භයව අඩියක් තියන්න තැනක් තිබෙනවාද කියන ගැටලුව අපිටත් මතු වෙනවා. අපරාධ සම්බන්ධව මාධ්‍ය මගින් ලබාදෙන ප්‍රචාරය වැඩිවීම අපරාධ වැඩිවීමට හේතුවක් බව අකමැත්තෙන් වුවත් ප්‍රකාශ කරන්න ඕනෑ.ඇත්තෙන්ම සාමාන්‍ය දැනුම අඩු මන්ද බුද්ධික බොහෝ අය කැමතියි ප්‍රසිද්ධියට නමුත් අද කාලේ යහපත් ක්‍රියාවක් කළ පමණින් ප්‍රසිද්ධියක් ලැබෙන්නේ නැහැ. නරක වැඩක් කළහොත් ලක්ෂ ගණන් මුද්‍රණය කරන පුවත්පත්වල මුල් පිටුවේ සඳහන් වෙනවා. ඒ ලැබෙන ප්‍රචාරයට තිබෙන ආශාව නිසාත් ඇතැම් පුද්ගලයන් වැරදි ක්‍රියාවන්වලට යොමුවෙනවා. ඒ වගේම ආරක්ෂක අංශ, පොලිසිය වැනි ස්ථානවල ඇතැම් නිලධාරීන් ගම්වල සිටින පුද්ගලයන් දාමරිකයන් බවට පත් කර පසුව ඔවුන් මර්ධනය කිරීම හරහා උසස්වීම් ආදිය ලබාගන්නා අවස්ථාත් තිබෙනවා. අපරාධවලට සම්බන්ධ පළාත් සභා මන්ත්‍රීවරු, ඇමැතිවරු විශාල පිරිසක් සිටින බව පසුගිය පුවත්පතක තිබුණා. මෙහිදී අපිට කියන්න තිබෙන්නේ වැටත්, නියරත් ගොයම් කා නම් කාට කියමුද මේ අමාරුව කියලයි.මේ තත්ත්වයෙන් අපිට පැහැදිලි වන්නේ දේශපාලනය පවා අනවශ්‍ය උදවිය අතට පත්වී ඇති බවයි. අද මන්ත්‍රීකමට කිසිදු සුදුසුකමක් බලන්නේ නැහැ. පුළුවන්තරම් බොරු කියලා. සටකපටකම් කරලා බලයට එනවා. නමුත් ඒ අයගෙන් රටට වෙන සෙතක්වත් ජනතාවට වන සෙතක්වත් නැහැ. අද පාතාලයෝ කියලා පිරිසක් නම් වෙලා තිබෙනවා. අද ඉහළ නිලධාරීන්ට සිදු වී තිබෙන්නේ ඔවුන්ට යටත් වී සිටීමටයි. ඒ නිසා රට ගැන සිතනවා නම් රටට ආදරයක් තිබෙනවා නම් මේ තත්ත්වය වෙනස් කළ යුතුයි.ඒ පැවිදි පක්ෂය තුළත් සිවුරු පොරවාගත් හොරු, තක්කඩි, වංචනිකයන්, මිනීමරුවන්, ව්‍යාපාරිකයන් ඉන්නවා. ඒ නිසා අද සිවුරෙන් පමණක් භික්ෂුවක් වන්නේ නැහැ. ඇතැම් අය සිවුර දාගන්නේ දේපළ තණ්හාවට මේ තත්ත්වය නිසා අද පැවිදි කිරීම සම්බන්ධවත් ගැටලු මතු වී තිබෙනවා. වැදගත් පවුලක පින් ඇති දරුවෙක් මහණ වීමට කැමති වුණත් අද එයට එකඟවෙන්න අපහසුයි. සුළු පිරිසකගේ නොමනා ක්‍රියා හේතුවෙන් භික්ෂූත්වය අද හෑල්ලුවකට ලක්වෙලා. ශාසනය රැකගන්න කියලා හොර තක්කඩි අය ශාසනයේ පුරවා ගන්නවද වැඩකට ඇති දහයක් පහළොවක් හෝ රැක ගන්නවද කියන එක අද අපිට තිබෙන ප්‍රධාන ගැටලුවක්.අද අපේ දරුවන්ට අවශ්‍ය මූලික අධ්‍යාපනය ලැබෙන්නේ නැහැ. උගත්කම සහ බුද්ධිමත්කම කියන්නේ දෙකක්. පාසල් අධ්‍යාපනය ලැබීම, විභාග සමත්වීම උගත්කම සහ බුද්ධිමත්කම කියන්නේ දෙකක්. පාසල් අධ්‍යාපනය ලැබීම , විභාග සමත්වීම උගත්කම, නමුත් බුද්ධිමත්කම කියන්නේ උගත්කමින් අලංකාරවත් වුනු පෙර පිනකින් පිහිටන තැනට සුදුසු නුවණ අද සමාජයේ විද්‍යාත්මක හා තාක්ෂණික දියුණුව හේතුවෙන් අවශ්‍යතා වැඩිවෙලා තිබෙනවා. ඒ නිසා දරුවන් එම තරගයට යොමුකරනවාට වඩා ගුණ දහමින් පිරි බුද්ධිමත් දරු පිරිසක් නිර්මාණය කිරීම දෙමාපියන්ගේ වගකීමක්. අද තිබෙන තරගකාරී සමාජ රටාව නිසා ළමයින්ගේ මානසික මට්ටම පිරිහිලා. දේවේශසහගත බවින් ඉන්න දරුවන් තමයි වැඩිහිටියන් බවට පත්වුනාම මහා අපරාධකරුවන් බවට පත්වෙන්නේ. ඒ නිසා දරුවන්ට නිවැරැදි අධ්‍යාපනයක් ලබාදෙන අතරම ගුණගරුක සදාචාර සම්පන්න ජීවන රටාවකටත් ඔවුන් හුරු කළ යුතුයි.අනිවාර්යයෙන්ම සෑම අංශයක්ම මෙයට එක්විය යුතුයි. මෙය පොලිසියටවත්, මන්ත්‍රීවරුන්ටවත්, භික්ෂූන් වහන්සේලාටවත් තනිවම කළ හැකි දෙයක් නොවෙයි. විශේෂයෙන්ම රජය මැදිහත් වී ගිහි පැවිදි, ප්‍රභූවරු, කථිකාචාර්යවරු, නීතිඥවරු, වෛද්‍යවරු, ගුරුවරු, යන අයගෙන් සමන්විත මණ්ඩලයක් පත්කර ගතයුතු පියවර පිළිබඳ වාර්තාවක් සකස් කළ යුතුයි. එම වාර්තාවට අනුව පියවරෙන් පියවර ක්‍රියා කළහොත් මේ තත්ත්වය වලක්වා ගන්න අපහසු වන්නේ නැහැ.කවදාවත් රටක අපරාධ නැති වෙන්නේ නැහැ. මිනිස් වර්ගයා සිටින තුරු අපරාධ සිදු වෙනවා. නමුත් ඒ කාලේ දණහිසට පහළින් තිබුණු දේවල් අද නහයට උඩින් ගිහින් තිබෙනවා. ඒ නිසා අපේ රටේ සිදුවන අපරාධ මර්දනයට සියල්ලෝම ඒකරාශී විය යුතුයි. නැතහොත් මේ ආකාරයෙන් අපරාධ වර්ධනය වුවහොත් අපේ බෞද්ධ රට නාමික බෞද්ධ රටක් බටව පත්වේවි. අද අපේ රට මේ තත්ත්වයෙන් හෝ ආරක්ෂා වී තිබෙන්නේ භික්ෂූන් වහන්සේලා වගේම පාදිලිවරු, ක්‍රිස්තියානි පූජකවරු, මුස්ලිම් පූජකවරු, හින්දු ආගමික නායකයන් වැනි පිරිස තුළ පවත්නා එකමුතුව හා දැන උගත්කම නිසයි. ඒ නිසා මේ බෞද්ධ රට රැකගන්න නම් අප මීට වඩා දූර්දර්ශීව කටයුතු කළ යුතුයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>09</day>
    </date>
    <link>http://www.dinamina.lk/2012/04/09/_art.asp?fn=f1204093</link>
    <topic>රැන්ඩෝ හරියට සැන්ඩෝ වගේ</topic>
    <author/>
    <content>රොනී, රෙක්සි, රියෙන්සි, රොඩ්නි රැන්ඩෝ, රැල්පි රෂීන්, ෆයිරෝ යනු ෆයිසාල් රෂීන් ඇතුළු ඔහුගේ සහෝදරයන් වෙනුවෙන් මවුපියන් යොදා තිබූ සුරතල් නාමයන්ය. ඉන් ෆයිසාල්ට යොදා තිබුණේ රැන්ඩෝ යන්නයි. එදා ඉතාමත් දඟකාර බොහෝ දෙනාගේ කතාබහට ලක්වූ චරිතයක් නිසාවෙන් රැන්ඩෝ නම කා අතරත් ජනප්‍රිය වූ අතර අදටත් ගමේ බොහෝ දෙනා ඔහු හඳුන්වන්නේ රැන්ඩෝ මහත්තයා නමින්ය. රැන්ඩෝ මහත්තයා එහෙමත් නැතිනම් මොහොමඩ් ෆයිසාල් රෂීන් අද වෘත්තියෙන් නීතිඥවරයෙකි. ඊට අමතරව මැණික් හා ස්වර්ණාභරණ පර්යේෂණ ආයතනයේ සභාපතිධුරය හොබවන්නේද එතුමාය. අද සභාපතිතුමා සමඟ කතාබහක් විශේෂාංගයේ අපේ කතානායකයා ඔහු ය.එදා රුහුණේ අති දුෂ්කර ග්‍රාමයක් වූ හම්බන්තොට ප්‍රදේශයේ ජීවත් වූ අල්හාජ් ඒ. එල්.එම්. රෂීන් සහ ඉන්තාන් රෂීන් යුවළට දරුවන් දස දෙනෙකු වූ අතර පවුලේ අටවෙනි දරුවා ලෙස ෆයිසාල් රෂීන් එම පවුලට එක් වූයේ 1963 වසරේ මාර්තු දෙවෙනිදාය. ඔහුගේ පියා වැඩබලන මහේස්ත්‍රාත්වරයෙක් ලෙස කටයුතු කළ නිසා ඔවුන්ට අධ්‍යාපන කටයුතුවල යෙදීමට සිදු වූයේ පියාගේ දැඩි නීති රීති මධ්‍යයේය.අපේ තාත්තගේ පවුලේ සියල්ලන්ටම හොඳට සල්ලි තිබුණා. ඇතැම් පවුල්වල අලි පවා සිටියා. ඒ නිසා අපේ පවුලෙත් ආර්ථික මට්ටම ඉතාමත් හොඳ මට්ටමක තිබුණා. තාත්තා අපිට හොඳට කන්න බොන්න දුන්නා. නමුත් අපිට උගන්නපු ක්‍රමය පිළිබඳව නම් මිනිස්සු තාත්තාට දොස් කිව්වා. ඒ තරම් තද නීති රීති අපිට යොදා තිබුණා. ඒ කාලේ උදේ සිට රෑ වනතුරු සියලුම දේවල් අපිට කරන්න සිදු වුණේ කාලසටහනකට අනුවයි. කිසිම නිදහසක් තිබුණේ නැහැ. ඒ කාලේ රේඩියෝ එකක් අල්ලන්නවත් අපිට ලැබුණේ නැහැ.සිය සහෝදර සහෝදරියන් සියල්ලෝම අගනුවර ජනප්‍රිය පාසල්වල අධ්‍යාපනය ලබද්දී ෆයිසාල් රෂීන්ට ගමේ පාසලට යාමට සිදුවීම දෛවෝපගත සිදුවීමක් විය. ගෙදරදොර වැඩකටයුතුවලට සහය වෙමින් අම්මා තාත්තා ඇසුරේ වැඩුණු ෆයිසාල් අධ්‍යාපනය හැදෑරුවේ හම්බන්තොට ශාන්ත මේරි විදුහලෙනි. ගමේ පාසලේ ගමේ දරුවන් සමඟ අධ්‍යාපනය හැදෑරීමෙන් ලද අභ්‍යාස ඔහුට මේ තරම් දුරක් ඒමට ඉවහල් වූ බව ඔහු පවසයි.ඒ කාලේ අපේ පාසලේ හිටපු දඟම දරුවා මම. පාසල් කාලේ වැඩිපුරම කළේ කට්ටි පනින එක. පාසලේ පැවැත්වූ ප්‍රදර්ශනයකට තබා තිබුණු අඹ වර්ගයක් කාලා දඬුවම් විඳපු ආකාරය අදටත් මතකයි. ඒ කාලේ වඩේ තමයි සුන්දරම, රසම කෑම වර්ගය. පාසලේ කැන්ටිමෙන් වඩේ හොරෙන් කාපු අවස්ථාත් තිබුණා. ඒ කාලේ හිටපු මරු සිරා බොහොම ජනප්‍රිය චරිතයක්. පුංචි කාලේ දඟ වැඩම කරපු නිසා මට කිව්වේ මරු රැන්ඩෝ කියලා. මම දඟකාර චරිතයක් බව පාසලේ ගුරුවරුනුත් දැනගෙන සිටියා. මම සාමාන්‍ය පෙළ දක්වා ඉගෙන ගත්තේ තාත්තගේ වුවමනාවට.නමුත් සාමාන්‍ය පෙළ විභාගයෙන් පසු ඔහු වැඩි වශයෙන් ආගම පැත්තට යොමුවුණේ කිසිවකුගේ බලපෑමක් නොමැතිවමය. ගෙදර දොර කටයුතුවලට සහය දෙමින් කටයුතු කළද නිරන්තරයෙන් මවුපියන්ගෙන් දොස් අසන්නට වූයේ ද ෆයිසාල්ටය. එම තත්ත්වයත් සමඟ දෙවියන් වහන්සේ පිළිබඳ විශාල විශ්වාසයක් ගොඩනැගුණු අතර ඔහු ආගම පැත්තට යොමු වූයේ ඒ නිසාමයි.ගණිතය විෂයයට ඔහු තුළ තිබූ නොකැමැත්ත නිසාම ඔහුට ව්ඛ්ට් විභාගයේදී ගණිතය විෂය සමත් වීමට නොහැකි විය. නමුත් එදා අද මෙන් ගණිතය විෂයය සමත් වීම අනිවාර්ය නොවීම හේතුවෙන් ඔහුට කිසිම බාධාවකින් තොරව උසස් පෙළ විභාගයට මුහුණදීමේ හැකියාව ලැබුණි. එය ඔහු ලද මහත් භාග්‍යයක් කොට සැලකිය හැක්කේ එසේ නොවුණි නම් ඔහුට මෙතරම් දුර ගමනක් ඒමට නොහැකි වන නිසා ය. සාමාන්‍ය පෙළ විභාගය දක්වා අධ්‍යාපනයට එතරම් උනන්දුවක් නොතිබුණ ද ඔහු උසස් පෙළ විභාගය උසස් ලෙස සමත් විය. ඔහුගේ දක්ෂතා මතුවන්නේ එතැන් පටන්ය. එම වසරේදී හම්බන්තොටින් විශ්වවිද්‍යාල සුදුසුකම් ලද එකම සිසුවා වූයේ ෆයිසාල්ය.“විශ්වවිද්‍යාල කාලය තමයි මගේ ජීවිතයේ සුන්දරම කාලය. විශ්වවිද්‍යාලය තුළදී විවිධ ජාතීන්, විවිධ ආගම්වලට අයත් නොයෙක් ප්‍රදේශවලින් පැමිණෙන ළමුන් හමුවෙනවා. ඒ අත්දැකීම ජීවිතයට ගොඩාක් වටිනවා. විශ්වවිද්‍යාලයට ගිය පසු මම අධ්‍යාපනය කෙරෙහි පිස්සු වැටුණා. ඒ වෙනකොට මට ජීවිතේ අරමුණක් ඉලක්කයක් තිබුණා. මම ඒ අරමුණ කරා ගමන් කිරීමට උපරිම ලෙස කැපවුණා. මම නීති විද්‍යාලයට ඇතුළත් වුණෙත් විශ්වවිද්‍යාල අධ්‍යාපනය අතරතුර දීමයි. මම ඒ දෙකම සමබරව කරගෙන ගියා. ඒ නිසා මම කැළණිය විශ්වවිද්‍යාලයෙන් දර්ශනවේදී විශේෂ උපාධියක් ලබා ගන්නා අතරම නීතිඥවරයකු ලෙස නීති විද්‍යාලයෙන් පිටවීමටත් හැකි වුණා. විශ්වවිද්‍යාලය තුළ මම පෙරළිකාර චරිතයක් වුණේ නැහැ. කුඩා කල තිබූ චණ්ඩිකම්, දඟ වැඩ ඒවෙද්දි මඟ හැරී තිබුණා. ඒ කාලේ මගේ ඉලක්කය වුණේ නීතිඥවරයකු වීමයි. ලෝකයේ නීතිඥවරයන් වැඩිම ප්‍රමාණයක් ඉන්නේ අපේ පවුලේ. එය ආඩම්බරයට කාරණයක්.”ගමේ පාසලෙන් මූලික අධ්‍යාපනය හැදෑරුවද ෆයිසාල්ට පවුලේ අනෙකුත් අය අභිබවා අධ්‍යාපනයෙන් ඉදිරියට ඒමට හැකි විය. කුඩා කල පටන් ඔවුනට ඉගැන්වීමට පියාණන් දැරූ උත්සාහය එදා සිට ඔහුගේ සිතේ රැඳී තිබුණේය. පියාගේ අඩිපාරේ යමින් නීතිඥ වෘත්තීය තෝරා ගැනීමට එයත් හේතු විය.“විශ්වවිද්‍යාලයට යන අතරතුර නීති විද්‍යාලයට ඇතුළත් වීම සම්බන්ධව මට විරුද්ධව පෙත්සමක් ගහලා තිබුණා. මම නීතිඥවරයකු වශයෙන් දිවුරුම් දෙන දිනයේම තමයි එම පෙත්සමට අදාළ විභාගයත් පැවැත්වුණේ. ඒ නිසා දිවුරුම් දෙනකල්ම දිවුරුම් දීමට හැකියාව ලැබේයැයි විශ්වාසයක් තිබුණේ නැහැ. ඒ කාරණය නිසා මම දිවුරුම් දෙන දවසේ තාත්තා සන්තෝසයෙන් නොවෙයි හිටියේ. විශ්වවිද්‍යාලට යන ගමන් නීති විද්‍යාලයේ අධ්‍යාපනය හැදෑරුවත් මම කාටවත් හිරිහැරයක් නැතුව ඉගෙන ගත්තා. ඒ නිසා මට විරුද්ධව පෙත්සමක් යොමු වීම පිළිබඳව මගේ හිතේ පොඩි වෛරයකුත් ඇති වුණා. අසාධාරණයට විරුද්ධ විය යුතුයි යන විප්ලවාදී හැඟීම ආවේ ඒ සිද්ධියෙන් පසුවයි.”නීතිඥවරයකු බවට පත්වීමෙන් පසුව ඔහුගේ ජීවිතේ තවත් වෙනස්කම් රාශියක් සිදු විය. විවාහය ඉන් එක් කාරණයකි.“අපේ තාත්තාගේ පවුලේ ඥාතීන් සියල්ලෝම වත් පොහොසත් අය. ඒ නිසා අපේ තාත්තා බොහොම උපායශීලීව එම පවුල්වලින් ම අපිට ආවාහ විවාහ කර දුන්නා. අද මට දියණියන් තිදෙනෙක් ඉන්නවා. මම ඔවුන්ට සෙනෙහෙබර පියෙක් ලෙස ඉටු කළ යුතු යුතුකම් ඉටු කරනවා. පුංචි කාලේ අපි නරක් වුණා නම් ඒකට හේතුවුණේ අපේ තාත්තාගේ තිබූ දැඩි පාලනය. ඒ නිසා මම මගේ දරුවන්ට සම්පූර්ණ නිදහස ලබා දී තිබෙනවා. ඒ වගේම මගේ ජයග්‍රහණයේ සෙවනැල්ල මගේ බිරිඳයි. ඇය සිදු කළ කැප කිරීම වෙනුවෙන් ටජ්මහලක් හැදුවත් ප්‍රමාණවත් වන්නේ නැහැ.”උපතින් මුස්ලිම් ජාතිකයකු ලෙස තම ආගමට අනුව අනෙකුත් සෑම ආගමකටම ගරු කිරීමට ඔහු පුරුදු පුහුණුව සිටියේය. විවිධ අවස්ථාවන්හිදී බුදු මැදුරු ආදිය ඉදි කර දීමට ඔහු කටයුතු කළේ බෞද්ධාගම කෙරෙහි ඔහු තුළ තිබූ විශේෂ කැමැත්ත හේතුවෙනි. එසේම දෙවියන් පිළිබඳ ඔහුගේ දැඩි විශ්වාසයක් පවතී. කවුරුන් කුමක් කළද ඒ දේ සිදුවන්නේ දෙවියන්ගේ කැමැත්ත අනුව බව ඔහු තරයේ විශ්වාස කරයි.හම්බන්තොට දී හමුවන තවත් සුවිශේෂී චරිතයක් හේතුවෙන් ෆයිසාල්ගේ ජීවිතය වෙනස් මඟකට යොමු වන්නේ ය. ඒ මහින්ද රාජපක්ෂ වත්මන් ජනාධිපතිතුමාය. විශ්වවිද්‍යාලයේදී මනෝවිද්‍යාව පිළිබඳ ෆයිසාල් අධ්‍යනය කළ අතර ඒ තුළින් යම් යම් අනාවැකි පළ කිරීමේ සුවිශේෂී හැකියාවක් ඔහුට තිබුණි. ඒ අනුව මහින්ද රාජපක්ෂ මහතා රටේ නායකයා වන බවද එදා ඔහු ප්‍රකාශ කළේය.“මම හිතුවා කවදා හරි එතුමා රටේ නායකයා වෙයි කියලා. “මමයි ඔබේ නායකතුමා” නමින් මහින්ද රාජපක්ෂ මහතා පිළිබඳ මම පොතක් ලිව්වා. ඒවගේම රටේ මීළඟ රාජ්‍ය නායකයා කියලා ඒ දවස්වල මම මගේ අතින් පෝස්ටර් ඇලෙව්වා. ඒ නිසා සමහරු මට පිස්සා කිව්වා. නමුත් අද මම කියපු අනාවැකිය හරි ගිහින් තිබෙනවා. ඒ ගැන මට ගොඩක් සතුටුයි.”සෘජුවම දේශපාලනයට සම්බන්ධ නොවුණද එදා ෆයිසාල් මුස්ලිම් සහ සිංහල මිනිසුන් ඒකරාශී කරගෙන සාම බලකාය නමින් සංවිධානයක් නිර්මාණය කළේය. ජාති ආගම් භේදයකින් තොරව සියලු දෙනාම එකාවන්ව එයට සහභාගී වූ අතර ඔවුන් එක් අවස්ථාවකදී මැයි රැලියක්ද සංවිධානය කළේය. හම්බන්තොට පළමු ඓතිහාසික මැයි රැලිය වූයේ එයයි. එදා තුන්දහසක පමණ ජනතාවක් ඊට සහභාගී වූ අතර එය හුදු පාට පක්ෂ භේදයකින් තොරව පොදු ජනතාවගේ ඒකරාශීත්වයෙන් සිදු කරන ලද්දකි.නීතිඥවරයකු ලෙස සිය වෘත්තිමය කටයුතු සිදු කරන අතර ජනාධිපතිතුමන් විසින් ඔහුට රාජ්‍ය ආයතන කිහිපයක සභාපති තනතුර පිරිනැමීය. ඒ අනුව ඔහුට පැවරුණු සෑම රාජ්‍ය ආයතනයකම ක්‍රියාකාරීව කටයුතු කළ අතර ජාතික ප්‍රවාහන වෛද්‍ය ආයතනයේ කටයුතු කළ කාලය ඔහුට සුවිශේෂී විය.“ඒ කාලේ යාපනය ප්‍රදේශයේ භීෂණය තිබුණත් මම ජාතික ප්‍රවාහන වෛද්‍ය ආයතනයේ කටයුතු ඒ ප්‍රදේශවලත් ක්‍රියාත්මක කළා. විශේෂයෙන් අපි කොටින්ටත් හොරා ජාතික ප්‍රවාහන වෛද්‍ය ආයතනයේ මුදල් පවා එකතු කළා. ඇතැම් අය සභාපතිකම් ආභරණයක් කරගත්තත් මම මට පැවරෙන රාජකාරිය උපරිමයෙන් සිදු කිරීමට සෑම විටම වගබලා ගන්නවා. මැණික් හා ස්වර්ණාභරණ පර්යේෂණ ආයතනයේ සභාපතිවරයා ලෙස අදටත් මම මගේ සේවය ඒ ආකාරයෙන්ම ලබා දෙනවා. විශේෂයෙන් දක්ෂ ඇමැතිවරයෙක් වන අනුර ප්‍රියදර්ශන යාපා ඇමැතිතුමා යටතේ සේවය කිරීමට ලැබීම මා ලද වාසනාවක්. මම කිසිම මොහොතක බලය පසු පස යන්නේ නැහැ. නමුත් දෙවියන් වහන්සේගේ පිහිටෙන් මට සෑම දෙයක්ම ලැබී තිබෙනවා.”කුඩා කල පටන් ගමේ මිනිසුන් ඇසුරේ හැදී වැඩුණු නිසාදෝ ෆයිසාල් අදටත් දුගී දුප්පත් ජනතාව අමතක කර නැත. ඔහු උපයන මුදලින් වැඩි කොටසක් අදටත් වෙන් කරන්නේ එම ජනතාවගේ සුබසාධනය උදෙසාය.“අපි හම්බ කරන මුදල් ගොඩගහලා වැඩක් නැහැ. නැති බැරි මිනිසුන්ට උදව් උපකාර කරන්න ඕනෑ. මම මගේ දරුවන් වෙනුවෙන් ඉතිරි කරලා නැහැ. මම උපයන මුදල් දුගී දුප්පත් ජනතාවගේ යහපත උදෙසා ලබා දෙනවා. පසුගිය කාලේ මම ‘රෂින්පුර’ නමින් හම්බන්තොට ප්‍රදේශයේ ගමක් හැදුවා. කිසිදු ආගම් භේදයකින් තොරව මම ඒ ප්‍රදේශයේ බුදු මැදුරු 3ක් හැදුවා. ඊට අමතරව සුනාමි ගම නමින් තවත් ගමක් හදලා සුනාමියෙන් අවතැන් වූ විශාල පිරිසකට නිවාස ඉදි කර දුන්නා. ඒ පළාත්වල අසරණ දුප්පත් දරුවන් මට ගොඩාක් සමීපයි. මම සල්ලි පොදි බැඳගෙන ඉන්නේ නැහැ. මට පුළුවන් ආකාරයෙන් මම ඔවුන්ට උදව් උපකාර කරනවා.මම ජීවිතේ විදින්නේ ඔවුන්ගේ සතුට තුළින්.”පෞද්ගලික ලාභ අරමුණු අපේක්ෂාවකින් තොරව ජනතාවට සේවය කරන දුප්පතුන්ගේ දුක හඳුනන සැබෑම සංවේදී පුද්ගලයකු වන ෆයිසාල් රෂීන් මහතා සැමට ආදර්ශයකි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=n1204101</link>
    <topic>නිදහසින් පසු ශ්‍රී ලංකාවේ 8.3%කඉහළම ආර්ථික වර්ධන වේගයක්</topic>
    <author>ජයසිරි මුණසිංහ</author>
    <content>නිදහසින් පසු ශ්‍රී ලංකා ඉතිහාසයේ වාර්තා වූ ඉහළම ආර්ථික වර්ධන වේගය සනිටුහන් කරමින් ඉකුත් වසරේ (2011) දී සියයට 8.3 ඉහළ වර්ධනයක් අත්පත් කර ගත් බව ශ්‍රී ලංකා මහ බැංකුව ඊයේ (09) ප්‍රකාශයට පත් කෙළේ ය.වසර දෙකක් පිට පිට ම සියයට අට ඉක්ම වූ ආර්ථික වර්ධනයක් වාර්තා කළ ඉතිහාසයේ ප්‍රථම අවස්ථාව මෙය බව මහ බැංකුවේ අධිපති අජිත් නිවාඩ් කබ්රාල් මහතා ප්‍රකාශ කෙළේ ය.ඛණිජ තෙල් මිල ගණන් ඉහළ යෑම ඇතුළු දෙස් විදෙස් අභියෝග රැසක් මැද මෙවන් ආර්ථික වර්ධනයක් අත්පත් කර ගැනීමට හැකිවීම පිළිබඳ සතුටු වන බවද අධිපතිවරයා කීය.වසර 2011 දී ආර්ථිකයේ ඉහළ වර්ධනයට වැඩිම දායකත්වයක් දක්වා ඇත්තේ සේවා අංශයයි. සේවා අංශය සියයට 8.6 කින් වර්ධනය වී දළ දේශීය නිෂ්පාදිතයේ 59.5 ක් ප්‍රමාණයක දියුණුවට දායක වී ඇත.වසර 2010 ට වඩා වසර 2011 දී කර්මාන්ත අංශය සියයට 10.3 කින් වර්ධනය වී දේශීය ආර්ථිකයේ නවෝදයට සියයට 29.3 දායකත්වයක් ලබා දී තිබේ.වසර 2011 මුල දී පැවැති අයහපත් කාලගුණික තත්ත්වය හේතුවෙන් කෘෂි කාර්මික අංශයේ වර්ධනය සිදු වූයේ සියයට 1.5 වේගයකිනි. එය දේශීය ආර්ථිකයේ නවෝදයට සැපයූ දායකත්වය සියයට 11.2 කි. මුදල් නීති පනතේ 35 වැනි වගන්තිය යටතේ ශ්‍රී ලංකා මහ බැංකුවේ මුදල් මණ්ඩලය විසින් සෑම වසරක් ම නිමා වී මාස හතරකට පෙර රටේ ආර්ථිකය පිළිබඳ සවිස්තර වාර්තාවක් මහ බැංකු වාර්තාවක් ලෙස එළි දැක් විය යුතුය. ඒ අනුව යමින් නියමිත කාලයටත් ප්‍රථම මුදල් ඇමැතිවරයා ද වන ජනාධිපති මහින්ද රාජපක්‍ෂ මහතාට සිය 62 වැනි වාර්ෂික වාර්තාව ඊයේ (09) උදේ මහ බැංකු මූලස්ථානයේ දී එළි දැක්විය. එම අවස්්ථාවේ දී අධිපතිවරයා ඉහත කරුණු ප්‍රකාශයට පත් කෙළේ ය.මෙම අවස්ථාවට ජාත්‍යන්තර කටයුතු පිළිබඳ ජ්‍යෙෂ්ඨ ඇමැති ආචාර්ය සරත් අමුණුගම, ආර්ථික සංවර්ධන ඇමැති බැසිල් රාජපක්‍ෂ, මුදල් නියෝජ්‍ය ඇමැති ගීතාංජන ගුණවර්ධන, ජනාධිපති ලේකම් ලලිත් සී. වීරතුංග, අග්‍රාමාත්‍ය ලේකම් එස්. අමරසේකර, නියෝජ්‍ය අධිපතිවරුන් වන ආනන්ද සිල්වා, සී. ප්‍රේමරත්න යන මහත්ම මහත්මීහු ඇතුළු මුල්‍ය හා බැංකු ක්ෂේත්‍රයේ විශාල පිරිසක් සහභාගි වී සිටියහ. ශ්‍රී ලංකා මහ බැංකුවේ ආර්ථික පර්යේෂණ දෙපාර්තමේන්තුවේ අධ්‍යක්‍ෂිකා ස්වර්ණා ගුණරත්න මහත්මිය මෙහිදී විශේෂ කරුණු දැක්වීමක් ද සිදු කළාය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=n1204102</link>
    <topic>ආර්ථික ජයග්‍රහණවල ප්‍රතිලාභ ජනතාවටලැබෙනවාදැයි සොයා බැලිය යුතුයි</topic>
    <author>ජයසිරි මුණසිංහ</author>
    <content>අපි ලබන ආර්ථික ජයග්‍රහණවල ප්‍රතිලාභ රටේ සාමාන්‍ය ජනතාව වෙත ළඟා වෙනවාද? නැද්ද? යන්න පිළිබඳව ශ්‍රී ලංකා මහ බැංකුව වඩාත් විමසිල්ලෙන් සොයා බැලිය යුතු යැයි ජනාධිපති මහින්ද රාජපක්‍ෂ මහතා ප්‍රකාශ කෙළේය.කොළඹ කොටුව පිහිටි මහ බැංකු මූලස්ථානයේ ඊයේ (09) පැවැති 62 වැනි වාර්ෂික වාර්තාව පිළිගැන්වීමේ උත්සවයට ප්‍රධාන ආරාධිතයා ලෙස සහභාගි වීමෙන් අනතුරුව ජනාධිපතිතුමා එසේ ප්‍රකාශ කළේය. 2011 වාර්ෂික වාර්තාව ශ්‍රී ලංකා මහ බැංකුවේ 62 වැනි වාර්ෂික වාර්තාව වන අතර පසුගිය සය වසර තුළදීම මුදල් අමාත්‍යවරයා වශයෙන් ජනාධිපති මහින්ද රාජපක්‍ෂ මහතා වාර්ෂික වාර්තා නිකුත් කිරීමේ උත්සවයට සහභාගි වීම විශේෂත්වයකි.1980 සිට 2005 වනතුරු මෙරට ආර්ථික වර්ධනය සියයට 4.5 කට පමණ සීමා වී තිබූ බවත්, විරැකියාව සියයට 7 ත් 8 ත් වැනි ඉහළ මට්ටමකටත් පැවති බවත්, එදා දුප්පත්කම සියයට 15 කටත් වඩා වැඩි මට්ටමක තිබූ බවත්, ජනාධිපතිතුමා සිහිපත් කළේය. රජයේ ආර්ථික වැඩපිළිවෙළ නිසා 2005 දී ඇ. එ. ජ. ඩොලර් 1226 ක්ව තිබූ ඒක පුද්ගල ආදායම මේ වන විට 2835 දක්වා ඉහළ ගොස් ඇත. තවද අද වන විට විරැකියාව සියයට 4.2 දක්වා අඩු වී ඇති බවත් ජනාධිපතිතුමා කීය.තිස් වසරක් තිස්සේ මෙරට පැවැති යුදමය වාතාවරණය නිසා අපේ ආර්ථික සම්පතින් මෙන්ම මානව සම්පතින් ද නියමාකාරයෙන් ප්‍රයෝජන ගැනීමට නොහැකි වූ බව සඳහන් කළ ජනාධිපතිතුමා පසුගිය යුගයේ රට හැර ගිය මානව සම්පත නැවත මවුබිමට පැමිණෙමින් තිබෙන බවත්, මේ සම්පත් නිසි ආකාරයට මෙරට ආර්ථික ප්‍රගතියට යොමු කර උපරිම ඵල නෙලා ගැනීම අත්‍යාවශ්‍ය බවත් පැවසීය.උතුරු නැඟෙනහිර ඇතුළු සෑම පළාතකම ආදායම බස්නාහිර පළාතට වඩා වැඩි වේගයකින් වර්ධනය වන බවත්, 2006 දී රටේ මුළු ආදායමින් සියයට 50 කට දායක වූ බස්නාහිර පළාත 2010 වන විට සියයට 45 දක්වා අඩු වී අනෙක් පළාත් වේගයෙන් ඉදිරියට යන බවක් පෙනෙන්නට ඇති බව ජනාධිපතිතුමා මෙහිදී සඳහන් කළේය.හමුදා සාමාජිකයන්ගේ සහ රජයේ නිලධාරීන්ගේ දැඩි කැපවීම නිසා නැවත පදිංචි කරවීමේ කාර්යය සම්පූර්ණයෙන්ම අවසන් කිරීමට හැකි වූ බව පෙන්වා දුන් ජනාධිපතිතුමා උතුරු හා නැඟෙනහිර පළාත් සංවර්ධනය වෙනුවෙන් රජය බිලියන 260 ක් වියදම් කර ඇති බව ද පැවසීය. 2012 වර්ෂය සඳහා ද මේ වෙනුවෙන් රුපියල් බිලියන 89 ක් වෙන්කර තිබෙන නමුත් ඇතැමුන්ට මේ පළාත්වල සිදුවන සංවර්ධනය නොපෙනෙන බව ද ජනාධිපතිතුමා මෙහිදී පැවසීය.දැඩි කැපවීමකින් අත්පත් කර ගත් සාමය ස්ථාපිත කිරීම සඳහා රජය ශක්තිමත් හා ස්ථිරසාර ලෙස කටයුතු කරමින් සිටින බවත්, ජාතීන් අතර සංහිඳියාව එක් දවසකින් ඇතිකළ නොහැකි බවත්, අපි ඒ සඳහා ලබා දෙන විසඳුම් දේශීය ඒවා විය යුතු බවත්, සඳහන් කරන ජනාධිපතිතුමා මානව අයිතිවාසිකම් පිළිබඳ අපේ කැපවීම වෙනත් කිසිම රටකට නොදෙවෙනි වන බව ද සඳහන් කළේය.පසුගිය වසර තුළ යහපත් මූල්‍ය ස්ථාවරත්වයක් පවත්වා ගැනීමට හැකි වූ බවත්, මාස 36 ක් පුරා උද්ධමනය තනි ඉලක්කමකින් පවත්වා ගැනීමට හැකි වූ බවත්, මහ බැංකු අධිපති අජිත් නිවාඩ් කබ්රාල් මහතා මෙහිදී පෙන්වා දුන්නේය.මේ අවස්ථාවට ජාත්‍යන්තර මූල්‍ය කටයුතු පිළිබඳ ජ්‍යෙෂ්ඨ අමාත්‍ය සරත් අමුණුගම, ආර්ථික සංවර්ධන අමාත්‍ය බැසිල් රාජපක්‍ෂ, මුදල් නියෝජ්‍ය අමාත්‍ය ගීතාංජන ගුණවර්ධන, ජනාධිපති ලේකම් ලලිත් වීරතුංග, අග්‍රාමාත්‍ය ලේකම් එස්. අමරසේකර ඇතුළු මහ බැංකුවේ ජ්‍යෙෂ්ඨ නිලධාරීන් පිරිසක් එක්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=n1204103</link>
    <topic>ජංගම දුරකථනය ඇතැම් භික්ෂූන් වහන්සේගේජීවිතය බවට පත්වෙලා</topic>
    <author>අසේල කුරුළුවංශ</author>
    <content>වසර අසූ දෙකක තම ජීවිත කාලය තුළ තමන් වහන්සේ මෙතෙක් ජංගම දුරකථනයක් පාවිච්චි නොකළත් අද ඇතැම් භික්ෂූන් වහන්සේලාගේ ජීවිතය බවට ජංගම දුරකථනය පත්ව ඇතැයි අස්ගිරි පාර්ශ්වයේ මහනායක අති පූජ්‍ය උඩුගම ශ්‍රී බුද්ධරක්ඛිත මහනාහිමියෝ පැවසූහ.අධ්‍යාපනය ලැබීමට ඇති කාලයෙන් මෙම භික්ෂූන් වැඩි හරියක් වැය කරන්නේ ජංගම දුරකථනයෙන් දස අතට කතා කිරීමට බව ද උන්වහන්සේ කීහ.අස්ගිරි මහ විහාර පිරිවෙනේ අධ්‍යාපනය ලද භික්ෂූන් වහන්සේලාට සහතික පත් ප්‍රදානය කිරීම නිමිත්තෙන් එම පිරිවෙන් ශාලාවේ දී පැවැති උත්සවයකදී මහානාහිමියෝ මේ බව පැවසූහ.පිරිවෙනේ අධ්‍යාපනය ලබන කාලය තුළ දක්නට ලැබෙන හැසිරීම, කීකරුකම විශ්වවිද්‍යාලය තුළදී ද ආරක්‍ෂා කරගෙන ජීවත්වන්නේ භික්ෂූන් වහන්සේ අතළොස්සක් පමණක් බව මෙහිදී මහා නාහිමියෝ ප්‍රකාශ කළහ.විශ්වවිද්‍යාලය තුළදී රජයන්ට නොයෙක් තර්ජන ගර්ජන කැරමින් නොයෙක් දේ ඉල්ලමින් නොමනා හැසිරීම් පළකරන ඇතැම් භික්ෂූන් පාලනය කිරීම සඳහා පොලිස් නිලධාරීන්ට බැටන් පොල්ල ගැනීමට සිදුවන බවත්, බාහිර රැලිවලට හසු නොවී ශාසනයට ඔබින ලෙස ජීවත්වීම භික්ෂුවකගේ වගකීම බවත් මහ නාහිමියෝ පැවසූහ. බුද්ධ චීවරය දරාගත් පසු ශාසනයේත්, තම ගෞරවයත්, ගුරු දෙගුරුන්ගේ හා සියලු දායක කාරකාදීන්ගේත් ගෞරවය ආරක්‍ෂා වන පරිදි හැසිරීම භික්ෂූන් වහන්සේගේ වගකීම බව ද මහනාහිමියෝ ප්‍රකාශ කළහ.අස්ගිරි පරිවේණාධිපති පූජ්‍ය නාරංපනාවේ ආනන්ද හිමි ඇතුළු මහා සංඝරත්නය ද, මධ්‍යම පළාත් ආණ්ඩුකාර ටිකිරි කොබ්බෑකඩුව මහතා ද මෙම අවස්ථාවට සහභාගි වූහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=n1204104</link>
    <topic>50ට පා තබයි</topic>
    <author/>
    <content>ශ්‍රී ලංකාවේ ජාතික කලා පුවත්පත “සරසවිය” අද දින අභිමානවත් පනස් වියට පා තබයි. දශක පහක් පුරා වෙනස් නොවෙමින් කලාවේ උන්නතිය වෙනුවෙන් කැපවූ ලේක්හවුස් සාඩම්බර ප්‍රකාශනයක් වන සරසවිය පනස් වියට පා තැබීම නිමිත්තෙන් අද දින පෙරවරුවේ ආයතනය පරිශ්‍රයේ සෙත් පිරිත් සජ්ඣායනයක් පැවැත්වෙයි.ආදි කර්තෘවරු ද මියගිය කලාකරුවන් මෙන්ම සරසවිය සහ ලේක්හවුස් සියලු පුවත්පත්වල සේවය කළ අප අතරින් වියෝ වූ මාධ්‍ය සගයන් සිහි කිරීම මෙන්ම සරසවිය පුවත්පතට දිගාසිරි පැතීම පින්කමෙහි අරමුණ වෙයි. පනස් වැනි වසරට පා තැබීම නිමිත්තෙන් අලුත් වී හැඩවූ සරසවිය 12 වැනිදා වෙළෙඳ පොළට නිකුත්වන්නේ නවීන විශේෂාංග රැසක එකතුවක් ලෙසිනි. එමෙන්ම පනස් වන සංවත්සරයේ ඇරඹුම සමඟ සරසවිය සයිබර් අවකාශයට පිවිසෙන්නේ දිනපතා යාවත්කාලීන වන වෙබ් අඩවියක් ලෙසිනි. www.sarasaviya.lk වෙබ් අඩවිය ඔස්සේ 12 දා සිට දිනපතා කලා ලොවේ උණුසුම් පුවත් දැකබලා ගැනීමට එතෙර මෙතෙර පාඨක හැමට වරම් ලැබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=n1204105</link>
    <topic>තෙල් බෙදා හැරීමසුපුරුදු පරිදි</topic>
    <author>නුවන් කොඩිකාර</author>
    <content>එළඹෙන උත්සව සමයේදී දිවයිනේ සෑම ප්‍රදේශයකටම කිසිදු හ¼ිගයකින් තොරව ඉන්ධන බෙදාහැරීම සඳහා ලංකා ඛනිජ තෙල් තොග ගබඩා පර්යන්ත සමාගම සියලු පියවර ගෙන තිබේ. ඛනිජ තෙල් කර්මාන්ත ඇමැති සුසිල් ප්‍රේමජයන්ත මහතා හා ලංකා ඛනිජ තෙල් පෞද්ගලික ටැංකි රථ හිමියන් සමඟ ඊයේ (09) පැවැති සාකච්ඡාවෙන් අනතුරුව ඔවුන් තෙල් බෙදා හැරීම සුපුරුදු පරිදි සිදු කිරීමට එකඟ වූ බව ඛනිජ තෙල් කර්මාන්ත අමාත්‍යාංශය පැවැසීය.මේ පිළිබඳ ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ ලේකම් ශාන්ත සිල්වා මහතාගෙන් “දිනමිණ” කළ විමසීමක දී ඒ මහතා කියා සිටියේ විෂය භාර ඇමැති සුසිල් ප්‍රේමජයන්ත මහතා සමඟ කළ සාකච්ඡා සාර්ථක වූ බවයි.ඉන්ධන බෙදාහරින බවුසර් සඳහා ගෙවනු ලබන ප්‍රවාහන ගාස්තු මේ වන විට සියයට 18 කින් වැඩි කර ඇති අතර එළඹෙන ජූනි මාසයෙන් පසු එය යම් සංශෝධනයක් කරදීමට එකඟ වූ බවද ඒ මහතා සඳහන් කළේය.ඇමැතිවරයා සාකච්ඡාව ලබාදීමට එකඟ වූ මොහොතේ සිට සිය වර්ජනය අත්හළ බවත්, සිය සංගමයේ සියලුම සාමාජිකයන් තෙල් බෙදා හැරීම සුපුරුදු පරිදි සිදු කරන බවත් ශාන්ත සිල්වා මහතා ප්‍රකාශ කළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=n1204106</link>
    <topic>රටවල් රැසක් සමඟ අලුතින්රාජ්‍ය තාන්ත්‍රික සබඳතා</topic>
    <author>මහින්ද අලුත්ගෙදර</author>
    <content>මේ දක්වා තානාපති සබඳතා නොපැවැත් වූ අපි‍්‍රකානු හා ලතින් ඇමෙරිකානු රටවල් රැසක් සමඟ රාජ්‍ය තාන්ත්‍රික සබඳතා ආරම්භ කිරීමට ශ්‍රී ලංකා රජය තීරණය කරයි.එහි ප්‍රතිඵලයක් වශයෙන් තුර්කි දේශයේ අංකාරා අගනුවර නව ශ්‍රී ලංකා තානාපති කාර්යාලයක් ආරම්භ කිරීමට සැලසුම් කර තිබෙන අතර එය මේ මස අවසන් වීමට ප්‍රථම විවෘත කරන බව විදේශ කටයුතු අමාත්‍යාංශය පවසයි.ඊට අමතරව වසා දමා තිබෙන ඉරාකයේ සහ ලිබියාවේ ශ්‍රී ලංකා තානාපති කාර්යාල කඩිනමින් නව ස්ථානයන්හි දී ආරම්භ කරන බව ද එම අමාත්‍යාංශයේ ජ්‍යෙෂ්ඨ ප්‍රකාශකයෙක් “දිනමිණ” ට පැවසීය.ශ්‍රී ලංකා විදේශ සේවය ශක්තිමක් කරමින් ශ්‍රී ලංකාව සමඟ සමීප ලෙස කටයුතු කරන රටවල් සමඟ රාජ්‍ය තාන්ත්‍රික සබඳතා ආරම්භ කිරීම මෙහි අරමුණ බව පෙන්වා දෙන විදේශ කටයුතු අමාත්‍යාංශය ඉදිරියේදී නයිජීරියාව, මොරිටේනියාව, මුරිසි දිවයින, සීසෙල්ස් යන රාජ්‍යයන් සමඟද තානාපති සේවා ආරම්භ කිරීමට සැලසුම් කර තිබෙන බව කියා සිටී.මේ අතර ශ්‍රී ලංකාවේ විදේශ සබඳතා කාර්යක්ෂමව වැඩි දියුණු කිරීම සඳහා අවශ්‍ය ක්ෂේත්‍රයන් හඳුනා ගැනීමේ ක්‍රියාවලියක නිරත වී සිටින බව ද එම අමාත්‍යාංශය පෙන්වා දෙයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=n1204107</link>
    <topic>තෙදින නිල සංචාරයකටපලස්තීන ජනපති ශ්‍රී ලංකාවට</topic>
    <author>මහින්ද අලුත්ගෙදර</author>
    <content>තෙදින නිල සංචාරයක් සඳහා පලස්තීන ජනාධිපති මහම්මුද් අබ්බාස් මහතා ලබන 15 දා ශ්‍රී ලංකාවට පැමිණෙයි. ශ්‍රී ලංකාව සහ පලස්තීනය අතර පවතින ද්වීපාර්ශ්වීය මෙන්ම රාජ්‍යතාන්ත්‍රික සබඳතා තවදුරටත් වර්ධනය කර ගැනීමේ අරමුණින් ශ්‍රී ලංකාවට පැමිණෙන ඒ මහතා ලබන 17 දා තෙක් මෙරට රැඳී සිටින බව විදේශ කටයුතු අමාත්‍යාංශය පවසයි.පලස්තීන ජනාධිපතිවරයා සමඟ එරට විදේශ ඇමැති ආචාර්ය රියාද් අල් මලිකි මහතා ඇතුළු දූත කණ්ඩායමක් මේ සංචාරය සඳහා පැමිණෙන බවද එම අමාත්‍යාංශය සඳහන් කරයි.නිල සංචාරයක් සඳහා පැමිණෙන පලස්තීන ජනාධිපතිවරයා ඇතුළු නියෝජිත පිරිස ශ්‍රී ලංකා ජනාධිපති මහින්ද රාජපක්ෂ, විදේශ කටයුතු ඇමැති මහාචාර්ය ජී.එල් පීරිස් මහත්වරු හමුවී සාකච්ඡාවක නිරත වීමටද නියමිතව ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=n1204108</link>
    <topic>කොළඹ ප්‍රදේශ කිහිපයක් ඊයේ ජලයෙන් යටවී ගමනාගමනයට බාධා</topic>
    <author>පණ්ඩුක සමරසේකර</author>
    <content>කොළඹ ඊයේ (09) පස්වරුවේ ඇදහැළුණු ධාරානිපාත වර්ෂාපතනය හේතුවෙන් මාර්ග කිහිපයක්ම ජලයෙන් යටවී ගමනාගමනයට මහත් බාධා ඇති විය.සංඝරාජ මාවත, ආමර් වීදිය, ඩී. ආර්. විජේවර්ධන මාවත සහ බෞද්ධාලෝක මාවත මෙසේ ප්‍රධාන වශයෙන්ම ජලයෙන් යටවී ඇති අතර, බේස්ලයින් මාර්ගයේ දැඩි වාහන තදබදයක් නිර්මාණය වී තිබුණ බව පොලිසිය පැවැසීය. ඩී. ආර්. විජේවර්ධන මාවත අසල පිහිටි බෝගසෙහි විශාල අත්තක් මහ මඟට කඩා වැටීමෙන් එම මාර්ගයේ වාහන ගමනාගමනය සම්පූර්ණයෙන් ඇනහිට තිබිණ.මේ නිසා ගලු පාර සහ 138 මාර්ගයේ දැඩි වාහන තදබදයක් දක්නට ලැබිණ.මේ හේතුවෙන් මුහුදුබඩ හා කැලණිවැලි දුම්රිය මාර්ගයේ දුම්රියවල දැඩි මගී තදබදයක් ඇතිවී තිබුණි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=n1204109</link>
    <topic>දිවයින පුරා තද සුළං සමඟ වැසි</topic>
    <author>පණ්ඩුක සමරසේකර</author>
    <content>ඉදිරි පැය විසිහතර තුළ දිවයින පුරා තද සුළං සමඟ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි.අද (10) උදේ වරුවේ වැසි අපේක්ෂා නොකරන බවත්, පස්වරුවේ දිවයිනේ බොහෝ ප්‍රදේශවලට තද වැසි බලාපොරොත්තු වන බවත් දෙපාර්තමේන්තුවේ කාර්ය නියුතු කාලගුණ නිලධාරි චමින්ද සිල්වා මහතා ‘දිනමිණ’ ට කීය.තද වැසි ඇතිවීමේදී අකුණු ඇතිවිය හැකි බවත්, අකුණුවලින් සිදුවන අනතුරු අවම කරගැනීමට කටයුතු කරන මෙන් කාලගුණ විද්‍යා දෙපාර්තමේන්තුව ජනතාවගෙන් ඉල්ලීමක් කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=n12041010</link>
    <topic>ජාතික හැඟීමෙන් කටයුතු කිරීමට පෙර පාසල් අවධියේ සිටම මුලපුරමු</topic>
    <author>නදීක සෙනරත්</author>
    <content>පෙර පාසල් අවධියේ සිටම තම ජාතිය ආගම ගැන නිවැරැදි හැඟීමෙන් කටයුතු කිරීමට පුරුදු කිරීමෙන් තමන්ගේ රට ජාතිය ගැන පුළුල් අවබෝධයක් සහිත වැඩිහිටි පිරිසක් බිහිවන බවත්, එවිට ජිනීවා වැනි ජාත්‍යන්තර ගැටලු හමුවේ තම ජාතිය පාවා දීමට කිසිසේත්ම ක්‍රියා නොකරන බවත් මාතර මහ නගර සභාවේ නියෝජ්‍ය පුරපති රංජිත් යසරත්න මහතා පවසයි.ඔහු මේඅදහස් පළකළේ මාතර රේඩියන්ට් පෙර පාසලේ 2012 වසර වෙනුවෙන් පවත්වන්නට යෙදුනු සිඟිති බක්මහ උළෙලේ ප්‍රධාන ආරාධිතයා ලෙස සහභාගී වෙමිනි.එහිදී ඔහු තව දුරටත් පැවසුවේ දෙමාපිය දූ දරු සබඳතාව මනාව ඉස්මතු වන මේ අවුරුදු චාරිත්‍ර අනාගත පරපුර වෙත ඉතා හොඳින් නිවැරදි සිරිත් විරිත් සහිතව රැගෙන යාමට රේඩියන්ට් පෙර පාසල ගන්නා වූ වෑයම ප්‍රශංසනීය බවයි.මෙම අවස්ථාවට නාගරික මන්ත්‍රී චතුර ගලප්පත්ති මහතා ඇතුළු ගුරු දෙගුරු විශාල පිරිසක් සහභාගී වූහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=r1204101</link>
    <topic>දර කඩන්න ගිය කතකට අතවර කළමීගමුවේ පුද්ගලයෙක්ට වසර 10ක සිර දඬුවම්</topic>
    <author>මීගමුව විශේෂ එච්. ප්‍රනාන්දු</author>
    <content>දර කඩන්න කැලේට ගිය විවාහක කාන්තාවක් (35) දූෂණය කිරීමේ වරදකරු වූ පුද්ගලයකුට (42) බරපතළ වැඩ ඇතිව අවුරුදු 10ක සිර දඬුවමක් නියම කළ මීගමුව මහාධිකරණ විනිසුරු ශිරාන් ගුණරත්න මහතා ඔහුට රුපියල් 15000ක දඩයක්ද නියම කෙළේය.මීගමුව කදිරානේ දවටගහවත්ත උතුර පදිංචි පුද්ගලයෙක්ට මෙසේ දඬුවම් නියම විය.1995 අගෝස්තු මස 20වෙනි දින හෝ ඊට ආසන්න දිනකදී මේ අධිකරණ කලාපයට අයත් කටුවකැලේදී විවාහක කතක් දූෂණය කරන ලදැයි චෝදනා කර නීතිපතිවරයා විසින් විත්තිකරුට එරෙහිව නඩු පවරා තිබුණි.නඩු විභාගය අවසානයේදී විත්තිකරු චෝදනාවට වරදකරු විය.විත්තිකරු සහ කාන්තාව විවාහකයන් බවත් සිද්ධිය වූ දින අතවරයට පත් කාන්තාව දර කඩන්න කැලේට ගිය විට විත්තිකරු ඇය දූෂණය කර ඇති බවත් නඩු විභාගයේදී අනාවරණය විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=r1204102</link>
    <topic>පැල්ලේකැලේ හන්දියේබස් මගී ආවරණ ගලවලා</topic>
    <author>මධ්‍යම පළාත් විශේෂ – පාලිත අලකේශ්වර</author>
    <content>මහනුවර – මහියංගන ප්‍රධාන මාර්ගයේ පල්ලේකැලේ ජනපද මංසන්ධියේ ඉදිකර තිබු බස් මගී ආවරණය ගලවා ඉවත්කර ඇත. මේ මාර්ගයේ බස් රථ රැසක් ධාවනය වන බැවින් මගී ජනතාවද විශාල වශයෙන් ගැවසෙති.බස් මගී ආවරණයක් නොමැතිකමින් එම මගී ජනතාව සහ පාසල් දරු දැරියෝද අව්වෙන් වැස්සෙන් පීඩා විඳිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=r1204103</link>
    <topic>අතේ තියන සල්ලිවලින් එපාසාක්කුවෙන් අරන් මගේ ඉතිරි සල්ලි දෙනවා</topic>
    <author>නුගෝගොඩ සමූහ – ඩබ්ලිව්. විදානපතිරණ</author>
    <content>මම කී සැරයක් ඉල්ලුවද මගේ ඉතිරි රුපියල් හය දෙන්න කියල. ඉල්ලන හැම සැරේම මාරුකාසි නැහැ කියල අතපෙන්වනව. නැත්නම් බහිනකොට දෙන්නම් කියනව. අතේ තියෙන කාසි දෙක තුන තමුන්ම තියාගන්නව. කලිසම් සාක්කුවට දාගන්න කාසිවලින් මගේ රුපියල් හය දෙනව. බලාගෙන ගියාම අද හොඳම රස්සාව කොන්දොස්තර කම නේ.මේ කථාව පසුගිය 31වැනි දින පෙරවරුවේ කොට්ටාවෙන් පිටකොටුව දක්වා ධාවනය වූ පෞද්ගලික බස්රථයකින් ඇසුණු සත්‍ය කථාවකි.සිය බිරියත් සමඟ පුද්ගලයෙක් මේ බස්රියට ගොඩවුණේ කොට්ටාවෙ ඉඳල විජේරාමයට යන්න.නව ගමන් ගාස්තුව දෙදෙනාටම රුපියල් 34ක් වූ බැවින් රුපියල් 50 කොලය දිගුකර විජේරාම හන්දිය දෙකයි කියල ටිකට් ඉල්ලුව. කොන්දෝසතර ඉතිරි රුපියල් 16න් දහයෙ කොළය හා ටිකට් දෙක දීල ඉතිරි මුදල් බහිනකොට දෙන්නම් කිව්වා. මේ වන විටත් බස්රියේ සිටිය බොහෝ දෙනකුටම ඉතිරි මුදල් රුපියල් 2 ක 4 ර 6හය පස්සෙ දෙන්නම් කියල ටිකට් දීල මුදල් ගත්තා.අතරමඟ බැසීමට සූදානම් වුණ කීප දෙනෙක් ඉතිරි මුදල් ඉල්ලුවත් කොන්දොස්තර කියන්නෙ රුපියලක් හරි දෙකක් හරි දෙන්න ඉතිරිව දෙන්නම් කියල. ඉතිරි මුදල් රුපියල - දෙක - තුන නොගෙනම කීප දෙනෙක් බස්රියෙන් බැහැලා ගියා.කොන්දෝස්තරගෙ මේ කපටිකම දැක්ක බිරියත් සමග බස්රියට ගොඩවූ මහත්තය පසු පෙළ අසුනෙ සිටිය තවත් අයකුට කිව්වෙ මමනම් ඉතිරි මුදල් නොගෙන බහින්නෙම නැහැ කියල.මොවුන් නිමිත ගමනාන්තයට ළඟා වීම නිසා යළිත් කොන්දොස්තරට කිව්ව එහා හෝල්ට් එකෙන් බහිනව ඉතිරි රුපියල් හය දෙන්න කියලා. ඒ සැරෙත් කොන්දොස්තර අතේ තිබුණ කොළ ටික පෙන්වා කිව්වෙ මාරු නැහැ රුපියල් 4ක් දෙන්න දහයක් දෙන්නම් කියල.එවිට මහත්තය බස්රියෙන් නැගිට්ට කේන්තියෙන් කිව්වෙ අතේ කොයින්ද මාරු කාසි තමුසෙගෙ සාක්කුවෙනෙ දමාගන්නෙ.මට තමුසෙගෙ අතේ කාසි එපා.අර සාක්කුවෙ තියෙන කාසිවලින් දෙනවකො. කියමින් කොන්දොස්තරට රැව්වා විතරයි රුපියල් හය වෙනුවට දහයෙ කොළයක් ලැබුණා.බිරියත් සමඟ මහත්තය බස්රියෙන් බැස්සෙ ඕව ජරාවැඩ මල්ලි. මේ පැය භාගෙට තමුන් කී දෙනකුට ඉතිරි සල්ලි නොදී වංචා කළාද, මින්පස්සෙ නැති බැරිකම කියල ඉල්ලගන්නව. ඒක කොයි තරම් නම්බුද කියා කීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=r1204104</link>
    <topic>දෑතේ වීරියෙන් දිවි ජය ගත් කඩුවෙල දිරිය කත</topic>
    <author>කඩුවෙල සමූහ - සමන්ති මිරියගල්ල ඡායාරූප – කඩුවෙල සමූහ</author>
    <content>කැපවීමෙන්, දිරියෙන් දිවි මඟ සරුකර ගත් කාන්තාවක් කඩුවෙල දී හමු විය. ඇය නමින් ලලිතා ස්වර්ණපාලි සමරතුංග ය. කඩුවෙල කාන්තා බල මණ්ඩලයේ වර්තමාන සභාපතිනිය ඇයයි.ඇය මෙසේ කීවාය.මම ඉතාම කුඩාවට ව්‍යාපාර ජීවිතය පටන් ගත් කෙනෙක්. අභියෝග රැසකට මුහුණ දී ජය ගත්තා. මුලින්ම රෙදි කෑලි ගෙනත්, කොට්ට උර ළමා ඇඳුම් වගේ දේවල් මැහුවෙ. හැබැයි දිවා රෑ නොබලා මහන්සියෙන් වැඩ කළා. කඩුවෙල කාන්තා බල මණ්ඩලය නිසා තමයි, මට මේ තරම් දුර එන්න පුළුවන් වුණේ. රු. 5000 තමා මුලින්ම ණයක් හැටියට ගත්තෙ.2007 වසරෙදී මට කාන්තා බල මණ්ඩලයෙ සභාපති ධුරය ලැබුණා. නොයෙකුත් පුහුණු, ස්වයං රැකියා දැනුම බල මණ්ඩලයෙන් ලැබුණා. මේ වන විට මගේ රෙදි මුද්‍රණ කටයුතු සඳහා කාන්තාවන් 23 දෙනකු පමණ සම්බන්ධව ඉන්නවා.ශ්‍රී ලංකා කාන්තා කාර්යාංශයේ සම්පත් දායිකාවක වෙන්න ලැබුණෙ 2008 වසරෙ ඉඳලයි. මගේ පරමාර්ථය අනෙක් කාන්තාවන්ටත් නැගී සිටින්නට අවශ්‍ය දැනුම ලබාදීම. කඩුවෙල වනිතා සංවර්ධන නිලධාරිනී අනුරාධා මායාදුන්න මහත්මිය සහ කඩුවෙල ප්‍රාදේශීය ලේකම්, එම්. එස්. පී. සූරියප්පෙරුම මහත්මිය ගෞරවයෙන් සිහිපත් කරනවා.ලලිතා මේ වනවිට රෙදි මුද්‍රණය, ජාවා බතික්, මනාලියන් හැඩ ගැන්වීම, ඇඳුම් මැසීම, කේක් සෑදීම, විසිතුරු ක්‍රිස්ටල්, මැටි බඳුන් නිර්මාණය, ෆොටෝ ප්‍රේම් සෑදීම වැනි කටයුතු රැසක් කරගෙන යන්නීය. .</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=s1204101</link>
    <topic>වාර්ෂික නිලවරණ නොපැවත්වූ සංගම් 5ක්ලියාපදිංචි ක්‍රීඩා ලේඛනයෙන් ඉවතට</topic>
    <author>ප්‍රින්ස් ගුණසේකර</author>
    <content>ක්‍රීඩා පනත අනුව නියමිත දිනට පෙර වාර්ෂික නිලවරණය නොපැවැත්වූ අක්‍රිය ක්‍රීඩා සංගම් 5ක් ලියාපදිංචි ක්‍රීඩා සංගම් ලැයිස්තුවෙන් කපා දැමීමට ක්‍රීඩා අමාත්‍යංශය තීරණය කොට ඇත.ඩාන්සින් ස්පෝර්ට්ස්, කෝ කෝ, බිලිබෑම, කාන්තා හොකී හා කාන්තා ක්‍රිකට් ක්‍රීඩා සංගම් පහ මෙලෙස ලියාපදිංචි ක්‍රීඩා සංගම් ලේඛනයෙන් ඉවත්වනු ඇති බව ක්‍රීඩා අධ්‍යක්ෂ ජෙනරාල් රංජනී ජයකොඩි මහත්මිය පැවැසුවාය.ක්‍රීඩා අමාත්‍යංශය යටතේ ලියාපදිංචි ක්‍රීඩා සමාජ 52 ක් ඇති අතර මේ ක්‍රීඩා සංගම් පහ අහෝසි කිරීමත් සමග පිළිගත් ක්‍රීඩා සංගම් 47 දක්වා අඩුවේ. ඉහත ක්‍රීඩා සංගම් පහ පිහිටුවා වසර ගණනාවක් ගතවූවද ජාතික ශූරතාවලි හෝ දිස්ත්‍රික් තරගාවලි පවත්වා නැත. එහෙත් ඩාන්සින් ස්පෝර්ට්ස් සංගමය හා කාන්තා ක්‍රිකට් සංගමය අවස්ථා කීපයකදී විදෙස් තරගාවලි සඳහා සහභාගි වී තිබේ. මේ ක්‍රීඩා සංගම් පහ ලියාපදිංචි ක්‍රීඩා ලේඛණයෙන් ඉවත් කිරීම පිළිබඳ තීරණය ක්‍රීඩා ඇමැති මහින්දානන්ද අලුත්ගමගේ මහතා වෙත යොමු කිරීමට ක්‍රීඩා සංවර්ධන දෙපාර්තමේන්තුව පියවර ගෙන ඇත.කාන්තා හොකී හා කාන්තා ක්‍රිකට් සංගම්වලින් සිදුකෙරුණු කාර්යන් ශ්‍රී ලංකා ක්‍රිකට් හා හොකී සංගමයෙන් සිදුකෙරෙන හෙයින් නැවත එම සංගම් පිහිටුවීමට අවස්ථාවක් නොලැබේ. එහෙත් අහෝසි කරන අනෙක් සංගම් තුන විධිමත් ලෙස පිහිටුවීමේ අවකාශ ක්‍රීඩා ඇමැතිවරයාගේ අභිමතය අනුව සිදුකළ හැක.මේ අතර අත්තනෝමතිකව පිහිටුවා ඇති කඹ ඇදීමේ සංගමය පිළිබඳ පරික්ෂණයක් පැවැත්වීමට ක්‍රීඩා අමාත්‍යංශය පියවර ගෙන ඇත.එම පරික්ෂණයේ ප්‍රතිඵල මත අදාල පුද්ගලයන්ට එරෙහිව විනයානුකූල පියවර ගැනීමට අපේක්ෂා කෙරේ. කඹ ඇදීමේ නිලවරණය කිසිදු විනිවිදභාවයකින් තොරව ක්‍රීඩා පනත උල්ලංඝණය කර පැවැත්වූවේ යැයි ක්‍රීඩා ඇමැතිවරයාට පාර්ශව කීපයකින්ම පැමිණිලි ගොනුකර තිබුණි.වාර්ෂික විගණන වාර්තා ඉදිරිපත් නොකිරීම, නාමයෝජනා කැඳවීම විධිමත්ව සිදුනොකිරීම හා නිලවරණ දිනය හිතුවක්කාරී ලෙස වෙනස් කිරීම ආදී කරුණු ගැන කඹ ඇදීමේ සංගමයට එරෙහිව චෝදනා නැ¼ගුණි.ක්‍රීඩා සංගම් කීපයක නිලවරණය පැවැත්වීමට නොහැකි වීමෙන් අතුරු කමිටු පත්කිරීමට ද ඇමැතිවරයා පියවර ගෙන තිබේ. මලල ක්‍රීඩා, නෙට්බෝල්, වෙඩිතැබීම, ඉලක්කයට වෙඩි තැබීම හා පාපැදි ක්‍රීඩා සඳහා අතුරු කමිටු ක්‍රියාත්මක වේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=s1204102</link>
    <topic>අමෙරිකාවේ ප්‍රතිකාර ගත්යුවරාජ් භාරතයට එයි</topic>
    <author/>
    <content>පිළිකා රෝගය හේතුවෙන් මාස 2 1/2 කට අධික කාලයක් අමෙරිකාවේ ප්‍රතිකාර ගත් ඉන්දීය ක්‍රිකට් පිලේ තුන් ඉරියව් ක්‍රීඩක යුවරාජ් සිං ඊයේ නැවත ඉන්දියාව බලා පැමිණියේය. ඔහුගේ මව සහ ක්‍රීඩාලෝලීන් අතිවිශාල සංඛ්‍යාවක් ඔහු පිළිගැනීම සඳහා නවදිල්ලි ගුවන් තොටුපළට පැමිණි බව වාර්තාවේ.යුවරාජ්ගේ පෙනහලු අතර කුඩා ගෙඩියක් ඇතිවීමෙන් පිළිකා රෝගය වැළඳී ඇතැයි පළමුවරට අනාවරණය වූයේ පසුගිය වසරේ අග භාගයේදීය. ඔහු අමෙරිකාවේ ප්‍රතිකාර සඳහා පිටත්වූයේ පසුගිය පෙබරවාරි මාසයේදීය. මාර්තු මාසය වනවිට යුවරාජ්ගේ රෝගී තත්ත්වය තරමක සුව අතට හැරී තිබිණි.ප්‍රතිකාර සඳහා විකිරණ භාවිතා කිරීමේ අතුරු බලපෑම් පරීක්‍ෂා කිරීම සඳහා අමෙරිකාවේ සිට බ්‍රිතාන්‍ය බලා පැමිණි යුවරාජ් එහි දින කීපයක් ගතකිරීමෙන් පසුව නවදිල්ලි නුවරට ළඟාවිය.විකිරණ ප්‍රතිකාර හේතුවෙන් යුවරාජ්ට ඔහුගේ හිසකේ සම්පූර්ණයෙන්ම අහිමි වී තිබිණි. එනිසාම ඔහු නවදිල්ලි නුවරට ගොඩබැසීමේදී රතු පැහැති ක්‍රීඩා හිස්වැස්මක් පැළඳ සිටියේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=s1204103</link>
    <topic>5වැනි ඔලිම්පික් රන් පදක්කමටඅමෙරිකාව සැරසෙයි</topic>
    <author/>
    <content>එළැඹෙන ලන්ඩන් ඔලිම්පික් ක්‍රීඩා උළෙල නියෝජනය කිරීම සඳහා 11 දෙනෙකුගෙන් යුත් අමෙරිකානු කාන්තා බාස්කට්බෝල් කණ්ඩායම ඊයේ නම් කරනු ලැබීය. ඔලිම්පික් බාස්කට්බෝල් ඉතිහාසයේ නොකඩවා පස්වැනි රන් පදක්කමත් දිනාගැනීමේ අරමුණින් මෙවර තරගාවලියට සහභාගි වනු ඇත.මේ කණ්ඩායමට ඔලිම්පික් රන් පදක්කම් දිනූ කණ්ඩායම් නියෝජනය කළ ක්‍රීඩිකාවන් වැඩිදෙනෙකු ඇතුළත් වෙති. මේ කණ්ඩායමේ ක්‍රීඩිකාවන් තිදෙනෙකු 2004 සහ 2008 වසරවලදී ඔලිම්පික් කාන්තා බාස්කට්බෝල් රන් පදක්කම් දිනූ අමෙරිකානු කණ්ඩායමට ඇතුළත්ව සිටි අතර එක් ක්‍රීඩිකාවක් 2004 රන් පදක්කම් දිනූ කණ්ඩායමේ ද, තවත් ක්‍රීඩිකාවන් තිදෙනෙකු 2008 වසරේ රන් පදක්කම දිනූ කණ්ඩායමේ ද සාමාජිකාවන්ව සිටියහ.ඊට අමතරව මේ කණ්ඩායම පසුගියදා ලෝක බාස්කට්බෝල් තරගාවලියේ කාන්තා ශූරතාව දිනූ කණ්ඩායමේ සාමාජිකාවන් වෙති. වසරේ හොඳම බාස්කට්බෝල් ක්‍රීඩිකාව ලෙස අමෙරිකානු රාජ්‍ය සම්මාන දිනූ ක්‍රීඩිකාවන් තිදෙනෙකු ද මෙවර ඔලිම්පික් උළෙල නියෝජනය කරන කණ්ඩායමේ සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=s1204104</link>
    <topic>ශ්‍රී ලංකා කාන්තා ක්‍රිකට් පිලකොදෙව් සංචාරයට සූදානම්</topic>
    <author>ෆවුස් මොහොමඩ්</author>
    <content>දිලානි මමෝදරාගේ නායකත්වයෙන් යුත් ක්‍රීඩිකාවන් 14 දෙනෙකුගෙන් සමන්විත ශ්‍රී ලංකා කාන්තා ක්‍රිකට් කණ්ඩායම එක්දින තරග 3කට සහ විස්සයි 20 තරග 5 කට සහභාගි වීම සඳහා ලබන 21 වැනිදා බටහිිර ඉන්දීය කොදෙව් දූපත් බලා පිටත්වීමට නියමිතය.ක්‍රීඩා ඇමැති මහින්දානන්ද අලුත්ගමගේ මහතාගේ පූර්ණ අනුමැතිය ලැබූ මේ කණ්ඩායම ඊයේ නම් කරනු ලැබූ අතර ඊට නවක ක්‍රීඩිකාවන් සිවුදෙනෙකු ද ඇතුළත් වෙති.දකුණු පලාතෙන් කණ්ඩායමට එක්වූ නවක ක්‍රීඩිකාවන් වන්නේ චන්දිමා ගුණරත්න සහ ඉනෝකා රණවීරය. තුන් ඉරියව් ක්‍රීඩිකා මධුරි සමුද්‍රිකා ද, වමත් මඳවේග පන්දු යවන දර්ශනී ධර්මසිරි ද වැඩි අත්දැකීම් නොමැති නවක ක්‍රීඩිකාවන් වෙති. අතිරේක ක්‍රීඩිකාවන් සිවුදෙනෙකු ද කණ්ඩායමට ඇතුළත් වෙති.ලබන සැප්තැම්බර් මස ශ්‍රී ලංකාවේ පැවැත්වීමට නියමිත විස්සයි 20 ලෝක කුසලාන තරගාවලිය සඳහා වැඩි අත්දැකීම් ලබා ගැනීමේ අරමුණින් සංවිධානය වූ මේ සංචාරයේ දී ශ්‍රී ලංකා කාන්තා පිල පළමුවරට විස්සයි 20 තරග 5කට ක්‍රීඩා කිරීම විශේෂ සිදුවීමකි.මේ සංචාරය මැයි මස 10 වැනිදා දක්වා පැවැත්වෙනු ඇත. එක්දින තරග 3 මේ මස 25, 27 සහ 29 දිනවල බාබඩෝස් හී පැවැත්වේ. පළමු හා දෙවැනි විස්සයි 20 තරග ද බාබඩෝස් හී දීම පැවැත්වේ. තුන්වැනි, සිවුවැනි හා අවසන් විස්සයි 20 තරග ට්‍රිනිඩෑඩ් හී දී පැවැත්වේ. විස්සයි20 තරගාවලියේ පළමු හා සිවුවැනි තරග දිවාරාත්‍රී තරග ලෙස පැවැත්වේ.මේ වන විට ජාත්‍යන්තර කාන්තා ක්‍රිකට් ශ්‍රේණිගත කිරීම් අනුව ශ්‍රී ලංකාව 7 වැනි ස්ථානයේ පසුවන අතර කොදෙව් පිල 5 වැනි ස්ථානයේ පසුවෙයි.ශ්‍රී ලංකා කාන්තා ක්‍රිකට් පිලදිලානි මනෝදරා (නායිකා), සඳමාලි දොලවත්ත (උපනායිකා), චමරි අතපත්තු, ඉනෝකා ගලගෙදර, යශෝධා මෙන්ඩිස්, ශෂිකලා සිරිවර්ධන, දීපිකා රසාංගිකා, ප්‍රසාදනී වීරක්කොඩි, චමනි සෙනෙවිරත්න, චන්දිමා ගුණරත්න, ශ්‍රීපාලී වීරක්කොඩි, දර්ශනී ධර්මසිරි, මධුරි සමුද්‍රිකා, ඉනෝකා රණවීරඅතිරේක - ඕෂධී රණසිංහ, ලසන්ති මධුෂානි, නිලූකා කරුණාරත්න, උදේශිකා ප්‍රබෝධනී.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=s1204105</link>
    <topic>බෝගොල්ලාගම සය සාමාජික ක්‍රිකට් 21-22 දිනවල</topic>
    <author/>
    <content>රෝහිත බෝගොල්ලාගම කුසලාන සැහැල්ලු පන්දු සය සාමාජික ක්‍රිකට් තරගාවලිය අප්‍රේල් මස 21 හා 22 දිනවල ඔබේසේකරපුර ක්‍රීඩා පිටියේ දී පැවැත්වේ.ජයග්‍රාහි පිලට රෝහිත බෝගොල්ලාගම කුසලානය සමග රුපියල් 25000ක්, අනු ශූරයන්ට කුසලානය සමග රුපියල් 15000ක් හා සහතික පිරිනැමේ.කෝට්ටේ ආසනයේ හා තදාසන්න ප්‍රදේශවල ක්‍රීඩා සමාජවලට විවෘත මේ තරගාවලියට සහභාගිවීමට කැමැති කණ්ඩායම්, සභාපති සැහැල්ලු පන්දු ක්‍රිකට් සංවිධානය, ආනන්ද බාලිකා මාවත, පාගොඩ පාර, නුගේගොඩ යන ලිපිනයෙන් හෝ 0777572966 දුරකථනයෙන් විස්තර ලබාගත හැක..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=s1204106</link>
    <topic>රාජස්තාන් රෝයල්ට ජය</topic>
    <author/>
    <content>ඉන්දීය පි‍්‍රමියර් ලීග් තරගාවලියේ කල්කටා නයිට් රයිඩර්ස් කණ්ඩායම සමඟ පැවැති තරගයෙන් ලකුණු 22 ක ජයක් අත්කර ගැනීමට රාජස්තාන් රෝයල් කණ්ඩායම සමත් විය.රාජස්තාන් රෝයල් 164/5 (ඕවර 20) - බ්‍රැඩ් හොග් 44, අශෝක් මෙනේරියා 40, රාහුල් ඩ්‍රාවිඩ් 26 (බ්‍රෙඩ් ලී 29/2)කල්කටා 142 (ඕවර 20) - මනෝජ් තිවාරි 59, බ්‍රෙඩ් ලී 25 (කෙවොන් කූපර් 28/3)පූනේ වොරියර්ස් පිල සහ කිංග්ස් පන්ජාබ් පිල අතර පැවැති තරගයෙන් ලකුණු 22 ක ජයක් පූනේ වොරියර්ස් පිලට හිමිවිය.පූනේ වොරියර්ස් 166/6 (ඕවර් 20) - මාලන් සැමුවෙල්ස් 46, රොබින් උතප්පා 40, ස්ටීවන් ස්මිත් 25 (හර්මිට් සිං 24/3)කිංග්ස් පන්ජාබ් 144/8 (ඕවර 20) - බිනුල් ෂර්මා නොදැවී 35 (රාහුල් ෂර්මා 34/2.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=s1204107</link>
    <topic>සය සාමාජික ක්‍රිකට්මරදන්කඩවලදී</topic>
    <author>සම්පත් සංජීව</author>
    <content>සරත් ඉලංගසිංහ අභියෝගතා සය සාමාජික විවෘත ක්‍රිකට් තරගාවලිය මේ මස 16, 17 යන දෙදින මරදන්කඩවල විදුහල් ක්‍රීඩාංගණයේදී පැවැත්වේ.මෙම තරගාවලියේ ජයග්‍රාහකයන්ට මුදලින් රුපියල් විසිදහසක් හා කුසලානයද, අනුසූරතාව සඳහා රුපියල් දස දහසක් හා කුසලානය ද පිරිනැමේ.මෙයට අමතරව තරගාවලියේ වීරයා, තරගයේ වීරයා, හොඳම පන්දු යවන්නා ද තෝරා කුසලාන පිරිනැමීමට නියමිතය.මරදන්කඩවල තරුණ කැල සංවිධානය කරන මේ තරගාවලිය සියලු ක්‍රීඩා සමාජවලට විවෘතය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=s1204108</link>
    <topic>පසිඳු යාපා කුසලානපාපැදි තරගය 15දා</topic>
    <author/>
    <content>ලක්ෂ්මන් යාපා අබේවර්ධන පදනම සංවිධානය කරනු ලබන පසිඳු යාපා අබේවර්ධන අභියෝගතා කුසලාන මහා පාපැදි තරගය මේ මස 15 වැනිදා පැවැත්වේ.දික්වැල්ලෙන් ආරම්භවී තිහගොඩ හරහා හක්මනින් අවසන් වනු ඇත.දකුණු පළාත් තුළ පදිංචි ඕනෑම තරගකරුවෙකුට සහභාගි විය හැකි මේ තරගයේ පළමු ස්ථානයට පසිඳු යාපා අබේවර්ධන කුසලානය සමඟ රුපියල් 75,000 ක මුදල් ත්‍යාගයක් ද , දෙවැනි ස්ථානයට කුසලානය සමඟ රුපියල් 40,000ක් ද, තෙවැනි ස්ථානයට කුසලානය සමඟ රුපියල් 25,000 ක් ද පිරි නැමෙන බව සංවිධායකයන් දන්වා සිටිති.තරගය නිමා කරන සියලුම තරගකරුවන්ට මුදලින් ත්‍යාග සහ සහතික පත් පිරිනැමෙන අතර මේ සඳහා සහභාගිවීමට බලාපොරොත්තු වන තරගකරුවන් 0773983725 දුරකතන අංකයෙන් මනෝජ් මහතා අමතන ලෙස සංවිධායකයන් ඉල්ලා සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=s1204109</link>
    <topic>‘හරිත පත්‍ර’ ක්‍රිකට් තරගයේජය මොරොන්තුඩුව ධම්මානන්දයට</topic>
    <author>කළුතර ඩේලි නිවුස්එච්.එල්. සුනිල් ශාන්ත</author>
    <content>කළුතර මොරොන්තුඩුව ධම්මානන්ද මහා විද්‍යාලයත්, පොතුපිටිය මහා විද්‍යාලයත් අතර මොරොන්තුඩුවේදී පැවැති පළමු “හරිත පත්‍ර” මහා ක්‍රිකට් ගැටුමේ ජය මොරොන්තුඩුව ධම්මානන්ද මහ විදුහල් පිලට හිමි වූ අතර එම ජයග්‍රාහි ක්‍රිකට් කණ්ඩායමට යූ.ජී. සෝමසිරිල් අභියෝගතා පළිහ හිමි විය. අනුශූරතාව ලැබූ පොතුපිටිය මහ විදුහල් පිලට රත්නසිරි ද සිල්වා ශූරතා පළිහ හිමි විය. ප්‍රථමයෙන් පන්දුවට පහරදුන් පොතුපිටිය මහ විදුහල් කණ්ඩායම ඕවර 35 පන්දු 4 කදී සියළු දෙනාම දැවී ලකුණු 119ක් රැස් කර ගත්තේ ය.පිළිතුරු ඉනිම ක්‍රීඩා කළ මොරොන්තුඩුව ධම්මානන්ද පිල ඕවර 25 පන්දු 4 කදී ලකුණු 122ක් ලබා තරඟයෙහි ජයග්‍රහණය හිමි කර ගත්තේ ය.පොතුපිටිය පිලගවිෂ්ක - 29, අයේෂ් - 15, අසිත - 14, ඉමල්ක ප්‍රභාෂ්වර - 25/4, පසිඳු තත්සර - 15/2, මිලාන් මධුශංඛ - 16/2ධම්මානන්ද පිලචමීර ධනුෂ්ක 41 (නොදැවී), ඉමල්ක ප්‍රභාෂ්ර - 24, චානක ප්‍රභාත් - 14අයේෂ් 31/3තරගයේ වීරයා ධම්මානන්ද මහ විදුහලේ ඉමල්ක ප්‍රභාෂ්වරදක්ෂතම පිතිකරු :–ධම්මානන්ද මහා විදුහලේ චමීර ධනුෂ්කදක්ෂතම පන්දු යවන්නා :- පොතුපිටිය මහ විදුහලේ අයේෂ් මධුශංඛ.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=s12041010</link>
    <topic>සහිරා රණවිරු අභියෝග කුසලාන රගර් තරගාවලිය</topic>
    <author/>
    <content>සහිරා රණවිරු අභියෝග කුසලාන රගර් තරගාවලිය පසුගියදා විද්‍යාලයීය ක්‍රීඩාංගණයේ දී පැවැත්විණි. සහිරා ආදී රගර් ක්‍රීඩකයන්ගේ සංගමය විසින් සංවිධානය කරනු ලැබූ මේ තරගයේ ජය ලැබූ ආදි ශිෂ්‍ය කණ්ඩායමේ නායක ටී. ජේ. කුන්වීර් මහතාට ශ්‍රී ලංකා නිදහස් පක්ෂ කොළඹ දිස්ත්‍රික් සංවිධායක ෆවුසාන් අන්වර් මහතා අතින් සහිරා රණවිරු අභියෝග කුසලානය පිරිනැමූ අයුරු. ආදි ශිෂ්‍ය ලුතිනන් කර්නල් ටී. ඩරහීම්, විදුහල්පති මොහොමඩ් ජිෆ්රි යන මහත්වරුද මෙහි වෙති. ඡායාරූපය - රුසෙයික් ෆාරුක්.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=f1204101</link>
    <topic>පාට මොකක් වුණත් අපිට තියෙන්නේ එක රටයි</topic>
    <author>සාකච්ඡා කළේ -උදිත ගුණවර්ධන ඡායාරූප -අනිල් ලසත් පෙරේරා</author>
    <content>ජිනීවා නුවර දී අපට මුහුණ දීමට සිදු වුණේ බලවත් ජාතීන්ගේ කුමන්ත්‍රණයකට. එම කුමන්ත්‍රණයට බලවත් ජාතීන් විශාල ලෙස මැදිහත් වුණා. එහි ප්‍රතිඵලයක් විදියට තමයි ජිනීවා නුවර දී ශ්‍රී ලංකාවට එරෙහිව යෝජනාවක් සම්මත වුණේ. මෙය ඉතාමත් වැරැදි සහගත හා මෙරට අභ්‍යන්තර ක්‍රියාකාරිත්වයට බලපෑම් කරන දෙයක් විදිහටයි මා දකින්නේ. අප යුද අපරාධ කළ බවටත් යහ පාලනය නොමැති බවටත් ගෙන එන හේතූ කිසිසේත්ම සාධාරණ නැහැ.අපට අහන්න තිබෙන්නේ මේ අය කියන යහ පාලනය සාධාරණය බටහිර පාලන තන්ත්‍රවල ඒ විදිහටම සිදුවෙනවා ද කියන කාරණය පමණ යි. මේ විදිහේ විසම ක්‍රමවේදයක් තමයි අද ලෝකයේ ක්‍රියාත්මක වන්නේ.මේ විදිහේ ද්‍රෝහි ක්‍රියාකාරකම් එදා ඉඳලා ම තිබුණා. එදත් ඔවැනි අය සිටියා. අදත් එහෙම අය සිටිනවා. මේ අය තමයි රටට එරෙහිව කුමන්ත්‍රණ සිදු කරන්නේ. තමන් උපන් රටට එරෙහි වීම කිසිසේත්ම පිළිගන්න බැහැ. තමන්ට පුද්ගලික දේශපාලන මතයක් තිබෙන්න පුළුවන්. ඒක වැරැදියි කියලා මා කියන්නේ නැහැ. ඒත් රට වැනි පොදු කාරණයක දී අප සියල්ලට ම පෙර රට ගැන සිතිය යුතුයි. ඒ අනුව කටයුතු කළ යුතුයි.අද බලන්න සමහරු ඩොලර් වලට තමන්ගේ ආත්මය වුවත් පාවා දීමට සූදානමින් සිටින්නේ. සමහරු විදේශයන් වෙත ගිහිනුයි රටට එරෙහිව වැඩ කරන්නේ, වීසා එකක් ලබා ගැනීම දේ්ශපාලන රැකවරණය ලබා ගැනීම වැනි දෙයක් සඳහායි. මෙවැනි සරල දෙයක් සඳහා රට ජාත්‍යන්තරය ඉදිරියේ පාවා දීම හොඳ දෙයක් විදියට කියන්න බැහැ. මේ අයට නීතියෙන් දඬුවම් නො ලැබුණත් ස්වභාව ධර්මයට අනුව හෝ දඬුවම් ලැබෙන එක වළක්වන්න බැහැ. තමන් ගේ දේශපාලනය කුමක් වුවත් රටට ආදරය කළ යුතුයි.අපි කැත්තට පොල්ල මෙන් සිට කටයුතු කළා කියලා ප්‍රශ්න විසඳා ගැනීමට හෝ අභියෝග ජයගන්න බැහැ. අප සියලු දෙනා ප්‍රමිතිගත රාජ්‍යතාන්ත්‍රික ක්‍රියා මාර්ග අනුගමනය කළ යුතුයි. එහෙම කළොත් තමයි අපට අභියෝග ජය ගැනීමට පුළුවන් වෙන්නේ. ලෝකයේ අපට එරෙහිව විවිධ මත පළ වෙනවා. සැලකිය යුතු පිරිසක් මේ මතය පිළිගෙන තිබෙනවා. ඒත් අපට තාම පුළුවන්වෙලා නැහැ මේ මතය වැරැදියි ඒක එහෙම නොවෙයි කියලා තහවුරු කර පෙන්වන්න. එය අපට වූ වැරැද්දක් විදියටයි මා නම් සළකන්නේ. ඒ නිසා මේ වැරැදි හදාගෙන කටයුතු කළොත් අපට අදට වඩා දක්‍ෂ විදිහට ජාත්‍යන්තර අභියෝග කළමනාකරණය කර ගැනීමට පුළුවන්කම ලැබේවි.ඔතන තමයි සමහරු වරදවා ගන්න තැන. ආණ්ඩුව ඒ විදිහට සිතා කටයුතු කරන්නේ නැහැ. අපට පුළුවන් සියලු දෙනා සමඟ සහයෝගයෙන් හා සහජීවනයෙන් කටයුතු කරන්න. ජිනීවා සිදුවීම එක් දෙයක් පමණයි. සියල්ලම එක දෙයක් විදිහට සිතා කටයුතු කිරීම සුදුසු දෙයක් නොවෙයි. දැනටමත් අප සමඟ සිටිනවා තවත් රටවල් ගණනාවක් ඡන්දය ලබා දිමෙන් වැළකී සිටි. සමස්තයක් විදිහට ගත්තාම අපි සමඟ රටවල් 23 ක්ම සිටිනවා.මෙතැනදී අප කළ යුතු තවත් දෙයක් වන්නේ අපට එරෙහිව ඡන්දය දුන් රටවල් යළි දිනා ගැනීමට කටයුතු කිරීමයි. මෙහිදී අපට රටක් විදිහට පෙන්වා දීමට ඕනෑතරම් කරුණු තිබෙනවා. අප දන්නා විදිහට යුද්ධයෙන් පසු මෙතරම් ඉක්මනට යථා තත්ත්වයට පත් වූ රටක් නැහැ. නැවත පදිංචි කිරීම්, නිවාස ඉදිකිරීම්, ආර්ථිකය පෙර තත්ත්වයට පත් කිරීම්, නිවාස ඉදිකිරීම් යන ඕනෑම පැත්තක් ගෙන බැලුවාම විශාල ප්‍රගතියක් තිබෙනවා. යුද්ධයෙන් බිඳ වැටුණ ප්‍රදේශ සඳහා මහා පරිමාණ සංවර්ධන වැඩ රාශියක් ආණ්ඩුව සිදුකර තිබෙනවා. මෙතැනදි අප කිසි විටෙක ජාතිය මොකක්ද කියා බැලුවේ නැහැ. එපමණක් නොවෙයි කොටි සංවිධානයට සම්බන්ධ වී නොමඟ ගිය විශාල තරුණ පිරිසක් යහ මඟට ගෙන පුනරුත්ථාපනය කර වෘත්තීය පුහුණුවක් ද සමඟ සමාජගත කිරීමට අපට පුළුවන් වෙලා තිබෙනවා. මෙය අප රටක් විදියට ලැබූ විශාල දෙයක්.එහෙත් අප සියල්ලන්ට ම සැලකුවේ උතුම් මනුෂ්‍යත්වයේ නාමයෙන්. අපට මේ දේවල් නිසි විදියට පැහැදිලි කරන්න පුළුවන් නම් අපට සියලු පාර්ශව දිනා ගැනීමට පුළුවන්කම ලැබේවි. ඒ නිසා අප මේ ගැන කල්පනා කළ යුතුයි. අප කටයුතු කළ යුත්තේ මේ හැම දෙයක් ගැනම අවධානය යොමු කරමිනුයි.බ්‍රිතාන්‍යයේ දී හා බංග්ලාදේශයේ දී පැවැති මන්ත්‍රීවරුන් ගේ සමුළුවල දී තමයි මේ තත්ත්වයට මුහුණ දීමට සිදු වුණේ. එහිදී මා තේරුම් ගත් ප්‍රමුඛ කාරණයක් වුණේ ජාත්‍යන්තරයේ සිටින සමහරු අපේ ප්‍රශ්නය නිසි ලෙස තේරුම් නො ගැනීම යි. ඒ නිසා තමයි අපට ජාත්‍යන්තරයේ විටින් විට ප්‍රශ්නකාරී තත්ත්වයන් ඇති වුණේ. මට මේ සමුළුවල දී ජාත්‍යන්තර නියෝජිතයන්ට පැහැදිලි කර පෙන්වන්න පුළුවන් වුණා, ඔවුන් දකින දේ නොවෙයි යථාර්ථය මෙය සුලුතරයක් විසින් මවා පෙන්වන ලද දෙයක් පමණයි කියලා.මට පුළුවන් වුණා මේ යථාර්ථය මහජන නියෝජිතයන් ඉදිරියේ තහවුරු කරන්නට. ශ්‍රී ලංකාවේ තරුණ පාර්ලිමේන්තු මන්ත්‍රීවරයකු ලෙස ජාතික යුතුකමක් ඉටු කිරීමට පුළුවන් වූ අවස්ථාවක් විදිහට හඳුන්වන්න පුළුවන්.අප 1988, 1989 වැනි ඝාතන පිරි යුගයක් පසු කරමින් තමයි මෙතැනට ඇවිත් තිබෙන්නේ. ඒ කාලයේ දී විශාල ප්‍රමාණයක් ඝාතන සිදු වුණා. ඒත් අද වෙද්දි සමාජය විශාල ලෙස සාමකාමී වාතාවරණයක් ඇති කොටසක් බවට පත්වෙලා තිබෙනවා. හලාවත දී පසුගිය දිනවල යම් සිදුවීමක් වුණා. එදා වූ සිදුවීම වැරැදියි. ඒත් මෙය ආණ්ඩුවත් ඈඳුණු ප්‍රවණතාවක් නොවෙයි. හුදෙකලා සිදුවීමක් පමණයි. මෙය සමාජයේ ඔඩුදුවා ගිය සිදුවීමක් විදිහට කවුරුන් හෝ අර්ථ ගන්වනවා නම් එය වැරැදියි. අද නිදහසේ දේශපාලනය කරන්න නිදහසේ විවේචනය කරන්න පුළුවන්. කිසිවකුට එයින් අගතියක් වෙන්නේ නැහැ. අද සමාජය මහා නිදහසක් භුක්ති විඳිනවා. ඒත් අද සමහරු මේ නිදහස් වාතාවරණය ගැන වචනයක්වත් කතා කරන්නේ නැහැ.එදා ගමට සංවර්ධනය ගෙන නො ගිය නිසාත් ගමේ තරුණයාව අමතක කළ නිසාත් තමයි එදා තරුණ අසහනය ඉහළ ගියේ. සමාජයෙන් අරගල මතුව ආවේ. ජනාධිපති මහින්ද රාජපක්‍ෂ මහතා මේ තත්ත්වය ඉතාමත් හොඳින් තේරුම් ගත්තා. ඒ අනුව තමයි ජනාධිපතිතුමාගේ පාලන කාලය ආරම්භයත් සමඟ සංවර්ධනය ගමට ගෙන යාමට කටයුතු කළේ.අද ගමකට ගියාම ගුරු පාරක්, පොල් අතු ගෙයක්, විදුලිය නැති නිවෙසක් දකින්නට නැහැ. ඒ තරමට ගම ආර්ථික සමාජීය යන සියලු අංශවලින් නවීකරණය වෙලා. මෙය ඉතාමත් යහපත් ප්‍රවණතාවක් විදිහටයි හඳුන්වන්න පුළුවන් කම තිබෙන්නේ. එදා සංවර්ධනය එක්තරා කොටසක ප්‍රදේ්ශයක වරප්‍රසාදයක් වෙලා තිබුණේ. ගමේ පොදු මිනිසාට මේ කිසිදු වරප්‍රසාදයක් ලැබුණේ නැහැ. ඒ තත්ත්වය ජනාධිපතිතුමා විසිනුයි වෙනස් කළේ. ඒ ගැන මුළු රටම ජනාධිපතිතුමාට ස්තුතිය පළකරනවා.සමහරු ආර්ථික විශේෂඥයන් විදිහට එක එක විදිහේ අදහස් පළ කරන්න පුළුවන්. කවුරු මොන විදිහට කීවත් ආර්ථික, සමාජ, සංවර්ධනය අතින් මෙ රටේ විශාල දියුණුවක් දකින්නට තිබෙනවා. එය මා පමණක් කියන දෙයක් නොවෙයි ජනතාවටත් අත්දැකීමෙන් තේරුම් ගොස් තිබෙනවා.එදා තත්ත්වයට වඩා අද තත්ත්වය හොඳයි කියලා. ජනතාව අතරින් බිහි වූ නායකයකු විදිහට ජනාධිපතිතුමාට ජනතාව ගැන හැඟීමක් තිබෙනවා පමණක් නොවෙයි ආදරයකුත් තිබෙනවා. ඒ නිසා තමයි ඔහු ජනතාවගේ පැත්තේ සිට ඔවුන් වෙනුවෙන් කටයුතු කරන්නේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=f1204102</link>
    <topic>සංවර්ධනයට තීන්දු ගන්නටසංගණනයක් ඕනෑමයි</topic>
    <author>සාකච්ඡා කළේ පණ්ඩුක සමරසේකර</author>
    <content>බැලූබැල්මට එය කිසියම් ගණනය කිරීමක් වුවත් යම් රටක පළාතක දිස්ත්‍රික්කයක හෝ ප්‍රදේශ වශයෙන් වෙන වෙනම යම් පුද්ගල සමූහයක් හෝ ද්‍රව්‍ය හෝ ඕනෑ ම දෙයක් පිළිබඳ කිසියම් කාල පරාසයක් තුළ දත්ත එක්රැස් කිරීමේ ක්‍රියාවලියකටයි. සංගණනය කියන්නේ.ජනතා සුබ සිද්ධිය තමයි මූලිකම අරමුණ. මොකද රටක ජනතාව ගේ සුබ සිද්ධිය ඇති කරන්න නම් ඒ ජනතාව පිළිබඳ දත්ත අවශ්‍ය වෙනවා. ඔවුන්ට ඇති නිවාස, සෞඛ්‍ය ගැටලු රැකියා විරහිතභාවය, එම ප්‍රදේශයට අදාළ ඓතිහාසික වටිනාකම, භෞතික සම්පත්, ජනගහන ව්‍යාප්තිය මේ ආදී තොරතුරු තුළින් තමයි එම ප්‍රදේශයට අවශ්‍ය සම්පත් මොනවාද ඒවා වෙනුවෙන් කොපමණ මුදල් ප්‍රමාණයක් වැය කළ යුතු ද කියලා රජයක් තීන්දු ගන්නෙ..ඒ අනුව ඇති කළ යුතු සංවර්ධනය කුමක් ද යන්න සංගණන දත්තවලින් තමයි තීරණය කරන්නෙ. ඒ නිසා ජනතා සුබ සිද්ධියයි සංගණනයක ප්‍රධාන අරමුණ වන්නේ.සංගණනයක් කරන්න මූලික වශයෙන් රජයකට විශාල වියදමක් දරන්න වෙනවා. අනෙක මේ දත්ත රැස් කරන්න හා ඒවා විශ්ලේෂණය කරන්න බොහෝ කාලයක් ගත වෙනවා.ඒ නිසා අප රටේ වගේ ම ලෝකයේ බොහෝ රටවල් සංගණන කරන්නේ වසර 10 කට වරක්. නමුත් ඕස්ට්‍රේලියාව අ‍ෙමරිකාව වගේ රටවල් වසර පහෙන් පහටත් සංගණන පවත්වනවා. ඒ රටවල් ශීඝ්‍ර සංවර්ධනයක් ඇති කරගෙන සිටින නිසා ඔවුන්ට එවැනි කාල පරාසයක් තුළ සංගණන පවත්වන්නට සිදුවෙනවා.ඇත්තට ම නොදියුණු ගම් ප්‍රදේශවලට සංවර්ධනය සඳහා වැඩියෙන් මුදල් යොදවන්නත් ඔවුන්ට සමාජ පහසුකම් සලසන්නත් ඉන් ඉඩ ප්‍රස්ථාව ලැබෙනවා.මෙහි දී වෙන්නෙ එවැනි පළාත්වලට අනන්‍ය වූ ජන අනුපාතයක් නොමැති වීම. කාලයෙන් කාලයට සංක්‍රමණික පුද්ගලයින් විවිධ ප්‍රදේශවලින් පැමිණ රජයේ ඉඩම්වල පදිංචි වෙනවා. ඔවුන් එකිනෙකා හඳුන්නෙ නැහැ. ඔවුන්ට උරුම වූ ප්‍රදේශයක් නොවන නිසා ප්‍රදේශයක් හැටියට ගත්ත ම සමාජ පහසුකම් ලබන්න ඉන්න ජන අනුපාතය ඉතා ම අඩුයි. ඒ නිසා කොළඹ තරම් ශීඝ්‍ර සංවර්ධනයක් මොණරාගලට සිදුනොවනවා වෙන්න පුලුවන්.අපි හිතමුකො ඉන්න ජන අනුපාතයට අනුව පිරිමි කීය ද ගැහැනු කීයද ළදරුවන් කීයද මාතෘවරුන් කීයද කියල දත්ත ගත්තා කියලා. ළදරුවන්ගේ අනුපාතය ඉහළ ගිහින් නම් ඒ ප්‍රදේශයේ ළදරු හා මාතෘ සායන ඒකකයක් පිහිටුවිය යුතුයි. දරුවන්ගේ සෞඛ්‍ය සඳහා මේ විදියට එක් එක් පළාතට නියමිත ජන අනුපාතය අනුව ඒ ඒ ප්‍රදේශයට අවශ්‍ය පොදු පහසුකම කුමක් ද කියන කාරණය රජයට සැලසුම් කරන්න පුළුවන්. එයයි සංගණන දත්තවලින් ඇති ප්‍රයෝජනය.ඇත්ත වශයෙන් ම සංවර්ධන ක්‍රියාවලියට තමයි දත්ත වුවමනා වෙන්නෙ. රටේ ශ්‍රම බලකාය පිළිබඳ තොරතුරු, සංවර්ධනය විය යුතු ප්‍රදේශ පුද්ගල හැකියාවන්. පළාතේ ඇති සම්පත් මේ ආදි තොරතුරු අනුවයි ඒ ඒ ප්‍රදේශවලට උචිත සංවර්ධන ව්‍යාපෘති ආරම්භ කරන්නෙ. ඒ නිසා රටකට අත්‍යවශ්‍ය සාධකයක් තමයි සංගණනය කියන කාරණය.සෑම පුරවැසියෙක් ම මේ සංගණනයට හවුල් විය යුතුයි. කියන කරුණ ප්‍රධානයි. ඒ එක්ක ම නිවැරැදි තොරතුරු සපයන්නට ත් ඔවුන් නීතියෙන් බැඳී සිටිනවා. යම් පුද්ගලයෙක් තොරතුරු දෙන්න අපොහොසත් වුණොත් ඔහුට අධිකරණ ක්‍රියාමාර්ග ගැනීමට පවා නීතියෙන් ප්‍රතිපාදන තිබෙනවා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=f1204103</link>
    <topic>සාහිත්‍යයෙන් ඈත් වූසමාජයේ සැහැසිකම</topic>
    <author>ඩී.එම්. විජේදාස විශ්‍රාමලත් විදුහල්පති.</author>
    <content>සිංහලයා ගේ ආධ්‍යාත්මික දියුණුවත් සමඟ සාහිත්‍යය ද කාලානුරූපව වෙනස් විය. දියුණු විය. සාහිත්‍යය එදා ජන ජීවිතයට නැතිව ම බැරි අංගයක් බවට පත් විණි. සාහිත්‍යයත් මානව දයාවත් මිනිස් හදවතත් එකක් ම විය. ගුරුළුගෝමි, විද්‍යා චක්‍රවර්ති, සිරි රහල් හිමි ඈ හෙළ මහ පඬිවරු මානව දයාව කුළු ගැන් වූ සාහිත්‍ය කෘතීන් කළහ. එම සාහිත්‍ය කෘතීන්ගෙන් පෝෂණය වූ පොදු ජන හදවත් තුළ ද මානව දයාව තහවුරු විය. සදාචාරය ගොඩනැඟිණි. සාමය සමඟිය හා සහෝදරත්වය පෙරදැරි කොටගෙන රටේ සෞභාග්‍යය උදා විය. රටවැසියෝ සුඛිත මුදිත වූහ.කාලය ගෙවී ගියේ ය. ජාතිය පරාධීන විය. අපේ චාරිත්‍ර ධර්ම ගුණධර්ම බොහෝ දුරට වැළලී ගිය නමුදු, ගිහි පැවිදි ජාති හිතෛෂී දේශප්‍රේමීන්ට පිං සිදුවන්න සාහිත්‍ය පොත පත ගල්ලෙන් තුළ හා පොත්ගුල් තුළ ද රැකුණේ ය. නිදහස් සටනේ ප්‍රතිඵලයක් වශයෙන් යළි අපි ස්වාධීනත්වය ලබා ගතිමු. නිදහස් අධ්‍යාපන ක්‍රමයක් බිහි විය. සාහිත්‍ය පාඨශාලා විෂය මාලාවට ඇතුළු විය. එදා ජ්‍යෙෂ්ඨ විභාගයේ වෛකල්පික විෂයයක් බවට සාහිත්‍යය පත් විණි. සාහිත්‍යය පොත පත කල එළි බැස්සේ ය. ලෝවැඩ සඟරාව, සුභාෂිතය, ගුත්තිලය, බුදු ගුණ අලංකාරය වැනි උපදේශාත්මක කාව්‍ය කෘතීහු ද, සැළලිහිණිය , ගිරා, හංස , පරවි වැනි සංදේශ කාව්‍යයෝ ද , පූජාවලිය, අමාවතුර, බුත්සරණ, සද්ධර්ම රත්නාවලිය හා උම්මග්ග ජාතකය වැනි ආගම ධර්මයට නැඹුරුවූ සාහිත්‍ය කෘතීහු ද පාසල් සිසුන් ගේ පරිශීලනයට එදා හසු වූ හ. සාහිත්‍ය විෂය ක්ෂේත්‍රය පැරැණි පොත පතට පමණක් සීමා නොකොට මෑත යුගයේ ලියැවුණු ප්‍රශස්ත ගද්‍ය සාහිත්‍ය කෘතීන් ද උසස් කවීන් ගේ කාව්‍ය රචනා ද පාසලේ භාවිතයට ගැනිණි.මිනිස් ජීවිතයට හිතකර වූ මේ තත්ත්වය වැඩි කාලයක් නොපැවතුණි. තාක්ෂණික දියුණුව ඉදිරියේ භාෂා සාහිත්‍යය හා ආගම ධර්මය යටපත් වන තත්ත්වයක් උදා විය. නවීකරණය හා කාර්මීකරණයත් නගරයේ සිට ඈත ගම් නියම් ගම් කරා පැතිරී ගියේ ය. වාණිජ්‍යමය ජීවන රටාවකට හැඩ ගැසුණු සිංහලයා, මුදල් ඉපැයීමේ තරගයක යෙදිණි. රටේ ඇති වූ නව ආර්ථික හා වාණිජ රටාවට අනුකූලව පාසල් විෂය මාලාව ද වෙනස් විය. භාෂා සාහිත්‍යය හා ආගම ධර්මය පහළ මට්ටමකට ඇද වැටිණි.මිනිස් ජීවිතය විවිධ අභියෝගයන්ගෙන් පිරී ගිය දුර්ග ගමන් මාර්ගයකි. අදට වඩා හෙට මේ ගමන අතිශයින් දුෂ්කර වනු ඇත. අතීතය හා වර්තමානය තේරුම් ගෙන අනාගතයට ඔරොත්තු දෙන අන්දමින් රටක අධ්‍යාපන ක්‍රියාවලිය සැලසුම් විය යුතු ය.අද අප ලෝක පුරවැසියන් බවට පත්ව ඇත. ලෝකයා සමඟ ඉදිරියට යා හැකි පරම්පරාවක් අප තැනිය යුතු ය. අප එසේ තැනිය යුත්තේ එක් අංශයකට පමණක් නැඹුරු නොවූ පිරිපුන් පුද්ගලයෙකි. අධ්‍යාපනයේ සමබරතාව රැක ගැනීම මෙහිලා වැදගත් ය. කවර අධ්‍යාපන ප්‍රතිසංස්කරණයක වුවද සාර්ථකත්වය රඳා පවතින්නේ පාසල් විෂය මාලාව හා එයට අනුකූලව ගොඩනැඟෙන විෂය නිර්දේශයන් මත ය. අභියෝග ඉදිරියේ නොසැලෙන සාර්ථක මිනිසකු ගොඩනැඟෙන සමබර අධ්‍යාපනයක් ලැබෙන පරිද්දෙන් පාසල් විෂය මාලාව සැකසීම වැදගත් ය.ජාතියක අනන්‍යතාව හා මානව ශිෂ්ටාචාරය ගොඩනැඟෙන භාෂා සාහිත්‍යයට පාසල් විෂය මාලාවේ ලැබිය යුත්තේ ප්‍රමුඛස්ථානයකි. ජාතියක අනන්‍යතාව රැකෙන්නේ භාෂා සාහිත්‍යය පෝෂණය වෙමින් පවත්නා තාක් පමණි. සාහිත්‍යයට දේශ සීමාවක් නැත. සීමිත භාෂාවක් සීමිත ජනවර්ගයක් නැත. ඒ මුළු මහත් විශ්වයට ම පොදු ය. මානව සංහතියට ම සාධාරණ ය. මේ නිසා ම ජාතීන් අතර සහෝදරත්වය හා සහජීවනය ගොඩනැඟිය හැකි ප්‍රබලතම මාධ්‍යය සාහිත්‍යය බව අවිවාදයෙන් පිළිගත යුතු ය.මිනිස් වර්ගයාගේ ආරම්භයේ පටන් මේ වන තෙක් මිනිස් ජීවිතයේ දුක සැප දෙකේ දී එක් වෙමින් මිනිසා හා එකට අත්වැල් බැඳගෙන ශිෂ්ටාචාරය හා හැදියාව කරා මිනිස් වර්ගයා මෙහෙය වූ සාහිත්‍යය තරම් ප්‍රබල විෂය ක්ෂේත්‍රයක් තවත් නැත. සාහිත්‍යය ජන ජීවිතයට සමීප වූ හැම යුගයක ම ජන සමාජය සාමකාමී විය. සුඛිත මුදිත විය. ජන ජීවිතයෙන් සාහිත්‍යය ඈත් වූ හැම යුගයක ම සාමය සමගිය හා මිනිස්කම වල්වැදී ජන සමාජය සැහැසි විය. සාහිත්‍යයෙන් පෝෂණය වූ භාෂාව ද පිරිහී ගියේ ය.සියලුම අපරාධවලට හේතුව මිනිසා තුළ මතුවන විවිධ හැඟීම් හා චෛතසික ආවේගයන් ය. පුද්ගලයාටත් පුද්ගලයාගෙන් සමාජයටත් කිසියම් මෙහෙයක් සැලසෙන පරිදි මේ චෛතසික ආවේග, හැඟීම් හා ආශාවන් ශ්‍රේෂ්ඨ කොට යහමග හසුරුවාලිය හැකි ප්‍රබල මාධ්‍යයක් අවශ්‍ය වන්නේ ය. මේ සඳහා සාහිත්‍යයෙන් කළ හැකි සේවාව ඉමහත් ය. සාහිත්‍යයෙන් මිනිසා ගේ චිත්තවේග, ආශාවන් හා ලැදිකම් මර්දනය කිරීමක් හෝ ප්‍රහීණ කිරීමක් සිදු නොවේ. ඒ ආශාවන් හා ලැදිකම් ක්‍රමයෙන් උසස් බවට පත්කොට සංවරශීලීව හසුරුවා ගැනීමක් සාහිත්‍යයෙන් සිදු කෙරේ. උසස් සාහිත්‍ය නිර්මාණයන් කල එළි දැක්ම එහි ප්‍රතිඵලයකි. ලෝකයේ සුන්දරත්වය දැකීමටත් ඒ අගය කිරීමටත් සාහිත්‍යය මඟ පෙන්වයි.පැරැණි හා නූතන ගද්‍ය පද්‍ය සාහිත්‍ය පොත පත ශිෂ්‍ය පරිශීලනයට හසුවන පරිදි සිංහල සාහිත්‍යය තනි විෂයයක් වශයෙන් පාසල් විෂය මාලාවට ඇතුළත් විය යුතු යැයි වියතුන්ගෙන් ප්‍රබල හඬක් නැඟෙන්නේ, මිනිස්කම හඳුනන සදාචාර ජන සමාජයක් ගොඩනැගීමෙහි ලා සාහිත්‍යයෙන් ඉටු කළ හැකි වැදගත් මෙහෙවර ඔවුන් වටහා ගත් බැවිනි. විෂයයන් වැඩි වීම නිසා භාෂාව හා සාහිත්‍යය වෙනම විෂයයන් දෙකක් වශයෙන් විෂය මාලාවට ඇතුළත් කිරීමේ අපහසුතාවක් ඇති වේ නම්, “භාෂා සාහිත්‍යය” යනුවෙන් එක විෂයයක් ලෙස විෂය මාලාවට ඇතුළත් කොට පැරැණි හා නූතන ගද්‍ය පද්‍ය සාහිත්‍ය කෘතීන් හැකි තරම් දුරට ශිෂ්‍ය භාවිතයට හසුවන පරිදි විෂය නිර්දේශය පුළුල් කරමින් හා ප්‍රමාණවත් කාල පරිච්ඡේද සංඛ්‍යාවක් පාසල් කාල සටහනට ඇතුළත් කොට සෙසු විෂයයනට මෙන් ප්‍රමුඛස්ථානයක් භාෂා සාහිත්‍යයටද ලැබෙන සේ කටයුතු සැලසිය යුතු ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=f1204104</link>
    <topic>නිර්මාණශීලී තාරුණ්‍යයටඅභියෝගයක්</topic>
    <author>චතුරිකා ගමගේ</author>
    <content>තාරුණ්‍යය බොහෝ ජවසම්පන්න ය. එම ජවසම්පන්න තාරුණ්‍යය තුළ ඇති නිර්මාණශීලීත්වය තුළින් ව්‍යවසායකත්ව හැකියාවන් උරගා බැලෙන සුවිශේෂී වැඩසටහනක් මේ දිනවල සෙනසුරාදා රාත්‍රී 9.00 ට ස්වාධීන රූපවාහිනී සේවය ඔස්සේ විකාශය වේ. Ideators ලෙසින් නම් කර ඇති එහි ප්‍රධාන මෙහෙයුම්කරුවා වන්නේ බ්‍රිතාන්‍ය කවුන්සිලයයි.වසරකට විශ්වවිද්‍යාල අධ්‍යාපනය නිමා කර විශාල පිරිසක් රැකියා වෙළෙඳපොළට පිවිසුනද ඔවුන් තුළ ඇති ව්‍යවසායකත්ව හැකියාවන් පිළිබඳ නම් සෑහීමකට පත් විය නොහැකි ය. බොහෝ සිසුන් විශ්වවිද්‍යාලය තුළ දී විවිධ දේශපාලන ක්‍රියාකාරකම් සඳහා යොමුවීම හේතුවෙන් ඔවුන්ගේ අධ්‍යාපනය කටයුතු අසාර්ථක වන අතර ඒ හේතුවෙන් රැකියා වෙළෙඳපොළට පිවිසෙන්නේ දැනුමින් අඩු විශේෂයෙන් ව්‍යවසායකත්ව හැකියාවන් අවම මට්ටමක පවතින දරුවන් ය. මේ තත්ත්වයට යම් ආකාරයකින් විසඳුමක් ගෙන ඒමේ අරමුණින් බ්‍රිතාන්‍ය කවුන්සිලය 2007 වසරේ සිට උසස් අධ්‍යාපන අමාත්‍යාංශය, විශ්වවිද්‍යාල ප්‍රතිපාදන කොමිසන් සභාව සහ විශ්වවිද්‍යාල ප්‍රධානීන් සමඟ සාකච්ඡා, විශ්වවිද්‍යාල සිසුන් තුළ ව්‍යවසායකත්ව හැකියාවන් වර්ධනය කිරීම උදෙසා විවිධ වැඩසටහන් ක්‍රියාත්මක කෙරිණි. පසුව 2008 වසරේ දී Ideators නිර්මාණය වූයේ එම වැඩසටහන්වල ප්‍රතිඵලයක් ලෙසිනි.විශ්වවිද්‍යාල දරුවන් ඉලක්ක කොට ගනිමින් ඔවුන් තුළ ඇති සැඟවුණු දක්ෂතා හඳුනාගෙන ව්‍යවසායකත්ව හැකියාවන් වර්ධනය කිරීමේ අරමුණින් ක්‍රියාත්මක වන මේ වැඩසටහන සඳහා පළමු වසරේ දී තෝරා ගත්තේ දේශීය විශ්වවිද්‍යාලවල දරුවන් පමණි. මූලික අදියරේදී සරල වැඩසටහන් ලෙස ක්‍රියාත්මක වුව ද ඒ සඳහා ලැබුණු ප්‍රතිචාර නම් ඉතාමත් ඉහළ ය.එම ප්‍රතිචාරත් සමඟ දෙවන වසරේ දී Ideators සඳහා දේශීය විශ්වවිද්‍යාලවල අධ්‍යාපනය ලබන සිසුන් 06 දෙනෙකු මෙන් ම බ්‍රිතාන්‍ය විශ්වවිද්‍යාලවල සිසුන් 06 දෙනෙකු ද සහභාගී කර ගත්තේ වැඩසටහනේ තවත් ඉදිරි පියවරක් ලෙස ය. විශ්වවිද්‍යාලවලින් ම තෝරා ගැනෙන විශේෂ දක්ෂතා හා හැකියාවන්ගෙන් යුතු සිසුන් මේ සඳහා සහභාගී වන අතර Ideators අද ප්‍රේක්ෂයන්ගේ අවධානය දිනාගත් නවතම රියැලිටි වැඩසටහනකි.කොටස් 14 කින් යුත් මේ වසරේ වැඩසටහන ආරම්භ වූයේ ජනවාරි මාසයේ දී ය. දෙස් විදෙස් විශ්වවිද්‍යාල සිසුන්ගේ එකතුවෙන් කණ්ඩායම් දෙකක් අතර පැවැත්වෙන මෙම වැඩසටහනේ දී එක් එක් කණ්ඩායම් සඳහා වෙනම ම ව්‍යාපාර අභියෝගයන් ලබා දෙයි. දින දෙකක් වැනි කාලයක් තුළ දී එම ව්‍යාපාර අභියෝග වඩාත් නිර්මාණශීලීව හා සාර්ථකව නිම කරන කණ්ඩායම ජයග්‍රහකයන් ලෙස තෝරා ගැනේ. සියලු ම කණ්ඩායම් සඳහා විලාසිතා නිර්මාණකරණයට අදාළ අභියෝග ලබා දීම මේ වසරේ Ideators හි විශේෂත්වයකි.මෙරට සිසුන් මෙන් ම විදෙස් සිසුන් සහභාගී වන මේ වැඩසටහන සඳහා විශාල පිරිවැයක් දැරීමට සිදුවන අතර මෙය සාර්ථක කර ගැනීම සඳහා ප්‍රධාන පෙළේ ව්‍යාපාරික සහකරුවන් විශාල පිරිසක් බ්‍රිතාන්‍ය කවුන්සිලය සහ අත්බැඳගෙන සිටී. එක් එක් දිනයන් හි දී කණ්ඩායම් සඳහා අදාළ අභියෝග ලබා දෙන්නේ මෙම ව්‍යාපාරික අනුග්‍රාහකයන් විසිනි.මෙතෙක් පැවැත්වු තරගවටවල දී සියලු ම කණ්ඩායම් සිය උපරිම දක්ෂතාවයෙන් හැකියාවෙන් අලුත් නිර්මාණ රැසක් හඳුන්වා දුන්නේ ය. මෙහි දී නිර්මාණකරණය පමණක් නොව යම් නිර්මාණයක් අලෙවි කිරීම, ලාභ ඉපයීම, වෙළෙඳපොළ තෝරා ගැනීම ආදී ව්‍යවසායකයකුට අදාළ සියලූ ම කාරණා පිළිබඳ ප්‍රායෝගික දැනුමක් සෑම සිසුවෙකුට ම හිමි වේ. එය අනාගතයේ දී සාර්ථක ව්‍යවසායකයෙකුට ජීවිතය ජය ගැනීමට ලැබෙන විශාල පන්නරයකි. ජය පරාජය දෙකම සම සමව විඳ ගැනීමට සෑම සිසුවෙකුටම සිදුවුව ද පරාජය වීම ඔවුන් ලබන තවත් ජයග්‍රහණයකි. අදාළ තරග වටයේ දී පරාජය වීමට සිදුවු කාරණා ඔවුනටම මෙහි දී අවබෝධ කරගත හැකි ය. එම අත්දැකීම් අනාගතයේ සාර්ථක ව්‍යවසායකයකු වීමට ලැබෙන වැදගත් පාඩමකි.Ideators යනු තවත් එක් රියැලිටි වැඩසටහනක් පමණක් නොවන වග සඳහන් කළ යුතුය. මෙහි දී සිදුවන්නේ දක්ෂයන් සොයා යාමකි.අනෙකුත් රියලිටි වැඩසටහන් හා සසඳන කල මෙහි සුවිශේෂී ත්‍යාග නොතිබුණ ද මෙය තරුණ සිසුන්ට ලැබෙන සුවිශේෂී අවස්ථාවකි. මෙහි දී අවසාන වටයේ දී ජයග්‍රහණය කරන සිසුවා මෙරට විශ්වවිද්‍යාලයක සිසුවෙකු නම් ඔහුට බ්‍රිතාන්‍ය විශ්වවිද්‍යාලයක පාඨමාලාවක් හැදෑරීමේ අවස්ථාව හිමිවන අතර ජයග්‍රාහකයා විදෙස් සිසුවෙකු නම් ඔහුට හෝ ඇයට මෙරට ව්‍යාපාරික ආයතනයක විශේෂ පුහුණුවක් ලැබීමේ අවස්ථාව උදාකර දීමට බ්‍රිතාන්‍ය කවුන්සිලය කටයුතු කරයි.මෙහි දී සිසුන් තරග කරන්නේ ත්‍යාග බලාපොරොත්තුවට වඩා ඔවුන් ගේ දක්ෂතාවයන් හැකියාවන් එළිදැක්වීම උදෙසා ය. මෙය ඕනෑම සිසුවෙකුට සිය දක්ෂතා එළිදැක්වීමට ලැබෙන සුවිශේෂී අවස්ථාවකි. මෙය දක්ෂයන්ට විවෘත තරගයකි. රටවල් 105 ක ව්‍යාප්ත ගෝලීය ආයතනයක් වන බ්‍රිතාන්‍ය කවුන්සිලය ගෙනෙන Ideators ශ්‍රී ලාංකිකයනට නවමු අත්දැකීමකි. මෙම තරගයට සහභාගිවීමෙන් මෙන්ම තරගය නැරඹීමෙන් ද ඔබට උගත හැක දෑ බොහෝ ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>10</day>
    </date>
    <link>http://www.dinamina.lk/2012/04/10/_art.asp?fn=f1204105</link>
    <topic>බලශක්තිය දැයේ ජීවනාලියයි</topic>
    <author>සටහන නදීෂාණි පි‍්‍රයංගිකා කුලරත්න</author>
    <content>ජීවය යන්න පෘථිවිය තුළ වසර බිලියනයකටත් වඩා කාල සීමාවක් පැවතුණකි. ඉන් අවසාන වසර මිලියන 600 ක කාල සීමාව තුළදී ජීව විවිධත්වයක් ඇතිවූවා යැයි සැලකේ. විවිධ ජීව පවුල් ඇති විය. ඉන් එක්තරා වූ ජීවි පවුලකින් මානවයා පැවත ආ බවට විශ්වාස කෙරේ. මානව ශිෂ්ටාචාරය තුළ විශේෂයෙන් අවසාන වසර ලක්ෂය තුළ දී ඔහු විශේෂ පරිණාමනයකට ලක් විය. එහි දී මානවයා සංවර්ධන මාදිලි තුනක් නිර්මාණය කළේ ය.ගින්දර සොයා ගැනුණේ මීට බොහෝ කලකට පෙරය. එනම්, වසර මිලියන 1.5 කට ඉහත දීය. මෙම විප්ලවකාරී සොයා ගැනීමත් සමඟ ලෝකයම උඩු යටිකුරු වූ බවට සැක නැත. ලෝකය මුළුමනින්ම වෙනස් විය. එතුළ මානව ශිෂ්ටාචාරය ස්වකීය ගමන් මඟේ නව පරිච්ඡේදයක් සනිටුහන් කරනු ලැබීය. බලශක්තිය ස්වකීය වාසිය තකා යොදා ගන්නට ඔහුට අවැසි විය. ඉනික්බිති මීට වසර ගණනකට පෙර පොසිල ඉන්ධන සොයා ගති. එතුළ සංවර්ධන ක්‍රියාවලිය වේගවත් වූ අතර ශිෂ්ටාචාරය රැඳී සිටීමේ පදනම බවට පත් විය.වසර 200ක පමණ කාල සීමාවක් තුළදී මානව ආක්‍රමණික සංක්‍රමණික රටාවකට ප්‍රවේශ වූ මානවයා සියල්ල වෙනස් කළේ ය. එයින් ප්‍රාදේශීය, කලාපීය, මෙන්ම ගෝලීය පරිසර සමතුලිතතාවය ද වෙනස් විය. ඉන්පසු එය පරිසරයෙන් දෙනවාට වඩා එයින් ලබා ගැනීමට පෙළඹුණේය. ක්‍රම ක්‍රමයෙන් එය මානවයාට හිතකර නොවන ලෙස ගෝලීය පරිසර සමතුලිතතාවය බිඳ දමන්නට විය. යුරෝපාකරයෙන් ඇරැඹි මෙම විපර්යාසය ලොවම වෙළා ගති. අප පරිසරයෙන් ලබා ගන්නා වූ සම්පත් ප්‍රමාණය අපේ පාරිසරික ජ්‍යාවෙන් නිරූපණය වේ. [Ecological foot – print] පරිසරයට දරාගත හැකි, සැපයිය හැකි ප්‍රමාණය ජීව ධාරිතාවන්ගෙන් [Bio – Capacity] පෙන්නුම් කරයි. 1989 වසරේ දී මානව වර්ගයා තම පාරිසරික ජ්‍යාව, ජීව ධාරිතාවය ඉක්මවා ගියේ ය. වර්තමානය වනවිට මෙම සූරා කෑමේ ප්‍රවණතාව වැඩිවන අතර, එය මහා පාරිසරික කඩා වැටීමකට [Ecotogical Crunch] හේතුවේ.ගල් යුගය, ලෝකඩ යුගය, යකඩ යුගය ආදී වශයෙන් වූ සංවර්ධන යුග ත්‍රිත්වයක් අප හඳුනා ගනිමු. නමුත්, මෙම තාක්‍ෂණික යුග විධිමත්ව අධ්‍යයනය කළ විට පෙනී යන්නේ සංවර්ධනයේ මූලික අඩිතාලම බලශක්තිය මත රැඳී පවතින බවකි. එහිදී ස්වභාවික බලශක්තීන් වූ සූර්ය බලය, සුළං බලය, ස්වභාව, ගිනි, ජල රළ ආදියේ සිට ජීව ඉන්ධන දක්වාත් එතැනින් පොසිල ඉන්ධන දක්වාත් පැමිණි ගමන පැහැදිලි ය.අතීත දඩයම් යුගයේ දී ඉපැරැණි සංවර්ධනයේ නියැලී සිටි මානවයා සිය ජීව ක්‍රියාවලිය ගෙන යාමට අවශ්‍ය දෛනික කිලෝ කැලරි 2x1000 වෙනුවට, තොරතුරු තාක්‍ෂණ යුගයේ දී කිලෝ කැලරි 245x1000ක් එනම් 120 ගුණයක් භාවිතා කරයි. අනාගතයේ දී ද ජනගහනය වැඩිවීමත් සමඟ ඔවුන්ගේ සමස්ත බලශක්තිය ඉල්ලුම වැඩිවීමක් බලාපොරොත්තු විය හැකිය. 1973 දී ලොවේ ප්‍රාථමික ශක්ති නිපදවීම 6115 Motoe වූ අතර 2008 දී එය 12267 Motoe වේ. ලොවේ උපරිම විදුලි පරිභෝජනය 2010 දී 13.6 13.6 TWවූ අතර එය 2050 දී 30 TWවේ යැයි විශ්වාස කෙරේ. එනම් තවත් 16 TWජනනය කළ හැකි බලාගාර මානවයා තැනිය යුතු වේ. මෙකී ක්‍රියාවලිය සාර්ථක කර ගැනීමට නම්, සෑම දිනකම 1000 MW වූ බලාගාර වසර 2010 සිට 2040 දක්වා නිර්මාණය කළ යුතුය. එනමුත්, දැනට ලොවේ පවතින තෙල්, ගල් අගුරු, ගෑස් සංචිත සියල්ල යොදා ගත්ත ද නිපදවිය හැක්කේ තවත් 6 TW පමණි. එබැවින් ඉතිරි සංචිතය නිපදවන්නේ කෙසේද යන්න ප්‍රශ්නාර්ථයකි.ලෝකය හා ශ්‍රී ලංකාව යන දෙඅංශය කෙරෙහිම සලකා බැලීමේ දී මුහුණ දෙන්නා වූ ප්‍රබලම ගැටලුවක් වන්නේ ද බලශක්තිය හා පාරිසරික ගැටලු වේ. ඒ ඒ රටවල් තම තමන්ගේ අවශ්‍යතාව පරිදි බලශක්ති ප්‍රභව භාවිතා කරනු ලබයි. දැනට ලෝකයේ පවතින පොසිල ඉන්ධනයන්ගෙන් 60% ක් පමණ භාවිතා කර තිබේ. එනමුත්, ශ්‍රී ලාංකිකයන් වන අප සතුව පවතින්නේ ක්‍ෂය වන ශක්ති ප්‍රභවයන් ය. චීනය, ඉන්දියාව වැනි රටවල් සිය සංවර්ධන ක්‍රියාවලිය උඩ මාවතක ගෙන ගියේ මේ ප්‍රභව හරහා ය. නමුත්, ඒ තුළ පාරිසරික ගැටලු ප්‍රධාන වශයෙන් ද්විත්වයක් මතුව තිබේ.අවශ්‍යතාවන් අසීමිත වද්දී, බලශක්ති සැපයුම වර්ධනය කළ යුතු වුවද, එය ඌණ සැපයුමක් කරා ගෙන යන්නට සිදුවේ. එබැවින්, ඒකක පිරිවැය ඉහළ යා හැකිය. එහිදී, මතුවන විසැඳුමක් වන්නේ බලශක්තිය පාලනය කිරීමයි. ඒ සඳහා ක්‍රියාවලීන් කිහිපයක අවශ්‍යතාවය මතුවේ.ඉන්, පළමුවැන්න වන්නේ වෙනත් විකල්ප බලශක්ති ප්‍රභව කරා ගමන් කිරීමකි. මෙහිදී, නව විකල්ප බල ශක්ති ප්‍රභවය විෂ කාරක නොවිය යුතු වන අතරම, එය ක්‍ෂය නොවිය යුතුය. එහිදී, පුනර්ජනනීය බලශක්ති ප්‍රභවයන් යන්න සාකච්ඡා වේ. පුනර්ජනනීය බලශක්ති ප්‍රභවයන් වූ කලී ඉහත ද්විත්ව අවශ්‍යතාවයන්ම සපුරාලන්නකි. සූර්යයා හා බැඳි අව්ව, සුළං, ජීව ඉන්ධන, භූ තාපය, උදම් රළ, මුහුදු රළ ඇසුරින් ශක්ති ප්‍රභව නිෂ්පාදනය කිරීම මෙහිදී කළ හැකිය. එහිදී, සිදුවන හානිය අවම වන අතර, අනෙක් පසින් පිරිවැය ඉහළ අගයක් ගනියි. එනමුත්, ලොවම වෙනස් කළ මිනිසාට පුනර්ජනනීය බලශක්තිය වර්ධනය කර ගත හැකි බැව් සත්‍යයකි. අවශ්‍ය වන්නේ උත්සාහය හා අනුගත වීම පමණකි.දෙවැන්න වන්නේ බල ශක්තිය මනා කළමනාකරණයයි. ශක්ති හානිය අවම කර ගැනීම උදෙසා එය මහෝපකාරී වේ.විචාරකයන්ගේ මතයට අනුව මෙම ශක්ති කළමනාකරණ ක්‍රියාවලිය වසර 20 කට පෙර සිට ක්‍රියාත්මක වූවා නම් අද ලෝකයේ බලශක්ති අර්බූදයක් නොතිබෙන්නට පුළුවන.මෙම ව්‍යසනයෙන් මිදීම සඳහා වන වැදගත්ම කාරණය ලෙස දක්වා ඇත්තේ පුද්ගල ජීවන රටාවේ වෙනස යි.  [Changing lifeStyle]. මෙම ක්‍රියාවලිය තුළ දී සිදුවන්නේ අන් කිසිවක් හෝ නොව බලශක්තියෙන් තොර වූ ක්‍රියාවලියක අවශ්‍යතාවය යි. උදාහරණයක් ලෙස අඩු ශක්ති ප්‍රමාණයන් වැයවෙන භාණ්ඩ භාවිතයකට මානව ජීවන රටාව හුරුවීමකි. ලෝකයේ සමහර රටවල් මෙම ක්‍රමවේදයට අනුගත වුවද, සංවර්ධනය කරා ගමන් කරන තුන්වන ලෝකයේ රටක් වන ශ්‍රී ලංකාවට ඊට අනුගත වීම තරමක් දුරට අසීරු කර්තව්‍යයකි. එබැවින්, බලශක්ති අර්බූදයෙන් මිදීමට නම්, සිදු කළ යුතුව ඇත්තේ අන් කවරක් හෝ නොව බලශක්තිය අරපිරිමැස්මෙන් භාවිතා කිරීම යි. එහිදී, දැනුවත් බව යන්න අත්‍යවශ්‍ය කාරණයකි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=n1204116</link>
    <topic>කුමාර් හෙවත් නොයෙල් හා දිමුතු ගැනතානාපති සේවා දැනුවත් කෙරෙයි</topic>
    <author>මහින්ද අලුත්ගෙදර</author>
    <content>පෙරටුගාමී සමාජවාදී පක්ෂයේ නායක කුමාර් ගුණරත්නම් හා දිමුතු ආටිගල යන දෙදෙනා සම්බන්ධයෙන් කොළඹ පිහිටි විදෙස් තානාපති කාර්යාල හා මහ කොමසාරිස් කාර්යාල දැනුවත් කිරීමට ශ්‍රී ලංකා විදේශ කටයුතු අමාත්‍යාංශය පියවර ගෙන ඇත.මේ දෙදෙනා සම්බන්ධයෙන් වන සිද්ධීන් පිළිබඳ මාධ්‍ය මඟින් පුළුල් ප්‍රචාරයක් ලබාදී තිබෙන අතර ඇතැම් දේශපාලන පක්ෂ, විද්වතුන්, සිවිල් සමාජ උත්සාහ ් අතුරුදන් වීම රජයේ දැනුවත් වීමෙන් සිදුවූවක් යයි හුවා දැක්වීමට බව විදේශ කටයුතු අමාත්‍යාංශය පවසයි.ගුණරත්නම් නැමැත්තා ශ්‍රී ලංකාවෙන් පිටුවහල් කළ පුද්ගලයකු බව පෙන්වා දෙන එම අමාත්‍යාංශය එලෙස පිටුවහල් කර ඇත්තේ මෙරට ආගමන හා විගමන නීති උල්ලංඝනය කිරීම නිසා බවද කියා සිටී.ඒ හේතුවෙන් මොවුන් සම්බන්ධයෙන් කොළඹ පිහිටි විදේශ තානාපති සේවා දැනුවත් කිරීමට ශ්‍රී ලංකා විදේශ කටයුතු අමාත්‍යාංශය පියවර ගෙන ඇති අතර ප්‍රේමකුමාර් ගුණරත්නම් නැමැත්තා අවස්ථා තුනකදී නම වෙනස් කර තිබෙන බවට මූලික පරීක්ෂණවලදී තොරතුරු අනාවරණය කරගෙන ඇත.ඔහුගේ විවාහ සහතිකයේ වන්නිනායක මුදියාන්සේලාගේ දස්කොන් යනුවෙන් ද ශ්‍රී ලංකාවෙන් ලබාගත් විදේශ ගමන් බලපත්‍රයේ රත්නායක මුදියාන්සේලාගේ දයාලාල් යනුවෙන් ද සඳහන් වන අතර නොයෙල් මුදලිගේ යනුවෙන් ඕස්ට්‍රේලියාවෙන් ලබා ගත් විදේශ ගමන් බලපත්‍රයේ සඳහන් වන බව ද විදේශ කටයුතු අමාත්‍යාංශය කියයි.මේ පුද්ගලයා මාස 05 ක කාලයක් වීසා කාලය ඉක්මවා නීති විරෝධී ලෙස ශ්‍රී ලංකාවේ රැඳී සිට තිබෙන බව ද එම අමාත්‍යාංශය සඳහන් කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=n1204112</link>
    <topic>උසස් අධ්‍යාපනයේදී ඕනෑම පාඨමාලාවක්හැදෑරීමට සහන පොලියට ණයක්</topic>
    <author>අසේල කුරුළුවංශ</author>
    <content>උසස් අධ්‍යාපනයේදී තමන් කැමැති ඕනෑම පාඨමාලාවක් හැදෑරීම සඳහා සිසු සිසුවියන්ට ඉතා සහන පොලියක් යටතේ මූල්‍යාධාර සැපයීම සඳහා වන සිසු ණය ක්‍රමයක් කඩිනමින් හඳුන්වාදීමට උසස් අධ්‍යාපන අමාත්‍යංශය සැලැසුම් කර ඇත.පුද්ගල ඇපයක් මත ඉතා පහසුවෙන් මේ ණය සිසුන්ට ලබාදීමට අපේක්‍ෂා කරන බවත් ඒ සඳහා වන යෝජනාව පාර්ලිමේන්තුවට ඉදිරිපත් කැර තිබෙන බවත් උසස් අධ්‍යාපන ඇමැති එස්. බී. දිසානායක මහතා පැවසීය.කටුගස්තොට ශාන්ත අන්තෝනි විදුහලේ පැවැත්වෙන 265 වන මහපොළ වෙළෙඳ හා අධ්‍යාපන ප්‍රදර්ශනයේ දෙවනි දින ප්‍රධාන ආරාධිතයා ලෙස සහභාගි වෙමින් ඇමැතිවරයා මේ බව ප්‍රකාශ කළේ ය.මහපොළ ශිෂ්‍යාධාර මුදල වැඩිකිරීම සම්බන්ධව අවධානය යොමුව තිබෙන බවද ඒ මහතා මෙහිදී කීය.මේ වෙළෙඳ හා අධ්‍යාපන ප්‍රදර්ශනය මඟින් මහපොළ ශිෂ්‍ය ආධාර අරමුදල් තරවන අතරම මෙහි සේවාව පුළුල් වන බවද හෙතෙම අවධාරණය කළේ ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=n1204113</link>
    <topic>හිසතෙල් ගෑමේ ජාතික උළෙලදළදා මාළිගා භූමියේ</topic>
    <author>අසේල කුරුළුවංශ</author>
    <content>නව අවුරුද්දේ හිසතෙල් ගෑමේ ජාතික උත්සවය මහනුවර ශ්‍රී දළදා මාළිගා පරිශ්‍රයේ නාථ දේවාල භූමියේදී මෙම මස 15 දින පෙරවරු 7.08 ට යෙදෙන සුබ මොහොතින් පැවැත්වීමට රජය තීරණය කර ඇත.අගමැති දි. මු. ජයරත්න මහතාගේ ප්‍රධානත්වයෙන් මෙය පැවැත්වෙන බව දේශීය වෛද්‍ය ඇමැති සාලින්ද දිසානායක මහතා මධ්‍යම පළාත් ආණ්ඩුකාර ශ්‍රවණාගාරයේදී පැවැති මාධ්‍ය හමුවකදී මේ බව අනාවරණය කළේය.  .</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=n1204114</link>
    <topic>අවුරුදු කාලේ නොහික්මුණුරියැදුරන්ට වැට</topic>
    <author>චන්ද්‍රිකා පෙරේරා</author>
    <content>අලුත්අවුරුදු සමයේ කඩාකප්පල්කාරී ක්‍රියාවල යෙදෙන්නන් හා අවිනීත රියදුරන් අත්අඩංගුවට ගැනීම සඳහා දුරගමන් බස් රථවල සිවිල් ඇඳුමෙන් සැරසුණු පොලිස් නිලධාරීන් යොදවා තිබේ.ආවේශන නිලධාරීන් ලෙස ඉතා රහසිගතව යොදවන මේ නිලධාරීන් කොළඹින් පිටත යන සියලු බස් රථවල උත්සව සමය අවසන වනතෙක් ගමන් ගන්නා බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා පවසයි.බස් රථවල ගමන් ගන්නා මගීන්ගේ මුදල් හා රණ් අභරණ කොල්ල කන්නන් විවිධ අපචාර වල යෙදෙන්නන් අවිනීතව හැසිරෙන්නන් මේ නිලධාරීන් මගින් අත්අඩංගුවට ගනු ලබයි.මාර්ග නීති උල්ලංඝනය කරමින්, ජංගම දුරකථන භාවිතා කරමින් ගමන් ගන්නා රියදුරන් ද මෙහිදී අත්අඩංගුවට ගැනේ.මගී ආරක්ෂාව ස්ථාපිත කිරීම සඳහා පොලිස්පතිවරයා ගේ විශේෂ උපදෙස් මත සිවිල් නිලධාරීන් මගී බස් රථවලට යෙදවීම සඳහා පියවර ගත් බව අජිත් රෝහණ මහතා වැඩිදුරත් සඳහන් කළේ ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=n1204115</link>
    <topic>විදුලිය කපන්නේ නෑ</topic>
    <author>චමීර ඇල්ලදෙණිය</author>
    <content>අවුරුදු සමයේ කිසිදු ආකාරයේ විදුලි කප්පාදුවකට ඉඩ නොතබන බව ලංකා විදුලිබල මණ්ඩලයේ හා ලෙකෝ ආයතනයේ කළමනාකාරීත්වය අවධාරණය කරයි.පටු දේශපාලන අරමුණු ඉදිරියට ගෙනෙමින්, සමස්ත මහජනතාව අපහසුතාවට පත්කිරීමට ලංකා විදුලිබල මණ්ඩලයේ බහුතර සේවකයන් කටයුතු නොකරන බවද ලංකා විදුලිබල මණ්ඩල කළමනාකාරීත්වය පෙන්වා දෙයි.ඒ අනුව ඉදිරි කාලයේදී වෘත්තීය කි‍්‍රයාමාර්ග හේතුවෙන් මිනිස් ජන ජීවිතය අඩාල වන පරිදි විදුලි කප්පාදුවක් සිදුනොවන බව විදුලිබල හා බලශක්ති අමාත්‍යාංශය ප්‍රකාශ කරයි.ස්වාභාවික ආපදා තත්ත්වයකදී සිදුවන හානියකදී හැරෙන්නට විදුලිය බිඳවැටීමක් සිදුනොවන බවත්, යම් හෙයකින් ස්වාභාවික ආපදා තත්ත්වයකදී විදුලිය බිඳවැටීමක් සිදුවුවහොත් තම ප්‍රදේශයන්ට අදාළ ලංකා විදුලිබල මණ්ඩල හෝ ලංකා විදුලි පුද්ගලික සමාගමේ ඉංජිනේරු කාර්යාල හෝ ඩිපෝ වෙත දැනුම්දෙන ලෙසත් විදුලිබල හා බලශක්ති අමාත්‍යාංශය මහජනතාවට දැනුම්දෙයි.යම් පාරිභෝගිකයෙකුට එම සේවය ලබාගත නොහැකි අවස්ථාවකදී ලංවිම පාරිභෝගිකයෙක් නම් ක්ෂණික දුරකථන ඇමතුම් අංක 1987 ටත්, ලෙකෝ පාරිභෝගිකයෙක් නම් ක්ෂණික දුරකථන ඇමතුම් අංක 1910 ටත් තම විදුලි සබඳතාවයේ පැනනැගී ඇති ගැටළුව පිළිබඳව දැනුම්දිය හැකි. එසේ නොවන්නේ නම් විදුලිබල හා බලශක්ති අමාත්‍යාංශයේ ක්ෂණික දුරකථන ඇමතුම් අංක 1901 වෙත එම කරුණු ඉදිරිපත් කරන ලෙස විදුලිබල හා බලශක්ති අමාත්‍යාංශය වැඩිදුරටත් ඉල්ලා සිටී.සියලුම බලාගාර ආශි‍්‍රතව විදුලි උත්පාදන කටයුතු, බෙදාහැරීම් හා සම්ප්‍රේෂණ කටයුතු මෙන්ම දීප ව්‍යාප්ත හදිසි බිඳවැටීම් ඒකක, මහජනතාවගේ සුබසිද්ධිය උදෙසා සුපුරුදු පරිදි තම සේවාවන් අඛණ්ඩව, ඉදිරියටත් සිදුකරන බව ලංකා විදුලිබල මණ්ඩලය සහ ලංකා විදුලි පුද්ගලික සමාගම මූලික කරගත් විදුලිබල හා බලශක්ති අමාත්‍යාංශය අවධාරණය කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=n1204118</link>
    <topic>බොරු අතුරුදන්වීම් මවාපාමින්පෙරටුගාමී සමාජවාදී පක්‍ෂය ප්‍රසිද්ධිය ලබාගත්තා</topic>
    <author>සමන්මලී ප්‍රියශාන්ති</author>
    <content>කුමාර් ගුණරත්නම් හා දිමුතු ආටිගල දෙදෙනා අතුරුදන් වූ බව පවසමින් පෙරටුගාමී සමාජවාදී පක්ෂයේ පිරිස තමන්ගේ පළමු සම්මේලනයට විශාල ප්‍රසිද්ධියක් ලබා ගත් බව උසස් අධ්‍යාපන ඇමැති එස්. බී. දිසානායක මහතා පවසයි.මේ පක්ෂය ජන අරගල ව්‍යාපාරය නමින් තම පළමු සම්මේලනය පවත්වන විටත් ලලිත් හා කූගන් නැමැති දෙදෙනා අතුරුදන් බව පවසමින් තම ජන අරගල ව්‍යාපාරයට විශාල ප්‍රසිද්ධියක් ලබා ගත් බවද ඇමැතිවරයා පෙන්වා දෙයි.මෙවරත් කුමාර් ගුණරත්නම් හා දිමුතු ආටිගල දෙදෙනා අතුරුදන් බව පවසමින් පෙරටුගාමි පක්ෂය මිනිසුන් 1000 ක් 1500 ක් පමණ තම සම්මේලනයට ගෙන්වා ගත් බවත් හෙතෙම කියයි.මේ දෙදෙනා අතුරුදන් වීම සම්බන්ධයෙන් ජනතා විමුක්ති පෙරමුණ ආණ්ඩුවට ඇඟිල්ල දිගු කරන බව කියන දිසානායක මහතා ජනතා විමුක්ති පෙරමුණට මේ වන විට තිබෙන සියයට 5 ක ඡන්ද ප්‍රතිශතය දෙකට බෙදුණු විට ඉතිරි වන්නේ ඉතා සුළු ප්‍රතිශතයක් බවත් පවසයි.මේ අය අතුරුදන් කරවීමට ආණ්ඩුවට කිසිම හේතුවක් නැතැයි පවසන ඇමැතිවරයා ආණ්ඩුවට තිබෙන හොදම වාසිය මේ අවස්ථාවේ නිශ්ශබ්දව සිටීම යැයි ද කියයි.එදා 87, 88 කාලවලදී මහා සමූල ඝාතනවලින් පසු ජනතා විමුක්ති පෙරමුණේ අදෘෂ්‍යමානව සිටි සහෝදරවරු රැසක් ඝාතනය කර සෝමවංශලා නායකත්වය ගත් බවත් අද පක්ෂයේ ලේකම්වරු පවා එතැනට පැමිණියේ තමන්ගේ සහෝදරවරු මරා දමා බවත් පෙන්වා දෙන දිසානායක මහතා විජේවීර වුවත් පක්ෂයේ නායකත්වය අතට ගත්තේ මුලින් සිටි සහෝදරවරු මරා දැමීමෙන් අනතුරුව බවත් කියයි. මේ නිසා ජනතා විමුක්ති පෙරමුණේ ඉතිහාසයේ ම ඇත්තේ තමන්ට එරෙහි තමන්ගේ පාක්ෂිකයන්වම මරාගෙන පැමිණි සංස්කෘතියක් බවත් ඒ මහතා සඳහන් කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=r1204111</link>
    <topic>රත්නපුර මාපලාන දිය ඇල්ලේසිරි නරඹන්න යන්න පාරක් නෑ</topic>
    <author>කුරුවිට සමූහ – රූපිකා කේ. බණ්ඩාර</author>
    <content>රත්නපුර දිස්ත්‍රික්කයේ උසම දියඇල්ල ලෙසින් ප්‍රකට, රත්නපුර මාපලාන දියඇල්ල තවමත් සංචාරක ඇසින් වසන්ව තිබේ.ගමන් පහසුකම් ඇතිකර සංවර්ධනය කළහොත් එය සංචාරක කර්මාන්තයේ උන්නතියට රුකුලකි.රත්නපුර නගරයේ සිට කිලෝමීටර් 17ක් පමණ දුරින් පිහිටි මෙම දිය ඇල්ලට යාමට මාර්ග පහසුකම් නැත.දුෂ්කර අඩිපාරක් ඔස්සේ දිය ඇල්ල අසලට ළඟාවිය යුතුය. කළු ගඟට සම්බන්ධ උසම දියඇල්ල ද මෙයයි. ලංකාවේ දිය ඇලි අතරින් උස අනුව 4 වන ස්්ථානය හිමිවන්නේ ද මෙයටයි.ඇල්ල ඔය දොළ ඉස්මත්තේ සිට ගලා එන දියපහර කළු ගඟට සම්බන්ධ වන්නේ ඊට සැතපුම් 2ක් පමණ දුරකිනි. මෙය ඔසු උයනක් මැද පිහිටීම තවත් විශේෂත්වයකි.රජ කාලයේ සිටි මාපා කෙනකු මෙම ස්ථානයෙන් දිය නෑ බැවින් “මාපාන ඇල්ල” ලෙසින් ව්‍යවහාර වී පසු කලෙක දී “මාපලාන” ඇල්ල ලෙසින් භාවිතාවට එක් වූ බව ගැමි ජනතාව පවසති.මෙම දිය ඇල්ල පිළිබඳව ජනතාව දැනුවත් නැති බවද පවසන ගම්වැසියෝ ඒ ගැන ප්‍රසිද්්ධියක් ලබාදී සංවර්ධනය කිරීමෙන් සංචාරක කර්මාන්තයට ප්‍රබෝධයක් මෙන්ම ගම්මානයට ආඩම්බරයක් ලබාදිය හැකි බවද අවධාරණය කරති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=r1204112</link>
    <topic>රත්තොට පානීය ජල පහසුකම්ලබාදීමට කටයුතු</topic>
    <author>රත්තොට විශේෂ – ඒ. ලියනගේ</author>
    <content>වසර 40ක් පැරණි රත්තොට නගරය හා ආශ්‍රිත ප්‍රදේශවල පිහිටි සියලුම ජල යෝජනා ක්‍රම විධිමත් කර ජනතාවට පානීය ජල පහසුකම් සලසාදීමට රත්තොට ප්‍රාදේශීය සභාව සැලසුම් කර ඇත.ඒ සඳහා රජය රුපියල් ලක්ෂ 500ක මුදලක් ලබාදීමට පියවර ගෙන ඇතැයි රත්තොට ප්‍රාදේශීය සභාවේ සභාපති ටී. ඩී. ජයතිස්ස මහතා පැවැසීය.මේ යටතේ රත්තොට දික්කුඹුර, බමරකිරිඇල්ල – දන්කන්ද දඹගොල්ල, නෙළුවාකන්ද, ගාලේකොළුව හා බණ්ඩාරපොළ ජල යෝජනා ක්‍රම සම්පූර්ණයෙන්ම ප්‍රතිසංවිධානය කර ජනතාවට හිඟයකින් තොරව පිරිසිදු පානීය ජලය ලබාදීමට කටයුතු කෙරේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=r1204113</link>
    <topic>බිරිය සහ දරුවන් එළියට ඇද දමාසැමියා නිවෙසට ගිනි තබලා</topic>
    <author>උකුවෙල සංචාරක – පි‍්‍රයන්ත සුමනසේන</author>
    <content>සිය බිරිය හා දරුවන් හතරදෙනකු එළියට ඇද දමා නිවෙසට ගිනි තබා විනාශ කළ පියකු සම්බන්ධයෙන් මාතලේ පොලිසියට පැමිණිල්ලක් ලැබිණි. පැමිණිල්ල අනුව වහා ක්‍රියාත්මක වූ මාතලේ ජ්‍යෙෂ්ඨ පොලිස් අධිකාරී තිලක් අබේසිරිවර්ධන මහතා නිවෙසට ගොස් කරුණු විමසා සිද්ධිය ඇසින් බලා දරුවන්ට අවශ්‍ය ඇඳුම් පැලඳුම් හා සපත්තු ආදියෙන් සංග්‍රහ කරන්නට සිතා ගත්තේය.සැමියා නිතර සුරාවට පුරුදු වූ කෙනෙකි. වයස අවුරුදු 16 සිට මතින් තොර දිනයක් ගත කර නැති තරම්ය. එදිනෙදා ජීවනෝපාය වූයේ කුලී වැඩය. බිරියද කුලී වැඩ සඳහා පිටත්ව යාම සිරිතකි.දෙන්නා දෙමාල්ලන්ගේ අඩදබර නැති දවසක් නැති තරම්ය. නිවසට ගිනි තබන අදහස දෙන්නා අතර බහින්බස් වූ දිනයන්හි නිතර කියන කථාවකි.බිරිය හා හාදකමක් මත විවාහ ජීවිතය ආරම්භ කර ඇත. එදා සිට අද වනවිට අවහිර කරදර නැති දිනයකුදු නොමැත.සැමියා රැකියාව වශයෙන් කළේ අතිවිශාල කුලුණු ඉදිකිරීමයි.එයට දක්ෂතා ඇති අයෙකි. එහෙත් සියල්ලටම වඩා පුරුදුව සිටියේ බීමත්කමටයි.මේ අතර එක් රාත්‍රියක ඔහු මතින් පදම් වී නිවෙසට පැමිණ බිරිය හා දරුවන් එළියට ඇද දමා ගිනි තැබීය.සිද්ධිය සම්බන්ධයෙන් මාතලේ මූලස්ථාන පොලිසියට පැමිණිල්ලක් ද ලැබිණ. වහාම ක්‍රියාත්මක වූ පොලිසිය සැකකරු අත්අඩංගුවට ගත්තේය.පාසල් යන දරුවන් දෙදෙනකු හා පෙර පාසල් වයසේ දරුවන් දෙදෙනකු ද ඒ අතර වේ.ඇල්වල මහා විදුහලේ ඉගෙනුම ලබන පවිත්‍ර හා පි‍්‍රයංකාට පාසලට ඇඳගෙන යන්නට සුදු ගවුම්, සපත්තු, පොත් දකින්නටවත් නැති තරම් අඩු විය. දෙන්නා හැඬූ කඳුළින් සිටියදී මාතලේ ජ්‍යෙෂ්ඨ පොලිස් අධිකාරී තිලක් අබේසිරිවර්ධන මහතා ළමයින්ට අවශ්‍ය උපකරණ කළමනා ආදිය සපයාදීමට තරම් කාරුණික විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=r1204114</link>
    <topic>ගම්පහ කෝට්ටේගොඩ මිනීමැරුම : සිවු දෙනකුට ඇප: අයෙක් බාරවෙයි</topic>
    <author>ගම්පහ සංචාරක - නිමල් ජයසිංහ</author>
    <content>ගම්පහ පොලිස් වසමට අයත් කෝට්ටේගොඩ දී 31 හැවිරිදි පුද්ගලයෙකු කපාකොටා ඝාතනය කළ සිද්ධියේ සැකකරුවන් 05 දෙනාගෙන් 04 දෙනකුට ගම්පහ මහාධිකරණ විනිසුරු පියසීලි වික්‍රමසිංහ මහත්මිය එක්අයකුට රුපියල් 25000/- බැගින් මුදල් ඇපයක්ද රුපියල් ලක්ෂය බැගින් වූ පුද්ගල ඇප දෙකක් ද නියම කළා ය.ඇප තැබීමෙන් පසු සෑම මසකම ඉරිදා දිනයන්හි පෙරවරු 9 - 12 අතර කාලය ඇතුළත ගම්පහ පොලිසියේ අපරාධ අංශයට වාර්තා කළ යුතු බවටද නියෝග කළා ය.2011 ජුනි 28 දිනයේදී ගම්පහ ඔරුතොට කෝට්ටේගොඩ දී තරංග සංජීව ප්‍රනාන්දු ඝාතනයට ලක්විය.සැකකරුවන් 05 දෙනකු අත්අඩංගුවට ගෙන රිමාන්ඩ්කර තිබූ අතර ඉන් සිවුදෙනකු ඇප අයැදුම්කොට තිබුණි.මේ සිද්ධියේ පස්වන සැකකරු මෙයට සති කිහිපයකට පෙර ගම්පහ පොලිසියට බාර වී තිබුණි.සැකකරුවන් වෙනුවෙන් නීතිඥ සුමුදු හේවගේ මහතා පෙනී සිටියේ ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=r1204115</link>
    <topic>සැමියාත් සමඟ හවුල් වීඅම්මට නියනකින් ඇනලා</topic>
    <author>කොච්චිකඩේ විශේෂ - ඩී.මිහිඳුකුල</author>
    <content>සිය මවට නිවෙසින් පිට වී යන ලෙස බල කරමින් පහරදී නියනකින් ඇන තුවාල සිදු කළේ යැයි කියන සිද්ධියක් සම්බන්ධයෙන් චෝදනා ලැබ සිටි දියණිය හා ඇයගේ ස්වාමි පුරුෂයා යැයි කියන තැනැත්තා රක්ෂිත බන්ධනාගාර ගත කිරීමට මීගමුව ප්‍රධාන මහේස්ත්‍රාත්වරයා ඒ.එම්. එන්.පී. අමරසිංහ මහතා නියෝග කළේ ය.මෙලෙස රක්ෂිත බන්ධනාගාරගතව ඇත්තේ අක්කර පනහ කඳසුරිඳුගම පදිංචි යුවළකි.පහර කෑමට ලක්ව තුවාල ලැබූ මවගේ ස්වාමි පුරුෂයා මිය ගොස්ය. පසුව ඇය වෙනත් විවාහයක් කරගෙන ඇත. දියණිය හා ඇගේ ස්වාමිපුරුෂයා ඇතුළු සියලු දෙනා එකම නිවෙසක ජීවත් විය.නිවසේ ප්‍රමාණවත් ඉඩකඩ නොමැති බව පවසමින් සිය මවට හා බාප්පාට නිවෙසින් පිටවන ලෙස දුව නිතරම පවසා ඇත. පසුගිය 18 දා මෙලෙස ඇති වූ බහින් බස් වීමක් දුරදිග ගොස් බෑණා විසින් දියණියද දැනුවත්ව මවට නියනකින් අනීම නිසා ඇය තුවාල ලබා මීගමුව දිසා රෝහලට ඇතුලත් කර ඇත.විත්තිකාරිය ලෙස දුව අධිකරණය ඉදිරියේ පෙනී සිටින විට ඇය ගැබිනියක් බව හෙළිවුණි. එබැවින් ඇප මත ඇයව මුදා හරින ලෙස විත්තියෙන් කළ ඉල්ලීම ප්‍රතික්ෂේප කළ විනිසුරුවරයා මෙවැනි සිද්ධියක් සම්බන්ධව අධිකරණයේ අනුකම්පාව ලබාගත නොහැකි බව පැවැසීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=r1204116</link>
    <topic>මහනුවර සමහර කඩවල රතු සම්බා තෙල් සම්බා වෙලා</topic>
    <author>මහනුවර විශේෂ ආරියවංශ ජයවීර</author>
    <content>මහනුවර මධ්‍යම වෙළෙඳ පොළේ සමහර වෙළෙඳ සල්වල අලෙවිකරණ කුඩා ඇට සහිත රතු සම්බා සහල්වලට තෙල් වර්ගයක් මිශ්‍රවී ඇති බවත්, එම හාල් සේදීමෙන් පසු භාජනයේ පතුලේ තෙල් මිශ්‍ර කුඩු තදින් අල්ලා ගැනීම නිසා එය සුද්ධ කර ගැනීම සඳහා භාජන සෝදන දෙයක් යොදාගත යුතු බව ගෘහනියෝ පවසති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=r1204117</link>
    <topic>ගම්පහ වැඩිහිටි නිවෙසකට දේපලදන්දුන් පින්වන්ත වියපත් මවක්</topic>
    <author>හෙනරත්ගොඩ සමූහ</author>
    <content>මමවුපියන්ගෙන් තමන්ට උරුම වූ දේපළ කාත්කවුරුත් නොමැති අසරණයන් සඳහා කැපකර වැඩිහිටි නිවාසයක් පවත්වාගෙන යන ආදර්ශවත් මවක් යක්කල - වරපලාන ප්‍රදේශයේ සිටින්නීය. ඇය ලීලාවතී මැණිකේ විතානය.ඇය අවිවාහක ය.තමාගේ සියලු දේපළත්, ශ්‍රමයත්, කාලයත් වැඩිහිටි නිවාසය වෙනුවෙන් ඇය කැපකර සිටින්නීය. වරපලාන ප්‍රදේශයේ පිහිටි මේ වැඩිහිටි නිවාසය ද ඇයගේ නමින් නම්කර තිබේ.ගම්පහ දිස්ත්‍රික්කයේ විවිධ ප්‍රදේශවල සිටින අසරණ වැඩිහිටියන් 18 දෙනෙක් මෙහි සිටිති. ඔවුනට උපස්ථාන කරන්නේ ලීලාවතී ය.මේ වැඩිහිටි නිවාසය පවත්වාගෙන යාම සඳහා ඇයට ප්‍රදේශවාසින්ගේ ආධාර උපකාර ලැබේ. වැඩිහිටි නිවාසයට එන මාර්ගයට කොන්ක්‍රීට් දමා නියෝජ්‍ය ඇමැති ලසන්ත අලගියවන්න මහතා විසින් සාදා දුන් බවද ලීලාවතී විතාන මහත්මිය කීවා ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=r1204118</link>
    <topic>මහනුවර දළදා වීදියට පිවිසෙනකෙටි මාර්ගයේ පඩිපෙළ අබලන්</topic>
    <author>මධ්‍යම පළාත් විශේෂ පාලිත අලකේශ්වර</author>
    <content>මහනුවර ටොරින්ටන් මාර්ගයේ සිට දළදා වීදිය මංසන්ධියට සහ සංඝරාජ මාවතට පිවිසීම සඳහා කෙටි මඟක් ලෙස භාවිතා කෙරෙන මේ පඩිපෙළ ඉරිතලා අබලන් වෙමින් පවතී.මෙය ගරාවැටෙන්නට පෙර පිළිසකර කිරීම කෙරෙහි මහනුවර මහනගර සභාවේ අවධානය යොමුවිය යුතු බව ප්‍රදේශවාසීහු කියති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=r1204119</link>
    <topic>පුතා - නැන්දාගේ අනියම් පෙම්වතා වෙලා ගුටිබැටවලින් තුවාළ ලැබූ නැන්දා රෝහලේ</topic>
    <author>කෑගල්ල සමූහ පී.එම්.පී.පොල්වත්ත</author>
    <content>සිය නැන්දා සමඟ අනියම් පෙම් සබඳතාවක් පැවැත්වූ තරුණයකු ගැන පුවතක් රඹුක්කනට නුදුරු ගමකින් අසන්නට ලැබුණි.සිද්ධිය මෙසේ ය.තම පියාගේ නංගී සමග (නැන්දා ) මේ තරුණයා කාලයක් තිස්සේ කාටත් හොරෙන් අනියම් සම්බන්ධයක් පවත්වාගෙන ගොස් ඇත.කාලයක් ගතවෙද්දී කෙමෙන් කෙමෙන් මෙම පවුල් දෙකේ අයට මේ ගැන දැන ගන්නට ලැබී තිබේ.පවුල් දෙකේ වැඩිහිටියෝ ඔවුනට නොදැනෙන්න ඒ ගැන විපරමින් සිටියහ. කාරණය සත්‍යයක් බව එහිදී ඔව්හු දැනගත්හ. ඒ නිසා පවුල් දෙක අතර ටිකින් ටික මතභේද ඇතිවුණි.පසුගිය දිනක මේ ප්‍රශ්නය පිළිබඳ පවුල් දෙකේ අය අතර උණුසුම් වචන හුවමාරුවක් සිදුවිය.කරාටේ පුහුණුව ලබා සිටි අයියාගේ බාල පුතා එතැනට පැමිණ චූස් චූස් හඬ නංවමින් නැන්දාට හා තවත් අයකුට පහර දී තිබේ. තුවාල ලැබූ අය රඹුක්කන රෝහලට ඇතුලත් කර ඇත.මෙම සිද්ධිය ගම පුරාම පැතිර යාම නිසා මේ පවුල් දෙකේ අයට ගම්වැසියන්ට මුහුණ දීමට නොහැකිව සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=r12041110</link>
    <topic>වේයන්ගොඩ නිවාස තුනක් බිඳවටිනා භාණ්ඩ රැසක් සොරකම් කරලා</topic>
    <author>අත්තනගල්ල විශේෂ – ජයවීර සුගතපාල</author>
    <content>දිවා කාලයේ වේයන්ගොඩ පොලිස් වසමේ නිවෙස් 3 ක් බිඳ භාණ්ඩ සොරකම් කිරීමේ චෝදනාවකට රිමාන්ඩ් භාරයේ රඳවා සිටි විත්තිකරුවකුට එම ගෙවල් බිඳුම් නඩු 3 වෙනුවෙන් වෙන් වෙන්ව රු. 1500 බැගින් රු. 4500 ක් මුදල් ඇප සහ රු. 1,50,000 ක ශරීර ඇප මත මුදාහැරීමට අත්තනගල්ල අතිරේක දිසා විනිසුරු බී. ඩී. ආර්. සිසිර කුමාර මහතා නියෝග කෙළේය.ඊට අමතරව විත්තිකරුට සෑම මසකම අවසන් ඉරුදින වේයන්ගොඩ පොලිසියේ අපරාධ අංශයේ පෙනී සිටින ලෙස ද නියෝග කෙරිණි.එම නියෝගය කඩ කළහොත් විත්තිකරු නැවත රිමාන්ඩ් භාරයට පත්කොට නඩු විභාගය පවත්වාගෙන යෑමට ද විනිසුරුවරයා නියම කෙළේය.මිනුවන්ගොඩ ප්‍රදේශයේ පදිංචිකරුවකු වන විත්තිකරු 2007 වර්ෂයේදී මෙම ගෙවල් බිඳුම් සිදුකර පොලිසිය මඟහැර සිටි අයකු බව ද අධිකරණයේදී හෙළිවිය.වේයන්ගොඩ පොලිසියේ අපරාධ අංශයේ සැරයන් (3789) කුමාරසිරි මහතා පැමිණිල්ල මෙහෙයවීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=r12041111</link>
    <topic>ඉබ්බාගමුවේ සංගමු විහාර සෙල් ලිපිය අනතුරේ</topic>
    <author>කුරුණෑගල දකුණ සමූහ - එම්. මහරුප්</author>
    <content>මෙරට ඇති පැරැණිතම යුද සාම ගිවිසුම වශයෙන් සැලකෙන සංගමු විහාර සෙල්ලිපිය මේ වන විට කිසිදු ආරක්ෂාවක් නොමැතිව වැස්සට හසුවී අව්වට වේලෙමින් විනාශ වෙමින් පවතින බව දක්නට ලැබේ.කුරුණෑගල නුදුරු, ඉබ්බාගමුව ප්‍රාදේශීය ලේකම් කොට්ඨාසයේ මැද්දෙකැටිය ගම අසළ උඩ බුලත්ගම ප්‍රදේශයේ රමණීය ස්ථානයක පිහිටි සංගමු විහාරය අසළ ගල්තලාවක් මත මෙම සෙල්ලිපිය පිහිටා ඇත.පළමුවැනි පරාක්‍රමබාහු සහ දෙවැනි ගජබාහු රජවරුන් අතර යුද්ධ නොකිරීම සම්බන්ධයෙන් ඇතිකරගත් සාම ගිවිසුමක් පිළිබඳ තොරතුරු මෙම සෙල්ලිපියෙන් අනාවරණය වෙයි. 12 වැනි සියවසෙහි පිහිටුවන ලද මෙම සෙල්ලිපිය ඓතිහාසික වශයෙන් ඉතා වැදගත් වුවද, අද එය පවතිනුයේ සුදුසු රැකවරණයක් නොමැතිව ස්වභාවිකව විනාශයට ගොදුරු වෙමිනි.මධ්‍යකාලීන සිංහල අක්‍ෂරවලින් මෙම සෙල්ලිපිය ලියා ඇතත් මේ වන විට එම අකුරුද මැකී යමින් පවතී.සංගමු විහාරස්ථානයට විදුලිය ලබා නොදීම මෙහි දක්නට ලැබෙන බලවත් අඩු පාඩුවකි. මැතිවරණයක් ළංවන විට පැමිණෙන දේශපාලඥයින් ඒ පිළිබඳ ලබාදෙන පොරොන්දු ඡන්ද කාලයට පමණක් සීමා වී තිබේ.  .</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=r12041112</link>
    <topic>ගුණසේකර මහත්තයාට හාමුදුරුවන් ඉදිරියේජන්මෙට වඩා පුරුද්ද ලොකු වෙලා</topic>
    <author>සිසිර ජයනාත් පීරිස් - අම්පිටිය සමූහ</author>
    <content>ගුණසේකර මහතා ඉංගී‍්‍රසි, සිංහල, දෙමළ භාෂා ත්‍රිත්වයම උගත් මැදිවියේ පුද්ගලයෙකි.ගණකාධිකාරවරයකු ලෙස දමිළ වෙළෙඳ ආයතනයක සේවය කරන ගුණසේකර මහතා නිවෙසේ අයට කතා කරන විටදී පවා ඉංගී‍්‍රසි, සිංහල, දෙමළ මිශ්‍රව කතාකිරීමට පුරුදුව සිටියේය.දිනක් සවස් යාමයේ හෙතෙම හීන් අඩියක් ගසා නිවෙසේ ඉස්තෝප්පුවේ හිඳගෙන පුවත්පතක් බලමින් සිිටි අතර එකවරම බිරිය “ඒයි අන්න නායක හාමුදුරුවො වඩිනවා නැටිගින්න” යැයි කීවාය.ස්වාමින් වහන්සේ නමකට ආමන්ත්‍රණය කිරීමට ඊට ආවේණික වචන සමුදායක් ඇති බව මතක් කළත් ගුණසේකරට ජන්මයට වඩා පුරුද්ද මතු විය.”කම් කම්, උක්කාරුංග දොරේ” යැයි හාමුදුරුවන්ට ඇමතූ විට ගුණසේකර මහතාගේ බිරිය මුහුණ ඇඹුල් කරගත්තාය.”සමාවෙන්න අවසර, මෙයා මේ අවුරුදු ගණනාවක් දෙමළ කොම්පැණියක....”නෑ නෑ කාරි නැහැ මම දන්නව නොව ගුණසේකර මහත්තයගේ පුරුද්ද කියමින්” හාමුදුරුවෝ සිනහමුසුව අසුන් ගත්හ.කෙසේ හෝ මෙම සිද්ධිය දැනගත් ගමේ තරුණ කැල ගුණසේකර මහතා මඟදි මුණගැහුණ විට “කම් කම් උක්කාරුංග දොරේ” කියන විට ඔහුගෙන් ලුණු ඇඹුල් සහිතව අසා ගැනීමට හැකි වූයේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=s1204111</link>
    <topic>පාසල් විස්සයි-20 ක්‍රිකට් ගුණ-අගුණ ගැන අවසන් තීන්දුව ක්‍රීඩා වෛද්‍ය ආයතනයෙන්</topic>
    <author>පි‍්‍රන්ස් ගුණසේකර</author>
    <content>පාසල් ක්‍රිකට් ක්‍රීඩකයන් යොදා ගනිමින් විස්සයි-20 ක්‍රිකට් තරගාවලි ශ්‍රී ලංකාවේ පැවැත්වීම ගැන අවසන් තීරණය, ජාතික ක්‍රීඩා වෙද්‍ය ආයතනයේ සහයෝගය මත ලබා ගැනීමට අධ්‍යාපන අමාත්‍යාංශය බලාපොරොත්තු වේ.ඒ අනුව ජාතික ක්‍රීඩා වෛද්‍ය ආයතනයේ ප්‍රධානී මහාචාර්ය අර්ජුන ද සිල්වා මහතාගේ ප්‍රධානත්වයෙන් පැවැත්වෙන විශේෂ සාකච්ඡාවකට ශ්‍රී ලංකා ක්‍රිකට් හා පාසල් ක්‍රිකට් සංගම්වල ප්‍රධානීන් ඉදිරි සතියේ කැඳවන බව අධ්‍යාපන අමාත්‍යාංශයේ පාසල් ක්‍රීඩා අධ්‍යක්ෂක රෝහණ කරුණාරත්න මහතා පැවැසීය.පාසල් ක්‍රිකට් කී‍්‍රඩාවට විස්සයි-20 ක්‍රිකට් යෝග්‍ය නොවන හෙයින් එම තරග නවතා දමන ලෙස ශ්‍රී ලංකා ක්‍රිකට් ආයතනය ලිඛිතව අධ්‍යාපන අමාත්‍යාංශයෙන් ඉල්ලීම් කර ඇති හෙයින් එහි විද්‍යාත්මක පසුබිම සෙවීමට පියවර ගත් බව කරුණාරත්න මහතා පැවැසීය.පාසල් ක්‍රීඩකයන්ට විස්සයි-20 ක්‍රීඩා රටාව දරා ගැනීමට නොහැකි බව හෝ විස්සයි-20 ක්‍රිකට් තුළින් ක්‍රීඩකයාගේ අනාගත දියුණුවට කුමන හෝ බාධාවක් ඇතිවන බවට නිගමනය වුවහොත් පාසල් ක්‍රිකට් තරග බිමෙන් විස්සයි- 20 තරග රටාව නවතා දමන බවද පාසල් ක්‍රීඩා අධ්‍යක්ෂ රෝහණ කරුණාරත්න මහතා පැවැසීය.පසුගිය සතියේදී අන්තර් පාසල් විස්සයි-20 ක්‍රිකට් තරගාවලිය පැවැති අතර එහිදී ත්‍රිත්ව විදුහල සූරතාව දිනා ගත්තේය.තරගාවලිය පැවැත්වෙන අතරතුරදී ශ්‍රී ලංකා ක්‍රිකට ආයතනය ලිපියක් මගින් පාසල් ක්‍රිකට් සංගමයට හා අධ්‍යාපන අමාත්‍යාංහයට දන්වා සිටියේ විස්සයි –20 ක්‍රිකට් තරග පාසල් ක්‍රීඩකයන්ට කිසිසේත්ම උචිත නොවන බවය.දෙදින තරග හා ඕවර් 50 තරගවලින් පාසල් ක්‍රිකට් ක්‍රීඩකයන්ගේ තාක්ෂණික ක්‍රීඩා රටාව ගොඩනැගුණද විස්සයි-20 ක්‍රිකට්වලින් එවැන්නක් සිදු නොවන බව ශ්‍රී ලංකා ක්‍රිකට් ආයතනයේ මතය වී තිබේ.එයට අමතරව පාසල් ක්‍රිකට් කණ්ඩායම්වල දෙදින තරගවලදී වේගපන්දු යවන්නන්ට තරගයේ මුල් ඕවරයක් යැවීම අනිවාර්ය කිරීමේ නීතියක් ද පැනවීමට ශ්‍රී ලංකා ක්‍රිකට් ආයතනය තීරණය කොට ඇත. ඇතැම් අවස්ථාවලදී දගපන්දු යවන්නන්ගෙන් පාසල් ක්‍රිකට් තරග ආරම්භ කිරීමෙන් ශ්‍රී ලංකා ක්‍රිකට් ක්‍රීඩාවට වේගපන්දු යවන්නන් බිහිවීමේ ප්‍රවණතාව අඩුවිය හැකි බවට මතයක් ගොඩනැගී ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=s1204112</link>
    <topic>බංග්ලාදේශය ඉන්දියාවේදීමංගල ටෙස්ට් තරගයට සූදානම්</topic>
    <author/>
    <content>මේ වසර අවසානයේ බංග්ලාදේශය ඉන්දියාවේ දී සිය මංගල ටෙස්ට් තරගමාලාවට ක්‍රීඩා කරන බව එරට ක්‍රිකට් පාලක මණ්ඩලය නිවේදනය කළේය.2000 වසරේදී බංග්ලාදේශය පූර්ණ ටෙස්ට් තත්ත්වය හිමිකර ගැනීමෙන් පසුව මේ දක්වා ඉන්දියානු භූමියේ ටෙස්ට් තරගයකට සහභාගි වී නැත.ඔවුන් ඉන්දියාවේ සංචාරය කළේ එක්දින තරග සඳහා පමණි. ඉන්දියාව ටෙස්ට් තරග 7කට බංග්ලාදේශ භූමියේදී ක්‍රීඩා කොට ඇති අතර බංග්ලාදේශයට ටෙස්ට් තරග සත්කාරකත්වය මෙතෙක් ලබා නොදුන් එකම රට වශයෙන් ද සැලකේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=s1204113</link>
    <topic>මුම්බායි ඉන්දියන්ස් පිලට කඩුලු 5ක ජයක්</topic>
    <author/>
    <content>පන්දු 50කදී හතරේ පහර 4 ක්සහ හයේ පහර 5ක් එල්ල කරමින් නොදැවී ලකුණු 73 ක් රැස්කළ රෝහිත් ෂර්මා අයි.පී.එල්. තරගාවලියේ ඩෙකැන් චාර්ජර්ස් කණ්ඩායම සමඟ පැවැති තරගයෙන් කඩුලු 5ක ජයක් මුම්බායි ඉන්දියන්ස් පිලට ලබා දීමට සමත් විය.පළමුව පන්දුවට පහර දුන් කුමාර් සංගක්කාරගේ නායකත්වයෙන් යුත් ඩෙකැන් චාර්ජර්ස් පිල ඕවර් 20 අවසානයේ කඩුලු 9කට ලකුණු 138 ක් රැස් කළේ ය. ෂිතාර් දවාන් ලකුණු 41 ක් ලබාගත් අතර ඩැනියෙල් ක්‍රිස්ටියන් ලකුණු 39 ක් වාර්තා කළේ ය.කුමාර් සංගක්කාරට රැස්කරගත හැකි වූයේ ලකුණු 14ක් පමණි. පන්දු යැවීමේදී මුතාෆ් පටේල් කඩුලු 4ක් දවාලූ අතර ලසිත් මාලිංග කඩුලු 3ක් දවාලීය.මුම්බායි පිල තරගයේ ජය අත්කර ගත්තේ ඉනිමේ අවසන් පන්දුවේදීය. රෝහිත් ෂර්මා තරගයේ වීරයා සම්මානය දිනා ගත්තේ ය.ඩෙකැන් චාර්ජර්ස් - 138/9 (ඕවර 20) ෂිතාර් දවාන් 41, ඩැනියෙල් ක්‍රිස්ටියන් 39, කැමරොන් වයිට් නොදැවී 30 (මුතාෆ් පටේල් 20/4, ලසිත් මාලිංග 27/3)මුම්බායි ඉන්දියන්ස් - 142/5 (ඕවර 20) රෝහිත් ෂර්මා නොදැවී 73, කීරන් පොලාර්ඩ් 24 (ඩේල් ස්ටේන් 12/3).</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=s1204114</link>
    <topic>ටෙනිස් ලොව මුල් තැනඇසරෙන්කාට</topic>
    <author/>
    <content>අන්තර්ජාතික ටෙනිස් ශ්‍රේණිගත කිරීම්වල ක්‍රීඩිකාවන්ගේ ලැයිස්තුවේ පෙරමුණ ගැනීමට බෙලරුසියාවේ වික්ටෝරියා ඇසරෙන්කා සමත්වූවාය.ලෝක ප්‍රකට සුපිරි ක්‍රීඩිකාවන් රැසක් පසුපසට ඇද දමා පෙරමුණ ගැනීමට ඇසරෙන්කාට ඉවහල් වූයේ පසුගිය ජනවාරියේ ඔස්ට්‍රේලියානු විවෘත ටෙනිස් සූරතාව දිනා ගැනීමය.ඇයට එම තරගාවලියේ අවසන් මහා තරගයේදී පරාජය වූයේ රුසියාවේ මාරියා ෂරපෝවාය.එතෙක් ග්‍රෑන්ඩ් ස්ලෑම් අවසන් තරගයට සුදුසුකම් නොලැබූ 22 හැවිරිදි ඇසරෙන්කා ප්‍රථම අවතීර්ණයේදීම සූරතාව හිමි කර ගැනීම විශේෂ සිදුවීමකි.එමෙන්ම ග්‍රෑන්ඩ් ස්ලැම් කාන්තා ඒකල ටෙනිස් කිරුළක් ජයගත් පළමු බෙලරුසියානු ක්‍රීඩිකාව ලෙස ඇය ඉතිහාස ගත විය.ඊට පෙර 2007 වසරේදී අමෙරිකානු විවෘත ටෙනිස් තරගාවලියේ මිශ්‍ර යුගල සූරතාව මැක්ස් මිර්නි හා එක්ව ජයගත් ඇසරෙන්කා 2008 වසරේ ප්‍රංශ විවෘත ටෙනිස් තරගාවලියේදී බොබ් බ්‍රවුන් සමග මිශ්‍ර යුගල සූරතාව දිනා ගත්තාය.ශ්‍රේණිගත කිරීම්වල දෙවැනි ස්ථානය ෂරපෝවාට හිමිවී ඇති අතර චෙක් රාජ්‍යයේ පෙට්‍රා ක්විටෝවා තුන්වැනි ස්ථානයේ පසුවන්නීය. පසුගිය වසර පුරාවටම පෙරමුණේ පසුවූ ඩෙන්මාර්කයේ කැරොලින් වොස්නියැකිට හිමිවී ඇත්තේ හයවැනි ස්ථානයයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=s1204115</link>
    <topic>යුද හමුදා පොදු සේවා බළකායට රගර් සූරතාවක්</topic>
    <author>මංජුල හිරිපිටිය හෝමාගම සංචාරක</author>
    <content>හෝමාගම දියගම මහින්ද රාජපක්ෂ ක්‍රීඩාංගණයේදී පැවැති යුද හමුදා අන්තර් රෙජිමේන්තු රගර් තරගාවලියේ සූරතාව (ඒ කාණ්ඩයේ) යුද හමුදා පොදු සේවා බළකාය දිනා ගත් අතර ගැමුණු හේවා බළඇණිය (බී) කාණ්ඩයේ සුරතාවය දිනා ගත්තේය.යුද හමුදා සේවා බළකාය (ඒ) කාණ්ඩයේ අනුසූරතාවත් ගජබා රෙජිමේන්තු කණ්ඩායම (බී) කාණ්ඩයේ අනුසූරතාවත් දිනා ගත්හ. මෙම තරගාවලියේ දක්ෂතම ක්‍රීඩකයන් වූයේ එම්. ඒ. විජයලාල් හා එන්. හඳපාන්ගොඩ ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=s1204116</link>
    <topic>රුහුණු මායා හටන ජය පැරදුමෙන් තොරයි</topic>
    <author>පි‍්‍රයාන් ද සිල්වා මාතර ක්‍රීඩා</author>
    <content>මාතර රාහුල විදුහලත් පන්නිපිටිය ධර්මපාල විදුහලත් අතර පළමුවැනිවරට පැවති රුහුණු මායා හටන ජය පැරදුමෙන් තොරව නිමා විය. කාසියේ වාසිය දිනා පන්දුවට පළමුව පහර දුන් රාහුල පිළ ලකුණු 242 කට කඩුළු 9 ක් දැවී තිබියදී ඉණිම අත්හිටුවන ලදී.හර්ෂ රාජපක්ෂ සහ සුඛිත දිනුසංක ලකුණු 40 බැගින් ලබා ගත් අතර කුෂාන් ජයලත් ලකුණු 69කට කඩුළු 4 ක් දවා ගත්තේ ය.පළමු ඉණිම සඳහා ධර්මපාල පිළට ලබාගත හැකි වූයේ ලකුණු 189 ක් පමණි. නායක ලසිත් ලක්ෂිත 48 අශාන් ජයසංක 33 සහ හිමාෂ ලියනගේ 32 පිත්තෙන් දස්කම් දැක්වූහ.ලසිදු නිම්සර කඩුළු 3 ක් සහ මයුර ගලප්පත්ති කඩුළු දෙකක් දවා ගත්හ. ඕවර 20 කදී කඩුළු 2ක් දැවී ලකුණු 140ක් ලබා ගත් රාහුල පිළ වෙනුවෙන් පන්දු 54කදී හර්ෂ රාජපක්ෂ නොදැවී ලකුණු 71 ක් සහ නායක විහඟ කල්හාර නොදැවී ලකුණු 63 ලබා ගත්හ.ඕවර 17ක දී ලකුණු 189ක අසීරු ජයග්‍රාහී ඉලක්කයක් හඹා ගිය ධර්මපාල පිළට මඳ ආලෝක තත්ත්වය නිසා තරගය නතර කරන විට ලබා සිටියේ එක් කඩුල්ලක් දැවී ලකුණු 37ක් පමණි. මෙවර තරගය පැවැත්වූයේ මාතර උයන්වත්ත ක්‍රීඩාංගණයේ ය.රාහුල පළමු ඉනිම 242/9 (ඕවර 68.1) සුඛිත දිනුසංක 40,හර්ශ රාජපක්ෂ 40,විහග කල්හාර 36,තරිදු නාරසිංහ 32,කුෂාන් ජයලත් 69/4,හිමාෂ ලියනගේ 35/3 සහ දෙවැනි ඉනිම 140/2 (ඕවර 20) හර්ශ රාජපක්ෂ 71 නොදැවී, විහග කල්හාර 63 නොදැවීධර්මපාල පළමු ඉනිම 189 (ඕවර 66.3) යසිත් ලක්ෂිත 48, අශාන් ජයසංක 33, හිමාෂ ලියනගේ 32, ලසිදු නිම්සර 46/3,මයුර ගලප්පත්ති 35/2 සහ දෙවැනි ඉනිම 37/1 (ඕවර 9).</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=s1204117</link>
    <topic>සුහදයන්ගේ ක්‍රිකට් ජය විද්‍යාලෝකයට</topic>
    <author/>
    <content>විද්‍යාලෝක විද්‍යාලය සහ අමරසූරිය විදුහල අතර පැවැති මහ ක්‍රිකට් තරගයෙන් කඩුලු 9ක ජයක් අත්කර ගැනීමට විද්‍යාලෝක විද්‍යාලය සමත්විය. ගාල්ලේ ජාත්‍යන්තර ක්‍රිකට් ක්‍රීඩාංගණයේ මේ තරගය පැවැත්විණි.අමරසූරිය පළමු ඉනිම - 94 (සියලුදෙනා දැවී) එස්.එන්.ගනේවත්ත 19, බී.යූ. කුරේ 19 (හර්ෂ මධුරංග 24/5, නවෝද් මධුසංක 31/3) සහ දෙවැනි ඉනිම - 105 (සියලු දෙනා දැවී ) චන්දික චලනක 20 (ළහිරු කුමාර 18/4, අෂාන් රන්දික 30/4)විද්‍යාලෝක පළමු ඉනිම - 172/9 (ඉනිම අත්හිටුවන ලදී) නිමේෂ් එරංග 99,ළහිරු කුමාර 22(ගැමුණු මධුසංක 60/5, නුරාජ් සම්පත් 50/3) සහ දෙවැනි ඉනිම - 28/1 අශාන් රන්දික නොදැවී 21.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=s1204118</link>
    <topic>කොළඹ දිස්ත්‍රික් වොලිබෝල් ජය හෝමාගමට</topic>
    <author>මහරගම විශේෂ වේහැල්ලේ පියතිලක</author>
    <content>2012 ජාතික යෞවන කී‍්‍රඩා උළෙල හා සමගාමීව පැවැත්වෙන සමස්ත ලංකා කාන්තා වොලිබෝල් තරගාවලියේ කොළඹ දිස්ත්‍රික්කයේ තරගාවලියේදී හෝමාගම ප්‍රාදේශීය ලේකම් කොට්ඨාසයේ කණ්ඩායම දිස්ත්‍රික් ශූරතාව හිමි කර ගත්තේය.අනුශූරතාවය හිමිවූයේ කැස්බෑව ප්‍රාදේශීය ලේකම් කොට්ඨාස කණ්ඩායමටයි. තරගාවලිය ඉකුත් දා මහරගම ශ්‍රී ලංකා යූත් ක්‍රීඩාංගණයේදී පැවැත්විණ.කොළඹ දිස්ත්‍රික්කයේ ඇති ප්‍රාදේශීය ලේකම් කොට්ඨාස 13 න් කණ්ඩායම් 13 ක් තරගාවලියට සහභාගි විය.අගෝස්තු මාසයේ පැවැත්වීමට නියමිත යෞවන ක්‍රීඩා උලෙළේ ජාතික තරගාවලියට දිස්ත්‍රික් කණ්ඩායම් 26ක් සහභාගි වීමට නියමිතය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=s1204119</link>
    <topic>නවරත්න අයෝමය පුරුෂයා තරගයේකිලෝ ග්‍රෑම් 75 බර පන්තියේ ජය ජනකට</topic>
    <author/>
    <content>ආර්. එල්. ජේ. නවරත්න අයෝමය පුරුෂයා තේරීමේ තරගාවලියේ කිලෝග්‍රෑම් 75 බර පන්තියේ පළමු ස්ථානය අත්කර ගැනීමට ජනක ෆිට්නස් සෙන්ටර් ක්‍රීඩා සමාජයේ කේ. එම්. ජනක සමත්විය.එහි දෙවැනි ස්ථානය තරුණ සේවා සභාවේ සහන් මුණසිංහට හිමිවූ අතර මසල් චොයිස් ක්‍රීඩා සමාජයේ ජේ. එම්. ප්‍රනාන්දු තුන්වැනි ස්ථානය ලබා ගත්තේය.ලොව හිටපු අයෝමය පුරුෂයන් සිහි කරමින් 25 වැනි වරට පැවැති මේ තරගාවලියේ අවුරුදු 21න් පහළ කණිෂ්ඨ අයෝමය පුරුෂයා ලෙස මසල් චොයිස් ක්‍රීඩා සමාජයේ ජේ. ඇන්තනි ප්‍රනාන්දු තේරී පත්විය.නවරත්න කායවර්ධන ආයතනය සංවිධානය කළ මේ තරගාවලිය පසුගියදා පුරහල පුස්තකාල ශාලාවේදී පැවැත්විණි.කි. ග්‍රෑ. 55 - (1) වයි. එම්. කසුන් සලිඳු (අයන් ආමි ජිම්), (2) එම්. සුමිත්‍ර (ෆීනික්ස් බාබෙල්), (3) ඩී. හර්ෂණ කුමාර (ෆීනික්ස් බාබෙල්)කි. ග්‍රෑ. 60 - (1) අයි. එස්. චාමර (මසල් චොයිස්), (2) එච්. එම්. මහේෂ් (සුපර් හිරේ ෆිට්නස්), (3) ටී. රත්නායක (අයන් ආමි ජිම්)කි. ග්‍රෑ. 65 - (1) ටී. ඉන්දික (මල්ටි ෆිට්නස්), (2) සී. දිල්රුක්‍ෂිත (ෆීනික්ස් බාබෙල්), (3) එච්. එම්. රුචිර අසංක (ෆීනික්ස් බාබෙල්)කි. ග්‍රෑ. 70 - සමින්ද සිල්වා (ජනක ෆිට්නස්), 50න් ඉහළ මාස්ටර් තරගය - ටී. එම්. කරුණාරත්න (ඉසිවර කායවර්ධන).</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=s12041110</link>
    <topic>රත්ඕවිට වොලිබෝල් 14දා</topic>
    <author/>
    <content>බලංගොඩ රත්ඕවිට “යන්ග් ලයන්ස් ක්‍රීඩා සමාජය” 12 වැනි වරටත් සංවිධානය කරන කංචන ජයරත්න අභියෝග සූරතා පිරිමි වොලිබෝල් තරඟාවලිය අප්‍රේල් මස 14 වැනිදා රත්ඕවිට, යන්ග් ලයන්ස් ක්‍රීඩාංගණයේ දී පැවැත්වේ.දිවා / රාත්‍රි පැවැත්වෙන මෙම තරගාවලිය සඳහා කණ්ඩායම් 30ක් පමණ සහභාගි වනු ඇතැයි සංවිධායකයෝ බලාපොරොත්තු වෙති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=f1204111</link>
    <topic>රට ගැන නොසිතන විපක්ෂයකින් වැඩක් නෑ</topic>
    <author>සාකච්ඡා ‍ෙකළේ පණ්ඩුක සමරසේකර</author>
    <content>බටහිර ජාතීන් ලෝක ප්‍රජාව හමුවේ එල්ල කරන චෝදනා කෙතරම් දුරට සාධාරණ සහ යුක්ති සහගත දැයි අද මුළු ලෝකයා හමුවේ පවතින මහත් ආන්දෝලනයකට තුඩු දෙන මතයක් ගොඩනැගී ඇති වකවානුවක ඒ පිළිබඳවත් රටේ වත්මන් දේශපාලන තත්ත්වය පිළිබඳව හා දේශීය වෛද්‍ය නියෝජ්‍ය ඇමැති පණ්ඩු බණ්ඩාරනායක මහතා සමග කළ සංවාදයකි මේ.* අමෙරිකාව ප්‍රමුඛ බටහිර රාජ්‍යයන් ශ්‍රී ලංකාව ඇතුළු ලෝක ප්‍රජාවට එරෙහිව මානව හිමිකම් උල්ලංගණය කිරීම සම්බන්ධයෙන් ගෙනෙන චෝදනා කෙතරම් දුරට සාධාරණ දැයි ඔබ හිතනවාද?ඇත්තටම මෙය සාධාරණය කරනවාට වඩා අසාධාරණීකරණය කිරීමට තමයි වැඩිපුර සාධක තිබෙන්නේ. රටක ත්‍රස්තවාදය නැති කිරීමටත් සාමය සමගිය සහජීවනය ඇති කිරීමටත් නිදහස් රාජ්‍යයකට පරම අයිතිය තියෙනවා. අපේ රටේ කිසිම නායකයෙකු වෙනත් රටක ත්‍රස්තවාදය නැති කරන්නවත් ඒ රටවලට බලෙන් රිංගල ඔවුන්ගේ ස්වෛරීභාවයට හානි සිදු කරන්නටවත් කවදාවත් ගිහින් නැහැ. නමුත් බටහිර ජාතීන් අමෙරිකාවේ නැටවිල්ලට රූකඩ බවට පත් වෙලා ආසියාතිකයන් වන අපට නොයෙක් කෙනෙහෙලිකම් කරනවා.එයට හොඳම සාධකය තමයි මෑතක සිදුවුණ එක්සත් ජාතීන්ගේ සංවිධානයේ මානව හිමිකම් කොමිසමේ දී අමෙරිකාව ශ්‍රී ලංකාවට එරෙහිව ගෙන ආ යෝජනාව.අද එක්සත් ජාතීන්ගේ සංවිධානයත් අමෙරිකන් ගැති ඔවුන්ට පක්ෂපාතී තීරණ ගන්න සංවිධානයක් වෙලා එහි බැන්කී මුන් මහ ලේකම් හැටියට ලෝක ප්‍රජාවට පවසන්නෙ ශ්‍රී ලංකාවට එරෙහි ප්‍රකාශයන්.වසර 30 ක යුද්ධය අවසන් කළ රටක් හැටියට ජනාධිපතිතුමා රට සමෘද්ධිය කරා ගෙන යනවා. එය විඳගන්න බැරි බටහිර ජාතීන් අපට දුන්නු උපදෙස් අපි පිළිපදින්නෙ නැතිව තනි මතයක සිට ත්‍රස්තවාදය පරාජය කරපු එකයි.* ජිනීවා සමුළුවේදී අපට එල්ල කළ චෝදනාව තමයි උගත් පාඩම් කොමිසමේ නිර්දේශයන් ක්‍රියාත්මක නොකිරීම මානව හිමිකම් උල්ලංඝණය කිරීමක් බව. මේ ගැන ඔබ දරන මතය මොකක්ද?උගත් පාඩම් කොමිසම අප විසින්ම පත් කරපු කොමිසමක් නෙ. එහි නිර්දේශයන් අපි ක්‍රියාත්මක කළ යුතුයි. ඒකට ජිනීවා වල යෝජනා අවශ්‍ය නැහැනෙ. අපි විසින්ම පත් කරපු කොමිසම ගත යුතු ක්‍රියා මාර්ග නිර්දේශ කරනවා නම් ඒ නිර්දේශ ක්‍රියාත්මක කළ යුතුයි කියන මතයෙ මම හැමදාම හිටියෙ. ඒක කවුරුවත් අපට කියන්න වුවමනා නැහැ.* ජිනීවා සමුළුවේදී රටට එරෙහිව ගෙන ආ යෝජනා හමුවේ ජනතාවම වීදි බැහැලා එයට විරෝධය දැක්වූවා. මෙහිදී විපක්ෂය කළ කාර්යභාරය ඔබ දකින්නේ කොහොමද?දිනෙන් දින දියාරු වෙන විපක්ෂය බලන්නෙ මොන විදියකින් හරි රටට එල්ල වෙන චෝදනා හමුවේ හරි රට ගැන නොහිතා තමන් ගැන හිතල බලයට එන්නනෙ. මේක පිටරටින් රටට හතුරුකම් කරනවද මෙරට සිට හතුරුකම් කරනවද කොහොම හෝ වේවා ඔවුන්ගේ පැත්ත අරගෙන අද බලයට එන්න පුළුවන් කියල හිතනවා. ඒක නෙවෙයි විය යුත්තෙ. රට තුළ සිදුවන අරගලවලදී දෙපිල බෙදුනත් රටට එල්ලවන විදේශ සතුරු බලවේග හමුවේ එකාවන්ව පෙළ ගැහෙන්න එපායැ. එහෙම වුණා නම් නෙ විපක්ෂයේත් කීර්තිනාමය ගොඩනැගෙන්නේ. මේ ප්‍රශ්නයේදී විපක්ෂයත් සතුරු බලවේග වලට උඩ ගෙඩි දුන්නා.* මොන විදියකින් හරි විපක්ෂය බලයට ආවා කියමුකො. එහෙම ආවොත් දැන් අපේ රටට විදේශ වලින් එල්ල වන බලපෑම් අඩුවෙයි කියල ඔබ හිතනවද?ඔව් අඩු වෙනවා මොකද ඔවුන් කියන විදියටනෙ විපක්ෂය වැඩ කරන්නෙ. විදේශ බලවතුන්ට පහසුයි දැන් තියෙන විපක්ෂය හා විශේෂයෙන්ම එහි නායකයා මේ රටේ නායකත්වයට පත් වෙනවට එතකොට රටට වුවමනා දේ නෙවෙයි ජාත්‍යන්තරයට වුවමනා දේයි සිද්ධ වෙන්නෙ. විදේශ බලවතුන් ඔය අර අදින්නෙත් විපක්ෂ නායකයා රටේ නායකයා කරන්න. ඒක තේරුම් ගත්ත නිසා තමයි ජිනිවා මානව හිමිකම් කවුන්සිලයට විරුද්ධව ජනතාව වීදි බැස්සෙ.* ඔබ විපක්ෂයේ හිටියත් කරන්නෙ බලයට එන්න පවතින රජය විවේනනය කරන එකනෙ? ඒකනෙ අපේ රටේ සම්ප්‍රදාය ?ඔව් ඒක ඇත්ත. මේක ඉතින් අපේ රටේ දේශපාලනයේ මුල් බැසගත් දෙයක්නෙ. අඩු පාඩු පෙන්වල ඒවා නිවැරදි කරන්න සහය දෙන්නෙ නැහැනෙ. එහෙමනම් ඒ අයට වගේම අපටත් පුළුවන්නෙ අමාත්‍යාංශයක් බාරගෙන තමන්ගේ නිලධාරීන් පත් කරල වැඩ කරල රටට සහයෝගය දෙන්න. නමුත් ශ්‍රී ලංකා දේශපාලනයේ කිසිම විපක්ෂයක් මෙතෙක් එහෙම දෙයක් කරල නැහැ. ගෙඩිය පිටින් බලය ලබා ගන්නයි උත්සහ කරන්නෙ. ශ්‍රී ලංකා දේශපාලනයේ ආකෘතිය ඒකයි.* ඔබගේ දේශීය වෛද්‍ය අමාත්‍යාංශයේ වැඩ කටයුතු කොහොමද?විශේෂයෙන්ම දේශීය වෛද්‍ය ක්‍රමය නගා සිටුවමින් එය ජාත්‍යන්තර මට්ටමේ වෛද්‍ය ක්‍රමයක් හැටියට ඉදිරියට ගෙන යාමේ පුළුල් වැඩපිළිවෙළක් ක්‍රියාත්මක වෙනවා. ටෙලිකොම් ආයතනයත් එක්ක එකතුවෙලා ටෙලිකොම් නාමාවලියේ පිට කවරය සහ යෙලෝ පේජස්වල අපි පුළුල් ප්‍රචාරණ වැඩපිළිවෙළක් දියත් කර තිබෙනවා.* දේශීය වෛද්‍ය ක්‍රමය සංචාරක ව්‍යාපාරයේ ආකර්ෂණයට යොදා ගැනීමේ වැඩපිළිවෙළක් නැද්ද?විශේෂයෙන්ම ජපානය වැනි රටවල් අපේ දේශීය වෛද්‍ය ක්‍රමය අනුගමනය කරනවා. ඒ නිසා අපේ අමාත්‍යාංශයේ මැදිහත්වීමෙන් ඖෂධ එම රටවලට යැවීමේ වැඩපිළිවෙළක් ආරම්භ කිරීමට අපි දැනට සැලසුම් සකස් කරමින් පවතිනවා.* ඔබ අමාත්‍යාංශයේ නියෝජ්‍ය ඇමැති හැටියට වැඩ භාර ගත්තට පස්සෙ දේශීය වෛද්‍ය ක්‍රමය නගා සිටුවීමට ගත් ක්‍රියාමාර්ග මොනවද?විශේෂයෙන්ම අපි පාසල්වල ටිකිරි ඔසු උයන් ව්‍යාපෘතියක් ආරම්භ කළා. එය රටේ සෑම පාසලකම ආරම්භ කළ හැකියි. ඕනෑම විද්‍යාලයක ඔසු උයනක් ආරම්භ කිරීමේ හැකියාව තියෙනවා. අමාත්‍යාංශයෙන් ඉල්ලීමක් කළොත් ඒ සඳහා රුපියල් 5000 ක මුදලකුත් ලබා දෙනවා.තවත් දෙයක් තමයි නාවින්න පිහිටි ආයුර්වේද රෝහල මගින් කළ සාර්ථක පර්යේෂණයකින් පසුව සුදු කබර රෝගය සඳහා ඉතා ප්‍රත්‍යක්ෂ ඖෂධ වගේම ඊට අවශ්‍ය ප්‍රතිකාරයත් අපි සොයාගෙන තිබෙනවා. මේවා මේ කෙටි කාලය තුළ දේශීය වෛද්‍ය ක්‍රමය තුළ ලැබූ ඉහළ දියුණුවක්.* දේශීය වෛද්‍ය ක්‍රමය නමින් සම්භාහන මධ්‍යස්ථාන රට පුරා ව්‍යාප්ත වෙලා තියෙනවා. සමහර අවස්ථාවල පොලිසිය වැටලීම් කරනවා. එහි අපචාර සිදුවීම් වූ බවට වාරතාත් පළ වෙනවා. ඔබ මේ පිළිබද යම් ක්‍රියාමාර්ගයක් අරගෙන තිබෙනවද?දේශීය වගේම විදේශ වලින් එන සංචාරකයන්ට මෙම සම්භාහන මධ්‍යස්ථානවලින් ප්‍රතිකාර ලබා දීමක් සිදු වෙනවා. මේ රටේ තිබෙන සම්භාහන මධ්‍යස්ථාන සියල්ලක්ම නීති විරෝධී නැහැ. අපි පොලිසියට උපදෙස් දීල තියෙනවා බලපත් සහිත සම්භාහන මධ්‍යස්ථාන වැටලීම් කරල ඔවුන්ගේ කීර්ති නාමයට කැලලක් ඇති කරල බලපෑම් කරන්න එපා කියලා. ඒ වගේම දේශීය වෛද්‍ය ක්‍රමයට අනුව පුහුණු කළ අය එම මධ්‍යස්ථානවලට යොදවලා දේශීය වෛද්‍යවරුන් ගේ උපදෙස් අනුව මේ ක්‍රමය ප්‍රශස්ථ මට්ටමෙන් රට තුළ කරගෙන යාමට අවශ්‍ය පසුබිම අපි සකස් කරනවා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=f1204112</link>
    <topic/>
    <author>ශ්‍යාමා සමරසිංහ</author>
    <content>මෙරට මුද්‍රිත මාධ්‍ය ක්ෂේත්‍රයේ ඔටුනු පලන් අධිරාජයා ඔහු ය. ඔහු අසාමාන්‍ය මාධ්‍යවේදියෙකි. ගත් කතුවරයෙකි. තීරු ලිපි රචකයෙකි. එපමණක් ද නොවේ. මහ කතුවරුන් ඇතුළු බොහෝ මාධ්‍යවේදීන් ගේ ගුරුවරයා ඔහු ය. රජයේ ප්‍රථම ස්වර්ණ සම්මානයෙන් ද පිදුම් ලද හේ් අද වියපත් වුව ද තවමත් පෑන මෙහෙයවයි. බස නැසෙන හැටි ද, බස නසන හැටි ද ගෙනහැර පායි. ඇදේ සිටිමින් ලේඛන කාර්යයට තවමත් පණ දෙන්නට වෙර දරයි. ඒ අසහාය කතුවරයා ඩී. එෆ්. කාරියකරවන නම් වන්නේ ය. ඔහු ලියූ අලුත් ම ග්‍රන්ථය “සංක්‍රමණය” යි. මේ සටහන ඒ වෙනුවෙනි.“රැකියා පතා එංගලන්තයට යන කණ්ඩායමකට ඇතුළු වීමේ භාග්‍යය මට ද ලැබිණි. වෙළෙඳ සමාගමක් විසින් සංවිධානය කරන ලද මේ කණ්ඩායමේ දහ අට දෙනෙක් වූහ. දස දෙනෙක් සාත්තු සේවය පැතූ යුවතියෝ ය. අට දෙනක් ඕනෑ ම රැකියාවකට සූදානම්ව සිටි තරුණයෝ ය.”මේ හෙදියක කියන කතාවයි. එය සංක්‍රමණයෙ හි ඇරැඹුමයි. හෙදි යුවතිය නැව් නගිමින් ලන්ඩනයට ඇතුළු වූයේ සතුටු සාගරයක් මැදිනි. ඒ නැවේ දී දැන හඳුනාගත් හිතවතුන් නිසාවෙනි. දෙවැනුව ලන්ඩනයට පා තැබූ ඇය හෙදි පුහුණුව ලබන්නී ය. මේ අතරතුර බොහෝ දේ සිදු වෙයි.තුන්වැන්න අපූරු ය. ඒ අපූර්වත්වය ගෙන එන්නේ අන් කිසිවෙකු නොව කතා නායිකාව ය. ඇගේ ජීවිතයේ නව පිටුවක් පෙරළෙයි.”අපි ඇසුරට වැටුණෙමු. හිතවත් වීමු. කෙමෙන් කෙමෙන් ආලයෙන් වෙළී ගියෙමු. ඔහු මට විවාහ යෝජනාවක් කළේ ය. මම එක පයින් කැමැති වීමි.”චාම් විවාහයකින් පෙම් පුවත තවත් දිග ඇදුණි. කාලය තටු සලයි. රෑ බෝ වී අර්වින් නිවසට පැමිණෙන්නේ හොඳ හැටියට මධු විතෙන් සප්පායම් වීමෙනි. රේස් අන්තුවෙකු වූ මිතුරෙකු ගේ සමාගමට ද ඔහු වැටෙයි. දෙන්නා දෙමාල්ලෝ දුරස් වෙති. බොහෝ දුරස් වෙති. යුග දිවිය දෙදරා යන ලකුණු පහළ වෙයි.”අපේ මඟුල් කෑම ඉවරයි. මා ගැන ආයෙ බලාපොරොත්තු වෙන්න එපා. උඹ ඔය නාකියා එක්කම ජීවත් වෙයන්”වෙන්වීම, දික්කසාදය, පියා ගේ මරණය, රට ගිය හැටි, අක්කා ගේ විවාහය, ඉලවු ඇරීම, ගමට යෑම, තනි පංගලමේ සීගිරිය ආදී වශයෙන් දිග හැරෙන්නේ හෙදිය ගේ ජීවිතයයි. හෙදිය ගේ ජීවිතය මේ ආකාරයට දිග හැරී ඔහු ඈ පිළිබඳ පවසනා දේ මෙසේ යි.* ඔබ මේ පොත ලියන්න අදහස් කළේ ඇයි?මම මුලින් ලියූවේ මෙය නොවේ. වෙනත් පොතක්. අවුරුදු 30 – 40 කට පෙර. එය තමයි සිංහල හෙදියක් එංගලන්තයට ගිහින් පුහුණුව ලබා සුදු තරුණියක් සමඟ බොහෝ මිතුරව සිටීමක් ගැන. පසුකාලීන මේ මිතුරුකම කොයි තරම්දැයි කියනවා නම් එකට ජීවත් වූ ඔවුන් දෙදෙනා විවාහ වෙන්න ද තීරණය කළා. මේ මිතුදම ගැනයි මුලින් මම ලියුවේ. මෙය දුටු මගේ හිතවතුන් බොහෝ දෙනෙක් මට පැවසුවා මෙය ප්‍රකාශයට පත් කිරීම මගේ තත්ත්වයට ඔබින්නේ නැති වග. කෙල්ලෝ දෙදෙනෙකු ගේ ඒ ආකාර මිතුදම ගැන නොලියන ලෙසටයි බොහෝ දෙනා මගෙන් ඉල්ලා සිටියේ.අනතුරුව මම එය විසි කර දැමුවා, හමස් පෙට්ටියට. වසර බොහෝ ගණනාවකට පෙර මට එය හමු වුණා. මම එය ආයෙමත් කියෙව්වා. මම ලියූ දේ අහක දැමීම ගැන මට දුකකුත් ඇතිවුණා. එහි මුල හරිය නැවත සංශෝධනය කරමින් අමුතුවෙන් කතාව ගොඩනගලා තමයි මේ පොත මම පාඨකයන් වෙත පිරිනමන්න අදහස් කළේ.”සංක්‍රමණය” කියලා නම යෙදුවේ නවකතාවේ ප්‍රධාන චරිතය බලාපොරොත්තු වන්නේ සිය යෙහෙළිය සමඟ සැමදාම එකට ජීවත් වෙන්නයි. පසුව ඒක වෙනස් වුණා. ඔවුන්ට “සංක්‍රමණය” වෙන්න සිදු වුණා. යන්න ගිය පාර වෙනස් වුණා. මේ අදහසින් තමයි “සංක්‍රමණය” ලෙසින් මෙය නම් කළේ.* වෙනදා අපි දකින කතාවලට වඩා මෙය හරිම වෙනස් කෘතියක්. මෙහි අන්තර්ගතය සැකසී ඇත්තේ ද සරල හා ඉතා පහසුවෙන් කියවාගෙන යා හැකි ආකාරයටයි. මෙවැනි ආකෘතියකින් ඔබේ නිර්මාණය සැකසූයේ ඇයි?දිග හෑලි කියවන්න අද බොහෝ දෙනෙකුට වෙලාවක් නෑ. මේ ආකාරයට ලිව්වොත් බොහෝ දෙනෙකුට ඉතා පහසුවෙන් කියවාගෙන යා හැකි වේවි කියලයි මා මේ ක්‍රමය අනුගමනය කළේ. ප්‍රමාණයෙනුත් කුඩයි. ඉස්සර නම් අපට පොත පත කියවන්න ඕනෑ තරම් කාලයක්, වේලාවක් තිබුණා. මුළු දවසක් වුණත් පොතක් වෙනුවෙන් වැය කරනවා. ඒත් අද පොතක් වෙනුවෙන් එවැනි කාලයක් හොයා ගන්න බෑ. කෙටි කාලීන ප්‍රයෝජනයකට පැය 2 – 3 කින් කියවා අවසන් කළ හැකි ආකාරයට නිර්මාණය කරන්න සිතුවේ ඒ හින්දයි.* වර්තමාන මාධ්‍ය භාවිතාව ගැන ඔබේ අදහස කුමක්ද?අයියෝ! ගන්න දෙයක් නෑ.* අලුත් පරම්පරාවට නිසි මඟ පෙන්වීමක් නැති බව ද ඔබ පවසන්නේ. වැරැද්ද කොතැන ද?ඒක දැන් හරිගස්සන්න බැරි වැරැද්දක්. ශ්‍රී ලංකාවේ හිටපු අවසාන සුදු අධ්‍යාපන අධ්‍යක්‍ෂතුමා කනිෂ්ඨ විභාගයට අනිවාර්ය විෂයයන් දෙකක් වෙලා තිබුණු සිංහල හා ගණිතය වෛකල්පිත විෂයයන් බවට පත් කළා. එතැන් පටන් ළමයි වෙනත් විෂයයන් හදාරලා විභාග පාස් කළා. ඔවුන් ගුරුවරු වුණා. ඒ අය තමයි ඊළඟ පරම්පරාවලට උගන්වන්නේ. හරි විදිහට උගන්වන්න ගුරුවරුන්ටත් දැනුමක් නැතිකොට කොහොමද ළමයි හරි විදිහට ඉගෙන ගන්නේ. එතැනින් තමයි පිරිහීම පටන් ගත්තේ. ඒ පිරිහීම කොතරම්දැයි කියනවා නම් අද පත්තරේකට රස්සාව දෙන්න භාෂාව දන්න කෙනෙක් හොයා ගන්න බෑ. ඒ නිසා ඔය කාව හරි ගන්නවා. ඒ හින්දා අද මාධ්‍යයේ ඉන්න බොහෝ දෙනෙකුට භාෂාව බෑ. භාෂාව මරනවා. භාෂාව හදන්න ඕනෑ. ඒක අමාරු දෙයක්. අලුත් පත්තර රැල්ල විසින් අමුතු ම මාදිලියේ භාෂා භාවිතයකට ගිහිල්ලා. ඉතින් අපේ භාෂාව ඉතිරි වෙයි ද?* වර්තමානයේ එළිදකින පොතපත ගැන ඔබේ අදහස කුමක්ද?දැන් පළවන පොත්වලින් එකක්, දෙකක්වත් නෑ නිවැරදි බස භාවිතා කළ පොත්. හැම කෙනා ම පොතක් ලියන්න ලෑස්ති වෙනවා. පොතක් ලියන්න පෙර පොතක් ලියන කෙනෙක් කරුණු 2 ක් අවබෝධ කරගත යුතුයි. ඒ තමයි පොතේ භාෂාව හා අන්තර්ගතය. 50% ක් භාෂාව වෙනුවෙනුත් 50% ක් අන්තර්ගතය වෙනුවෙනුත් සැලකිලිමත් විය යුතු යි. අන්තර්ගතය කොතරම් හොඳ වුණත් වැඩක් නෑ භාෂාව හොඳ නැත්නම්. භාෂාව කොතරම් හොඳ වුණත් වැඩක් නෑ අන්තර්ගතය හොඳ නැත්නම්. ඒ නිසා මේ දෙක ම හරි හරියට යන්න ඕනෑ. පොත් ලියන්න ඉදිරිපත් වන අය තමන් ලියන කාරණය මොකක්ද කියලා හොඳට අවබෝධ කරගෙන හොඳ දැනීමකින් තම කාර්යයට අතගහන්න ඕනෑ. මේ කරුණු දිහා බැලුවාම නම් අද පළවන පොත්වල ගන්න දෙයක් නෑ. ලියන අය පිරිහුණාම කියවන අයත් පිරිහෙනවා.* පොත්පත්වලට විචාරයක් අවශ්‍ය ම ද?නැතුව. ඇත්ත වශයෙන් ම විචාරයක් තියෙන්න ඕනෑ. ඕනෑ ම කෙනෙකුට වරදින්න පුළුවන්. ඉතින් ලේඛකයන්ගේ වැරදි හදා ගන්න පුළුවන් විචාරයෙන්. ඒ නිසා විචාරයක් තිබිය යුතුයි. අලුතින් පටන් ගත් රැල්ලට ආ පත්තරවල විචාර පළවෙන්නේ නෑ. ඉස්සර නම් කෙනෙකුගේ පිංතූරයක් යොදන්නේ තනි තීරුවේ. වැදගත් පත්තරවල දාන්නේ තීරු 1/2 යි. දැන් අලුත් පත්තරවල පිටු 1/2 ක් පිංතූරයට වෙන්කරලා. ඒ තමයි පිරිහීමේ ලක්‍ෂණ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=f1204113</link>
    <topic/>
    <author>සාකච්ඡා සටහන ශ්‍යාමා</author>
    <content>ප්‍රකට මාධ්‍යවේදියෙකු සහ ග්‍රන්ථ රචකයෙකු වන රංජිත් ඇල්. අබේවික්‍රමයන් ගේ නවතම කෘතිය, ‘පශ්චාත් නූතන වාදී විචාර ව්‍යුහය’ අරභයා කළ කෙටි කතිකාවතකි මේ.* පශ්චාත් නූතනවාදී විචාර කලාවක් ගැන කෘතියක් ලිවීමේ අරමුණ කුමක් ද?අද පැහැදිලි විචාරයක් නෑ. විචාරකයො ඉන්නවා. ඒත් ඒ විචාර පුළුල් පරාසයක විහිදී යන සුළු ඒවා නෙවෙයි. හොඳ නිර්මාණ බිහි වෙන්න නම් සැබෑ විචාරයක් ඕනෑ. සැබෑ විශ්ලේෂණය, සැසඳීම, ඇගයීම හා පැහැදිලි කිරීම ඒකට ඇතුළත් විය යුතුයි.නමුත් වර්තමානෙ වෙන්නෙ ඒක නෙවයි. විචාර මූලිකාංග අද අනුගමනය කරනවා දකින්නත් නෑ. පශ්චාත් නූතනවාදී විචාරකයාට ගුරු කුල, නිකාය, හිතවත්කම් ආදිය නෑ.ඒ වගේ ම විචාරකයා සතුව සුවිනීත, සුගැඹුරු භාෂාවක් තිබිය යුතුයි. විචාරය කියන්නෙ තර්කය හෝ දර්ශනය නෙවෙයි. විචාරය කියන්නෙ චින්තනයක්.අද ග්‍රන්ථ ඕනෑ තරම් නිකුත් වෙනවා. ඒත් හොඳ කෘති බිහිවෙනවා අඩුයි. ඒකට හොඳ විචාරකයන් නැති වීමත් වක්‍රකාරයෙන් බලපානවා. විශේෂයෙන් ම පශ්චාත් නූතන විචාරයක් ගැන ලියවුණු කෘති නෑ. ඒ අඩුපාඩුව පිරවීමට මේ කෘතිය ඉවහල් වේවි කියලා මං හිතනවා.* ලංකාවේ අද තියෙන විචාර කලාවේ ගමන් මඟ ගැන ඔබේ අදහසලාංකික විචාර මාර්ගය අද අවරෝහණයට පාත්‍ර වී ඇත්තේ විචාරය යනු කුමක්ද යන්න මනාව තේරුම් නොගෙන අවබෝධ කොට නොගෙන ඒ කාරියට අත ගසා තිබීම යි. අද හැමෝම සාහිත්‍ය විචාරකයන්. සාහිත්‍ය විචාරකයාගේ කාර්ය කෙබඳු ගණයට ගැනෙන්නක් ද යන්න මනාව සාක්ෂාත් කොටගෙන නැති නිසයි වර්තමාන ලාංකික විචාර මාර්ගය අවරෝහණයට බඳුන් වී ඇත්තේ.සැබෑ විචාරකයා විශ්වයට ස්වකීය දෘෂ්ටිය යොමු කළ යුතු යි. ස්වකීය විචාර චින්තාව පුළුල් වූ පරාසයක පිහිටා කරන්නට යොමුවන බවක් පෙනෙන්නේ නෑ. ඒ සඳහා ඕනෑකමකුත් නෑ. පශ්චාත් නූතනවා දී විචාර ව්‍යුහයෙන් සිද්ධ වෙන්නේ ශ්‍රේෂ්ඨ නිර්මාණවලට භූමිකාව සකස් කිරීම යි.දැනට පවත්නා විචාර මාර්ගය පරිපූර්ණ විචාර මාර්ගයකට යොමු කරන්නට උවමනාවකුත් නෑ.අද හොඳ ගණයට ගැනෙන විචාර කෘතියක් කියවන්නට පුල පුලා බලා සිටියත් එබන්දක් අද දක්නට ලැබෙන්නේ නැහැ. පසුගාමී ගමන් මඟක පිහිටි විචාර චින්තාව ඉදිරියට ගෙන යාමට සැබෑ විචාරකයක් බිහි විය යුතුයි.මෙයට නිදසුන් වශයෙන් පසුගිය වසරේ රාජ්‍ය සාහිත්‍ය සම්මාන දිනූ නවකතාව, කෙටි කතාව, හෝ වෙනත් සාහිත්‍ය කෘතිය කුමක් ද යන්න කවරකු ගෙන් ඇසුවොත් එයට ඍජු පිළිතුරක් දෙන්නට තරම් ශක්තියක් ඇත්තේ නැහැ.මන්ද එම කෘති සහෘදයන්ට බද්ධ වී නැහැ. සහෘදයන්ට බද්ධ විය යුතුයි ශ්‍රේෂ්ඨ සාහිත්‍ය කෘති.ලාංකීය සාහිත්‍ය ක්ෂේත්‍රයේ එබඳු ගණයට ගැනෙන නිර්මාණ බිහි නොවන්නේ සැබෑ විචාර මාර්ගයක් නොමැතිකමයි. මේ තත්ත්වය තවදුරටත් රැගෙන ගියොත් හොඳ ගණයට ගැනෙන සාහිත්‍ය කෘති බිහි වෙයිද කියලත් සැකයි.* මේ විචාර කලාවෙන් ප්‍රගමනයක් ඇතිවෙලා තියෙනවාද? ඒ කුමක් ද?අදට පවත්නා විචාර කලාවෙන් එබඳු ප්‍රගමනයක් ඇති වෙලා නැහැ. පශ්චාත් නූතනවාදී විචාර ව්‍යුහය කේන්ද්‍රගත වී ඇත්තේ එහි ඵලයක් වශයෙන්. සම්භාව්‍ය සාහිත්‍ය කෘති බිහිවන්නට එදා හොඳ විචාර මාර්ගයක් තිබුණා. ඒ නිසයි කාලත්‍රයටම පොදු විශ්වසනීයත්ව යෙන් උපයුක්ත ශ්‍රේෂ්ඨ නිර්මාණ බිහි වී ඇත්තේ. එදා සිට ආ විචාර ගමන් මඟ අද්‍යතන අවදියේ සමාජ සංස්කෘතියට අනුගත වන අයුරින් සකස් කෙළේ නැහැ.1964 මාර්ටින් වික්‍රමසිංහ ඇති කළ ‘සිංහල විචාර මඟ’ ඉදිරියට ගෙන ගිය බව නොපෙනේ.එසේ ගෙන ගියේ නම් අද මෙබඳු ඉරණමක් විචාර මාර්ගයට අත් වන්නේ නැහැ. ඵලදායි, වැඩදායි විචාර ව්‍යුහයක් මේ වන තෙක් බිහි වී නැහැ. දශක හයක් ගෙවී යන තැන මාර්ටින් වික්‍රමසිංහ ගේ විචාර මාර්ගයට වඩා හෝ ඊට සමගාමීව විචාර මාර්ගයක් බිහි විය යුතුයි. ඒ කාර්ය අද සිදු වී නැහැ. විචාර කාරියට අත ගසා සිටින සැබෑ විචාරකයන් සමාජ ප්‍රගමනයට බලපාන විචාර මාර්ගයක් බිහි කිරීමට ඉටා ගත යුතුයි. එසේ නොවුණ හොත් අපට බොල් ප්‍රබන්ධයි පරිශීලනය කරන්නට ලැබෙන්නේ.* විය යුත්තේ කෙසේ ද?අද්‍යතන අවදියේ අනවරතයෙන්ම, අත්‍යන්තයෙන් ම හොඳ විචාර මාර්ගයක් බිහි කිරීමට ඕනෑ කමක් ඇත්නම් පශ්චාත් නූතනවාදී විචාර මාර්ගය ගුªරුකොට ගත යුතුයි. නිරන්තරයෙන් ම චින්තන මාර්ගයට පිවිසි සැබෑ විචාරකයා තමා ගේ කාර්යය කෙරෙහි පුළුල් වූ දෘෂ්ටි කෝණයක පිහිටා කළ යුතු කාරියක්. ගුරුකුල, හිතවත්කම්, නිකායයන්ගෙන් මිදී තුලනාත්මක විචාර කාරියනට අත ගැසිය යුතුයි. යමකට බරවුවහොත් විචාරකයාට ඒ කාරිය නිසි අයුරින් කරගෙන යන්නට ලැබෙන්නේ නැහැ. තුලනාත්මක, අදීන විචාර මාර්ගයකට ප්‍රවේශවීම අවශ්‍යම දෙයක්.පශ්චාත් නූතනවාදය සම්බන්ධයෙන් ඉංග්‍රීසියෙන් පොත් රාශියක් ලියැ වී තියෙනවා. මේ පොත් සියල්ල ම විචාරයට පිවිසෙන සැබෑ විචාරකයන් පරිශීලනය කළ යුතුයි. ඒවා පරිශීලනය නොකොට හොඳ විචාර මාර්ගයකට පිවිසෙන්න බැහැ.මෙතන දී සාහිත්‍ය කෘති පමණක් නොවේ, ඉතිහාසය, සමාජ විද්‍යාව, පුරා විද්‍යාව, වාග් විද්‍යාව, භාෂාව, ආණ්ඩුක්‍රමය, දේශපාලනය ආදි නන්විධ විෂයයන්ටත් මේ පශ්චාත් නූතනවාදි විචාර ව්‍යූහය බලපානවා. මෙය සාහිත්‍ය විෂයට පමණක් සීමා වූවක් නොවේ.* ලංකාවේ විචාර කලාවට සම්බාධක තිබේද? ඒ මොනවාද?සාහිත්‍ය විචාර කලාවට කිසිදු සම්බාධකයක් නැහැ. එහෙම සම්බාධක පනවන්නත් බැහැ. සැසදීම, විශ්ලේෂණය කිරීම, ඇගැයීම හා පැහැදිලි කිරීම මත තමයි විචාර චින්තාව නිර්මාණය වී ඇත්තේ.විචාර මාර්ගය තීරණය කරන්නේ පුළුල් වූ පරාසයක තමන් ගේ විචාර මාර්ගය, චින්තාව විහිද ගිය විචාරකයා යි. බාධා පනවන්නට ගියොත් එහි අනිටු විපාකය ශ්‍රේෂ්ඨ කෘති පහළ නොවීමයි. යම් යම් සීමාවන් පනවන්නත් බැහැ. සීමා හා පුළුල් පරාසයක ස්වකීය විචාර චින්තාව මෙහෙය වන්නේ සැබෑ විචාරකයා යි.රටක සමාජ සංවර්ධනයට ප්‍රගමනයට බහුල වශයෙන් ම බලපාන්නකි. ‘සාහිත්‍ය විචාරය’ මෙය සැබෑ සාහිත්‍ය විචාරය යනුවෙන් අර්ථ දක්වනවා නම් ඉතා හොඳයි. යෝග්‍යයයි. බොහෝ අය මේ යථාර්ථය තේරුම්ගෙන නැහැ. සමහරු සිතන්නේ සාහිත්‍ය විචාරය හා සමාජ සංවර්ධනය අතර ඇති සාම්‍යය කවරක්ද යන්න කියලයි.ශ්‍රේෂ්ඨ නිර්මාණවලට තුඩු දෙන්නෙ සමාජ සංවර්ධන ගමන් මාර්ගය. නව නිර්මාණ ආර්ථික ප්‍රගමනයට අතිශයින් ම බලපානවා.මෙබදු පසුතලයක පිහිටා අපේ සාහිත්‍ය‍ය විචාර ව්‍යූහය ආරෝහණ ගමන් මාර්ගයකට යොමු විය යුතුයි. අවරෝහණ ගමන් මාර්ගයෙන් ආරෝහණ ගමනකට සිංහල විචාර මාර්ගය පිවිසිය යුතුයි. විචාරකයාට පැවැරී ඇත්තේ විශාල වශයෙන් භාරදූර කාර්යයක්. එය ලඝුකොට සලකන්න එපා. යහපත් සමාජයක්, ගුණ ධර්මවලින් පිරි සමාජයක් බිහි වන්නට නම් යහපත් විචාර මාර්ගයක්ද අවශ්‍යයි.මෙය අනිවාර්යයෙන්ම අවබෝධකොටගෙන විචාරය වඩාත් සුසීනිත තලයකට ඇදගෙනයාම සැබෑ විචාරකයාගේ කාරිය නම් පශ්චාත් නූතනවාදි විචාරකයා ගේ කාර්යයත් එයයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>11</day>
    </date>
    <link>http://www.dinamina.lk/2012/04/11/_art.asp?fn=f1204114</link>
    <topic>ජනතා අවශ්‍යතා සපුරාලීම ආණ්ඩුවට අභියෝගයක් නොවේ</topic>
    <author>ධම්මික සෙනෙවිරත්න</author>
    <content>වත්මන් ආණ්ඩුව බලයට පත්වන්නේ යුද්ධය නිමාවී වසරකට පමණ පසුවයි. දීර්ඝ ආතති සමයකින් පසු බලයට පත් මේ ආණ්ඩුවේ වයස ද යුද්ධයෙන් අනතුරුව නිදහස ලැබූ රටේ වයසට සමානයි. ආණ්ඩුවට ඇති විශාලම වගකීම පශ්චාත් යුදකාලීන සමාජය ජාතික අභිලාෂයක් තුළ සංවර්ධන අභිප්‍රායන් සපුරා ගැනීම කරා මෙහෙයවීමයි.එහිදී අවශ්‍ය වන්නා වූ ප්‍රතිපත්ති සම්පාදනය,අදාළ ව්‍යුහයන් හා ආයතන අලුතෙන් ගොඩගැනීම, පවතින ආයතන ඉහත අරමුණුවලට ගැලපෙන පරිදි ප්‍රතිසංවිධානය කිරීම ආදී වගකීම් සමුදායක් මේ ආණ්ඩුවට තිබේ. 1948 දී නිදහස ලබා ගැනීමෙන් පසු, තීරණාත්මක යුද්ධයකට මුහුණ දී අලුත් ජාතික රාජ්‍යයක් නිර්මාණය වීමේ කාර්යය හා වගකීම ඒ අතර ප්‍රධානය.යුද්ධය නිසා රටට හා ජනයාට බොහෝ දෑ අහිමි විය. ප්‍රජාතන්ත්‍රවාදය, ආර්ථික සංවර්ධනය, නිදහස, පිළිවෙල ආදී දේවල් ගණනාවක් ඒ අතර වෙයි. එවැනි දෑට අවධානය යොමු කිරිමට තිබූ අවකාශය මෙන්ම සම්පත් ද යුද්ධයට යට කළ සමාජයක සිට යළිත් ඒ සියල්ල සමාජය වෙත ලබා දීමේ වගකීම ආණ්ඩුවට පැවරී තිබේ. නිදහස් රටක නිදහස් පුරවැසියෝ බොහෝ දේ බලාපොරොත්තු වෙති.එබැවින් එවැනි සමාජයක් සමඟ ගනුදෙනු කිරීමම අභියෝගයකි. යුද්ධයක් තිබියදී පැවැති ප්‍රමුඛතාවන්ට වඩා වෙනස් ප්‍රමුඛතා මේ නිදහස් සමාජයට තිබේ. ඒ ප්‍රමුඛතා ඔස්සේ විවිධ අවශ්‍යතා ඉල්ලීම් ඉදිරිපත් වෙයි. එවිට ඇයි දුන්න දේවල් මදි ද? කියා ඇසීමෙන් පලක් නැත. මහා මර්දනයකට හා පීඩනයකට යටව ජීවත්ව සිටි මිනිසුන් ඉන් නිදහස් වූ පසු එවැනි ඉල්ලීම් ඉදිරිපත් වීම ස්වභාවිකය.හිට්ලර්ගෙන් ආඥාදායක පාලනයෙන් ඉක්බිති ආර්ථික - දේශපාලන හා සමාජයීය වශයෙන් මතු වූ ප්‍රමුඛතා හා ඉල්ලීම් ද මෙපරිදිය. මෙවැනි සමාජයක ජනයා වෙතින් මතුවන ප්‍රශ්නයක් මේ යුද්ධය ඉවරයි අනෙක් දේවල් ඉක්මන් කරන්නේ නැත්තේ ඇයි? යන්නය. යුද්ධය නිමා කිරිම අමතක නොකළ යුතු කාරණයක් වුවද එය අමතක කර වෙනත් ප්‍රමුඛතා මතු කරනු දැකිය හැකිය. එය අස්වාභාවික තත්ත්වයක් නොවේ. ලැබුණ දේ ලැබුණා අලුත් දේවල් ද ලැබිය යුතුය යන්න ජනයාගේ අපේක්‍ෂාවයි.2010 අප්‍රේල් මස බලයට පත් මේ ආණ්ඩුවට යුද්ධය තිබියදී මුහුණ දුන්නාටත් වැඩි අභියෝගයක් එම ජනතා අපේක්‍ෂා හා අවශ්‍යතා ඔස්සේ ඇතිවී තිබේ. යුද වකවානුවකදී ආණ්ඩුවක කාර්යය ලෙහෙසි වුවද යුද්ධයට පසු ජන සමාජයේ වුවමනා භයානකය. එම වුවමනාකම් සපුරාලීම ආණ්ඩුවකට පහසු අභියෝගයක් නොවේ. ඒ දුෂ්කර අභියෝගයට මේ ආණ්ඩුවට ද මුහුණ දීමට සිදුව ඇත.යුද්ධයෙන් පසු ජන සමාජය අපේක්‍ෂා කරන්නා වූ යටිතල පහසුකම් නැංවීම, සමාජ - දේශපාලන ආර්ථික අපේක්‍ෂාවන් සපුරාලීම දේශපාලන ව්‍යාපාරයකට පැවරී ඇති ප්‍රමුඛ කාර්යයන් වේ. ජන සමාජය තුළ ඇති එකී අපේක්‍ෂාවන් විනාශ නොකරමින් ඒවා යථාර්ථයක් බවට පත් කිරීම මේ ආණ්ඩුව හමුවේ ඇති බරපතළ අභියෝගයකි. එහිදී 2010 දී බලයට පත් වූ වත්මන් ආණ්ඩුව දේශපාලන ව්‍යාපාරයක් ලෙස ඉදිරියට නොගිය බවක් ද පෙනෙන්නට ඇත.2010 දී සන්ධාන ආණ්ඩුව බලයට පත්වන විට 2005 දී ජනතාව විසින් පත්කළා වූ නායකත්වයද ජනතා අනුමැතිය ලැබූ මහින්ද චින්තන වැඩපිළිවෙළ ද තිබිණි. 2010 ජනවාරි මස යළිත් වරක් මහින්ද රාජපක්‍ෂ ජනාධිපතිවරයාගේ නායකත්වය හා එම වැඩපිළිවෙළට ජනතා අනුමැතිය ලැබී තිබිණි. එසේ අනුමැතිය ලද ප්‍රතිපත්තිමය වැඩපිළිවෙළ ක්‍රියාවට නැංවීමේ වගකීම පැවරී ඇත්තේ එක්සත් ජනතා නිදහස් සන්ධානය නම් වූ දේශපාලන ව්‍යාපාරයටය.2010 දී සන්ධාන ආණ්ඩුව බලයට පත්වන විට එම දේශපාලන ව්‍යාපාරය ඉදිරිපිට අවධි දෙකක් විය. පළමුවැන්න යුද සමයයි. දෙවැන්න පශ්චාත් යුදසමයයි. දැන් යුද්ධය අවසන්ව ඇති නිසා යුද කාලයේ සිතුවාට වඩා වෙනස් ධාරාවක් ඔස්සේ පාර්ලිමේන්තු විධායක ආකෘතියක් නිර්මාණය කිරීම අවශ්‍යයය. ගත වූ දෙවසර තුළ සන්ධාන ආණ්ඩුවේ ගමන්මඟ දෙස හැරී බැලීමේදී පෙනෙන්නේ රටේ ආර්ථික සංවර්ධනය පිළිබඳ ආණ්ඩුව ගත් තීන්දු තීරණ ජනප්‍රියවූයේ ආර්ථික සංවර්ධන අමාත්‍යංශය හරහා බවයි.සමාජය ආර්ථික වශයෙන් ගැඹුරින් දියුණු කරන අතර ජනතාවාදී වීමද අවශ්‍යයය. ජනතා ආකර්ෂණයක්ද තිබිය යුතු ය. ආර්ථික සංවර්ධන අමාත්‍යංශය සෙසු අමාත්‍යංශ ද සම්බන්ධීකරණය කරමින් යම් යම් වැඩපිළිවෙල ක්‍රියාවට නංවා ඇත. දිවිනැඟුම ජාතික ව්‍යාපාරය, එක ගමකට එක වැඩක්, වැඩසටහන, ගමනැගුම, මඟනැඟුම ආදී වැඩසටහන් හා ව්‍යාපෘති මඟින් රටේ අතිශයින් බහුතර ජනයා ඉලක්ක කෙරිණි. මේ වැඩපිළිවෙළවලට වැඩි ප්‍රසිද්ධියක්ද ලැබී ඇත. ඉහළ නිලධාරී තන්ත්‍රය හා බිම්මට්ටම අතර ගොඩනැෙඟන සම්බන්ධීකරණයද මෙවැනි ව්‍යාපෘතිවල සාර්ථකත්වයට බලපායි.මේ සියල්ල තුළ එක්තරා අන්දමක දේශපාලන අභියෝගයක් ජාත්‍යන්තර වශයෙන් මතු විය. පසු ගිය කාලය මුළුල්ලේ අප අලුත් රටක් ලෙස නැඟී සිටීමට වෙරදරන සෑම අවස්ථාවකම රටට නායකත්වයට ආණ්ඩුවට එරෙහි බරපතළ විරෝධයක් වැපිරීමට බලවත් රටවල් ක්‍රියා කළ බව පෙණින. යුද්ධයේ අවසන් කාලයේදී මානව හිමිකම් උල්ලංඝනය වූ බව කියමින් චෝදනා එල්ල කළේය.එම ක්‍රියාමාර්ග ඔස්සේ ඇඟලුම් කර්මාන්තයට බලපෑම් කිරීමට GSP+ සහනය නතරකරන ලදී. ජිනීවා හිදී රටට එරෙහිව සම්මත කළ යෝජනාවද එවැන්නකි. රටේ ඉදිරි ගමනට බාධා කරන අතර එල්. ටී. ටී. ඊ. ය යළිත් නියමින් හා අනියමින් උදව් කිරීම මේ ප්‍රයත්නයන්හි අරමුණ බව පැහැදිළිය. එහිදී ජාත්‍යන්තර බලවේග මෙන්ම ඩයස්පෝරාවද පෙළගැසී ඇත. ශ්‍රී ලංකාව හරහා ආසියානු කලාපයට මැදිහත් වීමට ලෝක බලවතුන්ට ඒ තුළ ඇති වුවමනාවද මේ ක්‍රියාමාර්ග තුළින් පැහැදිළි වෙයි.ආණ්ඩුව හමුවේ ඇති බාහිර අභියෝග එසේ වනවිට, අභ්‍යන්තර වශයෙන්ද යම් ගැටලුකාරීත්වයන් විසඳා ගැනීමට සිදුවී ඇත. ප්‍රාදේශීය දේශපාලන අධිකාරියේ යම් යම් ක්‍රියා මාර්ග ජාවාරම්, ඝාතන, දූෂණ, එකම පක්‍ෂයේ ගැටුම් ආදී කාරණා නිසා අනවශ්‍ය නොසන්සුන්තා ප්‍රාදේශීයව මතුවනු දැකිය හැකි විය. එවැනි අවස්ථාවල සුළු සිද්ධීන් දඩමීමා කරගනිමින් ජාත්‍යන්තර බලවේග පවා මැදිහත් වීමට මාන බලනු පෙනෙන්නට ඇත.එබැවින්, අභ්‍යන්තර හා බාහිර පාර්ශවයන්ගෙන් මතුවන නොසන්සුන්තා නිවැරැදි ව හඳුනා ගනිමින් එම ගැටලු නිසි ලෙස විසඳාගැනිමට ආණ්ඩුව ක්‍රියා කළ යුතුය. එහිදී අභ්‍යන්තර ප්‍රවේසම මෙන්ම ජාතිකවාදී විනයක් තිබීම බෙහෙවින් වැදගත්ය. දේශපාලන පරිපාලන සිවිල් සමාජ ආදී වශයෙන් ජාතිකවාදී විනයක් තිබීම පිළිබඳ කාරණය අවධාරණය විය යුතුය. එය වඩා වැදගත් වන්නේ රටට එරෙහිව විදේශීය අභියෝගද එල්ල වී ඇති පසුබිමකය.මෙවැනි අභියෝගවලට මුහුණදීමේදී අංක එකේ අවශ්‍යතාව ලෙස මා හඳුනා ගත්තේ රටේ ආර්ථික සංවර්ධනයයි. එය ඉහත සඳහන් කළ සමාජ ස්ථර තුනෙහිම සැළකිල්ලට ලක්විය යුතුය. දෙවැන්න නම් පරිපාලන සමාජයීය මනෝභාවයයි. හුදු තාක්‍ෂණික හෝ නිලධාරී වගකීමක් ලෙස නොව රටේ වගකීමක් ලෙස භාර ගනිමින් මෙහිදී එය ක්‍රියාත්මක විය යුතුය. රටේ ආර්ථික සංවර්ධනය සඳහා පරිපාලන හයිය එක්වීමද සිවිල් සමාජය ලෙස ජනයා නොයෙක් භේද අමතක කර රට ගතයුත්තේ කොතැනටද යන්න තේරුම් ගිනිමින් ක්‍රියාත්මක විමද බෙහෙවින් වැදගත්ය. මෙහිදී ශ්‍රී ලාංකීය ජාතිය ලෙස එකට නැඟී සිටිය යුතුය.දේශපාලන - ආර්ථික - සමාජ යන කාරණා සම්බන්ධ කරමින් රට ආර්ථික සාංවර්ධනය කරා යොමු කිරීමේදී සමස්ත ප්‍රජාතන්ත්‍රවාදී භාවිතාව, මානුෂවාදී භාවිතාව, ජාතික විනයවාදී භාවිතාව යන සෑම දෙයක් කෙරෙහිම අවධානය යොමු විය යුතුය. රටක් සාමකාමී හා ශක්තිමත් රාජ්‍ය සිතියමට ඇතුළත් වීමට වෑයම් කරන විට එය නතර කිරීම සඳහා බලවත් රටවල් කරන්නේ අලුත් අර්බුද ඇති කිරීමයි. ඒවා ජය ගනිමින් ශක්තිමත් ලෝක රාජ්‍ය සිතියමට ඇතුළත් වීමට කැමැති ජාතියක් ලෙස අප පෙරට යා යුතුය. ඒ ඉලක්කය වෙත රට ගෙන යාම ආණ්ඩුව හමුවේ ඇති ප්‍රධාන වගකීමයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=n1204121</link>
    <topic>සුනාමි බියෙන්රටම කැළැඹෙයි</topic>
    <author>සුභාෂිණී සේනානායක සහ උදුලා පීරිස්</author>
    <content>ඉන්දුනීසියාවේ සුමාත්‍රා දූපත් අවට මුහුදේ සිදුවූ රිච්ටර් මාපක 8.7ක අගයක භූ චලනයෙන් ඉන්දියා සාගර කලාපයට සුනාමි අනතුරු තර්ජනයක් ඇතිවිය. ඊයේ පස්වරු 2.20ට පමණ ශ්‍රී ලංතාවට ද මේ භූ කම්පනයේ බලපෑම දැනුණු බව භූ විද්‍යා සමීක්ෂණ ආයතනය දන්වයි.සුමාත්‍රා වෙරළේ භූ කම්පනය එරට වේලාවෙන් 2.38ට මුහුදු පතුලේ කිලෝමීටර් 33ක් ගැඹුරින් ඇතිවී තිබේ.සියලු රට වලට නිසි පියවර ගන්නා ලෙස අමෙරිකාවේ පිහිටි සුනාමි අනතුරු ඇඟවුම් මධ්‍යස්ථානය දැනුම් දී තිබේ.කඳුකර ප්‍රදේශවලට මෙන්ම අනෙකුත් ප්‍රදේශවලටද මිනිත්තු 5ක පමණ කාලයක් මේ භූචලනය දැනී තිබේ.භූ චලනය හේතුවවෙන් මෙරට බස්නාහිර පළාතට පස්වරු 4ට ද උතුරු ප්‍රදේශයට පසවරු 6ට පමණද බලපෑම් සිදුවිය හැකි බවට අනතුරු අඟවා තිබිණි.ඉන්දුනීසියාවේ සුමාත්‍රා දූපතේ ඛන්ඩා අචේ නගරයෙන් කි.මී 430ක් ඔබ්බෙන් මේ භූ කම්පනය සිදුවී ඇත.සුනාමි අනතුරු ඇඟවුණු රටවල් වන්නේ ඉන්දුනීසියාව, ඉන්දියාව, ශ්‍රී ලංකාව, ඕස්ට්‍රේලියාව, මියන්මාරය,තායිලන්තය, මාලදිවයින, මුරුසි දිවයින, සිෂෙල්ස් දිවයින, පිකිස්තානය, සෝමාලියාව, ඕමානය, සිංගප්පූරුව ඇතුළු නැඟෙනහිර ආසියානු, අප්‍රිකානු සහ මැරපෙරදිග රටවල්ද වෙයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=n1204122</link>
    <topic>සුනාමි අවදානමටරජයෙන් වහා පියවර</topic>
    <author>උපාලි කරුණාරත්න සහ මහින්ද අලුත්ගෙදර</author>
    <content>ඉන්දුනීසියාවේ සුමාත්‍රා දූපත ආසන්නයේදී ඊයේ (11) ඇතිවූ භූකම්පන තත්ත්වය සමඟ ප්‍රකාශයට පත්කළ සුනාමි අවදානමට සාර්ථක ලෙස මුහුණදීම සඳහා ශ්‍රී ලංකා රජය අවශ්‍ය පියවර ගත්තේය.ජනාධිපති මහින්ද රාජපක්ෂ මහතාගේ උපදෙස් අනුව මේ වෙනුවෙන් කඩිනම් පියවර ගන්නා ලද අතර ඇතිවීමට තිබූ ආපදා තත්ත්වයට මුහුණදීම සඳහා ඒ වෙනුවෙන් කටයුතු කෙරෙන අමාත්‍යාංශ, දෙපාර්තමේන්තු හා අනෙකුත් රාජ්‍ය ආයතන කඩිනම් පියවර ගන්නා ලදී.පැසිෆික් සුනාමි අනතුරු ඇඟවීමේ මධ්‍යස්ථානය විසින් මේ තත්ත්වය ප්‍රකාශයට පත් කිරීමත් සමඟම මාධ්‍ය මඟින් ඒ සම්බන්ධයෙන් ජනතාව දැනුම්වත් කරන ලද අතර දකුණු හා නැගෙනහිර ඇතුළු මුහුදු බඩ ප්‍රදේශයන්හි ජීවත්වන ජනතාව වහාම ක්‍රියාත්මක වන පරිදි ආරක්ෂිත ස්ථාන වෙත යොමු කිරීමට අදාළ අංශ විසින් පියවර ගැනිණ.ආර්ථික සංවර්ධන අමාත්‍යාංශය, සෞඛ්‍ය අමාත්‍යාංශය, විදුලිබල හා බලශක්ති අමාත්‍යාංශය හා ආපදා කළමණාකරන අමාත්‍යාංශය හා ප්‍රවාහන අමාත්‍යාංශය ඇතුළු අමාත්‍යාංශ හා ඊට සම්බන්ධ රාජ්‍ය ආයතන මෙන්ම ත්‍රිවිධ හමුදාව සහ පොලීසිය මේ අවධානමට මුහුණදීම සඳහා අවශ්‍ය පියවර ගන්නා ලද අතර රටේ මහජනතාව වෙනුවෙන් උපරිම සේවයක් ලබාදීමට අවශ්‍ය කඩිනම් පියවර ගන්නා ලදී.ඒ අනුව මුහුදු බඩ ප්‍රදේශයන්හි රෝහල් වල සහ ප්‍රාදේශීය සෞඛ්‍ය සේවා අධ්‍යක්ෂ කාර්යාලවල සේවයේ නියුතු වූවන්ගේ නිවාඩු අවලංගු කොට සේවයට වාර්තා කරන ලෙස සෞඛ්‍ය අමාත්‍යාංශය දැනුම් දෙන ලද අතර සුනාමි තත්ත්වයක් ඇතිවූවානම් අදාළ ප්‍රදේශයන්හි විදුලිය විසන්ධි කිරීමට විදුලිබල හා බලශක්ති අමාත්‍යාංශය පියවර ගත්තේය.මේ අතර මුහුදුබඩ ප්‍රදේශයන්හි හෝටල්වල සිටින විදේශීය සංචාරකයන් ආරක්ෂිත ස්ථාන වෙත රැඟෙන යාමටද ආර්ථික සංවර්ධන අමාත්‍යාංශය විසින් සංචාරක හෝටල් වෙත උපදෙස් ලබාදුන් අතර ඇතිවූ මාර්ග තදබදයට පිළියමක් වශයෙන් දක්ෂිණ අධිවේගී මාර්ගයේ ලංගම හා පෞද්ගලික බස්රථ නොමිලේ ධාවනය සඳහා අවසර ලබාදුන් බව නියෝජ්‍ය ඇමැති නිර්මල කොතලාවල මහතා පැවසීය.ඊට අමතරව මෙම අවදානම් තත්ත්වය හේතුවෙන් මුහුදුබඩ මාර්ගයේ දුම්රිය ධාවනය සම්පූර්ණයෙන්ම නවතා දමන ලද අතර ධීවර යාත්‍රා ඈත දියඹට ගෙන යාමටද පියවර ගැනිණි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=n1204123</link>
    <topic>2004 සුනාමි විපත</topic>
    <author>උදුලා පීරිස්</author>
    <content>2004 දෙසැම්බර් 26 වැනිදා ඇතිවූ සුනාමියෙන් ලොවපුරා රටවල් 14කට දැඩි හානි ඇතිවූ අතර ඉන් දෙලක්ෂ හැත්තෑ දහසක පමණ ජනතාවක් මිය ගියහ.එදා රිච්ටර් මාපකයේ 8.7ක ප්‍රබල භූකම්පාවක් ඉන්දුනීසියාවේ සුමාත්‍රා දූපත් අසල මුහුදු කලාපයේ ඇතිවීමත් සමගම ඉන්දුනීසියාව, ශ්‍රී ලංකාව, තායිලන්තය, මියන්මාරය, මැලේසියාව, ඉන්දුනීසියාව ඇතුළු රටවල් 14කට උදම් රළ ගොඩනගමින් සුනාමි තත්වයක් ඇතිවිය.උදේ 9.25ත් 9.27ත් අතර ශ්‍රී ලංකාවට පැමිණි එම සුනාමි තත්ත්වයෙන් ශ්‍රී ලංකාවේ 31000ක් ජනතාව මියගිය අතර 23000ක් තුවාල ලැබූහ.ලක්ෂ පහක ජනතාවක් උන්හිටිතැන් විනාශවී යාමෙන් අවතැන් වූහ. එම සුනාමියෙන් නිවාස 63447ක් සම්පූර්ණයෙන් විනාශ විය. 43000කට අර්ධ වශයෙන් හානි සිදුවිය.එම සුනාමි තත්වය ශ්‍රී ලංකාවේ පළාත් හතරකට අයත් දිස්ත්‍රික්ක 13කට බලපෑවේය. ගාල්ල, මාතර, හම්බන්තොට, අම්පාර, මඩකලපුව, ත්‍රිකුණාමලය, පුත්තලම, යාපනය, මුලතිව්, කිලිනොච්චිය, කොළඹ සහ කළුතර දිස්ත්‍රික්ක වලට එම සුනාමි තත්වය ඇති විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=n1204124</link>
    <topic>රටවල් බෙදන්න සමහරුන් කැස කවද්දීසියලු ශ්‍රී ලාංකිකයෝ සමඟියෙන්</topic>
    <author>ජයසිරි මුණසිංහ සහ ධනුෂ්ක ගොඩකුඹුර නුවරඑළිය සිට</author>
    <content>ජාතීන් හා රටවල්් බෙදන්නට ඇතැම් රටවල් ගන්නා උත්සාහයන් හමුවේ සියලු ශ්‍රී ලාංකිකයන් සමඟියෙන් කටයුතු කරමින් සිටින බව ජනාධිපති මහින්ද රාජපක්ෂ මහතා පැවසීය.සිංහල, දෙමළ හා මුස්ලිම් ජාතීන් අතීතයේ පටන්ම සමඟියෙන් සිටි බව සිහිපත් කළ ජනාධිපතිතුමා ත්‍රස්තවාදය පරාජය කරන සටනේදී සියලු ජාතීන් ඉදිරියට පැමිණියේ මවුබිමට ආදරය කරන නිසා බව පෙන්වා දුන්නේය. ශ්‍රී ලංකාව තුළ අනෙක් ජාතීන් මුස්ලිම් ජාතිකයන් සමඟ සහෝදරත්වයෙන් කටයුතු කළත් ඇතැම් රටවල් මේ අය පිළිගන්නට සූදානම් නැති බව පෙන්වා දුන් ජනාධිපතිවරයා එහෙත් අප අතර එදා පටන්ම දැඩි විශ්වාසයක් පැවැති බව කීවේය. අතීතයේදී මෙන්ම වර්තමානයේදීත් මවුබිම වෙනුවෙන් ඉදිරියට පැමිණෙන මුස්ලිම් ජනතාව අනෙකුත් ජාතීන් සමඟ සමඟියෙන් කටයුතු කළ හැකි යැයි ලෝකයාට ඔප්පු කර පෙන්වෙ බව ජනාධිපතිවරයා සඳහන් කළේය.ජනාධිපතිවරයා මේ අදහස් පළ කළේ නුවරඑළිය අල් කබීර් ජුම්මා ප්‍රධාන මුස්ලිම් දේවස්ථානයේ නව ගොඩනැගිල්ල විවෘත කිරීමේ අවස්ථාවට ඊයේ (11) එක්වෙමිනි.මෙවැනි දේවස්ථාන ගොඩනැගීමෙන් පමණක් සැබෑ ඉස්ලාම් භක්තිකයකු විය නොහැකි අතර ඒ සඳහ නබි නායකතුමන්ගේ දර්ශනය අනුගමනය කළ යුතු බවත් ඉස්ලාම් ආගමේ හරය අනුව මුස්ලිම් ජාතිකයන්ට අනෙකුත් ජාතීන් සමඟ සමඟියෙන් ජීවත් විය හැක්කේ එවිට බවත් ජනාධිපතිවරයා පැවසීය. පෘථිවියේ උපන් සියලුදෙනා එක හා සමාන බවට නබි නායකතුමන් කර ඇති ප්‍රකාශය උපුටා දක්වමින් ජනාධිපතිතුමා සඳහන් කළේ තමා අදහන බුදුදහමට අනුව සත්ව ලෝකයේ අපා, දෙපා, සිවුපා යනුවෙන් බේද තිබුණත් මනුෂ්‍ය ලෝකයේ කිසිදු බේදයක් නැති බවත් ඒ අනුව අපේ රටේ සියලුදෙනා සමඟියෙන් සාමදානයෙන් ජීවත් විය යුතු බවත්ය.දෙවියන් බලන්නේ අප රැස් කර ඇති ගේ දොර ඉඩකඩම් දෙස නොව පිරිසිදු හදවත දෙස බව පෙන්වා දුන් ජනාධිපතිවරයා ඒ නිසා පිරිසුදු මිනිසුන් වීමට සියලුදෙනා මහන්සි විය යුතු බව කියා සිටියේය. තමා සෑම විටම මුස්ලිම් ජනතාව වෙනුවෙන් ඉදිරිපත් වෙ බව සිහිපත් කළ ජනාධිපතිතුමා කාත්තන්කුඩි පල්ලියේ සිදු වෙ දේ යළිත් සිදු වන්නට ඉඩ නොතබන බව අවධාරණය කළේය.පලස්තීනය වෙනුවෙන් හඬ නැගුවා පමණක් නොව ඉස්ලාම් භක්තිකයන්ගේ ආගමික වතාවත් දිනකට පස්වතාවක් ගුවන් විදුලියෙන් ප්‍රචාරය කරන්නට මැදිහත් වෙ බවත් ජනාධිපතිවරයා පැවසීය.විදේශ ආක්‍රමණවලදී මෙන්ම ජාතික නිදහස් සටනේදීත් මුස්ලිම් නායකයන් සිංහලයන් සමඟ එක්ව කටයුතු කළ අන්දමත් ජනාධිපතිතුමා මෙහිදී සිහිපත් කළේය. සමස්ත ලංකා ජම්අතුල් උලමා සංගමයේ සභාපති අස්ශේක් රිස්වි මුෆ්ති පූජකතුමා ප්‍රමුඛ පූජ්‍ය පක්ෂයත් ඇමැතිවරුන් වන සී. බී. රත්නායක, නවීන් දිසානායක, පාර්ලිමේන්තු මන්ත්‍රීවරුන් වන ඒ. එච්. එම් අස්වර්, ජේ. ශ්‍රී රංගා, අල් කබීර් දේවස්ථානයේ දායක සභාවේ සභාපති, නාගරික මන්ත්‍රී අල්හාජ් ෆලීල් මහත්වරු මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=n1204125</link>
    <topic>මුස්ලිම් දේවස්ථානයක් විවෘත කළ ජනපති ලෝක ඉතිහාසයට</topic>
    <author>ජයසිරි මුණසිංහ සහ ධනුෂ්ක ගොඩකුඹුර නුවරඑළිය සිට</author>
    <content>මුස්ලිම් නොවන රාජ්‍ය නායකයකු මුස්ලිම් දේවස්ථානක් විවෘත කරන්නට පැමිණි ප්‍රථම අවස්ථාව ශ්‍රී ලාංකේය පමණක් නොව ලෝක ඉතිහාසයේත් රන් අකුරින් සටහන් කරමින් ජනාධිපති මහින්ද රාජපක්ෂ මහතා නුවරඑළිය අල් කබීර් ජුම්මා ප්‍රධාන මුස්ලිම් දේවස්ථානයේ නව ගොඩනැඟිල්ල ඊයේ (11) ජනතා අයිතියට පවරා දුන්නේය.සුන්දර නුවරඑළියේ වසන්ත සමය වඩාත් වර්ණවත් කරමින් වසර 110 ක අභිමානවත් ඉතිහාසයක් සමරන මේ දේවස්ථානය වෙත සපැමිණි ජනාධිපතිතුමා ඉස්ලාම් ආගමික නායකයෝ සහ බැතිමත්හු මහත් ආදරයෙන් හා හරසරින් පිළිගත්හ. හාවාඑළිය අරාබි විද්‍යාලයේ ඉම්රාන් ෆලීල් සිසුවා ජනාධිපතිතුමා වෙත බුලත් හුරුලු පිළිගැන් වූවේය. දේවස්ථානයේ නව ගොඩනැගිල්ල විවෘත කිරීම සනිටුහන් කරමින් ජනාධිපතිතුමා සමරු ඵලකය නිරාවරණය කළේය. බේරුවල හිටපු නගරාධිපති හා ශ්‍රී ලංකා නිදහස් පක්ෂ ප්‍රධාන සංවිධායක දිවංගත එම්. එස්. එම්. ෆලීල් මහතාගේ ධන පරිත්‍යාගයෙන් මේ නව ගොඩනැගිල්ල විවෘත කර ඇත.අනතුරුව දේවස්ථාන පරිශ්‍රයට ඇතුළු වූ ජනාධිපතිතුමා ඉස්ලාම් සම්ප්‍රදායානුකූලව අනෙකුත් මැතිඇමැතිවරුන් සමඟ බිම හිඳගෙන ගෞරවණීය උත්සව සභාවට එක්විය.ඉස්ලාම් ආගමානුකූලව ක්‍රාත් ආගමික චාරිත්‍රය ඉටු කරන ලද්දේ හාවාඑළිය අරාබි විද්‍යාලයේ මොහොමඩ් උසාමා සිසුවා විසිනි. දේවස්ථානයේ දායක සභාවේ සභාපති, නාගරික මන්ත්‍රී අල්හාජ් ෆලීල් මහතා පිළිගැනීමේ කතාව පැවැත්වීය.නිදහස් පලස්තීන රාජ්‍යයක් වෙනුවෙන් එක්සත් ජාතීන්ගේ සමුළුවේදී හඬ නැගූ එකම රාජ්‍ය නායකයා මෙන්ම ලොව සෑම මුස්ලිම් රටක් සමඟම සුහදව කටයුතු කරන නායකයකු වශයෙන් ද මුස්ලිම් ජනතාවගේ ගෞරවාදරයට පාත්‍රව සිටින ජනාධිපතිතුමාගේ අතින් මේ ගොඩනැගිල්ල විවෘත කරන්නට ලැබීම මහත් ආඩම්බරයට කරුණක් බව හෙතෙම පැවසීය.යුද්ධය තුරන් කර රටට සාමය ගෙනවිත් සෑම ජන කොටසකටම සාමදානයෙන් ජීවත් වීමට ඉඩ සලසා දුන් ජනාධිපතිතුමා වෙත අල්ලා දෙවිඳුන්ගේ පිහිට පතමින් ආරාබි භාෂාවෙන් පිළිගැනීමේ ගීතය ගායනා කරන ලද්දේ හාවාඑළිය අරාබි විද්‍යාලයේ සිසුන් විසිනි. සමස්ත ලංකා ජම්අතුල් උලමා සංගමයේ සභාපති අස්ශේක් රිස්වි මුෆ්ති පූජකතුමන් සිය දේශනාවේදී සඳහන් කළේ සියලු ජාතීන් එක්ව කටයුතු කරමින් රට ගොඩනගන්නට ගන්නා උත්සාහයට ලෝකයේ සහයෝගය පළ විය යුතු බවයි.සිංහල මෙන්ම ද්‍රවිඩ භාෂාවෙන් ද සිය අදහස් ඉදිරිපත් කළ ජනාධිපතිතුමාට ඉස්ලාම් බැතුමතුන්ගේ ප්‍රසාදය පළ කෙරිණ. ජනාධිපතිතුමා වෙත සමරු ඵලකයක් ද පිරිනැමුණු අතර දේවස්ථාන භූමියේ පැළයක් රෝපණය කරන්නටත් ජනාධිපතිතුමා එක්විය. දේවස්ථාන ගොඩනැගිල්ල විවෘත කරන්ට පෙරාතුරව ජනාධිපතිතුමා නුවරඑළිය බෞද්ධ මධ්‍යස්ථානය වෙත ගොස් මහා සංඝරත්නයේ ආශිර්වාද ලබා ගත්තේය.විහාරස්ථානය වෙත පැමිණ සිටි සැදැහැවතුන් සමඟ සුහද කතා බහක නියැළුණු ජනාධිපතිතුමා ඔවුන්ට සුබ අලුත් අවුරුද්දක් ප්‍රාර්ථනා කළේය.ඇමැතිවරුන් වන සී. බී. රත්නායක, නවීන් දිසානායක, පාර්ලිමේන්තු මන්ත්‍රීවරුන් වන ඒ. එච්. එම් අස්වර්, ජේ. ශ්‍රී රංගා, අල් කබීර් දේවස්ථානයේ දායක සභාවේ සභාපති, නාගරික මන්ත්‍රී අල්හාජ් ෆලීල් මහත්වරු මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=n1204126</link>
    <topic>සොබා දහමත් මිනිසාත් අතරඅපූර්ව සබැඳියාව පෙන්වනමහා මංගල්‍යයයි</topic>
    <author/>
    <content>එකම නැකතකින් ඉටුකරන චාරිත්‍ර, අපේ රට සෞභාග්‍යකරා තබා ඇති පියවරට මහත් ආශිර්වාදයක් බව ජනාධිපති මහින්ද රාජපක්ෂ මහතා පවසයි.එම අපේක්ෂාව පෙරදැරි කරගෙන රටේ සමෘද්ධියට මනා පිටුබලයක් වනු පිණිස සමඟියෙන්,සහෝදරත්වයෙන් කටයුතු කරන ලෙස ඉල්ලීමක් කරන ඒ මහතා සිංහල, දමිළ අලුත් අවුරුද්ද නිමිත්තෙන් සුබ පැතුම් පණිවුඩයක් නිකුත් කරමින් වැඩිදුරටත් මෙසේද කියාසිටී.උදාවූ සිංහල දෙමළ අලුත් අවුරුද්ද සැමට සාමය, සතුට, සෞභාග්‍යය සපිරි සුභ අලුත් අවුරුද්දක් වේවා. අලුත් අවුරුද්ද සොබා දහමත් මිනිසාත් අතර අති අපූර්ව සබැඳියාවක් පෙන්නුම් කරන මහා මංගල්‍යයි. මේ අවුරුදු උදාව අපගේ හදවත් වලට එක් කරන්නේ නැවුම් බවකි.එය දැඩි අධිෂ්ඨානයෙන් හා උද්යෝගයෙන් අපගේ ජීවිත දෙසත් සමාජය දෙසත් බැලීමට මඟ පාදයි. අලුත් අවුරුද්ද තව තවත් අර්ථ ගැන්වෙන්නේ සාමුහිකත්වය ඔද වැඩෙන තරමටය. එබැවින් සියලු දෙනා සමඟ හොඳහිත වර්ධනය කරගනිමින් සහජීවනය ළඟාකර ගැනීමට මේ අවුරුදු සමයේ එක්ව කටයුතු කළ යුතුය.අලුත් අවුරුදු නැකත් චාරිත්‍රානුකූලව ඉටු කිරීමෙන් පවුලත්, ගමත් අතර ඇති වන්නේ මහත් සබැඳියාවකි. අලුත් අවුරුදු සමයේ රජකාරි වෙනුවෙන් කැපවන සැමටත්, ත්‍රිවිධ හමුදාවේ පොලීසියේ හා සිවිල් ආරක්ෂක බලකායේ සැමටත් මාගේ කෘතඥතාව පුද කර සිටිමි. ඔබ සැමට සුභ අලුත් අවුරුද්දක් වේවා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=n1204127</link>
    <topic>පෙරටුගාමීන්ගේ අතුරුදන්වීමෙන්රටට කැළලක් කරන වෑයමක්</topic>
    <author>නුවන් කොඩිකාර</author>
    <content>පෙරටුඟාමී සමාජවාදී පක්ෂයේ සමාජිකයින් දෙදෙනා අතුරුදහන් වීමේ සිද්ධිය හුවා දක්වමින් ඇතැම් පිරිසක් ශ්‍රී ලංකාව අන්තර් ජාතික වශයෙන් අපකීර්තියට පත්කිරිමේ උත්සහයක යෙදි සිටින බව වැඩබලන ජනමාධ්‍ය හා තොරතුරු ඇමැති හා ආර්ථ්ක සංවර්ධන නියෝජ්‍ය ඇමැති ලක්ෂ්මන් යාපා අබේවර්ධන මහතා පැවසීය.එම දෙදෙනා අතුරුදහන් වීමේ සිදුවීම සම්බන්ධයෙන් රජයට එල්ලකරන චෝදනා තරයේ ප්‍රතික්ෂේප කරන බවත් එවැනි පදනමක් නොමැති චෝදනා එල්ල නොකරන ලෙසත් හෙතෙම ඉල්ලා සිටියේය.අතුරුදහන් වුවේ යැයි කියන කුමාර ගුණරත්නම් සහ දිමුතු ආටිගල මහත්ම මහත්මීන් නැවත පැමිණීමෙන් පසු කළ ප්‍රකාශ හා ඔවුනගේ කතාබහ, හැසිරීමෙන්ද රජය මීට කිසිඳු සම්බන්ධයක් නොමැති බව මනාව තහවුරු වු බව ඒ මහතා සඳහන් කළේය.රජය අපකීර්තියට හා අපහසුතාවයට පත්කිරිමේ මෙවැනි කුමන්ත්‍රණ, රඟපෑම් අද, ඊයේ නොව කාලයක සිට ක්‍රියාත්මක වෙමින් පවතින බව ඒ මහතා සඳහන් කළේය.මෙම සිදුවීම සම්බන්ධයෙන් සොයා බැලීමට ආරක්ෂක අංශ ආරම්භ කළ පරික්ෂණ අඛණ්ඩව සිදු කරන බව පැවැසු වැඩබලන ඇමැතිවරයා ඊට ඕස්ටේ‍්‍රලියා රජයේ සහය ලබාගන්නා බවද ප්‍රකාශ කළේය.රජයේ ප්‍රවෘත්ති දෙපාර්තුමේන්තුවේ ඊයේ (11) පැවැති මාධ්‍ය සාකච්ඡාවේදී ලක්ෂ්මන් යාපා අබේවර්ධන මහතා එසේ පැවසීය.මෙම සිදුවීමත් සමඟම කුමාර ගුණරත්නම් නමින් පෙනී සිටි පුද්ගලයාගේ සැබෑ තොරතුරු මෙරටට පමණක් නොව අන්තර්ජාතික වද හෙළි වු බවත්, මොහු මෙතෙක් කළ රඟපෑම් සියලුදෙනා අවබෝධ කර ගත් බවත් අබේවර්ධන මහතා කීවේය.රත්නායක මුදියන්සේලාගේ දයාලාල්, වන්නිආරච්චිලාගේ දස්කොන්, නොයෙල් මුදලිගේ, කුමාර් ගුණරත්නම් යන නම් වලින් පෙනී සිටිමින් ගමන් බලපත්‍ර භාවිතා කර ඇති බවට ඔප්පු වී ඇති බවද ඒ මහතා ප්‍රකාශ කළේය.නොයෙල් මුදලිගේ නම් වු පුද්ගලයා තමන්ගේ රටේ පුරවැසියකු බවත්, ඔහු එරටට යවන ලෙස ඕස්ට්‍රේලියා රජයෙන් කළ ඉල්ලීමකට අනුව මෙරටින් යැවු බවත් හෙතෙම සඳහන් කළේය.දෙරට අතර ඇති සම්බන්ධතා පලුදු නොවන අයුරින් කටයුතු කිරිමට රජයට වගකීමක් ඇති බවද පැවසු යාපා මහතා ඒ ගැන සලකා බලා එම පුද්ගලයා එරටට යැවු බව පැවසීය.වීසා ඉකුත් වී තිබියදීත් මෙරට රැදී සිටීම වෙනුවෙන් ඔහුට දඩයක් ගසා ඇති බවත්, එය ගෙවිමට කුමාර් ගුණරත්නම් මහතාට මුදල් නොතිබුණ හෙයින් එය ගෙවන ලෙස මහ කොමසාරිස් කාර්යාලයට දන්වා යැවු බවත් යාපා මහතා ප්‍රකාශ කළේය.රජය නොදන්නා යම් සංවිධානයක් විසින් මෙම පැහැර ගැනීම් සිදු කරනවාදැයි මාධ්‍යවේදියකු නැගු ප්‍රශ්නයකට පිළිතුරු දුන් ඇමැතිවරයා කියා සිටියේ ආයුධ ගෙන සටන් කළ දෙපිරිසක් මෙරට සිටී බවත්, ඔවුන්ගෙන් කැඩී ගිය ඇතැම් පිරිසක් රජය අපකීර්තියට පත්කිරිමේ අරමුණින් මෙවැනි දේ සිදු කරනවාදැයි සැකයක් පවතින බවත් කීවේය. දෙමටගොඩ දමා ගිය කුමාර් ගුණරත්නම් මහතා සිය පක්ෂයේ කිසිවකුට කතා නොකර අපරාධ කොට්ඨාශයට පැමිණිමත්, දිමුතු ආටිගල මෙනවිය පක්ෂ මුලස්ථානයට පැමිණිමත් චිත්‍රපටයක කොටසක් වැනි බවද නියෝජ්‍ය ඇමැතිවරයා පැවසීය.ජවිපේ නායක සෝමවංශ අමරසිංහ මහතා නොහදුනන කුමාර් ගුණරත්නම් මහතා පුබුදු ජාගොඩ මහතා හදුනන්නේ කෙසේදැයි ප්‍රශ්නයක් පැන නගින බවත්, මෙවැනි ප්‍රකාශ හා හැසිරීම් වලින් සියළුදෙනාගේ සැබෑ තත්ත්වයන් පෙන්නුම් වන බවත් වැඩබලන ඇමැතිවරයා සඳහන් කළේය.කුමාර් ගුණරත්නම් මහතා අතුරුදහන් වීම පිළිබඳ කතා කරන මාධ්‍ය හා සංවිධාන වීසා කල් ඉකුත්ව තිබියදීත් ඒ මහතා මෙරට රැදී සිටියේ කෙසේ දැයි ප්‍රශ්න නොගනීම පුදුම සහගත බවත් කීවේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=n1204128</link>
    <topic>සිංහල අලුත් අවුරුදු නැකත් චාරිත්‍ර</topic>
    <author/>
    <content>.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=n1204129</link>
    <topic>මත්තල ගුවන්තොට සමඟ ගනුදෙනුවට සමාගම් 6ක් සූදානම්</topic>
    <author>ලුණම සමහ - සනත් ගමගේ</author>
    <content>හම්බන්තොට මත්තල ඉදිකිරීම් නිමවන ජාත්‍යන්තර ගුවන් තොටුපලට ගුවන්යානා ගොඩ බැස්සවීම සඳහා ගුවන් සමාගම් 06 ක් මේ වනවිට එකඟතාවය පළකර තිබෙන බව ගුවන් සේවා ඇමැති පියංකර ජයරත්න මහතා පවසයි.මෙරට ඉදිකෙරන දෙවන අන්තර් ජාතික පරිසර හිතකාමී ගුවන්තොටුපළ ඉදිකිරීම් ප්‍රගතිය හා සෙසු සේවා සැපයීම සම්බන්ධව ප්‍රගති සමාලෝචනය කිරීමේ මාසික රැස්වීම පසුගිය 10 දා මත්තල ජාත්‍යන්තර ගුවන් තොටුපළ ශ්‍රවණාගරයේදී ඒ මහතා මේ බව සඳහන් කළේය.නාගරික සංවර්ධන අමාතයාංශය මඟින් මෙම කලාපය තුළ ගුවන්තොටුපළට සමඟාමීව දැනට තිබෙන කුඩා ග්‍රාමීය නගර තුනක් සුපිරි නගර බවට පත් කිරීමට සැළසුම්කර තිබේ. පහළ මත්තල හංදිය, පහළ අන්දර වැව හා පඩවිකෙම යන ගම්මාන වෙයි. මෙම කුඩා නගර සංවර්ධනය යටතේ මලික සේවා ස්ථාන මෙහි ආරම්භ කිරීමට සැළසුම්කර තිබේ. එමෙන්ම ගුවන් සේවා ගම්මානයක්ද පහළ අන්දරවැව ප්‍රදේශයේ බදි කිරීමට සැලසුම්කර තිබේ.ගුවන් තොටුපළ ඉදිකිරීම් කටයුතු සිදුකරන මලික අදියර සඳහා හෙක්ටාර 800 ක්ද දෙවන අදියර සඳහා හෙක්ටාර 1200 ක් වශයෙන් හෙක්ටාර 2000 ක් මේ සඳහා වෙන්කර ඇත. මෙම නගර සංවර්ධන කටයුතු හෙක්ටාර 2000 න් ඔබ්බට සිදුවන හෙයින් ඒ සම්බන්ධව පාරිසරික ඇඟයීම් වාර්තාවක් ලබාගත යුතු බවට මෙහිදී සාකච්ඡා කෙරිණි.පරිසර හිතකාමී ගුවන් තොටුපළක් හෙයින් පරිසරයට සිදුවන හානි සම්ප”ර්ණ”යන් අවම කිරීමට අදාළ සැළසුම් සකස් කෙරේ. ඇමැතිවරයා මෙහිදී අදහස් පළ කරමින් කියා සිටියේ දැනට ඉදිකිරීම් වලින් සියයට 68 ක ප්‍රගතියක් ඇති බවය. ගුවන් පථයේ සියලුම වැඩ ජූනි මාසයේ අවසන් කිරීමට කටයුතු කරනවා.නොවැම්බර් මාසය වනවිට සියලුම ඉදිකිරීම් නිමකර පරීක්ෂණ යානා ගොඩබස්සවා පළමු අදියර මේ වසරේ අගභාගයේ විවෘත කිරීමට හැකි වේ. විදුලිය ලබා ගැනීම සම්බන්ධව වැඩ කටයුතු හා ජලය ලබාදීම සඳහා අවශ්‍ය කටයුතු සිදුකර තිබෙන බව එම ආයතන ප්‍රධානීහු මෙහිදී ඇමැතිවරයාට දැන්වීය.ගුවන් තොටුපළ සඳහා ජාත්‍යන්තර ප්‍රමිති සහතිකය ලබා ගැනීම, රේගු කටයුතු, කේටරින් සේවය, පොදු ප්‍රවාහන සේවාව, තැපැල්, විදුලි සංදේශ සේවා ඇතුළු සියළුම සේවා සැපයීම සිදු කිරීමට අදාළ අංශ දැනටමත් මලික කටයුතු සදානම් කර තිබෙනවා.ගුවන් සේවා අමාත්‍යාංශයේ ලේකම් එස්. විතානගේ, සිවිල් ගුවන් සේවා අධිකාරියේ සභාපති ජනරාල් රොහාන් දළුවත්ත, ගුවන් සේවා සමාගමේ නියෝජ්‍ය සභාපති කමල් රත්වතතේ, ගුවන් තොටුපළ හා ගුවන් සේවා සමාගමේ ප්‍රසන්න වික්‍රමසරිය මහත්වරු ඇතුළු පිරිසක් මේ අවස්ථාවට එත්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=n12041210</link>
    <topic>ඇමැති මෛත්‍රිපාල සාර්ක් සමුළුවට යයි</topic>
    <author>සන්ධ්‍යා කරුණාරත්න</author>
    <content>දකුණු ආසියානු කලාපීය සාර්ක් සමුළුවට සහභාගි වීම සඳහා “සෟඛ්‍ය ඇමැති මෛත්‍රීපාල සිරිසේන මහතා මාලදිවයින බලා ඊ”ය් (11) පිටත් විය.සාර්ක් කලාපීය සෞඛ්‍ය ඇමැතිවරුන්ගේ සමුළුව අද (12) ආරම්භ වන අතර බෝ නොවන රෝග හා ජලභීතිකා රෝගය මර්දනය මර්දනය සඳහා වි”ශ්ෂ අවධානයක් මෙහිදී යොමුකෙරේ.බෝ නොවන රෝග හා ජලභීතිකා “රීගය ආසියානු කලාපීය රටවලින් තුරන් කිරීම සඳහා අඳාළ යෝජනාවලියක් සෞඛ්‍ය ඇමැතිවරයා විසින් මේ සමුළුවේදි ඉදිරිපත් කෙරේ. බෝ නොවන රෝග වන කක්කල් කැස්ස, පෝලයෝ, පිටගැස්ම වැනි රෝග ගණනාවක් මේ වන විටත් මෙරටින් තුරන් කර ඇති බවත් බෝ නොවන රෝග ගණනාවක් තුරන් කිරීමට ආසන්නව පවතින් බවත් සෞඛ්‍ය අමාත්‍යාංශය පවසයි.අපේ රටින් මේ රෝග තුරන් කර තිබෙන අතර රෝග තුරන් කිරීම සඳහා අනුගමනය කළ ක්‍රම හා අත්දැකීම් ආශ්‍රයෙන් මේ යෝජනාවලිය ඉදිරිපත් කිරීමට නියමිත ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=r1204121</link>
    <topic>දුම්බර රටා නිර්මාණයටඋපන් හපන්කම් ඇතිඋඩුදුම්බර ආබාධිත රණවිරුවා</topic>
    <author>මහරගම විශේෂ වේහැල්ලේ පියතිලක</author>
    <content>2011 වසරේ ජාතික ශිල්ප සභාව මෙහෙයවූ ජාතික හස්ත කර්මාන්ත තරගාවලිය හා මහා ප්‍රදර්ශනයේදී ‘දුම්බර රටා’ අංශයේ ප්‍රශස්ත සම්මානය හෙවත් රජත සම්මානය හිමිකරගත් ජාතික කලා ශිල්පියා ඉකුත්දා බත්තරමුල්ල ජනකලා කේන්ද්‍ර පරිශ්‍රයේ ඇති ජාතික ශිල්ප සභාවේ අත්කම් ගම්මානයේදී අපට හමු විය.හේ නමින් වයි.එස්.ඩී. සමන් යාපාගේ ය. 39 හැවිරිදි ඔහු උඩුදුම්බර තලගුනේ පදිංචි අයෙකි.හෙතෙම ශ්‍රී ලංකා යුද්ධ හමුදාවේ විශේෂ බළකායේ රණවිරුවෙකි. ඔහු සේවය කළේ උතුරේ. අලිමංකඩ ත්‍රස්ත විරෝධී සටනේදී බිම් බෝම්බයකට අසුවී දකුණු පාදය නැතිවිය. හෙතෙම නව මාවතකින් ජීවිත අභියෝගවලට මුහුණ දුන්නේ ය.ඔහු සිය කලා කුසලතාව ගැන මෙසේ අදහස් දැක්වීය. මගේ තාත්තා උඩරට දුම්බර රටා කලා ශිල්පියෙක්. පුංචි කාලෙ ඉදල මට ඒ හුරුවත් තිබුණා. අපේ පරම්පරාව රජ පවුලට රටා පැදුරු හා සළුපිලි සැපයූ පරම්පරාවක්. මගේ අත්තම්මා තමයි පරම්පරාවෙන් දුම්බර රටා වියල තියෙන්නේ. මටත් ඒ හුරුව ලැබිල තිබුණා.මං ඉගෙන ගත්තේ උඩුදුම්බර පාසලේ රට ජාතියට ඇති ආදරය හින්දා මා හමුදාවට එක්වුණා. 2000 වසරෙදි තමයි බිම් බෝම්බෙට අහුවුණේ.කකුල නැතුව අසරණ වුණාට පස්සේ මං හිතුවා පරම්පරාවෙන් ලැබිච්චි දුම්බර රටා කර්මාන්තය ජීවනෝපාය කරගන්න.ඉස්සර දුම්බර රටා පැදුරට පමණක් සීමාවෙලා තිබුණා. මං හිතුවා අලුත් දෙයක් කරන්න. ඉස්සර තිබුණු පැරැණිම රටා නොකර මං අලුත් දේවල් කරන්න පෙළඹුණා. අලුත් තාක්ෂණයත් උපයෝගි කරගෙන නව මගක් ගත්තා.මේ කාලෙම මම ජාතික ශිල්ප සභාවට බැදුණා. ශිල්ප සභාව මට අත්වැලක් වුණා. ශිල්ප සභාව පැවැත්වූ තරගවලට මා සහභාගි වුණා. ජයග්‍රහණ ලැබුවා.ලැබෙන ඉල්ලුමට නිෂ්පාදනය ප්‍රමාණවත් නෑ. මොකද පැදුරුවලට වැඩිය මා නව නිර්මාණ කළා. බිත්ති සැරසිලි , දොර, ජනේල සැරසිලි, පුටු කවර වලට හොඳ ඉල්ලුමක් තියෙනවා.මං ජීවිතේ පරදින්න කැමැති නැති කෙනෙක්. ජීවිතේ අභියෝග වෙස් වලාගත් ආශිර්වාද ලෙසයි මා සලකන්නේ. පරම්පරාවෙන් හිමි වූ මේ දුම්බර රටා කලාව නව පරපුරටත් උගන්වා සංතෝෂයෙන් ජීවත් වීමයි මගේ බලාපොරොත්තුව.මේ කලා ශිල්පියාගේ ආත්ම විශ්වාසය කාටත් ආදර්ශයක්..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=r1204122</link>
    <topic>බෝතලාපිටිය දුම්රිය හරස් මාර්ගයඅනාරක්ෂිතයි</topic>
    <author>ගඟඉහළ සමූහ ජගත් ජනපි‍්‍රය</author>
    <content>මහනුවර නාවලපිටිය දුම්රිය මාර්ගයේ ගම්පොල බෝතලාපිටිය දුම්රිය හරස් මාර්ගයට ගේට්ටුවක් නොමැති කමින් බෝතලාපිටිය හංදියේ සිට ජනසෙතගමට යන ගම්වාසින්ගේත්, පාසල් දරුවන්ගේත් ජීවිත අනතුරේ ය.මේ දුම්රිය හරස් මග අසල බෝතලාපිටිය විහාරස්ථානය දහම් පාසල, ළදරු පාසලක් පිහිටා ඇත. තම දෛනික රාජකාරි නවතා දරුවන් රැගෙන යෑමට ඒමට සිදුව ඇති බව මවුපියෝ පවසති. අනතුරක් වීමට පෙර ගේට්ටුවක් ලබාදෙන ලෙස ජනසෙතගම ගම්වාසිහු ඉල්ලා සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=r1204123</link>
    <topic>අප්‍රේල් 1 වනදාභූතසෙල්ලමෙන්මිතුරාගේඇස්රතුවෙලා</topic>
    <author>බර්ටි ලයනල් උඩුගම්පොළ</author>
    <content>විමල් රැකියාවට ගොස් දිනපතාම රාත්‍රී නවය වන විට හෝ නවය පසුවන විට නිවසට ඒමට පුරුදුව සිටියේ ය. මේ සිද්ධිය සිදුවූ දිනයේ ඔහු සේවයට ගොස් ගම්පහට එනවිට රාත්‍රී එකොළහත් පසුවී තිබුණි. රාත්‍රී 10.30 අවසානයේ බස් රථයද තිබුණේ නැත. එබැවින් ඔහු පා ගමනින් කිලෝමීටර් හයක් පමණ දුරක් නිවෙස බලා යෑමට පිටත්විය.රෑ කඩයකින් වඩේ දෙකක් මිලදී ගෙන කෝපි කෝප්පයක් බී විමල් ගමන ඇරැඹීය.හිස තෙමෙන නොතෙමෙන තරමට සිරිපොද වැස්සක්ද ඇද හැලුණි. විමල්ගේ ඉදිරියට එන පිරිසකි. ඔවුන්ගේ මුහුණු හරිහැටි නොපෙනුණත් කටහඬින් ඔවුන් සුමිත්, පාල, අමරෙ, බාලෙ, කීර්ති, බව හඳුනා ගත්තේ ය. විමල් අසලටම ආ ඔවුන් “මොකද විමල් අද රෑ වෙලා... ඕ. ටී. කළාදැයි ඇසීය.අනේ නෑ මම ටිකක් පරක්කු වුණා එනකොට කෝච්චිය ගිහින්. ගම්පහට එනකොට ලාස්ට් බස් එකත් ගිහින්. ඔයාලා මේ රෑ දෙගොඩ හරියේ.. කොහේද ගියේ යැයි ඇසීය.අපි ගියා මළගෙදරක..”මළ ගෙදරක... කව්ද...”ඔයාගෙ හොඳ හිතවතෙක් අද අපිව දාල ගියා.කියපන් බං.. කියපං බං .. කව්ද ඒ “විමල් ඇසීය”“හෙට කියන්නම්කො... දැන් යමුකො..කියපල්ලකො යකෝ විකාර නොදොඩා...විමල් තිස්ස මළා..මොනවා තිස්ස.. මැරුණ. පලයං මචං බොරු නොකියා” සත්තයි... විමල් අයියෙ.. ආයෙ බොරු මොකටද” විමල් ගෙ පය මාරු නොවීය. හිටිතැනම ගල්විය. තැතිගත් විමල් කිසිත් නොදොඩා ඉදිරියට ගමන් කළේ ය. විමල් සමඟ පැමිණි හිතවතුන් ද කිසිත් නොදොඩා කොස්වත්ත හන්දිය දක්වාම පැමිණියේය.ඉදිරියෙන් සුසාන භූමියකි.ඒ බව දත් මිතුරෝඑයි මචං විමල් මෙතනින් හැරෙන්න එපායැ කව්රුහරි විමල් එක්ක ගියොත් හොඳයි. අර සොහොන පහුවෙනකල්වත් දැන් රෑ වෙලානෙ කීය.“නෑ... නෑ මට යන්න පුලුවන්...නෑ.. නෑ.. උඹල පලයල්ල. මම විමල් එක්කගිහින් දාල එහෙන්ම යන්නම් යැයි තවකෙකු කීයයමු, පිරිසගෙන් එක් හිතවතෙක් විමල් සමඟ එක් විය.ඒ යන අතරතුරදී විමල්.. විමල්.. මම තිස්ස.. මැරුනෙ නෑ යැයි තිස්ස කීය. මොනවා... විමල්ට සිහිසන් නැතිවිය.තිස්ස විමල්ව වත්තම් කර ගත්තේය. වහාම කීර්තිට සුමිත්ට දුරකථන ඇමතුම් ලබා ගත්තේය.ඔවුන්ද මේ විහිළුව එතරම් ගණන් ගත්තේ නැතිබව කියමින් වහා දිව ආවේය. පිරිස විමල් ඔසවා ගත්තේ විමල්ගේ ගෙදරට ගෙන යෑමටය. ඊට පෙර සිරිසේන අයියා ලවා ශාන්තියක් කර පියවි සිහිය ලබාගැනීමට තීරණය කරගත් පිරිස ඒ සඳහා වෙහෙසුණි.අලුයම දෙක හමාර වන විට විමල්ට පියවි සිහිය ලැබුණි. විමල්... විමල් බය වෙන්න එපා අද අප්‍රේල් පළවෙනිදානෙ. මතක් වුනේ නැද්ද මම විහිළුවක්නෙ කළේ. අපි කතාවෙලා නොවෙයි මේක කළේ ඒකනෙ අනික් අයටවත් කියන්න බැරි වුණේ. යැයි කීයඑය ඇසීමෙන් විමල්ගේ හිත සන්සුන් විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=r1204124</link>
    <topic>ගම්පහ රෝහල අසල පදික වේදිකාව තැනින් තැන කැඩිලා</topic>
    <author>නිට්ටඹුව සමූහ ජෙනට් ජයසිංහ</author>
    <content>ගම්පහ දිසා මහ රෝහල අසල ගම්පහ කොළඹ මහා මාර්ගය දෙපස පදික වේදිකා අබලන් වී කොන්ක්‍රීට් ලෑලි බිඳී ගැඹුරු ආවාට සෑදි තිබේ. මේ නිසා මගී ජනතාව විවිධ අපහසුතා සහ අනතුරුවලට මුහුණ දෙති. වැසි කාලවලදී මේ තත්ත්වය වඩාත් උග්‍ර වේ.මේ රෝහලට දිනකට දහස් ගණනාවක් ජනතාව පැමිණෙති. අවට දුර බැහැර ප්‍රදේශවලින් පැමිණෙන ජනතාව පාර දෙපස නිතරම ගැවසෙති. ඔවුන් අතර වයෝවෘද්ධ අය ගැබිනි මවුවරුද වෙති. ඔවුහු මේ අබලන් පදිකවේදිකා පරිහරණය කරමින් බස්වලට නගිති. බසිති. බස් රථ රියැදුරන්ටද මේ ගැන තැකීමක් නැත.එබැවින් මේවා පිළිසකර කර දෙන ලෙස ජනතාව බලධාරීන්ගෙන් ඉල්ලා සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=r1204125</link>
    <topic>බීරළු සහ රේන්ද කලාවටදස්කම් දක්වන දිරිය කත</topic>
    <author>අම්පිටිය සමූහ සිසිර ජයනාත් පීරිස්</author>
    <content>දකුණු පළාතට පමණක් ආවේණික වූ බීරළු කර්මාන්තය සහ රේන්ද ගෙතීමේ කලාව කන්ද උඩරටට බෙදා දෙන දිරිය කාන්තාවක් මහනුවරදී හමු විය.ඇය එම්. බී. ඥානවතී සොයිසාය. 67 හැවිරිදිය. මේ මාතාව දකුණේ ඉපිද එහිම අධ්‍යාපනය හදාරා ප්‍රථම රැකියාව වශයෙන් ඖෂධවේදිනියක් ලෙස කටයුතුª කර ඇත. ලංකාවේ විවිධ පළාත්වල සේවය කොට රැකියාව හේතුවෙන් මහනුවර මහ රෝහලට පැමිණ ඇත.රැකියාව කරගෙන යන අතරවාරයේ තමන් ඉගෙනගත් පාරම්පරික බීරළු ගෙතීමේ ශිල්පය විනෝදයට මෙන් රෝහලේ වෛද්‍යවරියන් හෙදියන් උපස්ථායිකාවන්ටද කියා දුන්නාය.ඇය ජාතික ශිල්ප සභාවේ ලියාපදිංචි ශිල්පිනියකි. එම සභාව යටතේ බීරළු ශිල්පය ඇතුළු දේශීය හස්ත කර්මාන්ත ප්‍රදර්ශන විදෙස් රටවල පැවැති අවස්ථා වලදී ඇයගෙන් පුහුණුව ලැබූ කිහිප දෙනකුම ඒවාට ඉදිරිපත් වී ජයග්‍රහණ ලැබ තිබේ.චීනයේ පැවැත්වූ එවැනි තරගයකදී ශ්‍රී ලංකාවට ප්‍රථම ස්ථානය ලබා ගැනීමටද ඇයගේ දායකත්වය ලැබී තිබේ.මධ්‍යම පළාත් ආණ්ඩුකාර ටිකිරි කොබ්බෑකඩුව මහතා මේ මාතාවගේ දක්ෂතා තේරුම් ගෙන මේ ශිල්පය කන්ද උඩරට කාන්තාවන්ට ඉගැන්වීමට අවශ්‍ය පහසුකම් සලසා දී ඇත.රේන්ද ගෙතීමේ කලාවෙන් මසකට රු. 50000 ක පමණ අමතර ආදායම් ලබන අයද වේ.මේ ශිල්පය ප්‍රගුණ කිරීමට කැමැත්තක් දක්වන කාන්තාවන් සඳහා මධ්‍යම පළාත් සභාව හස්ත කර්මාන්ත අංශය යටතේ පුහුණු ආයතනයක් ඉදි කිරීමටද මුලපුරා තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=s1204121</link>
    <topic>බක්මහ උලෙළ පාපැදි හා ධාවන තරගවලදීමාර්ග නීති කඩන්නන්ට එරෙහිව දැඩි පියවර</topic>
    <author>පි‍්‍රන්ස් ගුණසේකර</author>
    <content>බක්මහ උදාව නිමිත්තෙන් සංවිධානය කෙරෙන අවුරුදු සැණකෙළිවලට සමගාමීව පැවැත්වෙන පාපැදි හා මාර්ග ධාවන තරගවලදී නීති කඩකරන්නන්ට එරෙහිව දැඩි පියටර ගැනීමට පොලිසිය සූදානමින් සිටී.අවුරුදු සැණකෙළි, පාපැදි තරග හා මාර්ග ධාවන තරග පැවැත්වීමේදී අදාල ප්‍රදේශයේ පොලිස් ස්ථානයේ අවසරය නිසි පරිදි ලබාගෙන විධිමත්ව එම උත්සව සංවිධානය කිරීම අත්‍යාවශ්‍ය බවද අවධාරණය කෙරේ.පාපැදි තරග හා මාර්ග ධාවන තරග මාර්ග නීතිවලට අනුකූලව පැවැත්වීමෙන් සාමාන්‍ය ජනතාවට හා දේපල වලට සිදුවන හානි හා පීඩා අවම කරගත හැකි හෙයින් පොලීසිය මේ පිළිබද විශේෂ සැළකිල්ලෙන් පසුවන බව කොළඹ නාගරික පොලීසියේ අධ්‍යක්ෂ පොලිස් අධිකාරී චූලා ද සිල්වා මහතා “දිනමිණ” ට පැවැසීය.පාපැදි හා මාර්ග ධාවන තරගවලට ඉදිරිපත්වන තරගකරුවන්ට සහාය දක්වන පිරිස් හිස් වැසුම් නොමැතිව යතුරු පැදි වලින් යෑමේදී හා වාහනවල එල්ලී නීති කඩකරමින් ගමන් ගැනීමේදී අනතුරු බහුලව සිදුවන බව ඒ මහතා පෙන්වා දෙයි.තවද තරගකරුවන් හා ඔවුන්ගේ ආධාර කරුවන්ගේ එකම ඉලක්කය වන්නේ ජයග්‍රයණයම පමණක් වන අවස්ථාවලදී මාර්ගයේ වැරැදි පැත්තෙන් ධාවනයේ යෙදීම අනතුරු සිදුවීමට බලපාන ප්‍රධාන හේතුවකි. එවැනි අවස්ථාවලදී සාමාන්‍ය ජනතාවට විශාල පීඩාවක් සිදුවන අතර එය බරපතල නීති උල්ලංඝනය කිරීමක්ද වේ.එවැනි නීති විරෝධී ක්‍රියාවල නිරතවන්නන්ට එරෙහිව නීති මඟින් කටයුතු කිරීමට පොලිස් නිලධාරීන්ට සිදුවන බවද සිල්වා මහතා පැවැසීය. පාපැදි හා මාර්ග ධාවන තරඟ පැවැත්වෙද්දී මෙයට පෙර වසරවලදී වැරැදි කරුවන් නීතිය හමුවට පමුණුවා දඩුවම් ලබාදී ඇතැයිද ඒ මහතා සිහිපත් කළේය.මෙවැනි විශේෂ ක්‍රීඩා උත්සව අවස්ථාවලදී බීමතින් වාහනවල ගමන් ගන්නා පුද්ගලයන්ට එරෙහිව දැඩි පියවර ගැනීමටද පොලීසිය සූදානමින් සිටී. ක්‍රීඩා තරග සංවිධානය කරන පිරිස් තරග ආරම්භයට පෙර තරගකරුවන් හා ආධාරකරුවන් දැනුවත් කිරීම අනතුරු අවම කර ගැනීමට වඩාත් යෝග්‍ය පියවරක් වේ.පාපැදි හා මාර්ග ධාවන තරග සංවිධායකයන් තරග නිමාවනතුරු වගකීමට බැඳී ඇති හෙයින් මේ පිළිබඳ දැඩි අවධානය යොමු ළයුතු බව පෙන්වා දෙයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=s1204122</link>
    <topic>අම්පිටියට පාපන්දු ජයක්</topic>
    <author>උපනන්ද ජයසුන්දරමහනුවර ක්‍රීඩා විශේෂ</author>
    <content>මහනුවර දෙයියන්නේවෙල එඩ්මන් සිල්වා ක්‍රීඩාංගණයේදී පැවැති සුනිල් සමරසිංහ අනුස්මරණ කුසලාන සත් සාමාජික පාපන්දු තරග ජය අම්පිටිය සිසු ක්‍රීඩා සමාජ පිල විසින් දිනාගන්නා ලදී. එහි අනුසූරතාවය මහනුවර ගෝල්ඩන් ස්ටාර්ස් විසින් දිනා ගන්නා ලදී.කණ්ඩායම් 22ක් සහභාගි වූ මේ තරගාවලියේ අවසන් තරගය සිසු ක්‍රීඩා සමාජපිල සහ ගෝල්ඩන් ස්ටාර්ස් පිල ගෝල් 1 බැගින් ලබා සම තත්ත්වයේ පසු වුවද පසුව පිරිනැමුණ දඬුවම් පහර මගින් ගෝල් 5 – 4 ක ජයක් සිසු පිලට හිමිවිය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=s1204123</link>
    <topic>බීච් වොලිබෝල් ඇඳුම ගැන මතවාදයක්</topic>
    <author/>
    <content>ඇතැම් රටවල කැමැත්ත පරිදි ජාත්‍යන්තර වොලිබෝල් සම්මේලනය විසින් අනුමත කරනු ලැබූ කාන්තා වෙරළ වොලිබෝල් ක්‍රීඩාවේ නව ඇඳුම් කට්ටලයට තම කැමැත්තක් නැති බවත්, සුපුරුදු බිකිනිය ඊට වඩාත් පහසුදායක වන බවත් ප්‍රවීණ කාන්තා වෙරළ වොලිබෝල් ක්‍රීඩිකාවෝ පවසති.’බිකිනිය වඩාත් පහසුයි. එය ක්‍රීඩාවට කිසිසේත්ම බාධාවක් නොවේ. මම එමගින් ලිංගික ආකර්ෂණයක් බලාපොරොත්තු වන්නේ නෑ. මම ක්‍රීඩිකාවක් විතරයි.’ ඇතැන්ස් හා බීජිං ඔලිම්පික් තරගවලදී මිස්ට් මේ සමග කාන්තා වෙරළ වොලිබෝල් ක්‍රීඩාවෙන් රන් පදක්කම් දිනූ කෙරී වෝල්ෂ් ප්‍රකාශ කළාය. 1996 වසරේ දී ඇට්ලැන්ටා ඔලිම්පික් ක්‍රීඩා උලෙළේ දී පළමුවරට නිල වශයෙන් කාන්තා වෙරළ වොලිබෝල් ක්‍රීඩාව ලොවට හඳුන්වා දීමෙන් පසුව බිකිනිය එහි නිල ඇඳුම වශයෙන් ප්‍රචලිත විය.එමෙන්ම වැලි ආශ්‍රිත ක්‍රීඩාවේ දී එය සාමාන්‍ය ඇඳුමක් විය. නිදහසේ ක්‍රීඩාවේ නිරතවීමට බිකිනිය වඩාත් යෝග්‍ය ඇඳුම බවත්, එමගින් සිය සිරුරේ වැලි රැඳීම අවම වන බවත් ලෝක ප්‍රකට වෙරළ වොලිබෝල් ක්‍රීඩිකාවන්ගේ අදහසය. අමෙරිකානු කාන්තා වෙරළ වොලිබෝල් ක්‍රීඩා තරුව වන වෝල්ෂ් මේ වසරේ ලන්ඩනයේ පැවැත්වෙන ඔලිම්පික් උලෙළේ දී සිය සහායක ක්‍රීඩිකාව වන මිස්ට් මේ සමග එක්ව තවත් රන් පදක්කමක් දිනා ගැනීමේ බලාපොරොත්තුවෙන් පසුවන්නීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=s1204124</link>
    <topic>කල්කටා පිලට ලකුණු 42ක ජයක්</topic>
    <author/>
    <content>ලක්ෂ්මිපති බාලාජිගේ විශිෂ්ට පන්දු යැවීම හේතුවෙන් රෝයල් චැලේන්ජර්ස් බැංග්ලෝර් පිලට එරෙහිව ලකුණු 42ක ජයක් අත්කර ගැනීමට කල්කටා පිල සමත්විය.පළමුව පන්දුවට පහරදුන් කල්කටා පිල රැස් කළ ලකුණු 165 හඹාගිය බැංග්ලෝර් පිලට ඕවර 20 අවසානයේ රැස්කරගත හැකිවූයේ කඩුලු 9කට ලකුණු 123ක් පමණි.බාලාජි කඩුලු 4ක් දවාලමින් තරගයේ වීරයා සම්මානය දිනාගත්තේය.කල්කටා පිල - 165/8 (ඕවර 20) ගෞතම් ගාම්භීර් 64, මන්වින්දර් බිස්ලා 46, ජැක් කලිස් 22 (විනේ කුමාර් 18/2, සහීර් ඛාන් 31/2, මුත්තයියා මුරලිදරන් 31/2,බැංග්ලෝර් පිල – 123/9 (ඕවර 20) විජේකුමාර් 25, ඩැනියෙල් වෙටෝරි 20 (ලක්ෂම්පත් බාලාජී 18/4, ජැක් කලිස් 7 /2ශක්බි අල් හසන් 21/2).</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=s1204125</link>
    <topic>පීටර්සන් දිල්ලි පිලට ජය ගෙනේ</topic>
    <author/>
    <content>වේගවත් පිතිප්‍රහාරයක් දියත් කළ කෙවින් පීටර්සන්, මහේල ජයවර්ධන සමඟ එක්වී 3 වෙනි කඩුල්ල වෙනුවෙන් නොබිඳුණු ලකුණු 61ක සම්බන්ධතාවයක් ගොඩ නගමින් අයි.පී.එල්. තරගාවලියේ චෙන්නායි සුපර් කිංග්ස් පිලට එරෙහිව කඩුලු 8ක පහසු ජයක් කරා දිල්ලි ඩෙයාර් ඩෙවිල්ස් පිල රැගෙන ගියේය.පළමුව පන්දුවට පහර දුන් චෙන්නායි පිල ඕවර 20 අවසානයේ කඩුලු 8කට ලකුණු 110ක් ලබාගත්තේය. ජයග්‍රාහී ඉලක්කය පසු කිරීමට දිල්ලි කණ්ඩායමට වැය වූයේ ඕවර් 13.2ක් පමණි.පීටර්සන් පන්දු 26කදී හතරේ පහර 3ක් සහ හයේ පහර 2 ක් සමඟ නොදැවී ලකුණු 43ක් රැස් කළ අතර ජයවර්ධන නොදැවී ලකුණු 20 ක් ලබාගත්තේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=s1204126</link>
    <topic>සිංගර් ලීග් අන්තර් පාසල් රගර් තරගාවලිය 18දා ඇරැඹේ</topic>
    <author>ෆවුස් මොහොමඩ්</author>
    <content>පාසල් රගර් පිටියේ විශිෂ්ටතම ක්‍රීඩකයන් උරෙනුර ගැටෙන මහා රගර් තරගාවලිය ලෙස සැලකෙන අන්තර් පාසල් සිංගර් ලීග් රගර් තරගාවලිය මේ මස 18 වැනිදා ආරම්භ වේ.ශ්‍රී ලංකා පාසල් රගර් සංගමය විසින් සංවිධානය කරනු ලබන මේ තරගාවලිය ලබන ජූනි මස 25 වැනිදා දක්වා පැවැත්වෙන අතර නොකඩවා 8 වැනි වරටත් සිංගර් සමාගමේ අනුග්‍රහය ලැබී ඇත.ජාතික මට්ටමේ ක්‍රීඩකයන් බිහිකිරීමේ තෝතැන්න ලෙස හඳුන්වන මේ තරගාවලියට මෙවර කණ්ඩායම් 90ක් කොටස් 3ක් යටතේ පිටියට බසිති.මේ අතරින් පළමු කොටස සඳහා පාසල් 30ක් එක් කාණ්ඩයකට පාසල් 10 බැගින් කාණ්ඩ 3ක් යටතේ ද, දෙවැනි කොටසට පාසල් 24ක් එක් කාණ්ඩයකට පාසල් 8 බැගින් කාණ්ඩ 3ක් යටතේ ද ක්‍රීඩා කරන අතර පාසල් 36ක් කාණ්ඩ 6ක් යටතේ කණ්ඩායම් 6ක් බැගින් තුන්වැනි කොටසින් ක්‍රීඩා කරනු ඇත.ඊට අමතරව උතුරු නැගෙනහිර ඇතුළු ගම්බද පලාත්වලින් රගර් ක්ෂේත්‍රයට පිවිසි නවක පාසල් කණ්ඩායම් 10කට අත්දැකීම් ලබාදීමේ අරමුණින් තරග කීපයක් ද සංවිධානය කර ඇත.පාසල් රගර් ක්‍රීඩාව මේ වනවිට නාගරික මට්ටමෙන් ඔබ්බට ගොස් ගම්බද පලාත්වල පාසල්වලත් ජනප්‍රියවී ඇති බැවින් ඒ පාසල් කණ්ඩායම්වල අඩුපහසුකම්වලින් යුත් ක්‍රීඩකයන්ට අනුග්‍රහය දැක්වීමට පසුගිය වසරේ මෙන්ම මේ වසරේදීත් සිංගර් සමාගම ඉදිිරිපත් වී සිටියි. ඒ අනුව පළමු කොටසෙන් තරග වදින පාසල්වලටත් දෙවැනි කොටසෙන් හා තුන්වැනි කොටසෙන් තරග වදින පාසල්වලටත් මේ අනුග්‍රහකත්වය නොඅඩුව ලැබෙනු ඇත.ජාතික මට්ටමේ මෙන්ම පාසල් මට්ටමේ ක්‍රීඩාවටත් තහනම් උත්තේජන භාවිතයේ ගැටලු පැන නැගි ඇති බැවින් මෙවර තරගාවලිය අතරතුර දී අහඹුලෙස තෝරාගන්නා ලබන කණ්ඩායම් කීපයක් තහනම් උත්තේජන පරික්ෂණයට භාජනය කිිරීමට ද නියමිතය.මීට අමතරව බාලිකාවන් සඳහා අවුරුදු 20න් පහළ රගර් තරගාවලියක් පැවැත්වීමටත් කටයුතු යොදා ඇත.සිංගර් ලීග් තරගාවලියෙන් පසු ජූලි මස මුල් භාගයේ දී අන්තර් පාසල් අවුරුදු 16න් පහළ 15 සාමාජික රගර් තරගාවලියක් පැවැත්වීමට නියමිතය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=s1204127</link>
    <topic>ඌව පරණගම ප්‍රාදේශීය සභාවට ක්‍රිකට් ජයක්</topic>
    <author>වැලිමඩ විශේෂ එස්. එම්. ෆාරුක්</author>
    <content>ඌව පරණගම ප්‍රාදේශීය සභාවට වසරක් පිරීම නිමිත්තෙන් ඌව පරණගම ප්‍රාදේශීය සභාව විසින් සංවිධානය කරන ලද පුන්‍යා විජේකෝන් අභියෝගතා කුසලානය සඳහා වූ සැහැල්ලු පන්දු සීමිත ඕවර් තුන්කොන් ක්‍රිකට් තරගාවලියේ ශූරතාව ඌව පරණගම ප්‍රාදේශීය සභා කණ්ඩායම විසින් දිනා ගනු ලැබීය. අනුශූරතාවය හිමිවූයේ ප්‍රාදේශීය ලේකම් කාර්යාලයටය. ඌව පරණගම ප්‍රාදේශීය සභාව ප්‍රාදේශීය ලේකම් කාර්යාලය හා පොලිසිය අතර පැවති මෙම තරගාවලිය පසුගියදා අඹගස්දෝව එස්. බී. දෙළුම්ගහවත්ත ක්‍රීඩා පිටියේදී පැවැත්විනි.ඌවපරණගම ප්‍රාදේශීය සභා මන්ත්‍රී සමින්ද සුදර්ශන ප්‍රාදේශීය සභා කණ්ඩායමට නායකත්වය ලබා දුන් අතර පොලිස් ස්ථානාධිපති පො. ප. වසන්ත දිසානායක ඌව පරණගම පොලිස් කණ්ඩායමට නායකත්වය දුන්නේය. ඌව පරණගම ප්‍රාදේශීය ලේකම් කාර්යාලයීය කණ්ඩායමට නායකත්වය දෙන ලද්දේ අසේල කරුණාරත්න විසිනි.අවසන් තරගයේ වීරයා සම්මානය ප්‍රාදේශීය සභා කණ්ඩායම නියෝජනය කල තිළිණ මදුශංක දිනා ගත් අතර ප්‍රාදේශීය සභා කණ්ඩායම නියෝජනය කළ ගාමිණි ප්‍රියදර්ශන සමස්ත තරගාවලියේ වීරයා සම්මානය දිනා ගත්තේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=s1204128</link>
    <topic>කළුතර සෞඛ්‍ය සේවා අධ්‍යක්‍ෂ පිලට ක්‍රිකට් ජයක්</topic>
    <author>කලුතර මධ්‍යම සමූහ</author>
    <content>කළුතර දිස්ත්‍රික් සෞඛ්‍ය සේවා අධ්‍යක්‍ෂ කාර්යාලයේ ක්‍රීඩා අංශය සංවිධානය කළ දිස්ත්‍රික් සෞඛ්‍ය ආයතන අතර සැහැල්ලු පන්දු ක්‍රිකට් තරගාවලියේ සූරතාව කළුතර සෞඛ්‍ය සේවා අධ්‍යක්‍ෂ කාර්යාලයටද අනුසූරතාව දොඩම්ගොඩ සෞඛ්‍ය වෛද්‍ය නිලධාරී කාර්යාල කණ්ඩායමටද හිමි විය. තරගාවලියේ වීරයා ලෙස දොඩම්ගොඩ සෞඛ්‍ය වෛද්‍ය නිලධාරි කාර්යාලයීය කණ්ඩායමේ ජේ. බුද්ධික ද අවසන් මහා තරගයේ හොඳම පිතිකරු ලෙස කළුතර දිස්ත්‍රික් සෞඛ්‍ය සේවා අධ්‍යක්‍ෂ කාර්යාලයීය කණ්ඩායමේ හසින්ත සුමනසේකර ද හොඳම පන්දු යවන්නා ලෙස කළුතර දිස්ත්‍රික් සෞඛ්‍ය සේවා අධ්‍යක්‍ෂ කාර්යාලයීය කණ්ඩායමේ විජිත් මණතුංග ද හොඳම පන්දු රකින්නා ලෙස කළුතර දිස්ත්‍රික් සෞඛ්‍ය සේවා අධ්‍යක්‍ෂ කාර්යාලයීය පිිලේ එස්. හේමචන්ද්‍ර විශේෂ තිළිණ හිමි කර ගන්නා ලදී..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=s1204129</link>
    <topic>කාන්තා ක්‍රිකට් නායිකාවඅම්පිටියේ ආදි ශිෂ්‍යාවක්</topic>
    <author>මහනුවර ක්‍රීඩා විශේෂ</author>
    <content>මේ මස 21 වැනිදා බටහිර කොදෙව් සංචාරය සඳහා සහභාගිවන කාන්තා ක්‍රිකට් කණ්ඩායම මෙහෙයවනු ලබන්නේ කඩුලු රකින්නිය වශයෙන් ක්‍රීඩා කරන මහනුවර අමිපිටිය බෙරවට්ස් විදුහලේ ආදි ශිෂ්‍යා දිලානි මහෝදරයි.දිලානි මුලින්ම තම විදුහලේ කාන්තා පිල නියෝජනය කර පසුව මහනුවර කාන්තා ක්‍රිකට් පිලට ක්‍රීඩා කළාය.පසුව ස්ලිම් ලයින් ආයතනයට ඇතුල්වී එම ආයතනය හරහා ශ්‍රී ලංකා කාන්තා ක්‍රිකට් පිලට තේරුණේ 2006 ශ්‍රී ලංකාවේ පැවැති ආසියානු කාන්තා ක්‍රිකට් තරගාවලියටය.එතෙක් මෙතෙක් ඇය ශ්‍රී ලංකා කාන්තා ක්‍රිකට් කණ්ඩායමේ නිත්‍ය සාමාජිකාවක් වශයෙන් කටයුතු කරයි.ඇය 2009 එංගලන්ත සංචාරයට සහ 2010 බටහිර ඉන්දීය කොදෙව් සංචාරය සඳහා ද එක්විණි. පසුගිය වර්ෂයේ බංග්ලා දේශයේ පැවැති ලෝක ක්‍රිකට් තරගාවලියේ තේරීම් තරගමාලාව සඳහා ශ්‍රී ලංකා කාන්තා ක්‍රිකට් පිල මෙහෙය වූයේ ද දිලානි මනෝදරය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=s12041210</link>
    <topic>පාසල් රගර් තරග කාලයඅඩු කිරීම ගැන මතබේදයක්</topic>
    <author>ෆවුස් මොහොමඩ්</author>
    <content>මෙරට පාසල් රගර් ක්‍රීඩකයන් අතිවිශාල සංඛ්‍යාවක් ක්‍රීඩාව හේතුවෙන් විවිධ ආබාධවලට ලක්වී ක්‍රීඩාවෙන් ඉවත්වී සිටින බවත් මේ නිසාම ජාතික මට්ටමේ ක්‍රීඩකයක් බිහිවීම අවම වී ඇති බැවින් පාසල් රගර් තරගවල කාලය මිනිත්තු 70 දක්වා අඩු කිරීමට රගර් සංගමයෙන් ඉල්ලීමක් කර ඇතැයි ශ්‍රී ලංකා පාසල් රගර් සංගමයේ සභාපති රංජිත් චන්ද්‍රසේකර මහතා පැවැසීය.මෙරට පාසල් දරුවන්ගේ අනාගත අභිවෘද්ධිය පදනම් වී ඇත්තේ ඔවුන්ගේ අධ්‍යාපනය මත බැවින් ඊට ප්‍රමුඛත්වය දෙමින් ක්‍රීඩාව සඳහා ඔවුන් දිරිගැන්වීම තම සංගමයේ අරමුණ බවද ඒ මහතා සඳහන් කළේය.සිංගර් පාසල් රගර් ලීග් තරගාවලිය සම්බන්ධව පෙරේදා (10) ගලධාරි හෝටලයේ පැවැති මාධ්‍ය හමුවේදී චන්ද්‍රසේකර මහතා මේ කරුණු අනාවරණය කළේය.පසුගිය වසරේ පාසල් රගර් ක්‍රීඩාවේ නිරතව සිටි ක්‍රීඩකයන්ගෙන් විශ්වවිද්‍යාලීය අධ්‍යාපනය සඳහා සුදුසුකම් ලබා ඇත්තේ ක්‍රීඩකයක් දෙදෙනෙකු පමණක් බව ද ඒ මහතා පැවැසීය.දැන් දරුවන්ට අවබෝධ වී තිබෙනවා නිසි අධ්‍යාපනයක් නැතිව ඉදිරියට යන්න බැරි බව. මේ විදිහට ගියොත් තව අවුරුදු 10 ක් යද්දී ක්‍රීඩාව සම්පූර්ණයෙන්ම පාසල්වලින් තුරන් වේවි. මේ නිසා දරුවන්ට අධ්‍යාපනය හොඳින් හදාරන ගමන්ම ක්‍රීඩාවේ නිරත වීමට අවස්ථාව ලබාදිය යුතුයි. මේ සඳහා ඔවුන්ට ක්‍රීඩාව නිසා ඇතිවන ආබාධ අවම කළ යුතුයි” ඔහු පැවැසීය.නමුත් මේ මතය බැහැර කරන ශ්‍රී ලංකා රගර් සංගමයේ උප සභාපති ලසිත ගුණරත්න මහතා මාධ්‍ය හමුවේදී අදහස් දක්වමින් කියා සිටියේ සෑම විදුහල්පතිවරයකුටම, පුහුණුකරුවකුටම අවශ්‍ය වී ඇත්තේ තම විදුහල ජයගනු දැකීම බවත් ඒ හේතුවෙන් ඔවුහු ආබාධයට ලක්වූ ක්‍රීඩකයාට එන්නත් ලබාදී හෝ ඊළඟ තරගයට ක්‍රීඩා කරවන බවය.“ඒ වගේ ගැටලුයි අපි විසඳාගන්නට ඕනෑ” ඔහු කීවේය. පාසල් දරුවන් ක්‍රීඩාවට යොමුවෙන්නේ අධ්‍යාපනය හේතුවෙන් අතරමගදී ක්‍රීඩාව නතර කිරීමට නොවන බවත් ඔවුන්ගේ අරමුණ ජාතික කණ්ඩායම නියෝජනය කිරීම බවත් ගුණරත්න මහතා වැඩිදුරටත් සඳහන් කළේය.මෙතැන තිබෙන ප්‍රධානතම ගැටලුව ඔවුන්ට රගර් ක්‍රීඩාවේ මූලික දැනුම නොමැති කමයි. ඒ තාක්ෂණික දැනුම ඔවුන්ට නිවැරැදි ලෙස හඳුන්වා දිය යුතුයි. අද මේ රටේ පාසල්වල සුදුසුකම් ලත් පුහුණුකරුවන් කීයෙන් කීදෙනාද ඉන්නේ. මේ වගේ දුර්වලතා වෙනස් වෙන්න ඕනෑ.”“අනික අපිට අවශ්‍ය විදිහට තරගයේ කාලසීමාව වෙනස් කරන්න බැහැ. ජාත්‍යන්තර රගර් සංගමය හා ආසියානු රගර් සංගමය මගින් පැනවු කොන්දේසි හා නීතිරීතිවලට අනුවයි ශ්‍රී ලංකා රගර් සංගමය ක්‍රියාත්මක වෙන්නේ. ගුණරත්න මහතා වැඩිදුරටත් සඳහන් කළේය.මෙරට පුහුණුකරුවන් පුහුණුකිරීම සඳහා ජපානයේ පරිණත පුහුණුකරුවන් කිහිපදෙනෙක් මැයි මාසයේදී ශ්‍රී ලංකාවට පැමිණෙන බවත් එහිදී ඔවුන් මෙරට පුහුණුකරුවන් පුහුණු කිරීමේ වැඩසටහන් කීපයක් පැවැත්වීමට නියමිත බවත් ලසිත ගුණරත්න මහතා අනාවරණය කළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=s12041211</link>
    <topic>වයඹ පළාත් පාපැදි ශූරිය නිරෝෂනී ශූරයා ශිරාන්</topic>
    <author>මුන්නේශ්වරම සමූහ ඊ.සී.ප්‍රනාන්දු</author>
    <content>වයඹ පළාත් කාන්තා හා පිරිමි ඇවිදීමේ ශූරිය හා ශූරයා වශයෙන් බිංගිරිය ප්‍රාදේශීය ලේකම් කොට්ඨාසයේ පී.ඩී. අවන්ති ජයරුක්ෂිකා හා පී.ඩී. උපුල් මංචනායක සම්මාන හිමිකරගත් අතර පළාත් රේසිං පාපැදි ශූරිය ලෙස උඩුබද්දාව ප්‍රාදේශීය ලේකම් කොට්ඨාසයේ ටී. නිරෝෂනී පෙරේරාත් ශූරයා වශයෙන් නාත්තන්ඩිය ප්‍රාදේශීය ලේකම් කොට්ඨාසයේ එම්. නිපුන ශිරාන් ප්‍රනාන්දුත් සම්මාන හිමි කර ගනු ලැබූහ.කාන්තා තරග (ඇවිදීම)1. පී.ඩී. අවන්ති ජයරුක්ෂිකා (බිංගිරිය)2.ඩී.එම්.ඩී. මධුෂිකා දිසානායක (නිකවැරටිය)3.බී.එම්. හංසිනී ශ්‍රී මාලි බාලසූරිය ( කුලියාපිටිය බටහිර)පිරිමි තරග (ඇවිදීම)1.පී.ඩී. උපුල් මංචනායක (බිංගිරිය)2.කේ.ජී. සරත් කුමාර අබේරත්න (රිදීගම)3.ඒ.එම්.පී.කේ. අධිකාරී (නාරම්මල)පිරිමි (රේසිං පාපැදි)1.නිපුන ශිරාන් ප්‍රනාන්දු (නාත්තන්ඩිය)2.එස්.රොෂාන් සුමිත් (හලාවත)3.සුමිත් චන්දන ප්‍රනාන්දු (නාත්තන්ඩිය)කාන්තා (රේසිං පාපැදි)1.ඩී. නිරෝෂණී පෙරේරා (උඩුබද්දාව).පී.ඒ.සුදාරිකා ප්‍රියදර්ශනී (කොබොයිගනේ)3.ඒ.එම්. දිනේශා දිල්රුක්ෂි (ආණමඩුව).</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>12</day>
    </date>
    <link>http://www.dinamina.lk/2012/04/12/_art.asp?fn=f1204121</link>
    <topic>සිංහල අලුත් අවුරුද්දවෙළෙඳුන්ගේ උත්සවයක් වෙලා</topic>
    <author>සටහන උදිත ගුණවර්ධන</author>
    <content>මා අවුරුදු පනහක හැටක සිටම අවුරුදු සමරන ආකාරය දකිනවා. එදා අවුරුද්ද හා අද අවුරුද්ද අතර විශාල වෙනසක් තිබෙනවා. එදා හා අද සසඳා බලද්දී අලුත් අවුරුද්ද සමරන ආකාරය අහසට පොළොව තරම් විශාල වෙනසක, පරතරයක් දකින්න පුළුවන්. එදා සිංහල අවුරුද්ද කියන්නේ මහා ගැමි සැණකෙළියක්. මුළු ගමම ඒ වෙනුවෙන් එකට එකතු වූ අවස්ථාවක් විදියට මේ කාලය හඳුන්වන්න පුළුවන්. ඒත් අද වෙනකොට ඒ තත්ත්වය සම්පූර්ණයෙන් වෙනස් වෙලා. මේ ගැමි සැණකෙළිය අද වාණිජකරණය වෙලා තිබෙන්නේ. වාණිජකරණයත් සමඟ බක්මහ සැණකෙළිය වෙළෙඳුන්ගේ උත්සවයක් බවට පරිවර්තනය වෙලා.එදා ගැමි සැණකෙළියක් වූ, නැකැත් මංගල්‍යයක් වූ අවුරුද්ද එළැඹුණේ ස්වභාව ධර්මයාගේ වෙනස්වීම් සමඟයි. බිදුණු නෑදෑකම්, හිතවත්කම්, මාපිය සෙනෙහස ඉහළ ගියේ, බැදීම් යළිත් තහවුරු වුණේ සිංහල අවුරුද්ද සමඟයි. එය සිංහල අවුරුද්දේ යහපත් අර්ථය විදිහට හඳුන්වන්න පුළුවන්.එය විවෘත ආර්ථිකයේ පැමිණීමත් සමඟ සිදුවූ දෙයක් විදිහට හඳුන්වන්න පුළුවන්. එම ක්‍රම පරිවර්තනය සමඟ ආගමික සංස්කෘතික වටිනාකම්වල පහළ යාමක් වුණා. මෙය ඉතාමත් කනගාටුදායක දෙයක්.අප තාක්‍ෂණයෙන්, විද්‍යාවෙන් දියුණු වූ බව හැබෑව. ඒත් අපගේ වටිනාකම් අහිමිකර ගැනීම යහපත් දෙයක් නොවෙයි. ලෝකයේ සමහර රටවල් දියුණුවේ හිනිපෙත්තටම නැඟලා සිටියත්, ඔවුන්ගේ සමාජීය සිරිත් විරිත් අහිමි කර ගැනීමක් කර ගන්නේ නැහැ. ඔවුන් තමන්ගේ සිරිත් විරිත් ඉතාමත් ඉහළින් ආරක්‍ෂා කර ගන්නවා. අපත් රටක් විදිහට කටයුතු කළ යුත්තේ ඒ විදිහට යි. ආගමික නියෝජිතයකු විදිහට මා දකින්නේ ඒ දෙයයි.අප රටට තිබෙන්නේ අවුරුදු දෙසීයක, තුන්සීයක ඉතිහාසයක් නොවෙයි. දිගු කාලීන ඉතිහාසයක්. අප අවුරුදු දහස් ගණනක සිට ආරක්‍ෂා කරගත් සාරධර්ම අනාගත පරපුරටත් ඉතිරි කළ යුතුයි. ඔවුන්ට එම මූලධර්ම, සිරිත් විරිත් පිළිබඳ අවබෝධයක් ලබා දිය යුතුයි. අද සිටින අප, අතීත සාරධර්ම හා සිරිත් පිළිබඳ අනාගත පරපුරට අවබෝධයක්, හුරුවක් ලබා දුන්නේ නැතිනම්, අනාගතයේ දී අද තරම්වත් සිරිත් විරිත්, සාරධර්ම පිළිබඳ අවබෝධයක් ඇති පිරිසක් බිහි නොවන්න පුළුවන්. ඒ නිසා අප අවබෝධයක් ඇතිව බාල පරපුරට මේ අවබෝධයන් ලබාදිය යුතුයි. අතීතයේ දී අපේ මුතුන් මිත්තන් අපට සාරධර්ම සිරිත් විරිත් ඉගැන්වූ නිසා තමයි, අද අපට මේ ගැන අවබෝධයක් තිබෙන්නේ.අද රටක් ගමන් කළ යුතු දිශාව පෙන්වන ප්‍රදීපාගාරය බවට පත්වෙලා තිබෙන්නේ ජනමාධ්‍යය යි. ජනමාධ්‍යට පුළුවන් නියමිත දිසාව, යහපත් දිශාව පෙන්වන්නේ ජනමාධ්‍ය මඟිනුයි. ඒ නිසා රටක් සාරධර්මවලින් පිරිහෙනවා නම්, ඒ පිරිහීම නවත්වන්න, නිවැරදි දිසාවට රට යොමු කරන්න පුළුවන් වගකීම තිබෙන්නේ ජනමාධ්‍ය වෙතයි. ඒ වගකීම නිසි විදියට ඉෂ්ට කිරීම තමයි විය යුත්තේ.ඒත් අද බොහෝ ජන මාධ්‍යයන් මේ වගකීම නිසි විදිහට තේරුම් ගෙන කටයුතු කරන බවක් පේන්න නැහැ. ඒ නිසා වගකීම් සහගතව මේ කාර්යය ඉටුකරන්න කියා මා ජනමාධ්‍යයෙන් ඉල්ලා සිටිනවා.අද සිංහල අවුරුද්ද සැමරීමට ජනතාවට වඩා උනන්දු වන්නේ ජනමාධ්‍ය බවයි පෙනෙන්න තියෙන්නේ. ජනමාධ්‍ය තමයි අද අවුරුද්ද සමරන්න පෙළගැසී සිටින්නේ. මෙහි හොඳ නරක දෙපැත්තම තිබෙනවා. ඒ නිසා යහපත් දිසාව වෙත ජනතාව යොමු කරවන්න ජනමාධ්‍ය සතුව විශාල වගකීමක් තිබෙනවා.එදා මර බියෙන් තමයි අලුත් අවුරුද්ද සැමරුවේ. එහෙත් අද එහෙම නෙමේ. පවත්නා සාමකාමී නිදහස් වාතාවරණය නිසා ජනතාවට අවුරුදු උත්සවය තමන්ට රිසි පරිදි සමරන්න අවස්ථාව උදා වෙලා තිබෙනවා. ඒ ඉතාමත් හොඳ අවස්ථාවක් විදිහට හඳුුන්වන්න පුළුවන්. එදා අප අලුත් අවුරුද්ද සැමරුවේ හෙට ගැන අවිනිශ්චිත හැඟීමක් ඇතිවයි. සමහර විට අලුත් අවුරුද්දට ඇඳුම් මිලදී ගැනිමට ගිය අම්මා තාත්තා ත්‍රස්තවාදී බෝම්බයකට ගෙදුරු වෙලා මියගියා. අම්මා වගේම පුතුන් අහිමිවුණා. එවැනි කාලයක් ගත කරලයි අද අපි මේ සාමකාමි වාතාවරණයට පියමැන තිබෙන්නේ. ඒත් ඇතැමුන්ට මේ අතීතය අමතකව තිබීම කනගාටුවට කාරණයක්. අද අපට පුළුවන්වෙලා තියෙනවා නිදහසේ අවුරුදු උත්සවය සමරන්න. ඒ ගැන අප දේශපාලන බේද අමතක කර සතුටු විය යුතුයි.අනිවාර්යයෙන්ම සිංහල දෙමළ අවුරුද්ද කියන්නේම ජාතික සමගිය තහවුරුවන අවස්ථාවක්. එකම ජාතික මංගල්‍යයක් සඳහා සිංහල දෙමළ දෙපාර්ශවයම එක්වන අවස්ථාවක්. ඒ නිසා උතුරත් දකුණත් එක්ව අලුත් අවුරුද්ද සමරද්දී ජාතික සමගිය තහවුරු වෙනවා. ඒ නිසා සිංහල හා හින්දු අලුත් අවුරුද්ද සමගියේ මංගල්‍යය විදිහට හඳුන්වන්න පුළුවන්. ජාතීන් අතර සමගිය උපරිම විදිහට තහවුරු වන අවස්ථාවක් විදිහට මේ අවුරුදු උදාව පෙන්වා දිය හැකියි. ඇතිවූ සාමයත් සමග ජාතික සමගිය තහවුරු කරගෙන රට ඉදිරියට රැගෙන යාමට හැකි අවස්ථාවක් විදිහට සිංහල හින්දු අලුත් අවුරුද්ද සැලකීමට පුළුවන්.ආගමික වශයෙන් සහන උදා කරගන්න පුළුවන් ආකාරයට කටයුතු කිරීමට අලුත් අවුරුද්දේ දී අදිටන් කරගන්න ඕනෑ.ආගමානුකූලව විසීම මගින් ආගමික සහජීවනය වගේම යහපත් දිශාව වෙත සමාජය යොමුකරගත හැකි වෙනවා. ඒ සඳහා අප කටයුතු කළ යුතුයි. ඒත් ඒ දෙය භික්ෂුන් වහන්සේට පමණක් සීමා වූ වගකීමක් නොවෙයි. මෙහිදී ඒ ඒ ආගමික බැතිමතුන්ටත් විශාල කාර්යභාරයක් තිබෙනවා. වගකීමක් තිබෙනවා. ඔවුන් තම තමන්ගේ වගකීම් තේරුම් ගෙන කටයුතු කිරීම මගින් අප අපේක්ෂා කරන යහපත උදා කරගන්න පුළුවන්.මෙය කනගාටුදායක තත්ත්වයක්. මා මීට පෙර සඳහන් කළ ආකාරයට සමාජයේ විශාල පිරිහීමක් තිබෙනවා. මිල මුදල් පිටුපස යන තත්ත්වයක් තමයි දකින්න තිබෙන්නේ. එහි ප්‍රතිඵලයක් විදිහට තමයි සමාජය වැරැදි දේ වෙත යොමුවෙලා තිබෙන්නේ. ඒ නිසා සමාජයේ හොඳ - නරක තේරුම් ගත යුතුයි. එසේ නොවුණහොත් අප කොතරම් ධර්මය දේශනා කළත් වැඩක් වෙන්නේ නැහැ. දහම් දේශනාවල ඇතුළත් කරුණු පිළිගන්නවා නම්, එම දහම් කරුණු අනුගමනය කරනවා නම් සමාජය දැහැමි තැනක් බවට පත් කර ගැනීමට හැකියාව ලැබෙනවා.l ඒත් සමහරුන් ඉදිරිපත් කරන මතයක්ව තිබෙන්නේ දේශපාලන වාතාවරණය හා දේශපාලන මැදිහත්වීම් නිසා සමාජය තුළ අපරාධ ඉහළ යන බවයි. මේ අදහස පිළබඳ ඔබ වහන්සේගේ මතය මොනවගේද?දේශපාලන අතපෙවීම් පිළිබඳ යම් යම් අය විවිධ අදහස් පළ කරන්න පුළුවන්. ඒත් දේශපාලනයටම සියලු චෝදනා බැර කිරිම නිවැරැදි නැහැ. ජනතාව බුද්ධිමත්ව සිතා කටයුතු කළ යුතුයි. එහෙම නැතිව දේශපාලනඥයන්ට චෝදනා එල්ල කිරීම මගින් සමාජය නිවැරැදි කළ හැකි යැයි මා සිතන්නේ නැහැ. සමාජය නිවැරැදි මාවතකට ගැනීමේදී ජනතාවටත් විශාල වගකිමක් තිබෙනවා.අලුත් අවුරුදු උදාව සමඟ සමාජයේ පිබිදීමක් ඇතිවිය යුතුයි. එය තමයි ස්වභාවය විය යුත්තේ. එදා සමාජය අවුරුදු කීවාම විශාල පිබිදීමක් තිබුණා. ඒ පිබිදීම යළිත් සමාජයේ ඇති කළ යුතුයි. ඒ සදහා අවශ්‍ය පසුබිමක් සකස් කළ යුතුයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=n1204161</link>
    <topic>“පුර නැඟුමෙන්” මේ වසරේ නගර 108ක් සංවර්ධනයට</topic>
    <author>මහින්ද අලුත්ගෙදර</author>
    <content>කුඩා නගර නවීකරණය වෙනුවෙන් ක්‍රියාත්මක “පුර නැඟුම” සංවර්ධන වැඩසටහන යටතේ නගර 108 ක් මේ වසර අවසන් වන විට සංවර්ධනය කරන බව මුදල් හා ක්‍රම සම්පාදන අමාත්‍යාංශය ප්‍රකාශ කරයි.තෝරාගත් පළාත් පාලන ආයතන බල ප්‍රදේශයන්හි පිහිටි කුඩා නගර නවීකරණය කිරීමේ අරමුණින් ක්‍රියාත්මක මේ වෙනුවෙන් වෙන්කර තිබෙන මුදල රුපියල් මිලියන 534 ක් බවද එම අමාත්‍යාංශය පෙන්වා දෙයි. බස්නාහිර, උතුරු මැද, ඌව, සබරගමුව, දකුණ, මධ්‍යම, වයඹ පළාත්හි කුඩා නගර මේ යටතේ සංවර්ධනය කෙරෙන අතර එහිදී නගරයකට පැවතිය යුතු සෑම පහසුකමක්ම සම්පූර්ණ කිරීමට ද පියවර ගෙන ඇත.මීට පෙර “පළාත් පාලන යටිතල පහසුකම් වැඩිදියුණු කිරීමේ ව්‍යාපෘතිය” යටතේ ණය ආධාර ලබා නොගත් පළාත් පාලන ආයතන අතුරින් ආයතන තුළ ඇති කුඩා නගර මේ මඟින් සංවර්ධනය කිරීමට කටයුතු කෙරෙන බවද එහිදී එක් පළාත් පාලන ආයතනයකට රුපියල් මිලියන 50 ක උපරිමයකට යටත්ව මුදල් වෙන් කරන බවද මුදල් හා ක්‍රම සම්පාදන අමාත්‍යාංශය කියා සිටී. පළාත් පාලන හා පළාත් සභා අමාත්‍යාංශය යටතේ පවතින ව්‍යාපෘති ඒකකය මඟින් අදාළ පළාත් සභාවල සම්බන්ධීකරණය කිරීමෙන් සංවර්ධන කටයුතු සිදු කිරීමට සැළසුම් කොට ඇති අතර මෙම උප නගර සංවර්ධනය කිරීම තුළින් ග්‍රාමීය ජනතාවට නාගරික ආර්ථික පහසුකම් වඩාත් සමීපව ලබාදීම අරමුණු කරයි.මේ නිසා ගම කේන්ද්‍ර කරගත් රජයේ සංවර්ධන වැඩපිළිවෙළ යටතේ මෙම උප නගර පද්ධතිය වැඩිදියුණු කිරීම අරමුණු කෙරේ. 2012 අයවැය මඟින් ජනාධිපති මහින්ද රාජපක්ෂ මහතා ඉදිරිපත් කරන ලද යෝජනාවක් අනුව මෙම ව්‍යාපෘතිය ක්‍රියාත්මක කරයි.මේ වැඩපිළිවෙළ යටතේ සංවර්ධනය කෙරෙන සෑම නගරයක් වෙනුවෙන්ම ජලසම්පාදන හා සනීපාරක්ෂක පහසුකම්, පිවිසුම් මාර්ග, මාතෘ සායන, සෞඛ්‍ය මධ්‍යස්ථාන, පුස්තකාල, ක්‍රීඩා පිටි නවීකරණය කිරීමට නියමිතය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=n1204162</link>
    <topic>අකුණු සර වැදී ලංකා හස්තියා මරුට</topic>
    <author>ඉංගිරිය මධ්‍යම සමූහ පි‍්‍රයදර්ශනී කහවල, බණ්ඩාරගම සමූහ බිමල් එස්. ජයසිංහ</author>
    <content>ඉංගිරිය, අක්කර 20 ප්‍රදේශයට බලපෑ දරුණු අකුණු පහරක් හේතුවෙන් කෝටටේ රජ මහා විහාරයේ 24 හැවිරිදි ලංකා නම් හස්තියා අවාසනාවන්ත ලෙස මරණයට පත්ව තිබේ. එම හස්තියා බැඳ සිටිගසට වැදුණු අකුණින් මේ මරණය සිදුව ඇති අතර, මේ අකුණ අලියා බැඳ සිටි ගසට පමණක් නොව ප්‍රදේශයේ නිවාස කිහිපයකටම වැදී ඇති අතර, ඉන් නිවෙස් ගණනාවක රූපවාහිනී, ශීතකරණ ආදියට හානි සිදුව තිබේ.එසේම මේ අකුණු පහර හේතුවෙන් නිවාස කිහිපයක බිත්ති වලටද හානි සිදුව ඇති අතර, අකුණේ දැඩි ශබ්දයෙන් සිහිසුන්ව කාන්තාවක් ද රෝහල් ගත කර තිබේ.කෝට්ටේ රජමහා විහාරයේ තලංගම දේවානන්ද, කුඩාබිබුලේ ඉන්දරතන, නෙළුවේ සීලවිමල යන හිමිවරුන් ඇතුළු භික්ෂුන් වහන්සේලා රැසක්ම සිද්ධිය වූ ස්ථානයට පැමිණි අතර පෙරහැරවල් ආදී සියලු ආගමික කටයුතුවලට සහභාගි වූ ලංකා අලියාගේ මේ අනපේක්ෂිත වියෝවෙන් එම භික්ෂුන් වහන්සේලා ද බලවත් කම්පනයකට පත්ව සිටින අයුරු දැක ගැනීමට හැකිවිණි.පශු වෛද්‍ය ජයන්ති අලහකෝන් මහත්මිය සහ ඉංගිරිය හදිසි මරණ පරීක්ෂක උදයරත්න ලියනගේ මහතා ඉංගිරිය පොලිසිය සමඟ එක්ව මෙහෙයවන ලද මූලික පරීක්ෂණවලින් පසු මෙය අකුණු පහරක් හේතුවෙන් සිදුවූ හදිසි මරණයක් බවට තීරණය කළ අතර, පසුව එම ස්ථානයේදීම ආගමික කටයුතු සිදු කිරීමෙන් පසු අලියාගේ භූමිදාන කටයුතු සිදු කරන ලදී..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=n1204163</link>
    <topic>දැරිය බිලිගත් තැනදීම මිනීමරු කිඹුලා කොටුවෙයි</topic>
    <author>මාතර සමූහ – ඩබ්ලිව්. පී. ධර්මසේන,මාතර විශේෂ – ජයා වික්‍රම සුරේන්ද්‍ර,මාතර දිසා විශේෂ – ජස්ටින් කොඩිකාර, දෙයියන්දර සමූහ</author>
    <content>අකුරැස්ස මාලිම්බඩ ප්‍රදේශයේදී පාසල් දැරියක සහ කාන්තාවක සති දෙකකදී මරණයට පත් කළ මිනීමරු කිඹුලා වනජීවී දෙපාර්තමේන්තුවේ නිලධාරීන් විසින් පාලටුව උතුරු මාලිම්බඩ කුඩා දූව ප්‍රදේශයේ නිල්වලා ගඟේ දී අල්ලාගෙන ඇත.දින හයක් තිස්සේ අඩි 18 ය 4 යකඩ කූඩුවක් තුළ දමා තිබූ ඇම කෑමට ගොස් අප්‍රේල් 14 වන දින රාත්‍රී කාලයේදී කිඹුලා හසු වී ඇත. මේ කිඹුලා අඩි 12 ක් පමණ දිග අඩි 4 ක් පමණ ප්‍රමාණයක මහත ඇති ගැට කිඹුල් වර්ගයේ පිරිමි සතෙකි.පසුගිය 04 වන දින උතුරු මාලිම්බඩ කුඩා දූව ප්‍රදේශයේ පදිංචි පාලටුව ගුණරත්න විද්‍යාලයේ සිසුවියක වන නුවන්තිකා තත්සරණි (18) දැරිය බිලිගත් ස්ථානයේදීම මේ කිඹුලා අල්ලා ගැනීම විශේෂත්වයකි.වනජීවී සංරක්‍ෂණ දෙපාර්තමේන්තුවේ පශු වෛද්‍ය තාරක ප්‍රසාද් මහතා ඇතුළු නිලධාරීන්ගේ සහ පරිසරවේදීන් කණ්ඩායමක සහාය ඇතිව දින හයක් තිස්සේ කරන ලද මෙහෙයුමක ප්‍රතිඵලයක් වශයෙන් මේ මිනීමරු කිඹුලා අල්ලා ගැනීම ප්‍රදේශ ජනතාවගේ භීතිය යම් මට්ටමකට තුරන් කිරීමට හේතු වී ඇත.මේ කිඹුලා මීට දින දෙකකට පෙර එම ස්ථානයේදීම දිය මතුපිට සිට ඇති අතර එම අවස්ථාවේදී කිඹුලා අල්ලා ගැනීමට මෙහෙයුම් කණ්ඩායමට නොහැකි වී ඇත්තේ ගමේ ජනතාව විශාල ලෙස එම ස්ථානයට රොක් වී බාධා කිරීම නිසා කිඹුලා දින දෙකක කාලයක් තිස්සේ මතු නොවීම බව පරිසරවේදී සුජීව චන්දන මහතා පවසයි.ගමේ ජනතාවට කරුණු පැහැදිලි කිරීමෙන් පසු ඔවුන්ගේ සහාය උපරිම ලෙස මේ මෙහෙයුමට ලැබීමත් සමඟ කිඹුලා අල්ලා ගැනීමට මෙහෙයුම් කණ්ඩායමට හැකි වී ඇත.මාතර කිරලකැලේ අක්කර 50 ක භූමියක කිඹුල් උද්‍යාන ඉදිකරන තෙක් ;ම් කිඹුලා තාවකාලිකව මාතර තාරකා කොටුවේ ආරක්‍ෂිතව රඳවා තැබීමට කටයුතු යොදා ඇත.මේ සිද්ධිය නැරැඹීම සඳහා විශාල ජනතාවක් එක්රොක් වී සිටි අතර එම පිරිස් හැසිරවීම සඳහා මාතර ජ්‍යෙෂ්ඨ පොලිස් අධිකාරි දේශබන්දු තෙන්නකෝන් මහතාගේ උපදෙස් පරිදි මාතර, කඹුරුපිටිය, තිහගොඩ, කනංකේ පොලිස් ස්ථානවලින් පොලිස් නිලධාරන් ද යොදවා තිබුණි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=n1204164</link>
    <topic>ජන හා නිවාස සංගණන වාර්තාව මේ මස අග ජනපති අතට</topic>
    <author>ජයසිරි මුණසිංහ සහ ධනුෂ්ක ගොඩකුඹුර</author>
    <content>වසර තිහකට පසු රටම ආවරණය වන පරිදි සිදුකළ ප්‍රථම ජන හා නිවාස සංගණනයේ මූලික වාර්තාව මෙමස අවසන් වීමට පෙරාතුව ජනාධිපති මහින්ද රාජපක්ෂ මහතා වෙත භාර දීමට නියමිතය. සංගණනයෙන් අනාවරණය වූ ජනගහණය හා අනෙකුත් තොරතුරු සියුම්ව විශ්ලේෂණයට භාජනය කරමින් රටේ ඉදිරි අනාගත සංවර්ධනය උදෙසා භාවිතා කරන්නට ඒවා ලබා ගත හැකි වන සේ සකස් කිරීම මේ දිනවල සිදු කරන බව එම දෙපාර්තමේන්තුවේ අධ්‍යක්ෂ ජනරාල් සුරංජනා විද්‍යාරත්න මහත්මිය ප්‍රකාශ කළාය.උතුරු පළාතේ කිලිනොච්චිය, මුලතිව්, මන්නාරම යනාදී දිස්ත්‍රික්කවල ජනගහණය පිළිබඳ තොරතුරු වඩාත් නිවැරදිව මේ සංගණනයෙන් ලබා ගැනීමට හැකි වූ බවත් ඒ මහත්මිය පැවසුවාය.ඉතා වෙහෙසකර කාර්යය භාරයක් ඉටු කරමින් සංගණනය සාර්ථක කර ගැනීමට දායක වූ සැමට විද්‍යාරත්න මහත්මිය ස්තුතිය පළ කළාය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=n1204165</link>
    <topic>කිඹුල් - මිනිස් ගැටුමට විසඳුම් සෙවිමට පියවර</topic>
    <author>මාතර දිසා විශේෂ, අකුරැස්ස මධ්‍යම විශේෂ හා මාතර සමූහ</author>
    <content>නිල්වලා නිම්නයේ ජනතාව කිඹුල් උවදුරෙන් බේරාගැනීමට නිල්වලා ගඟ හා කිඹුල් ගහණය, ඔවුන්ගේ හැසිරීම් රටාව පිළිබඳ ජනතාව දැනුවත් කිරීම හා නිසි ප්‍රමිතියෙන් යුතු තවත් ආරක්‍ෂිත නාන කොටු 30 ක් ඉදිකිරීමට කඩිනම් පියවර ගැනේ.නිල්වලා ගඟේ කිඹුලන්ගෙන් සිදුවන මිනිස් දඩයම ජීවිත හානි වළක්වාලීමට යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතාගේ ප්‍රධානත්වයෙන් මාතර දිස්ත්‍රික් ලේකම් කාර්යාලයේ ගාමිණි ජයසේකර ශ්‍රවණාගාරයේදී පැවති විශේෂ සාකච්ඡාවකදී එකී පියවර කඩිනමින් ගැනීමට තීරණය කෙරිණි.මෙහිදී අදහස් දැක්වූ යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතා, මෙය ඉතා සංවේදී මාතෘකාවක්. පසුගිය සතියක් තුළදී තිදරු මවක් හා පාසල් ශිෂ්‍යාවක් අවාසනාවන්ත ලෙස කිඹුලාට ගොදුරු වුණා. මේ වන විට නිල්වලා නිම්නයේ වැසියන් ගඟට බහින්න බිය වෙලා.මේ කිඹුල් උවදුරෙන් ජනතාව බේරාගැනීම සඳහා ජනාධිපතිතුමන් හදිසි විශේෂ සාකච්ඡාවක් කැඳෙව්වා. එහිදී අපදා කළමනාකරණ අමාත්‍ය මහින්ද අමරවීර මහතාට අවශ්‍ය කඩිනම් පියවර ගන්නා ලෙස උපදෙස් දුන්නා. අවශ්‍ය අමතර ආරක්‍ෂිත නාන කොටු ඉදිකිරීමට රුපියල් මිලියන 12 ක් ලබා දුන්නා.ගඟ ගැනත්, ගඟේ පැවැත්ම, කිඹුලන්ගේ හැසිරීම් රටාව ගැන පාසල් සිසුන්ගේ සිටම ජනතාව දැනුවත් කිරීමේ වැඩපිළිවෙළ ක්‍රියාත්මක කරමු. පාසල් සිසුන් මාර්ගයෙන් දෙමව්පියන් දැනුවත් කරමු. ඒ වගේම මාධ්‍යවලටත් වගකීමක් තිබෙනවා. නමුත් එවැනි සංවේදී අවස්ථාවලදී වගකීමකින් යුතුව තොරතුරු සැපයීම ගැනත් මාධ්‍යවේදී මහත්වරුන් කල්පනාකාරීව නිවැරැදි තොරතුරු ජනතාව අතරට ගෙන යාමයි වැදගත්. පසුගිය සිද්ධිවලදී මාතර දිස්ත්‍රික් ලේකම්වරිය කිඹුලන් ඔක්කොම අල්ලා ගිහින් දාන්න ඕනේ කියල ප්‍රකාශ කළා කියලා මාධ්‍යයක පළ වුණා. එතුමිය එවැනි කිසිම ප්‍රකාශයක් කරලා නැහැ.වනජීවී අධ්‍යක්‍ෂ ජෙනරාල් එච්. පී. රත්නායක මහතා, නිල්වලා නදිය කිඹුලන්ගේ ජන්ම ස්ථානයක්. ගඟබඩ ජීවත්වන වැඩි පිරිසක් දුප්පත් මිනිස්සු.ඔවුන්ගේ නිවාස ආසන්නයේ ඉදිකරගෙන තිබෙන ආරක්‍ෂිත නාන කොටු නිසි ප්‍රමිතියක් නැහැ. ලී පටිවලින්, පුවක් පටිවලින්, උණ පටිවලින් හදාගෙන තිබෙන්නේ.නිල්වලා ග‍ෙඟ් කිඹුලන් හැත්තෑ පහක්, සියයක් පමණ ඉන්නවායි තොරතුරු ලැබී තිබෙන්නේ. සමහර විට ඊටත් වැඩිවන්න පුළුවන්.අඩුවන්නත් පුළුවන්. ඔවුන් අල්ලලා කොහේවත් ගෙනිහින් දාන්න පුළුවන් වන්නේ නැහැ.කිඹුලාගේ පැවැත්ම, කිඹුල් ග්‍රහණය, කිඹුලගේ හැසිරීම් රටාව, ඔවුන්ගෙන් ආරක්‍ෂා වන ආකාරය ගැන ජනතාව දැනුවත් කිරීම අනිවාර්ය කටයුත්තක්. කරදරකාරී සතුන් දෙතුන් දෙනෙක් නම් අල්ලාගෙන ගොස් දා හැකියි. එයත් කළ යුත්තේ හරිහැටි හඳුනාගෙනයි. හෝටල් ආපනශාලාවල ඉඳුල් මස් මාළු අපද්‍රව්‍ය ගඟට දානවා. ඒවා කන්න කිඹුලන් ඒ තැන්වලට ඇදී එනවා. ගඟට බරවෙන්න ගඟේ ඉවුරුවල ගස්කොළන්, වන වදුලු වැඩී තිබෙනවා. කිඹුලන් රැඳී ඉන්න ඒ වගේ තැන් ගොඩක් බලපානවා.දකුණු පළාත් සභා මන්ත්‍රී වීරසුමන වීරසිංහ,නිල්වලා ගඟේ ඉහත්තාවේ සිටම කිඹුලන් ඉන්නවා. ගඟට ඉඳුල් අපද්‍රව්‍ය දැමීමේ ක්‍රියාවන් වළක්වාලන්න පියවර ගමු. ගං ඉවුරේ පදිංචි අයට නළ ජලය ලබාදීමේ වැඩපිළිවෙළක් යෙදුවොත් හොඳයි. නිල්වලා ගඟේ අතු ඇළවල්වලත් කිඹුලන් ඉන්න බවට තොරතුරු ලැබී තිබෙනවා.මාරඹ වැවේත් කිඹුලන් දෙන්නෙකු ඉන්නවා. ඒ වැවට මාළු පැටව් ලක්‍ෂ ගානක් දැම්මා.නමුත් මාළු අල්ලන්න කිසිම කෙනෙක් ඒ නිසා ගඟට බහින්නේ නැහැ.මාතර දිස්ත්‍රික් ආපදා කළමනාකරණ ඒකකයේ අධ්‍යක්‍ෂ මේජර් සමන් බාලසූරිය, මිලියන එකොළහකට වඩා ආරක්‍ෂිත නාන කොටු ඉදිකරන්න වැය කළා.අප හදිසි අවස්ථාවකදී ගන්න බෝට්ටු ලබා දී තිබෙනවා.පැය විසි හතරම අපි සූදානමින් සිටින්නේ පැය විසි හතරම අපේ දුරකථන විවෘතයි.වනජීවී අධ්‍යක්‍ෂ ජනරාල් එච්. පී. රත්නායක මහතා ඇතුළු නිලධාරීන්, දකුණු පළාත් සභා මන්ත්‍රී වීරසුමන වීරසිංහ, අරුණ ගුණරත්න, කාංචන විජේසේකර, මාතර මාලිම්බඩ අකුරැස්ස අතුරලිය හා කඹුරුපිටිය ප්‍රාදේශීය සභා සභාපතිවරුන්, මාතර නගරාධිපති හා නාගරික මන්ත්‍රීවරුන්, මාතර දිස්ත්‍රික් ලේකම්වරිය, මාතර මාලිම්බඩ අකුරැස්ස කඹුරුපිටිය අතුරලිය ප්‍රාදේශීය ලේකම්වරුන්, මාතර ජ්‍යෙෂ්ඨ පොලිස් අධිකාරි දේශබන්දු තෙන්නකෝන් ඇතුළු පොලිස් නිලධාරීන්, මාතර දිස්ත්‍රික් ආපදා කළමනාකරණ ඒකකයේ අධ්‍යක්‍ෂ මේජර් සමන් බාලසූරිය සහ මාධ්‍යවේදීන් ඇතුළු පිරිසක් මේ අවස්ථාවට සහභාගි වූහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=n1204166</link>
    <topic>දිවයින පුරා ඉදිරි දින කිහිපයේදීම වැසි සහිත කාලගුණයක්</topic>
    <author>රක්‍ෂණ ශ්‍රියන්ත</author>
    <content>අන්තර් නිවර්තන අභිසාරී කලාපය හෙවත් උතුරු හා දකුණු අර්ධ ගෝලයේ සුළං හමන දිශාව එකතුවන ස්ථානය දිවයිනට ආසන්නව දකුණු දිශාවෙන් පිහිටීම හේතුවෙන් ඉදිරි දිනවල දිවයින පුරා වැසි ඇතිවන බව කාලගුණ විද්‍යා දෙපාර්තමේන්තුව පවසයි.‍බොහෝවිට වැසි ඇතිවීම අපරභාගයේ හා සන්ධ්‍යා කාලයේදී සිදුවන බවත් ගිගුරුම් සහිත වැසි ඇතිවන අවස්ථාවලදී අකුණු අනතුරු ඇතිවිය හැකි බවත් කාර්යයේ නියුතු කාලගුණ විද්‍යාඥ චමින්ද ද සිල්වා මහතා පවසයි.ගිණිකොන , දකුණ, නිරිත දිග මුහුදු ප්‍රදේශවල කඩින් කඩ ගිගුරුම් සහිත වැසි ඇති වේ. දකුණ හා නිරිත මෙන්ම ගිණිකොන දිශාවල මුහුදු ප්‍රදේශ රළු වන අතර එම අවස්ථාවලදී සුළගේ වේගය පැයට කිලෝමිටර් 40-50 ත් අතර වේ.වර්ෂාව ඇතිවන අවස්ථාවලදී සුළ‍‍‍ඟේ වේගය වැඩිවන අතර අකුණු අනතුරු අවම කර ගැනීමට පියවර ගන්නා ලෙසද කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටී..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=n1204167</link>
    <topic>අවුරුදු දින දෙකේ හදිසි අනතුරු 454ක්: ගිය වසරට වඩා 9%ක වැඩිවීමක්</topic>
    <author>රක්ෂණ ශ්‍රියන්ත හා ධනුෂ්ක ගොඩකුඹුර බණ්ඩාරගම බිමල් ජයසිංහ</author>
    <content>මෙවර අලුත් අවුරුදු සමයේ 13 හා 14 දින දෙක තුළ හදිසි අනතුරු 454ක් හා මරණ එකක් වාර්තා වූ බව කොළඹ ජාතික රෝහලේ හදිසි අනතුරු අංශය පවසයි.පසුගිය වසර හා සැසඳීමේදී සියයට 9 ක වැඩි වීමකි. එසේම එම දින දෙකක කාලය තුළ රෝහලේ නේවාසිකව ප්‍රතිකාර ලබන රෝගීන් සංඛ්‍යාව 232කි.පසුගිය වර්ෂයට සාපේක්ෂව එය සියයට 28ක ඉහළ යාමකි.මහාමාර්ග අනතුරු වල සියයට 6 ක අඩුවීමක් ඇති අතර හිංසන අනතුරුවල සියයට 21 ක වැඩි වීමක් ඇති බවත් ගිනිකෙළි අනතුරු දෙකක් ඇති බවද හදිසි අනතුරු අංශයේ හෙදි නිලධාරිනි පුෂ්පා රම්‍යානි සොයිසා මෙනවිය කීවාය.කොළඹ ජාතික රෝහලේ හදිසි අනතුරු අංශයට පැමිණි රෝගීන් අතරින් වැටීම් 76ක්, හිංසන75, ක්‍රීඩා හේතුවෙන් වු අනතුරු 19 ක් ද සිටි බව පුෂ්පා රම්‍යානි සොයිසා මෙනවිය පැවසුවාය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=n1204168</link>
    <topic>ලොව ධනවත් රටවල් රැසක රැකියා නැති පිරිස් වැඩිවෙලා</topic>
    <author>ජයසිරි මුණසිංහ</author>
    <content>ලෝකයේ බොහෝ දියුණු හා ධනවත් රටවල් රැසක රැකියා නොමැති පිරිසගේ සංඛ්‍යාව වැඩි වී ඇතැයි වාර්තා වේ.වසර 2011 දී ලොව ඉහළම විරැකියා අනුපාතයක් පැවති රට වනුයේ ස්පාඤ්ඤයයි. එහි විරැකියා අනුපාතය සියයට 23.3 කි. අහිමි වූ රැකියා ඉල්ලා මහ පාරට බැස උද්ඝෝෂණය කරන පිරිස වැඩි වූ රටවල් අතර ගී‍්‍රසිය ප්‍රධානය. එහි විරැකියාව සියයට 19.9 ක් විය. ඊට අමතරව ප්‍රංශයේ විරැකියාව සියයට 10 මට්ටමේ පැවැති බව සංඛ්‍යා ලේඛන වාර්තාවල දැක්වේ. එක්සත් රාජධානියේ විරැකියාව සියයට 8.4 කි. අමෙරිකාවේ එය සියයට 8.3 කි. කැනඩාවේ සියයට 7.4 ක විරැකියා මට්ටමක පවතී.වසර 1990 දී ශ්‍රී ලංකාවේ විරැකියා අනුපාතිකය සියයට 15 ක් විණි. එය වසර 2010 වන විට සියයට 4.9 ක් දක්වා අඩු කර ගැනීමට සමත් විණි. වසර 2011 දී ලක්‍ෂ හතරේ සිට තුන්ලක්‍ෂ හතළිස්දහස දක්වා විරැකියාවෙන් පෙළෙන පිරිස අඩුකර ගැනීමට ශ්‍රී ලංකාව සමත් වූ බව 2011 නවතම මහ බැංකු වාර්තාවේ දැක්වේ.වසර 2011 මෙරට විරැකියා අනුපාතය සියයට 4.2 කි. එය ඉතිහාසයේ වාර්තා කළ අඩුම අගය වන බව මහ බැංකු අධිපති අජිත් නිවාඩ් කබ්රාල් මහතා “දිනමිණ” ට ප්‍රකාශ කෙළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=n1204169</link>
    <topic>කේන් ඉන්දියා සමාගම ගෝදාවරී ද්‍රෝණියෙන් තෙල් සොයාගනී</topic>
    <author/>
    <content>මන්නාරම් ද්‍රෝනියේ තෙල් කැණීම් කටයුතුවල නිරතව සිටින කේන් ලංකා සමාගමේ මව් සමාගම වන කේන් ඉන්දියා සමාගම විසින් එරට (ඉන්දියාවේ) කාවේර් ගෝදාවරී ද්‍රෝනියේ ගොඩබිම් කැණීම්වලින් තෙල් සොයාගත් බව ඉකුත් දා නිවේදනය කළේය.කේන් ඉන්දියා සමාගම කාවේරි ගෝදාවරි ද්‍රෝණියේ සිදු කරන කැණීම්වලින් තෙල් හමු වූ දෙවැනි අවස්ථාව මෙයයි.තෙල් නිස්සරණය කර ගන්නා හයිඩ්‍රොකාබන තරලයක් හුණු සහ වැලිගල් අතරින් ගැඹුරු මුහුදේදී සොයා ගත් බව කේන් ශ්‍රී ලංකා නිකුත් කළ නිවේදනයේ දැක්වේ. දිනකට තෙල් බැරල් 70ක් සහ 0.6ක ධාරිතාවකින් යුත් ගෑස් මෙම තෙල් නිධියෙන් ලබා ගත හැකි වනු ඇතැයි ද මෙම සොයා ගැනීම් පිළිබඳ වානිජ්‍ය වටිනාකම් තක්සේරු කිරීම සඳහා තවදුරටත් අධීක්ෂණය කළ යුතු බව ද එම නිවේදනයේ වැඩිදුරටත් දැක් වේ.කේන් ඉන්දියා සමාගම 2011 නොවැම්බර් 11 වැනි දින මෙම තෙල් ළිඳ කැණීම් කටයුතු ඇරඹී අතර 2012 අගෝස්තු 7 වන දින මෙහි කැණීම් කටයුතු අවසන් කිරීමට නියමිතය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=r1204161</link>
    <topic>පන්විල මාර්ග පහසුකම් නෑ: ගම් පහක වැසියෝ අසීරුවේ</topic>
    <author>පන්විල සමූහ ටී. ජයවර්ධන</author>
    <content>කුඩා තේ වතු වගාව ඇතුළු කෘෂිකාර්මික කටයුතු ජීවන වෘත්තිය කරගත් මහපතන ඇතුළු ගම්මාන පහක ජනතාවට මාර්ග පහසුකම් අඩාළ වීමෙන් දැඩි දුෂ්කරතාවකට පත්වී සිටිති.පන්විල ප්‍රාදේශීය ලේකම් කොට්ඨාසයට අයත් කඳුකරයේ පිහිටි මහපතන, වටකැලේ, කුඩාගම, තරුණ ගොවි ජනපදය රොටු කඩේ ආදි ගම්මානවල ජනතාවට මෙම දුෂ්කරතාව ඇතිවී තිබේ.මහපතන සිට මෙහි ගම්මාන හරහා ඉදි කර ඇති මාර්ගය තාර ගල් ගැලවී තැන් තැන්වල විශාල වළවල් හෑරී දැනට කිසිදු වාහනයක් ගමන් කිරීම දුෂ්කර වී ඇත.වසර තිස් පහකට පෙර ඉදිකරන ලද කිලෝමීටර් හතරක් පමණ ඇති මෙම මාර්ගයේ මෙතෙක් කිසිදු පිළිසකර කිරීමක් සිදු නොකිරීමෙන් දැඩිසේ අබලන්ව තිබේ. කුඩා තේ වතුවල දළු අස්වනු ප්‍රවාහනය හා කිරි ප්‍රවාහන කටයුතුද මුළුමනින්ම අඩාළ වී ඇති බව ගම්වාසීහු පැවසුහ.මේ සම්බන්ධයෙන් අදහස් දැක්වූ මහපතන ගම්මානයේ පදිංචි පන්විල ප්‍රාදේශීය සභා මන්ත්‍රී අනුර පෙරේරා මහතාප්‍රදේශයේ ගම්මාන කීපයක දහස් ගණනක ජනයාගේ ප්‍රවාහන කටයුතු සඳහා ඇති එකම මාර්ගය මෙයයි.කැඩී බිඳී ඇති මෙම මාර්ගයේ දැන් කිසිම වාහනයක් ගමන් කරන්න බැහැ. මාර්ගය පිළිසකර කර ගැනීමට රජයෙන් ඉල්ලීම් කර ඇතත් කිසිවකුගේ අවධානයක් යොමු වලා නෑ.රිචඩ් පෙරේරා මහතාමාර්ගය අබලන්වීම නිසා තේ දළු ප්‍රවහනයත් කිරි ප්‍රවාහනයත් අඩාළ වෙලා. ඒවා ගෙන යන ලොරි එන්නේ නැහැ. කිලෝමීටර දෙක තුනක් කන්දේ ඔසවාගෙන යන්න ඕනේ. ගම නැගුම වැඩසටහන යටතේවත් මෙම මාර්ගය පිළිසකර නොකිරීම බලවත් අසාධාරණයක්.එච්. එම්. වීරසිංහ මහතාරෝගියකු රෝහලට ගෙන යාමද විශාල ගැටලුවක් වෙලා. මෙම මාර්ගය පිළිසකර කර දෙන ලෙස රජයේ වගකිව යුත්තන්ගෙන් ඉල්ලනවා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=r1204162</link>
    <topic>බිරියගේ අනියම් පෙම ගැන කන වැකුණු ආරංචිය ඉඳුරුවේ තරුණයකුට මරු කැඳවලා</topic>
    <author>ඉඳුරුව සමූහ ඇම්. පී. මුනිදාස</author>
    <content>යටලීයේ ගැටගැසූ නයිලෝන් කඹයකින් ගෙල වැලලාගෙන ඉඳුරුවේ තරුණයකු මිය ගොස් ඇත. මෙසේ මිය ගොස් ඇත්තේ ඉඳුරුවේ මුල්ලේගොඩ පදිංචිව සිටි උඩගෙ කංකානම්ගේ ප්‍රභාත් චාමර (23) නමැති අයෙකි.මොහු හෝටල් අංශයට සම්බන්ධ රැකියාවක් කළ මොහු අසල්වැසි තරුණියක සමග පෙමින් බැඳුණි. මවුපියන් නොමැතිව චාමර ජීවත් වූයේ තම අයියාත් ඔහුගේ බිරියත් සමග මහ ගෙදරය. අක්කා පදිංචි වී සිටියේ ඒ වත්තේම කෙළවරකය. මිය ගිය අයද මෙම වත්තේම නිවස ඉදි කළේ ඔහුගේ අනාගත සුබ සිද්ධිය පතාය.මේ අතර ඔහු පෙම් බැඳි තරුණිය මීට වසර එකහමාරකට දෙකකට පමණ පෙර නිවෙසට කැඳවාගෙන පැමිණි අතර ඇය බාල වයස්කාරියක් නිසා විවාහ කටයුතු සිදු කිරීමට නොහැකි විය.පසුගිය දිනෙක ඔහු නිවසේ සිටින අවස්ථාවක මෙසේ සිය දිවි හානි කර ගෙන ඇත. මොහුගේ මරණය පිළිබඳ පැවසු මිය ගිය අයගේ සොයුරා වන යු. කේ. කීර්ති‘මේ ගෙදර මමත්, බිරියත්, මල්ලීත් ජීවත් වුණා. මීට වසර එකහමාරකට පමණ පෙර ඔහු තරුණියක් සමග සම්බන්ධයක් ඇති කර ගෙන නිවෙසට කැඳවාගෙන ආවා.ඇයට වයස අඩු නිසා විවාහය ලියාපදිංචි කිරීමට නොහැකි වුණා. මල්ලී හෝටලයක රැකියාව කළා. අපේ ගෙදරට පහළින් අලුත් නිවෙසකුත් හදන්න ගත්තා. මමත් බිරියත් වැඩට ගියාම නිවසේ හිටියේ මල්ලී විතරයි.මේ අතර ඔහු එක්කගෙන ආ තරුණිය සමග එකට ජීවත් වුණා. දැනට සති දෙක තුනකට කලින් ඇය තවත් තරුණයෙක් හා සම්බන්ධයක් ඇති කර ගෙන එය අපට ආරංචි වුණා. මල්ලී මේ ගැන කනගාටුවෙන් හිටියා. අප පොලිසියේ පැමිණිල්ලක් ලියා ඇයව ගෙදර යැව්වා.සමාජයට මුහුණ දීමට නොහැකි නිසා මල්ලී වේදනාවෙන් හිටියේ. පසුව ඔහු රැකියාවට ගියේත් නැහැ. සිද්ධිය වූ දා ඔහු පමණයි නිවසේ සිටියේ. උඩහ ගෙදර මගේ සහෝදරිය ඉන්නවා. ඇය ඇවිත් බලන විට මල්ලී එල්ලී සිටිනවා එයා දැකලා පසුව රෝහලට ගෙන ගොස් තිබෙනවා.මේ මරණය පිළිබඳ පශ්චාත් මරණ පරීක්ෂණය ගාල්ල කරාපිටිය මහ රෝහලේදී පැවැත්විණි. ගාල්ල අධිකරණ වෛද්‍ය නිලධාරී එල්. බී. එම්. ප්‍රනාන්දු හා ඉඳුරුව හදිසි මරණ පරීක්ෂක පරාක්‍රම අකුරටියගම මහත්වරු එම පශ්චාත් පරීක්ෂණ පැවැත්වූහ.කොස්ගොඩ පොලිසියේ සැරයන් ඒ. ඩී. ධනපාල (පී. එස්. 20038) මහතාගේ මෙහෙයවීම යටතේ සිදු කෙරිණි. එහිදී සාක්ෂි දුන් කුමාර විදානෙලාගේ මයුරි හර්ෂිකා (18) මහත්මියමගේ ගම මුල්ලේගොඩ. මිය ගොස් ඇත්තේ මා විවාහ වීමට සිටි අයයි. අප නීතියෙන් විවාහ නොවූවත් වසර දෙකක් පමණ අඹු සැමියන් වශයෙන් සිටියා. මහ ගෙදර අයියයි, බිරියයි, අප දෙන්නයි එකට උයා ගෙන කෑවා.මගේ වයස සම්පූර්ණ වී නොතිබීම නිසා විවාහය ලියාපදිංචි කරන්න බැරි වුණා. අපි දෙන්නා අප්‍රේල් පළවැනිදා බඳින්න තීරණය කර ගෙන හිටියා.ඒත් අයියලාට කවුදෝ කේළමක් කියලා සති දෙකකට විතර කලින් මට ගහලා එලෙව්වා. මට දරුවෙක් ලැබෙන්න ඉඳලා ඒකත් නැති වුණා. කලිනුත් දෙවරක් දරු ගැබවල් නැති වුණා. මාර්තු 10 වැනිදා මම ගෙදර ගියාට පසු මට අතරමගදී හමුවී එයා කතා කළා. අප දෙන්නා දෙද්දුව හෝටලයකදීත් හමු වුණා. එදා කතා කර ගත්තා ළඟදීම බඳින්න. පසුගිය 31 වැනිදා උදේ චාමර අපේ අම්මාගේ ෆෝන් එකට කතා කර මට හෙට පාන්දරින් එන්න කීවා. ඊට පස්සේ යාලුවෙකුගේ ෆෝන් එකකින් කතා කරලා අයියා එයාගේ ෆෝන් එක ගත් බව කීවා.හවස චාමරලාගේ ගෙවල් පැත්තෙන් කෑ ගහනවා ඇහුණා. මම අපේ අයියා කෙනෙකුව යැව්වා. ඔහු ඇවිත් කීවා චාමර එල්ලිලා මැරිලා කියා. මැරෙන්න හේතුව මම දන්නේ නැහැ. මටත් ඒක ප්‍රශ්නයක්. අපි නීතියෙන් බැඳලා හොඳින් ඉන්නයි හිටියේ. ඒත් ඒකට දෛවය ඉඩ දුන්නේ නැහැ. මම දැනුවත්ව නම් කිසි වරදක් කරලා නැහැ.උඩගෙ කංකානම්ගේ රමණීමිය ගොස් ඇත්තේ මගේ බාල මල්ලී. මවුපියන් මිය ගිහින්. වසර එකහමාරක පමණ සිට මල්ලී ගැහැනු ළමයෙක් සමග ගෙදර හිටියා. වයස අසම්පූර්ණ නිසා විවාහය ලියාපදිංචි කර නැහැ. මල්ලි එයාට ආදරේ වුණත් එයා මල්ලීට ආදරේ නැහැ. එයාගේ වෙනත් සම්බන්ධයක් ගැන අපට ආරංචි වුණා. මල්ලීත් දැන ගෙන තිබුණා. පසුව එයාගෙ අම්මලාට එයාව බාර දුන්නා. මල්ලී මේ ගැන හරි හිත් අමාරුවෙන් හිටියා.මමත් ඒ වත්තෙම පදිංචි වී ඉන්නේ. එදා හවස මම එනකොට මල්ලී කාමරේ එල්ලිලා හිටියා. පුතත් මමත් එකතු වී මල්ලීව බිමට ගත්තා. හිතේ අමාරුවට මේක කර ගන්න ඇතැයි හිතනවා. ඉදිරිපත් වූ සාක්ෂි හා වෛද්‍ය වාර්තා සලකා බැලූ ඉඳුරුව හදිසි මරණ පරීක්ෂක පරාක්‍රම අකුරටියගම මහතා මෙය ගෙල වැලලා ගැනීමෙන් සිය දිවි හානි කර ගැනීමක් යැයි නිගමනය කළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=r1204163</link>
    <topic>දියණිය රට යැවූ මවක් බෑණා සමඟ මධු සමයේ...</topic>
    <author>මාතර සමුහ ඩබ්ලිව්. පී. ධර්මසේන</author>
    <content>මාතර ලැගුම් හලක අඹු සැමියන් වශයෙන් සිටි නැන්දම්මා සහ බෑනා කෙනකු පිළිබඳව තොරතුරු හෙළි වේ. නැන්දම්මා හක්මන ප්‍රදේශයේ පදිංචිකාරියක් වන වයස අවුරුදු 27, 35, 37 වයස්වල දරුවන් ඇති 58 හැවිරිදි තැනැත්තියකි.දියණියගේ ස්වාමි පුරුෂයා වන බෑනා කඩවත ප්‍රදේශයේ පදිංචි වයස අවුරුදු 11, 05 යන වයස්වල දරුවන් සිටින 27 හැවිරිදි මුස්ලිම් ජාතික තරුණයෙකි.මුස්ලිම් තරුණයා අදාල කාන්තාවගේ දියණිය මීට වසර 12 කට පෙර විවාහ කර ගෙන ඇත්තේ ඇය බාල වයස්කාර දැරියක්ව සිටින අවස්ථාවේදීය. මුස්ලිම් තරුණයාගේ බිරිය මීට වසරකට පෙර මැදපෙරදිග රැකියාවකට ගොස් ඇත.මේ අවස්ථාව වන විට නැන්දම්මාගේ ස්වාමිපුරුෂයා ඇය අතහැර ගොස් ඇති අතර නිවසේ සිටි බෑණා මාස 08 කට වැඩි කාලයක සිට නැන්දම්මා සමග පවුල් ජීවිතයක් ගත කරමින් හෝටල්වල ලැගුම්හල්වලට පැමිණ කෙළිදෙලෙන් පසුවූ බව හෙළි වේ.මේ වන විට මෙම සිද්ධිය දැන ගෙන ඇති විදේශගතව සිටි බිරිය තවත් අනියම් පුරුෂයකු සමග ලංකාවට පැමිණ නිවසට නොගොස් රහසිගතව වෙනත් පළාතක පදිංචියට ගොස් ඇති බවට හෙළිවී ඇත.මාතර ප්‍රදේශයේ අවන් හලක බාල වයස්කාර දැරියක් සමග තරුණයින් සිටින බවට පොලිසියට ලැබුණු තොරතුරක් මත එම ස්ථානය වැටලීමේදී ලාබාල තරුණියක් සමග තරුණයකු හසුවන විට නැන්දම්මා සහ බෑණාද කාමරයක සිට හසු විය.මෙය නීතියට අදාළ ප්‍රශ්නයක් නොවුවත් සදාචාරයට පටහැනි හැසිරීමක් බව පොලිසියේ මතය වේ. .</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=r1204164</link>
    <topic>දුම්රියෙන් ගමන් ගන්නා කාන්තාවන්ගේ ගෙල බැඳි රන් මාල කොල්ල කාලා</topic>
    <author>අත්තනගල්ල, විශේෂ - ජයවීර සුගතපාල</author>
    <content>දුම්රිය ස්ථානවල රැඳී සිටිමින් දුම්රියෙන් ගමන් ගන්නා කාන්තාවන්ගේ ගෙල බැඳි රන්මාල කොල්ල කෑ අයකු අත්අඩංගුවට ගැනුණි.අත්තනගල්ල අතිරේක මහේස්ත්‍රාත් සහ අතිරේක දිසා විනිසුරු බී. ඩී. ආර්. සිසිර කුමාර මහතා විත්තිකරුට අවුරුදු 2 මාස 7ක් සිර දඬුවම් සහ රු.1500ක දඩයක් ද නියම කළේ ය.සැකකරු මීට පෙරද රන්මාලයක් කොල්ලකෑමේ වරදකට වසර 10කට අත්හිටවූ බරපතළ වැඩ සහිත වසර 2 ක සිරදඬුවමක් උල්ලංඝනය කර සිටින්නෙකු බවද අධිකරණයේදී හෙළිවිය. පසුගිය පෙබරවාරි 17 වැනි දින වේයන්ගොඩ දුම්රිය ස්ථානයේදී දුම්රියෙන් ගමන් ගනිමින් සිටි කාන්තාවකගේ ගෙල බැඳ තිබූ රන්මාලයක් කඩාගෙන ඇති බවද පැමිණිල්ල මෙහෙයවූ වේයන්ගොඩ පොලිසියේ අපරාධ අංශයේ සැරයන් (3789) කුමාරසිරි මහතා අධිකරණයට දැන්වීය. උල්ලංඝනය කළ අවුරුදු 2 ක් අත්හිටවූ සිර දඬුවම ක්‍රියාත්මක කිරිමට නියෝග කළ විනිසුරුවරයා සිර දඬුවම අත්හිටවූ කාලය ඇතුළත සිදු කළ රන්මාල කොල්ලකෑම සඳහා ඉහත දඬුවමට අමතරව මාස 7 ක බරපතළ වැඩඇතිව සිර දඬුවමක් සහ රු. 1500ක දඩයක් ද නියම කෙළේ ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=r1204165</link>
    <topic>දෙදෙනකුට වෙඩි තබා ඝාතනයට තැත්කළ මාදම්පේ චූදිතයන් 10කට දඩ හා සිරදඬුවම්</topic>
    <author>ආරච්චිකට්ටුව සමූහ අතුකෝරළ යූ. ගුණපාල</author>
    <content>දෙදෙනෙකුට පහර දී වෙඩිතබා මරා දැමීමට තැත් කරන ලදැයි අධිචෝදනා ලබා සිටි චූදිතයන් දහදෙනෙකුගෙන් එක් චූදිතයකු වරද පිළිගන ඇත.හලාවත පළාත්බද මහාධිකරණ විනිසුරු ඩබ්ලිව්. එම්.එම්. මාලිනී ගුණරත්න මහත්මිය එම චූදිතට සිරදඬුවම් සමග රුපියල් 22,500ක දඩයක් නියම කළා ය.චෝදනා ලබා සිටි චූදිතයන් සියලු දෙනාම මාදම්පේ පදිංචිකරුවෝ ය.වරද පිළිගත් තුන්වන චූදිත වූ ප්‍රසාද් පි‍්‍රයංකර ද සිල්වා යන අයට පළමුවන චෝදනාවට බර වැඩ සහිතව මාස හයක සිරදඬුවම් සමග රුපියල් 2500ක දඩයක්ද නියම කළේ ය.දෙවන චෝදනාවට බරවැඩ සහිත වසර දෙකක සිරිදඬුවම් සමග රුපියල් 10,000ක දඩයක් ද නියමකළ අතර තුන්වන චෝදනාවට බරවැඩ සහිත වසර දෙකක සිරදඬුවම් සමග රුපියල් 10,000ක දඩයක් මහාධිකරණ විනිසුරු ඩබ්ලිව්. එම්.එම්’ මාලිනී ගුණරත්න මහත්මිය නියම කළා ය.එම සිර දඬුවම් සමගාමීව ගෙවී යාමට නියම කර එක් එක් සිර දඬුවම් වසර 10 බැගින් අත්හිටවූවා ය.එයට අමතරව පැමිණිල්ලේ සාක්ෂිකරුවන් වූ මාදම්පේ පූකුලම පදිංචි අසරප්පුලිගේ නායනානන්ද වීරසිරිට හා මාදම්පේ ගලහිටියාව පදිංචි ජයසිංහ ආරච්චිලාගේ නයන්ත ජයසිංහ යන දෙදෙනාට රුපියල් ලක්ෂය බැගින් වන්දි ගෙවීමටද නියම කරනු ලැබුවා ය.වන්දි මුදල් නොගෙවන්නේ නම් බරවැඩ සහිතව වසර එක බැගින් සිරදඬුවම් නියම කළා ය.නඩුවේ හත්වන චූදිත වූ මංජුල බණ්ඩාර සඳරත්න යන අය අධිකරණයේ පෙනී නොසිටීම මත විවෘත වරෙන්තු නිකුත් කරනු ලැබුවා ය.වරෙන්තුවේ පිටපතක් කටුනායක ගුවන් තොටුපළේ අභ්‍යන්තර කටයුතු පිළිබඳ බුද්ධි අධ්‍යක්ෂක වෙත යොමුකිරීමට ද මහාධිකරණයේ ;රජිස්ට්‍රාර්වරයාට නියම කළා ය.10 වන චූදිත වූ ප්‍රදීප් ජානක සොයිසා යන අය මියගොස් ඇති බවට මරණ සහතිකයක් ඉදිරිපත් කර තිබුණෙන් මහාධිකරණ විනිසුරුවරිය එම සහතිකය පිළිගත්තාය.අනෙකුත් චූදිතයන්ට එරෙහිව නඩුව ඔක්තෝබර් 8,9,10 හා 11 දිනයන්හි විභාගයට ගැනීමට දින නියම කළා ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=s1204161</link>
    <topic>දකුණු ආසියාවේ ජයකෙහෙලි නැංවීම නව වසරේ ශ්‍රී ලංකා කෙළිබිමේ ඉලක්කයයි</topic>
    <author>ප්‍රින්ස් ගුණසේකර</author>
    <content>ලබන වසරේ පෙබරවාරි මාසයේ නවදිල්ලියේ පැවැත්වෙන දකුණු ආසියානු ක්‍රීඩා උළෙලේ දී ශ්‍රී ලංකාවට ඉහලම ජයග්‍රහණ ලබාගැනීමට අවශ්‍ය පසුබිම සැකැසීම ලැබුවා වූ නව වසරේ ප්‍රධානතම ඉලක්කය බව ක්‍රීඩා ඇමැති මහින්දානන්ද අලුත්ගමගේ මහතා පවසයි.දකුණු ආසියානු රටවල් අතරේ පුංචි ඔලිම්පික් උළෙල ලෙස සැලැකෙන මේ ක්‍රීඩා තරගාවලියට ක්‍රමවත්ව සූදානම්වීම උදෙසා දැනටමත් බොහෝ ක්‍රියා මාර්ග ගෙන ඇතැයි ඇමැතිවරයා පැවැසීය. මෙතෙක් පැවැති දකුණු ආසියානු ක්‍රීඩා තරගාවලිවලට වඩා ශ්‍රී ලංකාව මෙවර පූර්ව සූදානමකින් පසුවීම අනෙක් රටවලට අභියෝගයක් වනු ඇතැයි ද ක්‍රීඩා ඇමැතිවරයා විශ්වාසය පළ කළේය.දකුණු ආසියානු ක්‍රීඩා ලේකම් කාර්යාලයක් විවෘත කර ඒ තුලින් සියලු දෑ සම්බන්ධිකරණය කිිරීමට දැන් සිටම පියවර ගෙන ඇත.එමෙන්ම තෝරාගත් ක්‍රීඩා 23කට කළමනාකරුවන් පත්කර ක්‍රීඩා සංචිත ආරම්භකර පවත්වාගෙන යයි. එම ක්‍රීඩා සංචිතවල ක්‍රීඩක ක්‍රීඩිකාවන්ගේ දක්ෂතා මාසිකව ඇගැයීමකට ලක් කර ප්‍රගතිය විමසා බලනු ඇත.දකුණු ආසියානු ක්‍රීඩා තරගාවලියට ඉදිරිපත් කෙරෙන සෑම ක්‍රීඩාවකටම විදෙස් පුහුණුකරුවෙකු ලබාදීම දැනටමත් ආරම්භ කර තිබේ. ක්‍රීඩා කීපයක විදෙස් පුහුණුකරුවන් ශ්‍රී ලංකාවට පැමිණ පුහුණු කිරීම් අරඹා ඇති අතර අනෙක් විදෙස් පුහුණුකරුවන් ඉදිරි කාලයේ දී ලබාදීමට කටයුතු කෙරේ.විදෙස් පුහුණුකරුවන්ට අමතරව ප්‍රධාන ජාතික පුහුණුකරුවෙකුගේ සේවය සියලු ක්‍රීඩා වෙත මේ වනවිට ලබා දී තිබේ. දකුණු ආසියානු ක්‍රීඩා තරගාවලිය පැවැත්වෙන තෙක් පුහුණු සංචිත සැලසුමක් අනුව පවත්වාගෙන යාමට සෑම ක්‍රීඩා සංගමයකටම මුදල් ප්‍රතිපාදන ලබාදීමට ක්‍රීඩා අමාත්‍යංශය කටයුතු යොදා ඇත. ශ්‍රී ලංකාව දකුණු ආසියානු ක්‍රීඩා උළෙල අවසන්වරට නියෝජනය කළ 2010 දී රන් පදක්කම් 16ක්, රිදී පදක්කම් 35ක් සහ ලෝකඩ පදක්කම් 56ක් ලබා සිවුවැනි ස්ථානයට පත්විය. බංග්ලාදේශයේ පැවැති මේ තරගාවලියේ දී ශ්‍රී ලංකාව සිවුවැනි ස්ථානයට පත්වූ අතර ඉන්දියාව, පාකිස්තානය හා බංග්ලාදේශය ඉදිරියට පැමිණියහ.එහෙත් 2006 දී කොළඹ පැවැති තරගාවලියේ දී ශ්‍රී ලංකාව රන් 37ක්, රිදී 63ක් සහ ලෝකඩ 78ක් සමග තෙවැනි ස්ථානයේ සිටියේය. එවිට ශ්‍රී ලංකාවට ඉහළින් ඉන්දියාව හා පාකිස්තානය සිටියහ.වසර 2013 දී පැවැත්වෙන දකුණු ආසියානු ක්‍රීඩා උළෙල දොලොස්වැනි සාග් තරගාවලිය වේ. මෙයට පෙර ඉන්දියාවේ දී කල්කටා (1987) හා චෙන්නායි නුවර (1995) දකුණු ආසියානු ක්‍රීඩා උළෙල පවත්වා ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=s1204162</link>
    <topic>රොනාල්ඩෝ මෙසී කරට කර තරගයක</topic>
    <author>මැඩ්රිඩ් (ඒ. එෆ්. පී.)</author>
    <content>සුපිරි ක්‍රීඩකයන් වන ක්‍රිස්ටියානෝ රොනල්ඩෝ සහ ලයනල් මෙසී මෙවර ලා ලීගා පාපන්දු තරගාවලියේ වාර්තාගත ගෝල් 41 බැගින් රැස් කිරීමට සමත් වූහ.පළමුවෙන්ම ස්පෝර්ටින් ශිරොන් පිලට එරෙහිව ගෝල් 3 - 1 ක ජයක් වාර්තා වූ තරගයේදී 41 වැනි ගෝලය රැස් කරමින් රොනල්ඩෝ පසුගිය තරගවාරයේ ඔහු විසින්ම පිහිටුවා තිබූ වාර්තාව බිඳ හෙළීමට සමත් වූ අතර, ඉන් අනතුරුව ලෙවෙන්ටි කණ්ඩායමට එරෙහිව ගෝල් 2 - 1 ක ජයක් වාර්තා වූ තරගයකදී මෙසී සිය 41 වැනි ගෝලය ලබා ගැනීමට සමත් විය.රියල්් මැඩ්රිඩ් පිල නියෝජනය කරන රොනල්ඩෝ ගේ වාර්තාගත ගෝල් සංඛ්‍යාව හේතුවෙන් ඔවුන් මෙවර තරගාවලියේ 107 වැනි ගෝලය වාර්තා කළේය. එය 1989 - 90 තරගවාරයේදී ජෝන් ටොෂෑක්ගේ නායකත්වයෙන් යුත් රියල් මැඩ්රිඩ් පිල රැස් කළ ගෝල සංඛ්‍යාව සම කිරීමකි. නමුත් මෙවර රොස් මොරින්හෝ ගේ නායකත්වයෙන් යුත් රියල් මැඩ්රිඩ් පිලට තවත් තරග 5 ක්ම ඉතිරිව ඇති බැවින් එම වාර්තාව ද බිඳ වැටෙනු ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=s1204163</link>
    <topic>විස්ඩන් සම්මානය සංගක්කාරට</topic>
    <author/>
    <content>2011 වසරේ ලොව හොඳම ක්‍රිකට් ක්‍රීඩකයන් පස්දෙනා අතරටත්, එම වසරේ ජාත්‍යන්තර ක්‍රිකට් පිටියේ පෙරමුණේ පසුවන ක්‍රීඩකයා ලෙසටත් සුප්‍රකට විස්ඩන් සඟරාව මගින් පසුගියදා කුමාර් සංගක්කාර තෝරාගනු ලැබීය.මෙලෙස විස්ඩන් සඟරාවේ එකම වසරකදී සම්මාන 2ක් සඳහා තෝරාගනු ලැබූ ප්‍රථම ක්‍රීඩකයා ලෙස සංගක්කාර ඉතිහාස ගතවේ.ජාත්‍යන්තර ක්‍රිකට් පිටියේ විශිෂ්ටතම පිතිකරුවෙකු මෙන්ම කඩුලු රකින්නෙකු ලෙස ද හඳුන්වන සංගක්කාර 2004 වසරේ විස්ඩන් සඟරාව මගින් වසරේ පෙරමුණ ගත් ක්‍රිකට් ක්‍රීඩකයාට සම්මාන දීම ඇරැඹීමෙන් පසුව සම්මාන 2කට සුදුසුකම් ලැබූ ලොව මුල්ම ක්‍රීඩකයාය.සංගක්කාර 2011 වසරේ දී ජගත් ක්‍රිකට් බිමේ ලකුණු 2267ක් රැස්කර තිබේ. ටෙස්ට් හා එක්දින තරග ලකුණු 1000 බැගින් එකම වසරකදී රැස් කරමින් එම දස්කම වසර 3කදීම පෙන්නුම් කළ ලොව එකම ක්‍රීඩකයා ද ඔහුය.34 හැවිරිදි සංගක්කාර මේ වනවිට ටෙස්ට් තරග 108ක දී ලකුණු 9000 සීමාව පසුකිරීමට සමත්ව සිටියි. ඔහුගේ ලකුණු 9000ට ශතක 28ක් ද ඇතුලත්ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=s1204164</link>
    <topic>ජෙසී රයිඩර් වොරියර්ස් පිලට ජය ගෙනේ</topic>
    <author/>
    <content>වේගවත් පිතිහරඹයක නිරතවූ ජෙසී රයිඩර් පන්දු 56කදී හතරේ පහර 7ක් සහ හයේ පහරක් සමග නොදැවී ලකුණු 73ක් රැස් කරමින් අයි. පී. එල්. තරගාවලියේ චෙන්නායි සුපර් කිංග්ස් පිල සමග පැවැති තරගයේ දී කඩුලු 7ක ජයක් පූනේ වොරියර්ස් පිලට අත්කර දීමට සමත් විය.ඔහුට අනගි සහයක් ලබාදුන් ස්ටීවන් ස්මිත් නොදැවී ලකුණු 44ක් රැස් කළ අතර දෙදෙනා එක්ව සිවුවැනි කඩුල්ල සඳහා ලකුණු 66ක නොබිඳුණු සම්බන්ධතාවක් ගොඩ නැගූහ.පළමුව පන්දුවට පහරදුන් චෙන්නායි පිල ඕවර 20 අවසානයේ කඩුලු 5කට ලකුණු 155ක් ලබාගත් අතර පූනේ වොරියර්ස් පිල ඕවර 19.2 කදී කඩුලු 3ක් පමණක් දැවී ජයග්‍රහණය ලබා ගත්තේය.චෙන්නායි පිල – 155/5 (ඕවර 20) රවීන්ද්‍ර ජඩේජා 44, ෆෆ් ඩු ප්ලෙසිස් 43, මහේන්දු සිං දෝනි 26, සුරේෂ් රයිනා 20 ( රාහුල් ෂර්මා 16/2)පූනේ පිල – 156/3 (ඕවර 19.2) ජෙසී රයිඩර් නොදැවී 73, ස්ටීවන් ස්මිත් නොදැවී 44.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=f1204161</link>
    <topic>සමඟියෙන් ජය මඟට යමු</topic>
    <author/>
    <content> සිංහල, හින්දු අවුරුදු සංස්කෘතික මංගල්‍යයෙන් පසු රට ඉදිරියට ගමන් කළ යුතු ආකාරය හා කලාකරුවන් ගේ හා සංස්කෘතික අංශයේ පුනර්ජීවය සඳහා රජය ගන්නා ක්‍රියා මාර්ග පිළිබඳ ඇමැති ටී. බී. ඒකනායක මහතා සමඟ සිදු කළ සාකච්ඡාවකි මේ.ජනාධිපතිතුමා හා රජය එක්ව ජාත්‍යන්තර ප්‍රජාව සහ රාජ්‍ය නායකයින්, මානව හිමිකම් සංවිධාන මනා ලෙස දැනුවත් කළා. මේ රටේ දශක තුනක් තිස්සේ පැවති ලොව දරුණුතම ත්‍රස්තවාදය මුළුමනින් ම පරාජය කොට සිංහල, දමිළ, මුස්ලිම් ජාතීන් අතර ජාතික සමඟිය ඇති කළා. ඒ වගේම දේශීයත්වයට මුල් තැන දෙමින් එය ශක්තිමත් කොට උද්ධමනය පාලනය කරන්න කටයුතු කළා. රටේ ඒක පුද්ගල ආදායම වැඩි කරමින්, ජාතික නිෂ්පාදනය වැඩි කරමින් ගෙන ගිය මනා කළමනාකරණය නිසා සිංහල හින්දු අලුත් අවුරුද්ද ගැටලුවකින් තොරව සංස්කෘතික උළෙලක් ලෙස සමරන්න පුළුවන් වුණා.ශ්‍රී ලංකාවේ “කලාකෙත අස්වැද්දීමේ” මහින්ද චින්තන ක්‍රියාවලිය වෙන ම පරිච්ඡේදයක් ලෙස සටහන් කරමින් මුල්ලකට දමා තිබූ කලාකරුවන් ඒකරාශී කරන්න අපට හැකි වුණා. ඔවුන්ගේ අවශ්‍යතාවයන් ඉෂ්ට සිද්ධ කිරීම ජනාධිපතිතුමාගේත්, අපගේත් වගකීමක්.එය ජනාධිපතිතුමා පෞද්ගලිකවම මැදිහත් වන ක්‍රියාවලියක්. ටෙලිනාට්‍ය, චිත්‍රපට, වේදිකා නාට්‍ය, සංගීත ක්ෂේත්‍රවල මෙන්ම සිව්සැට කලාවේම නිරතවන කලාකරුවන් තරුණ වියේ දී ඉතා ශක්තිමත් මූල්‍යමය වශයෙන් යමක් හරිහම්බ කරන්න පුළුවන් තත්ත්වයක් තියෙනවා. ඒ නිසා ඔවුන්ට අප පිහිටවිය යුත්තේ ඔවුන්ගේ භූමිකාව තවදුරටත් කරගෙන යාමට නොහැකි වූ විටයි.රජයේ වගකීම ඔවුන් ගැන සොයා බලමින් ඔවුන්ගේ අවශ්‍යතා ඉටු කිරීමයි. නිදසුනක් ලෙස ටවර්හෝල් ශිල්පීන් වෙනුවෙන් අප කරනු ලබන කාර්ය භාරය ගෙනහැර දැක්විය හැකියි. මහින්ද චින්තනය යටතේ මෙවර අයවැයෙන් ද කලාකරුවන් වෙනුවෙන් සුවිශේෂී යෝජනාවන් ඇතුළත් කොට තිබෙනවා.නෙළුම් පොකුණ චීන -ශ්‍රී ලංකා මිත්‍රත්වයේ සංකේතයක් ලෙස සියයට 100 ක් ම ආධාර මත ඉදිකෙරුණු දෙයක්. මේ රඟහල ඉතා හොඳ කළමනාකරණයකින් යුතුව පවත්වාගෙන යා යුතුයි. ඒ සඳහා අධික මුදලක් වැය වෙනවා. මෙම රඟහල ලබාදීමේ දී ජනප්‍රිය ද ජනප්‍රිය නැද්ද යන්න කියා වගකීමක් නෑ. ඒ සඳහා අදාළ මුදල අයකිරීම පමණයි සිදු කරනු ලබන්නේ.පසුගිය 27 වැනිදා පැවති ලෝක නාට්‍ය දිනය වෙනුවෙන් මෙම රඟහල නොමිලේ ලබාදීමට ජනාධිපතිතුමා ක්‍රියා කළා.මෙහි සංගීත, නාට්‍ය ඇතුළු විවිධ වැඩසටහන් කලාකරුවන්ට ඉදිරිපත් කළ හැකියි. මහාචාර්ය සරත්චන්ද්‍රයන්ගේ “සිංහබාහු” නාට්‍ය මෙහි ප්‍රදර්ශනය කළා. නෙළුම් පොකුණ රංග ශාලාව රාජ්‍ය ආරක්‍ෂක, නාගරික සංවර්ධන හා සංස්කෘකිත යන අමාත්‍යාංශ යටතේයි ඒකාබද්ධව පාලනය කරනු ලබන්නේ.ජාත්‍යන්තර මට්ටමේ නිර්මාණ ඉදිරිපත් කිරීමට දකුණු ආසියාවේ ඇති දියුණුම තාක්ෂණය ඇති රංග ශාලාවක් ලෙස නෙළුම් පොකුණ අපේ කලාකරුවන්ට දායාද කොට තිබෙනවා.අද මතුව ඇති අධ්‍යාපන තරගය වඩාත් කැපී පෙනෙන්නේ ශ්‍රී ලංකාවේයි. සාක්ෂරතාවය අතින් අපි ඉන්නේ ඉතා ඉහළ තැනක. මේ තරඟකාරී බව නිසා තමයි එහෙම තත්ත්වයක් උදාවෙලා තියෙන්නේ. දෙමාපියන් පාසල්වලින් පමණක් නොව උපකාරක පංතිවල සහයෙනුත් දරුවන්ගේ අධ්‍යාපන මට්ටම උසස් තත්ත්වයකට ගෙන එන්න වෙර දරනවා. පෞද්ගලික පංති පවත්වාගෙන යාම රජයකට නැවැත්විය නොහැකියි.එසේම ඔබ ඇසූ රස වින්දනය කියන විෂයයේදී එය විෂය පථයට අනුගතව තිබෙනවා. ඒ සඳහා පුස්තකාල, පොත්පත් ඇතුළු දෑ පරිහරණයට අවකාශ ලැබී තිබෙනවා. නමුත් මේවා දරුවන් පරිහරණය කරනවාද යන්න ගැටලුවක්. ඒ සඳහා දෙමාපියන්, ගුරුවරුන් දරුවන්ව පෙළගැස්විය යුතුයි.ගීතය, නාට්‍ය, චිත්‍රපට, හොඳ පොත්පත්, සාහිත්‍ය කෘති පරිශීලනයට දරුවන් යොමු කළ යුතුයි. ඒ සඳහා ගුරුවරුන්ට, දෙමාපියන්ට හොඳ රසවින්දනයක් තිබිය යුතුයි. දෙමාපියන් පොත්පත් කියවනවා නම්, නාට්‍ය චිත්‍රපට බලනවා නම්, සාහිත්‍ය කෘති පරිශීලනය කරනවා නම්, අඩු තරමින් දවසේ පත්තර ටිකවත් කියවනවා නම් දරුවෝ ඒ සඳහා යොමු වෙනවා. මේ ආදර්ශය ගෙදරින්. පාසලින් දරුවන්ට ලබාදිය යුතුයි.අද පුවත්පතක් බැලුවොත්, රූපවාහිනිය බැලුවොත් පෞද්ගලික ආරවුල්, ඉඩම් ආරවුල් නිසා අපරාධ වැඩි වී තිබෙනවා. එම තත්ත්වය ශ්‍රී ලංකාවට පමණක් ආවේණික දෙයක් නොවෙයි. ලෝකයේ කොහෙත් ඒවා සිදුවෙනවා. නමුත් ශ්‍රී ලංකාවේ මෙම තත්ත්වය පාලනය සඳහා ආරක්‍ෂක අංශවලට ජනාධිපතිතුමා අවශ්‍ය උපදෙස් ලබා දී තිබෙනවා.ඒවා තදින් ක්‍රියාත්මක කරන ලෙසට අවශ්‍ය උපදෙස් දී තිබියදී ඒවා ක්‍රියාත්මක කිරීම ආරක්‍ෂක අංශවල වගකීමක්. ආරක්‍ෂක ලේකම්තුමාත් මේ පිළිබඳව දැඩි වගකීමකින් යුතුව ක්‍රියා කරනවා. සමහර අපරාධ කළ අය පැය 24 ක් ඇතුළත අත්අඩංගුවට අරන් නීතිය ක්‍රියාත්මක කොට තිබෙනවා. යුද්ධයෙන් ගිනිගත් රට කෙටි කාලයක් තුළදී සාමය ඇතිකොට සෑම ජන කොටසකට ම සාමයෙන් සමඟියෙන් යුතුව ජීවත්වීමට අවැසි පරිසරයක් නිර්මාණය කොට තිබෙනවා. ඒ පරිසරය තුළ ඇති වන සමහර ගැටුම් අවම කිරීම සඳහා විවිධ වැඩසටහන් අප අමාත්‍යාංශය මගින් දියත් කොට තිබෙනවා. සෑම ප්‍රාදේශීය ලේකම් කොට්ඨාසයකම දියත් කොට ඇති “සෙනෙහස” වැනි වැඩසටහන් ඊට නිදසුනක්.ලෝකෙට බිහිවන දරුවා සංවේදී මනුෂ්‍යයකු ලෙස සමාජගත කිරීමට මවගේ කුස තුළදීම දරුවා හුරු පුරුදු කරවීම මේ වැඩසටහනේ අරමුණයි.ඒ සඳහා මව, පියා දැනුවත් කිරීමත්, ඔවුන් වෙනුවෙන් රසවින්දනාත්මක වැඩසටහන් හඳුන්වා දීමත්, ඒවා ක්‍රියාත්මක වීම තුළින් වඩාත් නිර්මාණශීලී මෙන්ම සංවේදී දරුවකු, ලොවට බිහිකිරීමට අවශ්‍ය පරිසරය නිර්මාණය කිරීමත් අපේ අරමුණයි.අපේ අමාත්‍යාංශය මගින් කලාවේ අභිවෘද්ධිය වෙනුවෙන් අලුතින් ආයතන රාශියක් පිහිටුවමින් සිටිනවා. මාතර, නාවිමන සාර්ක් සංස්කෘතික මධ්‍යස්ථානය, ගාල්ල, පැරෑලිය සුනාමි පර්යේෂණ හා සංස්කෘතික මධ්‍යස්ථානය, කුණ්ඩසාලේ ප්‍රාසාංගික ජාතික කලා නිකේතනය, කලා පොළ, අංගම්පොර ගම්මානය, උතුර නැඟෙනහිර නව සංස්කෘතික මධ්‍යස්ථාන, ජාතික කලා මණ්ඩලය ඊට අනුබද්ධ මණ්ඩල 15 ක් පිහිටුවා තිබෙනවා.ඊට අමතරව කලාකරු සුබසාධන හා ආධාර වැඩසටහන් තියෙනවා. දැනට අපි රටපුරා සංස්කෘතික මධ්‍යස්ථාන 157 ක් පිහිටුවා තිබෙනවා. අලුතින් තවත් 57 ක් පටන් ගන්නවා. කලා භවන, ජෝන් ද සිල්වා රඟහල අංගසම්පූර්ණ ලෙස ප්‍රතිසංස්කරණය කරනවා. ඒ සඳහා රුපියල් මිලියන 480 ක් වෙන්කොට තිබෙනවා. දැනට ගරා වැටී ඇති එල්ෆින්ස්ටන් රඟහල සම්පූර්ණයෙන් ම ප්‍රතිසංස්කරණය කරනු ලබනවා.ජාතක කතා ඇසුරින් නූර්ති නාට්‍ය ගණනාවක් අලුතින් නිෂ්පාදනය කිරීම සඳහා දැනටමත් පෞද්ගලික අංශයෙන් අපි ආධාර ලබාගැනීමට පියවර ගෙන තිබෙනවා. මේ සැම දෙයක්ම තුළින් විශාල සංස්කෘතික ප්‍රබෝධයක් ඇතිකිරීමට අප බලාපොරොත්තු වෙනවා.සංවේදී, නිර්මාණශීලී මිනිසෙකු බිහිකිරීම සඳහා මෙවන් වැඩසටහන් අත්‍යවශ්‍යයි. ඒ සඳහා ජනාධිපතිතුමා නොමසුරුව අපට ප්‍රතිපාදන ලබා දෙනවා. ඒවා නිසි ලෙස කළමනාකරණය කොට ගනිමින්, නාස්තිය දූෂණය පිටුදකිමින් වැඩ කළොත් අපට සුභ අනාගතයක් උදාකර ගත හැකියි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=f1204162</link>
    <topic/>
    <author/>
    <content>ශ්‍රී ලාංකිකයන්ගේ මහා සංස්කෘතික මංගල්‍යය වන සිංහල, හින්දු අලුත් අවුරුද්දෙහි වැදගත්කම සහ එළැඹුනු නව වසර අර්ථාන්විතව ගත කළ යුතු ආකාරය පිළිබඳ ශ්‍රී ජයවර්ධනපුර විශ්වවිද්‍යාලයේ කථිකාචාර්ය, පැපිලියානේ සුනේත්‍රාදේවී පරිවේනාස්ථානාධිපති මැදගොඩ අභයතිස්ස ස්වාමීන් වහන්සේ සමඟ සිදු කළ සාකච්ඡාවකි මේ.අලුත් අවුරුද්ද පිළිබඳ කතා කිරීමේ දී අපිට චන්ද්‍රමාස ක්‍රමය සහ සූර්යමාස ක්‍රමය හමුවෙනවා. චන්ද්‍ර මාස ක්‍රමයේ දී සඳ ලබන ගෙවෙන වෙලාව අනුවත් සූර්ය මාස ක්‍රමයේ දී සූර්යයා වටා පෘථිවිය වරක් ගමන් කර අවසන් වන අවස්ථාව හැටියට අලුත් අවුරුද්ද සැමරෙනවා. විශේෂයෙන් වසරක් ගෙවී නව වසරක් උදා වන විට ගස්කොළන් නව දළු දා වැඩෙනවා. අලුත් අවුරුද්දක් උදා වීම එවැනි පරිසර වෙනස්වීමක් පමණක් නොව මිනිසුන් ගේ මානසික වශයෙනුත් ගොඩනැඟුණු වැදගත් කාරණාවක්. විශේෂයෙන් වසරක් ගෙවී නව වසරක් උදා වන විට මිනිසුන් ගේ වයසත් අවුරුද්දකින් ගෙවෙන නිසා ඔවුන් ගේ ආකල්පමය වෙනසකුත් සිදු වෙනවා. මේ අනුව අලුත් අවුරුද්දක් උදා වීම යනු අලුත් වීමක් ගලා යන ක්‍රමයේ යම් සන්ධිස්ථානයක්, වෙනස්වීමක් ලෙස හඳුන්වන්න පුළුවන්.සිංහල, හින්දු අලුත් අවුරුද්ද ශශ්‍රී ලාංකික සිංහල සහ දෙමළ යන ජනකොටස් දෙකෙහි ම ජාතික උත්සවය ලෙස සැලකෙනවා. ජාති ආගම් භේදයකින් තොරව එකම නැකතකට පිළිවෙළකට වැඩ කටයුතු ආරම්භ කරන එකම ජාතික උත්සවය වන්නේත් සිංහල හින්දු අලුත් අවුරුද්දයි. විශේෂයෙන් මේ අවුරුදු සැමරුමත් සමඟ මිනිසුන් තුළ තිබෙන නොහොඳ නෝක්කාඩු අමතක කර සාමය, සමඟිය වර්ධනයක් සිදු වෙනවා. බුදු දහමේ පෙන්වා දෙන ආකාරයට යම් කෙනෙක් ඒ මොහොත වෙනස් කරනවා ද එතැන් පටන් අලුත් පුද්ගලයෙක් බවට පත් වෙනවා. 999 දෙනෙකු මරපු අංගුලිමාල ඊළඟ දවසේ රහතන් වහන්සේ කෙනෙක් ලෙස පිළිගන්න පුළුවන් තත්ත්වයට පත් වුණේ කෙනෙකුට අතීතය අමතක කර වර්තමානය තුළ වෙනස් වෙන්න පුළුවන් කියන කාරණාව නිසයි.ඒ නිසා සිංහල, හින්දු අලුත් අවුරුද්ද හුදෙක් සැමරුමක් ලෙස විනෝද වී අවසන් කරනවාට වඩා ජීවිතවලට යම් වෙනසක්, අලුත් බවක් ළඟා කර ගැනීමයි වැදගත් වන්නේ. ඒ වගේ ම මෙය පුද්ගලයන් ගේ ආර්ථිකමය වශයෙන් මෙන් ම අධ්‍යාපනික වශයෙනුත් නව පිබිදීමක් ඇතිව කටයුතු කරන්න හිතට ගත යුතු අවස්ථාවක්. සිංහල හින්දු අලුත් අවුරුද්ද ජාතියක්, දේශයක් ලෙස ඉදිරියට යාමටත් අලුත් ආරම්භයක් ඇතිකර ගැනීමට හොඳ සංධිස්ථානයක් ලෙසත් හඳුන්වන්න පුළුවන්.ජාති, ආගම් වශයෙන් බැඳ තිබෙන පවුරු බිඳ එකම ජන කොට්ඨාසයක් ලෙස එකමුතු වෙන්න මෙය හොඳ ම අවස්ථාවක් හැටියට සලකන්න පුළුවන්. සිංහල අවුරුදු චාරිත්‍ර ගතහොත් සිංහල, දෙමළ දෙගොල්ලන්ට ම තිබෙන්නේ එක ම නැකැත් චාරිත්‍ර. ඒ නිසා මෙය ශ්‍රී ලාංකික ජනතාව ලෙස එකට එකතු වෙන දිනය ලෙසත් හඳුන්වන්න පුළුවන්. අවුරුදු චාරිත්‍ර ගතහොත් ඒ හැම චාරිත්‍රයක ම අර්ථයක් තිබෙනවා. ගම්වල කාන්තාවන් මුලින් ම ගනුදෙනු කරන්නේ තමන්ට දියවර ලබාදෙන ළිඳත් සමඟයි. ඒ තුළින් කළ ගුණ සැළකීමේ ගුණය ප්‍රකට වෙනවා. විශේෂයෙන් වැඩිහිටියන්ට සැලකීම, ඔවුන්ට නමස්කාර කිරීම සිංහල අලුත් අවුරුද්දත් සමඟ බැඳුණු තවත් විශේෂ චාරිත්‍රයක්. ලෝකයේ අනෙකුත් රටවල් ගතහොත් වයස අවුරුදු 16, 17 වෙද්දී ඒ රටවල දරුවන් මවුපියන්ගෙන් වෙන් වෙනවා. ඒ නිසා ලෝකයේ බොහෝ රටවල වැඩිහිටියන් ගේ ජීවිත හරි අවාසනාවන්තයි. වැඩිහිටියන් වෙනුවෙන් විවිධ ස්ථාන, උද්‍යාන සකස් කර තිබුණත් දරුවන් සමඟ ගෙවන ජීවිතය ඒ අයට අහිමි වෙලා. නමුත් ලංකාවේ පවුල් සංස්ථාව එහෙම නැහැ. අම්මා, තාත්තා, ආච්චි, සීයා, මුණුබුරු, මිණිබිරියන් ආදී වශයෙන් ජීවත් වන මේ හැමෝ ම ජීවිතයෙන් ඈත්වෙන්නේ මරණින් පමණයි. එවන් පවුල් තුළ ආදරය, සෙනෙහස වර්ධනය කරන්න ඒ පවුල් ආරක්‍ෂා කරන්න මේ අවුරුදු චාරිත්‍ර ගොඩක් වැදගත් වෙනවා.සිංහල අවුරුදු චාරිත්‍ර සියල්ල ම පාහේ් ආධ්‍යාත්මික, ආගමික නැඹුරුවකින් යුක්තයි. අවුරුදු ක්‍රීඩා ගත්තත් ඒවාත් බොහොම සාමකාමී අන්‍යෝන්‍ය සුහදතාවය වර්ධනය වන ජන ක්‍රීඩාවන්. කඹ ඇදීමේ තරගයත් කවුරුත් සතුටු වන ජයග්‍රහණය සතුටින් භුක්ති විඳින තරගයක්. අවුරුදු උත්සව අවස්ථාවල කැපී පෙනෙන අංගයක් වන ඔන්චිලි පැදීම ගත්ත ද ඒ වටා ගොඩනැඟෙන අන්‍යෝන්‍ය සුහදත්වය ඉතා විශාලයි. ඔන්චිලි පදින්නේ කාන්තා පාර්ශ්වය වුවත් ඔන්චිලි බැඳීම සිදු කරන්නේ පිරිමි පාර්ශ්වය විසිනුයි. ඒ නිසා එවැනි කටයුතු තුළින් සාමුහිකත්වය, සමඟිය වර්ධනය වෙනවා.හිසතෙල් ගෑම සුහදත්වය වර්ධනය වන තවත් අවස්ථාවක්. සෙනේ කියන පාලි වචනයේ අර්ථය තෙල් යන්නයි. මේ තෙල් ගෑමේ මංගල්‍යය සෙනෙහස පැතිරිලා යන හොඳ අවස්ථාවක්. මෙවැනි අවුරුදු චාරිත්‍රවලින් පිරුණු අලුත් අවුරුද්ද ග්‍රාමීය මෙන් ම නාගරික ජනතාවටත් සුවිශේෂී අත්දැකීමක්. නගරයේ ජීවත් වන ජනතාව තම ගම්බිම්වලට ගොස් නෑදෑ හිතමිතුරන් සමඟ එකතු වන්නේ අලුත් අවුරුදු කාලයටයි. නගරයේ හුදකලාව ජීවත් වන ඔවුන්ට මේ සිංහල අලුත් අවුරුද්ද ඉතාමත් සුවිශේෂියි. නමුත් මේ අලුත් අවුරුදු සැමරුම මස් මාංශ උයා පිහාගෙන මත්ද්‍රව්‍ය භාවිත කරන අවුරුද්දක් නොවිය යුතුයි.ඒ තුළින් පමණයි අපිට අලුත් අවුරුද්දේ නියම ආශීර්වාදය ලැබෙන්නේ. අලුත් අවුරුද්ද කියන්නේ මිනිසුන් ගේ ආයුෂ දික් කරන අවස්ථාවක් වෙනවා. අලුත් අවුරුද්දත් සමඟ මිනිසුන් ගේ සිත් තුළ ඇති වන සතුට නිසා ලේ ධාතුව පවිත්‍ර වී ආයුෂ දික්වෙනවා. අලුත් අවුරුද්ද හුදෙක් සැණකෙළියක් නොවෙයි. එය විශාල ආධ්‍යාත්මික ක්‍රියාවලියක්.අපි ඉතාමත් භාග්‍යසම්පන්න ජාතියක්. අපිට අනන්‍ය වූ දේශීය සංස්කෘතියක්, සභ්‍යත්වයක් මෙන් ම විශාල සම්පත් ප්‍රමාණයක් තිබෙනවා. ඒ නිසා අපි රටක් ලෙස ඉදිරියට යන්න නම්, මේ දේශය ගොඩනඟන්න ආත්මාර්ථකාමී නොවී සෑම දෙනාම එකමුතු විය යුතුයි.විශේෂයෙන් රට ගොඩනැඟීම සඳහා රටේ තරුණ පිරිස ඒකරාශී වීම ඉතාමත් වැදගත්. ඒ වගේ ම රටට ආදරය කරන පිරිසක් ලෙස අපි නාස්තිය අවම කළ යුතුයි. දේශීය සමපත් හඳුනාගෙන ඒ දේවල් රට සංවර්ධනයට යොදාගැනීම තමයි වඩාත් ම වැදගත් වන්නේ. අපේ රටේ කොස්, දෙල් ටික ගස් යට වැටෙද් දී අපි වස විෂ කැවූ විදේශීය ආහාරපාන මිල දී ගන්නවා. ඒවා අවම කළ යුතුයි. අපේ රටේ හතර වටේ ගංඟාවල් ගලනවා. නමුත් තවමත් විශාල කුඹුරු ප්‍රමාණයක් පුරන් වෙලා. ඒ නිසා ඉදිරියේ දී අපේ කෘෂිකර්මාන්ත ක්ෂේත්‍රය දියුණු කිරීම තුළින් රට සංවර්ධනය කරන්න පුළුවන්.ඒ වගේම හැකි සෑම විට ම ගෙවත්තේ කුමන හෝ එළවළුවක් වගා කර ගන්න පුළුවන් නම් වස විස නැති සෞඛ්‍යාරක්ෂිත ආහාර වේලක් අපිට ගන්න පුළුවන්. එය ගෙදරක ආර්ථිකයටත් ලැබෙන විශාල සහනයක්. ඒ නිසා මේ ලැබූ නව වසරේ සෑම දෙනා ම මේ කරුණු සිතට ගෙන නැවුම් බලාපොරොත්තු සමඟින් රටක් ජාතියක් ලෙස පෙරට යාමට කටයුතු කිරීම තමයි වැදගත් වන්නේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>16</day>
    </date>
    <link>http://www.dinamina.lk/2012/04/16/_art.asp?fn=f1204163</link>
    <topic/>
    <author/>
    <content>රොෂාන්, මචං අද හික්කඩුවෙ මළ ගෙයක්. යමුද?හරි යමු. අපේ ගෙදර දී සෙට් වෙමු. එහෙනම් වෙලාවට වරෙල්ලා.මඳ වේලාවකින් මේ යහළුවන් පිරිස සොළොස් වියැති ගැටවරයාගේ නිවසේය. වාහනය බස් එකකි. රොෂාන් වේගයෙන් බසය නිවස පිහිටි වත්තෙන් එළියට ගත්තේය. කොලු ගැටව් එකා පිට එකා බසයට ගොඩ වූ අතර ආසන මදි වූවෝ හිට ගත්හ. විදුලි වේගයෙන් බසය ඉදිරියට ඇදෙයි. කොල්ලන්ට විනෝදයකි. රොෂාන්ගේ හිත වීරත්වයෙන් පිරී ගොසිනි’ “මගේ බස් එක” රොෂාන් යාළුවන්ට කියා ඇත්තේ එලෙසිනි. “යතුර තාත්තා ළ¼ඟ. ආයකටුව බුරුල් වෙද්දී ඩීසල් පම්ප් එක ඇරෙනවා වැහෙනවා. ආයකටු ගහලා බස් එක පණගැන්වූ බවක් අහුවුණොත් ඉවරයි” ඒ රොෂාන්ගේ අකීකරු හිතයි.නොබෝ වේලාවකින් ගැටව් පිරි බසය නැවතුනේ මළගෙදර මිනී පෙට්ටියට මඳක් නුදුරිනි. ඒ කොලුකමය. නැවත යන්නට බසය හරවා ගත නොහැකිය. තල්ලු කර බසය හරවා ගෙන පිටත් වූ රොෂාන්ට නිවසට ළංවන විට අවටින් කණ වැකුණේ සුබ ආරංචියක් නොවේ. “අන්න, ලොකු මහත්තයා බලාගෙන ඉන්නවා පුංචි මහත්තයා ගෙදර එනකම්. අතේ තුවක්කුවකුත් තියාගෙන” රොෂාන්ට සිහින් දාඩිය බිඳු නැගිණි. දෑත වෙව්ලමින් නිවස පිහිටි වත්තට ඇතුළු වුණේ තාප්පයේද ගෑවීගෙනය. ඒ වනවිට බසය හිස්ය. රොෂාන් දමා යාළුවන් පැන ගොසිනි. හිමින් සීරුවේ ගේ පිටුපසින් නිවසට ඇතුළු වී නිහඬව සිටියේය.බසය භාර රියැදුරු සහ ගෝලයා අලුයම පැමිණ බසය පණ ගැන්වීමට ගිය විට ඇස ගැටුණේ කිසිවකු විසින් ආයකටු දමා බසය පණ ගැන්වූ ආකාරයයි. කටුවක් ගැල වූ විට දුමාරයක් ද පිට විය. ඒ මදිවාට බසය තාප්පයේ වැදී සීරී ගොසිනි. ඔවුහු ලොකු මහත්තයාට වහාම පැමිණිලි කළේය. උරණ වූ රොෂාන්ගේ පියා තුවක්කුවට පතොරොම් දාන හඬ ඇසුනා පමණි. නිවස පිටුපසින් කළුවරේම පැනගිය මේ ගැටවරයා නැවතුනේ ඇඹිලිපිටියේ සිය බාප්පාගේ නිවස්නේය.මේ පුවත කාගේ විය හැකිද? ඒ ජාතික ගමනාගමන කොමිසමේ වත්මන් සභාපති රොෂාන් ගුණවර්ධන මහතාගේ ගැටවර වියේ රස පුවතකි.මගේ නම රොෂාන් ගුණවර්ධන. උපන් දිනය 1965 සැප්තැම්බර් 28 වැනි දා. පියා ප්‍රේම් ගුණවර්ධන, හිටපු තැපැල් ස්ථානාධිපතිවරයෙක්. මව බුද්ධිමතී ගුණවර්ධන. හිටපු අධ්‍යාපන කලාප අධ්‍යක්ෂිකාවක්. පියා ජීවතුන් අතර නෑ. මව පසුගිය සම්බුද්ධ ජයන්තියට මහණ වුණා.මගේ බිරිඳ සඳුන් ගුණවර්ධන. ඇය මාතර දිස්ත්‍රික්කයේ. ඇය උපාධිධාරී ගුරුවරියක්. දැනට ජාත්‍යන්තර පාසලක සංගීත ගුරුවරියක් ලෙස සේවය කරනවා. පවුලේ දැන හැඳුනුම්කමත් ආදර සම්බන්ධතාවයත් මත මව්පිය ආශිර්වාදය මැද අප විවාහ වුණා. අප දෙදෙනා දරුවන් සිව්දෙනා සමඟ නුගේගොඩ ප්‍රදේශයේ පදිංචිව සිටිනවා. ඒ නිවුන් පුතුන් දෙදෙනකුත් තවත් පුතෙක් හා දියණියකුත්. ඔවුන් තවමත් අධ්‍යාපන කටයුතුවල නිරත වනවා. එක් පුතෙක් මහනුවර ත්‍රිත්ව විද්‍යාලයේත්, නිවුන් පුතුන් දෙදෙනා කොළඹ රාජකීය විද්‍යාලයේත් දියණිය සිරිමා විද්‍යාලයේත් අධ්‍යාපනය ලබනවා.බිරිඳගෙන් මට ලොකු සහයෝගයක් ලැබෙනවා. කාර්ය බහුලත්වය නිසා නිවසේ වැඩකටයුතු යම් දුරකට අතපසු වූවත් ඇය මට විශාල සහයක් ලබා දෙනවා. දිනපතා උදේ 07 වනවිට රාජකාරියට වාර්තා කිරීමත් වැඩ කටයුතු අවසන් වනතුරු කාර්යාලයේ රැඳී සිටීමත් මගේ සිරිතක්. රැකියාවෙන් දේශපාලන කටයුතුවලත් නිරත වීමේදී රැයක් දවාලක් නැහැ. ඇය කිසි දිනයක මගෙන් ප්‍රශ්න කරන්නෙ නැහැ. ඒ අවබෝධය අප අතර තිබෙනවා.අධ්‍යයන පොදු සහතික පත්‍ර සාමාන්‍ය පෙළ විභාගය වන තෙක් ගාල්ල මහින්ද විද්‍යාලයෙන් අධ්‍යාපනය ලැබූ රොෂාන් ගුණවර්ධන මහතා උසස් පෙළ විභාගය දක්වා අධ්‍යාපනය ලැබුවේ ගාල්ල රිච්මන්ඩ් විද්‍යාලයේය.අධ්‍යාපන කටයුතුවලට වඩා රොෂාන් සිසු අවධියේ වැඩි අවධානයක් යොමු කළේ බාහිර කටයුතුවලටය. දකුණේ එවකට තිබූ එකම යුද හමුදා තූර්යවාදක කණ්ඩායම වූ මහින්ද විද්‍යාලයේ තූර්යවාදක කණ්ඩායමේ සාමාජිකයකු වූ මේ තරුණයා ශිෂ්‍යත්ව විභාගය ඉහළින් සමත් විය. බාහිර කටයුතුවලට අවධානය වැඩි වීමෙන් ඉගෙනීම කටයුතුවලට මැලිකමක් දැක්වූවද ඔහු අධ්‍යාපන කටයුතු අත් නොහළේය.පාසල් වේලාවේ කාල පරිච්ඡේද අටෙන් දෙකක් රොෂාන්ගේ අධ්‍යාපන කටයුතුවලට සෑහෙයි. අවස්ථාවක් ලද මොහොතක පාසලෙන් බැහැරව හෝ පාසල තුළදී හෝ යම් දඟකාරකමක් කිරීමට ඔහු රුසියෙකි. “ගුරුවරු උගන්වන දේවල් අහගෙන ඉන්න මං ටිකක් අකමැතියි. කාල පරිච්ඡේද දෙකක් තිබුණොත් දවසෙම කළ වැඩ ටික අල්ලගන්න මට පුළුවන්. වේගයෙන් ලියන්නත් පුළුවන්. වාර විභාගවලදී පේපර් එක අතට ගත්තම මම දන්න ටික නිවැරැදිව ලියාගන්න මට පුළුවන්. ඒ නිසා හොඳට ලකුණු තිබුණා.”දිනක් රොෂාන්ගේ සගයකුගේ ආරාධනාව වෑවර බොන්නටය. කොලු පිරිස පාසලෙන් පැන ගත්තේය. ඒ යෝජනාව ගෙන ආ සගයා කියා තිබුණේ පොල් වත්ත ඔහුගේ බවකි. කොලු රෑන විශ්වාසයෙන් ඔහු පසුපසිනි. පාසල් නිල ඇඳුම් පිටින් ගැටයන් පිරිස පාවහන් පිටින්ම කිසිදු චකිතයකින් තොරව ගස් නැග්ගෝය.“පොල් වලු දෙකයි බෑවේ. පොලු කෑලි අතින් අරගත්තු මිනිස්සු තුන්දෙනෙක් ගහ පැත්තට එනවා. යාලුවා කියනවා යමු යමු කියලා. අනිත් අය කියනවා අපි මොකට ද බං යන්නේ මේවා උඹලගෙනෙ.”“නෑ නෑ බැහැපං” ඒ යහළුවාය. පොල් වත්ත වෙනකෙකුගේය. කොලු පිරිස එකා පිට එකා බැස ගත් අතර පහරවල් කීපයක්ද වැදිනි. “ඒ වගේ දේවල් හරිම සුන්දරයි. අද අපේ ඒ සගයා ඉහළ නිලධරයෙක්”මොන ද¼ඟ වැඩ කළත් රොෂාන්ට ගුරුවරු ආදෙර්ය. උගන්වන අතරවාරයේ පන්තියේ කෑකෝ ගසද්දී ගුරුවරු තරවටු කරන්නේ, “රොෂාන්, දෙවියන්ගේ නාමෙට කට වහගෙන ඉන්න ලියන්නෙ නැත්නම්” ලෙසිනි. ගුරුවරුන්ට දැක්වූ ගෞරවය නිසා අදටත් ගුරු සිසු සබඳතාවේ වෙනසක් නැත.මගේ ජීවිතයේ අමතක නොවන චරිතයක් වගේම ගරු කරන චරිතයක් වන්නේ වත්මන් පුද්ගලික ප්‍රවාහන ඇමැති වන සී. බී. රත්නායක මහතා. මම ව්‍යාපාරික ක්ෂේත්‍රයේ නිරත වූ කාලයේ එතුමා මට නිතර හමුවුණා. ඔහු ව්‍යාපාර ක්ෂේත්‍රයේ දීප්තිමත් චරිතයක්. ඒ හිතවත්කම මත මෙතරම් දුරක් එන්න මට අවස්ථාව ලැබුණා. එතුමා මාව දේශපාලන කටයුතුවලට සම්බන්ධ කර ගත්තා. ජාතික පශු සම්පත් සංවර්ධන මණ්ඩලයේ නියෝජ්‍ය සභාපතිවරයා ලෙස කටයුතු කිරීමට 2006 දී අවස්ථාව ලබා දුන්නේ එතුමා. එතුමා 2011 වසරේදී ක්‍රීඩා ඇමැතිවරයා ලෙස සිටියදී එතුමාගේ සම්බන්ධීකරණ ලේකම්වරයා ලෙසත් 2012 වසරේදී එතුමා ප්‍රවාහන ඇමැතිව සිටියදී සම්බන්ධීකරණ ලේකම්වරයා ලෙසත් කටයුතු කිරීමට මට අවස්ථාව ලැබුණා.ඉන්පසුව මම ශ්‍රී ලංකා බැඩ්මින්ටන් සංගමයේ සභාපතිවරයා ලෙස 2011, 2012 වසරවල සේවාවන් රැසකට දායකත්වය දුන්නා.“මම ගොඩක් ගෞරව දක්වන කෙනෙක් තමයි ජනාධිපති මහින්ද රාජපක්ෂ මහතා. එතුමා ප්‍රථමයෙන් ජනාධිපතිවරණයට මුහුණ දුන් අවස්ථාවේදී මම එතුමාගේ ජයග්‍රහණය වෙනුවෙන් කැබිලිත්ත දේවාලයේ බාරයක් වුණා. ජනපති ජයග්‍රහණයෙන් පසුව මගේ හිසබූ ගෑමෙන් බාරය ඔප්පු කිරීමටයි මා අදහස් කළේ්. එතුමා ජය ගත් නිසා මගේ උපන් දිනය යෙදී තිබූ ඉකුත් 2011 සැප්තැම්බර් 28 වැනි දා මම ඒ බාරය ඔප්පු කළා.”ඔබ ලද ජයග්‍රහණයන්?ජාතික පශු සම්පත් සංවර්ධන මණ්ඩලයේ නියෝජ්‍ය සභාපතිවරයා ලෙස කටයුතු කළ අවධියේ මම දියර කිරි නිෂ්පාදනය ශ්‍රී ලංකාවේ ප්‍රචලිත කිරීම සඳහා කටයුතු කළා. ඒ වනවිට අපේ රටට රුපියල් මිලියන 16.5ක පිටි ගෙන්වූවා. එය අඩු කරන්න අපේ වැඩසටහන මඟින් හැකි වුණා. ගම්මානයේ කිරි කාලට වටිනාකමක් ගෙන දීමයි අපේ පරමාර්ථය වුණේ. එම කාර්යභාරය වෙනුවෙන් දේශීය දියර කිරි ප්‍රවර්ධකයා ලෙස 2007 ජනාධිපති සම්මානය, කෘෂිකර්ම ව්‍යාපාර ජාතික හා ජනාධිපති සම්මානය 2009 වසරේදී මට හිමිවුණා.පාසල් කාලයේදී බැඩ්මින්ටන් ක්‍රීඩකයකු ලෙස ඔහු ඉහළ දක්ෂතා දැක්වීය. පසුකාලීනව බැඩ්මින්ටන් ක්‍රීඩාවේ දියුණුව සඳහා ගුණවර්ධන මහතා අතින් සිදු වූ සේවය සුළුපටු නොවේ. ඔහු එතරම් කැපවීමෙන් බැඩ්මින්ටන් සේවාව ඉහළ මට්ටමකට ගෙන පැමිණි බව නොරහසකි.විවේකයක් ලද මොහොතක ගුණවර්ධන මහතා බැඩ්මින්ටන් ක්‍රීඩාවේ යෙදෙන්නටත් ව්‍යායාම්වල යෙදීමටත් පි‍්‍රය කරයි. එමෙන්ම සිය පවුල සමඟ විනෝද චාරිකාවල යෙදෙයි. බොහෝවිට එය විදේශ රටකි. ඔහුගේ සොයුරියන් සිටින්නේ විදේශ ගතවය. “අක්කලා කැමති නැහැ මම මේ වගේ පැත්තකට යොමු වුණාට අදටත් ඔවුන් කතා කරන්නේ විදේශ රටක පදිංචියට එන්න කියලා. ඒත් මං මේ වගේ ක්ෂේත්‍රයක රැඳී සිිටිමින් සමාජ සේවා සඳහා යොමු වීමට විශාල කැමැත්තක් දැක්වීමේ හේතුව නිසා තවමත් එවැනි සේවාවල නිරත වනවා.2012 වසරේ පෙබරවාරි මාසය තුළ ජාතික ගමනාගමන කොමිසන් සභාවේ සභාපතිවරයා ලෙස වැඩ භාර කටයුතු ආරම්භ කොට තෙමසකට ආසන්නය. එම ක්ෂේත්‍රයෙහි මනා දැනුමක් ඇත්තකු ලෙස පහසුවෙන් එම කාර්යයන් ඉටු කිරීම ගුණවර්ධන මහතාගේ අභිප්‍රාය වී තිබේ.“ජාතික ගමනාගමන කොමිසන් සභාව බලපත්‍ර ලබා දෙන ආයතනයක් පමණක් නොවෙයි. මේ ආයතනයෙන් රටට සිදු විය යුතු සේවා රැසක් තිබෙනවා. රටේ තිබෙන සියලුම ආයතනවල පෙරගමන්කරුවකු බවට ජාතික ගමනාගමන කොමිසන් සභාව පත් කිරීම මගේ අරමුණයි”මේ වගේ ශක්තිමත් ගමනකට මවුපියන්ගෙන් ලද ආදර්ශය කුමක්ද?මම ජීවිතය දිනූ කෙනෙක්. තනිවම ගොඩ නැගුණු කෙනෙක්. එයට ශක්තිය ආශිර්වාදය දුන්නේමගේ මවුපියන්. නිවසෙන් පිටත්වෙද්දී බුදුන් වැඳලා මම මගේ මවුපියන් සිහි කරලා එන්නේ.පොඩි කාලේ ඉඳන් මගේ තාත්තා මට දුක සැප දෙකම සමව හුරු කළා. තේ, පොල්, රබර්, ඇතුළු වතුපිටි රැසක් අපිට තිබුණා. වාහන 10ක් 15ක් නිතරම අපේ ගෙදර රැඳී තිබුණා. ගෙදර කෑමෙන් බීමෙන් අඩුවක් නෑ. මාළු වගේ දෙයක් විතරයි මිලට ගත්තේ. ඒ සශ්‍රීකත්වය හිමි වුණත් තාත්තා සීසන් අරන් දීලා මාව බස් එකේ යැව්වා. හැම මොහොතෙම පොඩි මිනිහාගේ දුක හුරු කළා.තාත්තා මට දවසක් මෙහෙම කිව්වා, “පුතේ, බත් එන්නෙ මේසෙන් නෙවෙයි. බත් එන තැන උඹට මං පෙන්නන්නම්” කියලා කුඹුරු ලියැදි පිටින් දුන්නා කොටපන් කියලා.පාසලේ හතේ අටේ පන්තිවල ඉන්න වයසකදී කුඹුරක ලියද්දක් කෙටීම අද කාලේ දරුවකුට හිතන්නටවත් නොහැකිවනු නිකැකය. එහෙත් පුංචි රොෂාන් කුඹුරට ගොස් ගිනි අව්වේ කුඹුර කෙටුවේය. නියරේ හිඳ ඇඹුල අනුභව කොට ඉර හැරෙන තුරු කුඹුර කොටා අවසන් කළේය.කවුරුවත් අත් උදව්වකට එන්නේ නැහැ. “අපෝ බේබි මහත්තයො, ලොකු මහත්තයාගෙ හැටි දන්නවනේ. දීලා අදියි අපිට” ගමේ අය කියන්නේ එහෙමයි.“දුක විඳලා තමන්ගේ දෙපයින් නැඟී ඉන්න පුරුදු වෙයන්” රොෂාන්ගේ හිතට එය තදින් කාවැදිණ. අද ඒ පියාණන්ගේ අවවාද ආශිර්වාද ඔහු සමාජයේ ඉහළ තැනකට ගෙනැවිත් ඇත.එළවලු ව්‍යාපාරයක් කරන්න මුලින්ම කෝච්චියෙන් පිටකොටුවට ඇවිත් මම සත පනහකට ටැංකියෙන් වතුර නාලයි ගියේ. වසර දෙකකින් ලොරි 15ක හිමිකරුවකු වුණා. එළවලු වගාව මාව දියුණු කළා. පොළොවත් එක්ක හිටිය නිසා පොළොවෙන් මට ගොඩක් දේ ලැබුණා.ඔබ සමාජයට දෙන පණිවුඩය මොකක්ද?ඕනෑම පුද්ගලයෙක් සමඟ විශ්වාසවන්තව, අවංකව රැඳී සිටිමින් කැපවීමෙන් තම දක්ෂතාවයන් පෙන්නුම් කළොත් සාර්ථකත්වයක් අත් වනවා කියන එක. විශේෂයෙන් සී. බී. රත්නායක ඇමැතිතුමාගේ ඇසුරින් එය මම අවබෝධ කරගත්තා.ඔබේ සාර්ථකත්වය තියෙන්නේ?මම වැඩ කරන හැම වෙලාවක්ම සමාජයේ පොඩි මිනිහා වෙනුවෙන් වැඩ කරනවා. එතැනයි මගේ සාර්ථකත්වය තියෙන්නේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=n1204171</link>
    <topic>මිතුදම් වඩයි ප්‍රතිලාභ ගොඩයි</topic>
    <author>ධනුෂ්ක ගොඩකුඹුර</author>
    <content>දේශපාලන, ආර්ථික සහ සංස්කෘතික ක්ෂේත්‍රවල සම්බන්ධතා වැඩිදුරටත් ශක්තිමත් කරමින් දෙරටේ ජනතාවට ප්‍රතිලාභ ලැබෙන වැඩපිළිවෙළක් කෙරෙහි ශ්‍රී ලංකා සහ පලස්තීන නායකයෝ දැඩි අවධානය යොමු කරති.දෙරට අතර පවතින දීර්ඝකාලීන මිතුදම් වඩා තහවුරු කරමින් ඉදිරියට ගෙන යෑම සම්බන්ධයෙන්ද ජනාධිපති මහින්ද රාජපක්ෂ මහතා සහ පලස්තීන ජනාධිපති මහමුද් අබ්බාස් මහතා අතර ඊයේ (16) පැවැති නිල සාකච්ඡාවලදී එකඟතාවට එළැඹිණි.මෙරට නිල සංචාරයක නිරත පලස්තීන ජනාධිපතිවරයා සහ ශී‍්‍ර ලංකා ජනාධිපතිවරයා අතර නිල සාකච්ඡා ජනාධිපති ලේකම් කාර්යාලයේදී ඊයේ පැවැත්විණි.ශ්‍රී ලංකාවත් පලස්තීනයත් අතර පවතින දීර්ඝ කාලීන මිතුදම් වඩාත් තහවුරු කරමින් දෙරටටම අතිශයින් වැදගත් ක්ෂේත්‍ර සම්බන්ධයෙන් අවබෝධතා ගිවිසුම් දෙකකට ඊයේ (16) අස්සන් තැබිණ. ප්‍රථමයෙන් අස්සන් තැබුණේ ශ්‍රී ලංකාවත් පලස්තීනයත් අතර දේශපාලන උපදෙස් හුවමාරුව සම්බන්ධයෙන් වන අවබෝධතා ගිවිසුමටය. ශ්‍රී ලංකා පාර්ශ්වය නියෝජනය කරමින් විදේශ කටයුතු ඇමැති මහාචාර්ය ජී. එල්. පීරිස් සහ පලස්තීනය නියෝජනය කරමින් එරට විදේශ ඇමැති ආචාර්ය රියාද්. එන්. ඒ. මල්කි මහත්වරු ගිවිසුමට අස්සන් තැබූහ. ද්විත්ව බදුකරණය ඉවත් කිරීම සහ ආදායම මත බදු අය කිරීම සම්බන්ධයෙන් වන ප්‍රතිපත්ති පිළිබඳ ගිවිසුමටද දෙරටේ විදේශ ඇමැතිවරුන් අස්සන් තැබුවේ දෙරටේ ජනාධිපතිවරුන් ඉදිරියේය.ශ්‍රී ලංකාව පලස්තීනය වෙත නිරතුරුව දක්වන සහාය බෙහෙවින් අගය කළ පලස්තීන ජනාධිපතිවරයා කියා සිටියේ ජනාධිපති මහින්ද රාජපක්ෂ මහතාගේ නායකත්වය යටතේ ශ්‍රී ලංකාව සාමය තහවුරු වූ ස්ථාවර රාජ්‍යයක් බවට පත්ව තිබීම සතුටට කරුණක් බවයි. ජනාධිපතිතුමාගේ නායකත්වය යටතේ අනාගතයේදී ශ්‍රී ලංකාව මීටත් වඩා සෞභාග්‍යවත් රාජ්‍යයක් වනු දැකීම සිය සතුට බවත් පලස්තීන ජනාධිපතිවරයා පැවැසීය.ශී‍්‍ර ලංකාව ත්‍රස්තවාදයට එරෙහිව සටන් කළ සමයේ පලස්තීනය දැක්වූ සහාය සම්බන්ධයෙන් ශ්‍රී ලංකා ජනාධිපතිවරයා පලස්තීන ජනාධිපතිවරයා වෙත සිය ස්තුතිය පළ කෙළේය. මෙරටේ ව්‍යාපාරික අවස්ථා ප්‍රයෝජනයට ගන්නා ලෙසත් ජනාධිපති මහින්ද රාජපක්ෂ මහතා පලස්තීන ව්‍යාපාරික ප්‍රජාවට මෙහිදී ආරාධනය කෙළේය.පලස්තීනයේ අධ්‍යාපන කටයුතු සම්බන්ධයෙන් සහයෝගය දැක්වීමට ලැබීම සතුටට කරුණක් බව සඳහන් කළ ජනාධිපතිවරයා පලස්තීනයේ පෙර පාසල් හා ප්‍රාථමික ගුරුවරුන්ට පුහුණුව ලබාදීමට ශ්‍රී ලංකාව දැනටමත් කටයුතු කරන අතර අවශ්‍ය සිසුන්ට ශිෂ්‍යත්ව ලබාදීමටත් පියවර ගෙන ඇති බව කීවේය.වෛද්‍ය හා ඉංජිනේරු ක්ෂේත්‍රවල ඒ සඳහා අවස්ථා ඇති බවත් ජනාධිපතිවරයා පෙන්වා දුන්නේය. සංචාරක ක්ෂේත්‍රය සම්බන්ධවත් මෙහිදී සාකච්ඡා කෙරිණ. දෙරටේ මිත්‍රත්වය සහ රාජ්‍ය තාන්ත්‍රික සම්බන්ධතා තහවුරු කිරීම කෙරෙහිත් අවධානය යොමු කෙරිණ.ශ්‍රී ලංකා විදේශ ඇමැති මහාචාර්ය ජී. එල්. පීරිස්, ආර්ථික සංවර්ධන ඇමැති බැසිල් රාජපක්ෂ, කර්මාන්ත හා වාණිජ කටයුතු ඇමැති රිෂාඩ් බදියුදීන්, පාර්ලිමේන්තු මන්ත්‍රී සජින් වාස් ගුණවර්ධන මහත්වරු සහ පලස්තීන විදේශ ඇමැති රියාද් එන්. ඒ. මල්කි මහත්වරුද මේ අවස්ථාවට එක් වූහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=n1204172</link>
    <topic>පලස්තීනයට දෙන සහායටශ්‍රී ලංකාවට ප්‍රශංසා</topic>
    <author>මහින්ද අලුත්ගෙදර</author>
    <content>ස්වාධීන රාජ්‍යයක් වශයෙන් නැඟී සිටීම සඳහා තම රට ගෙන යන නීත්‍යනුකූල අරගලය වෙනුවෙන් ශ්‍රී ලංකාව ලබාදෙන අඛණ්ඩ සහයෝගය අතිශය ප්‍රශංසනීය බව පලස්තීනය අවධාරණය කරයි.රටක් වශයෙන් පලස්තීනයේ අනාගතය වෙනුවෙන් සහයෝගය ලබාදෙන විදේශ රටවල් අතර ශ්‍රී ලංකාව පෙරමුණ ගෙන සිටින අතර එලෙස ලබා දෙන සහයෝගය පලස්තීන රජය සහ ජනතාව අගය කරන බව එරට විදේශ ඇමැති ආචාර්ය රියාද් එන්. ඒ. මල්කි මහතා පවසයි.ඒ මහතා මේ බව සඳහන් කෙළේ විදේශ කටයුතු අමාත්‍යංශයේදී ඊයේ (16) පැවැති මාධ්‍ය හමුවකට සහභාගි වෙමිනි. තෙදින නිල සංචාරයක් සඳහා ශ්‍රී ලංකාවට පැමිණි පලස්තීන විදේශ ඇමැතිවරයා ශ්‍රී ලංකා විදේශ ඇමැති මහාචාර්ය ජී.එල් පීරිස් සමඟ ද්වීපාර්ශ්වීය සාකච්ඡා පැවැත්වීමෙන් අනතුරුව මේ මාධ්‍ය හමුවට සහභාගි විය.තම ජනාධිපතිවරයාගේ ශ්‍රී ලංකා සංචාරය දෙරට අතර තිබෙන රාජ්‍යතාන්ත්‍රික සබඳතා තවදුරටත් වර්ධනය සඳහා බෙහෙවින්ම වැදගත් වනු ඇති බවද ආචාර්ය මල්කි පැවැසීය.මේ සංචාරයේදී ශ්‍රී ලංකාවට සහ පලස්තීනයට වැදගත් වන ක්ෂේත්‍ර කිහිපයක් කෙරෙහි විශේෂ අවධානය යොමු කරමින් අවබෝධතා ගිවිසුම් දෙකක් සඳහා අස්සන් කළ බව පැවසූ පලස්තීන විදේශ ඇමැතිවරයා දේශපාලනික, ආර්ථික, සංචාරක හා උසස් අධ්‍යාපන අංශ ඒ අතර වන බවද ප්‍රකාශ කෙළේය.ශ්‍රී ලංකා විදේශ ඇමැති මහාචාර්ය ජී.එල් පීරිස් මහතා සඳහන් කෙළේ සෑම වසරකදීම එක්සත් ජාතීන්ගේ මහ සමුළුව අමතමින් ශ්‍රී ලංකා ජනාධිපති මහින්ද රාජපක්ෂ මහතා පලස්තීන ජනතාවගේ අයිතිවාසිකම් සුරක්ෂිත කිරීම වෙනුවෙන් හඬක් නඟන බවය. ස්වාධීන රාජ්‍යයක් වශයෙන් අයිතිවාසිකම් තහවුරු කිරීම සඳහා යම්කිසි කාල වකවානුවක් තිබිය යුතු බව පෙන්වාදුන් විදේශ ඇමැතිවරයා ශ්‍රී ලංකාව ගැටලු සහගත තත්ත්වයන්ට මුහුණ දුන් අවස්ථාවල අරාබි ලෝකයම ශ්‍රී ලංකාවට සහයෝගය ලබාදුන් බවත් ඒ වෙනුවෙන් කෘතවේදිත්වය පිරිනමන බවත් පැවැසීය.නියෝජ්‍ය විදේශ කටයුතු ඇමැති නියොමාල් පෙරේරා, විදේශ කටයුතු අමාත්‍යාංශයේ ලේකම් කරුණාතිලක අමුණුගම මහත්වරුද මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=n1204173</link>
    <topic>දෙමළ ඩයස්පෝරාවේ ක්‍රියාකාරිකයෙක්දැරියක සමඟ වවුනියාවේ ලැගුම්හලක</topic>
    <author>වවුනියාව උතුර සමූහ බන්දුල සෙනෙවිරත්න</author>
    <content>දෙමළ ඩයස්පෝරාවට සම්බන්ධව ක්‍රියාකාරීව කටයුතු කරන අවුරුදු 63 ක දෙමළ ජාතිකයකු බාල වයස්කාර දැරියක සමග වවුනියාව ප්‍රදේශයේ ලැගුම්හලක සිටියදී පොලිසිය විසින් අත්අඩංගුවට ගෙන තිබේ.ලන්ඩන් නුවර සිට පැමිණ ඇති මෙම පුද්ගලයා යාපනය ප්‍රදේශයේ පදිංචි වයස අවුරුදු 16 ක් වූ දෙමාපියන් අහිමි දැරියක කැඳවාගෙන විත් මෙම ලැගුම්හලේ සිටියදී පෙරේදා (15) අත්අඩංගුවට පත් විය.අත්අඩංගුවට ගත් සැකකරු සහ ලැගුම්හල් කළමනාකරු මහේස්ත්‍රාත් නියෝගයෙන් දින 14 ක් රක්ෂිත බන්ධනාගාරගත කළ බව පවසන වවුනියාව මූලස්ථාන පොලිස් පරීක්ෂක එරික් පෙරේරා මහතා බාල වයස්කාර දැරිය වෛද්‍ය පරීක්ෂණ සඳහා යොමු කර ඇතැයි ද කියයි.සැකකරු බාලවයස්කාර දැරිය කොළඹ පෙන්වීමට යැයි කැඳවාගෙන පැමිණ ඇතැයි ද පොලිසිය සඳහන් කරයි. බ්‍රිතාන්‍යයේ පුරවැසිභාවය ඇති සැකකරු දෙමළ ඩයස්පෝරාවට ද සම්බන්ධ ෂන්මුගම් ක්‍රිෂ්ණමූර්ති නමැත්තෙකි. සැකකරු හා බාලවයස්කාර දැරිය ලැගුම්ගෙන සිටි කාමරයේ ලිංගික උත්තේජන ඖෂධ වර්ග රැසක් ද තිබී හමුවූ බව පවසන පොලිසිය මේ පිළිබඳ පරීක්ෂණ සිදු කෙරෙන බව ද සඳහන් කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=n1204174</link>
    <topic>අධිවේගී මාර්ගයේපැය 24 කදී අනතුරු 10ක්</topic>
    <author>මහින්ද අලුත්ගෙදර රක්ෂණ ශි‍්‍රයන්ත සහ හොරණ විශේෂ එම්. ඩී. බී. විජයනාථ</author>
    <content>පැය විසි හතරක කාලයේදී දක්ෂිණ අධිවේගී මාර්ගයේ රිය අනතුරු 10ක් වාර්තා වී ඇතැයි පොලිසිය පවසයි.පෙරේදා (15) පෙරවරු 6.00 සිට ඊයේ (16) පෙරවරු 6.00 දක්වා පැය 24 ක කාලය තුළ මේ අනතුරු වාර්තා වී තිබෙන අතර අධික වර්ෂාව සහ අධික වේගය හේතුවෙන් එම අනතුරු සිදුව තිබෙන බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා ඊයේ (16) “දිනමිණ” ට පැවසීය.ඒ අනුව මේ වසර ආරම්භයේ සිට මේ දක්වා කාලය තුළ රිය අනතුරු 139 ක් දක්ෂිණ අධිවේගී මාර්ගයේ වාර්තා වී තිබෙන බවද ඒ මහතා පෙන්වා දෙයි.මේ අතර ඒ මහතා පෙන්වා දුන්නේ දක්ෂිණ අධිවේගී මාර්ගය විවෘත කළ දිනයේ සිට මේ දක්වා රිය අනතුරු 190 ක් වාර්තා වී තිබෙන බවත් එයින් රිය අනතුරු දෙකක් මාරක රිය අනතුරු බවත්ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=n1204175</link>
    <topic>වෛද්‍යවරුන්ට සති අග නිවාඩු ලබා දීම සුදුසුයි</topic>
    <author>සන්ධ්‍යා කරුණාරත්න</author>
    <content>සතියේ දින පහ පමණක් සේවය කර සෙනසුරාදා, ඉරිදා නිවාඩු ලබා සේවයට වාර්තා කිරීම මගින් රෝගීන්ට ලබාදෙන වෛද්‍ය ප්‍රතිකාර ක්‍රමය ගුණාත්මක බව සමීක්ෂණයකින් හෙළිව ඇතැයි රජයේ වෛද්‍ය නිලධාරීන්ගේ සංගමය පවසයි.ඒ නිසා සෙනසුරාදා, ඉරිදා දෙදින වෛද්‍යවරුන්ට රජයේ නිල නිවාඩු දින ලෙස නම් කිරීමට සුදුසු බව නියාමක ව්‍යාපෘතියකින් වාර්තා වී ඇතැයි එම සංගමයේ සභාපති විශේෂඥ වෛද්‍ය අනුරුද්ධ පාදෙනිය මහතා ප්‍රකාශ කරයි.සෙනසුරාදා, ඉරිදා දෙදින වෛද්‍යවරුන්ට නිල නිවාඩු ලෙස නම් කිරීමෙන් රෝගීන් බැලීමේ සංඛ්‍යාව, ශල්‍යකර්ම සිදුකරන සංඛ්‍යාව අඩු වනු ඇති බවට සැකයක් මතුව තිබුණ බවත්, එහෙත් මේ නියාමක වැඩපිළිවෙළ ක්‍රියාත්මක කිරීමෙන් පසුව එවැනි දෙයක් සිදු නොවන බවට වාර්තා වී ඇති බවත් ඒ මහතා පැවැසුවේය.රෝගීන් බැලීමේ ප්‍රමාණය හා ශල්‍යකර්ම සිදුකරන ප්‍රමාණය අඩු නොවන විදියට පොරොත්තු රාජකාරි (On call)  සේවාව සඳහා වෛද්‍යවරුන් යෙදවීම සිදු කරන බව ද වෛද්‍ය පාදෙනිය මහතා කීය.සෙනසුරාදා, ඉරිදා දෙදින රාජකාරි නිවාඩු සිට සඳුදා දිනයේ වෛද්‍යවරුන් සේවයට වාර්තා කිරීම රෝගීන්ට ගුණාත්මක සේවයක් සැලසීමට හේතු වන බව ද හෙතෙම පැවැසීය.මේ ක්‍රමයේ සාර්ථකත්වය මත වයඹ පළාතේ රජයේ රෝහල්වල සේවය කරන වෛද්‍යවරුන්ට සෙනසුරාදා, ඉරිදා දෙදින රජයේ නිල නිවාඩු ලෙස නම් කිරීමට එම පළාත් සභාව කටයුතු කර තිබේ. මේ ක්‍රමය රට පුරා රජයේ රෝහල්වල සේවය කරන වෛද්‍යවරුන් සඳහා ක්‍රියාත්මක කිරීම මඟින් රෝගීන්ට ගුණාත්මක සේවයක් සැලසීමට හැකි බව රජයේ වෛද්‍ය නිලධාරින්ගේ සංගමය ප්‍රකාශ කරයි.ලෝකයේ සෙසු රටවල වෘත්තියවේදීන් වන වෛද්‍යවරුන්ට සෙනසුරාදා, ඉරිදා දෙදින නිල නිවාඩු දින ලෙස නම් කර තිබෙන බව ද ඒ මහතා පැවැසුවේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=n1204176</link>
    <topic>දුම්රිය මැදිරි පරීක්‍ෂක ළඟ ලක්‍ෂ 4ක හෙරොයින්</topic>
    <author>නිමල් රාජපක්ෂ</author>
    <content>හෙරොයින් ජාවාරමේ යෙදුණු දුම්රිය මැදිරි පරීක්ෂකවරයෙක් රුපියල් හාරලක්ෂයක් වටිනා හෙරොයින් තොගයක් සමඟින් බදුල්ල පොලිසිය විසින් අත්අඩංගුවට ගෙන ඇත.බදුල්ල දුම්රිය මැදිරි පරීක්ෂකවරයා කාලයක් තිස්සේ ඉතා රහසිගතව කරගෙන ගිය මත්කුඩු ජාවාරම හෙළිවූයේ පසුගියදා (11) රාත්‍රී තැපැල් දුම්රියේ හෙරොයින් පාර්සලය යැවීමට තැත්කළ අවස්ථාවේ යැයි දුම්රිය ආරක්ෂක සේවය පවසයි.දුම්රිය මැදිරි පරීක්ෂකවරයාට ගුවන් විදුලි උපකරණ තොගයක් යහළුවකු එවන බැවින් එම් පාර්සලය රාත්‍රී තැපැල් දුම්රියේ එවන ලෙස දෙමටගොඩ දුම්රිය අංගනයේ ෆෝමන්වරයාට පසුගියදා මැදිරි පරීක්ෂකවරයා පවසා ඇත.පසු දින රාත්‍රී දහයට පමණ ත්‍රීරෝද රථයකින් පැමිණි කාන්තාවක පාර්සලයක් දුම්රිය ෆෝමන්වරයාට ලබා දී තිබේ. අදාළ පාර්සලය පිළිබඳ සැක සිතී දෙමටගොඩ පොලිසියට පැමිණිලි කොට පරීක්ෂා කිරීමේදී එහි හෙරොයින් ග්‍රෑම් තිහක් තිබී ඇතැයි දුම්රිය ආරක්ෂක සේවය පවසයි.පසුව බදුල්ල දුම්රිය ආරක්ෂක සේවයේ නිලධාරීන් පොලිසිය සමඟ දුම්රිය මැදිරි පරීක්ෂකවරයා පරීක්ෂා කිරීමේදී ඔහු ළඟ තිබී හෙරොයින් පාර්සල් කිහිපයක් ද, නේවාසිකාගාරයේ තිබී හෙරොයින් ග්‍රෑම් තිහක් ද සොයා ගෙන ඇතැයි දුම්රිය ආරක්ෂක සේවය පවසයි.අදාළ මැදිරි පරීක්ෂකවරයා සේවකයින් අතර දැඩි විශ්වාසයක් දිනාගෙන සිටි අයකු වන අතර ඒ මුවාවෙන් හෙරොයින් ජාවාරම කාලයක් තිස්සේ කරගෙන ගොස් ඇතැයි ද දුම්රිය ආරක්ෂක සේවය පවසයි.සිද්ධිය පිළිබඳ බදුල්ල පොලිසිය වැඩිදුර පරීක්ෂණ පවත්වයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=n1204177</link>
    <topic>සූදු කෙළිමින් සිට පොලිසිය දැක පලාගිය අයෙක් වගා ළිඳකට වැටී මරුට</topic>
    <author>අනුරාධපුර මධ්‍යම විශේෂ</author>
    <content>කැලයක බූරු ගසමින් සිටියදී පොලිසිය පැමිණෙන බව දැක පොලීසියෙන් බේරීමට පලා ගිය පිරිසකගෙන් එක් පුද්ගලයකු අනාරක්ෂිත වගා ළිඳකට වැටී ජීවිතක්ෂයට පත් වී ඇති බව පදවිය පොලිසිය පවසයි.මියගිය පුද්ගලයා සමග තවත් දහ දෙනෙකු පමණ මුදල් ඕට්ටුවට බූරු ගසමින් සිට ඇති අතර එම අවස්ථාවේ පදවිය පොලිසියේ ජංගම මුර සංචාරක රථය එම ප්‍රදේශයෙන් ගමන් කර ඇත. කැලයේ බූරු ගසමින් සිටි පිරිස පොලිස් ජංගම රථය දැක බියට පත්වී බූරුවා ගැසිල්ල නතර කර පලා ගොස් තිබේ.එම බූරුවා ගසමින් සිටි පිරිස පොලිසියෙන් බේරීම සඳහා වත්තක් මැදින් දිව යද්දී මියගිය පුද්ගලයා අනාරක්ෂිත වගා ළිඳට වැටී ජීවිතක්ෂයට පත්වී ඇත.පොලිසියෙන් බේරීම සඳහා දිවගිය පිරිස උදෑසන තමන් සමග බූරු ගැසූ පුද්ගලයා අතුරුදන් වීම නිසා ඔහු සෙවීමට ප්‍රදේශයේ සැරි සරා ඇත. එම පිරිස ඒ අවස්ථාවේ ඔවුන් රාත්‍රියේ පොලීසියෙන් බේරීම සඳහා දිව ආ වත්තට ගොස් එහි වූ වගා ළිඳ පරීක්ෂා කර බලද්දී ඔහු වගා ළිඳට වැටී මියගොස් සිටින අයුරු දැක ඇත.මියගොස් ඇත්තේ මෛත්‍රීපුර ඩී 10 පදිංචිව සිටි වනසිංහ ආරච්චිලාගේ සුනිල් වසන්ත 38 තිදරු පියෙකි. සිද්ධිය සම්බන්ධයෙන් පදවිය පොලීසිය වැඩිදුර පරීක්ෂණ සිදු කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=n1204178</link>
    <topic>සංවර්ධන ව්‍යාපෘති ක්‍රියාත්මක කිරීමේදීවිදෙස් ආභාසය ලබාගත යුතුයි</topic>
    <author/>
    <content>සංවර්ධන ව්‍යාපෘති ක්‍රියාත්මක කිරීමේදී විදේශ රටවල සාර්ථක සංවර්ධන ව්‍යාපෘති සම්බන්ධයෙන් අධ්‍යයනය කර ඒවායේ ආභාසයන් ලබා ගත යුතු බව ජනාධිපති ලේකම් ලලිත් වීරතුංග මහතා පෙන්වා දෙයි.යම් කාර්යයක් සිදුකිරීමේදී පිරිවැය අවම කරමින් ඵලදායීතාව ඉහළ නංවා ගැනීම සඳහා සෑම ක්‍රියාමාර්ගයක්ම ගතයුතු බවද හෙතෙම සඳහන් කරයි.ඒ මහතා මේ බව සඳහන් කළේ ජනාධිපති ලේකම් කාර්යාලයේදී පසුගිය (10) වන දින පැවැති විශේෂ රැස්වීමකට සහභාගි වෙමිනි. මහින්ද චින්තන ඉදිරි දැක්ම යටතේ උපාය මාර්ග සංවර්ධන ප්‍රවේශයන්හි ප්‍රගතිය සමාලෝචනය කිරීම වෙනුවෙන් මෙය සංවිධාන කෙරිණි.යටිතල පහසුකම් හා ප්‍රවාහන කේෂ්ත්‍රයන්ට අදාළ අමාත්‍යාංශවල ප්‍රගතියද මෙහිදී සාකච්ඡා කෙරිණි. මේ යටතේ ජල සම්පාදන, ඉදි කිරීම්, නිවාස, සිවිල් ගුවන් සේවා, විදුලි බල, වරාය හා මහාමාර්ග, පුද්ගලික ප්‍රවාහන, නැවත පදිංචි කිරීම් හා වාරිමාර්ග අමාත්‍යාංශයන්හි ලේකම්වරු සිය අමාත්‍යාංශවල ප්‍රගතිය සම්බන්ධයෙන් කරුණු දැක්වූහ.එකම ක්ෂේත්‍රයට අයත් අමාත්‍යාංශවල අන්‍යෝන්‍ය අවබෝධයක් ඇතිකර ගැනීමටත් ඵලදායිතාව ඉහළ නංවා ගැනීමටත් මේ තුළින් හැකියාව ලැබේ. එක් එක් අමාත්‍යාංශ ආශි‍්‍රතව ඉදිරිපත් කර ඇති කාර්ය සාධන ඉලක්ක ඇගයීම සඳහා ක්‍රියාකාරී සැලැස්මක් හා නියාමන යාන්ත්‍රණයක් ක්‍රියාත්මක කිරීමට ද කටයුතු කෙරේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=n1204179</link>
    <topic>භූ කම්පා වැඩි වූ බවටකිසිම සාධකයක් නැහැ</topic>
    <author>ශීලා උඩුවර සහඋපාලි කරුණාරත්න</author>
    <content>අතීතයේ සිදුවූවාට වඩා වර්තමානයේ භූමිකම්පා, ගිනිකඳු පිපිරීම්, සුනාමි තත්ත්වයන් ඇති වන බවට කිසිදු සාධකයක් නොමැති බව භූ විද්‍යා හා පතල් කැනීම් කාර්යාංශයේ සභාපති ආචාර්ය එස්.පී. විජයානන්ද මහතා පැවසීය.වර්තමානයේ පවතින දියුණු සන්නිවේදන ක්‍රමවේදයන් හේතුවෙන් ඒවා පිළිබඳ ජනතාව වැඩි වශයෙන් දැනගන්නා බවද සභාපතිවරයා ප්‍රකාශ කළේ ය.පෘථිවියේ භූ තැටි මායිම් අසල නිරන්තරව භූමිකම්පා සිදුවන බව ප්‍රකාශ කළ ආචාර්ය එන්.පී. විජයානන්ද මහතා පසුගිය දා මුහුදු පත්ලේ ඇති වූ භූමිකම්පාව ශ්‍රී ලංකාවේ සමහර ප්‍රදේශවලට නොදැනුණේ එම ප්‍රදේශවල පවතින පාෂාණ වර්ග අනුව බවද පැවසීය.සුනාමි තත්ත්වයන් පිළිබඳ කලින් දැනුම් දිය හැකි වුවත් භූමිකම්පාවක් පිළිබඳ එසේ දැනුම් දිය නොහැකි බවද භූ විද්‍යා හා පතල් කැනීමේ කාර්යාංශයේ සභාපතිවරයා “දිනමිණ” ට පැවසීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=n12041710</link>
    <topic>අවුරුදු සමයේ රිය අනතුරු 199ක්:හේතුව බීමත්කම-අධි වේගය</topic>
    <author>චන්ද්‍රිකා පෙරේරා</author>
    <content>අවුරුදු සමයේ රිය අනතුරු බහුල වීමට හේතුව බීමත්කම හා අධික වේගය බවට අනාවරණය වී ඇතැයි පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා පවසයි.මාර්ග නීති උල්ලංඝණය කරන්නන් හා බීමත් රියදුරන් පිළිබඳ පොලිසිය අවධානයෙන් සිටිය ද ගිය වසරට වඩා මේ වසරේ මාර්ග අනතුරු ප්‍රමාණය සියයට හයකින් පමණ වැඩි වී තිබේ.නව වසර උදාවේ සිට පෙරේදා (15) උදෑසන හය දක්වා පැය 72 ක පමණ කාලයේදී පමණක් රිය අනතුරු 199 ක පමණ ප්‍රමාණයක් පිළිබඳ වාර්තා වී ඇත. මින් පුද්ගලයන් 18 දෙනෙකු මියගොස් ඇති බව පොලිසිය පවසයි.තමන් පිළිබඳව හෝ සැලකිලිමත් වී ආරක්‍ෂාකාරී ලෙස රිය පැදවීමට රියදුරන් පියවර ගන්නේ නම් මින් ඉදිරියට හෝ මාර්ග අනතුරු අවම කර ගැනීමට හැකිවන බව පවසන පොලිසිය නීතිය ක්‍රියාවට නැංවීමෙන් පමණක් රිය අනතුරු වළකා ගැනීමට නොහැකි බව පෙන්වා දෙයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=n12041711</link>
    <topic>රට තුළ ඉදිරියටත් වැසි</topic>
    <author>උදුලා පීරිස්</author>
    <content>රටතුළ පවතින වැසි තත්ත්වය ඉදිරි දින කිහිපය තුළත් පවතිනු ඇතැයි කාලගුණ විද්‍යා දෙපාර්තමේන්තුව පවසයි.ඒ අනුව අද (17) සවස් භාගයේ ගිගුරුම් සහිත වැසි ඇතිවනු ඇතැයි පවසන එම දෙපාර්තමේන්තුව වැසි සමග තරමක තද සුළං හා අකුණු තත්ත්වයක්ද ඇතිවනු ඇති බවද කියයි.මේ වසර තුළ අකුණු අනතුරු නිසා 12 දෙනෙකු මියගොස් ඇතැයි පවසන කාලගුණ විද්‍යා දෙපාර්තමේන්තුවේ කාර්ය භාර කාලගුණ විද්‍යාඥ මෙරිල් මෙන්ඩිස් මහතා අකුණු අනතුරු වලකා ගැනීමට පියවර ගන්නා ලෙසද ජනතාවගෙන් ඉල්ලීමක් කර සිටී.එළිමහනේ සිටීම, ගස් යට හා ගස් අද්දර සිටීම, විදුලි උපකරණ භාවිතය, විවෘත වාහන වල ගමනා ගමනය, ලෝහ උපකරණ භාවිතය, විදුලි සන්නායක දුරකථන භාවිතය වැනි ක්‍රියාවලින් වැලකී සිටින ලෙසද එම දෙපාර්තමේන්තුව ජනතාවට දන්වා සිටී..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=n12041712</link>
    <topic>ආයුර්වේද වෛද්‍යවරුන්ටනිල රථයට ලංඡනයක්</topic>
    <author>මානෙල් පුෂ්ප කුමාරි</author>
    <content>ආයුර්වේද වෛද්‍යවරුන්ගේ නිල රථ හදුනා ගැනීම සඳහා විශේෂිත වූ කොළ කුරුස ලාංඡනයක් හඳුන්වාදීම අද (17) පස්වරු 3.00 ට දේශීය වෛද්‍ය ඇමැති සාලින්ද දිසානායක හා නියෝජ්‍ය ඇමැති පණ්ඩු බණ්ඩාරනායක යන මහත්වරුන්ගේ ප්‍රධානත්වයෙන් සිදු කරනු ඇත.එම නිල ලාංඡනය ආයුර්වේද වෛද්‍ය සභාව මගින් නිකුත් කරනු ලබන අතර එහි ආයුර්වේද වෛද්‍ය සභාවේ ලියාපදිංචි අංකය, අනු අංකය ආදී තොරතුරු ඇතුළත් කර ඇත.එමගින් එම වාහනය පිළිබඳ යම් ගැටළුවක් හෝ ප්‍රශ්නකාරී තත්ත්වයක් ඇතිවුවහොත් ඒ පිළිබඳ තොරතුරු ආයුර්වේද වෛද්‍ය සභාව මගින් ලබා ගැනීමේ හැකියාව ද පවතී.ඒ සඳහා වැඩි විස්තර 0773425883 දුරකතන අංකය ඔස්සේ ආයුර්වේද වෛද්‍ය සභාවේ බැසිල් රංජිත් ප්‍රනාන්දු මහතා ඇමතීමෙන් ලබා ගත හැක..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=r1204171</link>
    <topic>හැඩකාර ටීචර්ගේ ගෙල බැඳිඉමිටේෂන් මාලය සොරු කඩලා</topic>
    <author>කුරුණෑගල දිස්ත්‍රික් සංචාරක – ගුණරත්න ලියනආරච්චි</author>
    <content>ඇය කුරුණෑගල නගරයේ ජනප්‍රිය පාසලක ගුරුවරියකි. තරුණ වියේ පසුවන ඇය, නාගරික ප්‍රදේශයක පදිංචිකාරියකි. තම සේවා ස්ථානය වූ පාසලට පැමිණෙන්නේ පා ගමනින්ය. නිවෙසේ සිට කිලෝමීටර් එකකටත් අඩුදුරක සිට ඇය පැමිණේ.නිවෙසේ සිට ප්‍රධාන මාර්ගයට අතුරු මාර්ගයකින් පැමිණ ප්‍රධාන මාර්ගය ඔස්සේ පාසල කරා පැමිණෙන්නීය.හිමින් සීරුවේ ලතාවකට පා තබමින් පාසලට පිය නගා ගුරු මහත්මිය අසල නවීන හැඩයෙන් යුත් නවීන පන්නයේ යතුරුපැදියක් නතර විය.එහි ගමන් ගත් තරුණයන් ඇයගෙන් යමක් විමසීය.සිහින් සිනා රැල්ලක්ද මුවගට නගාගත් ඇය තරුණයන් අසන දේට උත්තර දෙන්න සූදානම් වූවා පමණි.ඇයගේ ගෙල බැඳි මාලය කඩාගෙන යතුරුපැදිය ඉඟිලි ගියේය.යකෝ ඕක ඉමිටේෂන් එකක් යැයි හඬ නගා කී ඇය, සුපුරුදු පරිදි තම සේවා ස්ථානය වෙත වෙනදා යන ලතාවටම යන්නට ගියාය.ඈ ගොස් සිද්ධිය විස්තර කළේ තමා සොරුන්වත් ඇන්දූ බව කියමිනි.එය ඇසූ තවත් ගුරුවරියක් කීවේ රත්තරන් පැළදීමෙන් වටිනා කියන දෙයක්වත් පැළඳගෙන යා නොහැකි බවය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=r1204172</link>
    <topic>වතු ජනතාවටජල ව්‍යාපෘති</topic>
    <author>මධ්‍යම පළාත් විශේෂ – පාලිත අලකේශ්වර</author>
    <content>මධ්‍යම පළාතේ වතු ජනතාවගේ ජල අවශ්‍යතා සපුරාලීමේ ව්‍යාපෘතියක් ක්‍රියාත්මක කිරීමට පළාත් කර්මාන්ත හා වතු යටිතල පහසුකම් සංවර්ධන අමාත්‍යාංශය පියවරගෙන ඇත.අඹගමුව, බගවන්තලාව වත්ත, වලපනේ, රපහනොත් සහ ශාන්ත මාග්‍රට් වත්ත, නුවරඑළිය, තලවකැලේ වත්ත, හඟුරන්කෙත හේවාහැට රිවඩේල් සහ පාතදුම්බර පන්විල අංගම්මන, කටුකිතුල ජල යෝජනා ක්‍රමවල වැඩ අවසන් කර ඇත.මේ ජල ව්‍යාපෘති මගින් පවුල් 2570 කට සහන ලැබී තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=r1204173</link>
    <topic>ඩෙංගු මදුරුවන් බෝවීමට ඉඩ හළවෙළෙඳ ආයතන තුනකට 15,000ක් දඩ</topic>
    <author>මංජුල හිරිපිටිය - හෝමාගම සංචාරක</author>
    <content>ඩෙංගු මදුරුවන් බෝවන අයුරින් පවත්වාගෙන ගිය නිවාඩු නිකේතනයකට හා වෙළෙඳ ආයතන දෙකකට හෝමාගම අතිරේක දිසා විනිසුරු හා මහේස්ත්‍රාත් සුමිත් පෙරේරා මහතා එක් ස්ථානයකට රුපියල් පන්දහස බැගින් රුපියල් පහළොස් දහසක දඩ මුදලක් ගෙවීමට නියෝග කෙළේය.මෙලෙස දඩ මුදල් ගෙවීමට නියම වූයේ පිටිපන ප්‍රදේශයේ සංචාරකයන් නවාතැන් ගන්නා නිවාඩු නිකේතනයකට හා පිටිපන ප්‍රදේශයේ තවත් වෙළෙඳ ආයතන දෙකකටය.ඉහත දඩ මුදල් ගෙවීමට නියෝග කළ අතිරේක දිසා විනිසුරු හා මහේස්ත්‍රාත් පෙරේරා මහතා එම ආයතනය නැවත පරීක්ෂා කරන ලෙසට වැටලීම සිදුකළ මහජන සෞඛ්‍ය පරීක්ෂකවරුන්ට නියෝග කර සිටියේය.වැටලීම හෝමාගම ප්‍රාදේශීය සභාවේ මහජන සෞඛ්‍ය පරීක්ෂක වජිර දසනායක මහතා ඇතුළු නිලධාරින් පිරිසක් විසින් වැටලීම සිදුකර අධිකරණය හමුවේ නඩු පවරා තිබුණි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=r1204174</link>
    <topic>ලබන යල කන්නයටඅලුත් වී ප්‍රභේද දෙකක්</topic>
    <author>නාගොඩ විශේෂ එන්. විජේරත්න</author>
    <content>මලකඩට ඔරොත්තු දෙන වී ප්‍රභේද දෙකක් ලබන යලකන්නයේ සිට හඳුන්වා දීමට බස්නාහිර පළාත් කෘෂිකර්ම දෙපාර්තමේන්තුව පියවර ගෙන ඇත.එල්. ඩී. 368 සහ බී. ඩබ්ලිව් 367 යන සම්බා වී ප්‍රභේද මලකඩට ඔරොත්තු දීම හැර ඇද වැටීමට සහ ඇටවැටීමටද ඔරොත්තු දීමේ හැකියාව පවතී. මාස තුනහමාර වී ප්‍රභේදයන් වන මේ සම්බා වී වර්ගවල අස්වැන්න ද වැඩිය. මෙය ගොවීන් අතර ඉතා ඉක්මනින් ජනපි‍්‍රය වනු ඇතැයිද විශ්වාස කෙරේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=r1204175</link>
    <topic>හෙරොයින් ළඟ තබාගත්අඹුසැමියෝ කොටු වෙති</topic>
    <author>කෝට්ටේ මධ්‍යම සමූහ නන්ද ඒකනායක</author>
    <content>වැලිකඩ පොලිසියේ දුෂණ මර්දන අංශය මගින් ඔබේසේකර පුර අරුණෝදය මාවතේ කරන ලද වැටලීමකින් හෙරොයින් ග්‍රෑම් 2ක් සහ මිලි ග්‍රෑම් 600ක් සොයාගෙන ඇත. එම හෙරොයින් තිබී ඇත්තේ කාන්තාවක් ලඟය. ඇය ඒවා ගුද මාර්ගයේ සඟවාගෙන සිට තිබේ.හතළිස් හතර හැවිරිදි මේ කාන්තාව සිය සැමියා සමග එක්වී හෙරොයින් අලෙවි කිරීමේ යේදි සිටින බවද, මීට ඉහත කිහිප වරක්ම දඩුවම් ලබා සිර දඬුවම් විදි තැනැත්තියක් බවද හෙළිවී තිබේ.අත් අඩංගුවට ගත් දෙදෙනාම පොලිසියට ගෙන්වා පරීක්ෂා කළත් හෙරොයින් සොයා ගැනීමට අපහසුවී ඇත.හතරවරක්ම පොලිසියට ගෙන්වා කරන ලද පරීක්ෂණවලින්ද ඵලක් නොවු තැන, කාන්තා සිවිල් ආරක්‍ෂක උප නියාමක අනුෂා නිලධාරිනියගේ සහාය ඇතිව 5 වැනි වරටත් ඇය පරීක්ෂා කිරීමේදී ඇයගේ ගුද මාර්ගයේ පැකට් 18ක් වශයෙන් තිබූ මේ හෙරොයින් ප්‍රමාණය අත්අඩංගුවට ගෙන තිබේ.කාන්තාවගේ සැමියාගෙන් ප්‍රකාශයක් ලබාගෙන ඔහු නිදහස් කර ඇති අතර, කාන්තාව අධිකරණයට ඉදිරිපත් කිරීමෙන් පසු ලබන 18 වැනි දින තෙක් රක්ෂිත බන්ධනාගාර ගතකොට ඇත.වැලිකඩ පොලිසියේ ස්ථානාධිපති පොලිස් පරීක්‍ෂක කමල් ගුණරත්න මහතාගේ උපදෙස් මත දුෂණ මර්දන අංශයේ ස්ථානාධිපති උප පොලිස් පරීක්ෂක අරුණ සම්පත් මහතා විසින් වැටලීම කර තිබේ.පොලිස් කොස්තාපල්වරුන් වන වීරතුංග (78090) නාලක (69445) කාන්තා පොලිස් කොස්තාපල් මහේෂි (9388) කාන්තා සිවිල් ආරක්ෂක උප නියාමනි අනුෂා (1654) හා පොලිස් රියැදුරු රණසිංහ (26937) යන අයද මේ වැටලීමට සහාය වී ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=s1204171</link>
    <topic>චීන තායිපේ පැරදවු ශ්‍රී ලංකාවහෙට සිංගප්පූරුවට එරෙහිව</topic>
    <author/>
    <content>ආසියානු “ෆයිව් නේෂන්ස්” පළමු කොටසේ රගර් තරගාවලියේ ආරම්භක තරගයේදීම චීන තායිපේ පිල ලකුණු 36 – 8 ක් වශයෙන් පරාජයට පත් කළ යෝෂිත රාජපක්‍ෂගේ නායකත්වයෙන් යුත් ශ්‍රී ලංකා පිල හෙට (18) සිංගප්පූරුව සමඟ තරග වැදීමට නියමිතය.පිලිපීනයේ මැනිලා නුවර දී චීන තායිපේ සමඟ පැවැති තරගයේ පළමු මිනිත්තුවේදීම දිනූෂ චතුරංග උත්සාහක දිනුමක් වාර්තා කරමින් ශ්‍රී ලංකාවට ලකුණු 5 ක් ලබා දුන් අතර තරගයේ 12 වැනි මිනිත්තුවේදී සුමේධ මාලේවන තවත් විශිෂ්ට උත්සාහක දිනුමක් වාර්තා කිරීමට සමත් විය.රීසා මුබාරක් එම උත්සාහක දිනුම ගෝලයක් බවට හරවමින් ශ්‍රී ලංකා පිලේ ලකුණු තත්ත්වය 12 – 3 ක් දක්වා ඉහළ දැමුවේය.අනතුරුව රීසා මුබාරක් එල්ල කළ දඬුවම් පහරකින් ලකුණු සංඛ්‍යාව 15 දක්වා වැඩි කර ගත් ශ්‍රී ලංකාව තරගයේ 18 වැනි මිනිත්තුව පසුවෙද්දී චරිත් සෙනෙවිරත්නගේ විශිෂ්ට උත්සාහක දිනුම හේතුවෙන් තවත් ලකුණු 5 ක් ලබාගැනීමට සමත් විය.මුබාරක් එම උත්සාහක දිනුම ගෝලයක් බවට හැරවීමෙන් ශ්‍රී ලංකාවේ ලකුණු තත්ත්වය 22 දක්වා ඉහළ ගියේය.තරගයේ 35 වැනි මිනිත්තුවේදී හසිත පෙරේරා ලැබූ උත්සාහක දිනුම රීසා විසින් ගෝලයක් බවට පත් කරනු ලැබීමෙන් ශ්‍රී ලංකාවට තවත් ලකුණු 7 ක් එක්විය.එසේ තරගයේ පළමු භාගයේදී අණසක පැතිරවූ ශ්‍රී ලංකාව ලකුණු 29 ලබා ගනිද්දී චීන තායිපේ පිලට රැස්කරගත හැකි වූයේ ලකුණු 3 ක් පමණි.තරගයේ දෙවැනි භාගයේදී වඩාත් ආක්‍රමණශීලී ක්‍රීඩා රටාවක නිරත වූ ශ්‍රී ලංකාවට තරගය නිමවීමට ආසන්නව තිබියදී මොහොමඩ් ශෙරිෆ් වාර්තා කළ උත්සාහක දිනුමක් දේව් ආනන්ද් විසින් ගෝලයක් බවට හරවනු ලැබීමෙන් තවත් ලකුණු 7 ක් ලබා ගැනීමට හැකි විය.තරගයේ මුල් භාගයේදී දඬුවම් පහරක් පමණක් ලැබූ චීන තායිපේ පිලට දෙවැනි භාගයේදී වාර්තා කිරීමට හැකි වූයේ උත්සාහක දිනුමක් පමණි.ඒ අනුව ගෝල් 4 ක්, උත්සාහක දිනුමක් සහ දඬුවම් පහරක් වාර්තා කරමින් තරගයේ ජය අත්කර ගැනීමට ශ්‍රී ලංකාවට හැකිවිය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=s1204172</link>
    <topic>ක්‍රීඩා අමාත්‍යාංශයෙන්පුවත්පතක්</topic>
    <author/>
    <content>ක්‍රීඩා සංස්කෘතියක් රටතුළ නිර්මාණය කිරීමේදී ග්‍රාමීය මට්ටමේ සිට ජාතික මට්ටම දක්වා ශ්‍රී ලාංකීය ක්‍රීඩක කී‍්‍රඩිකාවන්ගේ දැනුම කුසලතා හා ආකල්ප දියුණු කර ග්‍රාමීය මට්ටමේ සිට ක්‍රීඩක ක්‍රීඩිකාවන් උනන්දු කිරීමේ අරමුණින් ක්‍රීඩා සන්නිවේදනයේ නව මංපෙත් විවර කරමින් මාසික පුවත්පතක් ලෙස ‘අපේ කෙළිබිම’ ක්‍රීඩා පුවත්පත මැයි මාසයේ මුල් සතියේ දී එළි දැක්වීමට නියමිතය.ක්‍රීඩාව පිළිබඳ උනන්දුවක් දක්වන පාසල් ප්‍රජාව, ග්‍රාමීය මට්ටමේ සිට ජාතික මට්ටම දක්වා විසිරී තිබෙන ක්‍රීඩා සංගම් හා ජාතික ක්‍රීඩා සංගම්වල තොරතුරුවලට වැඩි ඉඩක් ලබාදීමට ‘අපේ කෙළිබිම’ පුවත්පත අපේක්ෂා කරන අතර, ක්‍රීඩා නීතිරීති, ලෝක පූජිත ක්‍රීඩිකාවන්ගේ ජීවන තොරතුරු ද ලබා දීමට අපේක්ෂා කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=s1204173</link>
    <topic>තෙවසරකට පසුව ජාත්‍යන්තර ක්‍රිකට් ක්‍රීඩාවයළි පාකිස්තානයට</topic>
    <author/>
    <content>තෙවසරකට පසුව පාකිස්තානයට ජාත්‍යන්තර ක්‍රිකට් ක්‍රීඩාවේ මං විවර කරමින්, සීමිත ඕවර 50 තරගයක් හා විස්සයි20 තරගයක් සඳහා එහි සංචාරය කිරීමට බංග්ලාදේශය එකඟත්වය පළ කර තිබේ.එක්දින තරගය අප්‍රේල් 29 වනදාත්, විස්සයි20 තරගය පසු දිනයේත් ලාහෝරයේදී පැවැත්වීමට තීරණය වී තිබේ.2009 වසරේ මාර්තුවේ ලාහෝරයේදී, ශ්‍රී ලංකා ක්‍රිකට් කණ්ඩායම ගමන් කරමින් සිටි බස් රථයට එල්ල වූ ත්‍රස්ත ප්‍රහාරයෙන් පසුව පාකිස්තානයේ ජාත්‍යන්තර ක්‍රිකට් ක්‍රීඩාවේ දොරගුළු වැටුනි. එම ප්‍රහාරයෙන් පුද්ගලයින් 8 දෙනෙකු මිය ගිය අතර ශ්‍රී ලංකා ක්‍රීඩකයින් 7 දෙනෙකුට හා ඔවුන්ගේ සහාය පුහුණුකරුට තුවාල සිදු විය.බංග්ලාදේශයේ ආරක්ෂක කටයුතු පිළිබඳ නියෝජිත පිරිසක් පසුගිය මාසයේ පාකිස්තානයේ සංචාරය කරමින් එහි ආරක්ෂක තත්ත්වය තක්සේරු කිරීමෙන් පසුව, බංග්ලාදේශ කණ්ඩායමට ඉතාමත් ශක්තිමත් ආරක්ෂාවක් ලබා දීමට පාකිස්තාන රජය පොරොන්දු වී තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=s1204174</link>
    <topic>බංග්ලාදේශ ක්‍රිකට් පුහුණුකරු තනතුරෙන්ස්ටුවර්ට් ලෝ ඉවත් වෙයි</topic>
    <author/>
    <content>බංග්ලාදේශ ක්‍රිකට් කණ්ඩායමේ ප්‍රධාන පුහුණුකරු ස්ටුවර්ට් ලෝ එම තනතුරෙන් ඉවත් වන බව ඊයේ නිවේදනය කළේය.2011 ජූලි 1 වැනිදා සිට බංග්ලාදේශ ක්‍රිකට් පුහුණුකරු තනතුරේ වැඩ බාර ගත් ලෝ, තමා එම තනතුරෙන් ඉවත් වන්නේ පෞද්ගලික හේතු කාරණා නිසා ම පමණක් බව කියා සිටී. “ බංග්ලාදේශ ප්‍රධාන ක්‍රිකට් පුහුණුකරු තනතුරෙන් ඉවත් වන බව මා දන්වා සිටින්නේ ඉතාම කනගාටුවෙනි.පළමුව, බංග්ලාදේශ ක්‍රිකට් මණ්ඩලයට, මණ්ඩලයේ අධ්‍යක්ෂවරුන්ට හා මා මෙහි ගත කළ කාලය ඉතාමත් ප්‍රීතිජනක එකක් බවට පත් කළ සියළුම සේවකයන්ට ස්තූති කරන්න මා කැමතියි. මේ තනතුර මට ලබා දීම පිළිබඳව මා ඉතාමත්ම ස්තූතිවන්ත වනවා. හේතුව, එසේ නොවුණා නම්, මා මෙයින් ලබා ගත් පළපුරුද්ද මට හිමි නොවීමට ඉඩ තිබුණා.ආසියානු කුසලාන ජයග්‍රහණය අභියසටම පිවිසීමෙන් පසුව මගේ කාර්ය අවසන් කිරීමට ලැබීම බංග්ලාදේශ කණ්ඩායම හරි මග ගමන් කරන බවට හොඳ සලකුණකි” යැයි ලෝ කියයි. “මා මේ තනතුරෙන් ඉවත් වන්නේ පෞද්ගලික හේතු මතයි. පවුලෙන් ඈත්ව ජීවත් වීම හා දරුවන් ලොකු වෙනවා නොදැකීම. පළමුව පවුල බව අපි ඔක්කොම තේරුම් ගෙන සිටිනවා කියා මා හිතනවා.ක්‍රිකට් මගේ ජීවිතයේ අති විශාල කොටසක් වී තිබුණා. නමුත්, පවුලට වඩා වැදගත් තවත් දෙයක් නැතැයි කියා පහුගිය අවුරුදු කිහිපයේදී මට වැටහී ගොස් තියෙනවා. ඔවුන් සතුටු වන්නේ නැත්නම් මටද සතුටක් නැහැ. ඒ නිසා ඒ වෙනුවෙන් යමක් කැප කළ යුතුව තිබුණා. අවාසනාවකට, මේ හේතු නිසා මට ඉවත්ව යන්න වෙනවා.”ලෝ ගේ මේ ඉවත්ව යාමේ නිවේදනයෙන් බංග්ලාදේශ ක්‍රිකට් මණ්ඩලය ශෝකයට පත්වූ බවත් එහෙත් ලෝ ගේ තත්ත්වය තේරුම් ගෙන සිටින බවත් මණ්ඩලයේ මාධ්‍ය කමිටුවේ සභාපති ජලාල් යූනුස් පවසා සිටියේය.2012 ජූනි 30 වැනි දින සිය කොන්ත්‍රාත්තුව අවසන් වන තුරු ස්ටුවර්ට් ලෝ බංග්ලාදේශ කණ්ඩායමේ පුහුණුකරු ලෙස කටයුතු කරනු ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=s1204175</link>
    <topic>ගොල්ෆ් ලොව කැළඹූළාබාලතම ක්‍රීඩිකාව</topic>
    <author/>
    <content>බ්‍රිතාන්‍ය විවෘත කාන්තා ගොල්ෆ් තරගාවලියේ ශූරතාව අත්කර ගනිමින් ප්‍රධාන පෙළේ ගොල්ෆ් ශූරතා 5 ක් ජය ගත් ළාබාලතම ක්‍රීඩකයා හෝ ක්‍රීඩිකාව ලෙස ඉතිහාසයට එක්වීමට 22 හැවිරිදි යැනී ට්සෙං සමත් වූවාය.පළමු වටයේදී තරමක පසුබෑමක් පෙන්නුම් කළද සෙසු වටවලදී විශිෂ්ට ක්‍රීඩා රටාවක නිරත වූ යැනී හමුවේ පරාජයට පත්වූයේ අත්දැකීම් රහිත කැරොලින් මේසන් නමැති ජර්මානු ක්‍රීඩිකාවයි.”මෙවැනි දස්කම් කළ ක්‍රීඩක ක්‍රීඩිකාවන් අතරට මගේ නමත් එක්වීම සතුටට කරුණක්” ජයග්‍රහණයෙන් අනතුරුව ඇය පැවසුවාය.”අද මම ඉතා හොඳින් ක්‍රීඩා කළා. ක්‍රීඩාවේදී හොඳ දවස් වාගේම නරක දවස් කියලා දේකුත් තියෙනවා. නමුත් ඒ නරක දවස් අමතක කරලා සාර්ථකව ක්‍රීඩා කරන්න මනස හදාගන්න පුළුවන් නම් ජයග්‍රහණය එතරම් අපහසු වෙන්නේ නැහැ” ඇය පැවසුවාය.”පසුගිය කාලය තුළ ඇය හොඳින් ක්‍රීඩා කළා. එහි ප්‍රතිඵල ඔබට අද දකින්න ලැබුණා. ඇය ඇත්තෙන්ම විස්මිත ක්‍රීඩිකාවක්. ඇගේ කණ්ඩායමේ නායිකා රෝසි ජොන්ස් එසේ සඳහන් කළාය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=s1204176</link>
    <topic>ලන්ඩන් ඔලිම්පික්උළෙලට තවත් දින 100යි</topic>
    <author>ලන්ඩනය (ඒ. එෆ්. පී.)</author>
    <content>ආරක්‍ෂක කටයුතු සහ ප්‍රවාහන පහසුකම් පිළිබඳව ගැටලු මතු වී තිබුණද තව දින 100 කින් පසුව ජූලි 27 වැනිදා දෙවැනි එලිසබෙත් මහ රැජන අතින් ලන්ඩන් ඔලිම්පික් උළෙල ආරම්භ වීමට නියමිතය.කෙසේ වෙතත් ඔලිම්පික් ගිනි සිළුව දැල්වීමෙන් පසුව ලන්ඩනය ඔලිම්පික් ක්‍රීඩා තරගාවලි සඳහා තෙවරක්ම සත්කාරකත්වය ලබා දෙන පළමු නගරය ලෙස ඉතිහාස ගතවනු ඇත.1908 වසරේදී සහ 1948 වසරේදී ඔලිම්පික් තරගාවලිය ලන්ඩනයේදී පැවැත්විණි.මෙවර ලන්ඩනය ඔලිම්පික් උළෙල සඳහා සත්කාරකත්වය ලබා දෙන්නේ ආරක්‍ෂාව හා ප්‍රවාහනය සම්බන්ධව මෙතෙක් නොවිසඳුනු ගැටලු මධ්‍යයේය. නමුත් ලන්ඩන් ඔලිම්පික් සංවිධාන කමිටු සභාපති සෙබස්තියන් කෝ පැවසුවේ ඔලිම්පික් උළෙල ආසන්න වන විට සියලු ගැටලු විසඳෙනු ඇති බවය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=s1204177</link>
    <topic>අයි.පී.එල්. පළමු ශතකයරහානේගෙන්</topic>
    <author/>
    <content>මෙවර අයි. පී. එල්. තරගාවලියේ ප්‍රථම ශතකය වාර්තා කරමින් පන්දු 60 කදී හතරේ පහර 12 ක් සහ හයේ පහර 5 ක් සමඟ නොදැවී ලකුණු 103 ක් රැස්කළ රාජස්තාන් රෝයල්ස් කණ්ඩායමේ අජින්ක්‍යා රහානේගේ පිතිහරඹය හේතුවෙන් රෝයල් චැලෙන්ජර්ස් බැංගලෝර් පිලට එරෙහිව ලකුණු 59 ක ජයක් වාර්තා කිරීමට රාජස්තාන් රෝයල් පිල සමත් විය.පළමුව පන්දුවට පහර දුන් රාජස්තාන් පිල ඕවර 20 අවසානයේ කඩුලු 2 ක් පමණක් දැවී රැස්කළ ලකුණු සංඛ්‍යාව 195 කි. ලකුණු 196 ක ඉලක්කය හඹා ගිය බැංග්ලෝර් පිල ඕවර 19.5 කදී ලකුණු 136 කට දැවී ගියේය.මේ ජයග්‍රහණයත් සමඟ ප්‍රසාද ලකුණු 6 ක් ලබා අයි. පී. එල්. ලකුණු සටහනේ පෙරමුණ ගැනීමට රාජස්තාන් රෝයල් පිලට හැකි විය. පූනේ වොරියර්ස් පිල දෙවැනි ස්ථානයේ පසුවෙයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=s1204178</link>
    <topic>මාදින්නාගොඩ තිසර ජ්‍යෙෂ්ඨ පිලට ක්‍රිකට් ජය</topic>
    <author/>
    <content>මාදින්නාගොඩ තිසර ක්‍රීඩා සමාජයේ අලුත් අවුරුදු ක්‍රිකට් තරගාවලියේ ජය ජ්‍යෙෂ්ඨ ක්‍රිකට් පිලට හිමි විය. හොඳම පන්දු යවන්නා දිනේෂ් සංජය. පිතිකරු සුසන්ත විජේසූරිය, තුන් ඉරියව් ක්‍රීඩක චමින්ද පෙරේරා මෙහිදී සම්මාන දිනා ගත්හ. ජයග්‍රාහි තිසර ක්‍රීඩකයෝ මෙහි වෙති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=f1204171</link>
    <topic>ගෝලීය ආර්ථිකයේ වෙනස්වීම් අපේ රටටත් බලපානවා</topic>
    <author>සාකච්ඡා කළේ චන්දන ජයවීර</author>
    <content>රජය අපේක්‍ෂා කරන සංවර්ධනය සඳහා 8%ක වාර්ෂික ආර්ථික වර්ධන අනුපාතය වැදගත් වන්නේ කොහොමද?පසුගිය අවුරුදු හැටක කාලය ගත් විට, ඒ කියන්නේ 1951 සිට 2011 දක්වා කාලයේ මෙන් ම ආර්ථික වර්ධනය වී ඇත්තේ 4%කින්. ඒ අනුව ගෙවී ගිය වසර හැටක කාලයේ මෙරට සමස්ත ආර්ථික වර්ධන වේගය 4%ක් ලෙස දැක්විය හැකියි.1978 හා 1968 වසර දෙක හැර වෙනත් කිසි ම අවස්ථාවක මේ අගය 8.3%කට වර්ධනය වී නැහැ. මෙම වසර දෙකේ ඉහළ ආර්ථික වර්ධන වේගයකට ළඟා වෙන්න සුවිශේෂ කරුණු කිහිපයක් බලපෑවා. ඒ නිසා එය අපේ ආර්ථිකයේ සැබෑ වර්ධනයක් ලෙස සලකන්න බැහැ. 1978 මෙපිටට බැලූ විට හැමදාම අපේ ආර්ථික වර්ධන වේගය පැවතුනේ 4% හා 5% අතර. 2001 කාලයේ දී මේ අගය ඍණ මට්ටමටත් ගියා.මහින්ද චින්තන දැක්මෙන් මෙම ආර්ථික වර්ධනය දෙගුණයකින් වැඩි වීම අපේක්‍ෂා කළා. එයට හේතුව කුමක්ද?2005 දී “මහින්ද චින්තන” වැඩපිළිිවෙළ ක්‍රියාත්මක කරන විට අරමුණ වූයේ 5%ක ඉහළ වාර්ෂික වර්ධන වේගයක් පවත්වා ගැනීමයි. ඉන් පසුව 2010 දී “මහින්ද චින්තන ඉදිරි දැක්ම” හඳුන්වා දෙන විට ශ්‍රී ලංකාවේ වර්ධනය ජනනය කළ හැකි කේන්ද්‍ර පහක් හඳුනා ගත්තා. පංච බල කේන්ද්‍ර යනුවෙන් හැඳින්වෙන්නේ මේ බලවේගයන්. මේ හරහා අවම වශයෙන් 7%ක හෝ ඊට ඉහළ ආර්ථික වෘද්ධි ඉලක්කයක් අප බලාපොරොත්තු වුණා. අපේක්‍ෂා කළ ආකාරයටත් වඩා ඉහළ මට්ටමකින් ආර්ථික වර්ධනය පවත්වාගෙන යන්න රජය සමත්ව තිබෙනවා.පසුගිය කාලයේ ලෝක ආර්ථිකයේ සිදු වූ චලනයන් සමඟ සසඳන විට 8%ක වර්ධනය ඉහළ ඉලක්කයකට ළඟා වීමක් වන්නේ කෙසේද?ශ්‍රී ලංකාව හුදෙකලා රටක් විදියට සලකන්න බැහැ. ශ්‍රී ලංකාවට ගෝලීය ආර්ථිකයේ සිදු වන වෙනස්වීම් බලපානවා. අපේ ආර්ථික වර්ධනය සීමා කරන බාධා කිහිපයකට ම පසුගිය කාලයේ දී මුහුණදීමට සිදු වුණා.ඇඟලුම් අපනයන සඳහා ශ්‍රී ලංකාවට අමෙරිකාව ලබා දී තිබුණු ජී. එස්. පී. ප්ලස් සහනය ඉවත් කළා. අපි ගනුදෙනු කරන සමහර රටවල්වලට ජාත්‍යන්තර බලපෑම් එල්ල වුණා. ඊළඟට ශ්‍රී ලංකාව සමඟ වෙළෙඳ ගිවිසුම් ඇති කරගෙන තිබෙන සමහර වෙළෙඳ පොළවල දේශපාලන අස්ථායීතාවන් ඇති වුණා.මේ සියල්ල සමඟ සිදුවීමට නියමිතව තිබුණේ ආර්ථිකයේ කඩා වැටීමක්. ඒත් එයට වෙනස්ව ඉහළ ආර්ථික වර්ධනයකට ළඟා වීමට හැකි වූයේ කෙසේ ද?ඒකට හේතුව මහින්ද චින්තන ඉදිරි දැක්මේ එන ආර්ථික වැඩපිළිවෙළයි. ඒ හරහා ශ්‍රී ලංකාවේ ආර්ථිකය ගෝලීය ආර්ථිකය සමඟ සසඳන විට ලෝකයේ බොහෝ රටවල් ජයග්‍රහණය නොකළ ඉලක්ක ජයග්‍රහණය කර තිබෙනවා.ඒ සඳහා නිදර්ශන කිහිපයක් දැක්වුවහොත්, පිට පිට වසර දෙකක් (2010 හා 2011) 8%ක ආර්ථික වර්ධන වේගයක් වාර්තා කළේ ඉතිහාසයේ පළමු වරටයි. ඊළඟට පසුගිය වසරේ අවුරුදු 46කට පස්සේ ශ්‍රී ලංකාවේ සේවා අංශය ඉහළ ම වර්ධන වේගයක් වාර්තා කළා. පසුගිය වසරේ ධීවර අංශයෙන් ජාතික ආර්ථිකයට එකතු කළ අගය ගත වූ වසර 39 තුළ ලබාගත් ඉහළ ම වර්ධනයයි. ඒ වගේම පසුගිය වසරේ කර්මාන්ත අංශය වාර්තා කළ අගය වසර 33කට පසු ලබා ගත් ඉහළ ම වටිනාකමයි.මෙයින් පෙනෙන්නේ මහින්ද චින්තන ඉදිරි දැක්ම මඟින් යෝජනා කළ වැඩපිළිවෙළ ප්‍රායෝගික හා කාලීන බවයි. ඒ වගේ ම එහි ප්‍රතිඵල පසුගිය කාලය තුළ දී අපේක්‍ෂිිත ආකාරයට ලබා ගැනීමට රජයට හැකි වූ බවයි.දේශීය වශයෙන් ශ්‍රී ලංකාවේ ආර්ථිකය ශක්තිමත් තත්ත්වයකට ගෙන ඒමට හැකි වුවත්, ඛනිජ තෙල් මිල ඉහළ යාම අයහපත් ආකාරයට බලපාන බව මේ වන විට පෙනෙන්නට තිබෙනවා. එය පාලනය කළ හැක්කේ කෙසේ ද?අපේ ප්‍රධාන අපනයනයක් වන තේ සඳහා තිබුණ සාම්ප්‍රදායික වෙළෙඳ පොළ වන්නේ යුරෝපයයි. ඒ අතර අපි මැද පෙරදිගත් වෙළෙඳ පොළක් වර්ධනය කරගත්තා. පසුගිය කාලයේ අපේ ප්‍රධාන තේ මිල දී ගන්නන් දේශපාලන, ආර්ථික, සමාජීය අර්බුදයකට ලක් වුණා. ඒ තත්ත්වය අප ‍ෙත්රුම් ගත යුතුයි.ඔබ විශ්වාස කළත් නොකළත් 2011 වසරේ ඩොලර් බිලියන 4.6ක් ඛනිජ තෙල් ආනයනය කරන්න වැඩි පුර ගෙවලා තිබෙනවා. ඛනිජ තෙල් සංස්ථාව රුපියල් බිලියන 81ක් පාඩු ලබලා. ඒකට හේතුව සංස්ථාවේ අකාර්යක්‍ෂමතාව නොවෙයි.රජය ලබා දෙන විවිධ සහනාධාර භුක්ති විඳින නිශ්චිත ජන කණ්ඩායම්වලට අමතරව අප නොදන්නා සහනාධාර රැසක් සමස්ත ජනතාව ම ලබන බව ඔබ දක්වන්නේ කුමන හේතුවක් මතද?ශ්‍රී ලංකාවේ සුබසාධක, රජයේ මුහුණුවර පවත්වාගෙන යන්න රජය විශාල වියදමක් දරනවා. රුපියල් මිලියන 123ක් නිදහස් සෞඛ්‍යයට වියදම් කරනවා. රුපියල් මිලියන 120ක් අධ්‍යාපනයට හා උසස් අධ්‍යාපනයට වියදම් කරනවා.සමෘද්ධිය, පොහොර සහනාධාර වැනි සුබසාධනවල ප්‍රයෝජනය ලබන නිශ්චිත පිරිසක් සිටිනවා. ඊට අමතරව ආදායම් මට්ටම නොසලකා සමස්ත ජනතාව ම භුක්ති විඳින සහනාධාර රැසක් තිබෙනවා.අධ්‍යාපනය, සෞඛ්‍ය වැනි පහසුකම් ඒ අතරින් ප්‍රධානයි. ඕනෑ ම කෙනෙකුට ආණ්ඩුව හදන අතුරු පාරවල්වල යන්න පුළුවන්. මේවා ඒක පාර්ශ්වීය වියදම්. ඒවා හරහා ඍජුව ආදායම් උත්පාදනය වෙන්නේ නැහැ. හැබැයි වක්‍රව ශ්‍රී ලංකාව ලෝකය තුළ ස්ථානගත වෙනවා. භාණ්ඩයක් වෙළෙඳපොළේ තහවුරු වෙනවා වගේ තමයි රටක් හැටියට අපි ලෝකය තුළ තහවුරු විය යුතුයි. මේ කාරණය මතුපිටින් පෙනෙන්නේ නැහැ. එහි වාසි ලබන්නේ ආණ්ඩුව නෙවෙයි මහජනතාවයි.ඛනිජ තෙල් සංස්ථාව පාඩු ලැබුවේ තෙල් සඳහා විශාල සහනාධාරයක් ආණ්ඩුව ලබා දුන් නිසයි. විදුලි බල මණ්ඩලය ඔවුන් විදුලිය ලබා ගන්නා මුදලට වඩා අඩු මිලකට විදුලිය පාරිභෝගිකයන්ට ලබා දෙනවා. මේ නිසා මණ්ඩලයට රුපියල් බිලියන 20ක් අලාභ ලැබීමට සිදු වුණා. රජයට ඛනිජ තෙල් මිල හා විදුලිය සඳහා අය කරන මුදල වෙළෙඳ පොළ මට්ටමට ගෙන පාඩුව මකාගන්න පුළුවන්. නමුත් එයින් මිල මට්ටම ඉහළ යනවා. රජය ඒ පාඩුව තමන් විඳගෙන අවම මිලකට මේ පහසුකම් ජනතාවට ලබා දෙනවා. මේ නිසා ලොකු සුබසාධක වියදමක් ආණ්ඩුව දරනවා.රජය දේශීය කර්මාන්ත වර්ධනයට හා අපනයන දිරිගැන්වීමට වැඩපිළිවෙළක් ගෙන යනවා. නමුත් පසුගිය වසරේත් ආනයන වියදම් සැලකිය යුතු ලෙස ඉහළ ගොස් තිබෙනවා?පසුගිය වසර කිහිපයේ දී අපගේ ආයෝජන විශාල ලෙස ඉහළ ගියා. කර්මාන්ත වර්ධනය වූවා. ඒවා සඳහා යන්ත්‍ර සූත්‍ර ගෙන්වීමට අවශ්‍ය වුණා. සමහර ආනයන නැවත ප්‍රති අපනයන විදියට විදේශ ගත වෙනවා. ආනයනික භාණ්ඩ මත පදනම් වූ කර්මාන්ත තිබෙනවා. පසුගිය වසරේ දී ශ්‍රී ලංකාවට සංචාරකයින් මිලියනයකට ආසන්න පිරිසක් ආවා. ඒ අයට අවශ්‍ය ප්‍රවාහන පහසුකම් සලසන්න, සංචාරක හෝටල් ඉදිකරන්න, අලුත් ව්‍යාපාරික ස්ථාන හැදුණා. බැංකු ඇති වුණා. මේ සියල්ලට ම අවශ්‍ය පහසුකම් රට තුළ නිෂ්පාදනය කෙරුණේ නැහැ. සමහර දේවල් විදේශයන්ගෙන් ගෙන්වා ගැනීමට සිදු වූවා. ඒවාට වියදම් කරන්න ආයෝජකයන්ට ඉඩ දිය යුතුයි. දේශීය ආර්ථිකය නංවන්නයි කියලා තලෙයිබාන් ක්‍රමයකට ආර්ථිකය නඩත්තු කරන්න බැහැ. ආනයන වියදම් ඉහළ ගොස් තිබෙන්නේ ඒ නිසයි. අපේ ආර්ථිකයේ වර්ධනයට බලපාන ආකාරයට ආනයන වැඩි වීම වරදක් නැහැ.පසුගිය කාලයේ දී සාමාන්‍ය ජනතාවට බලපාන ආකාරයේ තීරු බදු වැඩි කිරීම් කිහිපයක් සිදු කළා. රජය මහජනයා සම්බන්ධයෙන් අනුගමනය කරන සහනශීලී ප්‍රතිපත්තියට එය බාධාවක් නොවේ ද?ආණ්ඩුව යුද්ධය අවසන් වීමෙන් පසු ජනතාවට එම සහනය භුක්ති විඳීම සඳහා තීරු බදු සහන රැසක් ලබා දුන්නා. ඒත් එම සහනාධාර දීර්ඝ කාලීනව ලබා දීම අපහසු බව අප පිළිගත යුත්තක්. තීරු බදු වැඩි කිරීමෙන් අනවශ්‍ය ආනයන රට තුළට පැමිණීම වැළැක්වෙනවා. අවශ්‍ය ආනයන සඳහා වැඩි ඉඩක් ලබා දී තිබෙනවා. වාහන තීරුබදු අයකිරීමේදී ට්‍රැක්ටර්, ලොරි, බස් සඳහා කිසිම බද්දක් අය කරන්නේ නැහැ. කවුරුවත් පරිභෝජනය නොකරන දෙයකට බද්දක් පැනවීමෙන් වැඩක් නැහැ. දැන් සෑම පුද්ගලයන් හතර දෙනෙක්ගෙන් එක්කෙනෙකුට වාහනයක් තිබෙනවා. මාර්ග තදබදය පාලනය කළ යුතුයි. ඒ සඳහා හොඳ ම විසැඳුම පොදු ප්‍රවාහන සේවය ගොඩනැගීමයි. රජය පසුගිය කාලයේදී ඒ සඳහා සැලැකිය යුතු දායකත්වයක් දක්වා තිබෙනවා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=f1204172</link>
    <topic>අර්බුද හමුවේ නොසැලුණු ශ්‍රේෂ්ඨ රාජ්‍ය නායිකාව සිරිමාවෝ . . . . .</topic>
    <author>සුගතපාල වේරදූව</author>
    <content>රත්නපුර දිස්ත්‍රික්කයේ බටුගෙදර පුස්සැල්ල ලියද්ද වලව්වේදී 1916 අප්‍රේල් 17 වන දින සිරිමාවෝ රත්වත්තේ කුල කුමරිය උපත ලැබුවාය. ඇයගේ මවුපියන් වූයේ මහයියාවේ බාන්ස් රත්වත්තේ දිසාව සහ බලංගොඩ රොස්මන්ඩ් හිල්ඩා කොන්ස්ටන්ට් මහවලතැන්න කුමාරි හාමිය. රාජයෝග තුරුලු කරගෙන මෙලොව එළිය දුටු සිරිමාවන්ට එක් සහෝදරියක් සහ සහෝදරයන් සිවුදෙනෙක් විය.ඇය මූලික අධ්‍යාපනය ලැබුවේ රත්නපුර ෆර්ගසන් උසස් බාලිකා විදුහලිනි. ඉන් අනතුරුව ශාන්ත බ්‍රිජට් කන්‍යාරාමයට ඇතුළු වූ සිරිමාවෝ මෙනවිය එහිදී උසස් අධ්‍යාපනය හැදෑරුවාය. කේම්බ්‍රීජ් සීනියර් විභාගය සමත් වීමෙන් අනතුරුව පාසල් ජීවිතයට ආයුබෝවන් කියා බලංගොඩ සිය පාරම්පරික වලව්වට ගොස් සමාජ මෙහෙවරෙහි යෙදුණාය.සිය මෑණියන්ගේ වෙදහෙදකම්වලට අත් උදවු දෙමින් බලංගොඩ ජනතාව සුවපත් කිරීමේ සාර්ථක සමාජ ජීවිතයකට යොමු විය. මෙහිදී ඇයට සිය මවගේ ආශිර්වාදය ලැබුණු අතර පවුලේ වැඩිමලා වශයෙන් අනෙකුත් සහෝදර සහෝදරියන් බලා කියා ගෙන ඉතාමත් සාර්ථක ජීවිතයක් ගත කළාය.1940 ඔක්තෝම්බර් මස 08 වන දින එවකට රාජ්‍ය මන්ත්‍රණ සභාවේ පළාත් පාලන හා සෞඛ්‍ය අමාත්‍යවරයා වශයෙන් සිටි සොලමන් වෙස්ට් රිජ්වේ ඩයස් බණ්ඩාරනායක මහතා සමඟ අතිනත ගත් සිරිමාවෝ මෙනවිය එදා සිට සිරිමාවෝ රත්වත්තේ ඩයස් බණ්ඩාරනායක නම් විය. මෙම විවාහ ජීවිතයෙන් ඇයට දියණියන් දෙදෙනෙකු සහ පුතණුවකු ලැබීය. සුනේත්‍රා වැඩිමහල් දියණිය වූ අතර චන්ද්‍රිකා කනිටු දියණිය විය. එකම පුත් අනුරය.1956 වසරේ මෙරට පොදුජන යුගයක් උදා කළ අගමැති බණ්ඩාරනායක මහතා 1959.09.26 වන දින සාහසිකයකුගේ වෙඩි පහරින් අභාවප්‍රාප්ත වීමෙන් පසු ශ්‍රී‍ ලංකා නිදහස් පක්ෂය නියමුවකු නොමැති යාත්‍රාවක් බවට පත් විය. මෙම හේතුව නිසාම 1960 මාර්තු මැතිවරණය ජය ගැනීමට ශ්‍රී ලංකා නිදහස් පක්ෂයට අසීරු විය.මැතිණියට පක්ෂ නායකත්වය බාර ගන්නා ලෙස දසතින්ම ඉල්ලීම් ලැබුණු අතර පසුව අකමැත්තෙන් වුවද ඇය පක්ෂයේ නායකත්වය භාර ගත්තාය. 1960 ජූලි මහ මැතිවරණයේ දී ශ්‍රී ලංකා නිදහස් පක්ෂය මෙහෙය වීමේ වගකීම ඇය භාර ගත්තාය. ඒ අනුව ආසනයක් තරඟ කිරීමෙන් වැළකී ශ්‍රී ලංකා නිදහස් පක්ෂය ජය මාවත කරා යොමු කරවීමට ඇය සමත් වූවාය.1960 ජූලි මැතිවරණය ජයගත් මැතිනිය ශ්‍රී ලංකාවේ 05 වන අග්‍රාමාත්‍ය ධුරයට පත් විය. 1965 වසර දක්වා ඇය අග්‍රාමාත්‍ය ධුරය හෙබ වූ අතර ලෝකයේ පළමු අග්‍රාමාත්‍යවරිය වශයෙන් වාර්තාවක් පිහිටුවමින් රටට නොමැකෙන සේවාවක් ඉටු කරන ලදී. සිරිමාවෝ බණ්ඩාරනායක මැතිනිය ලංකාවේ රාජ්‍ය නායකත්වයට පත් වූයේ මුළු ලොවම අවදි කරවමිනි. ලංකා දේශපාලනයේ සංධිස්ථානයකට පැමිණීමට හැකිවීම ඉතාමත් භාග්‍යයකි. දේශීය සහ ජාත්‍යන්තර මට්ටමේ අභියෝගවලට ඇය මුහුණ දුන්නාය.ඒ වාගේම විවිධ අර්බුද මතභේද නිසා එක්තැන් කළ නොහැකිව තිබූ වාමාංශික කඳවුර ඒකරාශී කිරීමේ වගකීමද ඇය ඉටු කළාය. ඉන්දියානු සාගරයේ ඉතා කුඩා දූපතක් ව තිබූ ශ්‍රී ලංකාව ජාත්‍යන්තර දේශපාලනයේ දිදුළන රාජ්‍යය බවට පත් කිරීමේ කටයුත්ත කළේ ගරු මැතිනියයි. ඇමරිකානු කඳවුරේ ආධිපත්‍යයට නතු වූ ලංකාවේ තෙල් සමාගම් ජනසතු කිරීමේ කාර්ය ඇය නිර්භයව ඉටු කළාය.ඉන්දියාව සමඟ සුහදත්වය බෙදා ගනිමින් කච්චතිව් දූපත ශ්‍රී ලංකාවට අත්පත් කරගෙන සිරිමා ශාස්ත්‍රී ගිවිසුම මගින් රටක් අහිමි ඉන්දියානු පුරවැසියන්ගේ ප්‍රශ්නය එක පෑන් පහරින් විසඳාලීමට ඇය සමත් විය. 1971 කැරැල්ල වැනි සිවිල් යුද තත්ත්වයට ඇය එඩිතරව මුහුණ දුන්නාය. 1956 න් පසු ඇරඹි සමාජ ආර්ථික රටාවන්හි ප්‍රගතිය ඉදිරියට ගෙනයාමට ඇය සමත් වූවාය. ශ්‍රී ලංකාව මුළුමනින්ම ජනරජයක් බවට පත් කරමින් අපේ රටේ ස්වාධිනතාවය ඉහළින් ඔසවා තබන්නට ඇය පෙරමුණ ගත්තේ ජනරජ ආණ්ඩුක්‍රම ව්‍යවස්ථාව සකස් කිරීමට නායකත්වය දෙමිනි. 1970 මැතිවරණයෙන් පසු බොහෝ දේ ඉටු කිරීමට ඇය සමත් වූවාය.ජාත්‍යන්තර දේශපාලනයේදී සිරිමාවෝ බණ්ඩාරනායක ලකුණ ඉතා වැදගත් විය. සීතල යුද්ධයේ බල කඳවුරු දෙකකට නොබෙදී තුන්වන ලෝකයේ රටවල් ස්වාධීන අනන්‍යතාවයකින් යුතුව නැගීී සිටීමේ නොබැදි විදේශ ප්‍රතිපත්තිය ඉදිරියට ගෙන යාම සඳහා නොබැඳී ව්‍යාපාරයට ජීවය දුන් තුන්වන ලෝකයේ නායිකාව වූයේ සිරිමා මැතිනියයි. නොබැඳි ජාතීන්ගේ සමුළුව ශ්‍රී ලංකාවේ පවත්වමින් ශ්‍රී ලංකාව ජාත්‍යන්තර අවධානය කෙරෙහි ගෙනයාමට ඇය සමත් වූවාය.සිරිමාවෝ මැතිනිය වචනයේ පරිසමාප්ත අර්ථයෙන්ම පවසතොත් ශ්‍රේෂ්ඨ රාජ්‍ය නායිකාවකි. මේ රටේ සිටි රාජ්‍ය නායිකාවන්ට තමන්ගේ නම සඳහන් කර මැතිනිය යනුවෙන් ආමන්ත්‍රණය කළත් සිරිමාවෝ යන නම සඳහන් නොකර මැතිනිය යනුවෙන් ඇමතුවොත් ඒ අනිවාර්යයෙන්ම සිරිමාවෝ රත්වත්තේ ඩයස් බණ්ඩාරනායක මැතිනිය බව මුළු ලෝකයම දනී.මෙසේ විශිෂ්ට ගුණාංගයෙන් සපිරි සිරිමාවෝ මැතිණියගේ් ප්‍රජා අයිතිය අහෝසි කිරීමට තරම් එදා එක්සත් ජාතික පක්ෂයේ සිටි ප්‍රතිගාමී පාලකයා ක්‍රියාකරන ලදී. එය ලංකා දේශපාලන ඉතිහාසයේ කළු පැල්ලමක් වූ අතර, නැවතත් ඇයට 1986 ඔක්තෝබර් 16 වන දින ප්‍රජා අයිතිය ලැබුණි. දේශයක් ගොඩනගන්නට කාන්තාවන් අතින්ද ඉටුවන යුගමෙහෙවර පිළිබඳව ලෝක ඉතිහාස ගත නාමාවලියට ලොව ප්‍රථම අග්‍රාත්‍යවරිය වශයෙන්ද තෙවරක්ම ශ්‍රී ලංකාවේ අග්‍රාමාත්‍ය පදවිය දැරූ ගරු සිරිමාවෝ හිටපු අගමැතිනියගේ නාමය එක්වේ.මෙසේ දශක 04 ක් පමණ ශ්‍රී ලාංකීය ජනතාවට ඇය අනූපමේය සේවාවක් ඉටුකරන ලදී. 2000.10.10 දින පැවැති මහ මැතිවරණයේදී අත්තනගල්ල ආසනයේ නිට්ටඹුව ඡන්ද මධ්‍යස්ථානයට ගොස් ඡන්දය ප්‍රකාශ කර, ආපසු කොළඹ බලා එමින් සිටියදී මෙම උදාර මාතාව දැයෙන් සමුගන්නා ලදී. ඉන්දියන් සාගරයේ මුතු ඇටය නමින් විරුදාවලිය ලත් ශ්‍රී ලංකා දීපයේ රාජ්‍ය නායිකාව වශයෙන් විදෙස් මහබලවතුන් හමුවේ නොසැලී සිටි මෙම උදාර කාන්තාවට අජරාමර වූ නිවන් සුවය ප්‍රාර්ථනා කරමි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>17</day>
    </date>
    <link>http://www.dinamina.lk/2012/04/17/_art.asp?fn=f1204173</link>
    <topic>හැමිල්ටන් ඇළ දිගේ මුතුරාජවෙල තෙත් බිමට...</topic>
    <author>සුපුන් ළහිරු ප්‍රකාශ් ඡායාරූප -අමිල විතානගේ</author>
    <content>“රාජ” යන අභිමානනීය වදනින් හඳුන්වනු ලබන සුවිශේෂී පරිසර පද්ධති දෙකක් ශ්‍රී ලංකාවේ පිහිටා ඇත. එයින් එකක් වන්නේ සිංහරාජ ලෝක උරුම සංරක්‍ෂිත වනාන්තරයයි. යුනෙස්කෝ සංවිධානය මඟින් ලෝක උරුමයක් ලෙස නම් කිරීමෙන් පසුව සිංහරාජයට යම්කිසි රැකවරණයක් ලැබී තිබුණ ද “ මුතුරාජවෙල” ලෙස අභිමානනීය “ රාජ” වදනින් හැඳින්වෙන සොබාදහමේ ඉතා අගනා උරුමය තවදුරටත් පවතින්නේ නොයෙකුත් උවදුරුවලින් ගහනව ය. ඓතිහාසිකව ද ඉතා වැදගත් හැමිල්ටන් ඇළ ඔස්සේ යමින් මෙම ඉතා අගනා සමුද්‍රාසන්න තෙත් බිම ගවේෂණය කිරීමට පසුගියදා අපට හැකියාව ලැබුණි.දිවයිනේ අගනුවරට ඉතාමත් ආසන්නව පිහිටි මුතුරාජවෙල බස්නාහිර පළාතේ පිහිටි විශාලත ම තෙත් බිම ලෙස ද හඳුනා ගත හැකි ය.කැලණි ගඟේ සිට මීගමු කලපුව දක්වා විහි දී ඇති මෙම රමණීය තෙත් බිම බටහිරින් සමුද්‍ර තීරයෙන් ද නැෙඟනහිරින් මීගමුව - කොළඹ ප්‍රධාන මාර්ගයෙන් ද සීමා වේ. වැඩි ප්‍රමාණයක් විහඟුන් දැක ගැනීමේ අදහසින් අප හිමිදිරියේ ම ජාඇළ - බෝපිටිය ප්‍රදේශයෙන් හැමිල්ටන් ඇළ වෙත ළඟා වීමු.මුතුරාජවෙල පරිසර කේන්ද්‍රයෙන් හැමිල්ටන් ඇළ ඔස්සේ අපගේ යාන්ත්‍රික බෝට්ටුව දියත්වන විට උදෑසන හතයි තිහට පමණ ඇත. එය යාන්ත්‍රික බෝට්ටුවක් වුව ද ඇන්ජිම අශ්වබල අටක අවම බලයෙන් යුක්ත බැවින් වේගය සීමාකාරී ය. නමුත් එය පරිසරයට හිතැති ය.ඕලන්ද යුගයේ දී කැලණි ග‍ෙඟ් සිට මීගමු කළපුව දක්වා මීගමුව කොළඹ මහාමාර්ගයට සමාන්තරව මුතුරාජවෙල වෙල්යාය හරහා ඇළමාර්ගයක් සකස් කෙරුණි. ඒ භාණ්ඩ ප්‍රවාහනය සඳහා ය. එය ඕලන්ද ඇළ නම් විය. ඕලන්ද යුගය අවසන් වී ස්ථාපිත ඉංග්‍රීසි යුගයේ දී හැමිල්ටන් නම් ආණ්ඩුකාරවරයා යටතේ කැලණි ගඟත් මීගමු කලපුවත් යා කරමින් මීගමුව දක්වාත් එතැනින් පුත්තලම දක්වාත් සකස් කරන ලද හැමිල්ටන් ඇළ ප්‍රවාහන කටයුතු විධිමත් කිරීම සඳහා සකස් කෙරුණි. අප ගමන් ගන්නේ එකී හැමිල්ටන් ඇළ ඔස්සේ ය.නොයෙකුත් සතුරු ආක්‍රමණ හා දුර්භික්ෂ හේතුවෙන් උතුරු මැද පලාතේ සිට නිරිතදිගට සංක්‍රමණය වූ අතීත රජ දරුවන් ගේ පාලන අගනුවර ශ්‍රී ජයවර්ධනපුර කෝට්ටේ ප්‍රදේශයෙ හි ස්ථාපිතව තිබූ වකවානුවේ දී අප විසින් ගවේෂණය කරන සොඳුරු තෙත් බිම සශ්‍රීක කුඹුරු යායකි. සවන පැරකුම්බා රජ සමයේ දී මුතුමෙන් වටිනා සහල් රජුට ලබා දීම නිසාවෙන් මෙම තෙත් බිම මුතුරාජවෙල ලෙස හැඳින්වුණි. නමුත් ඉන් පසු මේ තෙත් බිම හරහා ඉදි කෙරුණු ඇළ මාර්ගවල අහිතකර ප්‍රතිඵලයක් ලෙස කළපුවේ ලවණ ජලය රට අභ්‍යන්තරයට ගලා ඒමෙන් මෙහි වගා කටුතු අභාවයට යන ලදී. මේ විනාශය නොඉහිලු ප්‍රදේශවාසීන් මෙම විනාශයට පිළියම් යොදන ලෙස රජුට එරෙහිව කැරළි ගැසු බවට ද ප්‍රදේශයේ ජනප්‍රවාද පවතී. සශ්‍රීක මුතුරාජවෙල වෙල්යාය වී වගාවට නුසුදුසු තත්ත්වයට පත් වී පසුකාලීනව සහමුලින් ම නැති වී ගියේ ය. පසුව මෙම භූමිය ක්‍රමයෙන් තෙත්බිම් පරිසර පද්ධතියක් බවට පරිවර්තනය විය. අද මේ තෙත් බිමෙන් සහල් නොලැබුණ ද දෙස් විදෙස් පතල අතිශය වැදගත් ජෛව උරුමයන්ගෙන් සංතතිය වන්නට එකී මිනිස් ක්‍රියාකාරකම හේතු වූ බව කිව හැකි ය.ජා-ඇළ, වත්තල, මීගමුව සහ කටාන යන ප්‍රාදේශීය ලේකම් කොට්ඨාස හතරට ම අයත් වන මුතුරාජවෙල හෙක්ටයාර 6000කට අධික භූමියක ව්‍යාප්ත ව පවතී. මේ පරිසරය තෙත් බිම් කලාපය, මීගමුව කළපුව, දඬුගම් ඔය ප්‍රදේශය වශයෙන් කොටස් තුනකට බෙදා දැක්විය හැකි ය. මුතුරාජවෙල පරිසර පද්ධතියේ ජෛව විවිධත්වය උදෙසා විවිධ පරිසර පද්ධතීන්වලින් ලැබෙන දායකත්වය ඉමහත් ය. කඩොලාන, වගුරුබිම්, මිරිදිය ජලමාර්ග, වගාකිරීම අත්හල කුඹුරු, ලඳුකැළැ යනා දී එකිනෙකට වෙනස් පරිසර කොටස් වෙනස් ආකාර ශාක සහ සත්ත්ව විවිධත්වයකට මඟ පාදයි. මෙකී පරිසර පද්ධතීන් සිසාරා බෝට්ටුව දියත් කළ අපට දැක බලා ගැනීමට හැකි වූ සොබා උරුමයන් බොහෝ ය.මේ ගමනේ අවස්ථා කිහිපයක දී ම අපට කිඹුල් පැටවුන් කිහිප දෙනෙකු දැක ගැනීමට හැකි විය. ශ්‍රී ලංකාවේ බටහිර දිග වෙරළ ඔස්සේ හලාවත සිට කොළඹ හරහා තංගල්ල දක්වා පටු සමුද්‍රාසන්න ජලාශ්‍රයන් ගේ පමණක් දිවි ගෙවන ගැට කිඹුලන් විශේෂයට ඔවුන් අයත් වෙති. මින් නොබෝ කලකට පෙර රාගම ප්‍රදේශයේ දී මිනිසෙකු ඩැහැගෙන ගිය බව කියමින් අඩි දාහතරක් පමණ විශාල ගැට කිඹුලෙකු ඉතා අමානුෂික ලෙස ඝාතනය කළා අපට මතක ය. එම කිඹුලා ද මුතුරාජවෙල තෙත් බිම නියෝජනය කල සොබාදාහමේ අමිල උරුමයක් බව සිහිපත් කළ යුතු ය. ලවණ ජලයේ ජීවත් වීමට හැකියාව ඇති ලෝකයේ ඉතා විශාලතම උරගයන් ලෙස සැලකෙන ගැට කිඹුලන් ඉතා වටිනා ස්වභාවික සම්පතකි. අතිතයේ මුතුරාජවෙල තෙත්් බිමේ ද ඉතා හොඳ ගැට කිඹුලන් ගහනයක් දිවි ගෙවුව ද දුස්මාන්තික දඩයම් කිරීම හමුවේ අද ඔවුන් විරල දසුනකි. කිඹුලාට අමතරව කබරගොයා, තලගොයා, කටුස්සන්, හුනන් හා හිකනලුන් මෙන් ම සර්ප විශේෂ රැසක් ද මුතුරාජවෙල උරඟ විවිධත්වය ඉහළ නංවන බව කිව යුතු ය. ඒ අතරින් කඩොලාන දිය බරියාට ද හිමිවන්නේ සුවිශේෂී ස්ථානයකි. ශ්‍රී ලංකාවේ හමුවන ඉතා දුර්ලභ සර්පයෙකු වන කඩොලාන දියබරියාගේ නිදර්ශක හමු වී ඇත්තේ ඉතාමත් ස්වල්පයකි. එයින් ද වැඩි ප්‍රමාණයක් හමු වී ඇත්තේ මුතුරාජවෙල තෙත් බිම ආශ්‍රිතව ය.තමන් ගේ මවු රටවල ශීතකාලය උදා වූ විට මෙරටට පැමිණෙන සංචාරක පක්ෂින් මෙන් ම දේශීය පක්ෂි විශේෂ රැසක් නැරඹීම සඳහා ද මුතුරාජවෙල තොතැන්නකි. විශේෂයෙන් උදෑසන සහ සවස් කාලයේ දී මුතුරාජවෙල හා මීගමු කළපුව විහඟුන් ගේ පාරාදීසයක් බවට පත් වේ. කරවැල් කොකා, අළුකොකා, රත්යටිමල් කිරලා, ගොළු කිරලා, කුස ඇලි සයුරුකුස්සා, බමුණු පියකුස්සා, මල් පිළිහුඬුවා, මහා පිළිහුඩුවා, ලය සුදු මැදි පිළිහුඩුවා, පුංචි දියකාව, නිල්පෙඳ බිඟුහරයා, අටු වැහි ලිහිණියා සහ කළුපිය ඉපල්පාවා වැනි පක්ෂීන් ඒ අතර සුළබ වෙති. එසේ ම ශ්‍රී ලංකාවට පැමිණෙන දුර්ලභ සංක්‍රමණික පක්ෂියෙකු වන කළු හිසැති මැදි පිළිහුඩුවා ද දැක ගැනීම සඳහා පක්ෂී නිරික්ෂකයන් විශේෂයෙන් මුතුරාජවෙලට පැමිණෙති.වායුගෝලීය වාතය නිශ්චලව පවතින අවස්ථාවන්හි දී හිමිදිරි උදෑසන මිගමු කළපුව නෙතට ගෙන එන දසුන වචනයෙන් විස්තර කළ නොහැකි තරම් සුන්දර බව කිවමනා ය. යන්තම් හෝ සරලිති නොනගන කළපු දිය නිල් පැහැති පිට්ටනියක් බඳු වන අතර ඒ මතට හිරු කිරණ වැටීමෙන් රිදී තැටියෙක් ලෙස දිළිසෙන්නට පටන් ගනී. ඒ අතර කළපුවේ තැන තැන තවමත් කැටි ගැසී තිබෙන මිහිදුම් සළු අතරින් ඔබ මොබ යන ඔරු කරුවන් මත්ස්‍ය සම්පත් නෙළා ගැනීමට උත්සුක වෙනු රමණීය ය. කළපුවෙ තැන තැන තනා ඇති සාම්ප්‍රදායික ධීවර ක්‍රමයක් වන “ මස් අතු” වෙත මුහුදු ලිහිණින් රොක් වන්නේ හිරු උදා වීමෙන් පසුව ය. විශේෂයෙන් මල් කඩොල් ශාක අතු යොදාගෙන තනා ගන්නා මේ ස්වභාවික මත්ස්‍ය කොටු පරිසරය සහ අතීත ශ්‍රී ලාංකිකයන් අතර තිබු මනා සබඳතාවය මොනවට පැහැදිලි කරයි.දිවා සැරියකට කැමැත්තක් දක්වන ක්ෂීරපායීන් අතරින් මුතුරාජවෙල දී දැක ගත හැකි වන්නේ රිලවුන් පමණකි. ශ්‍රී ලංකාවේ බොහෝ ප්‍රදේශවල රිලවුන් දැකගත හැකි වුව ද මුතුරාජවෙල රිලවුන් ගේ ඇති විශේෂත්වය වනුයේ හාත්පස පැතිරුණු ජලාශ්‍රිත පරිසරය හා සීිමිත ආහාර සම්පත් අහිමුව විශේෂණය වූ වෙනස් ආකාර ආහාර පුරුදු හා හැසිරීම් රටා තිබී ම ය. ඊට අමතරව හඳුන් දිවියා, උණහපුළුවා, ඉත්තෑවා, උරුලෑවා, උගුඩුවා, දියබල්ලා වැනි ක්ෂීරපායින් ද මේ ලඳු බිම් තුළ සැඟ වී දිවි ගෙවන බව සැලකිය හැකි ය.එසේ ම කුල 66කට අයත් විවිධ ශාක විශේෂ 194ක ට ද මුතුරාජවෙල තෙත් බිම නිවහන බව සොයාගෙන තිබේ. කළපු හා ගංගා මෝය සරසන ‍ෙසාබාදහමේ සුවිශේෂී නිර්මාණයක් වන කඩොලාන ශාක ප්‍රජාව සැලකීමේ දී ද මුතුරාජවෙල හා මීගමු කළපු තෙත් බිම ඉතා වැදගත් ය. ලවණ මිශ්‍රිත ජලයට හා ඉතා දුෂ්කර පරිසර සාධකයන්ට අනුවර්තනය වෙමින් ඉතා හොඳින් ජීවත් වීමට අවශ්‍ය හැකියාව ඇත. කඩොලාන සහ මීගමු කළපු සංවර්ධන පදනම, මුතුරාජවෙල පරිසර කේන්ද්‍රය මගින් සිදු කළ සොයා බැලීමක දී පෙනී ගියේ ශ්‍රී ලංකාවේ වාර්තා වන කඩොලාන ශාක විශේෂ 22න් 18ක්ම මේ තෙත් බිමෙහි වාර්තා වන බව ය.මුතුරාජවෙල තෙත් බිමේ සංචාරය කිරීමෙන් ලද හැකි මිහිරියාවසේ ම සෙසු අති මහත් ප්‍රයෝජන රැසක් ද මේ පරිසර පද්ධතිය මඟින් ආශ්‍රිත ප්‍රජාවට මෙන් ම මුළු මහත් ලක්වැසි ජනතාවට ම හිමි වන බව කිව යුතු ය. නමුත් ශීඝ්‍රයෙන් සංවර්ධනය වන අගනුවර තදාසන්න ප්‍රදේශයක පිහිටා තිබීම හේතුවෙන් අද වන විට මෙම අගනා පරිසර පද්ධතිය අභියෝග රැසකට මුහුණ දී ඇති බව කිව මනා ය. මුතුරාජවෙල තෙත් බිමේ ජෛව විවිධත්වය සහ පාරිසරික අගය සුරැකෙන පරිදි තිරසාරව සංවර්ධනය සඳහා උපයෝගී කර ගැනීමට “ මුතුරාජවෙල මහ සැලැස්ම” නමින් සංවර්ධන යෝජනාවලියක් කලකට ඉහත කරලියට පැමිණියේ ය.මේ යටතේ කොළඹට ආසන්නව දැඩි නාගරික සීමාවේ පිහිටි කොටස උප කාර්මික කලාපයක් ලෙසත් මීගමු කළපුව ආශ්‍රිතව පිහිටි කොටස මුතුරාජවෙල අභය භූමිය ලෙසත් ඒ අතර ප්‍රදේශය ලෙසත් වෙන් කිරීමට යෝජනා කෙරුණි. ඒ අනුව වන සත්ව හා වෘක්ෂලතා ආරක්‍ෂක පනත යටතේ 1996 ඔක්තෝබර් 31 වැනිදා මුතුරාජවෙල තෙත් බිමෙන් කොටසක් මුතුරාජවෙල අභය භූමිය ලෙස ප්‍රකාශයට පත් කෙරුණි. කෙසේ නමුත් අනවසර පදිංචිවීම්, කැළෑ එළිකිරීම්, ගිනි තැබීම්, වගුරුබිම් ගොඩකිරීම් හා කැලි කසල බැහැරලීම වැනි අනර්ථකාරී මිනිස් ක්‍රියාකාරකම් තවදුරටත් මුතුරාජවෙල තෙත් බිම වෙලාගනිමින් පවතින බව අපට දැකගත හැකි විය. මේ සියලු නිරීක්ෂණ යළි යළිත් අපට සිහිපත් කරන්නේ මුතුරාජවෙල නම් සොබාදහමේ අමිල උරුමය රැක ගැනීමට අප ඉතාමත් කඩිනම් විය යුතු බව ය. ඊට හේතුව මේ තෙත් බිමේ දිවිගෙවන වන ජීවින්ට ද අපට මෙන් ම මේ පොළොවේ ජීවත් වීමට සමාන අයිතියක් ඇති බැවින් විනා අනාගත පරපුරේ පරිභෝජනයට නොවන බව නම් අවධාරණය කළ යුතු ය.එමගින් මිනිසුන් වන අපටද යම් අස්වැසිල්ලක් ලැබෙන්නේ මිනිසුන් වන අප විසින් වියන ලද්දක් නොවන මෙම සොබාදාහමට එරෙහිව අත එසවීමෙන් පෙරළා අප වෙත එල්ල වන විපත්වලින් ගැලවීමට ද අපට හැකියාව ලැබෙන බැවිනි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=n1204181</link>
    <topic>උතුරේ ජනයාගේ සැබෑ තත්ත්වයතමිල්නාඩුවට පෙනෙන්නේ නැහැ</topic>
    <author>මහින්ද අලුත්ගෙදර</author>
    <content>ශ්‍රී ලංකාවේ දමිළ ජනතාවගේ සහ ඔවුන් ජීවත්වන ප්‍රදේශයන්හි සැබෑ තත්ත්වය තමිල්නාඩු ජනතාවට දැකගත හැකි විධිමත් ක්‍රමවේදයක් සැකසිය යුතු බව ඉන්දියා විපක්‍ෂ නායිකාව අවධාරණය කරයි.ශ්‍රී ලංකාවේ ඒකීයභාවය හා භෞමික අඛණ්ඩතාව වෙනුවෙන් සැම විටම ගරු කරන බව ද, යළි පදිංචි කිරීම හා ජීවනෝපාය සංවර්ධන වැඩසටහන් ඇතුළුව ශ්‍රී ලංකා රජය ගෙනයන ක්‍රියාදාමය සම්බන්ධයෙන් අතිශය සතුටට පත්වන බවද ඉන්දීය ලෝක් සභාවේ විපක්ෂ නායිකා ශ්‍රීමතී සුෂ්මා ස්වරාජ් මහත්මිය පවසයි.දෙරට අතර සබඳතා තවදුරටත් ශක්තිමත් වනු දැකීම තම ප්‍රාර්ථනය බව ද ඇය සඳහන් කරයි. ඒ මහත්මිය මේ බව පැවසුවේ ආර්ථික සංවර්ධන අමාත්‍යාංශයේ දී ඊයේ (17) ඇමැති බැසිල් රාජපක්ෂ මහතා හමු වී පැවැති විශේෂ සාකච්ඡාවේ දීය.නිල සංචාරයක් සඳහා ශ්‍රී ලංකාවට පැමිණි ඉන්දීය පාර්ලිමේන්තුවේ ලෝක් සභාවේ හා රාජ්‍ය සභාවේ මන්ත්‍රී කණ්ඩායම මෙහිදී ඇමැති බැසිල් රාජපක්ෂ මහතා සමඟ දීර්ඝ වශයෙන් සාකච්ඡා කළහ.මෙම මන්ත්‍රී කණ්ඩායම පිළිගනිමින් අදහස් පළකළ බැසිල් රාජපක්ෂ මහතා සඳහන් කළේ අභ්‍යන්තර වශයෙන් අවතැන් වූවන් සම්බන්ධයෙන් වන ගැටලුව ශ්‍රී ලංකාවට අලුත් දෙයක් නොවන බවත් එය වසර 30 ක් පුරා පවත්නා දෙයක් බවත්ය.කෙසේ වුවද 2005 න් පසුව අභ්‍යන්තර වශයෙන් අවතැන්වූවන්ගෙන් සියයට 95 ක් පමණ යළි පදිංචි කිරීමට ලක් රජයට හැකි වී තිබෙන බව පෙන්වා දුන් ඇමැතිවරයා එම ජනතාව යුද ගැටුම් වලට පෙර මුහුණදුන් තත්ත්වයටත් වඩා වැඩි පහසුකම් මේ වනවිට භුක්ති විඳින බවද දැනට යළි පදිංචි ක්‍රියාවලියට හසුනොවී තිබෙන්නේ ඉන්දියාවට පලා ගිය මුස්ලිම් හා දමිළ පවුල් කිහිපයක් පමණක් බවද සඳහන් කළේය.එම ප්‍රදේශවල ජනතාවට අවශ්‍ය පහසුකම් මේ වනවිට ලබාදී තිබෙන බව සඳහන් කළ රාජපක්ෂ මහතා, අභ්‍යන්තර වශයෙන් අවතැන්වූ ජනතාව වෙනුවෙන් සිමෙන්ති, සෙවිලි තහඩු ආදිය ඉන්දීය රජයෙන් ලබා දී තිබෙන බවද තවත් නිවාස 50000 ක් ඉදි කිරීම සඳහා ඉන්දියාව මූල්‍යාධාර ලබා දී තිබෙන බව ද සිහිපත් කළේය.මේ අතර ඇමැතිවරයා ප්‍රකාශ කළේ යළි පදිංචි කිරීම සඳහා අවශ්‍ය ආම්පන්න සපයා තිබෙන බවත් ඊට අමතරව යළි පදිංචි කෙරෙන සෑම පවුලකටම ලබාදෙන මාස හයේ වියළි සලාකය අවුරුදු දෙක දක්වා දීර්ඝ කර තිබෙන බවත්ය.මහාමාර්ග, දුම්රිය මාර්ග, වරාය හා ගුවන් තොටුපළ සංවර්ධනය කරමින් යටිතල පහසුකම් දියුණු කිරීමට ජනාධිපති මහින්ද රාජපක්ෂ මහතාගේ නායකත්වය යටතේ වත්මන් රජය පියවර ගෙන තිබෙන බව කී ඇමැතිවරයා කෙටි කාලයක දී ශ්‍රී ලංකාවේ ගැටුම් පැවැති ප්‍රදේශ යථා තත්ත්වයට පත්කර තිබෙන බව ද පැවැසීය.මේ අතර කිලිනොච්චිය ඇතුළුව අනෙකුත් ප්‍රදේශයන්හි වත්මන් තත්ත්වය දැක බලා ගැනීම සඳහා පැමිණෙන්නැයි ඇමැතිවරයා ඉන්දීය පාර්ලිමේන්තු කණ්ඩායමට ආරාධනා කළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=n1204182</link>
    <topic>ඉන්දීය පාර්ලිමේන්තු කණ්ඩායම අද සෙට්ටිකුලමේ සංචාරයක</topic>
    <author>මහින්ද අලුත්ගෙදර</author>
    <content>ශ්‍රී ලංකාව හා ඉන්දියාව අතර තිබෙන ද්වීපාර්ශ්වීය සහයෝගීතාව ශක්තිමත් කරගැනීමේ අරමුණින් ශ්‍රී ලංකාවට පැමිණි ඉන්දීය පාර්ලිමේන්තුවේ මන්ත්‍රී කණ්ඩායම ශ්‍රී ලංකාවේ වත්මන් තත්ත්වය සොයා බැලීම සඳහා උතුරු හා නැඟෙනහිර පළාත් ඇතුළුව ප්‍රදේශ රැසක සංචාරය කිරීමට නියමිතව ඇත.ඒ අනුව පෙරේදා (16) රාත්‍රියේ ශ්‍රී ලංකාවට පැමිණි ඉන්දීය පාර්ලිමේන්තු කණ්ඩායමට එරට ලෝක් සභාව හා රාජ්‍ය සභාව නියෝජනය කරන පක්ෂ කිහිපයකට අයත් මන්ත්‍රීවරුන් 15 ක් පමණ අයත් වන අතරලෝක් සභාවේ විපක්ෂ නායිකා සුෂ්මා ස්වරාජ් මහත්මිය එම නියෝජිත කණ්ඩායමේ නායකත්වය උසුලයි. ශ්‍රී ලංකාවට පැමිණි මේ පිරිස ආර්ථික සංවර්ධන ඇමැති බැසිල් රාජපක්ෂ, විදේශ කටයුතු ඇමැති මහාචාර්ය ජී. එල්. පීරිස් සහ වාරිමාර්ග හා ජල සම්පත් කළමනාකරණ ඇමැති නිමල් සිරිපාල ද සිල්වා මහත්වරු හමු වී ඊයේ (17) සාකච්ඡා කළහ.මේ නියෝජිත කණ්ඩායම අද (18) වවුනියා, සෙට්ටිකුලම්හි සංචාරය කරන අතර එහිදී අභ්‍යන්තර වශයෙන් අවතැන්වූවන්ගේ වත්මන් තත්ත්වය මෙන්ම ඔවුන් සමඟ අදහස් හුවමාරු කර ගැනීමට ද නියමිතව ඇත. ඊට අමතරව උතුරු දුම්රිය මාර්ගය සම්බන්ධයෙන් ද මෙහිදී අවධානය යොමු කෙරේ.ඉන් අනතුරුව මුලතිව්, මුල්ලියාවලෙයි විද්‍යානන්ද විද්‍යාලය වෙත යන ඉන්දීය පාර්ලිමේන්තු නියෝජිත කණ්ඩායම මුලතිව් දිස්ත්‍රික් රෝහල වෙත ගොස් වෛද්‍ය උපකරණ තොගයක් බාර දීමට නියමිත අතර ඉන්දීය රජයේ ආධාර මත ක්‍රියාත්මක කෙරෙන මුලතිව්, වන්නාවයල් ප්‍රදේශයේ නිවාස ව්‍යාපෘතිය නිරීක්ෂණය කරයි.එයින් පසුව එම නියෝජිත කණ්ඩායම යාපනය මධ්‍ය මහා විද්‍යාලයේ නිරීක්ෂණ චාරිකාවක ද නිරත වෙයි. දෙරට අතර තිබෙන සහයෝගීතාව වර්ධනය කර ගැනීමද මේ සංචාරයේ අරමුණ කරගත් ඉන්දීය පාර්ලිමේන්තු කණ්ඩායම හෙට (19) යාපනය, නල්ලූර් කෝවිල වෙත යාමට නියමිතයි. ඉන් අනතුරුව කන්කසන්තුරේ වරාය නිරීක්ෂණය කිරීමට නියමිත අතර පසුව යාපනය, පලාලි ගුවන් තොටුපළ වෙත පැමිණ ගුවන් මඟින් රත්මලාන ගුවන් තොටුපළ වෙත පැමිණෙයි. මේ අතර හෙට (19) දිනයේ දී කළුතර බලා යාමට නියමිතව ඇත.මේ මස 21 දා දක්වා ශ්‍රී ලංකාවේ රැඳී සිටින මේ නියෝජිත කණ්ඩායම (20) දා හැටන්, දික්ඔය මූලික රෝහලේ නිරීක්ෂණ චාරිකාවක නිරතවන අතර නැඟෙනහිර විශ්ව විද්‍යාලය නැරැඹීමටද එක් වෙති. ඉන් අනතුරුව වන්නාරමුල්ලෙයි වෘත්තීය පුහුණු මධ්‍යස්ථානය නැරැඹීමට ද එම නියෝජිත කණ්ඩායම සහභාගි වෙති.මේ අතර ඉන්දීය පාර්ලිමේන්තු කණ්ඩායම ශ්‍රී ලංකා ජනාධිපති මහින්ද රාජපක්ෂ මහතා හමු වී සාකච්ඡා කිරීමට නියමිත අතර ඒ මහතා පිරිනමන රාත්‍රී භෝජන සංග්‍රහයකට ද සහභාගි වීමට නියමිතයි.ඉන් අනතුරුව ශ්‍රී ලංකාවේ ප්‍රදේශ රැසක සංචාරය කරමින් වත්මන් තත්ත්වය පිළිබඳ මනා අවබෝධයක් ලබාගනිමින් ලබන 21 දා ශ්‍රී ලංකාවෙන් පිටත්ව යාමට නියමිතයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=n1204183</link>
    <topic>විගණකාධිපති දෙපාර්තමේන්තුවඅඩපණ කිරීමේ කුමන්ත්‍රණයක්</topic>
    <author>විජයානි එදිරිසිංහ</author>
    <content>විගණකාධිපති දෙපාර්තමේන්තුවේ කටයුතු අඩපණ කිරීමේ සහ එම දෙපාර්තමේන්තුව අවමානයට ලක්කිරීමේ කුමන්ත්‍රණයක් ක්‍රියාත්මක වන බව විගණකාධිපති එච්. ඒ. එස්. සමරවීර මහතා පවසයි.විගණකාධිපති දෙපාර්තමේන්තුවේ සේවය කරමින් සිටියදී විසමාචාර කටයුතු නිසා වැඩ තහනමට ලක්වූ නිලධාරියකු, පෞද්ගලික රූපවාහිනී නාලිකාවක් උපයෝගී කර ගනිමින් අනුරාධපුර ප්‍රදේශයේ පරාජිත ජ. වි. පෙ. මන්ත්‍රීවරයකු හා එක්ව මේ කුමන්ත්‍රණය සිදුකරන බව ඒ මහතා පවසයි.කූඨ ලේඛන සැකසීම, අල්ලස් ගැනීම සහ වෙනත් විසමාචාර නිසා ඉහත කී නිලධාරියා අනිවාර්ය නිවාඩු යවා අනතුරුව සේවයෙන් පහකර තිබේ.මීට සම්බන්ධ පෞද්ගලික රූපවාහිනී නාලිකාවේවිමර්ශන වැඩසටහන් අධ්‍යක්‍ෂවරයකු ද එම කුමන්ත්‍රණයට සම්බන්ධ වී සිටින බව හෙතෙම කීය.විගණකාධිපති දෙපාර්තමේන්තුව ස්වාධීන ආයතනයකි. මෙතෙක් එම දෙපාර්තමේන්තුව අවමානයට ලක්වී හෝ ලක්කර නොමැත. ඉහත කී නිලධාරියා ද වැඩ තහනමට ලක්කළේ දෙපාර්තමේන්තුවේ ගෞරවයට හානිවන වංචාවන් සිදුකළ නිසායි.වර්තමාන රජය විගණනය ශක්තිමත් කිරීමට පියවර ගෙන ඇති අවස්ථාවක එය අඩපණ කිරීමට මෙසේ කුමන්ත්‍රණය කරන බව විගණකාධිපතිවරයා පවසයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=n1204184</link>
    <topic>ජාතික පුෂ්පයමානෙල් මලේ වෙනසක්</topic>
    <author>ශීලා උඩුවර</author>
    <content>නිමීෆියා නෟචලි යන උද්භිද නාමය ඇති මානෙල් මල ජාතික පුෂ්පය ලෙස නිගමනය කිරීම වඩාත් උචිත බව පරිසර අමත්‍යාංශයේ ලේකම්වරයාගේ ප්‍ර‍්‍රධානත්වයෙන් පත්කරන ලද කමිටුවේ සාකච්ඡා වලදී විද්වතුන්ගේ අදහස වී ඇතැයි පරිසර අමාත්‍යාංශය කියයි.ශ්‍රී ලංකාවේ ජාතික පුෂ්පය ලෙස මානෙල් මල ප්‍රකාශයට පත් කිරීමට 1986 වසරේදී අමාත්‍ය මණ්ඩලය අනුමැතිය දී තිබේ.මෙහිදී ප්‍රකාශයට පත් කෙරුණු මලෙහි උද්භිද නාමය වුයේ නිමිෆියා ස්ටෙලාටා වන අතර නූතන ශාක නාමකරණයේ කාලීනව සිදුවන වෙනස්කම් නිසා එය පසුකාලීනව නිමිෆියා නෟචලි ලෙස වෙනස් වී ඇත. මේ නාම දෙකෙන්ම 1986 දී ප්‍රකාශිත ජාතික පුෂ්පය හැඳින්වේ.මේ නාමයන්ට අදාළ වූ මානෙල් මලෙහි ඡායාරූප ඉදිරිපත් කිරීමේදී නමට නියමිත මල වෙනුවට වෙනත් මලක ඡායාරූපයක් ඉදිරිපත් වීම නිසා විෂමාචාර තත්ත්වයක් මතුවී තිබිණි.නිවැරදි පුෂ්ප නාමය හා රූපය පැහැදිලි කිරිම උදෙසා පරිසර ඇමැති අනුර ප්‍රියදර්ශන යාපා මහතා විසින් කැබිනට්ි පත්‍රිකාවක්ද ඉදිරිපත් කරන ලදී.ඒ අනුව 2011 වසරේදී පරිසර අමාත්‍යාංශයේ ලේකම්වරයාගේ ප්‍රධානත්වයෙන් කමිටුවක් පත් කරන ලදුව එම කමිටුව සාකච්ඡා වට කිහිපයක්ම පවත්වා ඇති අතර එහිදී විද්වතුන්ගේ නිගමනය වූයේ ,නිමිෆියා නෟචලි නාමයට ඇති මානෙල් මල ජාතික පුෂ්පය ලෙස නිගමනය කළ යුතු බවයි මේ අනුව මෙතෙක් ජන විඥානයේ තිබූ අප දැක පුරුදු මල වෙනස් වී නාමයට ගැලපෙන මානෙල් මල ප්‍රකාශයට පත් වීමට ඉඩ ඇත.මේ පිළිබඳ අවසන් නිගමනය අමාත්‍ය මණ්ඩලය වෙත ඉදිරිපත් කිරීම සඳහා උසස් නිලධාරින්ගේ කමිටුවක්ද පත් කර තිබේ. ඒ අනුව විද්වතුන්ගේ තීරණය උසස් නිලධාරින්ගේ කමිටුවට ඉදිරිපත් කිරීමට නියමිත අතර, එම කමිටුව වැඩිදුරටත් මෙය විමර්ශනයට ලක්කර වඩාත්ම සුදුසු නිර්දේශය අමාත්‍ය මණ්ඩලය වෙත ඉදිරි පත් කරනු ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=n1204185</link>
    <topic>ඉන්දීය ධීවරයන්ට පහර දුන් කතා බොරු</topic>
    <author>මහින්ද අලුත්ගෙදර</author>
    <content>ඉන්දීය ධීවරයන්ට ශ්‍රී ලංකා නාවික හමුදාව පහර දෙන බවට කරන ප්‍රකාශ අසත්‍ය බවට ඉන්දියාවේ තමිල්නාඩු ප්‍රාන්ත රජය පිළිගෙන ඇත. මේ සම්බන්ධයෙන් මෙතෙක් කළ පරීක්ෂණ වලදී එවැනි පහරදීමක් පිළිබඳව කිසිවක් අනාවරණය වී නැතැයි තමිල්නාඩු ප්‍රාන්ත රජයේ ධීවර ඇමැති කේ.ඒ. ජයපාල් මහතා ප්‍රකාශ කර තිබේ.පෙරේදා (16) පැවති තම්ල්නාඩු ප්‍රාන්ත සභා රැස්වීමේදී හෙතෙම මේ බව කියා සිටියේය. පසුගිය 2 දා ඉන්දීය ධීවරයන් පිරිසකට ශ්‍රී ලංකා නාවික හමුදාව පහරදුන් බවට එරට මාධ්‍ය මඟින් වාර්තා පළ කළ අතර ඒ සම්බන්ධයෙන් තමිල්නාඩු ප්‍රාන්ත රජය විශේෂ පරීක්ෂණයක් ආරම්භ කළ බවද එහිදී ?ශ්‍රී ලංකා නාවික හමුදාවෙන් එවැනි පහරදීමක් සිදුකර නොමැති බවට කරුණු අනාවරණය වී තිබෙන බවද තමිල්නාඩු ධීවර ඇමැතිවරයා පවසයි.ධීවර කටයුතු සඳහා එදින ඉන්දීය ධීවර බෝට්ටු 504 ක් දියඹට ගොස් ඇති අතර ඒවා සියල්ල නිරුපද්‍රිතව යළි පැමිණ තිබෙන බවද ඔහු ප්‍රාන්ත සභා රැස්වීමේදී හෙළිදරව් කර ඇත.ශ්‍රී ලංකා නාවික හමුදාව විසින් ඉන්දීය ධීවරයන්ට අවස්ථා කිහිපයකදී පහරදුන් බවට ඉන්දීය මාධ්‍ය වාර්තා කොට තිබෙන අතර මේ අනුව ඒ සියල්ල කිසිදු සත්‍යතාවකින් තොර බවට තහවුරු වන්නේ යයිද හෙතෙම පෙන්වාදී ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=n1204186</link>
    <topic>වාහන ආනයනයේ දීගැටලුවලට සහන</topic>
    <author/>
    <content>පාවිච්චි කරන ලද වාණිජ වාහන ආනයනය කිරීමේ කාලසීමාව වසර තුනහමාරේ සිට වසර හතර දක්වා වැඩිකිරීමට කටයුතු කෙරේ.ඊට අමතරව වෙනත් වාහන ආනයනය සඳහා වෙන් කර තිබූ වසරක කාලය වසර දෙක දක්වා දිර්ඝ කිරීමට ද ජනාධිපතිතුමා අනුමැතිය දී තිබේ.වාහන ආනයනකරුවන් මුහුණ දෙන ගැටලු විසඳා ගැනීම සඳහා ඊයේ (17) අරලියගහමන්දිරයේදී වාහන ආනයනකරුවන්ගේ සංගමය සහ ජනාධිපති මහින්ද රාජපක්ෂ මහතා අතර පැවැති සාකච්ඡාවේදී මේ තීරණය ගෙන තිබේ.එම සංගමයේ නියෝජිතයන් ඉදිරිපත් කළ කරුණු සැලකිල්ලට ගනිමින් පාවිච්චි කරන ලද වාහන ආනයන කිරීමේ කාලසීමාව මෙසේ වෙනසකට ලක් කිරීමට ජනාධිපතිතුමාගේ එකඟත්වය ලැබී ඇත.මෙම සාකච්ඡාව සඳහා මුදල් සහ ක්‍රමසම්පාදන නියෝජ්‍ය අමාත්‍ය ගීතාංජන ගුණවර්ධන, මුදල් අමාත්‍යාංශ ලේකම් ආචාර්ය පී. බී. ජයසුන්දර, ජනාධිපති කාර්ය මණ්ඩල ප්‍රධානී ගාමිණි සෙනරත්, වාහන ආනයනකරුවන්ගේ සංගමයේ සභාපති යෝගා පෙරේරා යන මහත්වරුන් ඇතුළු වාහන ආනයනකරුවන් හා රාජ්‍ය නිලධාරීන් පිරිසක් ද එක් වූහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=r1204181</link>
    <topic>අඹලන්ද-ගොනතලාව අතුරුපාර අබලන්</topic>
    <author>සියඹලාණ්ඩුව විශේෂ ගුණපාල ලියනගේ</author>
    <content>මොනරාගල සියඹලාණ්ඩුව ප්‍රධාන මාර්ගයෙන් ගලබැද්ද සිට අඹලන්ද හරහා ගොනතලාව හරහා ඔබ්බෙගොඩ මාරි අරාව සම්බන්ධකර අඹලන්ද ගොනතලාව මාර්ගය වසර 12පමණ කාලයක සිට දැඩි ලෙස අබලන්ව තිබේ. මේ ගැන අදාළ බලධාරීන්ගේ අවධානය යොමුවී නැති බැවින් ප්‍රදේශවාසීහු අසීරුවට පත්වී සිටිති.මේ මාර්ගය මොනරාගල - සියඹලාණ්ඩුව ප්‍රධාන මාර්ගයේ සිට ඔබ්බෙගොඩ - මීගහපිටිය, මාර්ගයට ප්‍රවේශ විය හැකි අතුරුමාර්ගයක් ලෙසද භාවිතයට ගනී.මේ පිළිබඳ කේ.ඒ. තිසාහාමි මෙසේ කීය.මීට වසර 15 පෙර තාර දැම්මා ඊට පසු කිසි සංවර්ධනයක් වුණේ නැහැ. වරින්වර පැලැස්තර දැම්මා. පසුගිය කාලේ ගම නැඟුම යටතේ රුපියල් ලක්ෂ 5හේ මාර්ග සංවර්ධන ව්‍යාපෘතියක් යටතේ කොන්ක්‍රීට් දැමූ කොටස අද සෝදා පාළුවට ලක්වෙලා.අපි ගොවියෝ අපේ කෘෂිද්‍රව්‍ය කරදරයක් නැතිව පොළට ගෙනියන්න ට්‍රැක්ටරයක් යන්න පුළුවන් පරිදි බොරලු දාල හරි අපට මේ පාර හදල දෙන්න කියල ඉල්ලා සිටිනවා.කේ.එම්.තිලකරත්නමේ මාර්ගය අබලන් වෙලා නිසා අපි ගමේ අය එකතුකරගෙන අපේ ශ්‍රමයෙන් අලුත්වැඩියා කරගන්න ජලය බැස යන කාණු පෑදුවා. ට්‍රැක්ටරයක් යන්න පුළුවන් තරමට පාර හැදුනා. ඒත් පසුගිය වැහිවලට ඒවා සෝදාගෙන ගියා. තාර ගැලවිලා ගල්මතුවෙලා. තාර නැති තැන්වල මඩවළවල් මේ තත්වයෙන් වඩාත් පීඩාවට පත්වන්නේ ගලබැද්ද මහා විද්‍යාලයට පයින් එන දරුවෝ.සියඹලාණ්ඩුව ප්‍රාදේශීය සභාවේ ආර්.එම්. රත්නායක මහතාමේ මාර්ගය සංවර්ධනය කිරීමට යෝජනාවේ තිබෙනවා. මොනරාගල - සියඹලාණ්ඩුව මාර්ගය ඔබ්බෙගොඩ මීගහපිටිය මාර්ගය ඒකාබද්ධ කරන මාර්ගයක් වූ මේ අඹලන්ද - ගොනතලාව මාර්ගය සංවර්ධනය කිරීම ගොවිජනතාවට කරන මහගු සේවයක්..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=r1204182</link>
    <topic>පානදුර ඩිපෝවේ විශ්‍රාමික සේවකයනටපාරිතෝෂික මුදල් මෙතෙක් ගෙවා නෑ</topic>
    <author>පානදුර සමූහ කපිල සෝමරත්න</author>
    <content>ලංකා ගමනාගමන මණ්ඩලයේ පානදුර ඩිපෝවෙන් විශ්‍රාම ලැබූ කොන්දොස්තරවරුන් රියදුරන් සහ වෙනත් සේවකයන්ට හිමි අර්ථ සාධක අරමුදල් සහ පාරිතෝෂික මුදල් රුපියල් ලක්ෂ ගණනක් ගෙවා නැහැ.ඒ සම්බන්ධයෙන් පානදුර සහකාර කම්කරු කොමසාරිස්වරයා අදාළ සහතික ඉදිරිපත්කරමින් - මෙම අධිකරණයේ නඩු 50 කට අධික සංඛ්‍යාවක් ලංකා ගමනාගමන මණ්ඩලයට විරුද්ධව පවරා තිබෙනවා.අදාළ මුදල් ගෙවීමට ලංගමයට අපහසු යැයි කියනවා නම් පානදුර ලංගම ඩිපෝවේ බස් රථ ප්‍රසිද්ධ වෙන්දේසියේ විකුණා එම මුදල් සේවකයන්ට ලබාදීමට අධිකරණයට හැකි යැයි පානදුර මහේස්ත්‍රාත් ආර්. එස්. ඒ. දිසානායක මහතා විවෘත අධිකරණයේදී පැවැසිය.සහකාර කම්කරු කොමසාරිස්වරයා ලංකා ගමනාගමන මණ්ඩලයේ සභාපතිවරයාට සහ පානදුර ඩිපෝවේ අධිකාරීවරයාටද එරෙහිව පවරා ඇති නඩු කිහිපයක් කැඳවූ අවස්ථාවේදී ලංගම ඩිපෝව වෙනුවෙන් නීතිඥ උපුල් මුණසිංහ මහතා කරුණු කියා සිටියේය.ස්වාමිනි අදාළ නඩු සම්බන්ධයෙන් මුදල එකවරටම ගෙවීමට අපහසුයි. ලංගම ආදායම පහත වැටී තිබෙනවා යැයි නීතිඥවරයා කීවේය.සේවක සේවිකාවන් ඉල්ලා සිටින්නේ ඔවුන්ගේ මාසික වේතන වලින් අඩුකරගත් මුදල් සහ ඔවුනට හිමි පාරිතෝෂික මුදල් රුපියල් ලක්ෂ ගණනක් ඔවුන්ට ගෙවා නැහැ.තවත් වරදක් තිබෙනවා. මේ නඩු සම්බන්ධයෙන් අධිකරණය හමුවේ ලංගම සභාපති හෝ ඩිපෝ අධිකාරි පෙනි සිටින්නේ නැහැ. නියෝජිතයකු පෙනී සිටිනවා.වරදකරුවන් වූ විට ලංගම සභාපතිව හිරේ යවනවාද නැතහොත් පානදුර ඩිපෝ අධිකාරිව හිරේ යවනවාද යන ප්‍රශ්නයද මතුවෙනවා යැයිද මහේස්ත්‍රාත්වරයා පැවැසීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=r1204183</link>
    <topic>හොරණ පොදු ළිඳජරාවාස වෙලා</topic>
    <author>ඡායාරූපය - හොරණ සමූහ බන්දුල ආර්. ගුලවත්ත</author>
    <content>හොරණ සතිපොළ පිටුපස පිහිටි මෙම පොදු ළිඳ කාලයක පටන් ජරාවාසයට පත්ව ඇත. මෙම ළිඳ ප්‍රතිසංස්කරණය කරදීමෙන් ප්‍රයෝජන රාශියක් සිදුවන බව එළවළු වෙළෙන්දෝ මෙන්ම ප්‍රදේශවාසීහුද පවසති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=r1204184</link>
    <topic>මාවනැල්ල කතකගේ රන් මාලයක් කැඩූසැකකාරිය වරද පිළිගනී</topic>
    <author>මාවනැල්ල සමූහ පී. සෙනෙවිරත්න</author>
    <content>මාවනැල්ල නගරයේ දී කාන්තාවකගේ ගෙල බැඳි වටිනා මාලයක් කැඩූ තවත් කාන්තාවකට රුපියල් පනස් දහසක මුදලක් මාලයේ හිමිකාරියට ගෙවන්නැයි මාවනැල්ල දිසා හා මහේස්ත්‍රාත් අධිකරණයේ විනිසුරු ශ්‍රීනිත් විජේසේකර මහතා නියෝග කළේය.මාවනැල්ල නගරයේ මාර්ගයක ගමන් කරමින් සිටි කාන්තාවකගේ ගෙල බැඳි රන් මාලය මෙසේ කඩාගෙන යෑම සම්බන්ධයෙන් සැකකාරිය අධිකරණයේ දී වරද පිළිගත්තාය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=r1204185</link>
    <topic>මනාල යුවළ ‘වෙල්ඩින්’ කළ මංගල ඇරියුම් පතක්</topic>
    <author>මුන්දලම සමූහ කේ. ජේ. බී. පීරිස්</author>
    <content>මංගල ආරාධනා පතක් ඉංග්‍රීසියෙන් මුද්‍රණය වීමේදී සිදු වු ප්‍රමාද දෝෂයක් හේතුවෙන් වෙඩින් ‘වෙල්ඩින්’ වූ අපූරු පුවතක් වාර්තා වෙයි.එක්තරා දුප්පත් තරුණයෙක් වසර කීපයක් ඉතාලියේ රැකියාවේ යෙදී ඇත.එහිදී මේ තරුණයා ඒ රටේදීම ශ්‍රී ලාංකික තරුණියක සමග සුහද විය. මේ දෙදෙනාගේ මවුපියන්ද මේ දෙපොළගේ විවාහ මංගල උත්සවය ඉතා ඉහළින් පැවැත්වීමට සියලු කටයුතු සිදු කළහ.අද රටේ පවතින විලාසිතා අනුව මංගල ඇරයුම් පත ඉංග්‍රීසියෙන් හා සිංහලෙන් මුද්‍රණය කිරීමට එක්තරා මුද්‍රණාලයකට භාර දී ඉතා ඉක්මනින් මෙම මංගල ඇරයුම් පත් ලබාගැනීමට අවශ්‍ය බව මනාල යුවළ මුද්‍රණාලයට පවසා ඇත.මුද්‍රණාලයෙන්ද ඉල්ලීම ඉක්මනින් ඉටුකර දී තිබුණි.මංගල දේව මෙහෙය සිදුකෙරෙන දෙව්මැදුරේ පූජක තුමාට ද ආරාධනා පතක් පිරි නමා ඇත.පූජකතුමා ආරාධනා පත්‍රය කියවා බඩකටපුරා සිනාසෙමින් “මොකද පුතා මේකෙ වෙඩින් වෙනුවට වෙල්ඩින් කියලා අච්චුගහලා තියෙන්නේ. දෙදෙනාම වෙන්කරන්න බැරිවෙන විදිහටද?”මංගල දිනය උදාවිය. මංගල පූජාවේදී පූජකතුමා ආශිර්වාදාත්මක කථාව පවත්වමින් මෙසේ පැවැසීය.මේ ප්‍රීතිමත් දවස කවුරුත් ඉතා සතුටින් ගෙවන බව මා දන්නවා.මේ සතුට සිනහවෙන් පුරවන්න මා ආසයි රස කථාවක් කියන්න කියමින් මංගල ඇරයුම් පතේ ඉංගී‍්‍රසි වචනවල වෙනස දක්වා සිටියේ දෙව්මැදුරේ සිටි පිරිස සිනහගන්වමිනි.කොහොමත් මේ විවාහ මංගල දිනයේදී මට යමක් කිව හැකියි. මේ වෑල්ඩින් කරපු යුවළ මරණ මංචකය දක්වාම වෙන්කළ නොහැකි යුවළක් වේවියි කියමින් එතුමාගේ ආසිරි පැතීමේ කථාව අවසන් කළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=r1204186</link>
    <topic>සීදුවේ දී සිදුවූ රිය අනතුරකින්ආබාධ සහිත කාන්තාවක් ජීවිතක්ෂයට</topic>
    <author>සීදුව සමූහ නිශ්ශංක පියරත්න</author>
    <content>මීගමුව දෙසට ධාවනය වෙමින් තිබූ කැබ් රථයක් පාරෙන් ඉවතට පැන බස් නැවතුම් පළේ සිටි ආබාධිත කාන්තාවක් හැපී බරපතළ ලෙස තුවාල ලබා මීගමුව දිස්ත්‍රික් මහ රෝහලට ඇතුළු කිරීමෙන් පසු කාන්තාව මිය ගොස් තිබේ. සීදුව ලියනගේමුල්ල කනත්ත පාරේ දී මේ අනතුර සිදුව තිබේ.මෙසේ මිය ගොස් ඇත්තේ ලියනගෙමුල්ල පෞද්ගලික ආයතනයක සේවය කළ අවිවාහක ආබාධ සහිත කාන්තාවක් වූ ලියනගෙමුල්ලේ නේවාසිකව සිටි නුවර ප්‍රදේශයේ සිටි ඉහළගෙදර ලීලාවතී නම් 55 හැවිරිදි තැනැත්තියකි.මේ මරණය පිළිබඳ මරණ පරීක්‍ෂණය මීගමුව දිස්ත්‍රික් මහ රෝහලේ දී හදිසි මරණ පරීක්ෂක වෛද්‍ය සිරි ජයන්ත වික්‍රමරත්න මහතා විසින් පවත්වන ලදී.මෙහිදී සාක්කි මෙහෙයවන ලද්දේ සීදුව පොලිසියේ රථ වාහන අංශයේ ස්ථානාධිපති උප පොලිස් පරීක්ෂක වයි. කේ. ඩොනල්ඩ් මහතාගේ උපදෙස් පරිදි ඊ. එම්. ජයවංශ (30518) මහතා විසිනි. සුළු තුවාල ලැබූ තේනාහන්දි දනුෂ්ක ශ්‍රීමාල් සිල්වා යන අයද සාක්කි දුන්නේ ය.පශ්චාත් මරණ පරීක්ෂණය මීගමුව දිස්ත්‍රික් මහ රෝහලේ අධිකරණ වෛද්‍ය නිලධාරී වෛද්‍ය සම්පත් ඩී. සිල්වා මහතා විසින් පවත්වන ලදී. ඉදිරිපත් වූ සාක්කි හා වෛද්‍ය වාර්තාව අනුව රිය අනතුරකින් සිදුවූ හදිසි මරණයක් බවට මරණ පරීක්ෂක සිරි ජයන්ත වික්‍රමරත්න මහතා නිගමනය කළේ ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=r1204187</link>
    <topic>පොල් සොරකම් කළැයිසැකකරුට ඇප</topic>
    <author>කොච්චිකඩේ විශේෂ – ඩී. මිහිදුකුල</author>
    <content>වත්තකට අයුතු ලෙස ඇතුළු වී රු. 840 ක් වටිනා පොල් ගෙඩි 24 ක් සොරකම් කළේ යැයි කියන රක්‍ෂිත බන්ධනාගාර ගතව සිටි තැනැත්තකු වරද පිළිගත් පසු දඬුවම් නියම කිරීම ජුලි 24 ට කල් තබමින් රු. 5000 ක මුදල් ඇප හා ලක්ෂ 2 ක ශරීර ඇප මත මුදා හැරීමට මීගමුව මහේස්ත්‍රාත්වරයා නියෝග කළේය.මෙම පොල් ඉඩම අක්කර පහක් පමණ විශාල ය. දිනපතා සොරුන් පොල් කඩනු ලබයි. පසුගිය දිනක වත්තේ පොල් කඩන හඬ ඇසී බලන විට ‘පොඩි මල්ලී’ යන අය පොල් ගසකින් බැස දුව ගිය බවත් පැමිණිලිකරු පොලිසියට ප්‍රකාශ කර තිබුණි.මෙලෙස ඇප මත මුදාහැර තිබුණේ කටාන සිරි අබේපුර පදිංචි තැනැත්තෙකි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=r1204188</link>
    <topic>නිවැසියන් බිය ගන්වාදේපළ සොරකම් කරලා</topic>
    <author>ඉංගිරිය මධ්‍යම සමූහ ප්‍රියදර්ශනී කහවල</author>
    <content>නිවෙසකට ඇතුළුව ගල්කටස් අවියක් භාවිතා කර නිවැසියන් බිය ගන්වා රුපියල් 531900 ක් වටිනා දේපළ සොරකම් කර අලෙවි කළ පුද්ගලයන් තිදෙනෙකුට එරෙහි නඩු විභාගයේදී දෙදෙනෙක් ඇප පිට නිදහස් කිරීමටත්, එදින උසාවිය ඉදිරියේ පෙනී නොසිටි තෙවැන්නාට වරෙන්තු නිකුත් කරන ලෙසත් හොරණ මහේස්ත්‍රාත් මහින්ද රණසිංහ මහතා නියම කළේය.ඒ අනුව එම්. පෙරේරා සහ සී. සාගර යන අයට ඇප නියම වූ අතර ආර්. ඒ. ඩී. දුෂාන්ත නැමැත්තාට එරෙහිව වරෙන්තු නියෝගය ක්‍රියාත්මක විය.ඉංගිරිය පොලිසිය විසින් මොවුන් අධිකරණය හමුවට පමුණුවන ලද අතර කොස්තාපල් 42933 රාමනායක අධිකරණය ඉදිරියේ කරුණු දැක්වීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=r1204189</link>
    <topic>බීමතින් සිසුන් ප්‍රවාහනය කළාට දඩ සහ අත් හිටවූ සිර දඬුවම්</topic>
    <author>කෑගල්ල සමූහ සමූහ පී. එම්. පී. පොල්වත්ත</author>
    <content>අධික ලෙස මත් පැන් පානය කර බල පත්‍රයක් නොමැතිව ත්‍රිරෝද රථයකින් කෑගල්ල නගරයේ පාසලකට ළමයින් ප්‍රවාහනය කරමින් සිටි පුද්ගලයකුට කෑගල්ල මහේස්ත්‍රාත්වරයා විසින් මාස 6 ක සිර දඬුවමක් නියම කර එයට අමතරව රුපියල් 9500 ක දඩ මුදලක් ද නියම කරන ලදී.මීපිටියේ සිට කෑගල්ල නගරයේ පාසලකට සිසුන් ප්‍රවාහනය කරමින් සිටිය දී කෑගල්ල පොලිසියේ රථවාහන අංශයේ පොලිස් සැරයන් ඔබේසේකර මහතා විසින් මේ පුද්ගලයා අත්අඩංගුවට ගනු ලැබ තිබේ.මේ පුද්ගලයාට විරුද්ධව කෑගල්ල මහේස්ත්‍රාත් අධිකරණයේ නඩු පවරා තිබිණි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=s1204181</link>
    <topic>අධ්‍යාපන අමාත්‍යාංශයෙන් පාසල් සටන් කලා ක්‍රීඩා පිළිබඳ චක්‍රලේඛයක්</topic>
    <author>පි‍්‍රන්ස් ගුණසේකර</author>
    <content>රටපුරා සියලු පාසල්වල සටන් කලා ක්‍රීඩා පවත්වාගෙන යෑමේදී පිළිපැදිය යුතු කරුණු ඇතුලත් චක්‍රලේඛයක් අධ්‍යාපන අමාත්‍යාංශය මගින් සූදානම් කර ඇත.සටන් කලා ක්‍රීඩා තුලින් පාසල් ක්‍රීඩකයන්ට ඇතිවන ජීවිත අවධානම අහෝසි කිරීම මෙමගින් අරමුණු කෙරේ.කරාටේ, ජුඩෝ, මල්ලවපොර, වුෂු, බොක්සිං හා ටයිකොන්ඩෝ ක්‍රීඩා පුහුණුව හෝ තරගාවලි යම් පාසලක පවත්වන්නේ නම් ක්‍රියා කළ යුතු ආකාරය එම චක්‍රලේඛය මගින් පාසල් ප්‍රධානීන්ට අවබෝධ කර දෙනු ඇත.පසුගිය කාලයේදී සටන් කලා ක්‍රීඩා තරග පැවැතෙද්දී හා පුහුණුවේදී පාසල් ක්‍රීඩකයන් මිය යෑම හා ආබාධවලට ලක්වීම සිදුවිය. මේ තත්ත්වය මත රටපුරා විශාල ආන්දෝලනයක් ඇතිවූ අතර අධ්‍යාපන අමාත්‍යාංශය පරීක්‍ෂණ මණ්ඩල කිහිපයක්ම පත් කළේය.එම පරීක්‍ෂණවලින් පසුව යෝජනාවී ඇත්තේ මේ පිළිබඳ විධිමත් ක්‍රමවේදයක් ඇති කිරීම වඩාත් යෝග්‍ය වන බවය.සටන් කලා ක්‍රීඩා හෝ වෙනත් ඕනෑම ක්‍රීඩාවකට යොමුවන පාසල් ශිෂ්‍ය ශිෂ්‍යාවක් එම ක්‍රීඩාවට සහභාගිවීමට මවුපියන්ගේ කැමැත්ත ලබාගත් ලිපියක් ඉදිරිපත් කිරීම අනිවාර්ය කර ඇත. එම කැමැත්ත පළකරන ලිපියට මවුපිය දෙදෙනාගේම අස්සන අවශ්‍ය වේ.සෑම වර්ෂයකදීම පුහුණු කටයුතු ආරම්භ කිරීමට පෙර යෝග්‍යතාව සහතික කෙරෙන රජයේ රෝහලකින් ලබාගත් වෛද්‍ය වාර්තාවක්ද ඉදිරිපත් කළ යුතු වේ.මෙයට අමතරව ක්‍රීඩා තරගයට යෑමේදී දින 10කට කලින් ශාරීරික යෝග්‍යතාව පිළිබඳ විශේෂ වෛද්‍ය සහතිකයක් කණ්ඩායම භාර ගුරුවරයාට ලබාදිය යුතු වේ.ක්‍රීඩා පුහුණුවීම්වලදී ආරක්‍ෂිත උපකරණ නියමිත ප්‍රමිතියෙන් භාවිතා කළයුතු අතර, විදුහලේ ප්‍රථමාධාර ඒකකයේ පුහුණුව ලත් ශිෂ්‍යයකු පුහුණුවීම් කෙරෙන ස්ථානයේ සිටීම අනිවාර්ය වේ.පුහුණුවකදී සිටිය යුතු ශිෂ්‍ය සංඛ්‍යාව හා සතියකට පුහුණු විය යුතු දින ගණන චක්‍රලේඛය මගින් දැනුවත් කිරීමට පියවර ගැනේ.පුහුණුවේදී හා ක්‍රීඩා තරගවලදී වාහනයක් ළග තබා ගැනීම අත්‍යාවශ්‍ය බව පෙන්වාදී ඇත. බෙල්ල හා තුනටිය ප්‍රදේශ ආබාධවලට ලක්වීමේදී රෝහල වෙත ගෙන යෑමට ‘ ත්‍රීරෝද’ රථ භාවිතය තහනම් බවද චක්‍රලේඛය මගින් පෙන්වා දෙනු ඇත.සටන් කලා ක්‍රීඩා පුහුණුකරුවන්ට තිබිය යුතු සුදුසුකම් හා පුහුණු කටයුතු සිදු කෙරෙන ආකාරය අධීක්‍ෂණය කිරීම කලාප, පළාත් හෝ අධ්‍යාපන අමාත්‍යාංශයේ ක්‍රීඩා විෂය පිළිබඳ නිලධාරියෙකු යටතේ සිදුවිය යුතු බවද අවධාරණය කොට ඇත.සටන් කලා පිළිබඳ චක්‍රලේඛය කඩ කරන පාසල් ප්‍රධානීන්ට හා ක්‍රීඩා ගුරුවරුන්ට එරෙහිව දැඩි පියවර ගැනීමට ද අධ්‍යාපන අමාත්‍යාංශය බලාපොරොත්තු වේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=s1204182</link>
    <topic>ශ්‍රී ලංකා සිංගප්පූරු  රගර් තරගය අද</topic>
    <author/>
    <content>ආසියානු ෆයිව් නේෂන්ස් පළමු කොටසේ රගර් තරගාවලියේ ශ්‍රී ලංකාව සහභාගි වන දෙවැනි තරගය අද (18) සිංගප්පූරුව සමග පිලිපීනයේ මැනිලා නුවර දී පැවැත්වේ.යෝෂිත රාජපක්ෂගේ නායකත්වයෙන් යුතු ශ්‍රී ලංකා පිල පළමු තරගයේ දී චීන තායිපේ පිලට එරෙහිව ලකුණු 36-8ක විශිෂ්ට ජයක් වාර්තා කළේය. එම තරගයේ දී ශ්‍රී ලංකා පිල චීන තායිපේ පිලට එරෙහිව ගෝල් 4ක්, උත්සාහක දිනුමක් සහ දඬුවම් පහරක් එල්ල කිරීමට සමත් වූ අතර චීන තායිපේ පිලට රැස් කරගත හැකි වූයේ එක් උත්සාහක දිනුමක් සහ දඬුවම් පහරක් පමණි.ශ්‍රී ලංකාව, පිලිපීනය, සිංගප්පූරුව සහ චීන තායිපේ යන රටවල් මේ තරගාවලියට සහභාගි වෙති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=s1204183</link>
    <topic>අන්තර් පාසල් රගර් අද සිට</topic>
    <author>ෆවුස් මොහොමඩ්</author>
    <content>ජාතික තලයේ ක්‍රීඩකයන් බිහිකරන වසරේ විශිෂ්ටතම පාසල් රගර් තරගාවලිය ලෙස සැළකෙන සිංගර් අන්තර් පාසල් අවුරුදු 20 න් පහළ රගර් තරගාවලිය අද (18) ආරම්භ වේ.තරගාවලිය ආරම්භ කරමින් මරදාන සහිරා විදුහල සහ කොටහේන සාන්ත බෙනඩික් විදුහල අතර තරගය අද පස්වරු 4.30 ට සහිරා විද්‍යාලයීය ක්‍රීඩා පිටියේදී පැවැත්වේ.පළමු කොටසේ තරගාවලිය මුලින්ම පැවැත්වෙන අතර විදුහල් 30 ක් කාණ්ඩ 3 ක් යටතේ අද සිට සෑම සති අන්තයකම තරග වැදීමට නියමිතය.පළමු කොටසේ ‘ඒ’ කාණ්ඩයේ ප්‍රථම තරගය අනිද්දා (20) බම්බලපිටිය සාන්ත පීතර විදුහල සහ මරදාන සාන්ත ජෝශප් විදුහල අතර සාන්ත පීතර විදුහල් පිටියේදී පැවැත්වේ. ’බී’ කාණ්ඩයේ ප්‍රථම තරගය හෙට (19) වෙස්ලි විදුහල සහ නාලන්දා විදුහල අතර රත්මලාන ගුවන් හමුදා කඳවුරු පිටියේදී පැවැත්වීමට නියමිතය.’ඒ’ කාණ්ඩය යටතේ රාජකීය, ඉසිපතන, ත්‍රිත්ව, සාන්ත පීතර, කිංග්ස්වුඩ්, ඩී. එස්. සේනානායක, විද්‍යාර්ථ, විද්‍යා විද්‍යාලය, සාන්ත ජෝශප් සහ සාන්ත අන්තෝනි විදුහල තරග වදිති.ධර්මපාල, වෙස්ලි, තර්ස්ටන්, සාන්ත තෝමස්, මහානාම, කේරි, නාලන්දා, ලුම්බිණි, සාන්ත සිල්වෙස්තර සහ සී. ඩබ්. ඩබ්. කන්නන්ගර විදුහල ‘බී’ කාණ්ඩය යටතේ තරග වදින අතර ‘සී’ කාණ්ඩය යටතේ ආනන්ද, වේල්ස් කුමාර, සහිරා, පානදුර රාජකීය, කුරුණෑගල සාන්ත ආනා, මාතලේ සාන්ත තෝමස්, ධර්මපාල, සාන්ත බෙනඩික්, මලියදේව සහ නුගේගොඩ සාන්ත ජෝන්ස් විදුහල තරග වදිති.ශ්‍රී ලංකා පාසල් රගර් සංගමය විසින් සංවිධානය කරනු ලබන මේ තරගාවලියේ අනුග්‍රාහකත්වය දරනු ලබන්නේ සිංගර් ශ්‍රී ලංකා සමාගම විසිනි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=s1204184</link>
    <topic>2014 විස්සයි20 ලෝක කුසලානයට කණ්ඩායම් 16ක්</topic>
    <author/>
    <content>2014 වසරේ සිට විස්සයි20 ලෝක කුසලාන ක්‍රිකට් තරගාවලියට සහභාගි වන කණ්ඩායම් ගණන 12 සිට 16 දක්වා වැඩි කිරීමට ජාත්‍යන්තර ක්‍රිකට් කවුන්සලය තීරණය කර තිබේ.මේ අනුව ටෙස්ට් ක්‍රිකට් ක්‍රීඩා නොකරන එහෙත් ජගත් ක්‍රිකට් කවුන්සලයට අනුබද්ධිත රටවල් 6කට බංග්ලාදේශයේදී පැවැත්වීමට නියමිත මීළඟ විස්සයි20 ලෝක කුසලාන තරගාවලියට සහභාගි වීමට වරම් ලැබෙනු ඇත.මෙතෙක් මේ වරම හිමිව තිබුණේ ‘ටෙස්ට් වරම් නොලද කණ්ඩායම්’ 2කට පමණි. මීට අමතරව, 2012 විස්සයි20 තරගාවලිය ඔවුන් සාර්ථකව පැවැත්වූ හෙයින් මෙම තරගාවලිය සඳහා වන සුදුසුකම් ලබා ගැනීමේ තරගාවලිය යළිත් එක්සත් අරාබි එමීර් රාජ්‍යයට ලබා දීමටද තීරණය වී තිබේ.එම තරගාවලියේදී ඇෆ්ගනිස්ථානය හා අයර්ලන්තය ලබන සැප්තැම්බරයේ ශ්‍රී ලංකාවේ ඇරැඹෙන විස්සයි20 ලෝක කුසලාන තරගාවලිය සඳහා සුදුසුකම් ලබා ගත්හ. නව ක්‍රමය යටතේ ලොව ක්‍රිකට් ක්‍රීඩා කරන (ටෙස්ට් ක්‍රීඩා නොකරන) රටවල් 95කින් තෝරා ගැනෙන රටවල් 6කට 2014 සිට විස්සයි20 ලෝක කුසලාන තරගාවලියට සහභාගි වීමට අවස්ථාව උදාවනු ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=s1204185</link>
    <topic>හිටපු ආසියානු පාපන්දුප්‍රධානියාගෙන් අභියාචනාවක්</topic>
    <author>ක්වාලාලම්පූර් (ඒ.එෆ්.පී.)</author>
    <content>ජාත්‍යන්තර පාපන්දු ක්ෂේත්‍රයේ මහත් ආන්දෝලනයකට ලක්වූ ආසියානු කලාපයේ පාපන්දු ප්‍රධානී මොහොමඩ් බින් හම්මාම්ගේ ජීවිතාන්තය දක්වා වූ නිලතල දැරීමේ තහනමට එරෙහිව ඔහු විසින් අභියාචනාවක් ඉදිරිපත් කරනු ලැබීය.ස්විට්සර්ලන්තයේ පිහිටි ක්‍රීඩාව සඳහා වන අධිකරණයේ විභාග වන මේ අභියාචනා නඩුව ආසියානු පාපන්දු ක්ෂේත්‍රයේ දැඩි අවධානයට ලක් වී තිබේ.පසුගිය වසරේදී ලෝක පාපන්දු සම්මේලනයේ නිලවරණයේදී සභාපති ධුරය සඳහා තරග කිරීමට නියමිතව සිටි 62 හැවිරිදි හම්මාම් එම සම්මේලනයේ නියෝජිතයන්ට අල්ලස් ලබා දී ඔවුනගේ ඡන්දය ලබා ගැනීමට උත්සාහ කළ බවට එල්ල වූ චෝදනා හේතුවෙන් ඔහුට මේ තහනම පනවා තිබිණි.හම්මාම් සිය අභියාචනාව ජය ගනු ලැබුවහොත් ආසියානු පාපන්දු සංගමයේ අතුරු කමිටුවේ සභාපතිවරයා වන මැලේසියාවේ ෂැං පිලෝං ට එම තනතුර හැර යාමට සිදුවනු ඇත.නමුත් හම්මාම් පරාජය වුවහොත් ඔහුට ජීවිත කාලය පුරාවටම පාපන්දු ක්ෂේත්‍රයෙන් ඉවත්වීමට සිදුවන අතර ආසියානු පාපන්දු සංගමයට සභාපති ධුරය සඳහා හදිසි රැස්වීමක් කැඳවීමට සිදුවනු ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=s1204186</link>
    <topic>දිල්ලි පිලටකඩුලු 7ක ජයක්</topic>
    <author/>
    <content>අයි.පී.එල්.තරගාවලියේ මුම්බායි ඉන්දියන්ස් සහ දිල්ලි ඩෙයාර්ඩෙවිල්ස් අතර පැවැති තරගයෙන් කඩුලු 7ක පහසු ජයක් අත්කර ගැනීමට දිල්ලි කණ්ඩායම සමත් විය.මේ ජයග්‍රහණයත් සමඟ අයි.පී.එල්.ලකුණු සටහනේ පෙරමුණ ගැනීමට දිල්ලි පිලට හැකිවිය.මුම්බායි පිල ඕවර 19.2 කදී ලකුණු 92කට දැවී ගිය අතර දිල්ලි පිල ඕවර 14.5 කදී කඩුලු 3ක් පමණක් දැවී ජය ලැබුවේ ය.මුම්බායි පිල - 92(ඕවර 19.2) හර්බජන් සිං 33,රෝහිත් ෂර්මා 29 (උමේෂ් යාදෙව් 11/2, ෂන්බාෂ් නදීම් 16/2, මෝර්නි මෝකල් 22/2) දිල්ලි පිල - 93/3 ඕවර (14.5) විරෙන්දර් ෂෙවාග් 32,මහේල ජයවර්ධන නොදැවි 17(ආර්.පී. සිං 24/2).</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=s1204187</link>
    <topic>ඇමරිකානු බර ඉසිලීමේශූරයාට තරග තහනමක්</topic>
    <author>කොලොරාඩෝ (ඒ.එෆ්.පී.)</author>
    <content>ශාරිරික වර්ධන හෝමෝන සංඝටක අඩංගු තහනම් උත්තේජන භාවිතා කිරීමේ වරදට හසුවූ අමෙරිකාවේ බර ඉසිලීමේ ශූර පැට්‍රික් මෙන්ඩස්ට වසර 2ක තරග තහනමක් අමෙරිකානු තහනම් උත්තේජන විරෝධි ඒජන්සිය මගින් පනවා ඇත.21 හැවිරිදි මේ ලාස්වේගාස් බර ඉසිලිමේ ශූර මෙන්චස් පෙබරවාරි 7 වැනිදා සහ 27 වැනිදා තහනම් උත්තේජන පරීක්ෂණ 2කට භාජනය වූ අතර එම පරීක්ෂණයන් හී ප්‍රතිඵල අනුව ඔහු තහනම් උත්තේජන භාවිතා කොට ඇති බැව් තහවුරු වී යැයි අමෙරිකානු තහනම් උත්තේජන විරෝධි ඒජන්සිය නිවේදනය කළේය.තහනම් උත්තේජන භාවිතා කිරීම සම්බන්ධව වරද පිළිගත් මෙන්ඩස් වසර 2ක තරග තහනම ද පිළිගත්තේ ය. මේ අනුව පසුගිය මාසයේ ඔහු විසින් ජය ගනු ලැබූ අමෙරිකානු බර ඉසිලීමේ ජාතික ශූරතා කිරුළ ඔහුට අහිමි වනු ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=s1204188</link>
    <topic>රුසියානු මලල ක්‍රීඩකයන් 6කට තහනමක්</topic>
    <author>මොස්කව් (ඒ.එෆ්.පී)</author>
    <content>තහනම් උත්තේජන භාවිතා කිරීමේ වරදට හසුවූ රුසියානු මලල ක්‍රීඩකයන් 6 දෙනකුට තරග තහනමක් පැනවූ බව එරට තහනම් උත්තේජන විරෝධී ඒජන්සිය ප්‍රකාශ කළේය. බර ඉසිලීමේ ක්‍රීඩකයන් මෙන්ම සවි එසවීම් ක්‍රීඩකයන් ද මේ අතර වෙති.කෙසේ වුවද ‘බී’ සාම්පලය පරීක්ෂා කරන ලෙස ඉල්ලා සිටීමට ඔවුනට අවසරය ඇති බවද රුසියානු තහනම් උත්තේජන විරෝධී ඒජන්සිය වැඩිදුරටත් සඳහන් කළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=s1204189</link>
    <topic>ස්කොෂ් පිටියටපෙරළිකාර සුරූපිනියක්</topic>
    <author/>
    <content>ලොව ප්‍රබල ස්කොෂ් ක්‍රීඩිකාවන් වන පොලී කිං, ජෙනී චන්කාෆ් සහ රෂේල් ගි‍්‍රන්හැම් පරාජය කරමින් ක්වාලාලම්පූර් විවෘත ස්කොෂ් තරගාවලියේ අවසන් පූර්ව වටයට පිවිස ස්කොෂ් ලෝකයේ අවධානය දිනාගැනීමට 16 හැවිරිදි සුරූපිනියක වන නූර් එල්. ෂර්බනී සමත් වූවාය.මේ ජයග්‍රහණයත් සමඟ ලෝක ස්කොෂ් ක්‍රීඩිකාවන්ගේ ශ්‍රේණිගත කිරීම්වල 16 වැනි ස්ථානය දක්වා ඉහළට ගිය ෂර්බනී මැයි මාසයේ පැවැත්වෙන බ්‍රිතාන්‍ය විවෘත ස්කොෂ් තරගාවලියට සුදුසුකම් ලබා ගත්තාය.13 හැවිරිදි වියේදී ලෝක කනිෂ්ඨ ස්කොෂ් ශූරතාව ජයගත් ෂර්බනී බ්‍රිතාන්‍ය විවෘත තරගාවලියේ පළමු වටයේදී තමාට හමුනොවන්නේ නම් එය සතුටට කරුණක් වනු ඇතැයි දැනටමත් ලෝ ප්‍රකට ස්කොෂ් ක්‍රීඩිකාවන් රැසක් දෙගිඩියාවෙන් පසුවෙති.ක්වාලාලම්පූර් විවෘත ස්කොෂ් තරගාවලියේ අවසන් පූර්ව වටයේදී ෂර්බනී පරාජයට පත්වූයේ හොංකොං හී ඇනී අවු වෙතිනි. ඇනී ස්කොෂ් ලෝක ශූරතාවලියක අවසන් තරගයකට සුදුසුකම් ලැබුවේ ප්‍රථම වරටය.අවසන් මහා තරගයේදී ඇනී පරාජය කරමින් සිය 8 වැනි ක්වාලලම්පූර් විවෘත ස්කොෂ් කිරුළ අත්කර ගැනීමට ලෝක ස්කොෂ් පිටියේ අංක එකේ ක්‍රීඩිකා නිකොල් ඩේවිඩ් සමත් වූවාය.මෙය නිකොල් විසින් ජය ගනු ලැබූ 60 වැනි ලෝක ස්කොෂ් සංගම් ශූරතාව ද වන්නේය. මාස 69 ක් පුරා ජාත්‍යන්තර ස්කොෂ් පිටියේ පෙරමුණේ පසුවන්නේ නිකොල් ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=f1204181</link>
    <topic>වැඩියෙන්ම ගමට සැලකුවේ සන්ධාන ආණ්ඩුවයි</topic>
    <author>සාකච්ඡා කෙළේ උදිත ගුණවර්ධන</author>
    <content>වර්තමාන දේශපාලන ආර්ථික සමාජීය තත්ත්වය හා ග්‍රාමීය ආර්ථිකයේ සංවර්ධනය පිළිබඳ රජය ගෙනයන වැඩපිළිවෙළ පිළිබඳ ජ්‍යෙෂ්ඨ ඇමැති අතාවුද සෙනෙවිරත්න මහතා සමඟ සිදු කළ සාකච්ඡාවකි මේ.* ගැමි සමාජය දියුණු කිරීම හා ග්‍රාමීය ආර්ථිකය සංවර්ධනය පිළිබඳ ආණ්ඩුවේ අවධානය යොමුව තිබුණත් එහි ප්‍රතිඵල ගම් මට්ටමට නොලැබී ඇතැයි ඇතැම් විචාරකයන් සඳහන් කරනවා. ආණ්ඩුවේ ජ්‍යෙෂ්ඨ ඇමැතිවරයෙකු විදිහට ඔබට මේ පිළිබඳ ඇත්තේ මොන විදිහේ මතයක් ද?කවුද ඔය කතාව කියන්නේ? ගම් මට්ටමට ගමේ ආර්ථිකයට අවශ්‍ය කරන ශක්තිය ලබාදෙන වැඩපිළිවෙළක් ඇති කළේ වර්තමාන ආණ්ඩුව විසිනුයි. අප විතරක් නොවෙයි විපක්ෂයට ඡන්දය ලබා දුන් අය පවා ඒ බව පිළිගන්නවා මේ ආණ්ඩුව රට වෙනුවෙන් වගේ ම ගමේ දියුණුව ගැමියගේ දියුණුව ඔවුන්ගේ ආර්ථිකය ශක්තිමත් කරන්න අවශ්‍ය වැඩපිළිවෙළ ක්‍රියාත්මක කළේත් මේ ආණ්ඩුව. අද ගමේ ජනතාව විශාල දියුණුවක් ලබා තිබෙනවා.මෙය අතිශයෝක්තියක් නොවෙයි. කොළඹ සීතල කාමරවල ඉඳන් දේශපාලනය කරන අයට ජනමාධ්‍ය සාකච්ඡා වලින් දේශපාලනය කරන අයට මේ දේවල් තේරෙන්නේ නැහැ. ඒත් ගම් මට්ටමේ ජනතාවට වගේ ම ගමේ දේශපාලනය කරන අයටත් මේ වෙනස ඉතාමත් හොඳින් තහවුරු වෙනවා.මේ සියල්ල සාධාරණව බලද්දී මොන විචාරකයා මොන විදිහේ විවේචනයක් කළත් ජනාධිපති රාජපක්ෂ මහතාගේ ආණ්ඩුව තරම් ගම් මට්ටමට සංවර්ධනය හා ගැමියගේ ආර්ථිකය ශක්තිමත් කරන්නත් විශාල කාර්යභාරයක් ඉටුකර තිබෙනවා.* ඔබ සඳහන් කළ ගැමි ආර්ථික සංවර්ධනය හා භෞතික සංවර්ධනය පිළිබඳ පැහැදිළි කිරීමක් කළ හැකිද?විශේෂ පැහැදිළි කිරීමක් කළ යුතු යැයි මා සිතන්නේත් නැහැ. එහෙත් විවිධ වැරැදි මතවාද ගොඩනැඟීමට සමහරු උත්සාහ කරන නිසා පැහැදිලි කිරීමක් කරනවා. ආර්ථික ඒකක දස ලක්ෂයක් සංවර්ධනය කිරීම තමයි මූලික අරමුණ හා ප්‍රතිපත්තිය වුණේ. 2010 අය වැය මඟින් මේ ගැන ප්‍රතිපාදන වෙන් කළා පමණක් නොවෙයි ඒ ප්‍රතිපත්ති ක්‍රියාත්මක කළා.දිවි නැඟුම වැඩපිළිවෙළට මූලික ප්‍රවේශයක් වුයේත් මේ වැඩපිළිවෙළයි. එමඟින් ග්‍රාමීය ආර්ථික තත්ත්වය වගේ ම සාමාජීය සංවර්ධනය පිළිබඳත් විශාල අවධානයක් යොමු කළා. එමඟින් ජනතාවට විශාල ප්‍රතිලාභ ප්‍රමාණයක් ලබා දී තිබෙනවා.ඒත් ඇතැම් තැන්වල දී මේ වැඩපිළිවෙළ සාර්ථක ලෙස ජනතාව අතරට නොගිය තැන් තියෙන්න පුළුවන්. එය වැඩපිළිවෙළ අසාර්ථක තත්ත්වය නොවෙයි ක්‍රියාත්මක කරන අයගේ තාක්ෂණික දෝෂ ආදිය තමයි බලපාන්නේ.* සංඛ්‍යා ලේඛණ මඟින් සංවර්ධනය ආර්ථිකය ඉදිරියට ගමන් කිරීම ගැන අදහස් එළි වුණත් ප්‍රායෝගිකව එවැනි තත්ත්වයක් නොමැති බවට අදහස් පළ වෙනවා. මේ ගැන ඔබේ මතය මොන වගේ දමොන විදිහේ සංවර්ධනයක් සිදු වූවත්, මොන විදිහේ ආර්ථික ඉලක්ක ජයගත්තත් එහි ප්‍රතිලාභ සමස්ත සමාජයටම ගලා යනවා කියා සිතෙනවානම් එය වැරැදියි. කෙසේ වුවත් 10% 15% වැනි පිරිසකට එහි ප්‍රතිලාභ නොලැබී යන්න පුළුවන්. එය තමයි ස්භාවික තත්ත්වය. එහෙත් මෙතැනදී එක් එක් පුද්ගල කණ්ඩායම්වල දුර්වලකම් අඩුපාඩුකම් නිසා මේ ප්‍රතිලාභ ඔවුනට නොලැබී යන්න පුළුවන්. එය තමයි ස්භාවික තත්ත්වය. මෙය වැඩපිළිවෙළේ අසාර්ථක තත්ත්වය කියලා කියන්න බැහැ. ඕනෑ ම දියුණු රටක මේ විදිහේ කොටසක් ඉතිරි වෙනවා. මෙය තමයි යථාර්ථය. ඒ නිසා වැඩපිළිවෙළක අසාර්ථකත්වය හෝ සාර්ථකත්වය මේ විදිහේ සංඛ්‍යාලේඛනවලින් පෙන්වන්න පුළුවන්කමක් නැහැ. කොහොමත් සංඛ්‍යාලේඛනවලින් බලන්නේ එක් පැත්තක් ගැනම නෙමෙයි, සමස්තය පිළිබඳයි.* ”දිවි නැඟුම” වැඩපිළිවෙළ පිළිබඳ පසුගිය කාලයේදී බොහෝ විට කතාබහට ලක්වුණා. දිවි නැඟුමේ ඉලක්ක වර්තමානය වන විට කෙතරම් දුරට සාර්ථක වී තිබෙනවාද?”දිවි නැගුම” ඉතාමත් සාර්ථක ලෙස පෙරට ගමන් කළ වැඩපිළිවෙළක්. එමඟින් ගැමි ජනතාවගේ ජීවිතයේ විප්ලවීය වෙනසක් සිදුකිරීමට විශාල සහායක් ලැබුණා. ගමේ පමණක් නෙමෙයි, නාගරික මධ්‍යම පන්තිකයන් හා ඉහළ මධ්‍යම පන්තිකයන් ද, කෘෂිකර්මය පිළිබඳ, දේශීය ආර්ථික රටාව පිළිබඳ උනන්දුවක් ඇතිවුණේ “දිවි නැඟුම” වැඩපිළිවෙළ ක්‍රියාත්මක වීමත් සමඟයි. එය මා අතිශයෝක්තියෙන් කියන දෙයක් නොවෙයි. ඇස් පනාපිට දක්නට ඇති සත්‍යයක්.කෘෂි කර්මාන්තය පමණක් නොවෙයි, සත්ත්ව පාලනය ඇතුළු ඉසව් පිළිබඳත් මෙතැනදී අවධානය යොමු වී තිබෙනවා. මේ කටයුතුවලට අවශ්‍ය මූල්‍යමය ආධාර පමණක් නොවෙයි, ද්‍රව්‍යමය ආධාර ලබාදීමටත් කටයුතු කර තිබෙනවා. මේ සියල්ලන්ගෙන්ම මූලික පරමාර්ථය බවට පත්ව ඇත්තේ ගමේ ආර්ථිකය, ගැමියාගේ ආර්ථිකය ගොඩනැගීමට ආධාර මත කටයුතු කිරීම නොවෙයි. තමන්ගේ ස්වයං උත්සාහය මත හා රජයේ මඟපෙන්වීම මගින් අවශ්‍ය දියුණුව ලබා ගැනීමයි.* ඒත් සමහරු කියන්නේ “දිවි නැඟුම” කියන්නේ අසාර්ථක රාජ්‍ය ව්‍යාපෘතියක් බවයි?කවුද ඔය දේ කියන්නේ. කවුරුන් මොන දේ කීවත් දිවි නැඟුම කියන්නේ ජනතාව අතර සාර්ථක වූ ව්‍යාපෘතියක්. එය නිකම්ම නිකම් රජයේ ව්‍යාපෘතියක් නොවෙයි. ජනතාවටත්, රටටත් ප්‍රතිලාභ ලබා දුන් ව්‍යාපෘතියක්. එහි ප්‍රතිලාභ අපට අද දැකගන්න පුළුවන්.* ඒ ප්‍රතිලාභ පිළිබඳ පැහැදිලි කිරීමක් කළ හැකිද?අද එළවළු මිල ගැන, එළවළු මිල ඉහළ යාම පිළිබඳ මාධ්‍ය මගින් කතාබහට ලක්වන්නේ නැහැ. අපට මතකයි එළවළු මිල මීට අවුරුද්දකට කලින් ඉහළ ගිය විදිහ. අද එළවළු ඉතාමත් පහළ මට්ටමකයි තිබෙන්නේ.මේ මඟින් පාරිභෝගිකයාට විශාල සහනයක් ලැබී තිබෙනවා. ඒ වගේම තමන්ට අවශ්‍ය එළවළු ප්‍රමාණය තමන් විසින්ම සපයා ගැනීම නිසා එහි ගුණාත්මකතාව ඉහළ නැංවීමට හැකිවෙලා. මේ නිසා අපට රස ගුණ පිරි එළවළු ලබාගන්න අපට අවස්ථාව තිබෙනවා. මේ සියල්ල නිසා ම පාරිභෝගිකයාට යහපත් කලක් උදාවෙලා තිබෙනවා. මේ නිසාද “දිවි නැඟුම” සාර්ථක හා ජනතාවට අවශ්‍ය වැඩපිළිවෙළක් බවට පත්වෙලා තිබෙන්නේ.* යටිතල පහසුකම් හා රටේ සංවර්ධනය පිළිබඳ කතා කිරීමේදී, අද වන විට කුමනාකාර දියුණුවක් ද ලබා තිබෙන්නේ.?සියල්ලන්ටම ඉඩ පහසුකම් ඇති. දියුණු මාර්ග පද්ධතියක් වගේ ම, ග්‍රාමීය මාර්ග කොන්ක්‍රීට් අතුරා ප්‍රතිසංස්කරණය කර තිබෙනවා. සංවර්ධනය කියන්නේ පාරවල්, විදුලිය, ගෙවල් විතරක් නොවෙයි, අධ්‍යාපනය පැත්තෙනුත් විශාල වැඩ කොටසක් රජය ආරම්භ කර තිබෙනවා. අද ජනප්‍රිය පාසල් පිළිබඳ විශාල තරගයක් වගේ ම, තදබදයක් ඇතිවෙලා.ඒ නිසා අපගේ සැලැසුම වෙලා තිබෙන්නේ සියලු පහසුකම් සහිත පාසල් විදිහට පාසල් දහසක් සංවර්ධනය කර, එයට අමතරව ප්‍රාථමික පාසල් ද සංවර්ධනය කිරීමටයි. එමඟින් අධ්‍යාපන ක්ෂේත්‍රයේ ඇති තරගය අවම කර, ගුණාත්මක අධ්‍යාපන සංවර්ධනයක් වෙත අධ්‍යාපන ක්ෂේත්‍රය යොමු කිරීමට කටයුතු කරනවා. එපමණක් නොවෙයි,අද පරිගණක දැනුම ඉහළ නැංවීමටත් ආණ්ඩුව කටයුතු කර තිබෙනවා. එදා 2005 දී ආණ්ඩුව භාර ගනිද්දී, 7% පමණ පිරිසකට පමණයි පරිගණක දැනුම තිබුණේ. එය වර්තමානය වන විට 30% දක්වා ඉහළ ගිහින්. රජයේ සැලැසුම හා ඉලක්කය වී තිබෙන්නේ ඉදිරි අවුරුදු පහේදී 75% දක්වා පරිගණක දැනුම ඉහළ නැංවීමයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=f1204182</link>
    <topic/>
    <author>සංවාද සටහන චන්දන ජයවීර ඡායාරූප – රුක්මල් ගමගේ</author>
    <content>ප්‍රකට කිවියෙක් හා සාහිත්‍යකරුවෙකු වන ආරියවංශ රණවීරයන්ගේ අභිනව නාට්‍ය පරිවර්තනය “බැකී” අරභයා කෙරුණු හෘද සංවාදයකි. ග්‍රීක නාට්‍ය කලාව ශ්‍රී ලාංකිකයනට හඳුන්වා දීමට පුරෝගාමී වූ හෙතෙම මෙවර යුරිපිඩීස් ගේ “බැකී” සමඟින් අපේ වේදිකාවට ගොඩ වෙයි.* ග්‍රීක දෘශ්‍ය කලාවේ ආරම්භය සිදුවූ ආකාරය පැහැදිලි කළ හැකිද?ක්‍රි.පු.5 වැනි සියවස වනවිට අතිශයින් ප්‍රබල කලා මාධ්‍යයක් හැටියට ග්‍රීකයන් නාට්‍ය කලාව වර්ධනය කළා. දේව ඇදහිලි ක්‍රමයක් හැටියට ආරම්භ වූ මේ රංග කලාව ප්‍රධාන ධාරා දෙකක් හැටියට වර්ධනය වුණා. ට්‍රැජඩ් යනුවෙන් හැඳින්වෙන දුක්ඛාන්ත නාට්‍ය හා කොමඩි යනුවෙන් දැක්වෙන සුඛාන්ත නාට්‍ය එම දෙවර්ගයයි. එදා ග්‍රීකයන් අපට දායාද කළ මෙම නාට්‍ය ප්‍රභේද දෙක වර්තමානය දක්වා ම නාට්‍ය කලාවේ පවතිනවා. එමෙන්ම නූතන බටහිර නාට්‍යයේ ආරම්භය වන්නේ ද ග්‍රීක නාට්‍යයයි.* මේ නාට්‍ය අතර ට්‍රැජඩ් නාට්‍ය සඳහා හිමිව ඇත්තේ කවර ඉඩක් ද?ට්‍රැජඩ් නාට්‍යකරුවන් විශාල පිරිසක් සිටියත් අපට අද ඉතිරිව තිබෙන්නේ දුක්ඛාන්ත නාට්‍ය පිටපත් තිස් ගණනක් පමණයි. මේ රචනා කර තිබෙන්නේ නාට්‍යකරුවන් තිදෙනෙක් ඊස්කිලස් නම් ජ්‍යෙෂ්ඨ නාට්‍යකරුවා හා ඔහුට පසුව ජීවත් වූ සොක්‍රටීස් හා යුරිපිඩීස් මේ තිදෙනායි. වෙනත් නාට්‍යකරුවන් සිටි බවට ඓතිහාසික සාධක තිබෙනවා. ඔවුන් ගේ නාට්‍යයන්ගේ කොටස් ඉතිරිව තිබෙනවා. නමුත් සම්පූර්ණ නාට්‍ය පිටපත් දකින්න ලැබෙන්නේ මොවුන් තිදෙනාගේ පමණයි.* ඔබගේ හැඳින්වීම අනුව ‘බැකී’ හා අනෙකුත් නාට්‍ය රචනා කළ යුරිපිඩීස් දුක්ඛාන්ත නාට්‍යකරුවෙක් ලෙස දැක්වීම නිවැරදි ද?ග්‍රීක නාට්‍ය ඉතිහාසයේ යුරිපිඩීස් දැක්වෙන්නේ ට්‍රැජඩ් නාට්‍ය රචනා කළ දුක්ඛාන්ත නාට්‍ය රචකයෙක් ලෙසයි. ඔහු කොමඩි නාට්‍ය ලියලා නැහැ. නමුත් දුක්ඛාන්ත නාට්‍ය පෙන්වන අතර කාලයේ ග්‍රීකයන් පෙන්වීමට භාවිතා කළ සැටර් නාට්‍යයක් ඔහු රචනා කළ නාට්‍ය අතරින් ඉතිරිව තිබෙනවා. එය තරමක් වෙනස් ආකාරයක නාට්‍යයක්.* ග්‍රීක ඛේදාන්ත නාට්‍යකරුවන් ත්‍රිත්වය අතරින් යුරිපිඩීස් සුවිශේෂ නාට්‍යකරුවෙක් වන්නේ කෙසේද?යුරිපීඩීස් සැලකෙන්නේ ග්‍රීක නාට්‍යකරුවන් අතරින් විප්ලවකාරී නාට්‍යකරුවා ලෙසයි. ඔහු ආශ්‍රයකර තිබෙන්නේ ද සොක්‍රටීස් වැනි අමුතු ආකාරයක දහමක් ඉදිරිපත් කළ විතණ්ඩවාදීන් ඔහු ගේ නාට්‍යවල අනිත් නාට්‍යකරුවන්ගේ නාට්‍යවල දකින්න නැති ආකාරයේ චරිත තිබෙනවා.වෙනත් නාට්‍යකරුවන් දෙවියන් හා වීරයන් මුල්කරගෙන නාට්‍ය නිර්මාණය කළත් යුරිපිඩීස්ගේ නාට්‍යවල ඊට වඩා වෙනස්ව සාමාන්‍ය මිනිසුන්ගේ සොල්දාදුවන්ගේ හා ගැහැනුන්ගේ චරිත දකින්න ලැබෙනවා. ඔහු ගැහැනිය පිළිබඳ, යුද්ධය ගැන හා මිනිසුන්ගේ ගති පැවතුම් ගැන විරෝධාකල්ප මතු කළ නාට්‍යකරුවෙක්. මේ නිසා ම සමහරු ඔහු මතවාදිමය නාට්‍යකරුවෙක් හැටියට හඳුන්වනවා. ඔහු අනෙකුත් නාට්‍යකරුවන්ට වඩා වෙනස් වන්නේ මේ කරුණු මතයි.ඒ නිසා ඔහුට පැරැණි ග්‍රීක සමාජයේදී නොයෙකුත් දුෂ්කරතාවයන්ට මුහුණ දීමට සිදුවු බව සඳහන්ව තිබෙනවා. යුරිපිඩීස් මේ නිසා ඇතැන්ස් නුවර ගැන කලකිරී ඈත පළාතක් වූ මැසිඩෝනියාව කරා පදිංචියට ගොස් ඇති බව සඳහන් වෙනවා. ඔහු මිය ගියේ එහි දී. අද අප යුරිපිඩීස්ගේ නාට්‍ය ගැන කතා කළත් ඔහු ජීවත්ව සිටි සමයේ දී නාට්‍ය තරගවලින් එම නාට්‍යයන්ට ඇගැයීමක් ලැබුණේ නැහැ. ඔහු මැසිඩෝනියාවට ගියේ එම කලකිරීම නිසයි.* ඔබ හා වෙනත් අය යුරිපිඩීස්ගේ සැලකිය යුතු නාට්‍ය කිහිපයක් පරිවර්තනය කිරීම නිසා සිංහල පාඨකයන්ට ඔහු ගැන අදහසක් ඇති කර ගැනීමට වැදගත් දායකත්වයක් ලැබී තිබෙනවා.අනෙකුත් ග්‍රීක නාට්‍යකරුවන් අතරින් වැඩි ම පිටපත් ප්‍රමාණයක් වර්තමානය දක්වා ඉතිරිව තිබෙන්නේ යුරිපිඩීස්ගේ. එය තවත් පුදුමයක්. අනෙකුත් නාට්‍යකරුවන් දෙදෙනාගේ ඉතිරිව තිබෙන්නේ පිටපත් හත බැගින්.යුරිපිඩීස් නාට්‍ය අනූවක් පමණ රචනා කළ බව සඳහන් වෙනවා. ඒ අතරින් අද වනවිට ඉතිරිව ඇත්තේ නාට්‍ය දහ නවයක් පමණයි. ඒ අතරින් ට්‍රෝජන් ගැහැනු, ඉයෝන්, මීඩියා, හිපොලීටස් හා බැකී වඩා ම ප්‍රකට නාට්‍යය යි. ඒ අතරින් තවමත් යුද විරෝධී නාට්‍ය අතරින් අග්‍ර ස්ථානයෙහි ලා සැලකෙන ‘ට්‍රෝජන් ගැහැනු’ නාට්‍ය එම මෙයට පෙර පරිවර්තනය කළා. අප කතා කරන ‘බැකී’ නාට්‍ය ඔහුගේ අවසන් නාට්‍යයයි. හිපොලීටස් හා මීඩියා නාට්‍ය දෙක සීබල් ජයකොඩි පරිවර්තනය කර තිබෙනවා.* රුසියානු, අමෙරිකානු ජපන් හා චීන යනාදී සංස්කෘතීන් කිහිපයකට අයත් කාව්‍ය ඔබ සිංහලට පරිවර්තනය කර තිබෙනවා. එහෙත් නාට්‍ය පරිවර්තනයේදී ග්‍රීක නාට්‍යට පමණක් සීමාවීමට විශේෂ හේතුවක් තිබෙනවා ද?එය අර්ධ සත්‍යයක් පමණයි. මම මෙයට පෙර “යුග තුනක ඉබ්සන්” නමින් නාට්‍ය පරිවර්තනයක් කර තිබෙනවා. නමුත් ඔබ මතුකරන ප්‍රශ්නයේ වැදගත්කමක් තිබෙනවා.මම ග්‍රීක නාට්‍ය පරිවර්තනය කිරීමට පෙර සිරි එදිරිවීර ‘ඊඩිපස් රජ’ නාට්‍ය පරිවර්තනය කර මෙම කාර්්‍යයට අඩිතාලමක් දමා තිබුණා. නමුත් එය මුද්‍රණය කිරීමට උනන්දු වූයේ නැහැ.අපේ රටේ ග්‍රීක නාට්‍ය කලාව පිළිබඳ උද්‍යෝගයක් ඇති කළේ නැසී ගිය බන්දුල ජයවර්ධන මහතායි. ඔහු ග්‍රීක නාට්‍ය කලාව පිළිබඳ හොඳ නාට්‍යචාර්යවරයෙක්. එම ආශ්‍රයේ ප්‍රතිඵලයක් හැටියට මමත් ග්‍රීක නාට්‍ය කියැවීමට පෙළඹුණා.ග්‍රීක නාට්‍යවල මම මිනිස් බවට අදාළ බවක් දැක්කා. ඔවුන් කතා කළ දේවල් විශ්වීයයි. හැමදාමත් මනුෂ්‍ය ස්වභාවය මුහුණ පාන දේවල්. මිනිසාගේ පරමාර්ථ මොනවාද? ඒවා ඉටුකර ගැනීමේදී ඛේදනීය වීරයා කටයුතු කරන්නේ කෙසේද? ඔහු ලබන ශාරිරික පරාජය ආත්මීය ජයග්‍රහණයක් නොවේ ද? වැනි ගැඹුරු ප්‍රශ්න ග්‍රීක නාට්‍යයේ කතා කෙරෙනවා. මේ ගැඹුරු ග්‍රීක නාට්‍ය ගැන උනන්දුවක් දක්වන්න මා පෙළඹවූවා.දෙවෙනි කරුණු වන්නේ ග්‍රීක නාට්‍ය සියල්ල ම කාව්‍ය වීමයි.අද නාට්‍යකරුවන් හැඳින්වීමට භාවිත කරන Dramatists යන වදන ග්‍රීක නාට්‍යකරුවන් සම්බන්ධයෙන් භාවිත කරන්නේ නැහැ. ඔවුන් හඳුන්වන්නේ කවීන් සඳහා භාවිත කරන Poets නමින්. මේ නාට්‍ය සියල්ලක් ම ඉතාම රමණීය කවි. ඒම රමණීයත්වය මම ග්‍රීක නාට්‍ය කලාවට ඇදෙන්න බලපෑවා.* ”බැකී” නාට්‍ය යුරිපිඩීස් ගේ නාට්‍ය අතරින් විශිෂ්ට ම නාට්‍ය ලෙස සැලකීමට හේතුව කුමක්ද?සෑම ග්‍රීක නාට්‍යයක්ම පදනම්ව තිබෙන්නේ මිථ්‍යා කතාවක් මතයි. ඒ අනුව මේ නාට්‍යය ගොඩනැඟී ඇත්තේ දියෝනීසස් නම් දේව කතාවක් මතයි. ඔහු තරමක් අමුතු දෙවියෙක්. රාගය, සුරාව, නිර්මාණය, උන්මාදය වැනි දිශාවන්ට අධිපති දෙවියා ලෙස සැලකෙන්නේ දියෝනීසස් ය. මේ දෙවියන් ග්‍රීක මුල් දේව පරම්පරාවට පිටින් පැමිණි දෙවියෙකි. ඔහු ගේ ගති ස්වභාවයන් පිළිගැනීමට මුල දී සමහර ග්‍රීක රජවරු කැමති වූයේ නැහැ.මේ නාට්‍යයේ තිබෙන්නේ දියෝනීසස් හා එම රජු අතර පවත්නා සම්බන්ධතාවයයි. මිනිසා ගේ යටි සිතේ තිබෙන තර්කයට හසු නොවන චේෂ්ටාවන් ජීවිතයට වැදගත්. දියෝනීසස් පෙන්වන්නේ එම නිර්තාර්කික ස්වභාවයයි. හුඟක් වෙලාවට නිර්මාණය ගමන් කරන්නේ නිර්තාර්කික ස්වභාවය සමඟයි. මිනිසා ගේ පිළිවෙළ හා තර්කානුකූල ස්වභාවය නියෝජනය කරන්නේ “ඇපලෝ” දේවතාවයි.මනුෂ්‍ය ස්වභාවය තුළ හැමදාම තාර්කික හා නිර්තාර්කික බව අතර අරගලයක් තිබුණා. දියොනීසස් හා රජ අතර ගැටුම තුළින් මහා සත්‍යයක් “බැකී” නාට්‍ය හෙළිදරව් කරනවා. එනම් මානව පැවැත්මට මේ දෙකම අවශ්‍යයය යන්නයි.* ග්‍රීක නාට්‍ය ඉංග්‍රීසි බසින් සිංහලට පරිවර්තනය කිරීමේ දී පෙරීමක් සිදුවන නිසා එහි ඇති රමණීයත්වයට හානියක් සිදුවිය හැකි නොවේද?ග්‍රීක භාෂාව මම දන්නේ නැහැ. නමුත් මම සිංහලයට පරිවර්තනය කිරීමේ දී මුල් බසට වඩාත් සමීපවීම සඳහා ඉංග්‍රීසි පරිවර්තන කිහිපයක් ආශ්‍රය කර ගන්නවා. එලෙස මෙම පරිවර්තනය සඳහා පෙන්ගුවින් ප්‍රකාශයට පත්කළ පිලිප් වෙලාකොටිගේ ඉංග්‍රීසි පරිවර්තනය හා චිකාගෝ විශ්වවිද්‍යාල මුද්‍රණාලය නිකුත් කළ ගිල්බට් මරේගේ පරිවර්තනය සහය කර ගත්තා.ඉංග්‍රීසි භාෂාවෙන් මුල් නාට්‍ය කෘතියට ළංවිය හැකියි. එය නිවැරැදි ළංවීම නොවෙයි. ඒ දෙය කරන්න පුළුවන් ජගතෙක් පහළ වන තෙක් මම උත්සාහ කරන්නේ සිංහල පාඨකයාට අවම වශයෙන් ආලේපයක් හෝ ලබාදීමටයි. වරක් එක්තරා ග්‍රීක භාෂාව පිළිබඳ මහාචාර්යවරයෙක් “සිංහයා මිය ගොස්ව ඇති අවස්ථාවේ දඟලන මී පැටව්” ලෙස දෙවන බසක ආධාරයෙන් කරන පරිවර්තන ගැන සඳහන් කර තිබුණා. මේ උත්සාහය තවත් දඟලන මී පැටියෙක් වැදීමක් වෙන්න පුළුවන්. සිංහයා මියගොස් නම් අපිට වෙනත් කරන්න දෙයක් තිබෙනවාද....?* වර්තමානය වනවිට රැකියා අභිමුඛ නොවේයැයි සලකා සම්භාව්‍ය භාෂා හා මානව ශාස්ත්‍ර අංශ විශ්වවිද්‍යාල අධ්‍යාපනයෙන් ඈත්කිරීමේ උත්සාහයක් තිබෙනවා. මේ ගැන ඔබේ අදහස කුමක්ද?විශ්වවිද්‍යාලයෙන්ගෙන් නිර්මාණය කළ යුත්තේ විශ්වීය මිනිසෙක්. නමුත් අද වනවිට සිදුවන්නේ එක කුඩා අඩිපාරක යන පුද්ගලයෙක්. ඔවුන් ප්‍රධාන වීථි අමතක කර අඩි පාරවල් ඔස්සේ ගොස් විශේෂ ප්‍රගුණයක් ලබනවා. එක්තරා විදියකින් මෙම විශේෂඥතාවයෙන් සිදුවන්නේ මනුෂ්‍ය වර්ගයා ලෝක මට්ටමින් ලැබු ඥානමය දායාදයන්ට පිටුපෑමක්. එයින් බහුවිධ පුද්ගලයන් බිහිවන්නේ නැහැ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>18</day>
    </date>
    <link>http://www.dinamina.lk/2012/04/18/_art.asp?fn=f1204183</link>
    <topic>විරු හා මෙරු හොඳයි; ටිකයි !</topic>
    <author>රන්ජන් අමරරත්න</author>
    <content>කුලරත්න වීරසූරියගේ ‘විරු හා මෙරු’ නවකතාව කියවා හමාර කළ සැණෙන්; යළි - යළිත් මගේ සිහියට නැඟෙනුයේ 1980 ගණන්වල දී අපගේ ද සහභාගිත්වයෙන් සිදු කළ සමාජ සමීක්ෂණයක තොරතුරු ය. එහි මූලික අපේක්ෂාව වූයේ තරුණ අසහනයට හේතු සෙවීම ය. වෙනත් වචනයකින් කිවහොත් තරුණයන් අරගල කරන්නේ මන්දැ’යි සොයා බැලීම ය.එදා අපට පිළිතුරු දුන් ග්‍රාමීය තරුණයෙක් මෙසේ කියා සිටියේ ය.“අප කැරැලි ගසන්නේ මන්දැ’යි සොයා බැලීමට පෙර කුරුඳුවත්තේ තරුණයන් කැරලි නො ගසන්නේ මන්දැ’යි සොයා බලන්න! එවිට අප කැරලි ගසන කාරණය ඔබට වැටහෙනු ඇත.”මේ කියමනෙහි සංකීර්ණ අදහස් ගොන්නක් ඇතුළත් වන අතර අපි ඒවා වෙන – වෙනම ගෙන සාකච්ඡා කළෙමු.(i) ගම හා නගරය අතර පවත්නා සමාජ – ආර්ථික පරතරය.(ii) ග්‍රාමීය තරුණ පිරිස් නො සලකා හැරීම.(iii) ශීඝ්‍ර ලෙස වර්ධනය වූ රැකියා වියුක්තිය.(iv) අධ්‍යාපනයේ අවස්ථා ගිලිහී යෑම.(v) රාජ්‍යය කෙරෙහි පවත්නා විශ්වාසය බිඳී යෑම.මේ දේශපාලන යථාර්ථයන් පසුබිම් කොට නිර්මාණය කරන හෝ සැලැසුම් කරන හෝ ජාතික විමුක්ති ව්‍යාපාරයකට ශක්තිමත් මුලයන් පැවැතිය යුතු ය. එහි පැහැදිලි ඉලක්ක පැවැතිය යුතු ය. එහෙත් 1971 තරුණ නැගිටීමට ද, 1988 තරුණ නැගිටීමට ද එබඳු ශක්තිමත් මුලයන් හෝ ඉලක්ක හෝ පැවැතියේ නැත. එය එක් අතකින් අනුකරණයකි. තව අතකින් විසිරුණු කැරැල්ලකි. (අරගල දෙකකි)අපගේ ආධ්‍යාශය “විරු හා මෙරු” නවකතාව ගැන සටහනක් තැබීම මිස දේශපාලන විග්‍රහයක් ඉදිරිපත් කිරීම නො වේ. ඒ අනුව ශ්‍රී ලංකාවේ දේශපාලන ඉතිහාසය නො ව නවකතාවේ අන්තර්ගතය ගැන කතා කරන්නට අපට සිදුවේ. එම තේමාවේ සිට බලනවිට එදා පැවැති කැරලිකාර දේශපාලනයේ යථාර්ථය දකින්නට කර්තෘවරයා සමත් ව සිටී. ඔහු චරිත කිහිපයක් උපයෝගී කර ගනිමින් අරගලයක ව්‍යාජය හා පරාජය සියුම් ව නිරූපණය කරයි.1971 කැරැල්ලේ ද, 1988 කැරැල්ලේ ද තරුණ පිරිසෙන් බහුතරය අනුකාරකයෝ වූහ. දේශපාලන අර්ථයකින් දක්වතොත්; අරගලයන්හි නිමග්න වූ බහුතරයක් දෙනා සුළු ධනේශ්වර චින්තනයෙන් යුතුව ක්‍රියාත්මක වූහ. සමහරු දේශපාලන පළිගැනීම් සඳහා කැරැල්ලට එක් වූහ. සමහරු රස්තියාදුවේ යන අතර කැරැල්ලට එක්වූහ. තව සමහරු තුවක්කු උදුරා ගැනීමට ගොස් කැරැල්ලට එක්වූහ. තවත් සමහරු කළ හැකි අන් දෙයක් නො වූ තැන කැරැල්ලට එක් වූහ. මේ අතර දේශපාලන හැදෑරීමකින් යුතු ව විප්ලවීය හැඟීමකින් කැරැල්ල තුළ ක්‍රියාත්මක වූ පිරිසක් ද උන්හ.මේ අරගල දෙකෙහි ම ක්‍රියාත්මක වූ අවංක අධිෂ්ඨානශීලී ජවසම්පන්න පිරිස වළපල්ලට ගියහ. නැතහොත් අමු අමුවේ මරා දැමිණි. ව්‍යාජ අනුකාරකයෝ වෙනත් මාර්ග තෝරාගෙන සිය ජීවිත සරි කර ගන්නට පටන් ගත්හ. වළ පල්ලට ගිය පිරිස් විරු ලෙස ද වෙනත් මාර්ග සකසාගෙන විනාශයට පත් වන පිරිස් මෙරු ලෙස ද හැඳින්විය හැකි ය. එහි ම වෙනත් අර්ථ පවතින්නට ද පුළුවන. කෙසේ වුව කතුවරයා එම වචන දෙක භාවිත කරනුයේ උත්ප්‍රාසයකින් යුතුව ය.ලෝක සමාජවාදී ව්‍යාපාරය ද ඊට සමගාමී ලෙස ක්‍රියාත්මක වූ ජන අරගල ද ආසියා අප්‍රිකා මහාද්වීප තුළ වෙනත් ස්වරූපයකින්ද ලතින් අමෙරිකාවේ තවත් ස්වරූපයකින් ද පැන නැඟිණි. බොහෝ විට මේ අරගල අසාර්ථක වූ අතර නිශ්චිත වැඩපිළිවෙළකින් ද දුරස් විය. මෙහි කැපීපෙනෙන ලක්ෂණය නම්; අරගල පවතින රාජ්‍යයෙහි පොදු දේපළ විනාශවීම හා වටිනා තරුණ ජීවිත රටට අහිමිවීම ය. ශ්‍රී ලංකාවේ සමාජවාදී ව්‍යාපාරයට ද පැහැදිලි හා ශක්තිමත් දර්ශනයක් හෝ වැඩපිළිවෙළක් හෝ නැත. එය එදා මෙන් අදත්; අද මෙන් හෙටත් ඉබාගාතේ යනු ඇත. කුලරත්න වීරසූරිය කතුවරයා ඉතා සියුම් ලෙස එම පණිවිඩය පාඨකයා වෙත ගෙන යයි.ශ්‍රී ලංකාවේ සමාජවාදයෙහි අනාගතය ගැන විග්‍රහ කළ යුත්තේ දේශපාලන විචාරකයා ය. අප ඉදිරියෙහි ඇත්තේ දේශපාලනය ස්පර්ශ කළ ප්‍රබන්ධ කථාවෙකි. කතුවරයා මේ ප්‍රබන්ධයෙන් ටිකක් කියා හුඟාක් හඟවන්නට වෑයම් කරයි. ප්‍රබන්ධ කථාවක් ලෙස පාඨකයා නැවුම් අත්දැකීමක් වෙත රැගෙන ගිය ද එහි චරිත නිරූපණය දුර්වල ය. නවකතාවේ ප්‍රධාන චරිතය ලෙස හැඟෙන කුලවංශ පවා ගැඹුරින් නිරූපණය නො වේ. එකිනෙක චරිතවල භාව ප්‍රකාශනයේ දී කතුවරයා ඉතා දුර්වල ය. නවකතාවක එක් අර්ථයක් වන්නේ මානුෂික සබඳතා සියුම් ලෙස මතුකොට පාඨකයාට පුළුල් ජීවිතාවබෝධයක් ලබාදීම ය. කතුවරයා එම වගකීම අතහැර ආකර්ෂණීය කතාවක් කියාගෙන යයි. එහෙත් එය රසවත් ය. කුහුලෙන් යුතු ය.කුලරත්න වීරසූරිය අතිප්‍රබල දේශපාලන අවස්ථා දෙකක් ද, දේශපාලන ක්‍රියාදාම දෙකක් ද සිය කථා වින්‍යාසයට පාදක කර ගනී. දේශපාලන අවස්ථා දෙක නම්; 1977 ආණ්ඩු පෙරැළිය හා දෙවන කැරැල්ලේ නැගී සිටීම ය. දේශපාලන ක්‍රියාදාම දෙක නම්; කැරැල්ලේ ග්‍රාමීය සංවිධානය හා වෘත්තීය සමිති ක්‍රියාමාර්ගයන් ය.1977 ආණ්ඩු පෙරැළිය ශ්‍රී ලාංකේය සමාජය ආර්ථික හා සාමාජික වශයෙන් උඩු යටිකුරු කළ අවස්ථාවෙකි. ආර්ථිකය පූර්ණ නිදහස් තත්ත්වයකට පත් විය. කෘෂිකර්මය වෙනුවට වෙළෙඳාම පැමිණියේ ය. සමාජයේ මූලික අපේක්ෂාව මුදල බවට පත් විය. ශ්‍රී ලංකාවේ පුරාණ හර පද්ධතිය වෙනුවට සිංගප්පූරුවේ චින්තනය මෙරට සමාජය වෙත ආරෝපණය කැරිණි. එහි ප්‍රතිථලය ලෙස කැරැල්ල ඉක්මන් විය. මානුෂික සාරධර්ම පිරිහී ගියේ ය. මේ කතාවෙන් එකී සමාජ පෙරැළිය මොනවට විග්‍රහ වේ.විරු හා මෙරු කතාවේ එන යසා හෙවත් යසපාල කෝටිපති මැණික් ව්‍යාපාරිකයකු බවට පත්වන්නේ පළමුව කැරැල්ලට ද සම්බන්ධ වන අතර අනවසරයෙන් මැණික් ගැරීමට යොමුවීමෙන් ය. ඔහු ජීවිතයත් – මරණයත් අතර සටනකට යොමු වී මැණික් හොරකම් කොට සිය ආත්මාර්ථය සකසා ගනී. ඉනික්බිති ඔහු ක්‍රියාත්මක වන්නේ ධනපති පන්තියේ නියෝජිතයකු ලෙස කැරැල්ලේ මර්දකයකු හැටියට ය. කතුවරයා මේ සමාජ සත්‍යය නිරූපණය කරනුයේ පාඨකයාට නැවුම් අත්දැකීම් ගොන්නක් ද එක් කරමින් ය.කතුවරයාගේ ප්‍රබන්ධ කථා ශෛලියෙහි දක්නට ඇති විශේෂතා දෙකකි. පළමුවන්න අව්‍යාජත්වයයි. බොහෝ නවකතාකරුවෝ දේශපාලන සංසිද්ධීන් නිරූපණයේදී අතිශය ව්‍යාජ කරුණුවලින් ද, සංවාද හා සිදුවීම්වලින් ද තම කතාව පුරවා දමති. ඇතැම්විට කතුවරයාම ඉදිරිපත් වී කරන නීරස විග්‍රහවලින් ද එම විස්තර සම්පූර්ණ වේ. කුලරත්න වීරසූරිය ව්‍යාජ විස්තර කථනයෙන් තොරව සිදුවීම්වලට හා ගැටුම්වලට ස්වාභාවික ලෙස ගලා යන්නට ඉඩ දෙයි. පතල් වාඩියේ ජීවිතය නිරූපණයේදීත්, දුෂ්කර පාසල් ජීවිතය නිරූපණයේදීත් ඔහුගේ නිරූපණ හැකියාව හා අත්දැකීම් ඉතා ආකර්ෂණීය වේ.කතුවරයාගේ කතා කලාවෙහි දක්නට ලැබෙන දෙවන විශේෂත්වය නම්; උත්ප්‍රාසය යි. ඔහු ඉතා ප්‍රබල දේශපාලන තීන්දුවලට ද, දේශපාලන සිදුවීම්වලටද සිනාසෙන්නේ උඩින් එකක් කියා යටින් එකක් මතුකරමින් ය. කුලවංශ නම් ගුරුවරයාගේ චරිතය නිරූපණය වන්නේ ම උත්ප්‍රාසයත් සමඟ ය. ඔහු කැරලිකාර නායකයන්ගේ තීන්දු හා තීරණ තමන්ගේ ම වේදිකාවක් තුළ දී ව්‍යවච්ඡේදනය කරයි. ඒවායෙහි දොස් දකියි. කුලවංශ කැරැල්ලට කෙළින් ම සම්බන්ධ නො වී වෘත්තීය සමිති ක්‍රියාමාර්ගවලට යොමු වන්නේ ද කැරැල්ලේ නිස්සාර බව වටහාගෙන ය. කුලවංශගේ චරිතය මතුවන්නේ දැනුවත්භාවයෙන් යුතු එහෙත් සමාජ නායකත්වයට නො පිවිසෙන යම් තරමක හුදෙකලා තරුණයකු ලෙස ය. මේ වනාහී ශ්‍රී ලාංකේය ගැමි සමාජයේ එක්තරා නියෝජනයෙකි.කතා වස්තුව විකාශනය කිරීමේ දී; උපරිම හැඟීම් ජනනය සඳහා වරින්-වර කාව්‍ය හා ගීත රචනා ඉදිරිපත් කිරීම ද කතුවරයාගේ අලුත් විලාසයකි. ඉන් පාඨකයාට ලැබෙන රසය හෝ අර්ථය හෝ ප්‍රශ්නකාරී වුව කිසියම් ගැටුමක් නිමාවට පත් කොට අලුත් ඉසව්වක් සොයා යෑමට කාව්‍ය හා ගීත නිර්මාණ ද උපයෝගීී වන බව පෙනේ.මේ දේශපාලන සිදුවීම් විෂය කර ගනිමින් රචනා වූ නවකතා හා කෙටි කතා විශාල ප්‍රමාණයක් නැතත් පතතින නිර්මාණ සමුච්චය පවා බොහෝ විට ඒකාකාරී වේ. කුලරත්න වීරසූරිය එම ඒකාකාරී බව බිඳගෙන අලුත් කතාවක් අපට කියයි. ඔහුගේ කතාව ඒකපාර්ශ්වීය නැත. පක්ෂග්‍රාහී නැත. සුන්දර හා අව්‍යාජ කතාවක් ගෙතීම කතුවරයාගේ අරමුණ වූ සැටියක් පෙනෙන්නට තිබේ. මේ ප්‍රබන්ධය කියවන පාඨකයා අතීත දේශපාලන සිදුවීම් දෙස විවේචනාත්මක දෘෂ්ටියකින් බලනු ඇත. අනාගත දේශපාලන ක්‍රියාකාරකම් දෙස දැක්මක් ඇතිව බලනු ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=n1204191</link>
    <topic>නම ගිය නිළිය නමට තැපෑලෙන් හෂීස්</topic>
    <author>අසේල කුරුලුවංශ, චන්ද්‍රිකා පෙරේරා, උපාලි කරුණාරත්න හා අනුර ප්‍රේමලාල්</author>
    <content>ප්‍රසිද්්ධ නිළියකගේ නමට ආ හෂීස් නමැති මත්ද්‍රව්‍ය තොගයක් හා එය බාර ගැනීමට ආ විදේශිකයකු ඊයේ (18) කොළඹ මධ්‍යම තැපැල් හුවමාරුවේ සේවකයන් විසින් අත්අඩංගුවට ගෙන ඇත.සඟරා තුනක ඇතුළු පිටුවල අඟල් දෙකක පමණ හතරැස් කොටු කපා එම කොටස ඉවත් කර ‘හෂීස්’ පැකැට්ටු ඒ තුළ බහා සඟරා සහිත පාර්සල් තුනක් එවන මුවාවෙන් මේ මත්ද්‍රව්‍ය තොගය එවා ඇති බව මත්ද්‍රව්‍ය නාශක අංශය පවසයි. මේ මත්ද්‍රව්‍ය බහා තිබූ සඟරාවක් පිටු 150කින් පමණ සමන්විත ය.තැපැල් දෙපාර්තමේන්තුව විසින් අත්අඩංගුවට ගනු ලැබූ විදේශිකයා හා පාර්සල් මත්ද්‍රව්‍ය නාශක අංශය වෙත බාරදීමෙන් පසු එම පාර්සල් හෂීස් බවට හඳුනාගෙන ඇත.ඉන්දියාවෙන් එවා ඇති මේ මත්ද්‍රව්‍ය සහිත පාර්සල් තුන බාර ගැනීමට යැයි අවසර දි විදේශිකයන් දෙදෙනකු සැකකාර නිළිය විසින් කොළඹ තැපැල් දෙපාර්තමේන්තුවට එවා ඇතැයි පැවැසේ.එහිදී පාර්සල් බාර දීමට යැයි නම්කර තිබූ ප්‍රධාන සැකකරු අල්ලා ගැනීමට උත්සාහ කරද්දී පලාගොස් ඇති අතර ඔහුගේ සහායට පැමිණි විදේශිකයා අත්අඩංගුවට පත් විය.මේ පාර්සල් තුන ප්‍රසිද්ධ නිළියකගේ නමට එවා තිබුණු බව කොළඹ මධ්‍යම තැපැල් හුවමාරුවේ ප්‍රකාශකයෙක් සඳහන් කළේය.මේ අනුව සැකකාරිය අත්අඩංගුවට ගැනීම සඳහා කටයුතු කරන බව මත්ද්‍රව්‍ය නාශක අංශය සඳහන් කෙළේ ය.කොළඹ මත්ද්‍රව්‍ය නාශක අංශය පරීක්‍ෂණ පවත්වයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=n1204192</link>
    <topic>උතුර යළි නඟා සිටුවීම ගැනඉන්දීය මන්ත්‍රීන්ගේ ප්‍රසාදය</topic>
    <author>මහින්ද අලුත්ගෙදර</author>
    <content>යුද ගැටුම් හේතුවෙන් විනාශයට පත් උතුරේ ප්‍රදේශ යළි නඟා සිටුවමින් ජනතාවගේ ජීවනෝපාය ශක්තිමත් කිරීම සඳහා ශ්‍රී ලංකා රජය ක්‍රියාත්මක කර ඇති කඩිනම් වැඩපිළිවෙළ සැබවින්ම අගය කළ යුතු බව ශ්‍රී ලංකාවට පැමිණ සිටින ඉන්දීය පාර්ලිමේන්තු මන්ත්‍රී කණ්ඩායම අවධාරණය කරයි.ඒ ප්‍රදේශවල වෙසෙන ජනතාවගේ ජීවනෝපාය ශක්තිමත් වී තිබෙන අතර ඒ වෙනුවෙන් ලක් රජයට ප්‍රණාමය පිරිනමන බවද, ශ්‍රී ලංකාවේ වත්මන් තත්ත්වය දැක ගැනීමට මේ සංචාරය බෙහෙවින්ම ඉවහල්වූ බවද ඉන්දීය ලෝක් සභාවේ විපක්ෂ නායිකා සුෂ්මා ස්වරාජ් මහත්මිය පවසයි. ඇය මේ බව සඳහන් කළේ උතුරු පළාතේ මුලතිවු, වවුනියාව හා යාපනය දිස්ත්‍රික්කවල ප්‍රදේශ කිහිපයක සංවර්ධන ව්‍යාපෘති නිරීක්ෂණය සඳහා ඊයේ (18) එක්වූ අවස්ථාවේදීය.ඉන්දීය පාර්ලිමේන්තු කණ්ඩායම ප්‍රකාශ කර සිටියේ ශ්‍රී ලංකාවට පැමිණීමට බලාපොරොත්තු වූ අරමුණු අතිශයින්ම සාර්ථක වූ බවයි.ශ්‍රී ලංකා රජයේ අනුග්‍රහයෙන් මෙන් ම ඉන්දීය රජයේ ආධාර මත උතුරේ ක්‍රියාත්මක කෙරෙන සංවර්ධන ව්‍යාපෘති කිහිපයක වත්මන් ප්‍රගතිය දැකගත් ඉන්දීය පාර්ලිමේන්තු මන්ත්‍රී කණ්ඩායම විනාශයට පත් ප්‍රදේශ කෙටි කාලයක් ඇතුළත සංවර්ධනය කර තිබීම අගැයීමට ලක් කෙළේ ය.වවුනියාව මැණික්ෆාම්හි තාවකාලික රැඳවුම් කඳවුරු නැරැඹීමට ගිය ඉන්දීය පාර්ලිමේන්තු මන්ත්‍රී කණ්ඩායම අනතුරුව අභ්‍යන්තර වශයෙන් අවතැන්වූවන් යළි පදිංචි කළ පුලියන්කුලම ප්‍රදේශයේද නිරීක්ෂණ චාරිකාවක නිරතවූ අතර එයින් පසුව මුලතිවු ප්‍රදේශයට ගොස් එම ප්‍රදේශයේ දිස්ත්‍රික් රෝහල සඳහා රුපියල් මිලියන 89 ක් වටිනා වෛද්‍ය උපකරණ තොගයක් පරිත්‍යාග කළේය.මුලතිවු ප්‍රදේශයේ පුද්ගලයන් 150 ක් සඳහා පාපැදි ද, ගොවීන් වෙනුවෙන් කෘෂි උපකරණ හා පාසල් දරුවන් සඳහා උපකරණ ද මෙහිදී බෙදා දෙන ලදී. ජාතීන් අතර අන්‍යෝන්‍ය සහයෝගීතාව අතිශය වැදගත් බව සඳහන් කළ සුෂ්මා ස්වරාජ් මහත්මිය උතුරේ පාසල් 79 ක් ප්‍රතිසංස්කරණය කිරීම සඳහා ඉන්දීය ආධාර ලබා දෙන බව ප්‍රකාශ කළාය.මෙම 21 දා තෙක් ශ්‍රී ලංකාවේ රැඳී සිටින මෙම මන්ත්‍රී කණ්ඩායම ඉන්දීය ආධාර මත යාපනය දිස්ත්‍රික්කයේ ක්‍රියාත්මක කෙරෙන සංවර්ධන ව්‍යාපෘති කිහිපයක් නිරීක්ෂණය කිරීම සඳහා අද (19) පිටත්ව යාමට නියමිත අතර කන්කසන්තුරේ වරාය නිරීක්ෂණය කිරීමටත් නියමිත බව විදේශ කටයුතු අමාත්‍යාංශය පවසයි.යාපනයේ සංචාරය කරන ඉන්දීය පාර්ලිමේන්තු මන්ත්‍රී කණ්ඩායම නල්ලූර් කෝවිල වෙත ද යෑමට නියමිතය.ඉන්දීය පාර්ලිමේන්තු මන්ත්‍රී කණ්ඩායම උතුරේ සංචාරය කළ අවස්ථාව සඳහා ශ්‍රී ලංකාව නියෝජනය කරමින් ආර්ථික සංවර්ධන ඇමැති බැසිල් රාජපක්ෂ, නැවත පදිංචි කිරීමේ ඇමැති ගුණරත්න වීරකෝන්, කර්මාන්ත හා වාණිජ කටයුතු ඇමැති රිෂාඩ් බදියුදීන්, විදේශ කටයුතු නියෝජ්‍ය ඇමැති නියොමාල් පෙරේරා, නියෝජ්‍ය ඇමැති විනයාගමූර්ති මුරලිදරන්, උතුරු පළාත් ආණ්ඩුකාර මේජර් ජනරාල් ජී. ඒ. චන්ද්‍රසිරි හා ශ්‍රී ලංකාවේ ඉන්දීය මහ කොමසාරිස් අශෝක් කේ කාන්ත මහත්වරු ද එක්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=n1204193</link>
    <topic>දුම්රිය සුළු සේවක පිරිසක් කෝටි ගණනක අතිකාල වංචාවක</topic>
    <author>විජයානි එදිරිසිංහ</author>
    <content>අතිකාල සේවය යටතේ පැවරුණ රාජකාරිය වංචනික ලෙස මග හරිමින් දුම්රිය සුළු සේවකයන් දුම්රිය දෙපාර්තමේන්තුවෙන් රුපියල් කෝටි ගණනක අතිකාල වැටුප් ලබා ගන්නා බව හෙළි වී තිබේ. දුම්රිය දෙපාර්තමේන්තුවට අනුයුක්තව සුළු සේවකයෝ දස දහසකට වැඩි පිරිසක් සිටිති.දුම්රිය ප්‍රවාහන අංශයේ සුළු සේවකයන් සහ මාර්ග අංශයේ සුළු සේවකයන් විශාල පිරිසක් මේ වංචනික සේවයේ යෙදෙන බව දුම්රිය දෙපාර්තමේන්තුව සිදු කළ සොයා බැලීමක දී හෙළිදරව් වී ඇත.දුම්රිය පිරිසිදු කිරීම, මාර්ග අලුත්වැඩියා කිරීම මොවුන්ට පැවරෙන ප්‍රධාන රාජකාරී වෙයි. දවස පුරා ධාවනය කෙරෙන දුම්රිය වැඩි ප්‍රමාණයක් දුම්රිය අංගණවලට අමතරව අවසන් දුම්රිය ස්ථානවල ගාල් කෙරේ.එසේ ගාල් කළ දුම්රිය අතු ගා පිරිසිදු කර දොර, ජනෙල් වසා දැමීමේ සම්පූර්ණ වගකීම පැවරී තිබෙන්නේ සුළු සේවකයන්ට ය. එහෙත් දැනට ධාවනය කෙරෙන දුම්රිය අතරින් හතරෙන් තුනක්ම එසේ පවිත්‍ර කිරීමට ලක් වී නොමැත.ජනෙල් වසා නොදැමීම නිසා දුම්රිය ඇතුළත සම්පූර්ණයෙන්ම වැස්සට තෙමී යයි.රාත්‍රි කාලයේ දී බල්ලන් පූසන් වැනි සතුන් දුම්රිය මැදිරි ළඟ අපිරිසිදු කර ඇති බව ද අනාවරණය වී තිබේ.කොළඹ කොට්ඨාසයේ ප්‍රවාහන අංශයේ සුළු සේවකයන් වෙනුවෙන් පසුගිය මාසයේ පමණක් රුපියල් කෝටි තුනකට ආසන්න අතිකාල මුදලක් ගෙවා තිබේ. නාවල සහ අනුරාධපුර කොට්ඨාසවල ප්‍රවාහන අංශයේ සුළු සේවකයන් සඳහා ද රුපියල් කෝටි ගණනක මුදලක් ගෙවා ඇත.දුම්රිය ස්ථානවල ගාල් කරන දුම්රිය පිරිසිදු කිරීමේ යෙදී සිටින සුළු සේවකයන් ගේ වගකීම පැවරී ඇත්තේ දුම්රිය ස්ථානාධිපතිවරුන් වෙතය.මාර්ග අංශයේ සේවයේ නියුතු සුළු සේවකයන් පෙරවරු 11ට පමණ රාජකාරිය අවසන් කරති.එහෙත් ඔවුන් රාත්‍රි 10 වනතෙක් සේවය කළ බවට අතිකාල සටහන් යොදන බවත් දුම්රිය දෙපාර්තමේන්තුවේ නිලධාරියෙක් පැවසීය. මේ පිරිස් සේවයේ යෙදී සිටිනවා ද නැද්ද යන්න සොයා බැලීමට වැටලීම් කණ්ඩායම් පත්කර සිටියද එවැනි වැටලීම් සිදු නොවන බව වාර්තා ;වයි.දුම්රිය දෙපාර්තමේන්තුවේ බොහෝ අංශවල සුළු සේවකයන් රුපියල් පනස් දහසක පමණ මාසික ආදායමක් ලබා ගන්නා බව ද හෙළිදරව් වෙයි.දුම්රිය සේවය නගා සිටුවීම සඳහා රජය රුපියල් කෝටි ගණනින් මැදල් වැය කළත් එම මුදලට සරිලන සේවයක් නොකරන විශාල පිරිසක් දුම්රිය දෙපාර්තමේන්තුවේ සිටින බවද අදාළ නිලධාරියා පැවසී ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=n1204194</link>
    <topic>ජංගම දුරකථනයෙන්මී මැස්සන්ට තර්ජන</topic>
    <author>සන්ධ්‍යා කරුණාරත්න</author>
    <content>ජංගම දුරකථන අධික ලෙස භාවිතය මී මැස්සන්ගේ පැවැත්මට බරපතළ තර්ජනයක් එල්ල කර ඇති බව නවතම සමීක්ෂණ වාර්තාවන්ගෙන් හෙළි වී ඇතැයි සෞඛ්‍ය අමාත්‍යාංශය පවසයි.ඒ අනුව මෙරට මී මැස්සන්ට ද එම තර්ජනය එල්ල වී ඇත්තේ ද යන්න සොයා බැලීම සඳහා පරිසර අමාත්‍යාංශය සමඟ සාකච්ඡා කර වෛද්‍ය විද්‍යානුකූල සමීක්ෂණයක් ආරම්භ කරන ලෙස සෞඛ්‍ය ඇමැති මෛත්‍රීපාල සිරිසේන මහතා අමාත්‍යාංශයේ පාරිසරික ඒකකයට දැනුම් දී ඇත.මී මැස්සන්ට අවශ්‍ය පැණි රැස් කර තමන්ගේ ජනපදයට පැමිණෙන්නේ ජනපදයේ සිටින සෙසු මී මැස්සන්ගේ තරංග ඔස්සේ බවත් ජංගම දුරකථන අධික ලෙස භාවිතය නිසා එම තරංග වෙනස් වී මී මැස්සන්ට යන එන මඟ සොයා ගැනීමට නොහැකිව ඔවුන් මරණයට පත් වන බවත් සමීක්ෂණවලින් අනාවරණය වී ඇත.ගස්වල ඵල හටගැනීම සඳහා වන පරාගන කාර්ය මී මැස්සන් මඟින් සිදු කෙරෙන අතර මී මැස්සන්ගේ වඳ වීමක් සිදු වුවහොත් මිනිසුන්ගේ ආහාර පරිභෝජනයට බරපතළ තර්ජනයක් එල්ල වන බව ද අමාත්‍යාංශය අවධාරණය කරයි.මී මැස්සන්ගේ වඳවීම ලෝකයේ සංවර්ධිත රටවල් මුහුණ දෙන බරපතළ අර්බුදයක් බවට පත්ව ඇති බවත් කාර්මික අංශය පැත්තෙන් දියුණු වී තිබෙන රටවල මුළුමණින්ම මී මැස්සන් වඳ වී ඇති බවත් හෙළි වී තිබේ.ජංගම දුරකථන බහුලව භාවිතය නිසා මී මැස්සන්ගේ තරංගවලට බරපතළ තර්ජන එල්ල කරන බව බටහිර රටවල් කළ සමීක්ෂණවලින් තහවුරු කරගෙන ඇති බව ද සෞඛ්‍ය අමාත්‍යාංශය ප්‍රකාශ කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=n1204195</link>
    <topic>ඇතුලත්මුදලි 19වෙනි සමරුව 23දා</topic>
    <author>අනුර ප්‍රේමලාල්</author>
    <content>මෙරට කෘතහස්ත දේශපාලනඥයකු වූ ලලිත් ඇතුලත්මුදලි මහතාගේ 19 වැනි ගුණානුස්මරණය වෙනුවෙන් මේ 23 දා පින්කම් මාලාවක් සංවිධාන කර ඇත.ඒ අනුව එදින පෙරවරුවේ කොළඹ 7 රාජකීය විද්‍යාලය අසල පිහිටි ඒ මහතාගේ පිළිරුවට පුෂ්පෝපහාර දැක්වීම, රත්මලාන මැලිබන් මංසන්දියේ පිහිටි පිළිරුවට පුෂ්ප උපහාර පිදීම, පෙරවරු 11 ට රත්මලාන පරම ධම්ම චේතිය පිරිවෙන් විහාරස්ථානයේදී මහා සංඝයා 55 නමක් විෂයෙහි සපිරිකර සංඝගත දක්ෂිණාවක් පිරිනැමීම ගල්කිස්ස ධර්මේන්ද්‍රාරාමයේ දී ලේ දන්දීමේ ව්‍යාපෘතියක් ඇතුළු පින්කම් රැසක් පැවැත්වේ.බණ්ඩාරනායක අනුස්මරණ ජාත්‍යාන්තර සම්මන්ත්‍රණ ශාලාවේ අධ්‍යාපන ශාලාවේ පැවැත්වෙන අනුස්මරණ දේශනය මානව සම්පත් කටයුතු පිළිබඳ ඇමති ඩිව් ගුණසේකර මහතා පවත්වයි.මේ සියලු පින්දම් ලලිත් ඇතුළත්මුදලි සමරු පදනම් කේන්ද්‍රය සංවිධාන කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=n1204196</link>
    <topic>ඉහළ නිලධාරියකු ඇතුළුහතකගේ වැඩ තහනම්</topic>
    <author>ජීවනී පතිරණ</author>
    <content>ජාතික කෞතුකාගාරයේ ඉහළ තනතුරක් දරන නිලධාරියෙක් ඇතුළු 07 දෙනෙකුගේ වැඩ තහනම් කිරීමට ජාතික උරුමයන් පිළිබඳ අමාත්‍යාංශය පියවර ගෙන තිබේ.මොවුන් අතර මුරකරුවන් හා මැදිරි භාරකරුවන් තිදෙනා බැගින් සිටින බව ජාතික උරුමයන් පිළිබඳ ඇමැති ආචාර්ය ජගත් බාලසූරිය මහතා පැවසීය.අමාත්‍යාංශයේ පරිපාලන අංශය මගින් මේ පියවර ගෙන ඇති අතර, මේ වැඩ තහනම තාවකාලිකව බලපැවැත්වෙන බව ද හෙතෙම සඳහන් කළේය.මේ අතර සොරකම් සිදු වූ මැදිරිය ඇතුළු අනෙකුත් මැදිරි සඳහා ආරක්ෂක කැමරා විශාල ප්‍රමාණයක් අලුතින් සවිකිරීමට පියවර ගෙන තිබේ.දැනට වසා දමා ඇති මැදිරිය මේ මස 25 වැනි දින විවෘත කිරීමට අපේක්ෂා කරන බව කී ඇමැතිවරයා, තමන්ගේ වගකීම් පැහැරහැරීම වැඩ තහනමට හේතු වූ බවද පැවසීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=n1204197</link>
    <topic>අබුද්දස්ස කාලේවැලිමඩ කිකිළියක්පැටවකු බිහි කරලා</topic>
    <author>වැලිමඩ සමූහ ආර්. රාජමන්ත්‍රී</author>
    <content>බිත්තරයක් වෙනුවට පැටවකු බිහිකළ කිකිළියක් ගැන අපූරු කතාවක් වැලිමඩ නැදුන්ගමුව කෙරදිමුල්ල පදිංචි ඊ. එම්. රංජිත් ඒකනායක මහතාගේ නිවෙසින් අසන්නට ලැබේ.බිත්තරයක් වෙනුවට කිකිළි පැටවකු බිහිකළ කිකිළිය එම මොහොතේදීම මරණයට පත්ව තිබේ.වැලිමඩ නැදුන්ගමුව කෙරදිමුල්ලේ ප්‍රදීපා රෝහිණී ඒකනායක මහත්මියට අයත් කුකුළු කොටුවේ මේ උපත සිදුවී ඇත. “නිවැසියන්ගේ පරිභෝජනයට අවශ්‍ය කුකුළු බිත්තර ලබා ගැනීම සඳහා ගම් කුකුළන් 10ක් පමණ අපි ඇතිකරනවා. කිකිළියන් 6ක් පමණ ඒ අතර සිටිනවා.මෙයින් කිකිළියන් 5ක් බිත්තර දැමුවා. ඒත් මෙම කිකිළිය පමණක් බිත්තර දැමුවේ නෑ”.“මෙම බිත්තර දමන වයසේ සිටි කිකිළිය නිතරම කාලය ගත කළේ වෙනමයි. 16 වන දින උදෑසන සිට කිකිළිය වැටි වැටී ඇවිදිමින් කෑම සොයා යන අන්දම දුටුවා. එදා සවස 2ට විතර විශ්ව පුතා ඇවිත් කීවා කිකිළිය කූඩුව ඇතුළේ වැටී සිටිනවා.කුකුළු පැටවකුත් කූඩුව ඇතුළේ ඉන්නවා කියා. ඒ අනුව අපි ඇවිත් බලනවිට කිකිළිය මිය ගිහින්.කුකුළු පැටවකු නිරෝගීව එහා මෙහා ඇවිදින බව දැක්කා.”“මේක අපිට අදහාගන්න බැරි වුණා. එම කිකිළිය හිටපු කූඩුවේ වෙන කිකිළියන් නැතුව මේ පැටවා කොහොමද ඇතිවුණේ කියා. අපි අහලා ඇත්තේ කිකිළියන් බිත්තර දමන බව විතරයි. ඒත් අපේ කිකිළිය බිත්තරයක් වෙනුවට කිකිළි පැටවකු බිහි කරලා.”“අපි මේ නිසා කිකිළියගේ බඩ පැලුවා තවත් පැටවුන් ඉන්නවාද බලන්න, මොකද කිකිළියන් විසින් බිත්තර රාශියක් බිහි කරන නිසා. වෙනත් බිත්තර තිබුණේ නෑ. අපි වැලිමඩ පශු වෛද්‍යවරයාට දැනුම්දුන්නා. ඊයේ (18) එම වෛද්‍යවරයා පැමිණියා. එතෙක් මියගිය කිකිළිය නිවසේ ශීතකරණයේ තබා ගත්තා.” රෝහිණී ඒකනායක මහත්මිය කීවාය.මැලිමඩ පශු වෛද්‍ය පී. ආර්. යාපා මහතා “මගේ ජීවිතයට අත්දුටු ප්‍රථම අත්දැකීම තමයි” කිකිළියක් බිත්තරයක් වෙනුවට පැටවකු බිහිකළා කියන ;දය.මම මෙම කිකිළියගේ සිරුර කපා පරීක්‍ෂා කර බැලුවා. කිකිළියගේ කුස තුළ සැකසෙන බිත්තරය ක්‍රමානුකූලව එළියට ස්වභාවික ලෙසින් ගමන් කිරීම වෙනුවට මෙම කිකිළියගේ කුස තුළම බිත්තරය තැන්පත්වී තිබෙනවා. ඒ අනුව බිත්තරය තුළ පැටවකු නිර්මාණය වීමේ ක්‍රියාවලිය කුස තුළ සිදුවී තිබෙනවා. එම බිත්තරය දින 21 කාලයක් කුස තුළ තැන්පත්ව තිබී ඇති අතර පැටවකු බිහිවී ඇති බව පේනවා.මේ පැටවා බිහිවීම නිසා කිකිළියගේ කුස තුළ පැටවා සිටි ජම්බාරිය නම් නාලය පුපුරායාම නිසා කිකිළිය මියගොස් තිබෙනවා. කෙසේ වෙතත් නිරෝගී පැටවකු එම කිකිළිය බිහිකර තිබෙනවා.ලෝකයේ වෙනත් රටවල හෝ දේශීය වශයෙන් හෝ මෙවන් අන්දමේ සිද්ධියක් ඇතිවුණා ද කියා මා දන්නේ නෑ. මා ඇසු දුටු පළමු සිද්ධිය නම් මෙය යයිද පශු වෛද්‍යවරයා කීය.විශ්ව ඉඳුවර තේජාන් ඒකනායක දරුවා ද (09) මේ අහඹු සිද්ධිය මුලින්ම දැක ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=n1204198</link>
    <topic>පිට පිට ජය ලබමින්අපේ රගර් පිල පෙරටම</topic>
    <author/>
    <content>පිලිපීනයේ මැනිලා නුවර පැවැත්වෙන ෆයිව් නේෂන්ස් රගර් තරගාවලියේ ඊයේ (18) පැවැති දෙවැනි තරගයෙන් ද ශ්‍රී ලංකා කණ්ඩායම ජයග්‍රහණය කෙළේ ය. සිංගප්පූරුවට එරෙහිව පැවැති ඒ තරගයේ දී ශ්‍රී ලංකා පිලේ නායක යෝෂිත රාජපක්‍ෂ ඇතුළු ක්‍රීඩකයන් තරග වැදුණු අයුරු..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=n1204199</link>
    <topic>සාමාන්‍ය තැපෑල 10%කින් අඩු වෙලා</topic>
    <author>උපාලි කරුණාරත්න</author>
    <content>සාමාන්‍ය තැපැලේ සියයට දහයක අඩුවීමක් සිදු වුවත් ව්‍යාපාරික තැපෑලේ අඩුවීමක් සිදු වී නොමැති බව තැපැල්පති රෝහණ අභයරත්න මහතා “ දිනමිණට” පැවැසීය.ජංගම දුරකතන භාවිතය, ඒවා හරහා කෙටි පණිවිඩ යැවීම, අන්තර්ජාල පහසුකම් වැනි දේ ජනතාව භාවිතා කිරීම සාමාන්‍ය තැපැල් භාවිතය අඩුවීමට හේතු වී ඇති බවද තැපැල්පතිවරයා ප්‍රකාශ කළේය.තැපැල් දෙපාර්තමේන්තුවේ මෙහෙයුම් ක්‍රියාවලියට විශාල පිරිසක් සහභාගි වෙනවා. ඒ නිසා විශාල සේවක සංඛ්‍යාවකට වැටුප් ගෙවිය යුතුයි. තැපැල් දෙපාර්තමේන්තුව වාර්ෂිකව ලබන පාඩුව අඩුකර ගැනීමට අපි මේ වන විට විවිධ ක්‍රමවේදයන් සකස් කරමින් සිටිනවා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=n12041910</link>
    <topic>කොහිලවත්ත බස් අලකලංචිය නොවිසඳී එතැනම</topic>
    <author/>
    <content>මාර්ග අංක 175 කොල්ලුපිටිය - තොටළග පෞද්ගලික බස් රථ ධාවනය කොහිලවත්ත දක්වා පමණක් ධාවනය කිරිමට එම මාර්ගයේ බස් රථ හිමියන් ගෙන ඇති තීරණය තවමත් වෙනස් කර නොමැති නිසා දහස් සංඛ්‍යාත මගී ජනතාව මහත් අපහසුතාවයට පත්ව සිටිති.ලබන සතියේ පාසල් පටන් ගැනීමත් සමඟම මේ තත්ත්වය උග්‍ර අතට හැරෙනු ඇතැයි ද, මීට මසකට කලින් තොටළඟ සිට කොහිලවත්ත දක්වා බස් රථයක් ගමන් කිරීමේදී මැරවරයකු විසින් කොන්දොස්තර වරයකුට පහර දීමේ සිද්ධියක් මුල් කරගෙන බස් රථ හිමියන් මේ දඩබ්බර තීරණය ගෙන ඇතැයි ද, ඒ නිසා මේ මාර්ගයේ බස් රථ ධාවනය අතරමඟ නැවතී ඇතැයි ද පැවසේ.සිද්ධියට අදාළ සැකකරුවා පොලිස් අත්අඩංගුවට ගෙන අධිකරණයට ඉදිරිපත් කිරීමට වැල්ලම්පිටිය පොලිසිය අපොහොසත් වීම නිසා, අදාළ බස් රථ සංගමය ධාවනය අත්හිටුවා ඇති බවත්, බස් රථ සේවකයන්ට අවශ්‍ය ආරක්ෂාව සපයා දීමට පොලිසිය අවශ්‍ය සහතිකය ලබාදිය යුතු බවත් කැලණි නදී පෞද්ගලික බස් රථ හිමියන්ගේ සංගමය පවසයි.මේ සම්බන්ධයෙන් බස්නාහිර පළාත් මාර්ගස්ථ ප්‍රවාහන අධිකාරියේ සභාපති පියසේන දිසානායක මහතාගෙන් “දිනමිණ” කරන ලද විමසීමේදී ඔහු පැවසුවේ, අදාළ මැරවරයන් මැඩලීමට බස් රථ සේවකයිනට නොහැකි අතර, මගී ජනතාව පොලිසියේ ද සහාය ගෙන මැරවරයින්ට එරෙහි යම් ක්‍රියාමාර්ග ගත යුතු බව ය.තව ද බස්නාහිර පළාත් ප්‍රවාහන ඇමැති උපාලි කොඩිකාර මහතාගෙන් “දිනමිණ” කළ විමසීමේදී ඒ මහතා කියා සිටියේ කොහිලවත්ත සිට තොටළඟ දක්වා බස් සේවය අත්හිටුවා ඇති බව තමා නොදන්නා අතර, පළාත් සභාවේ නිලධාරීන් අකාර්යක්ෂමතාව සොයා බලා අදාළ ක්‍රියාමාර්ග ගැනීමට කටයුතු කරන බවයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=n12041911</link>
    <topic>රට පුරා නව ඉන්ෆ්ලුවෙන්සාපැතිර යාමේ අවදානමක්</topic>
    <author>සන්ධ්‍යා කරුණාරත්න</author>
    <content>මහමෝදර රෝහලේ දැඩි සත්කාර ඒකකයේ ප්‍රතිකාර ලබමින් සිටි නව ඉන්ෆ්ලුවෙන්සා බව සැක කළ රෝගියා ඊයේ (18) දිනයේදි මිය ගිය බව රෝහල් ආරංචි මාර්ග ප්‍රකාශ කරයි.එම රෝගියාට වැළඳී තිබෙන්නේ නව ඉන්ෆ්ලුවෙන්සා රෝගයම දැයි තවමත් තීරණය කර නොමැති අතර, නිව්මෝනියා තත්ත්වයට අදාළ ඖෂධ රෝගියාට ලබාදීම සිදු කළ ද එම ඖෂධවලට රෝගියා ප්‍රතිචාර නොදැක්වීම නිසා ඔහුට වැළඳී තිබෙන්නේ නව ඉන්ෆ්ලුවෙන්සා බවට සැක කළ බවද රෝහල් ආරංචි මාර්ග සඳහන් කරයි.නව ඉන්ෆ්ලුවෙන්සා (ඩ්1ව්1) රෝගය වසංගත තත්ත්වයක් දක්වා වර්ධනය වුණත්, ඊට අවශ්‍ය ටැමි ෆ්ලූ (ඊචථඪ ජ්තභ) ඖෂධය රෝගීන්ට අවශ්‍ය තරම් වෛද්‍ය සැපයීම් අංශයේ පවතින බව එහි අධ්‍යක්ෂ වෛද්‍ය කමල් ජයසිංහ මහතා පවසයි.රෝගියාගේ රුධිර සාම්පල පරීක්ෂා කිරීම සඳහා වෛද්‍ය පර්යේෂණායතනයට රුධිර සාම්පල යැවූ බවත් , එම රුධිර සාම්පල පරීක්ෂා කර ඊට අදාළ පරීක්ෂණ වාර්තා ලබාදීමට සතියක් පමණ ගත වන බවත්, ඒ කෙසේ වෙතත් නව ඉන්ෆ්ලුවෙන්සා රෝගය රට පුරා පැතිර යාමේ අවදානමක් උදා වුවහොත් ඊට මුහුණදීමේ ශක්තිය සෞඛ්‍ය අමාත්‍යාංශය සතුව පවතින බවත් ඒ මහතා වැඩිදුරටත් පැවැසීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=r1204191</link>
    <topic>බියගම බණ්ඩාරවත්ත මාර්ගය පුළුල් කිරීමේකටයුතු අවිධිමත්</topic>
    <author>මල්වාන සමූහ මහානාම විතානගේහා දෙල්ගොඩ සමූහ සුදත් පුබුදුකීර්ති</author>
    <content>බියගම බණ්ඩාරවත්ත හන්දිය පුළුල් කිරීමේ කටයුතු සිදු කෙරෙන්නේ අවිධිමත්ව යැයි ප්‍රදේශවාසීහු චෝදනා නගති.කොළඹ බියගම මහා මාර්ගය හා කඩුවෙල බැලුම්මහර නව නුවර මාර්ගය සම්බන්ධ වන මේ හන්දියේ නිතරම පාහේ පවතින රථවාහන තදබදයට නිසි විසඳුමක් ලෙසට මේ හන්දිය පුළුල් කිරීමට කටයුතු කර ඇතත් එම මාර්ගවල දැනට තිබෙන පැරැණි කාණු පද්ධතිය නැවත අලුතින් ඉදි කිරීමට හා විදුලි කණු සිටුවා තිබෙන තැන්වලට අලුතින් විදුලි කණු සිටුවීමට පියවර ගෙන තිබීම මීට හේතුව වන බවද ඔව්හු පවසති.මේ අනුව කොළඹ බියගම මහා මාර්ගයේ ප්‍රසිද්ධ සිසිල් බීම ආයතනය අසල සිට බියගම වංගුව දක්වාද කඩුවෙල පාලම සිට බණ්ඩාරවත්ත හන්දිය දක්වාද මාර්ග පුළුල් කිරීමට මාර්ග සංවර්ධන අධිකාරිය මගින් දැන් එම මාර්ග දෙපස මීටර් දහයක් පමණ ප්‍රමාණයක් මේ වන විට සලකුණු ද කර තිබේ.බණ්ඩාරවත්ත හන්දියේ වෙළෙඳ සල් හිමියකු වන ඩී. සූරසේන මහතාදැනට තිබෙන කාණු පද්ධතියේ සිට මීටර් දහයක් පමණ දුරක් වගේ වෙළෙඳ සල පැත්තෙන් ද පාරට යනවා කියලා මාර්ග සංවර්ධන අධිකාරියෙන් සලකුණු කළා. එසේ කර තිබියදී මගේ වෙළෙඳ සල ඉදිරිපිට තිබෙන පැරැණි කාණු පද්ධතියට දැන් අලුතින් ඉදි කිරීමට කටයුතු කර තිබෙනවා.ඉතින් එම මාර්ගය පුළුල් වන විට මේ කාණු පද්ධතියද කැඩෙනවා. එහෙම වුණොත් ඒක විශාල නාස්තියක්.බියගම ප්‍රාදේශීය සභා මන්ත්‍රී රසික ප්‍රියංකර මහතා (එජනිස)බණ්ඩාරවත්ත හන්දියේ පවතින වාහන තදබදයට විසඳුමක්ලෙසටයි එම හන්දිය ආශ්‍රිත මාර්ග පුළුල් කිරීමට කටයුතු කෙළේ. නමුත් දැන් රුපියල් ලක්ෂ ගණනක් වැය කොට පැරැණි කාණු පද්ධතිය අලුතින් ඉදි කරනවා. පැරැණි විදුලි කණු සිටුවා තිබෙන තැන්වලට අලුතින් විදුලි කණු සිටුවනවා. ඉතින් එම මාර්ග පුළුල් කරන විට එම කාණු පද්ධති කැඩෙනවා. විදුලි කණු ඉවත් කෙරෙනවා. එහෙම නම් මෙය ජාතික අපරාධයක්. මේ ගැන මා ආසන සංවිධායක ඩුලිප් විජේසේකර නියෝජ්‍ය ඇමැතිතුමා දැනුවත් කළා. එතුමාත් මේ ගැන අදාළ අංශ දැනුවත් කළා. නමුත් තවම එයට නිසි ප්‍රතිචාරයක් නැහැ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=r1204192</link>
    <topic>මහනුවර පාරිභෝගික අධිකාරියෙන් දින හතරක මෙහෙයුමක්</topic>
    <author>හාරිස්පත්තුව මධ්‍යම විශේෂ ගාමිණි බී. දිසානායක</author>
    <content>මහනුවර දිස්ත්‍රික් පාරිභෝගික අධිකාරිය මගින් පසුගිය මස සිදු කළ වැටලීම් වලින් වෙළෙඳ සල් රැසකට එරෙහිව නඩු පවරා ඇත.කල් ඉකුත්වූ භාණ්ඩ අලෙවි කිරීම, පාලන මිලට වැඩියෙන් භාණ්ඩ අලෙවි කිරීම, මිල ප්‍රදර්ශනය නොකිරීම, ඇසුරුම් භාණ්ඩ වල තොරතුරු සටහන් නොකිරීම, යන චෝදනා යටතේ මෙසේ නඩු පවරා තිබේ. මේ වෙළෙඳසල් අතරට සුපිරි වෙළෙඳ සල් 5ක්, ඖෂධ අලෙවි සල් 6 ක් සහ තොග වෙළෙඳ සල් 4ක් අයත් වෙති.මහනුවර නගරය, කටුගස්තොට, ගම්පොළ නාවලපිටිය, පිළිමතලාව, දිගන, සහ තෙල්දෙණිය යන නගරවල වැටලීම සිදු කර ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=r1204193</link>
    <topic>මිනුවන්ගොඩ 306 බී සිංහ සමාජයෙන්නාගාරාම විදුහලට පරිගණක</topic>
    <author>ඡායාරූපය – බර්ටි ලයනල් උඩුගම්පොළ</author>
    <content>තොරතුරු තාක්ෂණය ව්‍යාප්ත කිරීමේ ග්‍රාමීය වැඩසටහන යටතේ මිනුවන්ගොඩ 306 බී සිංහ සමාජය මගින් ගොවිගම නාගාරාම ප්‍රාථමික විද්‍යාලය, වීදියවත්ත නීග්‍රෝධාරාමය සහ බෝරගොඩවත්ත දහම් පාසලේ සිසු දරු දැරියන්ගේ පරිහරණය සඳහා පරිගණක බෙදා දෙන ලදී.නාගාරාම විද්‍යාලයේ සිසු දරු දැරියන්ට පරිහරණය සඳහා පරිගණකයක් පරිත්‍යාග කළ අවස්ථාව. විදුහල්පති සිසිර ජයසිංහ මහතා ඇතුළු ආචාර්ය මණ්ඩලය සහ සිංහ නාලක ප්‍රියන්ත යාපා මහතාද මෙහි වෙති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=r1204194</link>
    <topic>ගම්පහ ස්වයං රැකියාලාභීන්ට විශ්‍රාම වැටුප් ලබාදීම ගැන සාකච්ඡා</topic>
    <author>නිට්ටඹුව සමුහ ජෙනට් ජයසිංහ</author>
    <content>ශ්‍රීලංකා සමාජ ආරක්ෂණ මණ්ඩලයේ මෙහෙයවීමෙන් ගම්පහ දිස්ත්‍රික්කයේ ස්වයං රැකියාලාභීන්ට විශ්‍රාම වැටුපක් ලබාදීම පිළිබඳව මූලික සාකච්ඡාවක් සහ ගම්පහ දිස්ත්‍රික් පන් කර්මාන්තකරුවන්ගේ නිර්මාණ ප්‍රදර්ශනයක් පසුගියදා ගම්පහ ශ්‍රී ලංකා නිදහස් පක්ෂ ප්‍රධාන කාර්යාලයීය ශ්‍රවණාගාරයේදී පැවැත්විණි.ගම්පහ දිස්ත්‍රික් ලිය අබිමන් කාන්තා සංවිධානයේ ප්‍රධාන සභාපතිනි නීතිඥ පුෂ්පා රාජපක්ෂ මහත්මියගේ උපදෙස් මත සමාජ ආරක්ෂණ මණ්ඩලයේ අධ්‍යක්ෂිකා නීතිඥ සුමනා ආරියදාස මහත්මියගේ මෙහෙයවීමෙන් ලිය අබිමන් කාන්තා සංවිධානයේ සම්බන්ධීකරණ නිලධාරිනි සේපාලි රත්නායක මහත්මිය මෙම වැඩසටහන සඳහා සේවාදායකයන් කැඳවා තිබුණි.මෙහිදී ස්වයං රැකියාලාභීන්ට විශ්‍රාම වැටුපක් ලබා දීමේ අවශ්‍යතාව සහ එහිදී මතුවන ගැටලු පිළිබඳව දීර්ඝ වශයෙන් සාකච්ඡා කෙරිණි. ගම්පහ දිස්ත්‍රික්කයේ ස්වයං රැකියාවක් වශයෙන් පන් කර්මාන්තය ප්‍රචලිත කිරීම සඳහා ඒ පිළිබඳව ස්වයංරැකියා අපේක්ෂිතයින් දැනුවත් කරනු පිණිස ශ්‍රී ලංකා පන් කර්මාන්තකරුවන්ගේ සංගමයේ පියසෝම බෙන්තොට මහතා මෙහිදී දේශනයක්ද පැවැත්වීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=r1204195</link>
    <topic>බණ්ඩාරගම කිෙඳල්පිටිය පලා ගොවීන්ටඅස්වැන්න අලෙවියේ දී දුෂ්කරතා</topic>
    <author>හොරණ සමූහ-බන්ධුල ආර්. ගුලවත්ත</author>
    <content>කිෙඳල්පිටිය, වැල්මිල්ල, හාලපිටිය, කහටවෙල ප්‍රදේශවල පලා වගාව ව්‍යාප්ත වී ඇතත් සාධාරණ මිලකට අලෙවි කර ගැනීම මහත් ගැටලුවක් වී ඇතැයි එම ප්‍රදේශයේ ගොවීහු පවසති.මේ නිසා ගොවියාත් පාරිභෝගිකයාත් අසහනයට පත්ව ඇතැයි ඔව්හු කියති.අපි මේ සම්බන්ධයෙන් කිදෙල්පිටියේ තරුණ ගොවියකු වන ජයන්ත පීරිස් මහතාගෙන් තොරතුරු විමසුවෙමු.මම පලා වර්ග ගොවිතැන් කරන්නේ 1994 වසරේ සිට. කිෙඳල්පිටිය එකමුතු පලා වවන්නන්ගේ සමිතියේ සභාපති වශයෙන් මේ ගැටලු ගැන රජයට දැන්වුවා. බණ්ඩාරගම ප්‍රාදේශීය සම්බන්ධීකරණ කමිටුවේදීත් ප්‍රාදේශීය දේශපාලනඥයන් මගින් කරුණු ඉදිරිපත් කළා.එහෙත් තවම සාධාරණ විසඳුමක් ලැබුණේ නැහැ. මගේ වගා බිම තියෙන්නේ කිෙඳල්පිටියේ. කහටවෙල ඇළ අයිනෙ මගෙ වගා බිම තිබෙන නිසා ජලය පිළිබඳ ගැටලුවක් නැහැ. නමුත් ඇළ ප්‍රතිසංස්කරණය කිරීම ඉතා අවශ්‍යයි.අපි මහන්සි වෙනවා. එහි ප්‍රතිඵලයත් ලාබයත් ගන්නේ අතරමැදි වෙළෙඳුන්. අපේ පලා වර්ග සවසට තොග වෙළෙඳුන් මිලට ගෙන කොළඹ සහ තදාසන්න පෙදෙස්වල විකුණනවා. පලා වර්ග එදාට අලෙවි කරන්න අවශ්‍යයි. ආර්ථික මධ්‍යස්ථානයක් තිබෙනවා නම් අපිටත් හොඳයි. සාධාරණ මිලක් ලැබෙනවා.කිදෙල්පිටිය එකමුතු පලා වවන්නන්ගේ සමිතියේ ලේකම් යසරත්න පෙරේරා මහතාඅපේ සමිතියේ සාමාජිකයන් 100 ක් පමණ සිටිනවා. ගංවතුර කාලයට පලා වගාව කරන්න අපහසුයි. අනෙක් කාලයේදී අපේ වගාවට සාධාරණ මිලක් ලැබෙන්නේ නැහැ.මෙම ගැටලුවලට විසඳුමක් ලෙස බණ්ඩාරගම කිෙඳල්පිටිය ප්‍රදේශයට ආර්ථික මධ්‍යස්ථානයක් ලබා දෙන්නැයි වගාකරුවෝ ඉල්ලීමක් කළහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=s1204191</link>
    <topic>‘ෆයිව් නේෂන්ස්’ රගර් තරගාවලිය</topic>
    <author/>
    <content>පිලිපීනයේ මැනිලා අගනගරයේ පැවැත්වෙන ‘ෆයිව් නේෂන්ස්’ පළමු කොටසේ රගර් තරගාවලියේ පිට පිට දෙවැනි ජයග්‍රහණයත් වාර්තා කිරීමට යෝෂිත රාජපක්‍ෂගේ නායකත්වයෙන් යුත් ශ්‍රී ලංකා කණ්ඩායම ඊයේ (18) සමත්විය.සිංගප්පූරුවට එරෙහිව ඊයේ පැවැති දෙවැනි තරගයේ පළමු භාගයේදී ලකුණු 14 - 10 කින් පෙරමුණේ පසුවූ ශ්‍රී ලංකාව දෙවැනි භාගයේදීත් සාර්ථකව ක්‍රීඩා කරමින් අවසානයේ ලකුණු 35 - 10ක විශිෂ්ට ජයක් අත්කර ගත්තේය.ශ්‍රී ලංකාවේ ජයග්‍රාහී ලකුණු 35ට ගෝල් 5ක් වාර්තා විය. සිංගප්පූරුවට ලකුණු ලබා ගත හැකිවූයේ උත්සාහක දිනුම් 2 කින් පමණි.මේ තරගයේ දෙවැනි භාගයේදී සිංගප්පූරුවට කිසිදු ලකුණක් ලබා ගැනීමට අවස්ථාව නොදුන් ශ්‍රී ලංකාව දැඩි ආක්‍රමණශීලි තරග රටාවක නිරතවිය.ශ්‍රී ලංකාව වෙනුවෙන් සඳුන් හේරත් උත්සාහක දිනුම් 2ක් ලබාගත් අතර දිනූෂ චතුරංග, රීසා මුබාරක් සහ චරිත් සෙනෙවිරත්න උත්සාහක දිනුම් 1 බැගින් වාර්තා කිරීමට සමත්වූහ. උත්සාහක දිනුම් 5ම ගෝල් බවට හැරවීමට රීසා මුබාරක් සමත්විය.ශ්‍රී ලංකාව, චීන තායිපේ, සිංගප්පූරුව සහ පිලිපීනය තරග වදින මේ තරගාවලියේ ශ්‍රී ලංකාව සහභාගිවන තීරණාත්මක අවසන් තරගය ලබන 21 වැනිදා පිලිපීනය සමඟ පැවැත්වේ.ලබන වසරේ පැවැත්වෙන සුපිරි රටවල් පහේ ෆයිව් නේෂන්ස් රගර් තරගාවලියට සුදුසුකම් ලැබීම සඳහා මෙවර පළමු කොටසේ ශූරයන්ට අවස්ථාව ලැබෙන අතර ශ්‍රී ලංකාවට ඒ සඳහා අවශ්‍ය වන්නේ තවත් එක් ජයග්‍රහණයක් පමණි.සෙනසුරාදා පිලිපීනය සමඟ පැවැත්වෙන තරගයෙන් ජය ලබාගැනීමට යෝෂිත රාජපක්‍ෂගේ නායකත්වයෙන් යුත් ශ්‍රී ලංකා පිලට හැකිවුවහොත් මෙවර තරගාවලියේ ශූරතාව ශ්‍රී ලංකාවට හිමිවනු ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=s1204192</link>
    <topic>නුවරඑළිය මෝටර් ක්‍රොස්ගයාන් සඳරුවන් ජය ගනී</topic>
    <author/>
    <content>අශ්ව බල 125 ජාතික ශූරතා තරගය ඇතුළු අශ්වබල 125 සහ 250 තරග ඉසව් ජය ගනිමින් ශූරතා 3ක් අත්කරගත් සුපිරි ධාවන ශූර ගයාන් සඳරුවන් නුවරඑළිය මෝටර්ක්‍රොස් තරගාවලියේ දක්ෂතම ධාවකයා බවට පත්වීමට සමත්විය.නුවරඑළිය මෝටර් රේසිං සමාජය විසින් සංවිධානය කරනු ලැබූ මේ තරගාවලිය පසුගියදා නුවරඑළියේදී පැවැත්විණි.තරගාවලියේ වඩාත් ආකර්ෂණීය තරග ඉසව් බවට පත්වූ අශ්වබල 50 පළමු හා දෙවැනි තරගවලින් ප්‍රථම ස්ථානය දිනා ගැනීමට ඩී.එම්.ඩී. කල්හාර සමත්වූ අතර අශ්ව බල 125 හා 250 ස්ටෑන්ඩර්ඩ් යතුරු පැදි ඉසව් දෙකම ජය ගැනීමට ශිවා මාරප්පන් සමත් විය.සුපිරි ධාවන ඉසව්වලදී ගයාන් සඳරුවන් හා දැඩි සටනක නිරත වූ ශෙහාන් අධිකාරි තරග 2 කදී තුන්වැනි ස්ථානයට පත්වුවද අශ්වබල 125 රේසිං තරග ඉසව්වේ ශූරයා බවට පත්විය. සුපිරි ධාවන ඉසව්වල ශූරතාවක් දිනා ගැනීමට අසමත් වුවත් රුමිෂ බුල්ජන්ස් තරග ඉසව් 3ක දෙවැනි ස්ථානයත් එක් තරගයක තුන්වැනි ස්ථානයත් අත්කර ගත්තේ ය.අවුරුදු 13න් පහළ අශ්ව බල 85 තරග ඉසව්වේ ජය හිමිවූයේ හසිඳ ගුණසේකරටය. අවුරුදු 16 න් පහළ අශ්ව බල 85 පළමු තරග ඉසව්ව ජය ගැනීමට ඉවොන් ගුරුසිංහ සමත් වූ අතර 16 න් පහළ දෙවැනි තරග ඉසව්වේ ශූරයා වූයේ එහි පළමු තරගයේ දෙවැනි ස්ථානය අත්කර ගත් ජාක්ස් ගුණවර්ධනය.විවෘත ‘ට්‍රේල්’ තරග ඉසව්වේ ජය වින්ස්ටන් ඩයස්ට හිමිවිය.අශ්වබල 50 කාණ්ඩයේ පළමු තරගයේ දෙවැනි ස්ථානයත් දෙවැනි තරගයේ 3 වැනි ස්ථානයත් අත්කර ගැනීමට කැපී පෙනෙන දස්කම් දැක්වූ නිසල මලින්ද ජයසුන්දර සමත් විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=s1204193</link>
    <topic>චැම්පියන්ස් කුසලාන ක්‍රිකට් තරගාවලිය වසර 2013න් පසුව නෑ</topic>
    <author/>
    <content>2015 වසරේ සිට ටෙස්ට්, එක්දින හා විස්සයි 20 යන ක්‍රිකට් ක්‍රීඩාවේ අංශ 3 වෙනුවෙන් එක් ලෝක සූරතාවලියක් පමණක් බැගින් පැවැත්වීමට ජගත් ක්‍රිකට් කවුන්සලයේ අවධානය යොමුව තිබේ.මේ අනුව එංගලන්තයේ පැවැත්වීමට නියමිත 2013 ‘චැම්පියන්ස් කුසලාන’ තරගාවලිය අවසන් වශයෙන් ක්‍රීඩා කෙරෙන එම තරගාවලිය වනු ඇත. ජගත් ක්‍රිකට් කවුන්සලයේ දෙවැනියට විශාලතම ඕවර 50 තරගාවලිය වන මේ ‘චැම්පියන්ස්’ තරගාවලිය 2013 වසර සඳහා වන ඉදිරි තරග සටහනේ අංගයක් වන නමුත් එය ඉන්පසුව එම තරග සටහනේ දිස් නොවනු ඇත. “තරග සටහනේ එම තරගාවලිය දිස් නොවුනොත්, එයින් අදහස් කෙරෙන්නේ එය අනාගතයට සැලසුම් කර නැති බවයි” ජගත් ක්‍රිකට් කවුන්සලයේ ප්‍රධාන විධායක හරූන් ලොගාට් පවසයි. “ක්‍රිකට් ක්‍රීඩාවේ ඒ ඒ අංග වෙනුවෙන් එක් සූරතාවලියක් පමණක් පැවැත්වීමට කැමැති බව සෑහෙන කාලයක සිට අප කියා තිබෙනවා. අපි ටෙස්ට් ලෝක සූරතාවලිය ඊට ඇතුළත් කරනවා. එය 2017 ජූනි මාසයේ පැවැත්වීමට නියමිතයි. ඕවර 50 ක්‍රිකට් සූරයන් තේරීම සඳහා අපට ලෝක කුසලාන තරගාවලිය තියෙනවා. ඒ නිසා අනාගතයේ ‘චැම්පියන්ස් කුසලාන’ තරගාවලියක් පැවැත්වීමට අපේ අදහසක් නෑ” ලොගාට් කියයි.ලෝක ටෙස්ට් ක්‍රිකට් සූරතාවලිය මුලින් ම පැවැත්වීමට සැලසුම් කරන ලද්දේ 2013 වසරේදීය. එහෙත් සිය තරග විකාශකයින් හා අනුග්‍රාහකයින් සමග ජගත් ක්‍රිකට් කවුනසලයේ තිබුනු බැඳීම් හේතුවෙන් තරගාවලිය කල් දැමීමට සිදුවිණි.අයි. සී. සී. (ජගත් ක්‍රිකට් කවුන්සලය) පිළිමළුන් පිටුදැකීමේ තරගාවලිය ලෙසින් 1998 වසරේ ප්‍රථම වතාවට දියත් කෙරුණු ‘චැම්පියන්ස් කුසලාන’ තරගාවලිය සෑම දෙවසරකට වරක් 2009 වසර දක්වා පැවැති අතර ඉන්පසුව 2002 වසරේදී එය ‘රවුන්ඩ් රොබින්’ ක්‍රමයට හැරිණි. ආරම්භයේදී ජගත් ක්‍රිකට් කවුන්සලයේ පූර්ණ සමාජික රටවල් 10 අනුබද්ධිත රටවල් 2ක් සමග (පළමු තරගාවලි 4 සඳහා) මෙම තරගාවලියට සහභාගි වූහ. 2013 වසරේ එංගලන්තයේ පැවැත්වීමට නියමිත තරගාවලියේදී ලොව ඉහළින්ම ශ්‍රේණිගතව සිටින ජාත්‍යන්තර එක්දින ක්‍රිකට් කණ්ඩායම් 8 (තරගාවලියට මාස 9කට පෙර ගණන් බැලෙන) සහභාගි වනු ඇත..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=s1204194</link>
    <topic>සහිරා විදුහලට 49-12ක විශිෂ්ට ජයක්</topic>
    <author/>
    <content>අන්තර් පාසල් අවුරුදු 20න් පහළ සිංගර් ලීග් රගර් තරගාවලිය ආරම්භ කරමින් මරදාන සහිරා විදුහල සහ කොටහේනේ සාන්ත බෙනඩික් විදුහල අතර ඊයේ සහිරා විදුහල් පිටියේ පැවැති පළමු කොටසේ තරගයෙන් ලකුණු 49 - 12ක විශිෂ්ට ජයක් වාර්තා කිරීමට සහිරා විදුහල් පිල සමත් විය.තරගයේ පළමු භාගය නිමාවනවිට ලකුණු 20 - 12ක් ලෙස පෙරමුණ ගත් සහිරා ක්‍රීඩකයන් තරගයේ දෙවැනි භාගයේදී ප්‍රතිවාදී පිලට කිසිදු ලකුණක් රැස්කිරීමට අවස්ථාව ලබා දුන්නේ නැත.සහිරා විදුහල රැස්කළ ලකුණු 49ට ගෝල් 3ක්, උත්සාහක දිනුම් 5ක් සහ දඬුවම් පහරක් ඇතුළත් වූ අතර සාන්ත බෙනඩික් පිල ලැබූ ලකුණු 12ට ගෝලයක් සහ උත්සාහක දිනුමක් ඇතුළත් විය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=s1204195</link>
    <topic>ගේල්ගේ හයේ පහරකින්දැරියකගේ නාසය බිඳෙයි</topic>
    <author/>
    <content>අයි. පී. එල්. තරගාවලියේ පූනේ වොරියර්ස් පිල සමඟ පැවැති තරගයේදී රෝයල් චැලෙන්ජර්ස් පිලේ ප්‍රහාරාත්මක පිතිකරු ක්‍රිස්ගේල් විසින් එල්ල කරන ලද දැවැන්ත හයේ පහරක් තරගය නරඹමින් සිටි කුඩා දැරියකගේ නාසයේ වැදීමෙන් තුවාළ සිදුවී ඇත.තරගයෙන් පසුව මේ පුවත සැලවූ ගේල් වහාම දැරිය බැලීමට ගිය අතර සිය ක්‍රිකට් වීරයාගේ පැමිණීමෙන් සතුටට පත්වූ දැරිය ඔහු හා ඉතා ආශාවෙන් කතාබහ කළ බව වාර්තාවේ.“මට දැන් සනීපයි” දැරිය තමාට එසේ පැවසූ බව ගේල් ‘ට්වීටර්’ වෙබ් අඩවියේ ඔහුගේ පිටුවේ සඳහන් කර ඇත.මේ තරගයේදී ගේල් පිට පිට හයේ පහර 5ක් ඇතුලුව හයේ පහර 8ක් එල්ල කළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=s1204196</link>
    <topic>ක්‍රිස් ගේල්ගෙන් අධිවේගී පිතිහරඹයක්</topic>
    <author/>
    <content>ක්‍රීඩා ලෝලීන් අමන්දානන්දයට පත් කරවන වේගවත් පිති හරඹයක නිරත වූ ක්‍රිස් ගේල් අයි.පී. එල්.තරගාවලියේ පුනේ වොරියර්ස් පිලට එරෙහිව පැවැති තරගයෙන් කඩුලු 6ක ජයක් රෝයල් චැලෙන්ජර්ස් බැංග්ලෝර් පිලට අත්කර දීමට සමත්විය.පළමුව පන්දුවට පහරදුන් වොර්යර්ස් පිල ලැබූ ලකුණු 182 හඹා ගිය බැංග්ලෝර් පිල ඉනිමේ අවසන් පන්දුවේදී ජය වාර්තා කළ අතර ආරම්භ පිතිකරු ලෙස තිලකරත්න ඩිල්ෂාන් සමඟ පිටියට පිවිසි ගේල්, ඩිල්ෂාන් ලකුණු 4කට දැවීයාමෙන් පසුව වේගවත් පිති හරඹයක් දියත් කිරීමට පටන් ගත්තේ ය. ඔහු පන්දු 48කදී හතරේ පහර 4ක් සහ හයේ පහර 8ක් සමඟ ලකුණු 81 ක් රැස් කිරීමට සමත් විය. රාහුල් ෂර්මාගේ ඕවරයකදී ගේල් විසින් පිට පිටම එල්ල කරනු ලැබූ දැවැන්ත හයේ පහරවල් 5 නම් ක්‍රීඩා ලෝලීන්ට කලෙකට අමතක නොවනු ඇත.පුනේ වොර්යර්ස් - 182/6 (ඕවර 20) රොබින් උතප්පා 69, ජෙසී රයිඩර් 34, මාර්ලන් සැමුවෙල්ස් 34 (විනේ කුමාර් 34/2)බැංග්ලෝර් - 186/4(ඕවර 20)ක්‍රිස්ගේල් 81, සෞරබි තිවාරි නොදැවී 36, ඒ.බී. ඩිවිල්යර්ස් නොදැවී 33මේ අතර රාජස්තාන් රෝයල් පිල සහ ඩෙකන් චාර්ජර්ස් පිල අතර පැවැති තරගයෙන් කඩුලු 5ක ජයක් රාජස්තාන් රෝයල්ස් පිලට හිමිවිය.ඩෙකන් චාර්ජර්ස් - 196/2(ඕවර 20) පේන් පෝල් දුමිනි නොදැවී 58,ශිකර් දවාන් 52, කුමාර් සංගක්කාර 44රාජස්තාන් රෝයල්ස් - 197/5(ඕවර 19.4) බ්‍රැඩි හොග් නොදැවී 48,අජින්ක්‍යා රහානේ 44,රාහුල් ඩ්‍රාවිඩි 42(අමිත් මිෂ්රා 32/3).</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=s1204197</link>
    <topic>කොළඹ දිස්ත්‍රික් කඹ ඇදීමේ සංගමයේසභාපති ධුරයට මේජර් මංජුල</topic>
    <author/>
    <content>කොළඹ දිස්ත්‍රික් කඹ ඇදීමේ තරග සංගමයේ නිලවරණය පසුගියදා පැවැත්විණි. එහිදී මේජර් මංජුල පෙරේරා මහතා සභාපති ධුරය සඳහා තේරී පත්විය. සෙසු නිලධාරීන් මෙසේය.ලේකම් - එම්. ඒ. එන්. වික්‍රමසිංහ, උප සභාපති - සුනිමල් ද සිල්වා, එන්. ඩී. ගලගෙදර, මේජර් එම්. බී. ලියනගේ, උප ලේකම් - නාලක ලසන්ත, භාණ්ඩාගාරික - ට්‍රොනාඩෝ ජයසුන්දර, කමිටු සාමාජිකයන් - සංජය ප්‍රියන්ත, ඉඳුනිල් ඩයස්, අයි. එම්. කුමාර, සමිත් තිළිණ, වෙනුර අමරසිංහ, ඒ. ඒ. වසන්ත, ජී. එන්. කුලසිංහ, තාක්ෂණ අධ්‍යක්ෂ - ඒ. එන්. සේරසිංහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=s1204198</link>
    <topic>පොලිස් මලල ක්‍රීඩා ශුරතාව ජනාධිපති ආරක්‍ෂක කොට්ඨාසයට</topic>
    <author/>
    <content>77 වැනි පොලිස් අන්තර් කොට්ඨාස මලල ක්‍රීඩා උළෙලේ සමස්ත ශුරතාව අත්කර ගත් ජනාධිපති ආරක්‍ෂක කොට්ඨාසය ජනාධිපති මහින්ද රාජපක්‍ෂ අභියෝග කුසලානය හිමිකර ගැනීමට සමත් විය.දින 3 ක් පුරා බම්බලපිටිය පොලිස් ක්‍රීඩා පීටියේ පැවැති මේ ක්‍රීඩා උළෙලේ සමස්ත අනුශුරතාව හිමිවූයේ පොලිස් විශේෂ කාර්ය බලකායට ය.සමස්ත ශුරතාව දිනූ ජනාධිපති ආරක්‍ෂක කොට්ඨාසය කාන්තා ශුරතාවත්, පිරිමි ශුරතාවත් අත්කර ගැනීම විශේෂ සිදුවීමක් විය.තරගාවලියේ දක්‍ෂතම ක්‍රීඩකයා ලෙස ජනාධිපති ආරක්‍ෂක කොට්ඨාසයේ පී. පී. එස්. ජයතිලක නෝලිස් කුසලානය හිමිකර ගත් අතර ජවන ඉසව් දක්‍ෂතම ක්‍රීඩිකාවට හිමි ස්ටැන්ලි සේනානායක අභියෝග කුසලානය ජනාධිපති ආරක්‍ෂක කොට්ඨාසයේ නදීශානි වරාගොඩ දිනා ගත්තාය. තරගාවලියේ දක්‍ෂතම ක්‍රීඩිකාවන් ලෙස පොලිස් ක්ෂේත්‍ර බලකා මූලස්ථානයේ වීරක්කොඩි සහ ජනාධිපති ආරක්‍ෂක කොට්ඨාසයේ අයේෂා සම්මාන දිනූහ.පොලිස් කොට්ඨාස 54 ක් නියෝජනය කරමින් ක්‍රීඩකයන් 1500 කට සහ ක්‍රීඩිකාවන් 750 කට ආසන්න සංඛ්‍යාවක් සහභාගි වූ මෙවර පොලිස් මලල ක්‍රීඩා උළෙලේ සමාරම්භක උත්සවය පොලිස්පති එන්. කේ. ඉලංගකෝන් මහතාගේ ප්‍රධානත්වයෙන් පැවැති අතර සමාප්ති උළෙල කතානායක චමල් රාජපක්‍ෂ මහතාගේ ප්‍රධානත්වයෙන් පැවැත්විණි.ජ්‍යෙෂ්ඨ නියෝජ්‍ය පොලිස්පති අනුර සේනානායක, ජ්‍යෙෂ්ඨ නියෝජ්‍ය පොලිස්පති ගාමිණි නවරත්න ඇතුළු පොලිසියේ උසස් නිලධාරීන් මෙන්ම ආරාධිත අමුත්තන් රැසක් මේ අවස්ථාවට එක්වූහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=f1204191</link>
    <topic>හොඳට ඇස් ඇරල බලන්න ආණ්ඩුව වැඩ කරල නැද්ද කියල</topic>
    <author>සාකච්ඡා කළේ පණ්ඩුක සමරසේකර ඡායාරූප සමන්ත වීරසිරි</author>
    <content>වර්තමාන යේ පවතින්නෙ නිදහසින් පසු පැවැති රජයන්ගෙන් ශක්තිමත්ම රජය. බණ්ඩාරනායකවරුන්ගේ යුගවලවත් ශ්‍රී ලංකා නිදහස් පක්ෂය ප්‍රමුඛ දැවැන්ත ජනතා බලයක් රජයකට මෙතරම් තිබුණෙ නැහැ. ජනාධිපතිතුමා වටා එක්ව තිබෙන මේ ජනතා බලවේගය කිසිම රජයකට තිබුණේ නැහැ. පෙනෙන තෙක් මානයකවත් නැහැ.ඒවා මහ විහිළු වැඩනෙ. තමන්ගෙ පක්ෂෙ මිනිස්සු එක තැනකට අරන් එක නායකත්වයක කඳවුරු බැඳගන්න බැරිව වලි කනකොට කොහොමද ජනතාව එක්රැස් කරගන්නෙ. මේවා කරන්න කරන්න නායකයන්ගෙන් ජනතාව ඈත් වෙනවා. පවතින රජය, අපි තව තවත් ශක්තිමත් වෙනවා. මොනවා වුණත් ජනතා සේවයේ දී ඒවා විවේචනය කරන්න වැරැදි පෙන්වා දෙන්න ශක්තිමත් විපක්ෂයක් තියෙන්න ඕනෑ. ඒකයි දේශපාලන න්‍යාය. මමත් කැමැති ශක්තිමත් විපක්ෂයක් එක්ක හොඳ සටනක් දීල මේ දේශපාලනයෙන් ජනතාවට සේවය කරන්න.ඉතින් ඒවා බොරුනෙ. කන්ද උඩරට ජනතාව විපක්ෂ බලවේගයක් කියල එකක් දන්නෙවත් නැහැ. අවුරුදු 58 ක් බලයෙ හිටපූ යූ එන් පීය මෙදා පාර නගර සභා ඡන්දයෙන් අන්ත පරාජයට පත්වුණා. ඉතින් මොකක්ද ජනතාව ගේ තියෙන ප්‍රසාදය කියන්නෙ. මේ නිසා එක තැන හිරවෙලා තිබුණ නගර සංවර්ධනයත් දැන් අපි ආරම්භ කර තියෙන්නෙ.ජනතා අපේක්‍ෂාවන් ඉටු කරන එක. අපි ඡන්ද කාලෙ දුන්නු පොරොන්දු තිබුණා. ඒවා විශ්වාස කරල ජනතාව අපට බලය දුන්නා. ඒ විශ්වාසය රකින්න අපි බැඳිලයි ඉන්නෙ. නාගරික සංවර්ධනය සඳහා මුල්තැන දෙනවා. ජනතාවට අවශ්‍ය සුව පහසුව සලසනවා. නුවර නගරය සංවර්ධනය කරනවා.ටිකක් ඇතුළට ගිහින් බලන්න ඉස්සර තිබුණ කැඩිච්ච බිදිච්ච පාරවල් පාලම් ද අද තියෙන්නෙ කියලා. කොළඹ තරමට නුවර නගර සංවර්ධනයක් නැහැ තමයි. මේවාට සැලසුම් හදන්න ඕනෑ. අධීක්ෂණය කරන්න ඕනෑ. නිර්මාණ කරන්න ඕනෑ. තව කොච්චර වැඩ තියෙනවද කරන්න.ජනාධිපතිතුමා අපට රුපියල් බිලියන 20 ක් ලබා දීලයි තියෙන්නෙ සංවර්ධන ව්‍යාපෘති සඳහා . මේවා සංවර්ධන කොමිටි හරහා ක්‍රියාත්මක වෙනවා. මේ ජරාජීර්ණ නගරයක් වෙනුවට ලස්සන දැකුම්කළු සංචාරක ආකර්ෂණය දිනාගන්නා නගරයක් කරන්න අපි කණ්ඩායමම කැප වෙනවා. මේවා ඉදිරි සැලසුම්නැහැ කියන්නෙ නැහැ. මේක මේ අපේ රටේ ප්‍රශ්නයක් විතරක් නොවේ. මුළු ලෝකෙටම බලපාන ප්‍රශ්නයක්. එකෙදී අපේ රට විතරක් තනිකර කතා කරන එක සාධාරණ නැහැ. අවුරුදු 30 ක් තිස්සේ නිරපරාද යුද්ධයක් වෙනුවෙන් මොනතරම් ධනයක් විනාශ කරපු රටක් ද අපේ රට. ආදායම් ගන්න තිබුණ සම්පත් කොච්චර සීමිත ද? ආයෝජකයො එන්නෙ නැහැ. නගරයක බස් එකක පාර තොටක යන්න බැහැ. ගෙදරින් එළියට බැස්ස මිනිහා රෑට ගෙදර එනකම් විශ්වාසයක් නැහැ. එහෙම තිබ්බ රටක් එයින් මුදාගෙන රට ගොඩගන්න වෙලාවේ ඇයි මේ බඩ ගැන විතරක් හිතන්නෙ. ඔය කියන අමාරුකම් එදා මිනිසුන්ට තිබුණෙ නැද්ද? මොනතරම් දුක් වින්ද ජාතියක්ද අපි. වසර 30 ක ත්‍රස්තවාදී සටනක් කරල එයින් ජයග්‍රහණය කරල මේ තරම් රට සංවර්ධනයකට ගෙන ගිය ලෝකයේ එකම පරමාදර්ශී නායකයා වත්මන් ජනාධිපතිතුමා . ඔය මොන ගින්න තිබුණත් පපුවේ ගිනි නිවපු කෙළෙහිගුණය අපේ රටේ ජනතාව තුළ තියෙනවා. ඒක හිතන්න.එය ඕනෑම මන්ත්‍රීවරයකුට ලබා ගන්න පුළුවන් ඉල්ලීමක් කළොත් නමුත් මම එහෙම ඉල්ලීමක් කරල නැහැ. අනෙක එවැනි තනතුරක වගකීමකට වඩා මගේ ජනතාව වෙනුවෙන් කළ යුතු යුතුකම් මට තියෙනවා. ඒවා මම ඉටු කරන්න ඕනෑ.මට එහෙම අවශ්‍ය නැහැ. මට ජනතාව ලබා දුන්නු, ඔවුන්ගෙ වගකීම හරි හැටි තේරුම් අරගෙන නිවැරැදිව ක්‍රියාත්මක වුණොත් ඒ තුළින් ගොඩනැඟෙන ජනතා බලය තමයි මගේ රටට සේවය කරන්න මට ලැබෙන ශක්තිය. එය තමයි දේශපාලන ගමනේ පැවැත්ම කියල මම විශ්වාස කරන්නෙ. මම දේශපාලන පසුබිමක් තුළ උපන් දා සිට හැදුණු වැඩුණු කෙනෙක්. ඒ මගේ පියා හිටපු ආරක්ෂක අමාත්‍ය අනුරුද්ධ රත්වත්තේ මැතිතුමා නිසා.දේශපාලන පොරපිටියේ දී අපි ගැටෙන්නේ මතවාදත් එක්ක. ඒ ජනතා යහපත උදෙසා. ඉන් එහාට මොකක්ද අපේ තියෙන වෛරය. ඔය වෛරී දේශපාලනය නිසා පක්ෂ අතර නොවේ සටන තියෙන්නෙ එකම මතයකට සටන් කරන එකම පක්ෂයේ පුද්ගලයො අතර. මේක තේරුම් ගන්න බැරිව දේශපාලනය කරන්න ගියාම තමයි වෛරක්කාරයො ඇති වෙන්නෙ.ඒකට මම කැමැති නැහැ. හමුවීමටත් වැඩිය සුහදත්වයකින් වෙන් වෙන්න පුළුවන් නම් හොඳ හිත වැඩෙනවා. මෙය පාසල් අධ්‍යාපනයෙන්, පූජ්‍ය පූජක දෙපක්ෂයේම ඇසුරින් ලබාගත් යහපත් ගුණ ධර්ම එයට විශාල පිටිවහලක් වුණේ මගේ පියා.දියවඩන නිළමේ ලෙස බෞද්ධයන්ගේ මුදුන් මල්කඩ බඳු දළඳා වහන්සේගේ ගිහි භාරකත්වය තිබුණෙ මගෙ පියාට. ඒ වගේම විෂ්ණු නාථ දේවාලවල බස්නායක නිළමේ හැටියටත් මගේ පියා කටයුතු කළා. මල්වතු අස්ගිරි මහනාහිමිවරුන් ඇසුරේ පැවැති පවුල් පරිසරයක් අපට තියෙන්නෙ.මේ රටට කළ සේවය ගැන කතා කළොත් මගේ පියා දෙවැනි වෙන්නෙ වත්මන් ජනාධිපතිතුමාට පමණයි. එතුමා ඒ තරමට මේ රටේ ජනතාව වෙනුවෙන් කැපවුණා. ආරක්ෂක අමාත්‍යවරයා හැටියටත් විදුලි බල බලශක්ති ඇමැතිවරයා ලෙසත් එතුමා කළ සේවය නිසා මට මගේ දේශපාලන ගමන ඉතාම සුළුවෙන් පටන් ගෙන ඉක්මනටම දීර්ඝ ගමනක ආරම්භයක් කරගන්න පුළුවන් වුණා. අවංකවම මම ජනතා බලයට පත්වුණේ මා රටට කළ සේවය නිසා නෙවෙයි. මගේ පියා අනුරුද්ධ රත්වත්තේ රටටත් ජනතාවටත් කළ සේවය නිසා. ඒක කවදාවත් මගේ මතකයෙන් ඉවත් වෙන්නෙ නැහැ.එහෙමම කියන්න බැහැ. දෛවය අනුවත් බුදු දහම අනුවත් මගේ ජීවිතය දෙස උපේක්‍ෂාවෙන් බලන්න මම පුරුදු වෙලයි ඉන්නෙ. බලමු බැරිවෙන එකක් නැහැ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=f1204192</link>
    <topic>ගම්මානේ ස‍හෘදයා‍</topic>
    <author>සටහන ඉරෝෂිණී දීපිකා</author>
    <content>ගැමි දිවි පෙවෙතින් පො හොණි වුණු සොඳුරු පරිසරය, ඔහුගේ ජීවන ගමන් මඟ එකළු කළේය. වෙල් ඉපනැල්ලේ, බඩවැටිවල ගැවසෙමින්, කෙළිදෙලෙන් ගත කළ පුංචි සන්ධිය, සිය දිවියට සොඳුරු අත්දැකීම් කැන්දාගෙන ඒමට සමත් විය. එදා ඔහු දුටු පරිසරය, ගම් පියස අද වන විට වෙනස්කම්වලට ලක්වෙමින් පවතී. එනමුදු ඒ ඇසුරේ ලද අත්දැකීම්, ‍ෙසාඳුරු මතක විලසින් සිය හද තුළ නිදන්ව ඇත. තම ජීවන ගමන් මඟ තුළ සැඟව ඇති මතක පිළිබඳ රෝහණ බැද්දගේ මහතා සිය අදහස් දැක්වූයේ මෙසේය.‍"මං ඉපදු‍ෙණ් හොරණ පිහිටි උඩුව කියන ගම් ප්‍රදේශයේ. එය ඉතාමත් සුන්දර ගමක්.ඒ ගැමි පරිසරය මගේ කලා දිවියට තෝතැන්නක් වුණා. මගේ ජීවන ගමන් මඟ සම්පූර්ණයෙන් ම සකස් වුණේ මගේ ගම නිසා යැයි කී‍ෙවාත් එය අති‍ශෙෙයා්ක්තියක් නෙවෙයි. මට මතකයි එදා අපි ගමේ ගොඩේ වෙල් ඉපනැල්ලේ ගැවසෙමින් ගත කළ සොඳුරු සන්ධිය.ඒ කාලෙදි වෙල් යායවල් මැදින් ගමන් කරමින්, ළදු දෙණි කැළෑ මැදින්,ඇළ දොළ සැරිසරමින් හරියට සතුටු වුණා.සෙල්ලම් කළා. ඒ කාලෙ අප දුටු ගම තුළ ජීවත් වුණේ ගැමියන්. ඒ අයගෙ ජීවන වෘත්තිය වුණේ ගොවිතැන.‍ රජයේ රැකියාවල නිරත වුණ අය සිටියා නම් හිටියෙ ඉතාමත් ම අල්ප පිරිසක්. ගුරුවරු, ලිපිකරුවන් වගේ අය ඒ අතර ප්‍රමුඛ වුණා.අපේ මවුපියො නිසි වයස එළඹුණාම අපව පාසල් යැවුවා‍. එදා අද වගේ තරගකාරී අධ්‍යාපන වටපිටාවක් නෙවෙයි තිබුණෙ‍. වුවමනාව තිබුණ කෙනා ඉ‍ෙගන ගත්තා. නැති කෙනා ඔහේ හිටියා. අපට උනන්දුව තිබුණ නිසා හැමදේකට ම සම්බන්ධ වුණා. පාසල් කාලෙ ඉඳන් ම කලාව‍ට ඇල්මක් තිබුණා. නැටුම්, නාට්‍ය, ගායනය, වාදනය ‍වගේ හැම දේකට ම මං ඉදිරිපත් වුණා. මං ගම නිසා පෝෂණය වුණ කෙනෙක්.මං අද සිටින තත්ත්වයට එන්න ගමේ අය ම‍ට ගොඩක් උදවු කළා. ඒ නිසා මම මගේ ගමට හරි ආදරෙයි."සිය සුන්දර ගම් පියස තුළ රැඳෙමින් කලාව තුළ නෙක් ඉසවු අතික්‍රමණය කළ ඔහු, ගම අමතක කිරීමට තරම් කුහක වූයේ නැත. කලාව,රාජකාරි කටයුතු සහ සරල ගැමි ජීවිතය සමබරව පවත්වාගෙන යාමට ඔහු සමත්කම් දැක්වීය. මේ නිසා ම ඔහුට'කන්දේ ළන්දේ කඳුරැල්ලේ පේනා තෙක් මානේ' යැයි සොඳුරු හඬ විකසිත කිරීමට ද හැකි විය.පුංචි සන්ධියේ ඉදන්ම ගමේ මිනිස්සු මගේ දස්කම් ගැන දැනගෙන හිටියා. ඒත් රට ම මාව දැන ගත්තේ 1972 දී විතර. ඒ 'මගෙ රත්තරන් හෙලේනා' ගීතය ජනප්‍රිය වීමත් සමඟ යි. සංගීත පර්යේෂණ අංශය පිහිට වූවායින් පස්සෙ මට ගුවන් විදුලි පර්යේෂණ කටයුතුවලට සම්බන්ධ වෙන්න අවස්ථාව ලැබුණා. ඉන් පස්සේ ගුවන් විදුලියේ පටිගත කිරීම්වලට දායක ‍ෙවන්න හැකි වුණා. ඒ කාලෙ ගීතයක් පටිගත කරන්න පැය ගණනක් ගියා. සමහර දාට පාන්දර වන තුරු එකම සින්දුව පටිගත කළා. කියාගන යන ගීතයේ අන්තිම වචනෙ හරි අකුරක් වැරදුණොත් ආයෙ මුල ඉදන්ම ගීතය ගායනා කළා. සංගීතය සපයන්නන් අතින් පොඩි වැරැද්දක් වුණත් නැවත පටිගත කරන්න සිදු වුණා. එහෙම කළේ හොඳ දේ හොඳම විදිහට කිරීම එදා අපේ අරමුණ වූ නිසයි.නළුවෙක් ලෙස කරළියට පැමිණි ඔහු ප්‍රධාන චරිත රඟපෑ ටෙලි නාට්‍ය මෙසේ ය.පළිඟු මැණි‍ෙක (1982), කන්දෙ ගෙදර(1987), වෙස් තට්ටුව, නියං උකුස්සෝ, ඉරට අඬන මල්, සුදීරා, හැන්දෑව, දෙනුවර, තීර්ථා එසේම රංගනයෙන් දායක වූ වේදිකා නාට්‍ය පහත වෙයි.හෙළ මියැසිය(1963), දෙපානෝ(1965), ගජමන් පුවත(1974), මධුර ජවනිකා(1978)රචිත කෘතිගම්මානේ උපන් ගීත(1992), සිංහල සංගීත ශෛලිය(1989), ‍ෙලාකු අය‍ට පුංචි කතන්දර(1995), අන්දර වැටිය(1994)වේදිකා නාට්‍ය(පිටපත හා අධ්‍යක්ෂණය)බළල් ශාස්තරේ(1962), ගල් වැහි(1969), අලකලංචිය(1967), රාලහාමි.රචිත ටෙලි නාට්‍ය-සිහිල් සෙවණ, සංගීත සහ රංගන අධ්‍යක්ෂණයෙන් දායක වූ නාට්‍යඅඹු සැමියෝ, ජසයා සහ ලෙන්චිනා, මධුර ජවනිකා, මී පුර වැසියෝරෝහණ බැද්දගේ නම් මේ අපූරු කලා කරුවා පිළිබඳ පී. එල් ධර්ම සිරි පෙරේරා තැබු සටහනක මෙසේ සඳහන් වෙයි." ඔහු ගැමියන් හා වෙසෙන්නේ රස බඳුනක පරළුවක් මෙන් නොවේ. රස හඳුනන දිව බඳු සංවේදී බවකිනි. මිනිස් ගතිය දන්නා ඔහු සිනාසෙන්නේ සහෘදයින් ද සමඟ ය. බැහැරට විහිදෙන ඒ සදය සිනාවේ ඇතුළු හදට නැඹුරු වුණ කඳුළෙකි. ඉන් තෙත් වන හද ලබන හික්මීම නිසාම සහෘදයා සුහදයෙක් වෙයි"එදා ඔහු කෙළිදෙලෙන් ගත කළ පුංචි සංධියේ ,ගමේ අලුත් අවුරුදු සිරිය පිළිබඳ මතක සැමරුම් ද එමට ය. මේ ඒ මතකයෙන් බිඳකි.බක් මාසෙ කියන්නේ සිංහලයින්ගෙ උත්සව සමය. සූර්යයා මීන රාශියෙන් මේෂ රාශියට සංක්‍රමණය වීම නිමිති කරගෙන, මේ වසන්ත සමය උත්සව ශ්‍රීයෙන් සමරන්න සිංහලයො කටයුතු කළා. මං පුංචි සන්ධියේදී අවුරුද්ද එළැඹෙනකන් දින ගැන ගැන ඉන්නෙ මං විතරක් නෙමෙයි, ගමේ ළමා ළපටින් කවුරු කවුරුත් අවුරුදු කාලය එළැඹෙනවාට හරි කැමැතියි. පාසල් නිවාඩුව ලැබිලා, හිතේ හැටියට ක්‍රීඩාවල යෙදෙන්න හැකි වීම නිසා දරුවන් හිටියෙ හරිම ප්‍රමෝදයෙන්.අවුරුද්ද උදාවීමට දින කිහිපයකට පෙර වළං කත්කාරයා ගමට එනවා. නැවුම් සුවඳ වහනය වන අලුත් වළං, ගමේ ගෙවල්වලට අවශ්‍ය ප්‍රමාණයට බෙදලා දීලා යනවා. නැවත නව වසර උදා වීමට දින දෙක තුනකට කලින් ඇවිදින්, වළංවලට හිලව් වෙන්න වී අරගෙන යනවා. අලුත් අවුරුද්ද උදාවීමට දින කිහිපයකට කලින් වළං කඳක් අරන් ගමට ආව වළං කත්කාරයා, ආපහු අවුරුද්ද තමන්ගෙ නිවෙස බලා යන්නෙ වී කඳක් අරගෙනයි. වළංවලට හිලව් වී ප්‍රමාණය මෙපමණ විය යුතු යැයි නියමයක් තිබුණෙ නෑ. ඒත් ගම්වැසියෝ හැමදෙනාම ඔහු වෙනුවෙන් දිය යුතු සාධාරණ වී ප්‍රමාණය ගැන දැනුම්වත්ව හිටියා. හොර බොරු වංචා කිරීමක් වුණේ නෑ. හැමෝම ගොවිතැනින් ජීවත්වුණ නිසා, අඩු වැඩි වශයෙන් හැමෝගෙම අටුකොටු පිරිලා තිබුණා. ඒ නිසා අවුරුද්ද සැමරීම පිළිබඳ ප්‍රශ්නයක් තිබුණෙ නෑ.බක් මහ සැමරුමට සූදානම් වෙන්නෙ අස්වැන්න නෙළාගෙන, අටුකොටු පුරවා ගත්තට පස්සෙයි. මේ කාලෙදී සෑම ආකාරයකින්ම සශ්‍රීකත්වයට පත්වෙලා සිටින නිසා. කඩේට ගිහින් ගේන්න තිබුණෙ බඩු අඩු ප්‍රමාණයක්. පළමුවෙන් ම අලුත් සහලින් දේව දානය දීලා, ඊට පස්සෙ අලුත් අවුරුද්ද සමරන්න කටයුතු කළා. අදත් මේ තත්ත්වය දකින්න පුළුවන්. ඒත් එදා ගමක් ගත්තොත් වැඩිපුර සිටියෙ ගොවියො. අද තිබෙන්නේ ඊට වඩා වෙනස් තත්ත්වයක්. අද ඉන්නෙ විවිධ රැකියාවලට යන අය. ගොවිතැනින් ජීවිකාව ගෙවන අය අඩුයි. මේ නිසා එදා මා දුටු සශ්‍රීකත්වය, සරු බවින් පිරුණු අලුත් අවුරුද්ද, නිදහස නැතිවෙලා ගිහින්. එදා කැවුම්, කොකිස් හැම ගෙදරකම ඉව්වා. ඒත් අද කඩෙන් අරන් ඇවිත් අවුරුදු මේසයට තියන තත්ත්වයක් දකින්න තියෙන්නෙ.එදා හැම මිදුලක් ම ක්‍රීඩා පිටියක්. අප පුංචි සන්ධියේ දී උදේ ඉඳන් හවස් වනතුරුම සෙල්ලම් කළා. අඹ ඇට ගැසීම, තාච්චි පැනීම, කජු කිරීම, ඔළිඳ කෙළිය, පනා හැංඟීම, පංච දැමීම වගේ විවිධ ජන ක්‍රීඩා එදා අප අතර ජනප්‍රිය වී පැවතුණා. මීට අමතරව වටබෝල්, අත්පන්දු, එල්ලේ ක්‍රීඩාව වගේ ක්‍රීඩාවලට පවා යොමු වුණා.බක් මාසය වන විට ගොයම් කපලා අවසන් නිසා, වෙල් ඉපනැල්ලේ සෙල්ලම් කරන්න පුළුවන්. මේ කාලෙට සෑම ගමකම පාහේ අලුත් අවුරුදු උත්සව පැවැත්වෙනවා. ගමේ සියලු දෙනා අතර සාමය, සමඟිය වර්ධනය කරන්න මෙවැනි උත්සව බෙහෙවින් බලපෑවා. ළමා ළපටින් වගේම වැඩිහිටි අයටත් සම්බන්ධ වෙන්න පුළුවන් ක්‍රීඩා නිසා, හැමෝම කාලය ගතකළේ සතුටින්. ජය පරාජය සම සේ විඳගන්න මේ මඟින් ශක්තිය ලැබුණා. තරහ මරහා එදිරිවාදිකම් අත්හැරලා, හැමෝම එකා වගේ මේ සඳහා දායකත්වය සැපයූවා.එදා අවුරුදු සමය ළංවන විට චීන වෙළෙන්දා ඇඳුම් පොට්ටනියත් අරගෙන ගමට සේන්දු වුණා. ගමේ අය අවුරුද්දට අවශ්‍ය ඇඳුම් ඔහුගෙන් ලබා ගත්තා. ගමේ ඇවිදින මුස්ලිම් වෙළෙඳුන්ගෙන් මාල, වළලු, පුයර, සබන් වගේ බඩු ගන්නවා. මේ සියලු දේ කරන්න අතේ මිටේ අවශ්‍ය ප්‍රමාණයට මුදල් ගැවසුණා. එදා තිබුණේ අද වගේ මුදල් පසුපස හඹා යන කාලයක් නෙමෙයි. අද තිබෙන්නෙ අනුකරණයට ගිහින් පරගැති වුණ සමාජයක්. නම්බුකාරකම දීලා තියෙන්නෙ ගේ, දොර, ඉඩකඩම්, යාන වාහන, උසස් රැකියාව වගේ ලොකු ලොකු දේවලට. එදා බෙදා හදාගෙන කෑවත්, අද ජීවන රටාව වෙනස් වීම නිසා එවන් තත්ත්වයක් දකින්න නෑ. පරගැති බව හා ණයගැති බව නිසා මුළු සමාජ ක්‍රමයම උඩු යටිකුරු වෙලා. මට මතකයි ඒ කාලේ අපේ අම්මා හාල් මිටක් හැමදාම මුට්ටියක දාලා ඉතිරි කළා. ගෙදරට එන නැති බැරි කෙනෙකුට, දානයකට දෙන්න ඒ හාල් ප්‍රයෝජනයට ගත්තා. එදා වැසි කාලෙට පෙර වෙනමම සූදානමක් තිබුණා. කොස් ඇට එකතු කරලා වැලි කොස් ඇට මුල්ලක් හැදුවා. ලුණු දෙහි, අටු කොස්, අඹ ‍ෙව්ලලා එකතු කළේ ඒවා නැති කාලෙදි ප්‍රයෝජනයට ගැනීමටයි. එදා ඉතිරි කිරීම් කළේ මුදලින් විතරක් නෙමෙයි. ඒත් එදා පැවැති මේ සමාජ රටාව අද වන විට වෙනසකට ලක් වෙලා. මවුපියො ආදර්ශ චරිත විදිහට නොසිටීම නිසා, පරම්පරා ගණනක් තිස්සේ පැවැති චාරිත්‍ර වාරිත්‍ර වත්මන් දරු පරපුරට උරුම වෙලා නෑ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>19</day>
    </date>
    <link>http://www.dinamina.lk/2012/04/19/_art.asp?fn=f1204193</link>
    <topic>පොතපතට පෙම්බැඳි ගු‍ෙණයියා</topic>
    <author/>
    <content>සම්පූර්ණ නම හේරත් මුදියන්සේලාගේ සිසිර මලලසේකර වූ හේ උපන්නේ උ, අඹන්පොල, කාසිතොටේ දී 1942. 02. 13 දා ය.අඹන්පොළ කාසිකොටේ විද්‍යාලයෙන් මුලකුරු උගත් ඔහු පසුව අඹන්පොළ මහා විද්‍යාලයටත් මහව විජයබා විද්‍යාලයටත් ඇතුළුව පසුව වෘත්තියෙන් විශ්‍රාමික පරිපාලන නිලධාරිවරයෙක් වූයේ ය. නවකතා කරුවෙක්, කෙටිකතා රචකයෙක්, ශාස්ත්‍රිය ග්‍රන්ථ රචකයෙක්, පුවත්පත් ලේඛයෙක් හා පරිවර්තකයෙක් ද වූයේ ය.යාපහුව ඓතිහාසික භූමි භාගය වටකරගත් නානාවිධ සුන්දර ගම්මැදි මෙපමණකැයි කිව නො හැකිමුත් ඒ අතරින් රටේ හතර දිග්භාගයේ කවුරුත් දන්නා කාසිකොටේ ග්‍රාමයේ ගොවි පවුලක උපන් සිසිර මලලසේකර එදා ප්‍රදේශයේ රාජ්‍ය සේවයට එක් වූ අතළොස්සක් දෙනා අතර කවුරුත් දන්නා චරිතයකි.ගොවි පවුලක් මුත් කාගේත් ගෞරවයට අවධානය පත් ප්‍රභූ පවුල් පරිසරයක උපන් ඔහු ගේ පියා හේරත් මුදියන්සේලා ගේ ටිකිරි බණ්ඩා වූ අතර ආදරණීය මව් අතපත්තු දිසානායක මුදියන්සේලා ගේ උක්කුඅම්මා නම් වූවා ය. ගමේත් ප්‍රදේශයේත් කාටත් නැතිවම බැරි රාජකාරිය වූ වෙල් විදානේ තනතුර දැරූ මලලසේකර ගේ පියා සියලු දෙනාගේ සිත් පිත් දිනාගත් අයෙකි. මේ නිසාම රාජකාරිය කැර නැඟී පමණක්ම නොව හෘදයාංගම මිනිසකු ගේ ආශ්‍රය පතා ගම් ගොඩේ ඇත්තන් මේ නිවෙසට ඇදී එන සැටි කුඩා සන්ධියේ පටන් මලලසේකරට හුරුපුරුදු දසුනක් විය.දරුවන් සත් දෙනකුගෙන් යුත් පවුලේ තුන්වැනියා වූ හෙතෙම තමාට වැඩිමහල් වූ දෙවැනි සහෝදරයාට බාල වූයේ විනාඩි හතරකිනි. එනම් නිවුන් දරුවන් දෙදෙනාගෙන් බාලයා ය. තමාගේ සෙසු බාල සහෝදරියන් සිවු දෙනා ගේ නොමද ආදරයටත් ගෞරවයටත් පාත්‍ර වූ මලලසේකරට ඔවුන් සියලු දෙනාම ආමන්ත්‍රණය කළේ ගුණයියා නම් ආදරණීය නමිනි. අම්මාත් අප්පච්චීත් ගුණරත් නමින් ඔහුට කතා කළේ වැඩි ආදරයටය.උදේ රැයක් නොමැතිව තම අප්පච්චි සොයා එන ගම් ගොඩේ පොඩි මිනිහා ගේ පටන් ඉහළම තානාන්තර දරන අය පවා සිසිර මලලසේකරයන්ට අව්‍යාජ ගැමිකම ‍ෙසායා යන්නට කදිම චාරිතාපදාන විය. කිසිවිටෙක සුරාව නොගත් තම පියා සොයා එන ඇතැමුන් හිස් අතින් නොආවේ තම මවුගේ දෑතින් පිසෙන රසවත් බත සහ රසමසුවුළුවලින් කුස පුරවා නොගෙන නොයන්නෙක් නොමැති හෙයින් බව මලලසේකර දැන හිටියේ ය.තමා සහ නිවුන් සොහොයුරා තරමට නාහට නාහන දඟකාරයන් නිසා මවට ත් පියාට ත් ඔවුන් ආම්බාන් කිරීම අසීරු රාජකාරියක් විය. මේ නිසා කුඩා සන්ධියේ පටන් මවුගේ පාර්ශ්වයේ ඥාතීන් වූ සෝම සිඤ්ඤෝ සහ පබ්ලිස් සිඤ්ඤෝ යන මිනුවන්ගොඩ අලුතැපොල මාමාලා දෙදෙනා ඇසුරේ හැදුණු වැඩුණු සිසිරත් තම නිවුන් සොයුරා වූ ගාමිණී මලලසේකර ත් මාමලාට ත් ‍ෙළන්ගතු විය. ඉන්පසු පවුලේ ඥාති දෙපළක් වූ සිට්ටම්මා සහ පොඩියා යන නැන්දලා සෙවණේ ද වඩාත් ආරක්‍ෂාවට හැදී වැඩුණු සිසිර ඔවුන්ට ද තම කුසින් වැදූ දරුවකු හා සමාන විය.පාසල් යන වියට එළැඹුණු පසු ගමේ ඉස්කෝලෙන් නගරයට ගිය මලලසේකරයන් පාසලේ දීප්තිමත් ශිෂ්‍යයෙකි. තම බාල සහෝදරියන්ට ද ඉගෙනීම පිළිබඳ ආදර්ශය සැපයූ ඔහු කියවීමට රුචියෙකි. බිම වැටුණු පත්තර කෑල්ලකින් පවා යමක් උකහාගත් ඔහු පොතපතට දැක්වූයේ තදබල ඇල්මකි. ඔහුගේ ඇල්ම තුළ ගැබ්ව තිබුණේ අලුත් යමක් සොයා යාමේ තදබල ආශාවකි.නො ඉඳුල් ගැමි දිවියේ උපරිම ආස්වාදය ලැබූ මලලසේකර ගැමි ජීවිත පිළිබඳ ගැඹුරු ස්වයං ගවේෂණයක නියැළියේ කුඩා අවදියේ පටන්ය. මහව විජයබා විද්‍යාලයෙන් උසස් පෙළ හදාරා සමත්වූ විගස රාජ්‍ය සේවයේ ලිපිකරු වෘත්තිය සඳහා ඉල්ලුම් කළේය. ඒ වයස අවුරුදු දහ අටේදීය.ලිපිකරු රැකියාව සඳහා බඳවා ගැනීමේ පරීක්‍ෂණය පැවැතියේ අනුරාධපුරයේදී ය. තම සහෝදරයා සමඟ අනුරාධපුර බලා පිටත් වූයේද පොත් ගොන්නක් අතැතිවය. විභාගය ලියා ශාලාවෙන් පිටතට ආ සිසිරගේ මුවඟ තුළ රැඳි තිබුණු සිනහව දුටු සිය සොයුරා තම මල්ලි සක්සුදක් සේ ලිපිකරු විභාගයෙන් ඉහළින්ම සමත් වන බවට වූ ඒ ඉඟිය ක්‍ෂණයකින් අවබෝධ කර ගත්තේ ය. ඒ සන්තෝෂය සමරනු වස් පෙරළා නිවෙසට ඒමට පෙර පික්චර් එකක් බැලීමට අයියාගෙන් යෝජනාවක් ආවේය. ඩබ්ලිව්. ඒ. සිල්වාගේ් ප්‍රසිද්ධ කැලෑහඳ චිත්‍රපටය එදා අනුරාධපුර පිචර් හෝල් එකේ තිරගත විය. අයියාගේ ඉල්ලීමට එකඟත්වය සිසිරගෙන් ලැබුණු මුත් ඔහුට වුවමනා වුණේ තම අතරැඳී පොත් ටික යළි යළිත් පෙරළා බලා දැනුම් පිපාසයේ ආශ්වාදය විඳ ගැනීමටය.වයස අවුරුදු දහඅටෙන් රජයේ ලිපිකරුවකු ලෙස පත්වීම ලද හෙතෙම මුල්ම රාජකාරිය සඳහා පිටත් ව ගියේ ගම්බද පරිසරයෙන් ඉඳුරාම වෙනස් වූ කොළඹටය. අප්පච්චිගේ හේන කුඹුර, ගමේ වැව් පිටිය, ගහ උඩපැළ වැනි සිසිරගේ ජීවිතයට බද්ධ වුණු තැන් කිසිවක් නොවූ ඒ කොන්ක්‍රීට් වනාන්තරයට මලලසේකර හැඩහුරු ගැහුණේ දැනුමත් බුද්ධියත් තුළින් ලත් සමාජයට මුහුවීමේ සූත්‍රය හරිහැටි දැන සිටි නිසාය.රාජ්‍ය සේවයට එක්වූ දා පටන් මඩකලපුව, අනුරාධපුර, මහව, ගල්ගමුව ආදි දුෂ්කර පළාත්වල අහිංසක මිනිසුන්ගේ අනේකවිධ අවශ්‍යතා හඳුනාගෙන තම සේවය උපරිමයෙන් ඉටු කළේය. ලිපිකරු වෘත්තියෙන් ඉහළට ගොස් පරිපාලන නිලධාරියකු බවට පත් සිසිර මලලසේකර ජනහද දිනාගත් රාජ්‍ය සේවකයෙකි. අනුරාධපුර කච්චේරියේ පරිපාලන නිලධාරිවරයාව සිටියදී ඈත දුරබැහැර ගම් කොටුවලින් පන් මල්ල එල්ලාගෙන සරම බැනියම හැඳගෙන, අමුඩ ලේන්සුව කරේ දමාගෙන එන අහිංසක ගැමියන්ට වඩාත් සමීප දුක්ගන්නාරාළ ඔහුම විය. සේවාදායකයන් රස්තියාදු කරවන නිලධාරින්ට ඇතැම් විටෙක දෙහිකැපූ මේ හෘදයාංගම රාජ්‍ය නිලධාරියා අවවාදයට වඩා ආදර්ශයෙන් සෙස්සන්ට රාජ්‍ය සේවයේ වගකීම පහදා දුන්නේය.රාජ්‍ය සේවය සිසිර මලලසේකරයන්ගේ ජීවිතයේ එක්පැතිකඩකි. අනෙක් පැතිකඩ මුළුමනින්ම පාහේ වෙන්වූයේ පොත්පත් ලිවීමටය. පොත් කලාවට පෙම් බැඳි මේ අපූරු පරිපාලන නිලධාරිවරයා හදවතින් ජීවත් වූයේ තම මහගෙදර හා තම උපන් ගමත් කේන්ද්‍ර කරගත් ගැමි දිවියේ පුසුඹ ආඝ්‍රහණය කරමිනි. වන්නි කලාකවයේ සභාපතිවරයා ලෙස කලාකරුවන්ගේ ග්‍රන්ථ රචකයන්ගේ ඒකච්ඡන්දයෙන් පත්වූ සිසිර මලලසේකරයන් තම කුළුඳුල් නවකතාව “ඔබ මැදි කර මැවූ සිහින” නමින් පාඨකයන්ට තිළිණ කළේය.පරිපාලන ක්ෂේත්‍රයේත් - නිර්මාණ ලෝකයේත් අසමසම චරිතයක් වූ මුත් මේ අසහාය ගැමියාගේ සිත රැඳුණේ ගම් පියසේය. ගමේ ප්‍රදේශයේ යාපහු පුරවරයේ දන්නා කියන හැමෝම දිසාපති මහත්තයා ලෙස වඩාත් ගෞරවයට ඔහු හැඳින්වූ මුත් කුඹුරට මඩට ලොල් බැඳි අයෙකි. උපන් ගමට ආ විගස පරණ බයිසිකලය ගෙන ගමේ අස්සක්මුල්ලක් නෑර ඇවිදිමින් කාලය ගෙවන්නේ දුප්පත් ගමේ පැල්පතේ හිත මිතුරන්ගේ බත් මාළුවල රස බලමිනි.සටහන - සකුන්තලා ජයසිංහඡායා. කිත්සිරි වනසිංහ.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=n120420_3</link>
    <topic>ක්‍රීඩා විස්තර විචාරක නුරානියා හසන් රිය අනතුරකින් ජීවිතක්ෂයට</topic>
    <author/>
    <content>කොළඹ සිට යාපනය දක්වා ගමන් ගත් ශ්‍රී ලංකා ගුවන් විදුලි සංස්ථාවට අයත් වෑන් රියක් මිහින්තලය පොලිස් වසමේ රඹෑව වැව ප්‍රදේශයේදී නාච්චිදුවේ සිට කිලිනොච්චිය බලා ධාවනය වූ ලොරි රථයක පිටුපස ගැටීමෙන් ශ්‍රී ලංකා ගුවන් විදුලි සංස්ථාවේ වෙළෙඳ වැඩසටහන් අධ්‍යක්ෂකවරයකු හා ප්‍රකට ක්‍රීඩා විස්තර විචාරකයකු වන නුරානියා හසන් මහතා ජීවිතක්ෂයට පත්වී තවත් පුද්ගලයන් 06 දෙනකු තුවාල ලබා ඇති බව මිහින්තලය පොලීසිය පවසයි.ඊයේ (19) අලුයම සිදුවූ අනතුරින් තුවාල ලැබූ 6 දෙනාගෙන් තිදෙනකුගේ තත්ත්වය බරපතළය. ඔවුහු අනුරාධපුර ශික්ෂණ රෝහලේ දැඩි සත්කාර ඒකකයේ ප්‍රතිකාර ලබති. තුවාල ලැබූ තවත් දෙදෙනෙක් රඹෑව වැව රෝහලේ ද ප්‍රතිකාර ලබති. ගුවන් විදුලි සංස්ථාවට අයත් වෑන් රථය යාපනය දෙසට ගමන් කරද්දී ලොරි රථය රඹෑවවැව පොලිස් මුරපොළ ආසන්නයේ නවතා තිබී ඇත.ලොරියේ රියදුරා පොලිස් නිලධාරීන්ට රථයේ ලියකියවිලි පෙන්වා අනෙක් පසට පනිනවාත් සමගම වෑන් රථය වේගයෙන් පැමිණ ලොරියේ රියදුරාගේ හැපී වේගය පාලනය කර ගැනීමට නොහැකිව ලොරි රථයේ පිටුපස වැදී අනතුර සිදු වී ඇත.අනතුරින් වෑන් රථයට හා ලොරි රථයට බරපතළ හානි සිදු වී ඇත.වෑන් රථයේ රියදුරු අනුර ගුවන් විදුලි සංස්ථාවේ වෙළඳ අංශයේ නිළධාරියකු වන චන්දන, වෙළෙඳ අංශයේ අධ්‍යක්ෂකවරයෙකු වන උපාලි යාපා, නිවේදකයකු වන ඒ එල් ජබීර් හා ගුවන් විදුලි සංස්ථාවේ දෙමළ අංශයේ අධ්‍යක්ෂකවරයෙකු වන යෝගරාජා යන මහත්වරු බරපතළ තුවාල ලබා ඇත.ලොරි රථයේ රියදුරා වන සුබේර් නජීමී (31) මහතාද අනතුරින් බරපතළ තුවාල ලබා අනුරාධපුර ශික්ෂණ රෝහලේ දැඩි සත්කාර ඒකකයේ ප්‍රතිකාර ලබයි. චන්දන හා උපාලි යාපා යන මහත්වරුන්ගේ තත්ත්වය ඉතා බරපතළ බවද පොලීසිය සඳහන් කරයි.නුරානියා හසන් මහතා මාධ්‍ය දිවිය අරඹා ඇත්තේ ලේක්හවුස් ආයතනයේ ප්‍රාදේශීය මාධ්‍යවේදියකු ලෙසිනි.ගුවන් විදුලියේ වැඩසටහන් නිෂ්පාදකවරයකු ලෙස සේවය ඇරඹූ හෙතෙම ගුවන් විදුලි හා රූපවාහිනි මාධ්‍යවල ප්‍රකට ක්‍රිකට් විස්තර ප්‍රචාරකයකු ලෙස ද නම් දරා ඇති අතර, කලක් ගුවන් විදුලි කඳුරට සේවයේ අධ්‍යක්‍ෂවරයා ලෙස ද කටයුතු කළේය.මිය යන විට 49 වන වියේ පසුවූ හසන් මහතා තිදරු පියෙකි. ඒ මහතාගේ අවසන් කටයුතු ඊයේ (19) රාත්‍රී 9.00 ට මාවනැල්ලේ දී සිදු කෙරිණි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=n1204201</link>
    <topic>කොළඹ වරායේ බහාලුම් කටයුතුවල සියයට 15.6ක වර්ධනයක්</topic>
    <author>සුභාෂිනී සේනානායක</author>
    <content>කොළඹ වරායේ බහාලුම් කටයුතු 2011 වසරේ පළමු කාර්තුවට සාපේක්‍ෂව 2012 වසරේ පළමු කාර්තුවේදී 15.6% ක වර්ධනයක් අත්පත් කර ගෙන තිබේ.පසුගිය කාලයේ ලොව පුරා සිදුවූ සියලු ආර්ථික අර්බුද හමුවේ මෙන්ම ජපානයට බලපෑ දරුණු සුනාමි තත්ත්වය තිබියදීත් මෙලෙස ආර්ථික වර්ධනයක් කොළඹ වරාය පෙන්නුම් කිරීම සැලකිය යුතු තත්ත්වයක් යැයි වරාය හා මහාමාර්ග නියෝජ්‍ය අමාත්‍ය රෝහිත අබේගුණවර්ධන මහතා පවසයි. 2011 වසරේ පළමු කාර්තුවේදී බහාලුම් 1,54,133 ක් මෙහෙයවා ඇති අතර 2012 වසරේදී එය 1,80,547 කි.2012 පළමු කාර්තුවේදී මෙහෙයවන ලද ආනයනික මෝටර් රථ ප්‍රමාණය 21182 කි.එයද වාර්තාගත තත්ත්වයක් වන අතර 2011 වසරේ පළමු කාර්තුවේ මෙහෙයවන ලද නැව් භාණ්ඩ වල බර ප්‍රමාණය මෙට්ට්‍රික් ටොන් 4767.113 කි. 2012 දී එය මෙට්ට්‍රික් ටොන් 103618681කි. එයද 5.7% ක වර්ධනයක්ද වේ.කොළඹ වරාය මේ වනවිට ජනාධිපති මහින්ද රාජපක්‍ෂ මහතාගේ නායකත්වය යටතේ සුවිශාල සංවර්ධනයක් අත්පත් කරගෙන ඇතැයිද රෝහිත අබේගුණවර්ධන මහතා ප්‍රකාශ කළේ ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=n1204202</link>
    <topic>සංචාරක කලාපවල පොලිස් ස්ථානයන්ට ඉංගී‍්‍රසි දැනුමැති නිලධාරීන්</topic>
    <author>ධනුෂ්ක ගොඩකුඹුර සහ නුවන් කොඩිකාර</author>
    <content>ශ්‍රී ලංකාවේ සංචාරක කලාපවල පිහිටි පොලිස් ස්ථාන සඳහා මනා ඉංගී‍්‍රසි දැනුමකින් යුතු නිලධාරීන් යෙදවීමට රජය තීරණය කර තිබේ.මේ සම්බන්ධයෙන් අවශ්‍ය පියවර ගන්නා ලෙස පොලිස්පතිවරයාට ලිඛිතව දැනුම් දී ඇති බව වැඩබලන ජනමාධ්‍ය හා තොරතුරු ඇමැති හා ආර්ථික සංවර්ධන නියෝජ්‍ය ඇමැති ලක්ෂ්මන් යාපා අබේවර්ධන මහතා පැවසීය.එම කලාප සඳහා යොදවා ඇති පොලිස් ජංගම සේවාවන්ද වැඩි කරන ලෙසද දැනුම් දී ඇති බව හෙතෙම කීවේය.රජයේ ප්‍රවෘත්ති දෙපාර්තමේන්තුවේ ඊයේ (19) පැවැති කැබිනට් තීරණ දැනුම්දීමේ මාධ්‍ය සාකච්ඡාවට එක්වෙමින් අබේවර්ධන මහතා එසේ ප්‍රකාශ කළේය.පසුගිය වසරේ මාර්තු මාසයට සාපේක්ෂව මෙම වසරේ මාර්තු මාසයේදී සංචාරකයන්ගේ පැමිණීම සියයට 20 කින් ඉහළ ගොස් ඇති බව පැවසූ ඒ මහතා ඉන් බහුතරයක් ලතින් හා කැරබියන් රටවල් නියෝජනය කරමින් පැමිණ ඇති බව ප්‍රකාශ කළේය.සංචාරකයන් හට යම් යම් හිරිහැර හා බාධා කිරීම් කරන කිසිවකු ආරක්ෂා නොකරන බවත්, ඔවුන්ට තරාතිරම නොබලා නීතිය ක්‍රියාත්මක කරන ලෙස පොලිසියට උපදෙස් ලබා දී ඇති බවත්, වැඩබලන ඇමැතිවරයා සඳහන් කළේය.තංගල්ල ප්‍රදේශයේදී විදේශිකයකු ඝාතනය කළ සිද්ධියට සම්බන්ධ ප්‍රාදේශීය සභා සභාපතිවරයා ආරක්ෂා කිරීමට රජය මැදිහත් වන්නේදැයි මාධ්‍යවේදියකු නැ¼ගූ ප්‍රශ්නයකට පිළිතුරු දුන් අබේවර්ධන මහතා කියා සිටියේ කිසිවකු ආරක්ෂා කිරීමට වත්මන් රජය මැදිහත් නොවුණු බවත්, මින් ඉදිරියට ද එවැන්නක් සිදු නොවන බවත්ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=n1204203</link>
    <topic>දඹුල්ල පූජා භූමියට අයත් ප්‍රදේශයේ කිසිදු ඉදිකිරීමක් සඳහා අවසර දී නැහැ</topic>
    <author>නුවන් කොඩිකාර</author>
    <content>දඹුල්ල පූජා භූමියට අයත් ප්‍රදේශයේ කිසිදු ඉදිකිරීමක් සඳහා තමා අනුමැතිය ලබා දී නොමැති බව අගමැති දි. මු. ජයරත්න මහතා පැවසීය.වසර දහස් ගණනක බෞද්ධ ඉතිහාසයක් ඇති දඹුල්ල පූජා භූමියේ හෝ රටේ වෙනත් කිසිදු පූජා භූමියක අනවසර ඉදිකිරීම් සඳහා ඉඩ ප්‍රස්ථා තැබීමට වත්මන් රජය සූදානම් නොමැති බව හෙතෙම කීවේය.දඹුල්ල පූජා භූමියේ අනවසර ඉදිකිරීමක් පවතින බවට මෙතෙක් කිසිදු පාර්ශවයකින් තම අමාත්‍යාංශයට වාර්තාවක් හෝ පැමිණිල්ලක් ලැබී නොමැති බව ජයරත්න මහතා ප්‍රකාශ කළේ ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=n1204204</link>
    <topic>කරාපිටිය බාහිර රෝගී අංශයේ වෛද්‍යවරු පැය 3ක් සේවයෙන් ඉවත් වෙති</topic>
    <author>සන්ධ්‍යා කරුණාරත්න</author>
    <content>කරාපිටිය ශික්ෂණ රෝහලේ බාහිර රෝගී අංශයේ වෛද්‍යවරුන් ඊයේ (19) උදෑසන පැය තුනක පමණ කාලයක් සේවයෙන් ඉවත්වීම නිසා රෝගීන් අපහසුතාවට පත් වූ බව රෝහල් ආරංචි මාර්ග පවසයි.රෝහල් පරිපාලනයටවත් නොදන්වා වෛද්‍යවරුන් 12 දෙනකු පමණ මෙසේ සේවයෙන් ඉවත්වීම නිසා බාහිර රෝගී අංශයට පැමිණි රෝගීන් 600 දෙනකු පමණ අපහසුතාවට පත්ව තිබේ.රෝහලේ බාහිර රෝගී අංශයේ ප්‍රධාන වෛද්‍ය නිලධාරිවරයා ඉවත් කිරීමේ අරමුණෙන් ඔවුන් මෙසේ සේවයෙන් ඉවත්ව ඇත.කිසිදු වෘත්තිය සමිතියක අනුදැනුමකින් තොරව රෝහල් පරිපාලනයටවත් නොදන්වා ඔවුන්ගේ වුවමනාව මත පමණක් සිදු කර තිබෙන මේ සේවයෙන් ඉවත්වීම බරපතළ රාජකාරිමය වැරැද්දක් බවත් ඊට එරෙහිව රෝහල් පරිපාලනය විනය ක්‍රියාමාර්ගයක් ගන්නා බවත් රෝහල් ආරංචි මාර්ග සඳහන් කරයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=n1204205</link>
    <topic>ලක්‍ෂයකට අධික ජනතාවට බීමට ජලය සපයන නුවරවැව අනතුරේ</topic>
    <author>නිමන් විජේසිංහඅනුරාධපුර අතිරේක දිස්ත්‍රික් සමුහ</author>
    <content>අනුරාධපුර නගරවාසීන් ඇතුළු තදාසන්න ප්‍රදේශයන්හි ලක්‍ෂයකට අධික ජනගහනයකට පානීය ජලය සැපයෙන නුවරවැව ජලාශය මහ පරිමාණයෙන් අපවිත්‍රවීමේ අවදානමක් ඇතැයි නගරවාසීහු පවසති.නුවරවැව ආශ්‍රීත නිවාස, සංචාරක හෝටල් ඇතුළු විවිධ ආයතන වලින් නුවරවැව ඉලක්ක කරගනිමින් මුදා හැරෙන අපවිත්‍ර ජලය කැළිකසළ හා සතුන්ගේ විශේෂයෙන් වැව්තාවුලේ නිරතුරුව ගැවසෙන ගවයින්ගේ මල මුත්‍ර වැව් ජලයට එකතුවීම නිසා මෙම ජල හා පරිසර දූෂණය සිදුවෙමින් පවතී.පසුගිය මාස කීපයේ අනුරාධපුර දිස්ත්‍රික් කෘෂිකර්ම කමිටු රැස්වීම්වලදී මෙම බරපතළ ජල දූෂණය පිළිබඳව දීර්ඝ වශයෙන් සාකච්ඡා විය. එහි ප්‍රතිඵලයක් වශයෙන් අනුරාධපුර කලාප වාරිමාර්ග අධ්‍යක්‍ෂ වසන්ත පලුගස්වැව මහතාගේ ප්‍රධානත්වයෙන් ජාතික ජල සම්පාදන හා ජලපවාහන මණ්ඩලය ද මහනගර සභාව, පළාත් සත්ව නිෂ්පාදන හා සෞඛ්‍ය දෙපාර්තමේන්තුව, ශ්‍රී ලංකා ගුවන් හමුදාව යුද හමුදාව, මධ්‍යම පරිසර අධිකාරිය සහ සංචාරක හෝටල් නියෝජනය කරන නියෝජිතයින්ගෙන් සමන්විත විශේෂ පරීක්‍ෂණ කමිටුවක්ද ගිය වසරේ මැද භාගයේදී පත්කරනු ලැබීය.මෙම කමිටුව මගින් නුවරවැවේ ජල දූෂණය වලක්වාලීම සඳහා නිර්දේශ 12 කින් යුත් වාර්තාවක් අනුරාධපුර දිස්ත්‍රික් කෘෂිකර්ම කමිටුව හරහා අනුරාධපුර දිසා ලේකම්වරයා වෙත ඉදිරිපත් කර ඇතැයි ද අනාවරණය වේ.නුවර වැව අවට ඇති සංචාරක හෝටල් හා නිවාඩු නිකේතන ජාලයේ නීත්‍යානුකූලතාවය පරීක්‍ෂාකර බලා එම ආයතනවල අපවහන ජලයෙහි ප්‍රමිතිය පරීක්‍ෂා කර වාර්තා කිරීම පිණිස කමිටුවක් පත්කිරීමත්, නුවරවැව බැම්මට හා වැව් පිටියට වාහන ඇතුල් කිරීම තහනම් කිරීමට පියවර ගත යුතු බවත්, නුවරවැව පිටියෙ සැරිසරණ දහසකට ආසන්න ගවයින් සඳහා අයිතිකරුවන් ඉදිරිපත් නොවන්නේ නම් එම ගව රංචු වෙන්දේසියේ දැමීමට කටයුතු කිරීමත් මෙම වාර්තාවේ දක්වා ඇති නිර්දේශ කීපයකි.මෙම නිර්දේශ ක්‍රියාත්මක කිරීම සම්බන්ධයෙන් තමන් දැනුවත් කොට නොමැතිබව අනුරාධපුර වාරිමාර්ග අධ්‍යක්‍ෂ වසන්ත පලුගස්වැව මහතා ‘දිනමිණ’ මඟින් කළ විමසුමකදී පැවසීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=n1204206</link>
    <topic>අත්ට්‍රැක්ටරයෙන් කුඹුරු වැඩ කළ තිදරු පියා අකුණු සරින් මරුට</topic>
    <author>විජිත සල්ගාදු අකුරැස්ස මධ්‍යම විශේෂ</author>
    <content>අකුරැස්ස , පහළ අතුරලිය , වටලියද්දේ පදිංචිව සිටි, තිදරු පියකු 30 හැවිරිදි රම්පතිගේ ධම්මික චමින්න මහතා පෙරේදා (18) සවස ඔහුගේ නිවස අසල වෙල්යායකදී අකුණු සර වැදීමෙන් එම ස්ථානයේදීම ජීවිතක්ෂයට පත්විය.මහවැසි මධ්‍යයේ ඔහු අත් ට්‍රැක්ටරයක් පදවමින් කුඹුරු යායක කුඹුරු වැඩ කරමින් සිටියදී මෙලෙස අවාසනාවන්ත අයුරින් අකුණු සර වැදී මරණයට පත්වී ඇත.ඔහු, අතුරලිය මහා විදුහලේ 2 වැනි ශ්‍රේණියේ හා 1 වෙනි ශ්‍රේණියේ ඉගෙනුම ලබන දියණියන් දෙදෙනෙකුගේ හා පාසල් නොයන වයසේ පිරිමි දරුවෙකුගේ පියෙකි. වෛද්‍ය පරීක්ෂණය හා මරණ පරීක්ෂණය ඊයේ (19) පැවැත්විණි.ඡායාරූප -විජිත සල්ගාදු - අකුරැස්ස මධ්‍යම විශේෂ.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=n1204207</link>
    <topic>රමණීය ජලාශ ආශ්‍රිතව සංචාරක ගිමන් හල්</topic>
    <author>නුවන් කොඩිකාර</author>
    <content>ශ්‍රී ලංකාවේ රමණීය ජලාශ ආශ්‍රීතව සංචාරක ගිමන් හල් ස්ථාපිත කිරීමට රජයේ අවධානය යොමුව තිබේ.දැනටමත් එවැනි සුන්දර ජලාශ 75 ක් පිළිබඳ අවධානය යොමුව තිබෙන බව වාරිමාර්ග හා ජල සම්පත් කළමනාකරණ ඇමැති නිමල් සිරිපාල ද සිල්වා මහතා පැවැසීය.රාජ්‍ය අංශයට පමණක් සීමා නොකර පෞද්ගලික අංශයද එක්කර ගතයුතු බව ඒ මහතා කීවේය.මේ සඳහා අවශ්‍ය කැබිනට් අනුමැතිය හා පාර්ලිමේන්තු අනුමැතිය ලබා ගැනීමට කටයුතු සකස්කර ඇති බව ඇමැතිවරයා සඳහන් කළේය.මහවැලි ජලාශවලට ගුවන් යානා බැස්සවීමේදී අනුගමනය කළයුතු ක්‍රියාවලියක් පිළිබඳව සියලු පාර්ශවයන් විමසිලිමත් විය යුතු බවත්, විශේෂයෙන් ජලාශවල ආරක්ෂක බැමි, වේලි සහ පාරිසරික හානිය පිළිබඳවද සකසා තිබෙන රෙගුලාසි නියමාකාරයෙන් ක්‍රියාත්මක කළ යුතු බවද ඒ මහතා පැවසීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=r1204201</link>
    <topic>මැදවච්චියේ ගම්මාන හාරසිය විස්සක දිවි නැඟුම තුන්වැනි අදියර ඇරැඹේ</topic>
    <author>ගාමිණී ජයසිංහ</author>
    <content>මැදවච්චිය ප්‍රදේශයේ ගම්මාන හාරසිය විස්සක දිවි නැඟුම තුන්වැනි අදියර ක්‍රියාත්මක කැරේ. මැදවච්චිය මැතිවරණ බලප්‍රදේශයේ ග්‍රාම නිලධාරි තුලාන එකසිය දහසයක් ආවරණය වන ලෙස ක්‍රියාත්මක කර ඇති මෙම වැඩසටහන සඳහා තුලානකින් පවුල් එකසිය පනහක් පමණ සම්බන්ධ කරගෙන තිබේ.ඉසුරුමත් නිවහනක් – අසිරිමත් මවුබිමක් යන තේමාව යටතේ මුලින්ම ආරම්භ කළ දිවි නැඟුම වැඩසටහන ආර්ථික සංවර්ධන අමාත්‍යාංශයේ මෙහෙයවීම මත ක්‍රියාත්මක වේ.දිවි නැඟුම තුන්වැනි අදියර යටතේ මැදවච්චිය මැතිවරණ බල ප්‍රදේශයේ ප්‍රධාන වැඩසටහන පසුගියදා ළමා සංවර්ධන හා කාන්තා කටයුතු ඇමැති තිස්ස කරල්ලියද්ද මහතාගේ ප්‍රධානත්වයෙන් පදවිය, බොරළුකන්ද ගම්මානයේදී පැවැත්විණි.මෙම වැඩසටහන යටතේ රඹෑව, මැදවච්චිය, කැබිතිගොල්ලෑව හා පදවිය යන ප්‍රදේශවල තෝරාගත් ගොවි පවුල් අතර ගෙවතු වගා කිරීම, සත්ත්ව පාලනය, කාබනික පොහොර නිෂ්පාදනය වැනි අංශ සඳහා අවශ්‍ය ද්‍රව්‍ය හා මඟපෙන්වීම සිදුකැරේ. පදවිය, බොරළුකන්ද ගම්මානයේ පැවති මැදවච්චිය ආසනයේ ප්‍රධාන උත්සවයේදී දිවි නැඟුම පළමු අදියර යටතේ හොඳම ගෙවිලිය ලෙස තෝරාත් දිස්නා සංජීවනී මහත්මියට ත්‍යාග හා සහතික පත් ලබාදීම ද මෙහිදී සිදුවිය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=r1204202</link>
    <topic>බූස්ස තැපැල්හල් භූමියේ පුද්ගලයෙක් අනවසරයෙන් පදිංචිවෙලා</topic>
    <author>බළපිටිය සමූහ – දිලිප් නිශ්ශංක</author>
    <content>බූස්ස ප්‍රදේශයේ ජනතාවට තැපැල් කාර්යාලයක් ඉදිකිරීමට ප්‍රදේශයේ දානපතියකු විසින් පරිත්‍යාග කරන ලද ඉඩමක පුද්ගලයකු බලහත්කාරයෙන් පදිංචි වී සිටියි.මේ හේතුවෙන් තැපැල් දෙපාර්තමේන්තුවට තැපැල් කාර්යාලය ඉදිකිරීමට නොහැකි විමෙන් ජනතාව දැඩි අපහසුතාවකට පත්ව සිටිති.ජී. සිරිමානිස් මහතා:- බූස්ස ප්‍රදේශයට ස්ථිර තැපැල් කාර්යාලයක් නොමැති වීමෙන් තැපැල් කාර්යාලය තැන තැන ඇවිදිනවා.තැපැල් කාර්යාලය බදු ගෙවල්වල පවත්වාගෙන යනවට මාසයකට රුපියල් අටදහස් පන්සිය ගානේ ගෙවනවා.බූස්ස ප්‍රදේශයට ග්‍රාමසේවා වසම් 11ක් අයිතිවෙනවා. මේ ප්‍රදේශයේ ජනතාවට ස්ථිර තැපැල් කාර්යාලයක් ඉදිකර ගැනීමට බූස්ස ප්‍රදේශයේ දානපතියකු බූස්ස හන්දියෙන්ම පර්චස් හතළිහක බිම් කොටසක් ලබා දුන්නා.තැපැල් කාර්යාලය ඉදිකිරීමට මුදල් වෙන්වෙලා තිබුණත් ඉඩම පරිත්‍යාග කළ පුද්ගලයාගේ ඥාතියකු ඉඩමේ බලහත්කාරයෙන් පදිංචි වීම නිසා තැපැල් කාර්යාලය ඉදිකිරීමට නොහැකි වුණා.ඉඩමේ පදිංචි වී සිටින පුද්ගලයා නඩුවෙන් පරාදවෙලා ඇපිල් කරලා එයිනුත් පරාදවෙලා ඉන්නේ. ඒත් ඔහු මේ ස්ථානයෙන් ඉවත් කිරීමට බලධාරීන් කිසිදු පියවරක් ගන්නේ නැහැ.සුනිල් කොම්මාදුර මහතා:- අනවසරයෙන් පදිංචි වී සිටින පුද්ගලයා ඉවත් කර දෙන ලෙස ප්‍රදේශයේ වගකිව යුතු සියලු දෙනාටම ගමේ ජනතාව නිතර නිතර දැනුම් දුන්නත් මේ දක්වා ඒ පුද්ගලයා බලහත්කාරයෙන් රැඳී සිටිනවා.තැපැල් දෙපාර්තමේන්තුවට ගියාම කියන්නේ ඉඩම නිදහස් කරලා දෙන්න කියලා.කේ. එච්. චම්පා කුමුදුනි මහත්මිය:- රජයේ මුදල් පෞද්ගලික ගෙවල් වලට ගෙවන එක නතර කරලා තැපැල් කාර්යාලය හදන්න වෙන්කරලා තියෙන ඉඩමේ තැපැල් කාර්යාලය හදලා දෙන්න.තැපැල් කාර්යාලයට ස්ථිර තැනක් නැති වීමෙන් ගමේ ජනතාව අවුරුදු ගණනාවක් දුක් විඳිනවා.කේ. සිරිසේන මහතා:- තැපැල් කාර්යාලය බූස්ස හන්දියේම හදන්න පරිත්‍යාග කළ පර්චස් හතළිහ තැපැල් දෙපාර්තමේන්තුවට පැවරුවත් අනවසර පදිංචිය ඉවත් කරනතුරු තැපැල් කාර්යාලය හදන්නේ නැහැ.බලධාරින් හමුවෙලා ඉල්ලීමක් කළා අනවසර පදිංචිය ඉවත් කරලා තැපැල් කාර්යාලය හදලා දෙන්න කියලා. මේ දක්වා තැපැල් කාර්යාලය හදලා දුන්නේ නැහැ.දැන් කාර්යාල ගානේ ගිහින් අපට ඇතිවෙලා තියෙන්නේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=r1204203</link>
    <topic>වේයන්ගොඩ සහ නිට්ටඹුවේ නිවාස 31කින් දේපල සොරාගත් සැකකරුවෙක් රිමාන්ඩ්</topic>
    <author>අත්තනගල්ල විශේෂ ජයවීර සුගතපාල</author>
    <content>ගෙවල් බිඳුම් 31ක් සිදු කිරීම සම්බන්ධයෙන් වරද පිළිගත් විත්තිකරුවකුට දඩුවම් නියම කිරීම අප්‍රේල් 20 වැනි දිනට කල් තැබූ අත්තනගල්ල අතිරේක මහේස්ත්‍රාත් සහ අතිරේක දිසා විනිසුරු බී. ඩී. ආර්. සිසිර කුමාර මහතා එතෙක් විත්තිකරු තවදුරටත් රිමාන්ඩ් භාරයේ තබන ලෙස නියෝග කෙළේය.වේයන්ගොඩ පොලිස් බල ප්‍රදේශයේ ගෙවල් 20ක් ද, නිට්ටඹුව පොලිස් බලප්‍රදේශයේ ගෙවල් 11 ක් ද බිඳ දේපළ සොරකම් කිරීම, හොර බඩු ළඟතබා ගැනීම පිළිබඳව විත්තිකරුට එරෙහිව වේයන්ගොඩ පොලිසිය විසින් නඩු පවරා තිබිණි.නිවැසියන් නිවෙස්වල නොසිටි වේලාවලදී මේ සොරකම් සිදු කර ඇති බව ද, සොරකම් සියල්ල සැකකරු තනිවම කර ඇති බව ද පොලිස් පරීක්ෂණවලදී අනාවරණය වී ඇත. සොරාගත් දේපළ අතරින් රන් භාණ්ඩ උකස් කර තිබී ඇත. දිවා කාලයේ වසා ඇති නිවාස ගැන තොරතුරු සොයමින් සැකකරු වේයන්ගොඩ ප්‍රදේශයේ සැරිසරන බවට ලැබුණු තොරතුරක් අනුව වේයන්ගොඩ කලගෙඩිහේන පාරේදී සැකකරු පොලිස් අත්අඩංගුවට පත්වී තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=r1204204</link>
    <topic>තලගොයි මස් හට්ටිය මිදුලට: පූස් සුරතලා වළපල්ලට</topic>
    <author>නුගේගොඩ සමූහ – ඩබ්ලිව්. විදානපතිරණ</author>
    <content>සිරිල් එදින කුලී වැඩ නිමකර ගෙදර එනවිට දැක්කා පාරෙ ධාවනය වුණු වාහනයකට යටවී මැරී සිටිය තලගොයි පැටියෙක්. වටපිට බැලූ සිරිල් කාටවත් නොපෙනෙන්න අර තලගොයි පැටිය කඩදාසියක ඔතාගෙන ගෙදර ගෙනාවා. මේක දැක්ක බිරිය සිරියාවතී ඔය මොනවද කියල ඇහැව්ව. සිරිල් බිරියට විස්තරය කිව්වා. මේක හොඳ ඖෂධයක් බව මම අහල තියෙනව. පොඩි එකාටත් හොඳයි ඒකයි මම වැඩියෙන්ම හිතල ගෙනාවෙ.තමුන් මට බොරු කියන්න එපා. අනුමානයක් නැහැ ඕක මරාගෙන එන්න ඇති.කෑ නොගහ හිටපං යෝදියෙ, මම වෙනදත් සත්තු මරලා ගෙදර ගෙනාවදැයි සිරිල් කීය. මට නම් බැහැ ඕවට මිරිස් අඹරන්නවත් උයන්නවත්. මම ඕව කටහරියෙ තියන්නෙත් නැහැ. උයාගෙන තාත්තයි පුතයි එහෙනම් කන එකයි ඇත්තේ කියමින් සිරියාවතී රෙදි පොට්ටෙනියත් රැගෙන නිවස අසල ඇළට ගියේ රෙදි ටික සෝදල නාගෙන එන්න.අවුරුදු 3ක පමණ පුංචි පුතා මේ පිළිබඳ හොඳින් බලාගෙන හිටිය. ගෙදර පූස් පැටියත් ඉව වැටිල ඇවිත් සිරිල්ගෙ කකුල් දෙකේ දැවටෙනව. සිරිල් මන්න පිහිය මුවහත් තියල හට්ටියකුත් රැගෙන සූදානම් වුණේ තලගොයි පැටිය සුද්ද කරන්න. කෑමට අවශ්‍ය ටික හට්ටියේ දමල අනවශ්‍ය ටික එකතු කරල උදලු කෙටියත් රැගෙන ගේ පිටුපසට ගියේ ඒ ටික වළ දමන්න.සිරිල්ට කල්පනා වුණේ අල්ලපු වත්තෙ ගුණපාල. දෙන්න හොඳ යාළුවෝ. ඉඳල හිටල දෙන්න එක්ක අඩියකුත් ගහනව. අදනම් ටිකක් බොන්න ඕන කියල හිතල ªගුණපාලට කථා කළා. මස් හට්ටිය ළඟ චූටි පුතයි පූස් පැටියයි විතරයි.පොඩි එකා තාත්ත තලගොයි පැටිය මස් කරපු හැටි දැක්කෙත් පළවෙනි දවස. මස් කපපු මන්න පිහිය අතට ගත්ත පුතා පූස් පැටියට මන්න පිහියෙන් කෙටුව. ඌ ලේ ගලමින් ද¼ඟලනව. ගුණපාලත් ආව විතරයි. දැන් මොකද ගුණේ කරන්නෙ. ගෙදර ආපු ගමන් ගෑනි දැනගත්තොත් මස් නෙවෙයි කන්න වෙන්නෙ කියමින් මැරුණ පූස් පැටියත් වළට දමල වැහැව්ව. සිරිල් පුතාගෙ ඔලුව අතගාල පූසා මැරුණ එක අම්මට කියන්න එපා කියල ඒක අමතක වෙන්න ටී. වී. එකේ කාටුන් දාල දුන්න. දැන් සිරිල් හා ගුණපාල මිරිස් තුනපහ අඹරල හොද්ද හදනව. පුතා ටී.වී. එක බලනව.බිරිය සෝදපු රෙදිටික වැලට දාල ගෙට ගොඩවුණා.සිරිල් හා ගුණපාල මස් හොද්ද ළ¼ඟ. වෙනද නම් මාළු ගෙනා දවසට පූස් පැටියගෙ සද්දෙ ඉවරයක් නැහැ. ඒත් අද සද්දයක් නැත්තෙ මොකද කියල පුතාගෙන් ඇහැව්ව. පුතා විස්තරේ කියන්න ගත්ත.සිරියාවතීට තරහ ගියා. පුතාටත් දෙකක් ගහල ලිප ළඟට ගියා. මේ මල ඉලව්වක් ගෙනල්ල ගෙදර හිටිය පූස් පැටියත් නැතිවුණා. අහිංසක දරු පැටියත් ගුටිකෑව. ගුණපාල අයියටත් ලැජ්ජ නැහැනේ මේ පව්කාර වැඩවලට හවුල් වෙන්න. පුංචි එකත් මේවට පුරුදු වෙනවා කියමින් සිරියාවතී මස් හොද්ද විසිකළා.සිරිල් හා ගුණපාල ගෙයින් එළියට බැස්සෙ ගොළුවො දෙන්නෙක් වගේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=r1204205</link>
    <topic>සොරාගත් පාපැදි තොගයක් සමඟ මත්ලෝලියෙක් සැකපිට අත්අඩංගුවට</topic>
    <author>කොච්චිකඩේ විශේෂ ඩී. මිහිඳුකුල</author>
    <content>මත්කුඩුවලට ඇබ්බැහි වූ තරුණයකු සොරකම් කළ පාපැදි තිහක් සමඟ අත්අඩංගුවට ගැනීමට මීගමුව කොට්ඨාස අපරාධ විමර්ශන ඒකකයේ නිලධාරීහු සමත් වුහ.මෙසේ අත්අඩංගුවට ගෙන ඇත්තේ කටාන ප්‍රදේශයේ සිරි අබේපුර ග්‍රාමයේ පදිංචි 21 හැවිරිදි තරුණයෙකි.සැකකරු දිනකට රු. 1500 ත් 2000 ත් අතර මුදලකට මත්කුඩු භාවිතා කරන බව පැවැසේ. ඒ සඳහා මුදල් උපයා ගැනීමට මීගමුව ඇතුළු අවට ප්‍රදේශවලින් මේ සොකරම් කර තිබේ.පූජනීය ස්ථාන වලට පැමිණෙන ජනතාව ලොක් නොමැතිව අගුළු නොදමා තබා යන පාපැදි ගැන අවධානයෙන් සිට එම පාපැදි සොරකම් කිරීම ඔහුගේ ප්‍රධාන ඉලක්කය වී ඇත.බැංකු, රෝහල් හා ව්‍යාපාරික ස්ථානවල නවතා තිබෙන පාපැදි ද මෙසේ සොරකම් කර ඇත.කටාන කෝන්ගොඩමුල්ල සිරි අබේපුර, කළුවරිප්පුව යන ප්‍රදේශවලට මේ පාපැදි විකුණා තිබියදී පොලිසිය සොයාගෙන තිබේ. මොහු විකුණන පාපැදි සොරකම් කළ ඒවා බව දැන දැනත් අවට ජනතාව මේ පාපැදි අඩු මුදලකට ලබාගෙන තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=s1204201</link>
    <topic>ලේකම්-භාණ්ඩාගාරික-උප සභාපති තනතුරු බෙදා ගන්න ලොකු පොරයක්</topic>
    <author>පි‍්‍රන්ස් ගුණසේකර</author>
    <content>ශ්‍රී ලංකා මලල ක්‍රීඩා සංගමයේ සභාපති තනතුරට මේජර් ජෙනරාල් දයා රත්නායක මහතා නිතරගයෙන් පත්වේ.උප ලේකම් හා සටහන්කරු හැර ඉතිරි සියලු තනතුරු සඳහා වැඩි දෙනෙකු නාමයෝජනා භාරදී ඇති හෙයින් ලබන මස 3 වැනිදා ක්‍රීඩා විද්‍යායතන ශ්‍රවණාගාරයේදී පැවැත්වෙන නිලවරණයේදී ඡන්ද විමසීම පැවැත්වේ. උප ලේකම් ලෙස කේ. බී. ටී. පෙරේරා හා සටහන්කරු ලෙස සමන් කුමාර ගුණවර්ධන යන මහත්වරු නිතරගයෙන් පත්වෙති.ක්‍රීඩා අධ්‍යක්‍ෂ ජෙනරාල් රංජනී ජයකොඩි මහත්මියගේ ප්‍රධානත්වයෙන් මලල ක්‍රීඩා සංගමයේ නිලවරණයට අදාළ නාමයෝජනා භාර ගැනීම ඊයේ දහවල් 12ට අවසන් විය.මෙවර නිලවරණයේ උප සභාපති තනතුරු 6ක් සඳහා දහහතර දෙනෙකු තරගවදින අතර ඔලිම්පික් පදක්කම් ලාභී සුසන්තිකා ජයසිංහ මහත්මිය හා ආසියානු කෙටිදුර ධාවන ශූර සුගත් තිලකරත්න මහතා ද ඒ අතර වෙති.ලේකම් තනතුරට දෙදෙනකු, භාණ්ඩාගාරික තනතුරට තිදෙනකු හා උප භාණ්ඩාගාරික තනතුරට දෙදෙනකු තරග වැදීම හේතුවෙන් නිලවරණය වඩාත් උණුසුම් මුහුණුවරක් ගෙන තිබේ.ශ්‍රී ලංකා මලල ක්‍රීඩා සංගමයේ හිටපු ලේකම් ජී. එල්. එස්. පෙරේරා මහතා අවසන් මොහොතේ නාමයෝජනා භාරදීමේ අදහස අත්හැර දැමූ අතර වසර ගණනාවක් ලේකම්වරයෙකු ලෙස කටයුතු කළ පේ‍්‍රමා පින්නවල හා හිටපු උප සභාපතිවරයෙකු වූ රියර් අද්මිරාල් ෂාමාල් ප්‍රනාන්දු යන මහත්වරු ලේකම් තනතුරට තරග වදිති.භාණ්ඩාගාරික තනතුරට හිටපු පරිපාලකයෙකු හා දක්‍ෂ ක්‍රීඩකයෙකු වූ ටී. අලෙයිලීම් මහතා ද, ශ්‍රී ලංකා මලල ක්‍රීඩා සංගමයේ වසර කිහිපයක් භාණ්ඩාගාරික තනතුර හෙබවූ චන්දන ඒකනායක මහතා හා ශ්‍රී ලංකා රගර් සම්මේලනයේ භාණ්ඩාගාරික කිරාන් අතපත්තු මහතා තරග බිමට පිවිස සිටිති.උප භාණ්ඩාගාරික තනතුරට ඔලිවර් කැලිස්ටස් හා එම්. ඒ. උපාලි යන මහත්වරු තරග වදිති.ක්‍රීඩා සංවර්ධන දෙපාර්තමේන්තුවට ඊයේ ලැබුණු සියලු නාමයෝජනාවල නිරවද්‍යතාව අද විශේෂ කමිටුවක් මගින් සමාලෝචනය කෙරෙන අතර ඉන් අනතුරුව ප්‍රතික්ෂේප වන නාමයෝජනා ඇත්නම් ඒ පිළිබඳ විශේෂ ප්‍රකාශයක් කරන බව ක්‍රීඩා අධ්‍යක්‍ෂ ජෙනරාල්වරිය ‘දිනමිණ’ ට පැවැසීය.ශ්‍රී ලංකා මලල ක්‍රීඩා සංගමයේ පත්වෙන නව නිලධාරී මණ්ඩලය මෙරටදී පැවැත්වීමට නියමිත ආසියානු කනිෂ්ඨ මලල ක්‍රීඩා සූරතාවලියේ සංවිධාන කටයුතුවලට ඉක්මනින් සම්බන්ධ කර ගන්නා බවද අධ්‍යක්‍ෂ ජෙනරාල්වරිය වැඩිදුරටත් පැවැසුවාය.මලල ක්‍රීඩා නිලවරණයට ලැබී තිබුණු නාම යෝජනා මෙසේය.සභාපති (තනතුරු 1) - මේජර් ජෙනරාල් දයා රත්නායකඋප සභාපති (තනතුරු 6) - කිංස්ලි රංජිත් පෙරේරා, සුනිල් ජයවීර, සුදත් මඩුගල්ල, අජිත් ගුණරත්න, පේ‍්‍රමලාල් අබේසේකර, සුගත් තිලකරත්න, උපාලි කුමාරසිරි, දයානන්ද වෛද්‍යතිලක, ඒ. ඩී. ජයසිංහ, රියර් අද්මිරාල් ෂාමාල් ප්‍රනාන්දු, එම්. ඩබ්ලිව්. නිමල්සිරි, සුසන්තිකා ජයසිංහ, අනිල් වීරසිංහ, ටී. එම්. දේවේන්ද්‍ර.ලේකම් (තනතුරු 1) පේ‍්‍රමා පින්නවල, රියර් අද්මිරාල් ෂාමාල් ප්‍රනාන්දුඋප ලේකම් (තනතුරු 1) - කේ. බී. ටී. පෙරේරාභාණ්ඩාගාරික (තනතුරු 1) - ටී. අලෙයි ලීමා, චන්දන ඒකනායක, කිරාන් අතපත්තුඋප භාණ්ඩාගාරික (තනතුරු 1) - ඔලිවර් කැලිස්ටස් ප්‍රනාන්දු, එම්. උපාලිසටහන්කරු (තනතුරු 1) - සමන් කුමාර ගුණවර්ධන.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=s1204202</link>
    <topic>වසර 19කට පසුව හිම ක්‍රීඩා ශූරතාව කැනඩාව දිනයි</topic>
    <author/>
    <content>කැනඩාවේ තේසා වර්චූ සහ ස්කොට් මොයර් ලෝක හිම ක්‍රීඩා නර්තන ශූරතාව අත්කර ගනිමින් වසර 19 කට පසුව ද්විත්ව රන් පදක්කම් කැනඩාවට ලබා දීමට සමත් වූහ.පසුගිය වසරේදී ද ලෝක හිම ක්‍රීඩා නර්තන ශූරතාව අත්කර ගත් තේඩා සහ ස්කොෂ් එම තරග ඉසව්ව පිට පිටම දිනා ගත් ප්‍රථම නර්තන යුගලය ලෙසත් ඉතිහාසයට එක්විය.ඉදිරි වසර දෙකෙහිදිත් ලෝක හිම ක්‍රීඩා නර්තන ශූරතාව ඔවුන් විසින් දිනා ගනු ලබනු ඇතැයි කැනඩාවේ හිම ක්‍රීඩා නර්තන කළමනාකරු මයික් සිලිප්චක් දැනටමත් අනාවැකි පළකර ඇත.ලබන සීත ඔලිම්පික් ක්‍රීඩා උළෙලේ දී මේ ශූරතාව අත්කර ගැනීමේ වැඩි අවස්ථාවක් තේසාට හා ස්කොට්ට ඇති බව ද ඔහු වැඩිදුරටත් සඳහන් කළේය. අවසන් වරට කැනඩාවේ ක්‍රීඩිකාවන් දෙදෙනෙක් හිම ක්‍රීඩා නර්තන ශූරතාවක් ජය ගනු ලැබුවේ 1993 වසරේදීය. එවර ඉසබෙල් බ්‍රෙසර් සහ ලොයිඩ් ඊස්ලර් සිය රටට ද්විත්ව රන් පදක්කම් රැගෙන යාමට සමත් වූහ.මේ අතර ලෝක හිම ක්‍රීඩා ශූරතාවලියේ පිරිමි ඉසව්ව ජය ගැනීමට 21 හැවිරිදි කැනේඩියානුවකු වන චැං සමත් විය. වසර 16 කට පසුව පළමුවරට පිට පිට දෙවරක්ම මේ ශූරතාව දිනූ ප්‍රථම කැනේඩියානු ජාතිකයා ලෙස ද ඔහු වාර්තා පොතට එක්විය.ලබන වසරේදී ලන්ඩනයේ පැවැත්වෙන ලෝක හිම ක්‍රීඩා ශූරතාවලියේදී මෙවර මෙන්ම දස්කම් දැක්වීමට කැනේඩියානු හිම ක්‍රීඩා කණ්ඩායම සමත් වනු ඇතැයි මේ අනුව පළකෙරෙන අනාවැකි පිළිබඳව හිම ක්‍රීඩාලෝලීන් දැඩි විශ්වාසයකින් යුතුව බලා සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=s1204203</link>
    <topic>බෙකම්ගේ ඔලිම්පික් බලාපොරොත්තු පණ ගැන්වෙයි</topic>
    <author>ලන්ඩන් (ඒ.එෆ්.පී.)</author>
    <content>ඔලිම්පික් ක්‍රීඩා උළෙලේදී ඒකාබද්ධ බ්‍රිතාන්‍ය පාපන්දු කණ්ඩායමක් වෙනුවෙන් සිය උපන් නගරය වන ලන්ඩනයේ ක්‍රීඩා කිරීමේ ඩේවිඩ් බෙකම්ගේ බලාපොරොත්තු, කළමනාකරු ස්ටුවර්ට් පියර්ස්ගේ සංචිතයේ අළුතින්ම සිදු කෙරුණු කපා හැරීම්වලින් පසුවත් කඩ වී නැත.එංගලන්ත පාපන්දු කණ්ඩායමේ භාරකාර ප්‍රධානියාද වන පියර්ස්, ක්‍රීඩකයින් 191 දෙනෙකුගෙන් සමන්විත මුල් ලැයිස්තුව පෙරේදා 80 දක්වා අඩු කළේය.ලබන මාසයේ 37 වැනි වියට පිවිසෙන බෙකම් මනා ශරීර සෙෘඛ්‍යයකින් සිටියොත්, හිටපු එංගලන්ත ‘ෆුල් බෑක්’ ක්‍රීඩක පියර්ස් ඔහුගේ 18 දෙනාගේ සංචිතය මැයි මස අගදී නම් කරන විට බෙකම් ඊට ඇතුළත් වීමට බොහෝ දුරට ඉඩ තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=s1204204</link>
    <topic>ශ්‍රී ලංකා පිල සිංගප්පූරුව පරද්දා ජයගත් අපූරුව...</topic>
    <author/>
    <content>.</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=s1204205</link>
    <topic>චීන ක්‍රීඩක ක්‍රීඩිකාවෝ මස් කෑම නවතා දමති</topic>
    <author/>
    <content>ලන්ඩන් ඔලිම්පික්ස් උළෙල ට සූදානම් වන චීන මලල ක්‍රීඩක ක්‍රීඩිකාවෝ මස් කෑම නවතා දමා ඇත. දේශීය ඌරු මස්, හරක් මස් හා බැටළු මස්වල ශරීර උත්තේජන විරෝධී නීති අනුව තහනම් කර ඇති ද්‍රව්‍ය අඩංගු විය හැකිය යන බියෙන් ඔවුන් මේ පියවර ගෙන තිබේ.ඒ වෙනුවට ඔවුන්, ඉහළ පෙලේ ක්‍රීඩකයන්ගේ අධික ප්‍රෝටීන් අවශ්‍යතාව සපුරා ගැනීම සඳහා ප්‍රෝටීන් පවුඩර් හා මාළු අනුභවය කෙරෙහි විශ්වාසය තබා සිටින බව වාර්තා වෙයි.නැවත වතාවක් පදක්කම් විශාල සංඛ්‍යාවක් ලබා ගැනීමේ උත්සාහයක චීනය නිරතව සිටී. එරට පිහිනුම්, කිමිදුම් හා අනෙකුත් ජල ක්‍රීඩා පාලනය කරන ජාතික ජල ක්‍රීඩා මධ්‍යස්ථානයේ සිටින ක්‍රීඩක ක්‍රීඩිකාවන්ගෙන් අවම වශයෙන් 196 දෙනෙකු පසුගිය දින 40 තුළ මස් කෑමෙන් වැළකී සිට ඇතැයි එරට පුවත් පතක් වාර්තා කරයි.සතුන් ඇති කිරීමේදී නිත්‍යානුකූල නොවන හා උවමනාවට වැඩියෙන් නොයෙකුත් ද්‍රව්‍ය භාවිතා කිරීම පිළිබඳව චීන ආහාර නිෂ්පාදකයින් ප්‍රසිද්ධියට පත්ව සිටිති..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=f1204201</link>
    <topic>නිදහසින් පස්සේ ඉහළම ආර්ථික වර්ධන වේගය අප ලබා ගත්තා</topic>
    <author/>
    <content>සුද්දාගෙන් නිදහස් වූ දා සිට අප ලැබූ ඉහළම ආර්ථික වර්ධන වේගය ඉකුත් වසරේ දී අත්පත් කර ගැනීමට අපට හැකිවිණැයි විදුලි සංදේශ සහ තොරතුරු තාක්ෂණ ඇමැති රංජිත් සියඹලාපිටිය මහතා ප්‍රකාශ කරයි. ශ්‍රී ලංකා මහ බැංකුවේ 62 වැනි වාර්ෂික වාර්තාව (2011) නිකුත් වීමෙන් අනතුරුව, ඉන් හෙළිදරව් වන ආර්ථික කරුණු පිළිබඳ “දිනමිණ” සමඟ විශේෂ සාකච්ඡාවකට එක්වෙමින් ඇමැතිවරයා එසේ කීය.1949 අංක 58 දරන මුදල් නීති පනතේ 25 වන වගන්තියට අනුව රටේ පසුගිය වසරේ ආර්ථික හා මුදල් තත්ත්වය පිළිබඳ ඊට පෙර වසර හා සසඳා බලා සවිස්තරාත්මකව වාර්තාවක් වසරක් ආරම්භ කර මාස හතරක් ඉක්මයෑමට පෙර ඉදිරිපත් කර ප්‍රසිද්ධ කිරීමේ වගකීම ශ්‍රී ලංකා මහ බැංකුවට පැවැරෙනවා. ඒ අනුව මහ බැංකුව විසින් සෑම වසරකම අප්‍රේල් 30 පෙර සවිස්තරාත්මක වාර්තාවක් එළි දක්වනවා. එය හුදෙක්ම නීත්‍යනුකූල අවශ්‍යතාවක් ඉටු කිරීමක් පමණක්මයි කියා ලඝු කිරීමට අප සූදානම් නෑ. මෙවර මහ බැංකුව විසින් ඉදිරිපත් කළේ 62 වැනි වාර්තාවයි. එය නිකුත් කිරීමේදී විශේෂත්වයක් තිබෙනවා.මහබැංකු වාර්තාව නිකුත් කළ යුත්තේ වර්ෂයක් නිමා වී මාස හතරක් ගතවීමට පෙරයි. නමුත්, මහ බැංකුව අවුරුදු කිහිපයක සිට එම නීතිමය අවශ්‍යතා කාලසීමාවටත් මාසයකට, මාස එක හමාරකට පෙරම මේ වාර්තාව එළි දක්වනවා. එය ඉතාම සුවිශේෂී කාර්යයක්. මහ බැංකුවේ අධිපතිතුමාගේ මුදල් මණ්ඩලයේ සාමාජික සාමාජිකාවන්ගේ පටන් මහ බැංකුවේ සේවය කරන සියලු දෙනාගේ කාර්යක්ෂමතාව, කැපවීම, ඵලදායිතාව කොපමණද? කියා රටටම , ලෝකයටම නිහඬව කියාපාන එක් අවස්ථාවක් ලෙසයි මා මෙය දකින්නේ මොකද? සමහර රාජ්‍ය, පෞද්ගලික අංශ විශාල ආයතනයක තබා තනිපුද්ගල සමාගමකවත් වර්ෂයක් අවසන් වී මාස හතරකට පෙර මුල්‍ය වාර්තා ඉදිරිපත් කිරීමට අපොහොසත් වන අවස්ථා අප දැක තිබෙනවා. එවන් පසුබිමක ශ්‍රී ලංකාවේ විශාලතම ශේෂ පත්‍රය හිමි මහ බැංකුව නියමිත කාලයටත් පෙර වාර්තාව ඉදිරිපත් කිරීම අගය කළ යුතු කරුණක්.දෙස් විදෙස් අභියෝග රැසක් මැද නිදහසින් පසු ශ්‍රී ලංකා ආර්ථිකය අත්පත් කරගත් විශාලතම ආර්ථික වර්ධන වේගය සියයට 8.3ක් වාර්තා වන්නේ 2011දීයි. මෙය පිට පිටම අඛණ්ඩව වසර දෙකක් සියයට අටක ආර්ථික වර්ධනයක් වාර්තා කළ ප්‍රථම අවස්ථාවයි. ඒ සඳහා සේවා කර්මාන්ත අංශ ප්‍රධානව කෘෂිකර්මාන්ත අංශය ද දායක වී තිබෙනවා.වසර 2011 දී අපේ රටේ ආර්ථිකයේ සිදු වූ දියුණුව සුළුවෙන් කතා කරන්නට බැරිතරම්. ශ්‍රී ලංකා ඉතිහාසයේ අවුරුදු 46කට පස්සේ සේවා අංශයේ වාර්තා කළ ඉහළම වර්ධනය මෙදා වාර්තා කළා. ඒවාගේමයි ධීවර අංශයේ ඉහළම වාර්තාගත වර්ධනය සිදුවුණේ අවුරුදු 39කට පස්සෙයි.කර්මාන්ත අංශයේ අවුරුදු 33කට පස්සේ වාර්තාගත ම වර්ධනය සිදුවුණේ 2011දීයි. ඒවාගේමයි ඉඳිකිරීම් අංශයේ වර්ධනය අවුරුදු 31කට පස්සේ වාර්තා කළා.සුළු හා මධ්‍ය පරිමාණ කර්මාන්ත අංශයේ, නිෂ්පාදන අංශයේ, විදේශ වෙළෙඳ අංශයේ විශාලතම වර්ධනයක් වාර්තා කළ වසරක්. මේවා මේ අන්දමට වාර්තා පිට වාර්තා තබමින් වර්ධනය වුණේ අහඹු ලෙස හෝ ඉබේම හෝ නම් නොවෙයි. අපි ඉතා සැලසුම් සහගතව ක්‍රියාත්මක කළ වැඩපිළිවෙල නිසයි මේ ජයග්‍රහණ අත්වුණේ.අද අපේ රට අභියෝග රැසක් මැද සාර්ථක ගමනක් යෑම ආරම්භකොට තිබෙනවා. අපේ රටට එරෙහිව ජාත්‍යන්තර බලවේග රැසක් ක්‍රියාත්මකයි. තිස් අවුරුද්දක් පැවැති මහා විනාශකාරී යුද්ධය නිමා කිරීමට ජනාධිපති මහින්ද රාජපක්ෂ මහතාගේ අභීත නායකත්වයට හැකි වුණා. බෙදුම්වාදය, කොටි ත්‍රස්තවාදය බල ගැන්වීමට ජාත්‍යන්තර බලවේග ඔවුන්ට උදව් කළා. ඒ විෂම බලවේග පරාජයට පත් කරවමින් අපි රටක්, ජාතියක් ලෙස ලැබූ ජයග්‍රාහණ ආපස්සට හැරවීමට දුෂ්ට බලවේග ක්‍රියාත්මකයි. මේ බලවේග සමඟ එකට හිටගන්න දේශීය නියෝජිතයෝ පිරිසක් ඉන්නවා. අද මේ අය අපි ලබන සෑම ජයග්‍රාහණයක් ම ඉවසා විඳ ගන්න බැරිව විවිධ චෝදනා, විවේචන ඉදිරිපත් කරනවා. ඒ නිසා දේශපාලන, ආර්ථික ජයග්‍රහණ සෑම එකක්ම නිර්දය විදිහට විවේචන කිරීමට ඔවුන් ක්‍රියාත්මක වෙනවා. ඒ අයගේ ඇස් පාට පක්ෂ බේදවලින් තොරව රට, ජාතිය යන හැඟීමෙන් බැලීමට හුරුවේවායි අපි ප්‍රාර්ථනා කරනවා.නමුත්, අපි විවේචන පස්සේම යන්නේ නෑ. අපි අපේ ගමන රට, ජනතාව දිනවන ක්‍රියාදාමය නොකඩවා ක්‍රියාවට නංවනවා.අද විපක්ෂය ජීවන වියදම වැඩියි කියා කෑමොර දුන්නාට, අපි තමයි දිගු කාලයක් අඛණ්ඩව උද්ධමනය තනි ඉලක්කමේ ප්‍රතිශතයකින් පවත්වාගෙන යන්නේ. අද උද්ධමනය, විරැකියා අනුපාතය ඉතාම පහළ අගයන් වාර්තාකොට තිබෙනවා. 2011 දී අපේ රටේ අලුතින් රැකියා අවස්ථා හැටදහසක් ඇති වුණා කියා මහබැංකු වාර්තාවේ දැක්වෙනවා. ලක්ෂ 4 සිට තුන්ලක්ෂ හතළිස් දහසකට විරැකියා ප්‍රමාණය අඩුවෙලා.අද වනවිට විශේෂයෙන් ලෝකයේ ධනවත්, දියුණු රටවලත් විරැකියාව වැඩිවෙලා. ස්පාඤ්ඤයේ, ග්‍රීසියේ විරැකියාව ඉහළ ම අගයක් ගන්නවා. එය පිළිවෙලින් සියයට 23.3ක්, සියයට 19.9 ක් වෙනවා. එක්සත් රාජධානියේ අමෙරිකාවේ, කැනඩාවේ රැකියා ඉල්ලලා තරුණ තරුණියෝ පාරට බැහැලා උද්ඝෝෂණ කරනවා. අපේ රටේ විරැකියාව සියයට 4.2 අඩුවෙලා.අපේ රටේ ඒක පුද්ගල ආදායම දිනෙන් දින වැඩිවෙලා තිබෙනවා. 1960 දී අපේ රටේ ඒක පුද්ගල ආදායම ඩොලර් 142 යි. එය 2004 වනකම් අමෙරිකානු ඩොලර් දහස ඉක්මවූයේ නෑ. නමුත්, වසර 2008දී එය දෙගුණයක් වුණා. ඩොලර් 2014 ක් වුණා. වසර 2010 දී එය ඩොලර් 2400 ක් වුණා. ගිය අවුරුද්දේ අපේ ඒක පුද්ගල ආදායම ඩොලර් 2836 යි. මෙය ඉදිරි වසර තුන නිමාවන කොට ඩොලර් 4000 කිරීම අපේ අරමුණයි.අපේ රටේ කාලයක් සංවර්ධනය බස්නාහිර පළාතට සීමාවෙලා තිබුණා. වසර 2005 දී අපේ රටේ පස්වැනි විධායක ජනාධිපතිවරයා බවට පත්වුණ මහින්ද රාජපක්ෂ මහතාගේ නායකත්වයෙන් ක්‍රියාත්මක කළ “මහින්ද චින්තනයත්” , ‘මහින්ද චින්තන ඉදිරි දැක්මත්” හේතු කොට ගෙන අද වනවිට මුළු රටේ ම, සෑම පළාතකම විසිරුණු,පැතිරුණු සංවර්ධනයක් සිදුවී තිබෙනවා. ඒ බව 2011 මහ බැංකු වාර්තාව සාක්ෂි දරනවා. වසර කිහිපයකට පෙර රටේ ආර්ථික සංවර්ධනයට සියයට 50ක දායකත්වයක් දැරුවේ බස්නාහිර පළාතයි. අද වනවිට එය සියයට 45 දක්වා අඩු වී තිබෙනවා. පළාත් අතුරින් වැඩිම වේගයකින් සංවර්ධනය වී තිබෙන්නේ උතුරු හා නැඟෙනහිර පළාත් ‍ෙදකයි. මේ වාර්තාව කියාපාන එක හොඳ කරුණක් තිබෙනවා.උතුරු - නැඟෙනහිරට, එහි ජනතාවට රජය පහසුකම් සපයනවා මදි කිය කියා. ජාත්‍යන්තරයට බොරු දේවල් කියන විපක්ෂයේ ටික දෙනාවත්, කොටි ඩයස්පෝරාවටත් එය හොඳ කදිම පිළිතුරක්. උතුරේ - නැඟෙනහිර පළාත් දෙකේත් ජාතික ආර්ථිකයට ලැබුණු දායකත්වය දිනෙන් දින වැඩිවීම ඉතාම වැදගත්.අනෙක් වැදගත්ම කරුණ තමයි, අපේ ණය ප්‍රමාණය වසරින් වසර අඩුවෙලා, දළ දේශීය නිෂ්පාදිතයේ ප්‍රතිශතයක් ලෙස එක අවුරුද්දක ජාතික ණය අනුපාතිකය සියයට 105 මට්ටමේ තිබුණා. ද.දේ.ප්‍රතිශතයක් ලෙස 2010 දී සියයට 81.9 ක් වූ ණය අනුපාතය සියයට 78.5 අඩු වී තිබෙනවා. ඒ වාගේමයි අයවැය හිඟය සියයට 6.9 මට්ටමට අඩුවී තිබෙනවා. මෙය 2010 දී තිබුණේ සියයට 8 මට්ටමේ. ඉදිරි වසර වලදී එය තවත් පහත අගයකට ගෙන ඒමට අවශ්‍ය රාජ්‍ය ආදායම් වැඩිකර ගැනීමේ ක්‍රමවේද, වියදම් කළමනාකරණය, බදු ප්‍රතිපත්තිවල වෙනස්කම් අපි කරනවා.රාජ්‍ය ආයෝජන වැඩි කරලා, හැකිතරම් ආර්ථික යටිතල පහසුකම් දියුණු කිරීමට රජය පියවර ගන්නවා. සෑම ගමක්, නගරයක් ම ආවරණය වන පරිදි සෑම ක්ෂේත්‍රයක්ම සුරැකෙන ලෙස සංවර්ධනය සිදු කිරීම අපේ දැක්මයි. මේ සියලු ජයග්‍රාහණ එක දැක්මක් මත ක්‍රියාත්මක ජාතික වැඩපිළිවෙළ නිසා බව නොබියව කියන්න පුළුවන්.ඇත්තටම, එහෙම මතයක් රටේ මහජනතාව අතර පවතිනවා. ආර්ථික ප්‍රතිලාභ සාමාන්‍ය ජනතාව අතර බෙදී යන විධිමත් වැඩපිළිවෙළක් සකස් කිරීම ඉතාම වැදගත් දෙයක්. මේ බව ජනාධිපතිතුමා එදා මහ බැංකු වාර්තාව පිළිගැනීමේ උත්සවයේදී ඉතාම හොඳින් අවධාරණය කළා. එතුමා එතැනදී කිව්වා මහ බැංකුව ආර්ථික ජයග්‍රහණවල ප්‍රතිලාභ මහජනතාවට හිමිවෙනවාද? නැද්ද? යන්න පිළිබඳ විමසිල්ලෙන් බැලිය යුතුයි කියා.දැනටමත් රටේ සාමාන්‍ය ජනතාවට ආර්ථික යටිතල පහසුකම් හා මහජන උපයෝගිතා පහසුකම් දියුණු කිරීමෙන් ලැබෙන ප්‍රතිලාභ අත්වෙනවා. ඊට අමතරව තනි තනිව සෑම පුද්ගලයාටම රට දියුණුවීමෙන් ලැබෙන ප්‍රතිලාභ කොටස කොපමණද? කියා ගණන් බැලීමක් සිදුකළ යුතුයි. අපේ රටේ මානව සම්පතේ ආර්ථික තත්ත්වය, ජීවන තත්ත්වය, වාගේම අධ්‍යාපන, සෞඛ්‍ය වැනි අංශවල ඉහළ ගුණාත්මක දියුණුවක් තිබෙනවා. අපි රටක් හැටියට මැදිආදායම් ලබන ඉහළ මානව සම්පතක් හිමි රටක්. ඊට හේතුව සමස්ත ආර්ථිකයේ දියුණුව සිදුවීමයි. ඒ අනුව ආර්ථික ප්‍රතිලාභ සාමාන්‍ය ජනතාව වෙත ගලා යන්නේම නෑ කියන්න බෑ.මහ බැංකු වාර්තාවේ ඉතාම පැහැදිලිව කියනවා අපේ ආනයන වියදම් සීමා කරගෙන අපනයන ආදායම් වැඩි කර ගන්න කටයුතු කළ යුතුයි කියා ආනයන ආදේශන නිෂ්පාදන ක්‍රියාවලියකට අපි යා යුතුයි. අපි මීට වඩා රටේ සම්පත් විශේෂයෙන් ධීවර වැනි අංශ රටේ ආර්ථික දියුණුවට යොදාගත යුතුයි. අධ්‍යාපන අංශය තවදුරටත් රැකියා වෙළෙඳපොළ ඉලක්ක කොට නවීකරණය විය යුතුයි. ඒ දේ අපි ක්‍රියාත්මක කරමින් ඉන්නේ. ජනතාවත්, රටත් සුඛිත මුදිත කිරීම අපේ එකම අරමුණයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=f1204202</link>
    <topic/>
    <author/>
    <content>දශක තුනකට ආසන්න කාලයක් ජනප්‍රිය ගීත රැසක් කලා ලොවට තිළිණ කළ රත්මලේ බන්දුල ගුණවර්ධන ගේ ගීත ඇල්බම දෙකක් ලබන 29 දින සවස 3.00ට තංගල්ල පුරහලේ දී ජනගත කෙරේ. එහිදී එළිදකින ජනප්‍රිය ගීත රැසක් අඩංගු ‘වසන් කරන්නට බෑ මගෙ සිත’ හා ළමා ගීත අඩංගු ‘වී කරල් ඔටුනු’ ගීත ඇල්බම දෙක ගැන ඔහු හා කළ සාකච්ඡාව මෙසේය.එහෙම ප්‍රශ්නයක් ගීත රචකයන් අතර තිබෙනවා. මම කවි ලියද්දී එහි අනන්‍යතාව රැකගෙන නිර්මාණකරණයේ යෙදුණා. නමුත් මම ලියූ බොහෝ කවිවල සැඟවී තිබුණේ ගීත. කවිය පසුකාලීනව පාඨකයන් අතරින් දුරස්වීම බොහෝ නිර්මාණකරුවන් ගීත රචනා ක්ෂේත්‍රයට සීමා කරන්න හේතුවක් වෙන්න ඇති. හිතාමතා කරපු දෙයක් නෙවෙයි. මම කවියට ඇලුම් කරනවා. අදටත් කවි ලියනවා. නමුත් ඒවා පත්තරවලට යැවුවෙ නැහැ. අවිවේකයත් ඒකට බලපෑවා.ප්‍රදීපා ධර්මදාසට ලියූ “කොළොම්තොටින් නැව් නැග්ගා” ගීතය නිසා ඇය හා මම කිසියම් ගොනුවකට වැටුණා වෙන්න පුළුවන්. නමුත් මම ඊට පෙර වගේම පසුවත් වෙනස් වෙනස් තේමා ඔස්සේ ගීත ලිව්වා. ප්‍රේමය, විරහව, කුටුම්භ සංකීර්ණයේ ඇතිවන ගැටලු මම ගීත සඳහා විෂය කර ගත්තා. නමුත් අපිට සමාජයේ ඇතිවන ගැටලු මඟහැර යා නොහැකියි. ඒ නිසා මා අතින් පසුකාලීනව එවැනි ගීත ලියැවුණා.වසර 20 කට පසුවත් අදටත් “කොළොම්තොට” ගීතය ජනප්‍රියයි. ගීත රචකයෙක් ලෙස අනන්‍යතාවක් ගොඩනඟා ගත්ත මට මෙම ගීය බලපෑවා. නමුත් මම ගීත රචකයෙක් ලෙස තහවුරු වූයේ මාලනී බුලත්සිංහලට ලියූ “වසන් කරන්නට බෑ මගේ සිත” ගීතය නිසයි. ගුවන් විදුලියේ සරල ගී වැඩසටහනකට රචනා කළ එම ගීතය එක රැයකින් ජනප්‍රිය වූ ගීයක් ලෙස හඳුන්වන්න පුළුවන්. එයට මාලනී බුලත්සිංහලගේ ගායනය වගේම එච්. එම්. ජයවර්ධනගේ මිහිරි තනුවත් බලපෑවා. මේ ගීත දෙකම මගේ ගීත ඇල්බමයට ඇතුළත් වෙනවා. ඔවුන්ට ස්තූ®ති කරන්නත් මම මෙය අවස්ථාවක් කර ගන්නවා.නිර්මාණකරුවෙකුට වයසක් තිබෙන්න බැහැ. මෙය ග්‍රහණය කර නොගෙන නිර්මාණ කළ නොහැකියි. ගීත රචකයකුට සෑම වයස් කාණ්ඩයකම රසිකයන්ගේ සිතුම් පැතුම්වලට සංවේදී වෙන්න හැකියාවක් තිබිය යුතුයි.මේ ගීතයෙන් කතා කෙරෙන නව යොවුන් වියේ පසුවන දරුවන් මගේ සහෝදර සහෝදරියන්ට සිටිනවා. යෞවනයන්, දෙමව්පියන්ට හොරා ප්‍රේම කරන අයුරු මා දැක තිබෙනවා. එය එදාටත් අදටත් පොදුයි. නව යෞවන ප්‍රේමය දඩබ්බරයි. මම මේ ගීතයේදී ඒ දිහා බලන්නේ වැඩිහිටියෙක්ගේ මනසින් නෙවෙයි. සම වයසේ රසිකයින්ට පමණක් ගීත ලියන්න පෙළඹුණොත් කාලයක් යන විට මට ලියන්න වෙන්නේ වයසක උදවියටයි.ගීත රචකයා අතින් ලියැවෙන්නේ ඔහු දකින දේ හා ග්‍රහණය කර ගන්නා දෙයයි. ගීතයට අවිෂය කරුණු නැහැ. ඒ නිසා නිර්මාණකරුවෙකුගේ සිතුවිලි එක පැත්තකට කොටු කරන්න බැහැ.ගායන ශිල්පියෙක්ගේ ඉල්ලීමක් අනුව ගීතයක් ලියූවත් එහෙම නැතිව ගීතය ලියා පසුව සුදුසු ශිල්පියෙක්ට ගායනයට ලබා දුන්නත් එය ගායනා කරන ගායකයා හෝ ගායිකාව පිළිබඳ සලකා බැලීමක් සිදු වනවා.මම පසුගිය දශක තුන ඇතුළත ලියා තිබෙන්නේ ගීත 300 ක් පමණයි. විශාල ගීත සංඛ්‍යාවක් ලියලා නැහැ. ඒ අතර යුග හතරක් නියෝජනය කළ ගායක ගායිකාවන් සිටිනවා.මම ගීත රචනා ක්ෂේත්‍රයට පිවිසි කාලයට වඩා වර්තමාන පරම්පරාව හිතන පතන ආකාරය වෙනස්. නව පරම්පරාවට ගීත ලිවීමේදී ඒ ගැන අප අවබෝධ කරගත යුතුයි.පැරණි ආකෘතීන්ට දිගටම ලියුවොත් අලුත් නිර්මාණ හැදෙන්නේ නැහැ. අලුත් රසයන් මතුවෙන්න නම් ගීතයේ ආකෘතික හා භාෂාත්මක වෙනස්කම් සිදුකළ යුතුයි. යුගය අනුව ගීත රචකයාගේ අනන්‍යතාව වෙනස් කළ යුතු නැහැ. නමුත් නව ප්‍රවණතාවට සරිලන ලෙස ගීතයේ හැඩතල වෙනස් කිරීම ගීත රචකයාගේ කාර්යයක්.ගීතය මේ වන විට සංගීතය හා නැටුම මුල්කර ගත් දෙයක් බවට පත්ව තිබෙනවා. එය හඳුන්වන්නේ ප්‍රසාංගික ගීතය නමින්. මේ නිසා තවදුරටත් ගීතයකට පද මාලාව හෝ ගායන ලීලාව වැදගත් නැහැ.වර්තමාන ගීතය තුළ භාෂාව ගැන හෝ එයින් කියැවෙන අදහස ගැන කිසිම සලකා බැලීමක් නැහැ. අද ගීත රචකයන් කියන්නේ විනෝදයට නැටීම සඳහා උදව් කරන සංගීතයක් සැපයීමට ආධාර කරන යානයක් පමණයි.නූතන පරම්පරාවේ රසඥතාවය පිරිහිලා. ඔවුන්ට ඉතා සරල යෙදුම් පවා ග්‍රහණය කර ගැනීමේ හැකියාවක් නැහැ. ඒ නිසා ගීතයේ තිබෙන සාහිත්‍යය ගැන සොයා බැලීමට ඔවුන්ගෙන් වැඩි දෙනෙකුට වුවමනාවක් නැහැ. ඒ නිසා වර්තමානයේ බිහිවෙන නිර්මාණවල සාහිත්‍යයක් නැහැ. කලින් ගීතයක් විකාශය කිරීමේදී එයට ප්‍රමිතියක් තිබුණා. අද ඕනෑම කුණුහරුපයක් ගීතයක් විදියට මාධ්‍ය ඔස්සේ ප්‍රසිද්ධ කළ හැකියි. ඒකට කිසිම බාධාවක් නැහැ. ශිෂ්ට සම්පන්න සමාජයක් හදන්න නම් භාෂාවට වගේම ගීතයටත් ප්‍රමිතියක් සකස් කළ යුතුයි.80 දශකයේ එම ගීත නිර්මාණයට පිවිසි මුල් කාලයේ සිටම රේඩියෝ මාධ්‍ය ඔස්සේ ප්‍රචාරය වන ගීත සඳහා කර්තෘභාග ගෙවීමේ වැඩපිළිවෙළක් ගැන කතාබහක් තිබුණා. ඒ අනුව ගීත රචකයාට, සංගීතඥයාට හා ගායන ශිල්පියාට රුපියල බැගින් රුපියල් තුනක් ගෙවීමට තීරණය වූූවා.නමුත් එය ක්‍රියාත්මක වෙනවාදැයි කියන්න මම දන්නේ නැහැ. පසුගිය වසර 30ටම මට එක අවස්ථාවක පමණක් රුපියල් තිහක චෙක්පතක් ලැබුණා. එතෙක් මෙතෙක් කාලයට කර්තෘභාග ගැන කවුරුවත් කතා කරලත් නැහැ. අපිට කීයක්වත් ලැබිලත් නැහැ.කොළොම්තොටින්, මිටින් මුදාහැර, සිනාමල් ගොඩක්, වසන් කරන්නට බෑ මගෙ සිත, සිහිනය දොරකඩ වගේ ගීත පසුගිය දශක කිහිපය තුළ කොපමණ වාරයක් ප්‍රචාරය වෙන්න ඇද්ද? අපි කලාකරුවන් හැටියට ගීත ප්‍රචාරය වන අවස්ථාව ගැන ගණන් කරන්න බැහැ. ගීත ප්‍රචාරය කරන ආයතනයන්ට කර්තෘභාග ගෙවන්න වැඩපිළිවෙළක් යෝජනා කිරීම හොඳ දෙයක්. කර්තෘභාග ගෙවීම නීතියකින් කරනවාට වඩා ගුවන්විදුලි ආයතන ස්වේච්ඡාවෙන්ම කිරීම වැඩිය හොඳයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>20</day>
    </date>
    <link>http://www.dinamina.lk/2012/04/20/_art.asp?fn=f1204203</link>
    <topic>ටෙලි නියඟයට නිලි වැස්සකි අමරපුරය</topic>
    <author/>
    <content>කලෙකට ඉහත රූපවාහිනිය ඔස්සේ කලාත්මක ටෙලි නිර්මාණ ප්‍රදර්ශනය වූ අතරම ඒවා ගැන විචාරද පළ වූයේය. පසුගිය කාලයේදී මෙම දෙඅංශයෙන්ම ගරා වැටීමක් ඇති වූයේ මෙගා නාට්‍ය වර්ෂාව නිසාය. මෑතකදී විකාශය අවසන් කළ බර්ට්‍රම් නිහාල්ගේ අමරපුරය ටෙලි නාට්‍යය ගැන මෙලෙස අප විමසා බැලීමකට මුල පුරන්නේ නැවතත් ටෙලිවිෂනය කලාත්මක නිර්මාණ කළ හැකි මාධ්‍යයක් බව ඔප්පු කරන්නට මෙම නිර්මාණය සමත් වූ නිසාය.පොදු ජන සංස්කෘතියේ “මූලධනය” සොයා යන්නෙකුට අවශ්‍ය සන්දර්භය ගොඩ නගා ගැනීමට උපයෝගී වන්නේ් ඔවුන්ගේ හැසිරීම් රටාවයි. පොදු සමාජ තලයක හැසිරීම් රටාව ශ්‍රී ලංකාව ඇසුරෙන් සකසා ගන්නට යන පුද්ගලයාට අවශ්‍ය අමුද්‍රව්‍ය සපයා ගැනීමට ඇති වේදිකාව වත්මන් රූපවාහිනි ජන සංස්කෘතියයි. දැන හෝ නොදැන ශ්‍රී ලංකාවේ වත්මන් රූපවාහිනි කර්මාන්තයේ ජනප්‍රිය සංස්කෘතියේ අංග ලක්ෂණද විවිධ අයුරින් නිරූපණය කරමින් සිටී. ශ්‍රී ලංකාවේ ජනරැල්ලේ හැසිරීම බොහෝ විට මතවාදී අරගලයක පෙරළිකාර ලකුණු විදහා පෑමට ගතවන කාලය සහ උපයෝගිතා භාණ්ඩ විදේශ රටවල් සමඟ සැසදීමේදී වෙනස් වෙයි. මේ නිසා ජනප්‍රිය සංස්කෘතියක උපරි ව්‍යුහය පිළිබඳ ඉංග්‍රීසි හා මෙරට ජනප්‍රිය සංස්කෘතිය විදහා දක්වන විනෝදාංශවල රූපණය අතර වෙනස්කම් දක්නට ලැබේ.ඒකාකාරී දසුනක නේත්‍ර රංජනය රඳවා තබන වත්මන් රූපමාලා පාරිභෝගිකයන් එයින් දුරස්ත වීමේ ලකුණු කෙමෙන් කෙමෙන් පළ කරමින් සිටී. එය ජනප්‍රිය පොදුජන විඥානයේ සරල හරස්කඩකට වඩා ගැඹුරු සමාජ පෙරළියක් උදෙසා කරන මත හැරවුමක් විය නොහැකිද? මෙය වත්මන් නිර්මාණකරුවා ඉදිරියේ පොදුජනයා විසින් ඉදිරිපත් කර ඇති අභියෝගය බව රූපමාලා නාටක වෙළෙඳ පළ තුළ පාරිභෝගික හැසිරීම කියාපායි. මේ තත්ත්වය අවබෝධ කරගෙන විනෝදාස්වාදය හෝ සිය මත දිගහැරුම ඉදිරිපත් කිරීමට යන නිර්මාණකරුවාට යහපත් ලංසුවක් සොයා ගැනීම අසීරු වනු ඇත.එම හෙම්බත්වීම වර්තමානයේ රූපමාලා නාටකකරුවාට වඩා එහි සිය වින්දනයට හසුකර ගන්නා වූ ප්‍රේක්ෂකයා වූ පාරිභෝගිකයා හා ගනුදෙනුකරුවා තුළින් පෙනී යයි.එවැනි එළැඹුමක් උදෙසා සපයන පෙරවදනක් වත්මන් රූපමාලා නාටක ඔස්සේ ඉදිරිපත් කෙරුණු ‘අමරපුරය’ නම් වූ ටෙලි සිනමා වෘතාන්තය තුළින් අපට හඳුනාගත හැකිය. පෙරවදන යනු මුළු කෘතියේම අන්තර්ගතය හෝ ආකෘතිය කියාපාන කැඩපතක් ම නොවෙනු ඇත. එහෙත් එය කිසියම් එළැඹුමකි. ;ම් එළැඹුම වත්මන් නිර්මාණකරුවා විසින් අවබෝධ කර නොගන්නේ නම් එයම රූපමාලා නාටකවලින් සිය ගනුදෙනුකරුවා එළවා දැමීමක් හෝ ඔහුගේ ඒකාධිකාරය ඔහුව සිිහිපත් කරවීමක් විය හැකිය.සාර්ථක නිර්මාණකරුවා සිය නිර්මාණය තමා ජීවත්වන සමාජයේ පිළිබිඹුවක් ලෙස ඉදිරිපත් කරන්නේය යනු ඇතැම් විචාරක මතයකි. එහෙත් සිදුවිය යුත්තේ එයද එසේ නොමැති නම් එවන් තථ්‍ය වූ සමාජ හැඩතලයක් නිර්මාණනීය ලෙස සිය නිර්මාණයට එකතු කර ගැනීමද යන්න හැබෑ කියවීමක් අපේක්ෂා කරන නිර්මාණකරුවා අවබෝධ කරගත යුතුය. එසේ නොමැතිවිට බිහිවන්නේ අනුකරණවාදී ලකුණු හෝ වාර්තාකරණීය සමාජ රූපීන්ය.මේ තත්ත්වය බුද්ධිමත් ලෙස හා තර්කානුකූලව විමසා බැලීමට බර්ට්‍රම් නිහාල් සිය නවතම ඉදිරිපත් කිරීමෙන් අපට ඇරැයුම් කර සිටියි. සිනමාව හෝ රූපවාහිනිය රසවිඳින පේ‍්‍රක්ෂක පාරිභෝගිකයා තමාගේ නැරඹීම තුළ කිසියම් කියවීමකට කැඳවා ගත හැකි නම් එය වැදගත් මෙහෙයකි. කැපකිරීමකි. එයට හේතුව වර්තමානයේ දී පොදු ජන සංස්කෘතියේ උපරි ජනප්‍රිය හැඩතලය බවට “මෙගා රැලි රූපමාලාවක්” සහ විවිධ වෙස් ගත් “සුපිරි තාරකා” වැඩසටහන් පැටව් ගසමින් තිබීමයි.මෙවැනි රැළිකාරක බහුරූ ඉදිරිපත් කිරීම් මත “අමරපුරය” මාර දූ පුත් හා සිද්ධි පුරයක උච්චතම ප්‍රකාශනයක් ලෙස ඉදිරිපත් කෙරෙයි. එය මෙවැනි කාලයක නිෂ්පාදකයකුට හෝ ඉදිරිපත් කරන්නෙකුට එල්ලවන අභියෝගයකි. එහෙත් එම අභියෝගය භාර ගැනීම ගැන බොහෝ සමාජ සුධාරකයන්ගේ සහ විචාරක ප්‍රසාදය ඔවුන් කරා යොමුවිය යුතුය. එසේ නොවන්නේ නම් බර්ට්‍රම් හෝ “අමරපුරය” ඔස්සේ සාමාජික ගරාවැටීම ගැන හෝ මතුවන දුෂ් ප්‍රවණතා ගැන සාකච්ඡාවක යෙදිය යුතුය.‘අමරපුරය’ වත්මන් ජනප්‍රිය බොළඳ ගලායාම් අතර දක්නට ලැබෙන එක්තරා ආකාරයක උඩුගම් බලා යාමකි. එය දෙයාකාරයක උඩුගම් බලා යාමක් ලෙස පෙනේ. පළමුවැන්න පවතින ජනප්‍රිය රැල්ල තුළ එයින් පරිබාහිර වීමයි. දෙවැන්න සුඛෝපභෝගී අර්ථපති සමාජයක් අතර ජීවිතයේ සන්තුෂ්ටිය එවැනි සුඛවිහරණ පාරමිතාවෙන් මිදී බෞද්ධ දර්ශනය ඔස්සේ සොයා යාමකි.නිර්මාණකරුවා මේ ජීවිත විවරණය දැක්වීම ඉතාමත් සුන්දරව සරළව එහෙත් ගැඹුරක් දෙන රූපරාමු දෙපළකින් ඉදිරිපත් කරයි. “අමරපුරය”ට යන මාවත ඔහු විවර කරන්නේ රූපවාහිනි තිරයේ වමේ සිට පහළ අක්ෂයක පිහිටා දකුණට පාවී යන වරාමලකිනි. එය ඔහු ජීවිතයේ වංචනික චාරුහර භාවයක් පිළිබඳ දන්වයි. එසේම ඒ අතරම ජීවිතය දකින්නට, වංචනික හා ඇස්බැන්දුම් සමාජ තරගයෙන් මිදී “අමරපුරය” බලා යන තීර්ථ ගවේෂණය ඔහු අවසන් රූප පෙළේදී දක්වා සිටින්නේ වරාමල දකුණු පහළ අක්ෂයේ සිට ඉහළ වම් කෙලවර බලා පාවී යාමයි.එබැවින් “වරාමල සංකේතය”, ‘අමරපුර’ ටෙලි නිර්මාණය පිළිබඳ ඒකාකාරී රූපමාලා සලාදයක් භුක්ති විඳිමින් සිටින බොහෝ දෙනෙකුට යහ විටමින් ලබාගන්නට කරන කැඳවුමකි.අමරපුරය තුළ ගලායන නිසල දිය වැල සේම ඒ මතින් යටපත් කර ගන්නට තැත්දරන මතක රූපාවලිය, භික්ෂු සක්මන මෙන්ම දෙමාපියන් සොයා සෙයිලමට වනරොද තුළ හැල්මේ පියාඹන ජීප් රථයද ගැඹුරු අදහස් මතුකරන අර්ථවත් සංකේත බවට පත්වෙයි. අවසාන රූපරාමු කීපයේදී සිය දෙමාපියන්ට හොරෙන් පළා අවුත් විවාහ වූ මානවකයා සහ මානවිකාව රූස්ස ගස් අතර ඇති පටු මාවතේ ඉතා වේගයෙන් ඇදෙන ජීප් රථයක සිටී. ඔවුන්ගේ වාහනය ඇදී යන්නේ කිසිදු අවකාශයකදී නවතාලිය නොහැකි අයුරිනි.එය මුදල් මතින් ආඩ්‍ය වූ සමාජ තලයේ ඉහළ වැජඹෙන ධනවත් සාර්ථක හිමිකාරත්වයේ සුපිරි ඉහළ මානසිකත්වයයි. ඔවුන් බිඳ වැටීමට කිසිදු බලවේගයකට නොහැකි බව රුපියලක වටිනාකමට වැය කරන ඔවුන්ගේ මිලියනවලින් එය පැහැදිලි වෙයි. එහෙත් එවැනි ප්‍රවාහයක් තාවකාලිකව ඉතා සරල හෝ සුළු සිදුවීම්වලට හැකි බව ඔවුන්ට පසක් වන්නේ පසුවය. එම පසක්වීම වේගයෙන් ඇදී යන ජීප් රථය, පටු මාවතේ ඉදිරියට සෙමින් සෙමින් සක්මන් කරන පිණ්ඩපාත භික්ෂුව නිසා හදිසියේම නැවතී යයි. මේ රූප පෙළ අවිඤ්ඤණකව හෝ සවිඤ්ඤණකව ඇතුළත් කළාද යන්න මෙහිදී මතුවන ගැටලුව නොවේ. එය මෙම රූපමාලා නාටකයේ ගැඹුර සහ නිර්මාණයන් තුළ ප්‍රතිනිර්මාණය වන දර්ශනයක හැඩතල කියාපෑමකි.“අමරපුරයට” බර්ට්‍රම් නිහාල් යොදා ගන්නේ ප්‍රහේලිකා සහිත ඉදිරිපත් කිරීමක් නොවේ. සරල සිද්ධි මාලාවකි. එහෙත් එම සරල රූපමාලාව තුළ සැඟවී ඇති ප්‍රහේළිකාව ඔහු ‘අන්තෝ ජටා බහි ජටා’ නොවී නිර්මාණශීලී කියවීමකට බඳුන් කෙරුණි. එය නිර්මාණකරුවකු තුළ සැඟවුණ සැබෑව මතුකර ගැනීමකි. එය යථාර්ථයම නොවෙනු ඇත. යථාර්ථය යනු ක්‍රියාවක ප්‍රතිබිම්බයක්ම නොවේ. එයට වඩා ගැඹුරට එහෙත් ඉතා සරල හේතු ඵල කියවීමක් විය යුතුය. එම කියවීම සිනමාරූපීව ඉදිරිපත් කිරීම සැබෑ සහ කුසලතා පිරුණු නිර්මාණකරුවකුගේ දෘෂ්ටිය විය යුතුය.සරල රේඛාවක දෙපස ස්පර්ශ කරවීම සීරුවක් බවට පත්කර ගන්නට බර්ට්‍රම් ගන්නා උත්සාහය මෙහිදී සාර්ථක වන්නේ කැමරාව සහ සංගීතය නිසාවෙනි. කැමරා ශිල්පියා යනු හිස් අවකාශය පුරවන්නෙකු නොවේ. ඔහු නිර්මාණකරුවාගේ චින්තනය කවියෙන් හෝ ගීතයෙන් වර්ණවත් කරන්නාය.ඒනිසා “අමරපුරය” වර්ණවත් කරන්නට උපුල් ප්‍රජාන්ගේ කැමරාවත්, රවිබන්දු විද්‍යාපති හා ප්‍රියන්ත දසනායකගේ සංගීතයත් ගෙන ඇති වෙහෙස ඉතාමත් ප්‍රශංසනීය ආකාරයක් ගෙන තිබේ. එම ඵල නෙලා ගැනීමේදී බ්‍රර්ට්‍රම් නිහාල් සිය අධ්‍යක්ෂණයේදී දක්වා ඇති කුසලතාවය තුල නියත විවරණ ලබන්නට ජීවන් කුමාරතුංග සහ නිලන්ති ගෙන ඇති ව්‍යායාමය මේතාක් ඔවුන්ගෙන් නිසි ඵල ලබා නොගත් බොහෝ ක්‍රියාකරුවන්ට කදිම පාඩමක් ඉගැන්වීමකි. නිලන්ති ඩයස් සහ ජීවන් කුමාරතුංග තමන්ගේ රංග ජීවිතයේදී මල්වර වී ඇත්තේ අමරපුරයේදීය. එබැවින් නිර්මාණකරුවා මෙගා වූ රැල්ල සහ ඒකාකාරී රූරටා අතර මතකයේ රඳවන සිත්තමක් බවට පත්වෙයි.බ්‍රර්ට්‍රම් මෙහිදී ලබාගත් ජයග්‍රහණය වන්නේ මෙවැනි වටපිටාවක් විසින් ප්‍රේක්ෂකයාගේ රස වින්දනීය පල් වූ මඩවළක් කරද්දී මෙවැනි නාට්‍යයක් නිර්මාණය කිරීමට වඩා එය විකාශය කරවීමයි. එය මෙරට රූපමාලා නාටකයේ අනාගතය සඳහා කරන සුබවාදී පෙළඹීමකි.ගතික වූ මිනිස් කැළ විසින් කුටුම්බ රක්ෂණය උදෙසා ගහන්නා වූ විවිධ දහම් ගැට සහ ක්‍රමෝපායන් දෙස නිර්මාණශීලීව බැලීමට ගන්නා උත්සාහයන් වැදගත් වෙයි. එහිදී මිනිසා විසින් මිනිසා අවබෝධ කර ගැනීමට තැත් දැරීම ප්‍රමාද වෙත්ම ප්‍රමාද වෙත්ම සිදුවන්නා වූ ව්‍යසනයන්ගේ භයානකත්වය අතිබොහෝය.එහිදී වත්මන් සංසාර තීර්ථකයා සමඟ සොඳුරු කතා බහක යෙදීමට බර්ට්‍රම් නිහාල් ගන්නා උත්සාහය යහපත්ය. එහෙත් එහිදී කියවෙන්නේ කිසිදු අඩුපාඩුවකින් හෝ සවිඥානයේ උත්තම මෙහෙවර ‘අමරපුර’ තුළින් විද්‍යාමාන වන බව නොවේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=n1204211</link>
    <topic>ලක්ෂ 300ක හොර බඩු ගෙනාකන්ටේනර 2ක් රේගු දැලේ</topic>
    <author>සුභාෂිනී සේනානායක</author>
    <content>ප්ලාස්ටික් දොරවල් ආනයනය කරන මුවාවෙන් මෙරටට ගෙන්වූ රුපියල් ලක්ෂ 300 කට අධික නිමි ඇඳුම් ඇතුළු භාණ්ඩ රැගත් කන්ටේනර් 2 ක් ඊයේ (20) රේගු අත්අඩංගුවට පත්විය.චීනයේ සිට මෙම කන්ටේනර් දෙක ආනයනය කර ඇත්තේ වැල්ලම්පිටිය ප්‍රදේශයේ පදිංචි මුස්ලිම් ජාතික ව්‍යාපාරිකයෙකි. මෙම කන්ටේනර් දෙක වෙනුවෙන් රජයට අහිමි වන්නට ගිය බදු මුදල රුපියල් ලක්ෂ 100 කි.අංක 251/2/1, දෙවන මහල, මේන් සිටි මාකර්ට්, කොළඹ 11 ලිපිනයට මෙම කන්ටේනර් දෙක එවා ඇති අතර බෞද්ධාලෝක මාවතේ පිහිටි සමාගමක් හරහා කන්ටේනර් දෙක ශ්‍රී ලංකාවට ගෙන්වා තිබේ. අඩි 20 කන්ටේනර් දෙක ඇතුළත කාන්තා පිරිමි කලිසම්, ටීෂර්ට්, ඇඩිඩාස් වර්ගයේ සපත්තු, මුළුතැන්ගෙයට අල්ලන ටයිල් වර්ග, ප්‍රදර්ශනාගාරවල තබන ඩමීස් සහ සුබපැතුම් කාඩ්පත් කොළවර්ග ඇතුළු භාණ්ඩ තිබූ අතර සූක්ෂම ලෙස මෙම භාණ්ඩ අසුරා තිබිණි.මෙම ආනයනකරු ගෙන්වු කන්ටේනර් දෙකෙන් එකකට රුපියල් 2,15799 ක බදු මුදලක් ගෙවා තිබිණි. රේගු අධ්‍යක්ෂ ජනරාල් ආචාර්ය නෙවිල් ගුණවර්ධන මහතාගේ උපදෙස් මත රේගු අධ්‍යක්ෂ කේ. රංජන් මහතාගේ අධීක්ෂණය යටතේ කන්ටේනර් දෙක ඊයේ (20) ග්‍රේලයින් 2 බහාලුම් අංගණයේ දී විවෘත කළේය.රේගු අධිකාරි එන්. සී. ලියනගේ, ඒ. පී. එන්. ඒ. අබේරත්න, සහකාර රේගු අධිකාරී අයි. එන්. ඒකනායක, එච්. ගුරුගේ කේ. එල්. පී. කුමාර, ජේ. ජේ. අබේසිරිවර්ධන, එච්. එම්. කේ. පී. හේරත්, එල්. එම්. කුමාරපේලි, පී. වයි. ඒ. එස්. සී. කුමාරසිංහ, ඒ. ඒ. ජේ. ආර්. කහවත්ත, ආර්. එම්. යු. එල්. රත්නායක මහත්වරු පරීක්ෂණ මෙහෙයවූහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=n1204212</link>
    <topic>ඊළමකට ශ්‍රී ලංකාවේ ඉඩක් නෑ</topic>
    <author>චන්ද්‍රිකා පෙරේරා සහ මහින්ද අලුත්ගෙදර</author>
    <content>තමිල් ඊළමක් අවශ්‍ය නම් තමිල්නාඩු ප්‍රාන්තයේ එය පිහිටුවා ගත හැකි බවත් ශ්‍රී ලංකාවේ ඒ වෙනුවෙන් කිසිදු ඉඩක් නැති බවත් ආරක්ෂක ලේකම් ගෝඨාභය රාජපක්ෂ මහතා අවධාරණය කරයි.තමිල්නාඩු ප්‍රාන්ත හිටපු මහ ඇමැති එම්.කරුණානිධි මෙරට ඊළාම් රාජ්‍යයක් පිහිටුවීම සඳහා ජනමත විචාරණයක් පැවැත්විය යුතු යැයි ඉකුත් දිනවල කර ඇති ප්‍රකාශයට පිළිතුරු ලෙස රාජපක්ෂ මහතා මේ අදහස් පළ කරයි.ශ්‍රී ලංකාවට වඩා වැඩි දමිළ ජනගහණයක් තමිල්නාඩුවේ වෙසෙන බව පෙන්වාදෙන ඒ මහතා ඒ අනුව ඊළාම් රාජ්‍යයක් එහි බිහි කළ හැකි බව සඳහන් කරයි.ත්‍රස්තවාදය අවසන් වීමෙන් පසු මෙරට සිංහල දෙමළ ඇතුළු සියලු ජාතීන් එකමුතුව සාමයෙන් ජීවත් වන අතර සාමකාමීව සංවර්ධනය කරා අප ඉදිරියට යන මේ අවස්ථාවේ දෙමළ ජනයා තුළ අනවශ්‍ය උසිගැන්වීම් සිදු නොකරන ලෙසද හෙතෙම අවධාරණය කරයි.ඊළාම් රාජ්‍යයක් අවශ්‍ය බව ප්‍රකාශ කරන්නේ කොටි හිතවාදී ත්‍රස්ත කණ්ඩායමට අයත් වන්නෝ වෙති. ශ්‍රී ලංකාව ස්වාධීන රටක් වන අතර මෙහි ඊළාම් රාජ්‍යයක් අවශ්‍යතාව පිළිබඳ කිසිවකු කතා කරන්නේ නම් ඔවුන් ත්‍රස්තවාදීන් ලෙසින් අප විසින් සලකනු ලබන බවද හෙතෙම කියයි.ඉන්දියාවේ සිටින ශ්‍රී ලංකාව විනාශ කරන්නට උත්සාහ කරන්නන්ගෙන් එක් අයෙකු ලෙස මොහු (කරුණානිධි මහතා) පෙන්වා දිය හැකි බවද මෙවැනි පහත් දේශපාලන ක්‍රියාදාමයකට මොහු පෙළඹීම කනගාටුදායක කරුණක් බවද ගෝඨාභය රාජපක්ෂ මහතා පවසයි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=n1204213</link>
    <topic>වතුකරයේ සියලු පවුල්වලට සංවර්ධන ප්‍රතිලාභ</topic>
    <author>මහින්ද අලුත්ගෙදර,අසේල කුරුළුවංශ</author>
    <content>ඉදිරි වසර වනවිට වතුකරයේ සියලුම පවුල් සඳහා නිවාස, ජලය සහ විදුලිය පහසුකම් ලබාදීමට අවශ්‍ය පියවර ගන්නා බව රජය අවධාරණය කරයි.රජයේ සියලු සංවර්ධන ප්‍රතිලාභ මේ වනවිට වතුකරයේ ජනතාවට ද හිමිවන අතර තවදුරටත් යටිතල පහසුකම් ලබාදීමට රජය පියවර ගෙන ඇතැයි ආර්ථික සංවර්ධන අමාත්‍ය බැසිල් රාජපක්ෂ මහතා පවසයි.වතුකරයේ සියලුම පාසැල්වලට වතුකරයෙන් බිහිවූ උපාධිධාරීන් ලබාදී වතුකරයේම පාසැල් අධ්‍යාපනය නංවාලීමටද රජය ප්‍රමුඛත්වය ලබාදෙන බව සඳහන් කරන ඇමැතිවරයා වතුකරයේ යටිතල පහසුකම් වැඩිදියුණු කරමින් සෞඛ්‍ය, අධ්‍යාපන සහ නිවාස ආදී පහසුකම් ලබාදීමට ශ්‍රී ලංකා රජයට සහ ජනතාවට ඉන්දිය රජයේ සහාය ලැබීම ශක්තියක් බවද කියාසිටී.බැසිල් රාජපක්ෂ මහතා මේ අදහස් පළකළේ ශ්‍රී ලංකාවේ දැනට සංචාරයක නිරත වන ඉන්දීය විපක්ෂ නායිකා සුෂ්මා ස්වරාජ් මහත්මිය ඇතුළු ඉන්දිය පාර්ලිමේන්තු මන්ත්‍රී කණ්ඩායම මධ්‍යම පළාතට පැමිණීම නිමිත්තෙන් හැටන් ඩී.කේ.ඩබ්ලිව් ශාලාවේ පැවැති උත්සවයකට එක් වෙමිනි.මෙහිදී වැඩිදුරටත් අදහස් දක්වමින් ආර්ථික සංවර්ධන ඇමැතිවරයා ප්‍රකාශ කළේ වතුකරයේ සෑම පවුලකටම එළදෙනෙකු බැඟින් ලබාදී පශූ සම්පත් සහ ග්‍රාමීය ප්‍රජා සංවර්ධනය ප්‍රවර්ධනය වෙනුවෙන් රජය දැනටමත් වැඩසටහන් රැසක් ක්‍රියාවට නංවා ඇති බවයි.ඉන්දීය සම්භවයක් සහිත ශ්‍රී ලාංකික ජනයා දැකබලා ගැනීමට ඉන්දිය පාර්ලිමේන්තු නියෝජිතයින් පැමිණීම ඔවුනට කළ ගෞරවයක් බව පෙන්වා දුන් බැසිල් රාජපක්ෂ මහතා එකම පවුලක් ලෙස වතුකරයේ ජනයා ශ්‍රී ලංකාව තුළ ශත වර්ෂ ගණනාවක් සමඟියෙන් ජීවත්වන බවද අවධාරණය කළේය.වතුකරයේ උපාධිධාරීන්ට රැකියා ලබාදෙමින් තරුණ පරපුරට වෘත්තීය අධ්‍යාපනයක් ලබාදීමටද රජය ප්‍රමුඛත්වය දී කටයුතු කරන බවද දිවි නැඟුම සහ ගම නැඟුම වැඩසටහන් යටතේ වතුකරයේ විශාල සංවර්ධන පෙරළියක් සිදුවෙමින් තිබෙන බවද කීවේය.දික්ඔය, දරවල සහ වනරාජා වතු නිවාස සංකීර්ණය නිරීක්ෂණයටද ඉන්දීය පාර්ලිමේන්තු කණ්ඩායම එක්වූහ.තරුණ කටයුතු ඇමැති ඩලස් අලහප්පෙරුම, පශූ සම්පත් සහ ග්‍රාමීය ප්‍රජා සංවර්ධන ඇමැති ආරුමුගම් තොන්ඩමන්, ඉන්දීය විපක්ෂ නායිකා සුෂ්මා ස්වරාජ්, ආර්ථික සංවර්ධන නියෝජ්‍ය ඇමැති මුත්තු සිවලිංගම් මහත්ම මහත්මීහු ඇතුළු පිරිසක් මේ අවස්ථාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=n1204214</link>
    <topic>දඹුල්ල ප්‍රකාශිත නගරයක් පුදබිම් නීති යෙදීම ගැටලුවක්</topic>
    <author>චන්දන ජයවීර</author>
    <content>දඹුල්ල රාජමහා විහාරය අයත් ප්‍රදේශය පළාත් පාලන හා නිවාස අමාත්‍යවරයා ලෙසින් ආර්. ප්‍රේමදාස මහතා විසින් නගරයක් ලෙස ප්‍රකාශයට පත් කර ඇති අතර ඒ අනුව පූජා භූමි පනත යටතේ සලකා බැලෙන නියමයන් දඹුල්ල සිද්ධස්ථානයට අයත් ප්‍රදේශයේ ක්‍රියාත්මක කිරීමේ ගැටලු ඇතැයි අග්‍රාමාත්‍ය බුද්ධ ශාසන හා ආගමික කටයුතු ඇමැති දි. මු. ජයරත්න මහතා පවසයි.1981 මාර්තු 17 දා දඹුල්ල රාජමහා විහාරය අයත් පෙදෙස නගර හා ග්‍රාම නිර්මාණ ආඥාා පනතේ 6 (2) (අ) වගන්තියෙන් නගරයක් ලෙස ප්‍රකාශයට පත් කර තිබෙන බව අග්‍රාමාත්‍යවරයා පෙන්නා දෙයි. අගමැතිවරයා මේ ප්‍රකාශය කළේ දඹුල්ල සිද්ධස්ථානයට ආසන්න ප්‍රදේශයක බෞද්ධ නොවන ආගමික මධ්‍යස්ථානයක් පවත්වාගෙන යෑමට විරුද්ධව භික්ෂූන් වහන්සේ පිරිසක් ආරම්භ කළ උද්ඝෝෂණය ගැන ඊයේ (20) විසුම්පායේදී කරුණු පැහැදිලි කරමිනි.සිද්ධියට සම්බන්ධ ආගමික මධ්‍යස්ථානය විරෝධතාකරුවන් දක්වන පරිදි පල්ලියක් නොව කුඩා යාඥා කුටියකි. මෙවැනි යාඥා ස්ථාන පාර්ලිමේන්තුවද ඇතුළු රජයේ ආයතන හා පෞද්ගලික කාර්යාල තුළද ඇත. සිද්ධියට සම්බන්ධ ආගමික මධ්‍යස්ථානයද වසර දහයකට ආසන්න කාලයක් මේ ස්ථානයේ පැවතී ඇත.කාලයක් තිස්සේ පවත්වාගෙන යන ආගමික ස්ථානයකට හදිසියේ විරෝධයක් එල්ල කිරීම ගැන හා ඒ සඳහා ව්‍යාජ කරුණු දැක්වීම ගැන අගමැතිවරයා විමතිය පළ කළේය.ජාතීන් වශයෙන් හා ආගමික වශයෙන් විවිධ බෙදීම් ඇති කොට ජාතික සමගිය පලුදු කිරීමේ උත්සාහයක් පවතින බවත් එවැනි උත්සාහයන් කිහිපයක් ගැන තොරතුරු ස්ථාන කිහිපයකින් වාර්තා වූ බවත් මෙම සිද්ධිය ද එවැනි තවත් සිදුවීමක් විය හැකි බවත් අගමැතිවරයා කීය.අදාළ විෂය බාර ඇමැතිවරයා ලෙස තමා මෙම සිදුවීමට සම්බන්ධ සියලු පාර්ශ්ව සමඟ කතා බහ කළ බව අගමැතිවරයා සදහන් කළේය. ඒ අනුව මුස්ලිම් ආගමික යාඥා මධ්‍යස්ථානය දඹුල්ල පූජා භූමියෙන් පිටතට ගෙන යෑමට කටයුතු කළ බවත් නීතිය හා සාමය රැකීමට පොලිසියට උපදෙස් දුන් බවත් සඳහන් කළ ඔහු මෙහිදී තමන්ට සහාය දුන් සියලුම ආගම්වල පූජ්‍ය පූජක නායක කාරකාදීන්ට කෘතඥතාව පළ කළේය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=n1204215</link>
    <topic>ව්‍යාපාරිකයකුගෙන් කප්පම් ගන්නට ගියබන්ධනාගාර නියාමක හසුවෙයි</topic>
    <author>රත්නපුර දිසා විශේෂ – නිරෝෂන පෙරේරා</author>
    <content>රුපියල් ලක්‍ෂ 50ක මුදල් කොල්ලකෑමක් සම්බන්ධයෙන් බන්ධනාගාර ගතව සිටින සැකකරුවකුගේ මෙහෙයවීමට අනුව නිවිතිගල ව්‍යාපාරිකයකුගෙන් කප්පම් ගැනීමට ගිය බන්ධනාගාර නියාමකයකු අත්අඩංගුවට ගෙන තිබේ.මෙම කප්පම් සිද්ධිය ගැන පුළුල් පරීක්‍ෂණයක් නිවිතිගල පොලිසිය විසින් පවත්වයි. කුරුවිට බන්ධනාගාරයේ රාජකාරී කරන මෙම නියාමකවරයා සතුව තිබූ දුරකථන සිම් කාඩ් පත් පහක් ද පොලිසියට හමුවී තිබේ. නිවිතිගල නගරයේ දී සිදුවූ මෙම කප්පම් ගැනීමට තැත් කිරීම ගැන තවත් අය සම්බන්ධ දැයි නිවිතිගල පොලිසිය පරීක්‍ෂණ සිදු කරයි.පසුගිය අලුත් අවුරුදු සමයේ දී මෙම බන්ධනාගාර නියාමකවරයා අත්අඩංගුවට ගත් බව පොලිසිය කියයි. රත්නපුර මහේස්ත්‍රාත් අධිකරණයට ඉදිරිපත් කළ සැකකරු රක්‍ෂිත බන්ධනාගාරගත කර තිබේ.සැකකරු නිවිතිගල ව්‍යාපාරිකයකුට දුරකථනයෙන් තර්ජනය කර කප්පම් ඉල්ලා ඇත. රුපියල් දස දහසක මුදලක් බැංකු ගිනුමකට බැර කරන ලෙස දුරකථනයෙන් දැනුම් දී තිබේ. ඒ අනුව ව්‍යාපාරිකයා එම මුදල ගිණුමට දමා ඇත. පසුව තවත් රුපියල් ලක්‍ෂ දෙකක් රැගෙන නිවිතිගල බැංකුවක් අසලට එන ලෙස දුරකථන ඇමතුම් ලබා දී තිබේ. පොලිසිය එහිදී උපක්‍රම අනුගමනය කරමින් සැකකරු නිවිතිගල දී අත්අඩංගුවට ගෙන තිබේ.සැකකාර බන්ධනාගාර නියාමකවරයා වැඩි වශයෙන් රාත්‍රි සේවා මුරවල යෙදෙන අයෙක් බව පරීක්‍ෂණවලදී සොයා ගෙන තිබේ.බන්ධනාගාර ගතව සිටින සැකකරු හා මෙම නියාමකයා අතර මිත්‍රත්වය බන්ධනාගාරයේ දී ගොඩ නැඟී ඇති බව පරීක්‍ෂණවලදී හෙළි විය. කප්පම් මුදල ලැබුණේ නම් බන්ධනාගාර නියාමකට සියයට 25 ක් ද බන්ධනාගාරගතව සිටින සැකකරුට ඉතිරි සියයට 75 ද බෙදී යන අයුරින් සියල්ල සැලසුම් කර තිබූ බව පොලිසිය කියයි.වැඩිදුර පරීක්‍ෂණ සිදු කෙරේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=n1204216</link>
    <topic>අධිවේගී මඟ ඔස්සේ ගාල්ලටකොළඹ සිට ලංගම බස් 3ක්</topic>
    <author>ශීලා උඩුවර</author>
    <content>දක්ෂිණ අධිවේගී මාර්ගයේ දැනට ධාවනය කෙරෙන අධි සුඛෝපභෝගී ශ්‍රී ලංගම බස්රථ වලින් 3ක් කොළඹ පිටකොටුවේ සිට යෙදවීමට ශ්‍රී ලංකා ගමනා ගමන මණ්ඩලය පියවර ගනී. දැනට එම මාර්ගයේ ලංගම බස්රථ 11ක් පමණ ධාවනය කෙරෙයි. මෙම බස් රථ පිටකොටුව , මරදාන, රාජගිරිය, බත්තරමුල්ල පැලවත්ත හරහා කොට්ටාවට ගොස් අධිවේගී මාර්ගයට පිවිසීමට නියමිතය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=n1204217</link>
    <topic>පාකිස්තානයේ ගුවන් අනතුරකින්118ක් මරුට</topic>
    <author/>
    <content>පාකිස්තානයේ ඉස්ලාමාබාද් නුවර ඊයේ (20) සවස බෝයිං 737 වර්ගයේ මගී ගුවන් යානයක් අනතුරට පත්වීමෙන් එහි ගමන්ගත් මගීන් 118ක් පමණ මියගොස් ඇතැයි වාර්තාවේ. පාකිස්තානයේ කරච්චි නුවර සිට ඉස්ලාමාබාද් ගුවන්තොටුපොළට පැමිණෙමින් තිබූ මගී ගුවන් යානයක් මෙසේ කඩාවැටී ඇති අතර අයහපත් කාලගුණික තත්ත්වය හේතුවෙන් ගුවන් යානය ගොඩබැස්සවීමට සූදානමින් සිටිය දී මෙසේ අනතුරට පත්ව ඇතැයිද වාර්තාවේ. මේ ගුවන් යානයේ මගීන් 127 දෙනකු ගමන්ගෙන ඇති බව පැවසේ.ඉස්ලාමාබාද් ගුවන්තොටුපොළ ආසන්නයේ ජනතාව පදිංචි ප්‍රදේශයකට ගුවන් යානය කඩාවැටී ඇති අතර එය සම්පූර්ණයෙන් ගිනිගෙන විනාශවී ඇත. එම මගී ගුවන් යානය පකිස්තානයේ බෝජා ගුවන් සේවයට අයත් එකකි..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=n1204218</link>
    <topic>ත්‍රිකුණාමල දිසාවෙන් මහ කන්නයේවී මෙ.ටොන් 70600ක අස්වැන්නක්</topic>
    <author>ත්‍රිකුණාමලය විශේෂඒ.ටී.එම්. ගුණානන්ද</author>
    <content>ත්‍රිකුණාමල දිස්ත්‍රික්කයේ 2011/12 මහා කන්නයෙන් වී මෙට්‍රික්ටොන් 70600 ක අස්වැන්නක් ලබා ගැනීමට හැකි වූ බව ගොවිජන සේවා සංවර්ධන දෙපාර්තමේන්තුව කියයි.මෙය පෙර වසරේ අස්වනු ප්‍රමාණයට වඩා මෙට්‍රික්ටොන් 550 ක වැඩිවීමක් බව සහකාර ගොවිජන සංවර්ධන කොමසාරිස් එස්.පූනිද කුමාර් මහතා පැවැසීය. වී මෙට්‍රික් ටොන් 70600ක් ජාතික ආර්ථිකයට දායක කරවීමට ත්‍රිකුණාමලය දිසාපති මේජර් ජනරාල් ටී.ටී.ආර්. ද සිල්වා මහතාගේ උපදෙස් මත දිස්ත්‍රික්කයේ කුඹුරු අක්කර 1,15,000 ක් අස්වැද්දූ බවද කොමසාරිස්වරයා පෙන්වා දුන්නේ ය.මෙම අස්වැන්න සඳහා දිස්ත්‍රික්කයේ ප්‍රාදේශීය ලේකම් කොට්ඨාස 11ක අක්කර 82,294,7කට සහනාධාර පොහොර මෙට්‍රික්ටොන් 5172.06ක් නිකුත් කළ බවද කොමසාරිස්වරයා පෙන්වා දුන්නේ ය. මහින්ද චින්තන ප්‍රතිපත්තිය යටතේ පුරන් කුඹුරු අස්වැද්දීමේ ජාතික ප්‍රතිපත්තිය මත 2011 වසරේ ජාතික වගා බිම් ප්‍රමාණයට ත්‍රිකුණාමලයේ කුඹුරු අක්කර 900ක් එකතු වූ අතර ඒතුළින් ප්‍රතිලාභින් 490කට සෙත සැලසුන බව කොමසාරිස්වරයා තවදුරටත් පැවැසීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=n1204219</link>
    <topic>පොලිස් ස්ථානාධිපතිටමේජර්ගෙන් බැණුම්</topic>
    <author>ඉන්දික පොල්කොටුව</author>
    <content>රථවාහන බහුලව ධාවනය වන මහනුවර - කොළඹ මාර්ගයේ කිරිබත්කුඹුර ප්‍රදේශයේදී රථවාහන නීති උල්ලංඝනය කරමින් අන්තරාදායක ලෙස රිය ධාවනය කළ යුද හමුදා නිල ඇඳුමෙන් සැරසුණු මේජර්වරයකු ඊයේ (20) උදෑසන මහනුවර කොට්ඨාස මහාමාර්ග සංචාරක යතුරුපැදි ඒකකයේ ස්ථානාධිපතිවරයාගේ රාජකාරියට බාධා කරමින් බෑණ තර්ජනය කැර තිබේ.අන්තරාදායක ලෙස වෑන් රථයක්, ඉදිරියට ධාවනය වෙමින් තිබියදී මහනුවර කොට්ඨාස මහාමාර්ග සංචාරක යතුරුපැදි ඒකකයේ ස්ථානාධිපති පොලිස් පරීක්ෂක සරත් විජේසිංහ මහතා අදාළ වෑන් රථය නැවැත්වීමට උත්සහ කළ අවස්ථාවේ එය පදවාගෙන ආ මේජර්වරයා පොලිස් නිලධාරියා රාජකාරියට බාධා කරමින් බැණ තර්ජනය කැර ඇත.අනතුරුව කරුණු සටහන් කැරගත් පොලිස් පරීක්ෂකවරයා මේජර්වරයාගේ රියැදුරු බලපත්‍රය පොලිසිය බාරයට ගෙන ඔහු මුදාහැර ඔහුට නඩු පැවරීමට පියවරගෙන තිබේ.මධ්‍යම පළාත භාර ජ්‍යෙෂ්ඨ නියෝජ්‍ය පොලිස්පති එච්. එන්. බී. අඹන්වල මහතාගේ විශේෂ උපදෙස් මත මෙහි පරීක්ෂණ පැවැත්වේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=n12042110</link>
    <topic>හමාගිය තද සුළඟින්කිරිඳිවැලට බර හානි</topic>
    <author>මල්වාන සමූහ – මහානාම විතානගේ</author>
    <content>කිරිඳිවැල බෝගහවත්ත හා කන්නිමහර යන ප්‍රදේශ හරහා ඊයේ (20 වැනිදා) පස්වරුවේ අධික වර්ෂාවත් සමඟ හමාගිය තද සුළඟින් එම ප්‍රදේශවලට දැඩි අලාභහානියක් සිදුවී ඇත.මේ ප්‍රදේශවල නිවාස හයකට හා වෙළෙඳසල් දෙකකට ගස් ඇද වැටීමෙන් ඒවාට දැඩි හානියක් සිදුවී ඇත.මේ ප්‍රදේශවල මාර්ගවලටද ගස් කොළන් ඇද වැටී ගමනාගමනයද අඩපණ වී තිබෙන අතර විදුලි රැහැන් හා දුරකථන රැහැන්වලට ද ගස් ඇද වැටීමෙන් විදුලිය හා දුරකථන සේවාවන් ද මුළුමනින්ම ඇනහිට තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=r1204211</link>
    <topic>රත්රන් සුරය ‘කොඩිවිනයක්’ යැයි සිතාමුදලාලි කුණු කූඩයට විසි කරලා</topic>
    <author>ඉංගිරිය සමූහ කුමාරි ගමගේ</author>
    <content>ආරියපාල බාස් උන්නැහැ කීවම ඉංගිරිය පැත්තේ කව්රුත් දන්නවා. ඔහු මේසෙන් බාස් කෙනෙක්. වයස අවුරුදු පනස් පහක් විතර ඇති. පදිංචිය ඉංගිරියේ ගැලිලෙගම. ඔහු තමන්ගේ ආරක්ෂාවට කියල කළු නූලක් ගැට ගැසූ රන් සුරයක් පැළඳුවා. පවුම් එකහමාරක් විතර ඇති.දවසක් ආරියපාල උන්නැහැට හිතවතකුගේ අවමගුල් ගෙදරකට යන්න ඕන වුණා. සවස 7 ට විතර ඇති. තමන් ගෙල බැදි රන්සුරය ගලවා තමා නිතර යන එන ඉංගිරිය නගරයේ කඩයක බුදු පහන ළඟින් සුරැකිව තැබුවා. මේක දාගෙන ගියොත් ඒකෙ බලය නැති වෙයි කියලා එහෙම කළේ.ඉතින් මළ ගෙදර ඉදන් ආපහු එනකොට රාත්‍රි 11 ට විතර ඇති. ඒ වෙන කොට නගරයේ කඩ වහලා. උදේට සුරේ ගන්න පුළුවන් නේ කියලා හිතලා ගෙදර ගියා. ඒ වෙන කොට බාස් උන්නැහැ රැකියාව කරමින් හිටියේ හොරණ ප්‍රදේශයේ. දෛනික රැකියාවට යන්න උදේම නිවෙසින් පිට වෙලා.ඉංගිරිය නගරයට ආවේ සුරයත් අරගෙන යන්න. ඒ වෙන කොට කඩය ඇරලා නෑ. හවසට ගන්නවා ගිහින් කෝල් එකක් දෙනවා කියල හිතාගෙන වැඩට ගියා. දුරකතන ඇමතුමක් දෙන්න අමතක වුණා.සවස 5.30 ට පමණ ඉංගිරියේ තම හිතවතාගේ කඩේට ආවේ තමන් සුරැකිව තිබූ රන් සුරය ගන්න. මගේ රන්සුරය මෙතැනින් තියල ගියා ඒක ගන්න ආවේ කීවා. මුදලාලි කටත් ඇරගෙනම බලාහිටියා. ඒක තමුන්ගෙ ද මුදලාලි ඇසුවා. ඇයි මොකද වුණේ මම හිතුවේ කවුරුහරි කොඩිවිනයක් කරලා ගෙනත් දාලා ගිහින් කියලා. මං ඒක කුණු බක්කියට දැම්මා.බාස් උන්නැහැ වහාම කුණු බාල්දිය පැත්තට දුවල ගියා. ආ ප්‍රාදේශීය සභාවෙන් මේ දැන් කුණු අරන් ගියා. බාස් උන්නැහැට තරු පෙනුණා. වහාම කුණු ගෙන යන ට්‍රැක්ටර් රියැදුරා හමුවී කතාව කීවා. තිබුණේ නෑ. ඔහුගේ කෙටි පිළිතුර විය. අපරාදේ මගේ රත්තරන් සුරේ ඔහු තමාටම කියා ගත්තා..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=r1204212</link>
    <topic>මහපිටිය - කිරලබොක්ක මාර්ගයපිළිසකර කර නෑ:</topic>
    <author>වයඹ පළාත් සංචාරක සේන ඉදිරිසිංහ</author>
    <content>මහපිටිය සිට අල්ගම උඩුගම හරහා කිරල බොක්ක දක්වා ඇති මාර්ගය කාලයක් මුළුල්ලේ සිටම කැඩී බිඳී අබලන් වී පවතින නිසා වාහන ගමනාගමනයට බාධා ඇතිවී තිබේ.මාර්ගයේ ධාවනය වූ ලංගම බස් රියද මේ නිසා නවතා දමා ඇතැයි ගම්වැසියෝ පවසති.මේ නිසා පාසල් සිසුන් හා රැකියාවන් සඳහා යන එන අය දැඩි අසීරුවට පත්වී සිටිති.මේ මාර්ගය වයඹ පළාත් සභාවට අයත් බැවින් පළාත් මාර්ග සංවර්ධන ඇමැති සනත් නිශාන්ත පෙරේරා මහතාගෙන් දිනමිණ කළ විමසුමකදී හෙතෙම කීවේ මේ පිළිබඳව තමා දැනුවත් කර නොමැති බවත් එවැනි දැනුම් දීම් කර තිබුණා නම් මේ මාර්ගය ප්‍රතිසංස්කරණය කිරීමට අවශ්‍ය පියවර ගන්නා බවත්ය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=r1204213</link>
    <topic>මීගමුවේ පාසල් කිහිපයකට සිසු සවි රන් අස්වනු</topic>
    <author>පමුණුගම සමූහ ඩී. එන්. බී. කිරිහෙට්ටි</author>
    <content>අධ්‍යාපන අමාත්‍යාංශයේ ‘සිසු සවියෙන් රන් අස්වනු’ තේමාව යටතේ මීගමුව අධ්‍යාපන කොට්ඨාසයේ මීගමුව පලඟතුරේ සිංහල කනිටු විද්‍යාලය, කටාන විද්‍යාලෝක විද්‍යාලය, ජා ඇළ පමුණුගම මහා විදුහල්වල ගොවි පළවල් ආරම්භ කර ඇති බව මීගමුව කලාප සහකාර අධ්‍යක්‍ෂිකා කෘෂිකර්ම ඇස්. සී. අබේකීර්ති මහත්මිය පැවසුවාය.ජා ඇළ අධ්‍යාපන ප්‍රදේශයේ විදුහල් විස්සක සිසුන්ට ගෙවතු වගා පුරුදු පුහුණු කර ඇති අතර මේ සඳහා කටාන කෘෂිකර්ම නිලධාරී ආර්. එන්. ඩබ්ලිව්. ගුණවර්ධන, පමුණුගම ගොවිජන සේවා කාර්යාලයේ සුමදුර ජයමාන්න හා සමන්ත මුණසිංහ, කෘෂිකර්ම සහයක නිලධාරීන් එම පාසල් දරුවන්ට අවශ්‍ය උපදෙස් ලබා දෙති. මේ මගින් දරුවන්ට ගෙවතු වගාව පිළිබඳව හොඳ දැනීමක් හා අවබෝධයක් ඇති හෙයින් තමන්ගේ නිවසේ ගෙවත්ත වගා කිරීමට හැකියාව ලැබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=r1204214</link>
    <topic>බාලවයස්කාර දැරියක පැහැර ගත් සැකකරු අඟුරුවාතොටදී අත්අඩංගුවට</topic>
    <author>කළුතර දිසා සමූහ – දයාරත්න කුමාරසිංහ</author>
    <content>බාල වයස්කාර දැරියක් පැහැරගෙන යාමේ චෝදනාව මත තිස්සමහාරාම පොලිසිය මගින් අත්අඩංගුවට ගෙන අධිකරණයට ඉදිරිපත් කර රෝහල් ගතකර සිටි සැකකරුවකු බන්ධනාගාර ආරක්‍ෂක නිලධාරීන්ට හොරෙන් රෝහලින් පැන අඟුරුවාතොට බැල්ලපිටිය අරඹකන්ද ප්‍රදේශයේ සැඟවී සිටියදී අගුරුවාතොට පොලිසිය අත්අඩංගුවට ගෙන ඇත.මේ සැකකරු අරඹන්ද ප්‍රදේශයේ පදිංචි පුද්ගලයෙකි. සැකකරුට විරුද්ධව පවරා ඇති නඩු කිහිපයක්ම හොරණ මහේස්ත්‍රාත් අධිකරණයේ විභාග වීමට ඇති බවට කරුණු අනාවරණය වී ඇති බවද පොලිස් පරීක්‍ෂක අජිත් කුමාර මහතා පැවැසීය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=r1204215</link>
    <topic>සමාජ ආරක්ෂණ විශ්‍රාම වැටුප් ක්‍රමයක්‍රියාත්මක කිරීමේදී කුරුණෑගලට ප්‍රථම තැන</topic>
    <author>අලව්ව විශේෂ ඒ. කීර්තිසිංහ</author>
    <content>මුදල් හා ක්‍රම සම්පාදන අමාත්‍යංශය යටතේ ඇති සමාජ ආරක්ෂණ විශ්‍රාම වැටුප් යෝජනා ක්‍රමය ක්‍රියාත්මක කිරීමේදී කුරුණෑගල දිස්ත්‍රික්කය ප්‍රථම ස්ථානය හිමිකර ගෙන ඇත.මේ යටතේ 2005, 2006, 2007 වර්ෂවලදී වැඩිම දායකයන් සංඛ්‍යාවක් බඳවාගෙන ඇත්තේ කුරුණෑගල දිස්ත්‍රික්කයේය. බඳවාගත් දායකයන් සංඛ්‍යව 31094 කි.දැනට මේ සමාජ ආරක්ෂණ විශ්‍රාම වැටුප් යෝජනා ක්‍රමයට දායකයන් 68920 ක් බඳවා ගනිමින් කුරුණෑගල දිස්ත්‍රික්කය ප්‍රථම ස්ථානය හිමිකරගෙන සිටී. මේ සංඛ්‍යාවෙන් 1428 දෙනෙක් දැනටමත් විශ්‍රාම වැටුප් ලබන බවත් ඉදිරියේදී තවත් පිරිසකට මේ අවස්ථාව ලැබෙන බවත් කුරුණෑගල දිස්ත්‍රික් ලේකම් කුසුම් හෙට්ටිගේ මහත්මිය කීවාය..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=s1204211</link>
    <topic>එෆ්.ඒ.කුසලාන පාපන්දුතරගාවලිය අද ඇරැඹේ</topic>
    <author>පි‍්‍රන්ස් ගුණසේකර</author>
    <content>ශ්‍රී ලංකා පාපන්දු සම්මේලනය සංවිධානය කරන හොල්සිම් එෆ්.ඒ.කුසලාන පාපන්දු තරගාවලිය අද ආරම්භ වේ.රට පුරා පාපන්දු ලීග් 32කින් කණ්ඩායම් 132ක් සහභාගිවන මේ තරගාවලිය පිළිමලුන් පිටුදැකීමේ ක්‍රමයට පැවැත්වේ.එෆ්.ඒ. කුසලාන පාපන්දු තරගාවලියට තරග 138ක් ඇතුළත්වන අතර පෙර අර්ධ අවසන් පූර්ව වටයට කණ්ඩායම් 16ක් එක්වේ. එම කණ්ඩායම් 16ට ප්‍රබලතම ක්‍රීඩා සමාජ වන රත්නම්, නාවික, බ්ලූස්ටාර්, සිවිල් ආරක්ෂක, පොලිසිය, යුද හමුදාව, නිව් යංග්ස්, දොන් බොස්කෝ දැනටමත් සුදුසුකම් ලබා ඇත.එම කණ්ඩායම් අට පසුගිය වසරේ එෆ්.ඒ.කුසලාන පාපන්දු තරගාවලියේ අවසන් වටයට සුදුසුකම් ලැබීය.මෙයට අමතරව රිනවුන්, සෝන්ඩර්ස්, ගමනාගමන මණ්ඩලය, කොළඹ පාපන්දු පිල, ඕල්ඩ් බෙන්ස්, ජාවාලේන් හා මාතර ක්‍රීඩා සමාජය ද තරගාවලියේ සිවුවැනි අදියරේ සිට එක්වේ.එෆ්.ඒ.කුසලාන පාපන්දු තරගාවලියට වැඩිම කණ්ඩායම් ප්‍රමාණයක් කොළඹ පාපන්දු ලීගයෙන් එක්වෙති. එම කණ්ඩායම් ගණන 24 කි. බේරුවල පාපන්දු ලීගයෙන් කණ්ඩායම් 13ක් එක්වන අතර හැටන් ලීගයෙන් කණ්ඩායම් 9 ක් හා මහනුවරින් කණ්ඩායම් 7ක් එක්වේ.නාවලපිටිය පාපන්දු ලීගයේ ‘ලයන්ස් පිල’ මෙවර අලුතින්ම එක්වන කණ්ඩායමකි.දශක කිහිපයක පැවැති ත්‍රස්තවාදී ක්‍රියා හේතුවෙන් ක්‍රීඩා පිටියට එක් නොවූ යාපනය, පේදුරුතුඩුව, මඩකලපුව, මන්නාරම, වවුනියාව ආදී ප්‍රදේශවලින්ද මෙවර තරගාවලියට කණ්ඩායම් එක්ව සිටීම විශේෂත්වයකි.පසුගිය වසරේ මේ තරගාවලියේ සූරතාව යුද හමුදාව දිනාගත් අතර දොන් බොස්කෝ පිල අනුශූරතාව දිනා ගත්තේ ය.වසර 1949දී ශ්‍රී ලංකාවේ ආරම්භ වූ එෆ්.ඒ.කුසලාන තරගාවලියේ ශූරතාව 21 වතාවක් ජයග්‍රහණය කිරීමට සෝන්ඩර්ස් පිල සමත්විය. රත්නම් 6 වතාවක්, රිනවුන් 5 වතාවක් එෆ්.ඒ.ශූරතාවට හිමිකම් කීහ.සෝන්ඩර්ස් හිටපු සුපිරි ක්‍රීඩක පී.ඩී.සිරිසේන වසර 1960 දී අවසන් තරගයේ ගෝල් 6 ක් ලැබීම හා එම වසරේ ගෝල් 24ක් ලබා ගැනීම තවමත් නොබිදී පවතින වාර්තාවකි. එෆ්.ඒ.කුසලාන පාපන්දු ශූරයන්ට රුපියල් ලක්ෂ 7ක් අනුශූරයන්ට රුපියල් ලක්ෂ 5ක් හා අවසන් පූර්ව වටයේ කණ්ඩායම්වලට රුපියල් 50000ක් බැගින් පිරිනැමේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=s1204212</link>
    <topic>ශ්‍රී ලංකාව-පිලිපීනය අද ගැටෙති</topic>
    <author/>
    <content>ආසියානු ෆයිව්නේෂන් රගර් තරගාවලියේ පළමු කොටසේ සූරයන් වීම උදෙසා පැවැත්වෙන ශ්‍රී ලංකා - පිලිපීන තරගය අද ශ්‍රී ලංකා වේලාවෙන් පස්වරු 2.30ට ආරම්භ කෙරේ.මැනිලා නුවර රිසාල් අනුස්මරණ ක්‍රීඩාංගණයේ පැවැත්වෙන මේ තරගයට පිවිසෙන යෝෂිත රාජපක්‍ෂගේ නායකත්වයෙන් යුත් ශ්‍රී ලංකා පිල ඉතා හොඳ මානසික තත්ත්වයකින් පසුවේ.පළමු තරගයේදී චීන තායිපේ පිල ලකුණු 36 - 8 කින් පැරදවූ ශ්‍රී ලංකා පිල ප්‍රබල සිංගප්පූරුව ලකුණු 35 - 10 කින් පරාජයට පත් කළේය.ශ්‍රී ලංකා පිල යොවුන් ක්‍රීඩකයන්ගෙන් සමන්විත වන අතර අවුරුදු 19න් පහළ ක්‍රීඩකයන් පස්දෙනෙකු ඇතුළත්ව සිටීම විශේෂත්වයකි.පිලිපීන පිලට එරට ක්‍රීඩකයන් කිහිපදෙනකු සිටින අතර ඔස්ට්‍රේලියානු හා ජපාන ජාතික ක්‍රීඩකයන් මුදලට ක්‍රීඩා කරති.කණ්ඩායම් දෙකේම දක්‍ෂතා මේ තරගාවලියේදී එක හා සමාන බැවින් අද තරගය උණුසුම් මුහුණුවරක් ගනු ඇතැයි විචාරක මතය වී තිබේ. පිලිපීන පිල වෙතින් ලකුණු 37 - 20 කින් සිංගප්පූරුව ද, ලකුණු 34 - 12 කින් චීන තායිපේ පිලද පරාජයට පත්වුණි.ශ්‍රී ලංකා රගර් පිලේ පුහුණුකරු බ්‍රිතාන්‍ය ජාතික පිල් ගි‍්‍රනින් මහතා පවසන්නේ පිලිපීන පිල දැනට සිටින දක්‍ෂතම කණ්ඩායමක් වුවද ශ්‍රී ලංකා යොවුන් ක්‍රීඩකයන් සාර්ථක අභියෝගයක් එල්ල කරනු ඇති බවය. මෙතෙක් ශ්‍රී ලංකා ක්‍රීඩකයන් දැක්වූ දක්‍ෂතා පිළිබඳ ආඩම්බර වන බවද ඒ මහතා පැවැසීය.ශ්‍රී ලංකා - පිලිපීන රගර් තරගය අද පස්වරු 2.30 සිට සී. එස්. එන්. රූපවාහිනිය ඔස්සේ විකාශය කිරීමට කටයුතු යොදු තිබේ..</content>
  </post><post>
    <category>NEWSPAPER</category>
    <date>
      <year>2012</year>
      <month>04</month>
      <day>21</day>
    </date>
    <link>http://www.dinamina.lk/2012/04/21/_art.asp?fn=s1204213</link>
    <topic>කුලසේකර-පීටර්සන්තරගයේ වීරයෝ වෙති</topic>
    <author/>
    <content>නුවන් කුලසේකර විශිෂ්ට පන්දු යැවීමේ ආධාරයෙන් ඉන්දියා ප්‍රිමියර් ලීග් තරගාවලියේ පුනේ වොරියර්ස් පිලට එරෙහිව ලකුණු 13 ක ජයක් වාර්තා කිරීමට චෙන්නායි සුපර් කිංග්ස් කණ්ඩායම සමත්විය. ලකුණු 10 කට කඩුලු 2 ක් ලබා ගත් කුලසේකර තරගයේ වීරයා ලෙස නම් කෙරිණි. පළමුව පන්දුවට පහර දුන් සුපර් කිංග්ස් කණ්ඩායම කඩුලු 5 කට ලකුණු 164 ක් රැස් කළ අතර පිළිතුරු වශයෙන් පුනේ වොරියර්ස් පිලට ලබාගත හැකිවූයේ කඩුලු 7 ක් දැවී ලකුණු 151 ක් පමණි.චෙන්නායි සුපර් කිංග්ස් කඩුලු 5 ට ලකුණු 164 යි.ප්ලේසිස් 58, බද්රිනාත් 57 (සැමුවල්ස් 39 ට 3, සේරා 23 ට 2) පූනේ වොරියර්ස් කඩුලු 7 ට ලකුණු 151 යි.ගංගුලි 24, සැමුවල්ස් 26, ස්මිත් 23, ඇන්ජලෝ මැතිව්ස්, කුලසේකර 10 ට 2, බ්‍රාවෝ 28 ට 2තරගයේ වීර කෙවින් පීටර්සන් නොදැවී ලබා ගත් ශතකය මත ඩෙකාන් චාජර්ස් පිලට එරෙහිව පැවති ඉන්දියා ප්‍රිමියර් ලීග් තරගය තවත් පන්දු 5 ක් පමණක් ඉතිරිව තිබියදී කඩුලු 5 කින් ජය ගැනීමට දිල්ලි ඩෙයාර්ඩෙවිල්ස් පිලට හැකිවිය. පීටර්සන් පන්දු 64 කින් නොදැවී ලකුණු 103 ක් වාර්තා කළ අතර හතරේ පහර 6 ක් හා හයේ පහර 9 ක් එම ඉනිමට ඇතුළත්ව තිබිණි.ප්‍රථමයෙන් පන්දුවට පහර දුන් ඩෙකාන් චාජර්ස් පිල කඩුලු 8 කට ලකුණු 57 ක් රැස් කළේය. ඩෙයාර් ඩෙවිල්ස් පිල කඩුලු 5 ක් පමණක් දැවී ලකුණු 162 ක් ලබා ගනිමින් තරගයේ ජය වාර්තා කළේය.ඩෙකාන් චාජර්ස් - කඩුලු 8 ට 157 යි. එස්. ධවාන් 44, පී. පටෙල් 45 (මෝකල් 23 ට 3, නදීම් 16 ට 3)දිල්ලි ඩෙයාර්ඩෙවිල්ස් - කඩුලු 5 ට 162 යිපීටර්සන් නොදැවී 103 (ඩී. ස්ටෙයින් 19 ට 2).</content>
  </post></root>