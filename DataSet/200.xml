<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=av10080811</link>
    <topic>තාත්තාගේ සින්දු කිව්වත් මට කවදාකවත් ගුණදාස කපුගේ කෙනෙක් වෙන්න බැහැ</topic>
    <author>හේමාලි විජේරත්න</author>
    <content>තාත්තාගේ සින්දු කිව්වත් මට කවදාකවත් ගුණදාස කපුගේ කෙනෙක් වෙන්න බැහැගුණදාස කපුගේ ගේ පුත්මිත්‍ර කපුගේනංගී - කටහඬක් ඇසුණාසුපුරුදු කටහඬක් ඇසුණාජනෙල ඇර බැලුවාකවුරුද - තාත්තද කියලා  අයියා - පැලක් නැති හේනේපිපිලා - මල් වගේ දිලෙනාමතක් වී නුඹලානංගියේ මං ගෙදර ආවා...අයියයි නංගියි දෙන්නම මතක් කරන්නේ තාත්තගේ ගුණ සුවඳ. මේ තාත්තා ගැන දරුවෝ දෙන්න විතරක් නොවෙයි මුළු රටක්ම කතා වෙනවා. ඒත් අද අපි කතා කරන්නේ තාත්තා ගැන නොවෙයි. තාත්තා වගේම කලාවට, මනුෂ්‍යත්වයට ආදරේ කරන පුතා ගැන. ඔහු ප්‍රවීණ ගායන ශිල්පී විශාරද ගුණදාස කපුගේ ගේ ආදරණීය පුත් මිත්‍ර කපුගේ.තාත්තගේ හැකියාව, දක්ෂතාව සියල්ලම ඔහුටත් වැඩියෙන් මිත්‍ර කරපින්නා ගත්තත්, හැඩරුව, පාට නම් අම්ම වගේමයි. පුරා වසර ගණනාවක් විදේශ ගත වී අධ්‍යාපන කටයුතුවල නිරතවෙලා හිටපු මිත්‍ර පසුගිය දිනක ලංකාවට පැමිණියා. ඒ අසීමිත කැපවීමෙන් ධෛර්යයෙන් උත්සාහයෙන් හා බොහෝ දුක් කම්කටොලු ඉවසා දරා ගනිමින් කළ කැපවීමේ ප්‍රතිඵලයක් ලෙස සංගීතය පිළිබඳ ඉහළ ගණයේ උපාධියකුත් හිමිකර ගෙන.දැන් ඔහුගේ බලාපොරොත්තුව ගීත නිර්මාණ රැසකින් යුත් සංයුක්ත තැටියක් නිකුත් කිරීම සහ සංගීත ප්‍රසංගයක් පැවැත්වීම. මේ සඳහා වන මූලික අදියරේ වැඩ කටයුතු මේ දිනවල ඔහු සූදානම් කරමින් පවතිනවා.‘ඇත්තටම මේ දවස්වල කරගෙන යන්නේ ගී පද වැල් එකතු කිරීම සහ ගී තනු නිර්මාණ කටයුතු. මගේ නව නිර්මාණ රැසකුත් සමඟ තාත්තගේ ජනපි‍්‍රය නොවුණු ගීත කිහිපයකුත් මේ සඳහා එකතු කරන්න බලාපොරොත්තු වෙනවා. මේ සඳහා ගීත රචනයෙන් රත්න ශ්‍රී විජේසිංහ, ලූෂන් බුලත්සිංහල, පල්ලේගම හේමරත්න, පාතේගම ඤාණිස්සර, නිලාර් එන්. කාසිම්, කපිල පූගලආරච්චි, විනීතා කරුණාරත්න, දොස්තර ජයන්ත ගයාමන් දිසානායක, එච්. එම්. යසවර්ධන ආදින් ගීත රචනා කර තිබෙනවා. මගේ ගී තනුවලට අමතරව රෝහණ වීරසිංහ, කසුන් කල්හාර, සමන්ත පෙරේරා වැනි අය මේ සඳහා ගී තනු නිර්මාණය කරනවා. මගේ නංගිත් එක්ක යුග ගායනයකුත් සූදානම් කරල තිබෙනවා. සංගීත ප්‍රසංගය ඔක්තෝබර් මාසේ තමයි කරන්න බලාපොරොත්තු වෙන්නේ. ඊට අමතරව හෙට (09) ටවර්හෝල් පදනමේ සංගීත ප්‍රසංගයක් කරන්න බලාපොරොත්තු වෙනවා තාත්තට උපහාරයක් වශයෙන්. එදාට ගීත ගායනා කරන්නේ මම, හර්ෂ බුලත්සිංහල, රොඩ්නි වර්ණකුල, බණ්ඩාර අතාවුද ආදීන්.මිත්‍ර ලංකාවට පැමිණ ඇත්තේ මීට මසකට පමණ ඉහතදීය. එතෙක් ඔහු එංගලන්තයේ ඩාටිංටන් කොලේජ් හි (Dartington College of Arts) හි ‘Ethno musicology’ උපාධිය සඳහා අධ්‍යාපනය ලබමින් සිටියේය.මිත්‍ර මෙම විශ්ව විද්‍යාලය බලා පිටත්ව ගියේ කපුගේ ජීවත්ව සිටියදීය. එහෙත් තම උපාධියේ ඉතාම කෙටි කලක් පමණයි ඔහුට සම්පූර්ණ කළ හැකි වූයේ. හදිසියේම සිය පියා ඔවුන් හැර ගියේය. එතැන් පටන් දුෂ්කරතා රැසකට මුහුණ දුන් ඔවුන් අද මේ තත්ත්වයෙන් පවතින්නේ සිය මෑණියන්ගේ ධෛර්යය නිසා වන බව මිත්‍ර පැවසුවේ මව පිළිබඳ උපන් අසීමිත ආදරයකින් හා ගෞරවයකිනි.මම විශ්ව විද්‍යාලයේදී හැදෑරුවේ ලෝකයේ පවතින විවිධ සංගීත ශෛලීන් හා සම්ප්‍රදායන් පිළිබඳවයි. මේ උපාධිය අවුරුදු 03 න් සම්පූර්ණ කළ හැකියි. ඒත් තාත්තා නැති වෙනවත් එක්කම අපට තිබුණු ආර්ථික ප්‍රශ්න නිසා උපාධිය සම්පූර්ණ කරන්න මට අවුරුදු 04 ක්ම ගියා.මිත්‍ර සහ ඔහුගේ සොයුරියමුල් කාලයේ හිටපු ජනාධිපතිනිය චන්ද්‍රිකා බණ්ඩාරනායක කුමාරතුංග මැතිනියත් වත්මන් ජනාධිපති මහින්ද රාජපක්ෂ මැතිතුමාත් මගේ විශ්ව විද්‍යාලයේ වාරික දෙකක් ජනාධිපති අරමුදලෙන් ලබා දීමෙන් මට ලොකු අනුග්‍රහයක් දැක්වුවා. ඉතිරි සියලු වාරික මගේ අම්මගේ ධෛර්යයෙන් තමයි ලබා දුන්නේ. අද මම උපාධිධාරියෙක් වුණේ ඒ නිසයි.මිත්‍ර කපුගේ උපන් දා සිටම හැදුණේ වැඩුණේ සංගීත පරිසරයකයි. ඒ විතරක් නොවෙයි ඇගේ මව නර්තන ආචාර්යවරියක් නිසාවෙන් නැටුම් / සංගීත දෙකම මේ නිවෙසට අරුමයක් වුණේ නෑ. එහෙත් අපොස සා.පෙළ පන්තියට එනතුරුවත් ඔහුට සංගීතය පිළිබඳ උනන්දුවක් නොවීය.“අපේ ගෙදරට ගායකයෝ, ගායිකාවෝ හරියට ආවා ගියා මම දැක්කා. තාත්තා ඔවුන්ට සුහදව සලකලා කන්න බොන්න දීලා තනු හදලත් දීලා යැව්වා මම දකිනවා. ඒත් ඒ කාලේ මගේ හිත වැඩියෙන් උනන්දු වුණේ ක්‍රිකට් ගහන්න. O/L විභාගේ ළංවෙනකොට තමයි හිතුණේ මෙහෙම කරල නම් හරියන්නේ නෑ කියලා. මම O/L වලට සංගීතය ඉගෙන ගන්නේ සති තුනෙන්. ඒකට මට මාලිනි බුලත්සිංහල ඇන්ටි උදව් කළා. O/L වලට ඩී එකක් තිබුණා සංගීතයට.ඊට පස්සේ මම උසස් පෙළ සංගීතය හදාරන්න පටන් ගත්තා. අන්තිමට කැලණිය විශ්ව විද්‍යාලයටත් තේරුණා. ගෙදර සංගීත පරිසරයක් තිබුණත් මගේ හිත නිතරම කිව්වෙ මම මීට වැඩිය වෙනස් දෙයක් කරන්න ඕන කියන එක. ඒකට තව හේතුවක් තමයි තාත්තා මට නිතරම කිව්වා තමන්ගේම දෙයක් කරන්න කියලා. ඇත්තටම කිව්වොත් මම තාත්තගේ සින්දු කිව්වත් කවදාවත් මට ගුණදාස කපුගේ වෙන්න බෑනේ.මිත්‍ර සංගීතය වැඩිදුරටත් ඉගෙන ගන්න විදේශ ගත වෙන්නේ ඔහු ලංකාවේ විශ්ව විද්‍යාලයට තේරී පත්වී තිබියදීයි. දැන් ඔහුට අවශ්‍ය ඔහු ඉතා අපහසුවෙන්, දුක් මහන්සියෙන් ලබා ගත් මේ සුවිශේෂි දැනුම අපේ රටේ සංගීතයට ළැදි අනාගත පරපුර වෙනුවෙන් බෙදා දීමටයි. ගායකයකු වශයෙන් දිගු ගමනක් යන්නට දක්ෂතාව සේම, අනාගත මාවත ද පැහැදිලිව තිබියදීත් ඔහුට අවශ්‍ය වෘත්තිකයකු වශයෙන් ගායන ලෝකයේ නොරැඳීමටයි.මං විනෝදාංශයක් විදියට ගායනය කරාවි. ඒත් වෘත්තියක් විදියට වෙනත් දෙයක් මම තෝරා ගත යුතුයි. ඒ වගේම මෙතෙක් මම තාත්තගේ ගීත ගායනා නොකළේ මම උපාධියක් ලබාගෙන ඊට සුදුස්සෙකු විය යුතු නිසයි. දැන් තාත්තගේ සියලු ගීත පිළිබඳ මම සැලකිලිමත් විය යුතුයි. ඒවා සංරක්ෂණය කළ යුතුයි. විශේෂ උත්සව අවස්ථාවකදී තාත්තගේ ගීත ගායනා කරනු හැරුණු කොට මට ඕන මගේම යමක් කරන්න. ඒ මිසක් මම තාත්තගේ ගීත ටික විකුණගෙන කන ළමයෙක් නොවෙයි.හේමාලි විජේරත්නඡායාරූප - ගීත් ද මැල්ප්‍රවීණ ගායක විශාරද ගුණදාස කපුගේ 65 වැනි ජන්ම සංවත්සරය නිමිත්තෙන් ටවර් හෝල් රඟහල පදනම සංවිධානය කරන ‘කපුගේට හැට පහයි’ ප්‍රණාම ගී ප්‍රසංගය 9 වැනිදා පස්වරු 6.30 ට මරදාන එල්ෆින්ස්ටන් රඟහලේදී පැවැත්වේ.ජාතික උරුමයන් හා සංස්කෘතික කටයුතු පිළිබඳ ඇමැතිනී පවිත්‍රා වන්නිආරච්චි, නියෝජ්‍ය ඇමැති ගුණරත්න වීරකෝන්, අමාත්‍යංශයේ ලේකම් විමල් රූබසිංහ මහත්ම මහත්මීන් ඇතුළු කපුගේ පවුලේ ඥාතීහු මේ අවස්ථාවට සහභාගී වෙති.සසෙක්ස් පාසල් ජාලය ඉදිරිපත් කරන ‘සසෙක්ස් ගී රංගී 2010’ ගායන වාදන ප්‍රසංගය අද (08) සවස 6.30 ට මහරගම යොවුන් රඟහලේදී පැවැත්වේ.පාසල් දරුවන් 400 ක් පමණ සහභාගි වන මේ ප්‍රසංගයේදී පණ්ඩිත් ආචාර්ය අමරදේව, වජිරා, සිබිල් වෙත්තසිංහ, ගුවන් විදුලියේ බටනලා වාදක වී. හේමපාල යන කලාකරුවන්ට උපහාර පිදීමට නියමිත ය.සුමිත් ගල්හේන අධ්‍යක්ෂණය කරන ‘සක්විති දඩයම’ චිත්‍රපටයේ මුහුරත් උලෙළ ඉකුත් දා සෞඛ්‍ය හා පෝෂණ නියෝජ්‍ය ඇමැති මහින්ද අමරවීර මහතාගේ ප්‍රධානත්වයෙන් ජාතික චිත්‍රපට සංස්ථා සිනමා ශාලාවේදී පැවැත්විණි.එහිදී නියෝජ්‍ය ඇමැතිවරයා, ජාතික චිත්‍රපට සංස්ථාවේ උපදේශක ටී.එම්. සංඝදාස, විජය නන්දසිරි, අර්ජුන කමලනාත්, අනූෂා දමයන්ති, රූපා ගෝමස්, අචලා රෝෂනී, සුසිලා කෝටිටගේ, විල්සන් කරු, රෙක්ස් කොඩිප්පිලි ඇතුළු නළු නිළියන් සමඟ ඡායාරූපයකට මුහුණ දුන් අයුරු. ඡායාරූපය - අමිත් සේනාරත්නචන්ද්‍ර ශ්‍රී පෙරේරා කතාව ලියා අධ්‍යක්ෂණය කළ ‘අහිංසා’ ඒකාංගික ටෙලිනාට්‍යය ළඟදීම ස්වාධීන රූපවාහිනියෙන් විකාශය වීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=av10080812</link>
    <topic>ජයග්‍රාහී මංපෙතේ දිරියෙන් ඉදිරියට...</topic>
    <author>ඉඳුනිල් වීරරත්න</author>
    <content>ජයග්‍රාහී මංපෙතේ දිරියෙන් ඉදිරියට...ක්‍රීඩා පිටියේ වාර්තා යනු ඕනෑම මොහොතක බිඳී අලුත් විය හැකි දෙයකි. එහෙත් එදා මෙදා තුර බිහිවූ ක්‍රීඩක වාර්තා දෙස බැලීමේදී අපේ සුපිරි ක්‍රිකට් ක්‍රීඩක මුත්තයියා මුරලිදරන් කඩුලු 800 ක් ලබා ගනිමින් තැබූ වාර්තාව බිඳ හෙළන්නට හෝ ඊට අසලට ළඟා වීමට වත් සමත් කිසිවකු තව වසර 50 ක් පුරාවට හෝ බිහි නොවන බව විචාරකයින් අදහසයි.කෙසේ වෙතත් තමා සමුගත් තරගය තුළ සුවිශේෂී කඩඉමක් වූ කඩුලු 800 ලබා ගැනීමත් එම තරගය ජයග්‍රාහීව අවසන් වීමත් මුරලිගේ මෙම ඓතිහාසික වාර්තාවට වටිනාකමක් ලබා දී තිබිණි. ලොව පහළ වූ විශිෂ්ටතම ක්‍රීඩකයකු වූ ශ්‍රීමත් ඩොනල්ඩ් බ්‍රැඩ්මන්ට වුවද ඔහු සමුගත් තරගයේදී මේ සතුට විඳීමට ඉඩ නොලැබුණු බව වාර්තා පොතේ සටහන් වෙයි. ඒ ඔහු බිංදුවට දැවීයාම නිසාවෙනි.අපේ රටේ මෙතෙක් ක්‍රීඩා කළ සුපිරි ක්‍රිකට් ක්‍රීඩකයින් වැඩිම පිරිසකට ක්‍රීඩාවෙන් සමුගැනීමට සිදුවූයේ අමිහිරි අත්දැකීම් සමඟිනි.එහෙත් මුරලි තව වසර කිහිපයක් වුව ක්‍රීඩා කර දස්කම් දැක්විය හැකි තත්ත්වයක සිටියදී පවා ටෙස්ට් ක්‍රිකට්වලින් සමුගැන්මට ගත් තීරණය ම ඔහුට ගෞරවාන්විත සමුගැන්මකට ඉඩ හසර විවර කර දුන්නේය.. . . .ඔවුහු දෙපළ ක්‍රීඩා පිටියේදී එක්වූ බොහෝ අවස්ථාවලදී අති සාර්ථක වූහ. ඒ නිසාම වාර්තා පොතට එක් වන්නට එම සාර්ථකත්ව ඉවහල් විය. මීළඟට මේ සටහන වෙන් වන්නේ ශ්‍රී ලංකා හිටපු නායක මෙන්ම වත්මන් උප නායක මහේල ජයවර්ධන වෙනුවෙනි.1997 අගෝස්තු 2 - 6 දක්වා කොළඹ ආර්. පේ‍්‍රමදාස ක්‍රීඩාංගණයේදී ඉන්දියාව සමඟ පැවැති තරගයේදී ටෙස්ට් වරම් ලැබූ මහේලට එම තරගය අමරණීය වන්නේ එය අති විශිෂ්ට තරගයක් ලෙස වාර්තා පොතට ඇතුළත් වූ හෙයිනි.ඒ සනත් ජයසූරිය ලකුණු 340 ක් සහ රොෂාන් මහානාම ලකුණු 225 ක් සමඟ ලකුණු 576 ක් ලබා වාර්තාගත ඉනිමක් ක්‍රීඩා කරමින් වාර්තා පොතට එක්වීමයි.මෙම තරගයේදී අංක 6 ස්ථානයේ ක්‍රීඩා කරමින් මහේල ලකුණු 66 ක් ලබාගත්තේය. එසේ ඇරැඹි ගමනේදී සිය මංගල ටෙස්ට් තරගයේදී සනත් ජයසූරිය තැබු වාර්තාව අභිබවා යමින් සිය ඉනිම වාර්තා පොතට ඇතුළත් කරන්නට මහේලට හැකිවිය. ඒ 2006 වසරේ ජූලි 27 දා කොළඹ එස්. එස්. සී. පිටියේ දකුණු අපි‍්‍රකාව සමඟ පැවැති තරගයේදී.එහිදී අංක 4 පිතිකරුවා ලෙසින් පිටියට පැමිණ මිනිත්තු 752 ක් කඩුල්ලේ රැඳෙමින් හතරේ පහර 23 ක් සහ එක් හයේ පහරක් සමඟින් ලකුණු 374 ක් ලබා ගනිමින් අති විශිෂ්ට ඉනිමක් ක්‍රීඩා කළේය. මෙසේ ඇරැඹි පිතිකරණ චාරිකාවේදී පසුගියදා එස්. එස්. සී. පිටියේදී නිමාවුණු ඉන්දු - ශ්‍රී ලංකා දෙවැනි ටෙස්ට් තරගයේදී සුපිරි ඉනිමක් ක්‍රීඩා කරන්නට මහේලට හැකිවිණි. ඒ පන්දු 240 කදී හතරේ පහර 20 ක් සහ එක් හයේ පහරක් සමඟින් ලකුණු 174 ක් ලබා ගැනීමෙන්.තම සුපුරුදු ක්‍රීඩා පිටියේ රිසි සේ පිත්ත හැසිර වූ මහේල සිය 28 වැනි ටෙස්ට් ශතකය සම්පූර්ණ කළේය. මෙය මහේල ශ්‍රී ලංකාවේදී රැස්කළ 19 වැනි ශතකය වූ අතර ඉන්දියාවට එරෙහිව රැස් කළ 6 වැනි ශතකය ද වේ.මේ සමඟම මහේල එස්. එස්. සී. පිටියේ රැස්කළ 10 වැනි ශතකය වාර්තා වූ අතර ටෙස්ට් ක්‍රිකට් ක්‍රීඩකයකු මෙතෙක් එක් ක්‍රීඩා පිටියක ලැබූ වැඩිම ටෙස්ට් ශතක සංඛ්‍යාව ලබා ගනිමින් එම දස්කම කළ ක්‍රීඩකයා ලෙසින් ද වාර්තා පොතට එක් විය.ඔහු බිඳ දැමුවේ ඕස්ට්‍රේලියාවේ මෙල්බර්න් ක්‍රීඩා පිටියේ ශතක 9 ක් ලබා ගනිමින් ශ්‍රීමත් ඩොනල්ඩ් බ්‍රැඩ්මන් විසින් පිහිටවා තිබු වාර්තාවයි. ඒ සමඟම මහේල තමා විසින්ම පිහිටවා තිබු වාර්තාවක් ද අභිබවා ගියේය. ඒ මහේල විසින්ම ලබා තිබූ එක් ක්‍රීඩාංගණයක ලැබු වැඩිම ලකුණු සංඛ්‍යාව ලබමිනි. ඒ අනුව ඔහු දැනට එස්. එස්. සී. පිටියේ ටෙස්ට් තරග 23 ක් තුළ ලකුණු 2651 ක් ලබා ඇති අතර ඔහුට පිටුපසින් සිටිනුයේ එංගලන්තයේ ග්‍රැහැම් ගුච් ක්‍රීඩකයායි. ඔහු තරග 21 කදී ලකුණු 2015 ලබා තිබේ.ශ්‍රී ලංකා නායක කුමා සංගක්කාර ද මේ තරගාවලියේදී වාර්තා පොත අලුත් කරන්නට සමත් විය. 2000 වසරේ ජූලි 20 දකුණු අපි‍්‍රකාවට එරෙහිව ගාල්ලේ දී ටෙස්ට් වරම් ලැබු සංගා සිය පළමු තරගයේ පළමු ඉනිමේ දී බෝජේ ගේ පන්දුවකට කඩුල්ල මුවා කිරීමේ වරදට හසුව ලකුණු 23 කට දැවී ගියේය.එහෙත් ඔහුට සුවිශේෂී මතකයක් ලබා දෙමින් එම තරගය ඉනිමකින් සහ ලකුණු 15 කින් ජයගන්නට ශ්‍රී ලංකාවට හැකිවිය.මේ වන විට තරග 90 කදී ඉනිම් 150 ක් ක්‍රීඩා කර ඇති සංගා ලකුණු 7913 ක් ලබා සිටී. ඊට අර්ධ ශතක 32 ක් ශතක 16 ක් සහ ද්විත්ව ශතක 7 ක් ඇතුළත් වෙයි.එස්. එස්. සී. පිටියේදී නිමාවුණු දෙවැනි ටෙස්ට් තරගයේදී ඉන්දීය ක්‍රීඩකයන්ට හිසරදයක් වෙමින් පන්දුවට පහර දුන් සංගා පන්දු 335 කට මුහුණ දී 4 පහර 29 ක් සමඟින් ලකුණු 219 ක් ලැබීය.එම ද්විත්ව ශතකයත් සමඟින් ලොව ද්විත්ව ශතක ලැබු ක්‍රීඩකයින් අතර 3 වැනි ස්ථානයට පත්වන්නට ඔහුට හැකිවිය. එසේම ද්විත්ව ශතක වැඩිම සංඛ්‍යාවක් ලබාගත් ශ්‍රී ලංකා පිතිකරුවා ලෙසින් ද වාර්තා පොතට එක්වුණු සංගාට පිටුපසින් සිටින්නේ ද්විත්ව ශතක 6 බැගින් ලබා සිටින මාවන් අතපත්තු සහ මහේල ජයවර්ධනයි.ලෝකයේ වැඩිම ටෙස්ට් ද්විත්ව ශතක ලබාගත් පිතිකරුවන් අතර ලෝක වාර්තාව ශ්‍රීමත් ඩොනල්ඩ් බ්‍රැඩ්මන්ට (12) හිමිවන අතර දෙවැනි ස්ථානය ද්විත්ව ශතක 9 ක් ලබාගත් බ්‍රයන් ලාරාට හිමිවෙයි. එංගලන්තයේ වෝල්ටර් හැමන්ඩ් සමඟ සංගා 3 වැනි ස්ථානයේ පසුවන අතර, මහේල හැරුණු විට එම සෙසු ක්‍රීඩකයින් සියලු දෙනාම ක්‍රිකට් ක්‍රීඩාවෙන් සමුගෙන තිබේ.2002 මාර්තු 6 ආසියානු කුසලාන ටෙස්ට් තරගාවලියේ අවසන් මහා තරගයේදී පාකිස්තානයට එරෙහිව ලාහෝරයේ ගඩාපි ක්‍රීඩාංගණයේදී පන්දු 327 කදී ලකුණු 230 ක් ලබා ගනිමින් සිය පළමු ද්විත්ව ශතකය වාර්තා කරන සංගා එම තරගය කඩුලු 8 ක ජයග්‍රහණයක් කරා ශ්‍රී ලංකාව රැගෙන ගියේය.එසේ ඇරැඹි ද්විත්ව ශතක චාරිකාවේදී (2007 වසරේ ජූලි) බංගලාදේශයට එරෙහිව නොදැවී 200, (2010 ජූලි) ඉන්දියාවට එරෙහි 219, (2007 ජූලි) බංගලාදේශයට එරෙහිව නොදැවී 222, (2002 මාර්තු) පාකිස්ථානයට එරෙහිව 230, (2004 අගෝස්තු) දකුණු අපි‍්‍රකාවට එරෙහිව 232, (2004 මැයි) සිම්බාබ්වේට එරෙහිව 270 සහ (2006 ජූලි) දකුණු අපි‍්‍රකාවට එරෙහිව 287 ලෙසින් වාර්තා පොතේ ලියැවී තිබේ.මහේල - සංගා සුසංයෝගය ද වාර්තා පොතට එක් වී ඇති අතර මේ වන විට ඔවුන් දෙපළ 12 වරක් ශතක අභිබවා පිතිකරු සබඳතා පවත්වා තිබේ. ඉන්දු ශ්‍රී ලංකා දෙවැනි ටෙස්්ට් තරගයේ පළමු ඉනිමේදී 3 වැනි කඩුල්ල වෙනුවෙන් ලකුණු 193 ක සබඳතාව සමඟ ශ්‍රී ලංකා ටෙස්ට් ක්‍රිකට් වංශ කතාවේ ලියැවුණු මෙම වාර්තාවට හිමිකම් කීමට ඔවුනට හැකිවිය.මීට පෙර මෙම ශතක අභිබවා වැඩිම සබඳතා පවත්වා ඇත්තේ අරවින්ද සිල්වා සහ අර්ජුන රණතුංග වේ. ඔවුන් 11 වරක් මෙම දස්කම කර තිබේ.ඉන්දු ශ්‍රී ලංකා දෙවැනි ටෙස්ට් තරගයේ දී සංගා ලබාගත් ලකුණු නිසා නවතම ජාත්‍යන්තර ටෙස්ට් ශ්‍රේණිගත කිරීමට අනුව අංක 1 ස්ථානයට පත්ව තිබේ. ඒ ලකුණු 882 ක් ලබා ගනිමිනි. මෙතෙක් ලොව අංක 1 ස්ථානයේ සිටි ඉන්දියාවේ විරේන්ද්‍ර ෂෙවාග් ලකුණු 863 ක් ලබා දෙවැනි ස්ථානයට පත්වී ඇති අතර දෙවැනි ස්ථානයේ සිටි මහේල ලකුණු 832 ක් ලබා තෙවැනි ස්ථානයට පත්ව සිටී.මීට පෙර 2007 වසරේ දී ද ලකුණු 938 ක් ලබා ප්‍රථම තැනට පත් වී සිටි සංගා අනතුරුව 3 වැනි ස්ථානය දක්වා පහළ ගියේ ය.කෙසේ වෙතත් ලොව අංක 2 ස්ථානයේ සිටින සංගාට තම කණ්ඩායම අංක 01 ට ඔසවා තබා තමාට ද අංක 01 ස්ථානයට ගන්නට හැකිවේවා යන ශ්‍රී ලාංකේය ක්‍රිකට් ලෝලීන්ගේ ප්‍රාර්ථනයට අපිත් එක්වෙමු.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=av10080813</link>
    <topic>මාව තවමත් ලියාපදිංචි කරලා නැහැ</topic>
    <author>වසන්ත ජයසිංහ ආරච්චිගේ</author>
    <content>මාව තවමත් ලියාපදිංචි කරලා නැහැප්‍රවීණ අංග රචනා ශිල්පිජයන්තා රණවකවසර පහළොවක් කියන්නේ ජයන්තාට දීර්ඝ ඉතිහාසයක්. ඒත් ජයන්තා තවමත් තම කාලය ශ්‍රමය කැප කරන්නේ වේශ නිරූපණ ශිල්පය වෙනුවෙන්. විදේශීය දැනුමෙන් මෙන් ම අත්දැකීමෙන් ද පෝසත් ජයන්ත රණවක ටෙලිනාට්‍ය වගේ ම සිනමාව වෙනුවෙනුත් එම කාලයේදී තම දායකත්වය ලබාදුන්නා. ඒත් තවමත් ජයන්තාට වේශ නිරූපණ ශිල්පියකු විදිහට ජාතික චිත්‍රපට සංස්ථාවේ ලියාපදිංචිය නම් ලැබිලා නැහැ.ඒ ඇයි. ඒ අවනඩුව ගැනත් තවත් බොහෝ දේ පිළිබඳවත් ඔහු හා පිළිසඳරක යෙදෙන්න ලැබුණු අවස්ථාවක් මේ. අද වේශ නිරූපණ ශිල්පියාට නිසි තැනක් සමාජයේ තියෙනවද කියන තැනින්ම මේ කතාව අපි පටන් ගමු.ඔව් හොඳ තැනකින් ම පටන් ගත්තේ. මොකද ඔය ප්‍රශ්නය ඇතුළේ මට ප්‍රශ්න රාශියක් තියෙනවා. මොකද හැමදාමත් රංගන ශිල්පින් අධ්‍යක්ෂවරුන් හා අනෙකුත් අය ගැන කතා කළත් අපි ගැන කවුරුත් කතා කරන්නේ නැහැනේ. ඒ නිසා නිසි තැනක් ලැබෙන්නේ නැහැ.හැබැයි ඉතිං මේ බව දැන දැනයි මම මේ ශිල්පයට යොමුවුණේ. මොකද මම ඒ තරම් උනන්දුවක් තිබුණා මේ පිළිබඳ ඉහළට හදාරන්න. මේ අරමුණින් තමයි මම බටහිර ජර්මනියට ගියේ. ඒ ගිහින් ආයෙමත් ලංකාවට ආවේ අලුත් දෙයක් කරන්න පුළුවන් වෙයි කියලා හිතාගෙන.ඒත් ඒක ඉටු නොවුණ නිසා ආයෙමත් ඇමරිකාවට ගියා.මම උත්සාහ කළා උඩුගම් බලා පිහිනන්න. ඒත් ඒක ටිකක් අමාරුයි. අපි ඉන්නේ හරිම ප්‍රාථමික මට්ටමේ. අපේ අංග රචනා ශිල්පය තියෙන්නේ දුර්වල මට්ටමේ. මම මේ දේ දැකලා වෙනසක් කරන්න උත්සාහ කළත් ඒකට ඉඩක් ලැබුණේ නැහැ. ඒ වේදනාවටයි මම නැවතත් ඇමරිකාවට ගියේ. ඒ ගියේ යුනිවර්සල් චිත්‍රාගාරයට. එතැනදි මට අවබෝධ වුණා මේ අංග රචනා ශිල්පයෙන් විශ්ව කර්ම දේවල් කරන්න පුළුවන් කියලා. ඒ නිසයි මගේ ශ්‍රමය කාලය මුදල් සියල්ල කැප කරලා උසස් ඩිප්ලෝමාවක් මම හැදෑරුවේ.ඔබ කළ ඒ කැප කිරීමෙන් පසුව යමක් මේ රටට කරන්න හැකියාව ලැබුණාද?ඔතන තමා ප්‍රශ්නේ තියෙන්නේ. මම ලංකාවට ආවේ අපේ සිනමාව අංගරචනා ශිල්පයෙන් ඉහළම තැනකට ගෙන යන්න පුළුවන් වේවි කියන බලාපොරොත්තුවෙන්. ඒ නිසා චිත්‍රපට සංස්ථාවෙන් දේශීය චිත්‍රපට කර්මාන්තය ප්‍රවර්ධනය කිරීමේ අරමුණ ඇතිව 97 දී මට කතා කළා. මම දේශන පැවැත්වූවා. යම් චිත්‍රපටයක් ප්‍රේක්ෂක ග්‍රහණයට හසු කරගත හැක්කේ කොහොමද විශ්වාසනීයත්වය ඇති කළ හැක්කේ කොහොමද මෙවැනි දේවල්. නමුත් ඔවුන්ට මම කියන දේ තේරුම් ගන්න බැරිවුණා. ඉතිං මම මොකද කරන්නේ.යම් යම් කෙනෙහෙළිකම්වලට මුහුණ දුන්නා කියල ද ඔබ මේ කියන්නේ.ඔව්. සත්තකින් ම මේ වෙනතුරුවත් දැන් අවුරුදු 15 ක් විතර වෙනවා. මා අංගරචනා ශිල්පියෙකු විදිහට චිත්‍රපට සංස්ථාව ලියාපදිංචි කරලා නැහැ. ඒකට හේතු ඇහැව්වාම කියන්නේ අඩුම තරමේ චිත්‍රපට තුනකවත් සහාය අංග රචනා ශිල්පියෙකු විදිහට නම දාගෙන එන්න කියලා.ඉතිං කාටද මම මේවා කියන්නේ. මම මේ ගැන වගකිවයුතු සියලු දෙනාටම කිව්වා. අන්තිමේදී 2005 දී අතිගරු ජනාධිපතිතුමා මා ගැන අවධානය යොමු කළාට පස්සේ චිත්‍රපට සංස්ථාවේ විශේෂ ප්‍රයෝග අංගරචනා ශිල්පියෙකු විදිහට මා කොටු කළා. එහෙම කොටු කළා මිසක් තවමත් මාව ලියාපදිංචි කරගෙන නැහැ.මොකක්ද දැන් ඔබේ තීරණය.මේ ගැන හිත හිතා ඉඳලා හරියන්නෑ. මම අදටත් පිළිගන්නවා සිනමාවේ දුර්වලම අංශය අංගරචනා අංශය කියන එක. ඒ නිසා දේශීය සිනමාවට එහෙම වෙන්න දෙන්න බැහැ. මගේ සියලු වත්කම් කැප කරලා අංග රචනා තාක්ෂණික කලා ඇකඩමියක් පටන් ගත්තා.ඒ වගේ ම විශ්ව විද්‍යාල පද්ධතියට දැන් මා එකතු කරගෙන තියෙනවා. ඒ නිසා බාහිර කථිකාචාර්යවරයකු විදිහට මම කටයුතු කරනවා. මට මේ දේවල් වුණා කියලා අනාගත පරපුරට, මේ වෘත්තියට එහෙම වෙන්න දෙන්න බැහැ. ඒ නිසා ජාත්‍යන්තර මට්ටමේ ශිල්පීන් අංග රචනා ක්ෂේත්‍රයට බිහි කිරීමේ හැකියාව මට තියෙනවා. ඒ සඳහායි දැන් මම කටයුතු කරන්නේ.ඔබ කියනවා අපේ සිනමාවේ අංගරචනා දුර්වලයි කියලා. ඔබ දකින විදිහට මොනවද අපේ අඩුපාඩු.තවමත් අපි ජාත්‍යන්තර දේ අතරට යන්නේ නැහැ. නමුත් අද වෙනකොට ත්‍රිමාණ අංග රචනා තාක්ෂණය හරිම ප්‍රබලයි. ඒත් අපි ඉන්නේ මේ සියල්ල අතහැරලා ප්‍රාථමික මට්ටමේ. මගේ මේ ව්‍යාපෘතිය ජනාධිපති කාර්යාංශය මගින් පිළිඅරගෙන මා සිනමාව පිළිබඳ දැවැන්තයින් දෙදෙනෙක් වෙතට යොමු කළා. එක්කෙනෙක් සිනමා උපදේශකවරයෙක්. එයා මට මේ ගැන කතා කරන්න දුන්නේම නැහැ. එයා කියනවා සිනමාව ඉහළ තැනක තියෙන්නේ කියලා.දැන් අනෙක් උපදේශකතුමා ළඟට ගියාම කියනවා ජයන්ත අපේ රටේ සිනමාවක් කෝ. සිනමාවක් නැතුව ත්‍රිමාණ අංග රචනා තාක්ෂණයෙන් ඇති වැඩේ මොකක්ද කියලා. දැන් මොකද අපි කරන්නේ කියන්නකෝ. ඔන්න ඕකයි තත්ත්වේ.මොකක්ද ඔබ ඔය කියන ත්‍රිමාණ අංගරචනය.ඔව් ඇත්තටම අද බොලිවුඩ් හොලිවුඩ්වල දකින්නට පුළුවන් දෙයක් මේ. මම උත්සාහ කළා අපේ රටට මෙය හඳුන්වා දෙන්න. උදාහරණයක් විදිහට මම ‘රන්කෙවිට’ චිත්‍රපටයේ පන්සල් යකා චරිතය ඒ විදිහට කළ නිර්මාණයක්. නමුත් ගොඩක් අය හිතුවේ එය පරිගණකයෙන් කළ දෙයක් කියලයි. ඇත්තටම සරත් චන්ද්‍රසිරි කියන රංගන ශිල්පියා මම මේ ත්‍රිමාණ අංගරචනාවෙන් වෙනස් කළා. ඒ වගේ ම ‘තෙරණි ගීතය’ ටෙලිනාට්‍ය මාලාවට මං කිසිම රංගන ශිල්පිනියකගේ හිස මුඩු කළේ නැහැ. නමුත් මම එසේ නොකර ත්‍රිමාණ අංග රචනා ශිල්පය භාවිතා කරලා හොඳින් ඒ නිර්මාණ කළා. ඇත්තටම ඒ සඳහා සම්පත් අවශ්‍ය අමුද්‍රව්‍ය අපේ රටේ ඇති තරම් තියෙනවා.අවසන් වශයෙන් අපි අංග රචනා ශිල්පියා වෙනුවෙන් ලැබෙන සම්මාන ඇගයීම් පිළිබඳ කතා කළොත්.ඔව් එය ඉතාම වැදගත්. ඒත් හොඳ අංගරචනය කවදාවත් ඇගයීමට ලක්වෙන්නේ නැහැ. ඒ කියන්නේ අංගරචනය නොපෙනෙන හින්දා. ‘රන්කෙවිට’ චිත්‍රපටයේදී පන්සල් යකාට මම කළ අංගරචනය විනිසුරුවන් දැකලා තිබුණේ එය පරිගණක තාක්ෂණයෙන් කළ දෙයක් ලෙසයි. නමුත් පසුව ඔවුන් ඒ වැරැද්ද අවබෝධ කරගත්තා. ඒ ගැන මට කිව්වා. සම්මාන ඇගයීම් මේ සියල්ලට ලක් නොවීම අංගරචනයේදී ශිල්පීන්ට උරුම වූ කරුමයක්. හැබැයි අමතක කරන්න එපා නළු නිළියන්ගේ සෞඛ්‍ය ආරක්ෂාව පිළිබඳ ලොකු වගකීමක් දරන කෙනෙක් තමයි මේ අංගරචනා ශිල්පියා.වසන්ත ජයසිංහ ආරච්චිගේඡායාරූපය – ගීත් ද මෙල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=av10080814</link>
    <topic>සනත් ගුණතිලකගෙන් ‘සිළුමිණ’ කර්තෘට විවෘත ලිපියක්</topic>
    <author>ඡායාරූපය - සමන් වෙදගේ</author>
    <content>සනත් ගුණතිලකගෙන් ‘සිළුමිණ’ කර්තෘට විවෘත ලිපියක්‘සිළුමිණ’ ප්‍රධාන කර්තෘ මා හිතවත් කසුරි වෙත.පසුගිය 29 වැනිදා පැවැත්වූ ”සිනමා සංස්කෘතික ප්‍රාඥයා” නමැති ග්‍රන්ථය දොරට වැඩීමේ උත්සවයෙන් පසුව මෙම වචන ස්වල්පය ලියා එවීමට සිත්විය.මේ පිළිබඳව මා ලිවිය යුත්තේ කාටද යන්න පිළිබඳව ගැටලුවක් ඇතිවූවත් එදින උත්සවයේ මුලසුන දැරූ පුද්ගලයා සහ ‘සිළුමිණ’ පත්‍රයේ ප්‍රධාන කර්තෘතුමා ලෙස ඔබට ලිවීම කලෝචිතයැයි විශ්වාස කරමි.මුලින් ම අප දේශයේ පහළ වූ, දේශීය කලාවට මහඟු සම්පතක් වූ තිස්ස අබේසේකර නමැති ඒ ප්‍රාඥයා පිළිබඳව නැවත මෙනෙහි කරමින් මෙවැනි උත්සවයක් පිළිබඳ මූලික සංකල්පයක් ඇතිකළ ලේක්හවුස් සභාපති තැන්පත් බන්දුල පද්මකුමාර මහතාට අපගේ ගෞරවාන්විත ස්තූතිය හිමිවිය යුතුය.එමෙන්ම මේ සඳහා සුවිශේෂ උනන්දුවක් දැක්වූ ජාතික චිත්‍රපට සංස්ථා සභාපති කුමාර් අබේසිංහ මහතාටද අපගේ ස්තූතිය, ගෞරවය හිමිවිය යුතුය.ගුණාත්මක සිනමාව පිළිබඳ වැඩි සැලකිල්ලක්, අවධානයක් යොමු නොවන යුගයක වුවත් තවම එවැනි දේශන සහ චිත්‍රපට පිළිබඳව උනන්දුවන විවිධ වයස් සීමාවල ප්‍රේක්‍ෂකයින් අප අතර සිටින බව එදා පැමිණ සිටි පිරිසෙන් ඔප්පු වී ඇත. ඒ අයට වඩාත්ම දැනෙනුයේ, හරියට “අරවින්ද ගේ ගැමි සුවඳ ඉවෙන් වටහා ගත් ගැමියන් අරවින්දගේ මළ ගමට එකතු වුණා සේය.”තිස්ස අබේසේකර නමැති වියතාණන් දේශීය සිනමාව, සාහිත්‍ය පෝෂණය කිරීමට හෙළූ කඳුළු, දහඩිය, මහන්සිය පිළිබඳ සැබෑ කැක්කුමක් උනන්දුවක් තිබුණු ප්‍රේක්‍ෂක පිරිසක් ඒ අතර වූහ.එය සිනමාවට ආදරය කරන පුද්ගලයකු වශයෙන් මට ඉමහත් සතුටට හේතුවකි. නමුත් දේශීය සිනමාවේ, ටෙලිනාට්‍ය කලාවේ, සාහිත්‍යයේ බොහෝ දෙනෙකුට මේ සඳහා වේලාව මිඩංගු කර ගැනීමට නොහැකි වූයේ මන්ද?මේ පිළිබඳව ඉතා හොඳ පූර්ව ප්‍රචාරයක් ද විය. නමුත් අද පවතින විවෘත ආර්ථික ගෝලීයකරණ සමාජය තුළ රුපියල් සත සෙවීම සියල්ලට ම වඩා ප්‍රබල වූ, වැදගත්වූ, අත්‍යවශ්‍යවූ කාල සීමාවකදී මෙම මඟහැරීම පිළිබඳව මා අවලාද නඟනවා නොවේ. නමුත් තමතමන්ගේ් කලා ජීවිතය සමඟ සංසන්දනය කිරීමේදී “තිස්ස අබේසේකර” නැතිනම් වැළලී යෑමට තිබුණු සමහර චරිත එතැන නොසිටීම පිළිබඳව නම් මා තුළ දුකක් විය.හරවත් දේශීය සිනමාවක් පිළිබඳව උනන්දු වන රසික පිරිසක්, හදාරන පිරිසක්, අපට සිටියත් ක්‍ෂෙත්‍රයේ, (විශේෂයෙන්ම) නවකයින්ට මේවා සඳහා කාලය වෙන්කර ගැනීමට නොහැකිවී තිබෙන්නේ රියැලිටි වැඩසටහන් නිසාද? නැතිනම් ඔවුන් “සියල්ල දත්” යැයි සිතා සිටින නිසාද?සිනමා සංස්කෘතියක අත්‍යාවශ්‍යතාව ඉතා හොඳින් අවබෝධ කරගෙන සිටින, ඒ සඳහා වැඩ පිළිවෙළක් ආරම්භ කළ ජාතික චිත්‍රපට සංස්ථාවේ සභාපති වැන්නකුට මෙවැනි අත්දැකීම් එතුමන්ගේ ඒ ගුණාත්මක සිනමා ගමනට බාධාවක් නොවේවා යැයි මම පතමි. එමෙන්ම ඉදිරියේදී කිරීමට බලාපොරොත්තු වන මෙවැනි වැඩ කටයුතු සඳහා ලේක්හවුස් වැනි ආයතන මෙපරිද්දෙන් ම මැදිහත් වේ යැයි ද පතමි.තිස්ස අබේසේකර අපට අදටත් වැදගත් ඇයි? ඔහු සදාකාලිකවම අපට වැදගත් ඇයි? ඔහු නැවත අප අතර ඉක්මනින් (නිවන් නොගොස්) ඉපදේවා යැයි ප්‍රධාන දේශනය කළ අමර හේවා මද්දුමයන් ප්‍රාර්ථනා කරනුයේ ඇයි? එම ප්‍රශ්නවලට පිළිතුරු සොයා ගැනීම වටනේය. අදටත් ඕනෑම විෂයක් පිළිබඳව ඇසූ සැණින් පිළිතුරු දීමට හැකි, කරුණු කාරණා පහදා දීමට හැකි, ඉගැන්වීමට හැකි, ඔහුට සමකළ හැකි රුසියෙක් නැත.එය අවිවාදයෙන් පිළිගත යුතුව ඇත්තේ වෙන කරුණක් නිසා නොවේ. එවැනි සමතෙක් සිටියත් නොදන්නා අය වෙනුවෙන් කාලය මිඩංගු කිරීමට තරම් සාධාරණ වන කාරුණික වන තැනැත්තෙක් මා නොදන්නා බැවිනි.ජාතික චිත්‍රපට සංස්ථාව සමඟ, ලේක්හවුස් මාධ්‍ය ආයතනය අත්වැල් බැඳගත් මෙම අවස්ථාව ජාතික වශයෙන් අපට වැදගත්ය. බොහෝ ආයතන සඳහා, මාධ්‍ය අනුග්‍රහය ලබාදෙන සුවිශේෂ මාධ්‍ය ආයතන මෙවැනි පුණ්‍ය කර්මයකට දායකවීම පිළිබඳව තිස්ස අබේසේකරයන් ජීවත්වූවන් අතර සිටියා නම් ඉතාමත් අර්ථවත් අන්දමට විග්‍රහ කර එය අප සියලු දෙනාගේ මනසේ තැන්පත් කරවනු ඇත. (මම එවන්නක් කිරීමට තරම් දක්‍ෂයෙක් නොවෙමි.)නමුත් ජාතික රූපවාහිනිය, ස්වාධීන රූපවාහිනිය, ශ්‍රී ලංකා ගුවන් විදුලිය මීටත් වඩා ඉදිරියේ චිත්‍රපට සංස්ථාව සමඟ අත්වැල් බැඳගන්නේ නම් එය දේශීය සිනමාවේ ඉදිරිගමනට විශාල රුකුලක් වනු ඇත. දැනට ඔවුන් සිනමාව වෙනුවෙන් ඉටු කරන සේවාවන් මා අවතක්සේරු කරනවා නොවන බව ගෞරවයෙන් සලකන්න.එමෙන්ම මේ රජයේ මාධ්‍ය ආයතන හා චිත්‍රපට සංස්ථාව අද පවතිනුයේ, එක් අමාත්‍යංශයක් යටතේ බැවින් මෙම ක්‍රියාවලිය තවදුරටත් පහසු වනු ඇත.නමුත් පරිබාහිර මාධ්‍ය ආයතන අනිකුත් මුල්‍යමය සමාගම් සහ සංස්ථා වලටද මේ රටේ ජාතික සිනමාව වෙනුවෙන් දායක වීමට කිසිදු තහනමක් නැති බව ඔවුන් හොඳින් දන්නවා ඇතැයි විශ්වාස කරමි.තිස්ස අබේසේකර ශූරින් මේ රටට ණය නැත. නමුත් රට එතුමාට ණයය. එය පියවීම කළ යුතු වන්නේ කවර ආකාරයටදැයි කෙනෙකුට නිගමනය කළ හැකිද යන්නත් ගැටලුවක්. ඒ මියගිය උදාර කලාකරුවාගේ අභිමානය සියල්ලටම වඩා වටිනා බැව් දන්නෝ දනිති.කෙසේ වෙතත් 29 වැනි දින පැවැත්වූ උත්සවයට, කැපී පෙනෙන කලාකරුවන්, විද්වතුන්, ලේඛකයන්, විචාරකයන් කිහිප ගොල්ලක්ම සහභාගී වූ අතර ඔවුන් සියලු දෙනා නම් වශයෙන් සඳහන් නොකරනුයේ යම් මඟහැරීමක් වුවහොත් එය මා කරන වරදක් බැවිනි.තමන්ට තිබූ වෘත්තීමය රාජකාරියකින් මදක් නිවාඩු ගෙන උළෙලට ස්වල්ප වේලාවකට සහභාගි වීමට තරම් සිනමාව පිළිබඳව උපදේශක ධුරය දරන රවීÁද්‍රරන්දෙනිය සොහොයුරා නිහතමානීවීම මෙහිදී සඳහන් නොකරම බැරිය. (ඔහු ඒ අවස්ථාවේ නික්ම ආවේ ඉතාමත් අසීරුවෙන් බව මා ඉතා පෞද්ගලිකවම දන්නා කරුණකි.) අන් අයට ආරාධනා ලැබීම - නොලැබීම පිළිබඳව මා නොදන්නා කරුණු මෙහිලා සඳහන් නොකරමි. (ඒ දිනවල රටේ තැපැල් අර්බුදයක් පැවති බවද අමතක කළ නොහේ.)උළෙලේ සඳහන් වූ ඉදිරියේදී කළයුතු බොහෝ දේ පිළිබඳව තීරණ ගැනීමේදී තිස්ස අබේසේකරයන් ගේ පි‍්‍රයාදර බිරිඳ වන අසංකා මහත්මිය ගේ අවසරය, අනුග්‍රහය වැදගත් වනු ඇත. උදාහරණයක් ලෙස එතුමාගේ පොත්පත් පුස්තකාලයක් බවට පරිවර්තනය කරන්නේ නම් සමහර ඒවා නැවත මුද්‍රණය කරන්නේ නම්, ඒ සියල්ල සඳහා ඇගේ දරුවන් ගේ අනුග්‍රහය අවසරය අවශ්‍ය වනු ඇත.නමුත් අපගේ සිනමාවේ සක්‍රීයව ක්‍රියා කරන අයට එවැනි පුස්තකාලයක් අවශ්‍යද? දැනට ජාතික චිත්‍රපට සංස්ථාවේ - සංස්කෘතික අංශයේ රාක්කයක ඇති ඉතා කුඩා පුස්තකාලය හෝ පරිහරණය කරන සිනමා ශිල්පියෙක් (සිනමා පාඨමාලා හදාරන සිසුන් නොවේ) ඉන්නවාද?මේවා අපි අපෙන්ම අසා ගත යුතුය.සම්පූර්ණ උත්සවය – (‘විරාගය ප්‍රදර්ශනයද ඇතුළු) නිමවනතුරු සහභාගී වූ ජාතික චිත්‍රපට සංස්ථා සභාපති කුමාර් අබේසිංහ මහතා ගුණාත්මක සිනමාවට නව මංපෙත් විවර කරන යෝධමය ශක්තියක් වනු ඇත.’විරාගයේ’ අරවින්ද චරිතය පිළිබඳව මම මෙහිලා සඳහන් නොකරමි. මා අරවින්ද තිරයේ මැවුවත් එය පිටුපස සිටියේ තිස්ස අය්යාය. එහි ගෞරවය සම්පූර්ණයෙන්ම හිමිවිය යුත්තා ඔහුය. එම ගෞරවය 100% නොව 100 යට ලක්‍ෂයක වාරයක් එතුමාට හිමිය. ‘එකමත් එක රටෙක’ වැනි චිත්‍රපටයක් නිර්මාණය කිරීමට මට පන්නරය ලැබුණේ ඔහුගෙනි.එපමණක් නොවේ. පසුගිය 29 වැනිදා ප්‍රථම වරට ‘විරාගය’ නැරඹූ තරුණ පිරිස්, විශේෂයෙන් සරසවි සිසුන් කඳුළු පිරුණු දෑසින් මට සුබ පතන විට මට නැවත නැවත තිස්ස අයියා මතක් විය.‘විරාගය’ කිහිප වතාවක් නරඹා නැවත වතාවක් එදින නැරඹූ විශ්‍රාම ගිය විදුහල්පතිනියක්, මට මෙසේ කීවාය. “ඔබට පින්, විරාගයෙන් සත්‍යය, යථාර්ථය - සමාජයට ගෙනියන්න, කියා දෙන්න උදව් වුණාට.”නමුත් ඒ පින් ලැබිය යුත්තේ තිස්ස අය්යාටය.නමුත් ඒ පින් එතුමාට අනුමෝදන් කළාට, මා එතුමාට නිවන් සුව නොපතන්නේ එතුමා නැවත අප අතර ඉපදෙනු බැලීමට පෙරුම් පුරන රසිකයින්, සිනමාකරුවන් අතර මා ද මුලින්ම සිටින්නෙකු බැවිනි.මීට සනත් ගුණතිලකනිර්මලා පෙරේරා විසින් රචිත ‘මගේ රත්තරන් තාත්තා’ ළමා පොත දොරට වැඩුම පසුගියදා ලේක්හවුස් ආයතනයේ අධ්‍යක්ෂ මණ්ඩල රැස්වීම් ශාලාවේදී පැවැත්විණි.මෙහිදී කතුවරිය විසින් සිය ළමා පොත ලේක්හවුස් ආයතනයේ කර්තෘ මණ්ඩල අධ්‍යක්ෂ ප්‍රවීණ මාධ්‍යවේදී සීලරත්න සෙනරත් මහතාට පිළිගන්වනු ලැබූ අවස්ථාවයි මේ.ඡායාරූපය - සමන් වෙදගේප්‍රවීණ සංගීතවේදී ආනන්ද ගමගේ විසින් සංගීතවත් කරන ලද ගීත රාශියක් අතරින් දරුවන්ගේ රසවින්දනය සඳහා තෝරාගත් ගීත ඇතුළත් කෘතිය සහ සංයුක්ත තැටිය ඉසුරුපාය අධ්‍යාපන අමාත්‍යාංශයේ දී අධ්‍යාපන ඇමැති බන්දුල ගුණවර්ධන මහතා වෙත පිළිගැන්වූ අවස්ථාව. ‘මල් පිපෙයි - දරුවන්ගේ ගීත’ යනුවෙන් නම් කර ඇති මෙම කෘතිය නුගේගොඩ සරසවි ප්‍රකාශනයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=av10080815</link>
    <topic>මෙයාට සිනමා තාරකාවක් වෙන්න ආසලු</topic>
    <author/>
    <content>මෙයාට සිනමා තාරකාවක් වෙන්න ආසලුලියන්නේ නිව්ටන් ගුණසේකර අඳින්නේ හර්ෂ ගුණවර්ධනතත්පර කීපයක් රූපවාහිනිය දෙස නිහඬව බලා සිටි මාකොළ හාමිනේ කටහඬ බින්දේ සෙමිනි. ගෙමිදුලේ ජෑම් ගස යට වූ බංකු ලෑල්ලේ වාඩිවී සිටින සැමියාගේ සෙවණැල්ල, ඡායා මාත්‍රයක් සේ ඇයට දිස්විය.”දුවේ.. ඔයාට ඇහුණද තාත්තා කියපු දේ?””මොනවද? මට ඇහුණු එකක් නැහැ..” අපර්ණා වචන පිට කළේ ඕනෑවට එපාවටය. පියා අසතුටින් පළ කළ වචන දෙක තුනක් ඇගේ සවනේ වැටී තිබිණ.”ඔයා රඟපාන්න යනවට තාත්තා කැමැති නැහැ... මටත් එක්ක බැන්නා.. දැන් ඔය එළියට ගියේ තරහ ඉවසගන්න බැරුව?”අපර්ණා පුංචි තිරය දෙස බලාසිටියේ තරහිනි. ටෙලිනාට්‍යය නැරඹීමට බාධාකරමින් අම්මා හිත රිදවන කතාවක් ඇද ගැනීම ගැන ඇයට තරමක කෝපයක් දැනිණි.ඔයා දන්නවනෙ දුවේ තාත්තගෙ හැටි..? ඔන්න ඔය අදහස හිතින් අහක් කරලා දාන්න බලන්න... නැත්නම් මටත් මේ ගෙදර විසුමක් වෙන්නෙ නැහැ..””අම්මා මොන එහෙකටද තාත්තට ඕවා කියන්න ගියේ? එයා ඉන්නෙ තාමත් ගල් යුගයෙ? ලෝකෙ වෙනස්වෙන හැටි තාත්තලාට පේන්නෙ නැහැ. ඒකයි ඔතන තියෙන වැරැද්ද?” අපර්ණා තරහින් කියාගෙන ගියාය.ඒ මොහොතේ දියණිය සමඟ අනවශ්‍ය වාදයක පැටලීමට මාකොළ හාමිනේ අදිමදි කළාය. ඇය සමඟ කටගසා දිනන්නට පහසු නොවන වගද ඇය දැන සිටියාය. තමා ගිරයට හසුවූ පුවක් ගෙඩියක් මෙන් අසරණවී ඇති බවක් ඇයට දැනිණි.”කවුරු විරුද්ධ වුණත් මං නිළියක් වෙන එක වෙනවාමයි” අපර්ණාගේ උස් කටහඬ එළියේ සිටින සැමියාට ඇසේවි යැයි මාකොළ හාමිනේට බිය සිතිණ. ඇය වහා ඉදිරියට පැන අපර්ණාගේ කට වැසුවාය.”කට.. කට.. තාත්තා ජෑම් ගහ යට..”අපර්ණා ටෙලිනාට්‍යය නැරඹීම පසෙකලා පුටුවෙන් නැගිට කාමරය වෙත දිව ගියේ තරහින් පුපුරමිනි. ඇගේ දෑස්වලට කඳුළු පිරී තිබෙනු දුටු මාකොළ හාමිනේටද දියණිය ගැන ශෝකයක් දැනිණි. ඇය කිසිවක් කර කියා ගත නොහැකිව මෙන් ඉවත බලාගෙන සිටියාය. පියාගේ විරෝධයට අවනත නොවූ අපර්ණා චිත්‍රපට තාරකාවක් වීමේ සිහිනය හිතින් ඉවත් කර ගත්තේ නැත. ඇය ඒ සඳහා දිගින් දිගටම සඳුන්ට බලපෑම් කළාය. ඒ සඳහා ඇයව ඩග්ලස් දැරණියගල හමුවට කැඳවාගෙන යාමට ඔහු දිනයක් හා වේලාවක් යොදා ගත්තේය.හොඳ වෙලාවට යොදාගත් දිනයේ සෙනරත් ගෙදර සිටියේ නැත. ඔහුගේ මිතුරකුගේ අවමංගල්‍යයකට සහභාගි වීම සඳහා ඔහු එදින කුරුණෑගලට ගොස් සිටියේය.හොඳින් හැඩ වැඩ වී සිටි අපර්ණා අවසන් වරටද කැඩපත ළඟට ගොස් ඒ මේ අතට හැරෙමින් සිය රූපශි‍්‍රය නැරඹුවාය.”හොඳ වෙලාවට අද තාත්තා ගෙදර නොහිටියේ...?” කාමරයට එබුණු මාකොළ හාමිනේ දියණියගේ මනරම් රූපකාය දෙස බලමින් මදහස පෑවාය.”මේ ගමන ගැන අම්මා, තාත්තට එහෙම කියන්නෙ නැහැ ඔන්න.””ඔයාව ඔය චිත්‍රපටියට තෝරගත්තොත් අපි කොහොමද තාත්තට වහං කරන්නෙ? මං මේ දහ අතේ කල්පනා කෙරුවෙ ඒකයි.””ඒක එතකොට බලාගන්න බැරියැ? ඒක නෙමේ අම්මෙ අද මං ලස්සනයිද කියන්නකො? අනේ ප්ලීස්?” ඇය මවගේ ගෙල බදා ගනිමින් කුඩා දැරියක සේ සුරතල් වූවාය.”ලස්සනයි... ලස්සනයි...” මාකොළ හාමිනේ ආඩම්බරය රැඳුණ දෑසින් කටපුරා සිනාසුණාය.”කෝ අපේ මේ අනාගත රිදී තාරකාව? තාමත් හැඩ වැඩ වෙලා ඉවර නැද්ද?” කාමරයට එබෙමින් සඳුන් දෑස් පුංචි කොට මදහස පෑවේය. නිල් ඉරි වැටුණ අත්දිග කමිසයකින් හා කළු කලිසමකින් සැරසී සිටි ඔහු කෙරෙන් කඩවසම් පෙනුමක් දිස්විය.”හරි.. හරි මං රෙඩී...””අප්පේ අද මෙයාගෙ ලස්සන... කාන්තිය කඩා හැලෙනවා” අපර්ණාගේ රූසිරිය දෙස බලමින් සඳුන් කොක් හඬලා සිනාසුණේය.”අපි කවදත් ලස්සන තමයි සඳුන් අය්යෙ..””මේ වැඩෙන් මට සෙනරත් අන්කල්ගෙන් බැනුම් අහන්න වෙයිද දන්නෙත් නැහැ..””තාත්තා මේ ගමන ගැන හාන්කවිසියක් දන්නෙ නැහැ.. සඳුන් අය්යෙ?” ඔහුගේ හිතේ රැඳි බිය පහ කරමින් අපර්ණා නැවත කැඩපතට එබුණාය. සඳුන්ගේ යතුරු පැදිය පණගැන්වී ගෙවත්තෙන් පිට වී යන අයුරු මාකොළ හාමිනේ ඇස පිය නොහෙළා බලා සිටියාය.යතුරු පැදියේ පිටුපස වාඩි වී සිටි අපර්ණාගේ සිත තුළ ඒ මොහොතේ් සිහින සිතුවිලි පියා සැලුවේය. මේ යන ගමන සාර්ථක වේවා යැයි ඇය යටිසිතින් දෙවියන් යැද්දාය. එසේ වුවහොත් තමාටද රිදී තිරයේ ජනකාන්ත නිළියක් වීමට පින පෑදෙනු ඇතැයි ඇය සිහි කළේ හද බදුන පුරා පිරී ඉතිරී ගිය සතුටිනි.තම නෑනන්ඩිය සමඟ පියා හමුවීමට එන බව සඳුන් කල්තියාම තිසරුව දැනුවත් කර තිබිණ. එබැවින් තිසරුද ඔවුන්ගේ පැමිණීම බලාපොරොත්තුවෙන් දෑස් දල්වාගෙන බලා සිටියාය.ඩග්ලස් දැරණියගලගේ සුවිසල් දෙමහල් නිවෙස දුටු සැණින් අපර්ණාගේ හිත ගැස්සුණේය. දැකුම්කලු නිවෙසේ පෝටිකෝව යට ඔහුගේ අලුත්ම “ඉන්ටර්කුලර් ප්‍රාඩෝ රථය” නතරකොට තිබිණ. පියකරු මලින් හා තුරුලතා වලින් පිරුණ ලස්සන ගෙඋයන අපර්ණාගේ නෙත සිත එකවර පැහැර ගත්තේය.”මගෙන් මොනවා අහයිද දන්නෙ නැහැ නේද සඳුන් අය්යෙ?” හෙල්මටය ගලවමින් අපර්ණා ගෙල හරවා වට පිට බැලුවාය.”අහන දේට බයනැතුව කෙළින් උත්තර දෙන්න. එච්චරයි..””ෆිල්ම් ඩිරෙක්ටර්ත් ඇවිල්ලා ඉන්නවාද?””බාගෙවෙලාවට ඇවිල්ලා ඇති... එන්නකො යන්න...” පය පෙරට තබමින් සඳුන් සැහැල්ලු හඩින් කීවේය. හිතට දිරිය ගනිමින් අපර්ණාද සෙමින් ඔහු පසු පස ගමන් කළාය.”එන්න.. එන්න.. අපි ඔය දෙන්නව බලාපොරොත්තුවෙන් හිටියෙ” ඔවුන් ආලින්දයට ගොඩවෙත්ම එහි අසුන්ගෙන සිටි ඩග්ලස් දැරණියගල හිස ඔසවා කට හඬ බින්දේ අපර්ණාගේ රූපකාය දෙස හොඳහැටි බලමිනි.”මෙයාද ඔයා කිව්ව අර ගැහැනු ළමයා?””ඔව්.. මිස්ටර් දැරණියගල... මං නැවතිලා ඉන්නෙ මේ ගොල්ලන්ගෙ ගෙදර... අපේ ළඟම නෑයෝ වෙනවා. මෙයාට කොහොම හරි නිළියක් වෙන්න ඕනැලු” සඳුන් සිය නෑනන්ඩියගේ මුහුණ දෙස බලමින් සිනාසුණේය.”මේ ඉන්නෙ මිස්ටර් වංශනාථ ජයවීර.. එයා තමා මගේ ෆිල්ම් එක ඩිරෙක්ට් කරන්නෙ. මං අද එයාටත් එන්න කිව්වා. අපි දෙන්නා මේ කතා කර කර පොඩි ඩ්‍රිරින්ක් එකක් ගනිමින් හිටියෙ.. ඔයත් පොඩ්ඩක් ගන්නවද?””මං ඕවට නැහැනෙ මිස්ටර් දැරණියගල..””මොකක්ද ඔයාගෙ නම?” වංශනාථ ඇසුවේ අපර්ණාගේ පියකරු මුහුණ දෙස හොඳ හැටි බලමිනි.”අපර්ණා මැදවත්ත...””නමත් ඔයා වගේම ලස්සනයි..” ඩග්ලස් දෙවුර සලමින් උස් හඬින් සිනාසුණේය.”අපර්ණාට රඟපාලා එහෙම පළපුරුද්දක් තියෙනවද..?” ඇය දෙසට තියුණු බැල්මක් හෙලමින් අධ්‍යක්‍ෂවරයා නළල රැළි ගැන්නුවේය.”කොලෙජ් එකේ කොන්සර්ට්වල රඟපාලා තියෙනවා සර්..””මොනවගේ කැරැක්ටර්ස්ද? එකක් කියන්න බලන්න.””ලෙන්චිනාගේ චරිතය කළා..”ඇගේ පිළිතුරට සියල්ලෝම හැක.. හැක ගා උස්හඬින් සිනාසුණහ. අපර්ණාගේ හිතට තරමක ලැජ්ජාවක් දැනුණද ඇය එම හැඟීම විගස යටපත් කරගත්තාය.”එතකොට කවුද ජසයගෙ චරිතය රඟපෑවේ?”ඇගේ පිළිතුර විහිළුවකට හරවාගත් අධ්‍යක්‍ෂවරයා කටකොනකින් සිනාසෙමින් නැවත ඇගේ මුහුණට එබුණේය.”මගෙ යාළුවෙක්.. හැබැයි බෙස්ට් ඇක්ට්‍රස් විදියට තේරුණේ මාව..” අපර්ණාද හරි හරියට පිළිතුරු දුන්නාය.”මේ දවස්වල අපර්ණා මොකද කරන්නෙ?””ඩාන්සින් ක්ලාස් එහෙකට යනවා..””එහෙනම් හොඳට අඩව් අල්ලන්නත් පුළුවන් ඇති..?””ඔව්.. පුළුවන්..”කිසිදු පැකිලීමකින් තොරව කටකාර ලෙස පිළිතුරු දෙන සිය තරුණ නෑනන්ඩිය දෙස සඳුන් බලාසිටියේ සතුටිනි. නිසැක වශයෙන්ම ඇයව චිත්‍රපටය සඳහා තෝරා ගනු ඇතැයි යන සිතුවිල්ල ඔහුගේ හිත පතුලේ රැව් දුන්නේය.”මෙයාට අගේට ගැළපෙන රෝල් එකක් තියෙනවා මිස්ටර් දැරණියගල... අපි ඒ චරිතයට මෙයාව ගනිමු..” වංශනාථ සිය අවසන් තීරණය පළකරමින් විස්කි වීදුරුව තොල ගෑවේය.”ඕ.කේ.. මාත් කැමැතියි මේ දරුවව අපේ චිත්‍රපටයට ගන්න..””මට මේ අවස්ථාව ලබාදුන්නට සර්ලට ගොඩක් ස්තූතියි..”අපර්ණා ආචාරශීලී හඬින් කීවාය. ඒ මොහොතේ ඇගේ මුහුණට අමුතු එළියක් වැටී තිබිණ.”අපි තව ටූ වීක්ස්වලින් ෂූටින් පටන් ගන්නවා. ලබන ඉරිදා හවස මුහරත් එක ගෝල්ෆේස් හොටෙල් එකේ.. ඒකටත් අපර්ණා එන්න ඕනැ.. ඕ.කේ..””හොඳයි සර්..””සඳුන්ගෙ ඉල්ලීම අහකදාන්න බැරි හින්දාමයි මන් මේ උදව්ව කළේ.. ඔයත් අපිට හොඳට පබ්ලිසිටි දෙන්න ඕනැ..””ඒක මං කරන්නම් මිස්ටර් දැරණියගල.. මේ කරපු උදව්වට බොහොම ස්තූතියි..”හිතුවාටත් වඩා හොඳින් පැමිණි කාරණය ඉෂ්ටවීම නිසා සඳුන්ගේ හිතට දැනුණේ නොමඳ සතුටකි. ඒ සතුට භුක්ති විඳිත්ම ඔහු වරින් වර දැකුම්කලු විසිත්ත කාමරය දෙසට නෙත් ඊ සර විද්දේ ආදරණීය තිසරුගේ රුව දකින රිසියෙනි. එහෙත් ඇයගේ සේයා මාත්‍රයක් වත් ඔහුගේ නෙත ගැටුණේ නැත. ඒ ගැන නම් ඔහුගේ හිතට කිසියම් පසුතැවිල්ලක් දැනිණ. චිත්‍රපට අධ්‍යක්‍ෂවරයා වැඩි කතාබහක් නොකර මධුවිත පානය කරමින් සිටියේය.”අද අපේ සේරාත් ගෙදර නැහැ.. එයාලගෙ මහිලා සමිතියෙ වැඩකට එළියට ගිහිල්ලා””ඒක තමා ගේත් එක්කලම පාළු..””දුව නම් කාමරේ ඇති? එයාගෙ වැඩේම ඉතින් කාමරයට වෙලා පොත් කියවන එක.. දුව තිසරු? පොඩ්ඩක් මෙහාට එන්නකො පැටියෝ..?” මධුවිතෙන් මත්වී සිටි ඩග්ලස් ගේ තුළට ඇසෙන හඬින් කට හඬ බින්දේය.එවර නම් සඳුන්ගේ හිතට මිහිරක් දැනුණේය. ඔහු මේ ගමන ආවේ ඇගේ රූපකායද දකින රිසියෙනි. පියාගේ ඇමතුම ඇසුන සැණින් කාමරයේ සිටි තිසරු ආලින්දය දෙසට දුව ආවාය.මතු සම්බ්න්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=av10080816</link>
    <topic>දුෂ්කරතාවලට මුහුණ දුන්නා ඒත් පසුතැවිල්ලක් නැහැ</topic>
    <author>ඡායාරූප – දුෂ්මන්ත මායාදුන්න</author>
    <content>දුෂ්කරතාවලට මුහුණ දුන්නා ඒත් පසුතැවිල්ලක් නැහැපහුගිය සති අන්තයේ මම ජීවත්වුණේ ප්‍රදීපිකාත් එක්ක. ජීවිතයේ විවිධ අවස්ථාවන්වලදි තමන්ට මුහුණ දෙන්නට සිදුවුණු සිදුවීම් ඈ අපූරුවට තමන්ගේ දින පොතේ පෙළ ගස්වල තිබුණා. දිනපොත කියවාගෙන යන කොට වෙලාවකට ප්‍රදීපිකා ගැන දුකක්, කනගාටුවක් වගේම ආදරයක්, ආඩම්බරයකුත් ඇතිවෙනවා. ප්‍රදීපිකාව අපේ හිතේ මැව්ව ඇයත් ප්‍රදීපිකා තරම්ම ආදරය, සෙනෙහස හඳුනන, යුතුකම් දන්න ආදරණීය ගැහැනියක් කියලා මට හිතුණා.මේ ප්‍රදීපිකා අපට මුණගැහෙන්නේ ’දින පොතක ලියැවුණු සටහන්’ කෘතියෙන්. ප්‍රදීපිකාගේ අයිතිකාරයා වෙන්නේ පුෂ්පා මීවැල්ල. මේ නම හැට හැත්තෑව දශකයන්හි නිර්මාණත් එක්ක නිතර කියවුණ නමක්. ග්‍රන්ථ ප්‍රමාණය අතින් අතේ ඇඟිලි ගණනටත් අල්ප වුවත් ඒවායේ රසභාවය, සංකල්පයන්හි උසස් බව ආදියෙන් ඉතාම ඉහළ ගණයේ නිර්මාණ බව පැහැදිලි වුණේ ඇගේ එක් නිර්මාණයක් රසවිඳීමෙන්.පුෂ්පා මීවැල්ල නම් වූ ඇය ලේඛන කලාවට හුරුවෙන්නේ ඇයට අවුරුදු 10 – 12 ක තරම් ලාබාල වයසකදි. ඒ කිසිදිනක ලේඛිකාවක වීමේ අරමුණක් ඇතිව නොවෙයි. ඇගේ හිතට ඉබේ ගලාගෙන ආව කවි, කෙටිකතා ඈ නිතරම ලියා තබන්නට පුරුදුවුණා.”මම ඉපදුණේ ඇහැළියගොඩට ආසන්නව තිබෙන ‘පනාවල’ කියන සුන්දර ගමක. රුවන්වැල්ල රාජසිංහ මධ්‍ය මහා විද්‍යාලයෙන් තමයි ඉගෙන ගත්තේ. ඒත් ටික කාලෙකින් මාව ලෙඩ වුණා. ඒ නිසා අපේ අම්මා මාව ඇහැළියගොඩ සෙන්ට්‍රල් එකට දැම්මා. ඒ කාලේ ඉඳන්ම මම ලියන්න පෙලඹිලා හිටියේ. පස්සෙ කාලෙක මම වැඩිදුර ඉගෙන ගන්න පන්නිපිටිය ධර්මපාල විද්‍යාලයට ආවා.””අපේ පවුලේ හැම දෙනෙක්ම හොඳින් ඉගෙනගත්තු අය. අපේ ලොකු අයියා භාෂා 06 ක් ප්‍රගුණ කරපු කෙනෙක්. අනිත් අයියා දොස්තර කෙනෙක්. ලොකු අක්කා විදුහල්පතිනියක්. පවුලේ හැමදෙනාම උපාධියක් දිනාගත්ත අය. මම විතරයි උපාධියක් කළේ නැත්තේ. ඒ කාලේ හැටියට එච්.එස්.සී. පන්තියේ ඉගෙන ගැනීමෙන් පස්සේ මට ගුරුවරියක් හැටියට පත්වීමක් ලැබුණා.”ඉංගි‍්‍රසි ගුරුවරියක් විදියට පුෂ්පාට ලැබුණු පත්වීමත් එක්ක ඈ කාර්ය බහුල වුණත් ලේඛනයට ඇගේ තිබුණු කැමැත්ත ආසාව කිසිවිටෙකත් තුරන් වුණේ නෑ. පාසලේදී ඇයට ඉංගි‍්‍රසි පමණක් නොවෙයි දූ දරුවන්ට සිංහලත් උගන්නන්න සිද්ධ වුණා.”1971 දී තමයි මම පළමුවෙන්ම පොතක් ලියන්නේ. ඒක ‘සාගරිකා’ නමින් යුත් ළමා නව කතාවක්. නමුත් ඊට පස්සෙ මගේ අතින් ලියවුණු ‘දින පොතක ලියවුණු සටහන්’ ග්‍රන්ථයටත් පස්සෙ තමයි ඒක මුද්‍රණය වෙන්නේ. ඊට පස්සේ බොහෝ දේවල් මගේ අතින් ලියවුණා.නමුත් මට හිතුණා ඒවා ප්‍රකාශයට සුදුසු නෑ කියලා. ඒ නිසා ඒවා ප්‍රකාශයට පත්කරන්න මම උනන්දු වුණේ නෑ. අදටත් එහෙම ලියපු ඒවා තොගයක් මගේ හමස් පෙට්ටියේ තිබෙනවා.” 1975 දී පුෂ්පා මීවැල්ල විවාහ දිවියට ඇතුළත් වෙනවා. (ඒ ආචාර්ය තිස්ස අබේසේකර සමඟ) එතෙක් රත්නපුරේ රැකියාව කරමින් සිටි ඈ කොළඹට මාරුවක් ගන්නවා.”විවාහයෙන් පස්සෙ මට පවුලේ වගකීම් රැසක් ආවා තමයි. ඕනෑම ගැහැනියකට විවාහයෙන් පස්සේ ගෘහණියක් විදියට ගෙදර දොරේ වගකීම් පැවරෙනවා. රැකියාවකුත් කරන ගමන් ගෙදර දොරේ වගකීම් කරන කොට ටිකක් විතර විවේකය අඩුයි තමයි. ඒ වුණාට ඉතින් ලියන එක අත්හැරියේ නෑ. ඊට පස්සෙ මට දුවෙක් ලැබිලා අම්ම කෙනෙක් වෙනවා. අර වගකීම්, යුතුකම් ගොඩට තවත් වගකීම් එකතු වෙනවා.හැබැයි මගේ ලියන කියන කටයුතුවලට කවදාවත් මගේ සැමියාගෙන් බාධාවක් තිබුණේ නෑ. උනන්දු කළා මිසක්. මට මතකයි දුව පුංචි කාලේ ඒ කියන්නේ එයා මොන්ටිසෝරි යන කාලේ දුවව මෝන්ටිසෝරියකට දාන්න, එතකොට ටිකක් හරි ඔයාගේ ලියන කියන වැඩවලට විවේකයක් ලැබෙයි කියලා කිව්වා. කොහොම හරි ‘දිනපොත’ ප්‍රකාශයට පත්වුණාට පස්සෙ මගේ අතින් බොහෝ දේවල් ලියවුණාට ප්‍රකාශයට පත්වුණේ නෑ. ඊට බොහෝ කාලයකට පස්සෙ ඒ කියන්නේ 2004 දී “සෙංකඩගල ශි‍්‍ර වික්‍රම” කියලා 1 වැනි රාජසිංහ රජු ගැන පොතක් ලිව්වා.පුෂ්පා ලේඛන කලාවට දැක්වූ ආදරය සේම සිය වෘත්තියටද බෙහෙවින්ම කැපවූ කෙනෙක් වුණා. පාසලේදී සිය ඉගැන්වීමේ කටයුතුවලට අමතරව වෙනත් විෂය බාහිර ක්‍රියාකාරකම් සඳහා ද ඇය ඇප කැප වුණා. එවැනි අවස්ථාවල ඇය නිවෙසට පැමිණෙද්දීත් සමහරදාට මැදියම් රැයටද කිට්ටු වුණා.”ඒ කාලේ මම වැඩ කළේ නුගේගොඩ ශාන්ත ජෝන් විද්‍යාලයේ. උගන්වනවාට අමතරව පාසලෙන් අපි නාට්‍යයක් පුහුණු කළා. ඒ පුහුණුවීම් ඉවර වෙලා සමහරදාට ගෙදර එන කොට රෑ 12.00 විතර වෙනවා. ඒ තරම් මහන්සිවෙලා ආවත් මැදියම් රැය කියලා නෑ මම රෑ 12.00 ඉඳන් ආයෙත් ලියන්න ගන්නවා. මට හොඳට නිදිවරන්න පුළුවන්. බොහෝ වෙලාවට මම ලියන්න තෝරගන්නේ රාත්‍රි කාලය.ලියනව වගේම තමයි මම හොඳට කියවන කෙනෙක්. හැබැයි මම කියවන්න ගත්තොත් ඒ කාලෙට ලියන්නෙ නෑ. ආපහු ලියන්න ගත්තොත් ඒ කාලෙට කියවන්නෙ නෑ දිගටම ලියාගෙන යනවා.”ලියන්න පෙලඹුණ කෙනාට ජීවිතේ මොන ප්‍රශ්න ආවත් ලියන්නමයි හිත දෙන්නේ.අද පුෂ්පා මීවැල්ල මුණුපුරු මිණිපිරියන්ගේ ආදරය සෙනෙහස විඳින ආදරණීය ආච්චි කෙනෙක්. ඈ කියන්නේ මුණුපුරන් අතරේ ගෙවන මේ දිවියත් එක්තරා ආකාරයක සුන්දරත්වයක් ඇයට ගෙන දෙනවා කියලයි. මේ කොයි දේ වුණත් තාම ඈ අතින් පෑන නම් ගිලිහිලා නෑ.”මම පසුගිය කාලේ ‘භවාන්තර’ කියලා තිර රචනයක් ලිව්වා. චිත්‍රපටයක් කරන්න හොඳ තේමාවක්. ඒත් එක්කම පසුගිය කාලේ සූරිය ප්‍රකාශකයෝ ‘සාගරිකා’ නව මුද්‍රණය එළිදැක්වූවා. ‘දිනපොත’ නව මුද්‍රණය සරසවි ප්‍රකාශකයෝ කළා. ඉදිරි මාස කිහිපය ඇතුළත දිනපොතේ දෙවැනි කොටස ප්‍රකාශයට පත්වෙන්න නියමිතයි. ප්‍රදීපිකාගේ විවාහයෙන් පසු ජීවිතය ගැන තමයි ඒ පොතේ සඳහන් වෙන්නේ. ඒත් එක්කම පොඩි වැඩිහිටි ප්‍රේමයක් ගැනද සඳහන් වෙලා තිබෙනවා. ඇත්තටම දැන් මම ප්‍රේම කතා ලියන්න වැඩි කැමැත්තක් නෑ.”ඇය කුඩා කළ පටන් හැදුණේ වැඩුණේ ගැමි සිරියෙන් අනූන වූ නිස්කලංක සුන්දර පරිසරයක. ඒ පරිසර සෞන්දර්යයත් ඇගේ ලේඛන හැකියාව වර්ධනය කරන්නට බොහෝ සෙයින් බලපාන්නට ඇති. ඇගේ දිනපොත කියවාගෙන යත්දී විටෙක හිතෙනවා මේ තිබෙන්නේ ඇගේ ජීවිත කතාවද කියලත්. ඇගෙනුත් බොහෝ දෙනෙක් මේ ප්‍රශ්නෙ අහනවලු. ඇය කියන්නේ සමහර දේ ඇගේ පවුලට සම්බන්ධම ඒවා කියලා කියන්නත් බෑ එහෙම නොවෙයි කියලා කියන්නත් බෑ කියලයි.”මම ලියන්න ආස කරන රීතියක් තිබෙනවා.ඕනෑම කෙනෙකුට එහෙම රීතියක් තිබෙනවනේ. මම ආස දිනපොතක් ලියනව වගේ ලියන්න. ඉතින් මගේ බලාපොරොත්තුව මට පුළුවන් තාක් කල් ලියන එකයි. ඒක ඉතින් පස්සෙ කාලෙක ඉන්න කෙනෙක් හරි ප්‍රකාශයට පත් කරයිනේ. මගේ ජීවිතේ දිහා ආපස්සට හැරිලා බලත්දි මට ලොකු සතුටක් දැනෙනවා. දුෂ්කරතාවලට මුහුණ දුන්නා තමයි. නමුත් කිසිම පසුතැවීමක් නෑ. ජීවිතේ කිසිම දේකින් මම පසුතැවෙන කෙනෙක් නොවෙයි.ඡායාරූප – දුෂ්මන්ත මායාදුන්නටාර්සන් චරිත මවමින් ලොව පුරා ජනාදරයට පත් එඩිගර් රයිස් බරෝස් ගේ The Land that Time forgot, The People that Time Forgot and Out of Time’s Abyss යන තුන් ඈඳුතු නවකතාව කොටස් වශයෙන් නොව එක දිගට ගලායන කතාවක් ලෙස ප්‍රවීණ පරිවර්තක කුමාර සිරිවර්ධන ‘අමතක වූ දේශය’ නමින් සිංහලයට පරිවර්තනය කොට ඇති අතර මේ මස 10 වැනිදා උදේ 10.00 ට කොළඹ මරදානේ, පූජ්‍ය ඇස්. මහින්ද හිමි මාවතේ, දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේදී දොරට වඩී.ප්‍රවීණ ලේඛක චිත්‍ර ශිල්පී කොල්වින් සෙට්ටිනායකගේ කතාවක් ඇසුරින් චන්ද්‍රසෝම බිංදු හේවා අධ්‍යක්ෂණය කළ ‘සිහින දකින්න’ නාට්‍යය මෙම 12 - 13 දෙදින හැව්ලොක් ටවුන්හි ලුම්බිණි රඟහලේදී වේදිකා ගතවෙයි.ජගත් චමිල, සරත් කොතලාවල, නිල්මිණි බුවනෙක, අනුර බණ්ඩාර රාජගුරු, වික්ටර් රාමනායක සහ තිළිණි රන්දිමා රංගනයෙන් දායක වෙන ‘සිහින දකින්න’ සංගීතය ප්‍රදීප් මුතුකුඩ ආරච්චි ගෙන් වන අතර, ඇඳුම් නිර්මාණය ස්විනීතා පෙරේරා ගෙනි.පී.එන්. පුස්සැල්ල ලියූ ‘ජනකතා 20’ හා ‘ලොව දිනූ ශ්‍රේෂ්ඨයෝ’ නම් වූ පොත් දෙක දංකොටුව ‘වාසනා’ ප්‍රකාශන ලෙස එළි දැක ඇත.     කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=av10080817</link>
    <topic>සනි ඩියොල් ට සනීප නෑ</topic>
    <author>සුජීව තේවහෙට්ටිගේ</author>
    <content>සනි ඩියොල් ට සනීප නෑඑදා හින්දි සිනමාවේ පෙම්වතාගේ චරිතය රඟමින් රසික රසිකාවියන් අතර සුන්දර මතක සටහන් තැබූ සනි ඩියොල් තවමත් රංගනයෙන් ඈත් වී නැහැ. නිරතුරුවම සුහද සිනහවකින් මුව සරසාගෙන සිටින මේ දක්ෂ රංගන ශිල්පියා මේ දිනවල අසනීපයෙන් පසුවෙනවා. කලක පටන් ඔහුගේ ගත සිත පෙළූ පිට කොන්දේ අසනීපය නැවතත් මතුවීම ඊට හේතුවයි.සනි ඩියොල්ට මේ ආබාධය වැළඳුණේ මීට වසර 15 කට පමණ කලින්. ඔහුගේ පිටකොන්දේ ආබාධයට අමතරව දැන් තවත් අසනීපයක් මතුවෙලා. වකුගඩුවල ආබාධයක් සමඟයි, මේ වතාවේ පිටකොන්දේ අසනීපය මතුවී තිබෙන්නේ.මේ නිසා සනිට චිත්‍රපටවල රඟපෑම දින නියමයක් නොමැතිව කල් දමන්නට සිද්ධ වෙලා. මෑතකදී රූපගත කෙරුණු ‘යම්ලා පාග්ලා දීවානා’ නම් වූ චිත්‍රපටයේ දර්ශන කිහිපයක රඟපාන්නට ඉතිරිව තිබුණත් සනිට ඒ කාරිය කරන්නට අපහසුවෙලා. මේ චිත්‍රපටය අධ්‍යක්ෂණය කරන්නේ සමීර් කානික්. මෙහි සනි සමඟ ඔහුගේ බාල සොහොයුරු බොබි ඩියොල් ද රඟපා තිබෙනවා.අධ්‍යක්ෂවරයා පවසන්නේ තව ඉතිරිව ඇත්තේ සනි රඟපාන දර්ශන කිහිපයක් පමණක් රූපගත කිරීමට බවයි. නමුත් ඒවා පොඩි පහේ රඟපෑම් ඇතුළත් දර්ශන නම් නොවෙයි. අති ධාවනකාරී ක්‍රියාදාම දර්ශන සහිත රඟපෑම්. ඉතින් වකුගඩු රෝගියෙකු කොහොමද එවැනි දර්ශන නිරූපණය කරන්නේ?“මේ ක්‍රියාදාම දර්ශන හැර අනෙක් හැම එකක් ම අපි රූපගත කරලා අවසානයි. සනි ගේ අසනීපය නිසා මම කල්පනා කළේ චිත්‍රපටයේ පසු නිෂ්පාදන කටයුතු ටික ඉවර කරලා. පස්සෙ වෙලාවක ඒ දර්ශන ටික රූපගත කරන්නයි. ඒ නිසා සනිට සනීප වෙනතුරු මම බලාගෙන ඉන්නවා” අධ්‍යක්ෂ සමීර් පැවසුවා.“මට දැනගන්න ලැබුණේ සනිගේ පිටකොන්දේ අමාරුවට අමතරව එයාගෙ වකුගඩුවල ගල් තියෙනවා කියලයි. ළඟදී අපි සනි ඇමරිකාවටත් එක්කගෙන ගියා, ඒ ගල් ඉවත් කරන්න. ඉන්පස්සෙ එයාට ටික කාලයක් ඇඳ විවේකය අවශ්‍ය වේවි. වෛද්‍යවරු කියල තියෙන්නෙ සනිගේ පිටකොන්දේ ආබාධයට ඇඳ විවේකය හැර වෙනත් ප්‍රතිකාරයක් නැහැ කියලයි” අධ්‍යක්ෂවරයා තවත් විස්තර හෙළි කළා.අසනීප සුව වූ පසුව සනිට නැවතත් රඟපෑමට හැකියාව ලැබේවිද? “මම ඒ ගැන බලාපොරොත්තු තියාගෙන ඉන්නවා. එහෙම බැරි වුණොත් ක්‍රියාදාම ජවනිකා වෙනුවෙන් ස්ටන්ට් (ආදේශක) නළුවෙක් යොදාගන්නයි හිතාගෙන ඉන්නේ. ඒකත් බැරි වුණොත් ඒ දර්ශන අවලංගු කරනවා. මම හිතන්නෙ නෑ එහෙම වේවිය කියලා” අධ්‍යක්ෂ සමීර් පිළිතුරු දුන්නා.පිටකොන්දේ ආබාධය නිසා සනිට මේ අයුරින් හතර වතාවක් ම වෛද්‍ය ප්‍රතිකාර ලබන්නට සිදුවුණා. වෛද්‍යවරු පවසන්නේ ඔහුගේ පිටකොන්දේ ආබාධය නිධන් ගත තත්ත්වයට පත් වී තිබෙන බවයි. මේ අතර ඔහුගේ හිතවතුන් පෙන්වා දෙන්නේ මෙම ආබාධය සඳහා ජල චිකිත්සක (වෝටර් තෙරපි) ප්‍රතිකාරය ලබාගැනීම සුදුසු බවයි. මෑතකදී පිටකොන්දේ ආබාධයක් ඇති වූ නිසා ආක්ෂේ කුමාර් ජර්මනියට ගොස් එවැනි ප්‍රතිකාරයක් ලබාගත් බවත් ශාරුක් ඛාන් මෙන් ම චිත්‍රපට අධ්‍යක්ෂ මන්මෝහන් දේසා යි ද එවැනි ප්‍රතිකාර ලබාගත් බවත් ඔවුන් සනිට සිහිපත් කර තිබෙනවා.ඉන්දියාවේ සිනමා ලෝකයත් ක්‍රිකට් ලෝකයත් කාලාන්තරයක් තිස්සේ සමීපව සිටින බව නොදන්නා කෙනෙක් නැහැ. විශේෂයෙන් ම මේ ලෝක දෙකේ දිදුලන තරු අතර හටගන්නා පෙම් බැඳුම් නිසයි, එවැනි සමීප බවක් දකින්නට ලැබෙන්නේ. ගිය සතියේ දැන ගන්නට ලැබුණොත් එවැනි ම අලුත් පෙම් කතාවක්.මේ කතාවේ ‘ප්‍රධාන චරිත’ තමයි, සුපිරි ක්‍රිකට් ක්‍රීඩක මොහොමඩ් අසාරුදීන්, බොලිවුඩ් නිළියක වන සංගීතා බිජ්ලානි සහ සුපිරි නළු සල්මන් ඛාන්. මේ තිදෙනා අතරින් අසාරුදීන් සහ සංගීතා අඹු සැමියන් බව කවුරුත් දන්නවා. ඔහු මීට වසර කිහිපයකට පෙර සංගීතා විවාහ කර ගත්තා. හිටපු ඉන්දීය රූ රැජනක වූ සංගීතා, බොලිවුඩ් නිළියක වීමෙන් පසුව පෙමින් බැඳුණේ සල්මන් සමඟයි.නමුත් ටික කලකින් ම සල්මන් - සංගීතා සබඳකම ගිලිහුණා. සංගීතා, අසාරුදීන්ට සමීප වුණා. ඒ වනවිට ඔහු විවාහකයෙක්. නව්රීන් සමඟ දීග කමින් සිටි අසාරුදීන්ට ඒ විවාහයෙන් අසාද් සහ අයාස් යැයි දරුවන් දෙදෙනෙක් ද සිටිනවා. නමුත් බිරියත් දරු දෙදෙනාත් අතහැර දැමූ අසාරුදීන්, සංගීතා විවාහ කර ගත්තා.කාලය ගත වී ගියා. අසාරුදීන්ගේ ජීවිතය නැවතත් ආපස්සට කැරකෙන්නට පටන් ගෙන තිබෙනවා. බිරිඳ නව්රීන්ව අමතක කර දැමූ පාපය ඔහු වෙත ලුහු බැඳ පැමිණි නිසාදෝ දැන් ඔහුගෙන් සංගීතා වෙන්වී ගිහින්.මේ වෙන්වීමෙන් පසුව සංගීතා සිටින්නේ කොහේ දැයි දැන් බොලිවුඩ්පුරයේ බොහෝ දෙනෙකු විමසනවා. කරුණු කාරණා දන්නා සමහරු පවසන්නේ සංගීතා මීට මාස කිහිපයකට කලින් සල්මන් කිහිප වාරයක් මුණ ගැසුණාය කියලයි. ඇය මුණ ගැසී ඇත්තේ සල්මන් විතරක්ම නොවෙයි. ඔහුගේ දෙමව්පියන් පවා මුණ ගැසුණු ඇය ඔවුන් දෙදෙනා සමඟ ද සුහද කතාබහක නියැලුණු බවත් පැවසෙනවා.කරුණු දන්නා තවත් අයෙකු මෙවැනි කතාවකුත් කියා සිටියා. “සල්මන් රඟපාන ‘හෙලෝ’ චිත්‍රපටයේ ගීත තැටිය නිකුත් කිරීමේ උත්සවයටත් සංගීතා ඇවිත් හිටියා. ඒ විතරක් නෙමෙයි, ගිය අවුරුද්දෙ තිබුණු සල්මන්ගෙ උපන් දින උත්සවයටත් එයා ආවා. හැබැයි සංගීතාත් එක්ක අසාරුදීන් නම් ආවෙ නැහැ. ඉන් පස්සෙ සංගීතා සල්මන්ගෙ ගෙදරට කිහිප වතාවක්ම ආවා.සල්මන් නිවෙසෙහි නොසිටි අවස්ථාවලදී පවා ඔහුගේ නිවෙසට පැමිණි සංගීතා, ඔහුගේ දෙමව්පියන් මෙන් ම සොහොයුරියන් දෙදෙනා සමඟ ද පිළිසඳරෙහි යෙදී සිටි බවත් පැවසෙනවා. එහෙම නම්, සංගීතා, සල්මන් ගෙන් වෙන්වීමට තුඩුදුන් අතීත වැරදි ඇය අමතක කර දමා ඇති දැයි සමහරු විමසනවා.සංගීතා, සල්මන් හැර ගියේ ඔහු සොමි අලි සමඟ පෙමින් බැඳුණු නිසයි. (සොමි අලි ද බොලිවුඩ් නිළියක්) සල්මන්, සොමිගෙන් වෙන් වුණේ ඇය නිතරම ඔහුට විවාහය ගැන ඇවිටිලි කළ නිසයි. තමන් විවාහ කර ගැනීමට සල්මන් අකැමැති බව පෙනුණ නිසා ඔහුගෙන් වෙන් වූ සොමි, තම මව සමඟ ඇමරිකාවේ ෆ්ලොරිඩා හි පදිංචියට ගියා.මේ අතීත කතාව අමතක කළ සංගීතා දැන් පෙරටත් වඩා සල්මන්ට සමීප වී සිටිනවාලු.මේ අතර සංගීතා ගෙන් වෙන්වූ අසාරුදීන් තමන්ගේ වයසින් අඩකට පමණ ලාබාල වූ බැඩ්මින්ටන් ශූරියක වන ජ්වාලා ගුත්තා සමඟ නව පෙම් කතාවකට මුල පුරා ඇතැයි ලැව් ගින්නක් ලෙස ආරංචි පැතිරී ගොස් තිබෙනවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=av10080818</link>
    <topic>හද පුදසුන</topic>
    <author>යමුනා මාලිනී පෙරේරා</author>
    <content>හද පුදසුනපුදුමාකාර දේවල් අතරින් අංක එක ජීවිතයය! එහි හමුවීම්, දුරස්වීම්, වෙන්වීම් එමටය. ප්‍රේමය නම් වූ විෂය අරභයා ඒවා සර්වකාලීනවූ හැඟීම් දත්ත උත්පාදනය කරවයි.තම ජීවිතයේ පංගුකාරයා හෝ පංගුකාරිය හමු නොවී දුක්වන අය ඕනෑතරම් ඇත. ප්‍රේමවන්තයා හෝ ප්‍රේමවන්තිය ලෙස අප ඔවුන් හැඳින්වූවොත් වඩාත් සරලය. හමුවූ ප්‍රේමවන්තිය දුරස්වී යාම නිසා ඇතැම්හු තැවෙති. හමුවූ ප්‍රේමවන්තිය වෙන්වී යාම නිසා තවෙකෙක් තැවෙති.එවන් වෙලාවකදී දුරස් වෙන්න නම් ළං වුණේ ඇයි දැයි සිත අසයි. වෙන්වී යන්නට නම් හමුවුණේ ඇයි දැයි කියා සිත කෑගසා අසයි. නමුත් මේ සියලු කෑගැසීම් සහ පළි ගැසීම් කාලයකට පසුව නවතියි. මක්නිසාද කාලය සියල්ලටම හොඳ බේතක් යැයි සමහරුන් සිතන නිසා ය.අජන්තා රණසිංහදුරස් වෙන්නට මේ ලෙසින්මොටද අප ළං වුණේදුරස් වෙන්නට මේ ලෙසින්මොටද අප හමුවුණේ  අත්වැල් බැඳගෙන මං මාවත් දිගඔහේ ඇවිද ගිය කාලය මතකදපුංචි ළදැරියක් වගේ හුරතලෙන්ඔබ හිනැහුණු ඒ කාලය මතකද  අනාගතේ ගැන අහස් මාළිගාඅප දෙදෙනා මැව් කාලය මතකදඔබේ පෙම්වතා ලෙසින් එදා මාඔබේ ළඟින් හුන් කාලය මතකද...ගී පද - ආචාර්ය අජන්තා රණසිංහසංගීතය / ගායනය - ආචාර්ය දයාරත්න රණතුංගමොනම හේතුවක් නිසා හෝ පෙම්වත්තු වෙන් වී යති. වෙන් වී ගිය ඔවුන්ගේ කඳුළු, ගංගාවලට වැටී සාගරයට ගලා යයි. හෙළූ අනන්ත වූ සුසුම් ඈත වාතලයේ සුළි සුළං කුණාටු තනා දෙති. මේ සක්වළ ගල යට මේ මහා මිහිතලයේ එවැනි බොහෝ ඛේදවාචක සදා රැඳී පවතී.අපත් මොහොතකට ඒ අතීතය දිගේ ඇවිද ගෙන යමුද? ඉස්සර වගේ ම අත්වැල් බැඳගෙන ඔහේ ඇවිදගෙන පාරවල් දිගේ හැරි හැරී ඇවිදගෙන යමු ද? පාරේ යන එන වාහන අනන්තවත් තිබියදී අපි අපේ මනෝ රථයෙන් ඔහේ ඇවිදගෙන යමු... ඈත... අතීතයට...හමුවීමේ සතුට මට කියා දුන්නේ ඔබ ය. නමුත් දුරස්ථවීමේ වේදනාව ද ඔබ මට හඳුන්වා දුන්නෙහිය. ඊළඟට වෙන් වීමේ දරුණුතම වේදනාව ද ඔබ මට හඳුන්වා දුන්නෙහිය. ඊළ¼ඟට වෙන්වීමේ දරුණුතම වේදනාව ද ඔබ මට විඳින්නට සැලැස්සුවෙහිය. මෙහෙම දුරස් වෙන්නට, මෙහෙම වෙන් වෙන්නට අප හමුවුණේ අප ළං වුණේ කුමකට දැයි මම අසමි. ලෝකයටම ඇසෙන්නට කෑගසා අසමි. ඒත් එය අසන්නටවත් උත්තර දෙන්නටවත් කෙනෙක් නැත.ඒ යොවුන් වියේදී ඔබ ළදැරියන් වගේ හුරතලෙන් මා සමඟ සිනාසෙමින් ඇවිද ගියා මතකය. අනාගතය ගැන අප තැනූ අහස් මාළිඟා... ඒවා ඔබට මතකද? ඔබේ පෙම්වතා ලෙසින් ඔබේ ලෝකයේ කිරුළු දරා රජ වී සිටිය මා ඔබට මතකද?හැත්තෑව දශකයේ මුල් භාගයේ දී නිර්මාණය වූ මේ ගීතය දශක හතරකටත් මෙහා මේ කාලයේදීත් අපේ හද බැඳගත්තේ ඇයි? ඒ විශ්ව සාධාරණීය වූ ප්‍රේම ධර්මතාවයෙන් අපේ හදවත සසල වන නිසා නොවේ ද?ප්‍රේමයෙන් සන්නද්ධ වූ හදවත්, ඕනෑම පර සතුරෙකු පෙති ගසා දමන්නට තරම් නිර්භීත චින්තනයකින් හෙබි වුවත් ප්‍රායෝගික ලෝකයේ ප්‍රශ්න පත්තරය ඉදිරියේ ඒ අවි ආයුධ එක - එක බිම වැටී නිඳියන ස්වභාවය අපගේ සිත්වල ගොනු කරවන සනිටුහන අදටත් ඇති නිසා නොවේද? ගීතයේ නිර්මාතෘ ආචාර්ය අජන්තා රණසිංහ ප්‍රවීණ ගීත රචකයාණෝ ඒ ගැන මෙසේ පවසති.“ඇත්තටම බොහෝ ගීත රචනාවලට විරහය උපස්ථම්භක වෙනවා. යොවුන් වියේදී සම්බන්ධතා - ප්‍රේම සබඳතා ඇතිවෙනවා. ඒවා ඉතාම ස්වභාවික දේවල්. ඒවා අපට වැඩියෙන් දැනෙන්නේ අප සංවේදී මිනිසුන් නිසා. ප්‍රේමයෙන් වෙලී සිට වෙන්ව යන්නට සිදුවූ පෙම්වතුන් යුවළක් ගැනයි මේ ලීවේ. ඇත්තටම හරවත් පද රචනා - සංයමයෙන් යුත් පද රචනාවල අගය වැඩිපුරම දැනෙන කාලෙක ඒ ගීය ලියැවුණේ. ඒ පදවැලෙන් කියැවෙන ශෝකීය රිද්මයට අනුගතවන විදියට බොහොම නිර්මාණාත්මක සංගීතයක් යෙදවිලා තියෙන්නේ...”ඇත්තටම මේ ගීතය ගැන කතා කරද්දී එහි යෙදුණු අපූරු සංගීතය ගැන විශේෂයෙන් ම කතා කළ යුතු වෙනවා. තමා හදාරා ප්‍රගුණ කර ඇති සංගීත චිකිත්සාව පිළිබඳ දැනුම දයාරත්න රණතුංග සංගීතවේදියාණන් අපූරුවට යොදාගෙන තිබෙනවා.යමුනා මාලිනී පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=am1008081</link>
    <topic>කනේ ‘සෙම’ නිසාත් දරුවා මුරණ්ඩු වෙනවා</topic>
    <author>සාකච්ඡා කළේ -ගාමිණි සුසන්ත</author>
    <content>කනේ ‘සෙම’ නිසාත් දරුවා මුරණ්ඩු වෙනවාඅවුරුදු 1 - 12 දරුවන්ගේ උගුරේ කනේ නාසයේ ඇතිවන සුලබ රෝග මෙන්න  දඟ වැඩි යැයි දරුවාට තරවටු කරන අම්මලාදරුවාගේ කන ගැන සොයා බැලුවා ද?දරුවන්ගේ උගුර කන නාසය ආශි‍්‍රතව ඇතිවන රෝගාබාධ රැසක්ම හඳුනාගත හැකිය. මේ රෝග පිළිබඳ කතා කිරීමේදී අප මතක තබා ගත යුතු කරුණක් ඇත. ඒ දරුවකු යනු ලොකු මිනිසකු නොවන බවය. ඇතැමුන්ගේ මතය වන්නේ දරුවකු යනු වැඩිහිටියකුගේ කුඩා මොඩියුලයක් බවය. එය ඉතාම වැරැදි මතයකි; නිගමනයකි.කුඩා දරුවකුගේ ශරීරයේ ව්‍යුහය සහ ශරීර ක්‍රියාකාරිත්වය වැඩිහිටියකුට වඩා තරමක් වෙනස්ය. එබැවින් කුඩා දරුවකුට ඇතිවන රෝග වැඩිහිටියකුගේ ශරීරයේ හටගන්නා රෝගාබාධවලට වඩා තරමක් වෙනස්ය.බටහිර වෛද්‍ය විද්‍යාවේදී උගුර කන නාසය ආශි‍්‍රතව ඇතිවන රෝගාබාධ එක් ක්ෂේත්‍රයක් යටතට ගැනෙන්නේ එම අවයව තුනම එකිනෙකට සම්බන්ධ නිසාය.නාසයේ ඇතිවන රෝගයක් නිසා උගුරේ කිසියම් ආබාධයක් ඇතිවිය හැකිය. උගුරේ ඇතිවන රෝගයක් නිසා කනේ ආබාධයක් ඇතිවිය හැකිය. එමෙන්ම නාසයේ ඇතිවන රෝගයකින් කනේ රෝගයක් ඇතිවීමට හේතු විය හැකිය. එම නිසා උගුර කන නාස ආශි‍්‍රතව ඇතිවන රෝග එකිනෙකට සම්බන්ධ බව පැහැදිලි වේ.කුඩා දරුවන්ගේ කන ආශි‍්‍රතව ඇතිවන රෝගාබාධ පිළිබඳ පළමුව සොයා බලමු.නාසය සහ කන සෘජුවම සම්බන්ධ වන්නේ යුෂ්ටේකීය නාළයෙනි. යුෂ්ටේකීය නාළයෙන් අපට ඇති ප්‍රයෝජනය වන්නේ මැද කනේ පීඩනය සහ වායුගෝලීය පීඩනය සමාන කිරීමය. වැඩිහිටියකුට මෙන් නොව කුඩා දරුවකුගේ යුෂ්ටේකීය නාළය වෙනස්ව පිහිටයි. එයට හේතුව වන්නේ ළමයකුගේ නාසය සහ කන එකම මට්ටමක පිහිටීමය. ළමයා වැඩිහිටියකු වන විට නාසය සහ කන අතර අංශක 45 ක පමණ කෝනයක් ඇතිවේ. එම නිසා ළමයකුගේ යුෂ්ටේකීය නාළ පිහිටන්නේ තිරස්වය. හෙම්බිරිස්සාවක් වැනි නාසයේ ආසාදනයක් ඇති වූ විට විෂබීජ කෙළින්ම කනට ගමන් කිරීමට එය ඉතා පහසුවක් වේ. මේ නිසා කන ඉතා පහසුවෙන් ආසාදනවලට ගොදුරු වේ.සැම විටම කුඩා දරුවකුට කිරි දිය යුත්තේ දරුවාගේ හිස තරමක් ඉහළට එසවී ඇති ඉරියව්වකය. මව ඇඳක හාන්සි වී දරුවාට කිරි දෙන විටත් එසේ කළ යුතුය. එසේ නොකළහොත් කිරි දරුවාගේ ඉස්මොල්ලේ ගොස් යුස්ටේකිය නාළය ඔස්සේ කනට ඇතුළු විය හැකිය.උගුරේ හෝ නාසයේ ආසාදන ඇති වූ විට කනට ආසාදනය පැතිරී කන් කැක්කුම හට ගනී. හෙම්බිරිස්සාව වෛරසයක් නිසා වැලදුණා ද, පසුව බැක්ටීරියා ආසාදනය වීම නිසා කන ද බැක්ටීරියා ආසාදනයකට ලක්වේ.හෙම්බිරිස්සාව හැදුණු සමහර දරුවන්ට කන් කැක්කුම ඇතිවන්නේ ඒ නිසාය. කන ආසාදනයට ලක්වූ කුඩා දරුවකු වෙතින් පෙන්වන ලක්ෂණ වන්නේ තදින් හැඬීම, කන් පෙත්ත අතින් ඇදීම, බඩ බුරුලට යාම සහ වමනය යාමයි. එවැනි අවස්ථාවක වෛද්‍යවරයකු වෙත දරුවා යොමු කිරීම ඉතා වැදගත්ය. වෛද්‍යවරයා මෙහිදී දරුවා පරීක්ෂා කර බලා ප්‍රතිජීවක ඖෂධ නියම කළේ නම්, නියමිත ඖෂධ මාත්‍රාව නියමිත දින ගණන ලබාදීම අනිවාර්ය වේ. දිනක් හෝ දෙකක් ඖෂධ ලබා දෙන විට දරුවාගේ රෝගී තත්ත්වය සුව අතට පත් වුවද ප්‍රතිජීවක ඖෂධ මාත්‍රාව නියමිත වෛද්‍යවරයා නියම කරන දින ගණන පුරාවට ලබා දිය යුතු ය.දරුවාගේ කන එසේ ආසාදනයට ලක් වී කන රත් පැහැ ගැන්වී තිබෙන විට, කනින් සැරව එළියට ඒමට ප්‍රථම ප්‍රතිකාර කළ හොත් පහසුවෙන් ආසාදනය සුව කළ හැකිය. ඇතැම් විට ආසාදනය නිසා කනේ සැරව නිපදී, පසුව කන සිඳුරු වී සැරව එළියට ඒමක් සිදුවේ. එවිට දරුවාට යම් සහනයක් දැනේ. හැඬීම නවතී ඒ, කන ඇතුළත පීඩනය අඩුවන නිසාය. එහෙත් වෛද්‍යවරයකු වෙත ළමයා වහා යොමු කළ යුතුය.කොළඹ ජාතික රෝහලේ උගුර කන නාසය ආශි‍්‍රත රෝග පිළිබඳ විශේෂඥ ශල්‍ය වෛද්‍ය චන්ද්‍රා ජයසූරියවයස අවුරුදු එකහමාර වයසේ සිට වයස අවුරුදු 12 පමණ වන තෙක් දරුවන්ගේ කන තුළ ඇතිවන තවත් රෝගී තත්ත්වයක් වන්නේ කනේ “සෙම” වර්ධනය වීමය. එයට හේතුව වන්නේ යුෂ්ටේකීය නාළයේ ඇතිවන අවහිරතාය. යුෂ්ටේකීය නාළය අවහිර වූ විට කන තුළ පීඩනය අඩුවී කන අභ්‍යන්තරය වටා ඇති සෛල වලින් ශ්‍රාවයක් කන තුළට ගලා ඒ. ටික දිනක් ගතවන විට එම ශ්‍රාවය ගන වී මැලියම් තත්ත්වයට පත්වේ. එවිට සිදුවන්නේ මැද කනේ තිබෙන කුඩා අස්ථිවලට චලනය වීමට නොහැකි වී ඇසීමේ අඩුවක් ඇතිවීමය. එම තත්ත්වයට බහුලව ගොදුරු වන්නේ පෙර පාසල් සහ පාසල් ගමන ඇරැඹු දරුවෝ ය. මෙම තත්ත්වය ද වයස අවුරුදු 12 පමණ වන විට වෙනස් වේ. එයට හේතු වන්නේ දරුවාගේ ශරීරයේ අස්ථි වර්ධනය වී අස්ථිවල පිහිටීම වෙනස් වීමය.ඉහත කී ආබාධය ඇතිවන්නේ බහතෝරන වයසේදී නිසා එවැනි දරුවකු කන ඇසීම අඩු වී, එම වයසේ වෙනත් ළමයකුට වඩා කතා කිරීමේ හැකියාව අඩු වීමය. වචන උච්චාරණයේ වෙනස්කම් ද ඇතිවිය හැකිය. පාසල් යන දරුවකු එම තත්ත්වයට පත්වුවහොත් එම දරුවා දඟ වැඩි විය හැකිය. පාසල් වැඩ කටයුතු අතපසු කළ හැකිය. සරලව පවසතොත් එතෙක් මනා ක්‍රියාකාරිත්වයක් පෙන්වූ දරුවාගේ ක්‍රියාකාරිත්වය අඩු වී යා හැකිය.එසේම එවැනි දරුවන් නිවසේදී රූපවාහිනි යන්ත්‍රයේ හඬ වැඩිකර එය අසලට ගොස් සවන් දෙනු දැක ගත හැකිය. ඇතැම් විට ළමයා අන් අය පවසන දේ නෑසුනාක් මෙන් සිටී. මෙම තත්ත්වය දරුවාගේ මුරණ්ඩු බව ලෙස වරදවා වටහාගෙන මව්පියන් විසින් දරුවාට දඬුවම් කරන අවස්ථා ද ඇත. එබැවින් ඉහත කී ලක්ෂණ දරුවකු වෙතින් පෙන්නුම් කෙරෙයි නම්, දරුවාගේ කන් ඇසීම පිළිබඳව සොයා බැලීම වැදගත්ය.ආසාදනයක් නිසා යුෂ්ටේකීය නාළයේ සෙම සිරවූ විට ද ඇසීමේ දුර්වලතා ඇතිවේ. ආසාදනය සුව වූ විට ඇසීමේ අඩුව ද මඟ හැරෙන බව අපි කලින් කීවෙමු. එහෙත් මාස 3 කට වැඩි කාලයක් ඇසීමේ අඩුව දරුවා තුළ තිබේනම්, සුළු සැත්කමක් මඟින් කනේ සෙම ඉවත් කරනු ලැබේ.කුඩා දරුවන්ගේ නාසය තුළ ඇතිවන ‘ඇඩිනොයිඩ්’ නම් මස්දල්ල දරුවාගේ උගුර, කන, ආශි‍්‍රතව ඇතිවන රෝගාබාධ ගණනාවකටම හේතු වන්නකි. “ඇඩිනොයිඩ්” කුඩා දරුවන්ට පමණක් ඇතිවන තත්ත්වයකි.එය පිහිටා තිබෙන්නේ නාසය හරහා ශරීරයට විෂබීජ ඇතුළුවීම වැළැක්වීමට වුවද නිතර නිතර ආසාදනය වී ඉදිමීම යුෂ්ටේකිය නාළය පහසුවෙන් අවහිර වීමට හේතු විය හැකිය.ඇඩිනොයිඩ් මස්දල්ල ආසාදනය වී ඉදිමුණු විට දරුවාට හුස්ම ගැනීමට සිදුවන්නේ මුඛයෙනි. එසේ ම නිතර නාසයෙන් සොටු ගැලීමක් ද සිදුවේ. එසේම දරුවා නින්දෙන් ගොරවන ස්වභාවයක් ද ඇතිවේ. මේ ඇඩිනොයිඩ් අසාදනය උගුර, කන, නාසය වෛද්‍යවරයකුට පහසුවෙන් හඳුනාගත හැකිය. වයස අවුරුදු 12 පමණ වන විට ඇඩිනොයිඩ් මස්දල්ල ආසාදනය වීම ද ඉබේම නවතනු ඇත. එසේ නොවී ළමයා වැඩුණු පසුව ද ඇඩිනොයිඩ් මස්දල්ල ආසාදනය දිගින් දිගටම සිදුවන්නේ නම් සැත්කමකින් ඉවත් කළ යුතුය.අසාත්මික තත්ත්වයන් නිසා ද දරුවන්ගේ නාසය නිතර නිතර අවහිර වී හුස්ම ගැනීම අපහසු විය හැකිය. එහිදී අසාත්මිකතාවයට හේතු වන සාධකය සොයා එයින් දරුවා දුරස් කළ යුතුය. ඇතැම් විට අසාත්මිකතාවයට හේතුව නිදන කොට්ටයේ ඇති සියුම් දූවිල්ල හෝ ළමයා නිතර පරිහරණය කරන යමක් හෝ විය හැකිය. එය හඳුනාගත යුතුය.දරුවන්ගේ උගුර ආශි‍්‍රතව රෝග පිළිබඳව කතා කරන විට ප්‍රධාන වශයෙන්ම අවධානය යොමු කළ යුත්තේ දරුවන්ගේ සෙම් ගෙඩි වලටය. උගුරේ ඇති සෙම් ගෙඩිවලත් පෙර කී නාසයේ ඇති ඇඩිනොයිඩ් මස්දල්ලෙන් ප්‍රධාන කාර්යය වන්නේ ශරීරයට විෂබීජ ඇතුළුවීම වැළැක්වීමය.කුඩා දරුවකුගේ ශරීරය විෂබීජ තවමත් හරිහැටි හඳුනාගෙන නැති නිසා සෙම් ගෙඩි කුඩා දරුවකුට ප්‍රයෝජනවත්ය. දරුවා ලොකු වන විට මේ සෙම් ගෙඩිවල ප්‍රයෝජනය නැතිවේ. ඒ; ශරීරය විෂබීජ හඳුනාගෙන ඒවාට අවශ්‍ය ප්‍රතිශක්තිය නිපදවා ගන්නා බැවිනි. එබැවින් ළමයකු වැඩෙන විට උගුරේ සෙම් ගෙඩි ඉබේ නැතිවී යයි.අධ්‍යාපන කටයුතුවලට සහ එදිනෙදා වැඩ කටයුතුවලට බාධා වන අයුරින් නිතර නිතර සෙම් ගෙඩි ආසාදනය වේ නම්, සෙම් ගෙඩි නිසා ළමයා නින්දෙන් ගොරවයිනම් ළමයාගේ වර්ධනය අඩාල වේ නම්, ශල්‍ය කර්මයකින් සෙම් ගෙඩි ඉවත් කළ යුතුය. මෙහිදී ළමයාගේ වර්ධනය අඩාලවන්නේ සෙම් ගෙඩි ඉදිමී ආහාර ගිලීම අපහසු වන නිසාය. තම දරුවාගේ සෙම් ගෙඩි ඉවත් කළ යුතු යැයි වෛද්‍යවරයා පැවසූ විට සමහර මවුපියෝ බියට පත් වෙති.වෛද්‍යවරයා නිර්දේශ කරන්නේ නම් බිය විය යුතු නැත. ඇතැම් විට වෛද්‍ය උපදෙස් නොසලකා හැරීමෙන් දරුවාගේ වර්ධනයට මෙන්ම වෙනත් වැඩ කටයුතුවලට ද බාධා පැමිණිය හැකිය.සාකච්ඡා කළේ -ගාමිණි සුසන්තප්‍රතිජීවක ඖෂධහිතුමතේට එපාවෛද්‍යවරයා නියම කරන දින ගණන සම්පූර්ණ වන තුරුම දරුවට ප්‍රතිජීවක ඖෂධ ලබාදිය යුතුමය. රෝග ලක්ෂණ පහ වූ පමණින් දින දෙක තුනකදි ප්‍රතිජීවක ඖෂධ නැවැත්වීම අන්තිම නරකයි.අනෙක ප්‍රතිජීවක ඖෂධ ලබා දිය යුත්තේ පැය 8 කට වරක්ය. උදේ දවල් රෑ ලෙස දිනකට තුන්වරක් දීමෙන් පලක් නැත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=am1008082</link>
    <topic>ගල් තබාගෙන දුක් විඳිනවාට වඩා පිත්තාශය ඉවත්කරන එක හොඳයි</topic>
    <author>සාකච්ඡා කළේ -අරුණි මුතුමලී</author>
    <content>ගල් තබාගෙන දුක් විඳිනවාට වඩා පිත්තාශය ඉවත්කරන එක හොඳයිපුංචි බිලිං ගෙඩියක් වගේ වුණාට පිත්තාශයෙන් කෙරෙන රාජකාරිය නම් හරිම ලොකුයි. හතර රියන් මනුස්ස කයක් වුණත් බිම දාන්න මේ පුංචි පිත්තාශයට බැරි කමක් නෑ.පිත්තාශය කියන්නේ හැබෑවටම මොකක්ද? “ආශය” කියන්නේ යමක් රඳවා ගන්නා යන අදහසයි. ජලය රඳවන්නේ ජලාශයේ. මුත්‍රා රඳවන්නේ මුත්‍රාශයේ පිත ගබඩා කර ගන්නේ පිත්තාශයේ. එතකොට මේ පිත හදන්නේ කොහේද? පිත නිපද වෙන්නේ අක්මාවේ.අක්මාවේ නිෂ්පාදනය වන පිත, ආහාර ජීර්ණය පිණිස අවශ්‍ය වේලාවට මුදා හරින්නේ පිත්තාශයේ ගබඩා කර තබා ගෙනයි.පිත වැඩියෙන් අවශ්‍ය වෙන්නේ අපේ ආහාරවල තිබෙන මේද දිරවා ගැනීමටයි.පිතපිත කියන්නේ ලයිපො ප්‍රෝටීන, කොලොස්ටරෝල් සහ පිත අම්ලය යම් අනුපාතයකට තිබෙන ද්‍රාවණයක්. ඒ අදාළ අනුපාතය වෙනස් වූ විට එනම් පිතේ සංයුතියේ යම් වෙනසක් වුණොත් එය මුලින්ම උකු වෙනවා. සංයුතිය තවදුරටත් වෙනස් වුණොත් ඝනත්වය වැඩිවෙලා ස්ඵටික හැටියට පිත්තාශයේ තැන්පත් වෙනවා. බිලියරි මඩ් නැත්නම් බිලියරි ස්ලජ් ලෙස ඒ උකු පිත ඉංගිරිසියෙන් හඳුන්වනවා (biliary Mud / sludge) ස්ඵටික වුණාම හඳුන්වන්නේ biliary calculy ලෙසයි. පොදු ව්‍යවහාරයේ ඒ ස්ඵටික හඳුන්වන්නේ ‘ගල්’ ලෙසයි.පිත්තාශයේ එසේ ස්ඵටික ඇතිවීම ක්‍රම කීපයකට වෙන්න පුළුවන්. එකක් තමයි කොලෙස්ටරෝල් අනුපාතය වැඩි වීම. ඒ නිසා හැදෙන ස්ඵටික (ගල්) කුඩුවෙන සුලුයි. නමුත් එවැනි ගල් මත වුණත් කැස්ලියම් වැනි ඛනිජ වර්ග තැන්පත් වීමෙන් සවිමත් විය හැකියි.දෙවැනි ක්‍රමය පිත්ත වර්ණක නිසා හැදෙන ගල්. මේවා “පිග්මන්ට් ස්ටෝන්ස්” ලෙසයි හඳුන්වන්නේ. එවැනි තත්ත්වයක් ඇති වන්නේ අධික ලෙස රතු රුධිරාණු සෛල විනාශ වීම නිසයි. කොන්ජෙනිටල් ස්ෆීරෝ සයිටෝසිස් රෝගය (congenital sphero cytosis) සහ මැලේරියාව නිසා ඇති වන රක්ත හීනතාව මෙයට බලපානවා.එසේ රතු රුධිරානු හීනවීමට ඉංගී‍්‍රසියෙන් කියන්නේ හිමොලිටික් ඇනීමියා කියලයි.එවැනි අවස්ථාවලදී අධික ලෙස රුධිරයට මුදා හැරෙන පිත්ත වර්ණක පිත්තාශයේදී “පිත්ත වර්ණක ගල්” සෑදීමට හේතු වෙනවා. මේ ගල් ලොකු කැටයක් හැටියට නොව විසිරුණු අහුරක් ලෙස තමයි බොහෝවිට දකින්ට ලැබෙන්නේ.තුන් වැනුව පිත යම් හේතුවක් නිසා ආසාදනයට පත් වීමෙන් මැරුණු විෂබීජ සෛල හා පිත්ත සෛල නිසා ඇතිවන රොඩු බොඩු වටේ කැල්සියම් වැනි දෑ කවචයක් සේ ගන වුණත් පිත්තාශයේ ගල් හැටියට තමයි හඳුනා ගන්නේ.වැඩිපුර හැදෙන්නේ කාටද?අධික ලෙස මේද සහිත ආහාර ගන්නා අයටත් දිගු කාලයක් තිස්සේ උපත්පාලන පෙති ගන්නා අයටත් පිත්තාශයේ ගල් හැදෙන ප්‍රවණතාව වැඩියි. මොකද ඒ අයගේ පිතේ සංයුතිය වෙනස්වන නිසා.පිත්තාශයේ ගල් ඇතිවන්න හැකියාව වැඩි කණ්ඩායම් 5 ක් වෛද්‍යවරුන් 5 එෆ් ලෙස හඳුනාගෙන තිබෙනවා.Female-ගැහැනුFourties-වයස හතලිහ පැනපු අයFair-සුදු (සුදු අයගේ කොලොස්ටරෝල් වැඩිය)Fat-ස්ථූලFlatulent-මේද දිරවීමේ අපහසුතා හෝ ගැස්ට්‍රයිටිස් ඇති අය මේ කාණ්ඩ 5 ට අයිතියි.රෝග ලක්‍ෂණබොහෝ රෝගීන්ට කිසිම රෝග ලක්‍ෂණයක් නැතුවත් පිත්තාශයේ ගල් තිබෙන්නට පුළුවන්. වෙනත් රෝගයකට අල්ට්‍රා සවුන්ඩ් ස්කෑනයක් කරද්දි අහඹු ලෙස පිත්තාශයේ ගල් ඇති බව හසුවුණු අවස්ථා බොහෝමයක් තිබෙනවා.එහෙම නැත්නම් මේද සහිත ආහාර ගත්තාම උදරයේ පිම්බීමක්, උස්මුරුත්තාවක්, රාමතෙල් වැඩියෙන් යන ගතියක් තිබෙනවා නම් ඒත් ටිකක් සැලකිලිමත් වෙන්න ඕන. උදරයේ දකුණු පැත්තේ ඉළ කූඩුවට ළඟම පහළින් සියුම් වේදනාවක් දැනෙනවා නම් සහ ඒ සමඟම කෑම අරුචිය ඔක්කාරය, වමනය දක්වා ඒ තත්ත්වය වැඩිවෙන අතට එනවා නම් වහාම පරීක්‍ෂණයක් කර ගැනීම නුවණට හුරුයි.ගල්නිසා පිත්තාශය ආසාදනයට ලක්වුවහොත් උණ ගතියක් වගේම උදරයේ දකුණුපස අධික වේදනාවක් සමඟ කොන්දේ කැක්කුම් ඇති වෙන්නත් පුළුවන්. ඒ තත්ත්වය උග්‍ර වුණොත් ඇසේ සුදු ඉංගිරියාව කහපාට වෙලා සෙංගමාලය වැනි තත්ත්වයකට හැරෙන්නත් බැරි නැහැ.පිත්තාශයේ ගල් නිසා ඇතිවන අර්බුදපිත්තාශයේ ගල් නිසා ක්‍රොනික් කෝලි ලිතියසිස් (chronic chole Lithiasis) මුලින් ඇති විය හැකියි. එයින් උදරයට අපහසුතාවක් දැනෙනවා. ඒ තත්ත්වය දිගුකාලීනව ආසාදිත තත්ත්වයක් ලෙස පැවතීමෙන් පිත්තාශයේ බිත්ති ගන වීමත්, පිත්තාශ සංකෝචන දුර්වල වීමත් නිසා ඇතිවන තත්ත්වය හඳුන්වන්නේ ක්‍රොනික් කෝලි සිස්ටයිටිස් (chronic chole cystitis) ලෙසයි. එවිට සිදුවන්නේ ආහාර ජීර්ණය සඳහා අවශ්‍ය පිත අඩුවෙන් නිකුත් වීමයි.යම් හෙයකින් මේ ගලක් පිත්තාශයේ ගෙල කොටසේ හිර වුණහොත් ප්‍රධාන පිත්ත නාලයට පිත ශ්‍රාවය වීම අවහිර වීමෙන් පිතත්, ශ්ලේෂ්මලත් පිත්තාශය තුළ එකතු වීමෙන් පිත්තාශය විශාල වෙනවා.ගල් තිබීම නිසා පිත්තාශයේ ඇතිවන උග්‍ර ආසාදිත තත්ත්වය ඇකියුට් කෝලි සිස්ටයිටිස් බවට පෙරැළී එයින් ඇතිවන සැරව පිත්තාශයේ එකතු වෙනවා. මේ තත්ත්වයට නම් නියමිත වේලාවට ප්‍රතිකාර නොකළහොත් ඒ විෂබීජ රුධිරයට ඇතුළු වී ලේ විෂ වීමටත් පුළුවන්. එය ඉතා භයානකයි.කොළඹ ජාතික රෝහලේඅමාශ, ආන්ත්‍රික රෝග පිළිබඳවිශේෂඥ ශල්‍ය වෛද්‍යරනිල් ජයසේනඑතැනින් නොනවතින මේ තත්ත්වය නිසා පිත්තාශයේ බිත්තියට රුධිරය සපයන රුධිර නාල අවහිර වී කළු ගැසී නරක් වන්නත් ඉඩ තිබෙනවා. ඒ විතරක් නොවෙයි පිත්තාශය පුපුරා යන්නේත් එවැනි අවස්ථාවකදියි. එහෙම වුණොත් නම් ඒ සැරව උදර කුහරය ලෙස අප හඳුන්වන පරිතාන කුහරයට ඇතුළුවීම නිසා රෝගියා අවසන් ගමන් යන්නත් පුළුවන්.මේ තත්ත්වයෙන් වඩාත් පරෙස්සම් විය යුත්තේ දියවැඩියා රෝගීනුයි. මොකද ඒ අයට උග්‍රවන තුරුම අපහසුවක් නොදැනෙන්න ඉඩ වැඩියි. දියවැඩියා රෝගියෙකුගේ පිත්තාශයේ ගල් ඇති බව අහඹුවෙන් හරි දැන ගත්තොත් වහාම පිත්තාශය ඉවත් කරන්න වෛද්‍යවරු උපදෙස් දෙන්නේ ඒ නිසයි.ගල් නැතුවත් පිත්තාශයේ ආසාධන ඇති වෙන්න පුළුවන්. විශේෂයෙන් ඒඩ්ස්, ලියුකේමියා, ලියුෆෝමා (වසා ගැටිති පිළිකා) වැනි රෝගවලට ගොදුරු වූවන්ට එසේ ආසාදන ඇති විය හැකිය. එවිට ප්‍රතිජීවක ඖෂධ ලබා දීමෙන් හොඳ කරගන්නත් පුළුවන් අවස්ථා තිබෙනවා.ගල් ඉවත් කළාම හරිද?පිත්තාශයේ ඇතිවන ගල් ඉවත් කළ පමණින් සියල්ල නිවැරැදි වන්නේ නැහැ. මොකද යළි යළිත් ගල් ඇති වීමේ ප්‍රවණතාවක් තිබෙන නිසා. ඒ වගේම ගල් ඉවත් කළ ද පිත්තාශ බිත්තියේ සෛල කලකදී පිළිකා සෛල බවට පත් විය හැකි බව දැන් සොයාගෙන තිබෙනවා.ඒ නිසා හොඳම දේ තමයි පිත්තාශයේ ගැටලුවක් නම් එය ඉවත් කර දැමීම.මොකද ගල් ඇති වුණොත් පිත්තාශයේ ක්‍රියාකාරිත්වය ඇනහිටින නිසාත් රෝගියාට ඉන්මතු පිත්තාශයෙන් සේවයක් නොවන නිසාත් එය තබා ගැනීමෙන් වැඩක් නැහැ.ඊටත් වඩා මේ ගල් කැටයක් යම් හෙයකින් ප්‍රධාන පිත්ත නාලයට වැටුණොත් එය අවහිර වීම නිසා අක්මාවෙන් ශ්‍රාවය වන පිත ආහාර ජීර්ණයට යෑම බාධාවී රුධිරයට එකතු වීමෙන් ඇස්, මුත්‍ර කහ ගැන්වී යළිත් සෙංගමාල වැනි තත්ත්වයක් මතු වෙන්නට හැකියාව තිබෙනවා.බැරි වෙලාවත් මේ ගලක් අග්න්‍යාශ නාලයක් අවහිර කළොත් උග්‍ර ප්‍රදාහ තත්ත්වයක් ඇතිවී මාරාන්තික මට්ටමකට හේතු වෙන්නත් පුළුවන්.ලෙඩ පිත්තාශයක් මොකටද?මුලින්ම කීවා වගේ පිත්තාශයෙන් කෙරෙන්නේ පිත ගබඩා කර තබා ගැනීමනේ. ටිකක් හිතන්න නළ ජලය සහිත නිවෙසකට වතුර ටැංකියක් තබා ගන්නේ මොකටද? හදිසියේ වතුර කැපුවොත් කියලා ගබඩා කර තබන්නනේ. ඉතින් ඒ ටැංකියේ රොඩුබොඩු පිරිලා ජරා ජීර්ණ වුණොත් මොකද කරන්නේ? ඒක ඉවත් කළත් කමක් නෑ. ඇයි ප්‍රධාන සැපයුම් නලයෙන් අපට අවශ්‍ය ජලය නිරන්තර ලැබෙනවා.ඒ වගේ තමයි පිත්තාශයත්. අක්මාවෙන් එන පිත ගඩබා කරනවා විතරයි. ඉතින් පිත්තාශය ඉවත් කළාට ලොකු හානියක් පාඩුවක් නැහැ. මොකද ප්‍රධාන පිත්ත නාළයෙන් කොහොමත් අක්මාවේ නිපදවන පිත ආහාර ජීර්ණයට ලබා දෙන නිසා. ඉතින් නරක් වෙච්ච දේවල් ඇඟ අස්සේ තියා ගන්නේ මොකටද?ප්‍රතිකාරපිත්තාශය ඉවත් කරනවාට සමහරු පණ බයයි. ඒත් මේ ශල්‍යකර්මය උදේ කරගෙන හවස ගෙදර යන්න පුළුවන්.ඉස්සර වගේ අගල් 4 සිට 6 කැපුමකින් හෝ ස්ථූල කෙනෙකුගේ නම් ඊටත් වඩා දිග කැපුමකින් පිත්තාශයේ ගල් ඉවත් කරන්න දැන් අවශ්‍ය නැහැ.එහෙම ශල්‍යකර්මය කරනවිට රෝගියාට දැනෙන වේදනාව වගේම වැඩි කාලයක් රෝහලේ ඉන්නත් සිදුවීම එක අතකට කාටත් කරදරයක්.දැන් පිත්තාශයේ ගල් ඉවත් කරන්නේ ඊට වඩා ඉතා පහසු සැහැල්ලු ක්‍රමයකට.මෙහිදී උදරයේ මිලිමීටර 5 ක් හෝ 10 ක් තරම් කුඩා සිදුරු තුන හතරක් හදලා සියුම් නාලාකාර උපකරණ උදරයට ඇතුළු කරනවා. බාහිරව තිබෙන වීඩියෝ තිරයක උදව්වෙන් පිත්තාශය ඉවත් කරනවා.විශේෂයෙන් මෙය ස්ථූල ශරීර ඇති අයට ඉතා සහනදායි ක්‍රමයක්.කැපුම් තුවාලවලට වඩා මේ පුංචි සිදුරුවලට ආසාදන ඇතිවන ප්‍රවණතාවත් අඩුයි. ඇත්තටම කීවොත් නැත්තටම නැති තරම්. අනෙක මේ ශල්‍යකර්මයෙන් පසු කලින් ක්‍රමයේදී වගේ හර්නියා තත්ත්වයට රෝගියා ඇද දාන්නෙත් නැහැ. රෝගියාටත්, වෛද්‍යවරයාටත්, රජයටත් ලාභදායි පහසු ක්‍රමයක් හැටියට මෙය හඳුන්වන්න පුළුවන්.නමුත් මතක තබා ගත යුතුයි උග්‍ර ආසාධිත තත්ත්වයක දී එකවරම පිත්තාශය ඉවත් කරන්නෙත් නැහැ. ඒ වගේ අයට ප්‍රතිජීවක ලබාදී සති 6 ට පසු ශල්‍යකර්මය කරන්න සිදුවෙනවා.පිත්තාශය ඉවත් කළ පසුපිත්තාශයේ ගල් තබාගෙන දුක් විඳිමින් උග්‍ර තත්ත්වයට පත් වෙනවාට වඩා එය ඉවත් කිරීම සුබදායකයි. හැබැයි ඉවත් කළාට පස්සේ මේද සහිත ආහාර ගැනීමේදී ටිකක් කට පරිස්සම් කරගන්න සිදුවෙනවා. වැඩි කාලයකට නොවේ. මාස 6 ට පමණ. මොකද මේ ආහාර දිරවන්න පිත වැඩියෙන් අවශ්‍යයි. ඒ අවශ්‍ය ප්‍රමාණය නිකුත්කරන්න අක්මාව හැඩ ගැසෙන තුරු මේද අධික ආහාර ගැනීමෙන් වැළකී සිටිය යුතුයි. පිත්තාශය ඉවත් කිරීමෙන් ඇතිවන එකම ප්‍රශ්නය එයයි.අපේ රටේ ‘පිත්තාශයේ ගල්’ රෝගය බහුලව පැතුරුණු විශේෂ කලාපයක් සොයා ගන්නට බැහැ. නමුත් තෙල් මේද වැඩිපුර ආහාරයට ගන්නා පැළැන්තිවල අයට රෝගය වැඩිපුර හැදෙන බව නම් පෙනෙන්නට තිබෙනවා. අනෙක වෙනත් ආහාර වර්ග ගැන අනවශ්‍ය අහිතක් ඇති කරගන්න අවශ්‍යත් නැහැ. මොකද “පිත්තාශයේ ගල්” හැදෙන හේතු සාධක දැනටමත් දන්න නිසා.ඉතින් මොකටද බයවෙන්නේ? මොකටද ළත වෙන්නේ? හැම ප්‍රශ්නයකටම පිළිතුරක් තිබෙනවා. අවශ්‍ය වන්නේ හරියට ප්‍රශ්නය හඳුනා ගැනීම පමණයි.සාකච්ඡා කළේ -අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=ay1008081</link>
    <topic>පැණි ආප්ප අරගෙන අකුරු කියවන්න ගුරු ගෙදරට ගිය හැටි මතකයි</topic>
    <author>සාගරිකා දිසානායක ජයසිංහ</author>
    <content>ළමා වියේ සොඳුරු අත්දැකීම් පාඨකයන් සමඟ බෙදා හදා ගන්නට මෙවර සිළුමිණ සමඟ කතාබහට එක්වුණේ අද මෙරට සිටින වයෝවෘද්ධම මාධ්‍යවේදියා වන ඩී. එෆ්. කාරියකරවන මහතාය. දිවි මං තලාවේ අසූ අට වැනි සැතැපුම් කණුව පසු කරමින් ගිලන්ව සයනයෙහි වැතිර සිටිය ද දැඩි ආත්ම ශක්තියකින් යුතුව ඔහු තවමත් පුවත්පත්වලට ලිපි ලියවන්නේ පුවත්පත් කලාව සිය ආත්මය කොටගත් බැවිනි.ගතින් දුබලව පෑන අල්ලා යමක් ලියන්නට තරම් සිය ඇඟිලි තුඩු සවිමත් නොවුණද සිය පුතු, දියණියක හෝ මුනුපුරකු වෙත තම අදහස් ප්‍රකාශ කරමින් ඔවුන් ලවා ඒවා සටහන් කරවමින් ඔහු අදටත් විවිධ පුවත්පත්වලට සිය ලිපි සපයයි.එක්දාස් නවසිය හැත්තෑ හතර වසරේ ෆින්ලන්තයේ හෙල්සින්ස්කි නුවර පැවැති මාධ්‍යවේදීන්ගේ ලෝක සම්මේලනයේදී අන්තර්ජාතික මාධ්‍යවේදී මහා සම්මේලනයේ උප සභාපති පදවියට පත්වෙමින් කාරියකරවන මහතා ශ්‍රී ලංකාවට මහත් කීර්තියක් අත්පත් කැර දුන්නේය. වසර හතක් එම තනතුර ද තවත් වසර හතක් එහි විධායකඩී. එෆ්. කාරියකරවනසභිකයකු ලෙස ද කටයුතු කරමින් ඒ මහතා ශ්‍රී ලංකාවේ පුවත්පත් කලාවේදීන් අන්තර්ජාතික තලයට ඔසොවා තබන්නට පුරෝගාමී මෙහෙවරක් ඉටු කෙළේය.දසක හතක් පුරා මෙරට පුවත්පත් කලාවට අනූපම මෙහෙවරක් ඉටු කළ කාරියකරවන මහතා ගිලන් ඇඳෙහි වැතිර සිය පුංචි කාලයේ මතකය අවදි කළේ හරියටම සිතුවම් පටක් නැරඹූවකු එය විස්තර කරන්නාක් මෙන් අපූරු රසයක් විඳිමිනි.නවසිය විසි දෙකේ පෙබරවාරි මාසේ අට වැනිදා ඔහු මෙලොව එළිය දුටුවේ මීගොමුවේ කුරණ නම් වූ සොඳුරු ගම් පියසේදීය. මීගොමු කලපුවට නුදුරින් පිහිටි කුරණ ගම්මානයට නැඟෙනහිරින් සරු සාර කෙත් යායක් මැදින් ගලා ගිය දෙපා ඇල මායිම් විය. දකුණු දිගින් මායිම් වූයේ දෙපා ඇළ බටහිරට වැටී පුළුල් වූ දිය හොඳ ඇළය. දිය හොඳ ඇළ මීගමු කළපුවෙන් කෙළවර වූ අතර දිය හොඳ ඇළ දෙපා ඇළත් මීගමු කළපුවත් මැදිකොට ගත් කුරණ සොබා සිරියෙන් අනූන සුවදායී ගම්මානයක් විය.කුරුණෑගල අඹන්පොළ උපන් මැනුවෙල් කාරියකරවන ඔහුගේ පියා ය. දුම්කොළ වවා තොග වශයෙන් අලෙවි කළ මැනුවෙල් කුරණ පදිංචි වූයේ එවකට ලංකාවේ ලොකුම දුම්කොළ වෙළෙඳපොළ පිහිටියේ කුරණට නොදුරු පෙරියමුල්ලේ වූ බැවිනි.එළියුජින් ෆොන්සේකා නම් ඔහුගේ මව දක්ෂ ගෘහණියකි. කාරියකරවන යුවළට දාව උපන් මේ කුළුඳුල් පුතාට ඔවුන් ‘ඩැනියෙල් ෆ්‍රැන්සිස් කාරියකරවන’ යන නම තැබුවා. ඩැනියෙල්ට බාල මල්ලිලා තුන් දෙනයි නංගිලා දෙන්නයි ඩැනියෙල්ට අකුරු කියෙව්වෙ ඔහුගේ ඥාති සහෝදරයෙක්. ‘හියුගෝ පෙරේරා’ නම් වූ ඔහු වෘත්තියෙන් ගුරුවරයෙක්. ‘ගුරු අයියා’ නමින් හැඳින්වුණු ඔහුගේ ගෙදරට අකුරු කියවන්න ගිය ගමනෙදි තෑගි වශයෙන් අම්මා සුදු ආප්ප, පැණි ආප්ප බිත්තර ආප්ප සමඟ හොඳ කෙසෙල් ඇවරියක් ගෙන ගිය හැටි ඔහුට අදත් මතකයි.ඩැනියෙල්ට අවුරුදු හතර පිරුණාම ඔහුගේ ආච්චි අම්මා ඇවිත් කලබ්බඩ පිහිටි ඇගේ නිවෙසට ඔහු කැටුව ගියා. ඒ ඇගේ තනි නොතනියටත් එක්ක. පුංචි ඩැනියෙල් ඈ ඇමතුවේ “ලොක්කම්මා” යනුවෙන්. සීයා නැති නිසා ඒ ගෙදර හිටියෙ ලොක්කම්මත්, ඩැනියෙලුත් ලොක්කම්මගේ තාත්තාත් පමණයි.පුංචි දරුවෝ නැති නිසා ලොක්කම්මා ඩැනියෙල්ට බොහෝම ආදරයෙන් සැලකුවා. අවුරුදු අටක් විතර යනතුරු ඩැනියෙල් හිටියේ ලොක්කම්මලගේ ගෙදර. ඒ කාලේ කුරණට පාසලක් නොවූයෙන් අල්ලපු ගම වූ බෝලවලානේ පිහිටි බෝලවලාන කතෝලික ගැහැනු පාසලට ඩැනියෙල් ඇතුළත් කළා.වසර දෙකක් එහි උගත් ඩැනියෙල් පල්ලියෙන් එහා පැත්තේ තිබුණු කතෝලික පිරිමි පාසලට ඇතුළත් වුණා. පන්තිය බාරව සිටි ෆ‍්‍රැන්සිස්කානු පියතුමා ඊළඟ වසරේත් ඩැනියෙල්ගේ පන්තිය බාරව කටයුතු කළා. හතර වැනි පන්තිය බාර ජෝන් ගුරුන්නාන්සේට පාසලේ ළමයින් හැමෝම බොහෝම බයයි. කොණ්ඩය බැඳි කළු උස මහත තැනැත්තකු වූ ඔහු ළමයින්ට දඬුවම් දීම් ගැන පතලයි.හතේ පන්තියේදී මගේ රචනා විලාසය ගැන පැහැදුණු රෝස ගුරුන්නාන්සේ “කවදාහරි මේ රටේ ප්‍රසිද්ධ ලේඛකයකු වෙනවා” යැයි අනාවැකියක් පළ කරමින් නිතරම මා දිරිගැන්වූවා.“භාෂාවේ ව්‍යාකරණ රටාව හා රචනය ගැන මා තුළ ලොකු උනන්දුවක් ඇති වුණේ අට වැනි පන්තිය භාර කටයුතු කළ කළුතර කටුකුරුන්දෙන් පැමිණි කේ. පී. සයිමන් ද සිල්වා ගුරුන්නාන්සේ නිසයි. ඔහු තියඩෝර් ජී. පෙරේරා උන්නාන්සේ ලියූ “සිංහල භාෂාව“ නමැති පොතෙන් අපට බොහොම රසවත් ආකාරයට සිංහල ඉගැන්නුවා.ජ්‍යෙෂ්ඨ පන්තියට යන විට කිසිම වරදක් නැතිව ඉතා නිවැරැදිව රසවත්ව රචනා ලිවීමට මට හැකියාව ලැබුණා. මගේ රචනා හොඳ යැයි පාසලේ පිළිගැනීමක් ඇති වෙනකොට මම පුවත්පත්වලටත් ලියන්නට පටන් ගත්තා.පුංචි කාලේ අපි බොහෝ විට කළේ ක්‍රිකට් ගැසීමයි. ඒත් ඒ කාලේ අපි ඒකට කිව්වෙ “බෑට් ගහනවා” කියලයි. බෑට් යන්නෙන් අදහස් කළේ ඉංගිරිසියෙහි “බැට්” යන්නයි. මේ සඳහා පිති කපා ගත්තේ පොල් පිති ඔළුවලින්. ඒ වගේම බෝලෙ හදා ගත්තේ රබර් කිරිවලින් හැදු ඔට්ටපාලු ගුලියකින්.පළාතේ හැටියට ළමයි කාගෙත් ලොකු කැමැත්තක් තිබුණේ දිය කෙළියටයි දෙපා ඇළෙත්, දිය හොඳ ඇළෙත්, කලපුවෙත් හිතේ හැටියට පිහිනා සතුටු වුණු අතරම ගෙදරට හොරෙන් බිලී බෑමත් කළා. බිලී බෑම පවුකාර වැඩක් නිසා අපි බිලී බාපු මාළු කවදාවත් ගෙවල්වලට බාර ගත්තේ නෑ. ලූලන්, තෙලියන්, කාවයියන් හා වැලිගොව්වන් වැළක්ම බිලී බා ගත්තත් අපි ඒවා ගමේ දුප්පත් කාන්තාවන්ට බෙදුවා. ගෙදර ගෙන ගියේ නෑ.”“හතරෙ පන්තියේ ඉගෙන ගත් කාලෙ දවසක් ඉස්කෝලෙ යන්නෙ නැතිව අසල්වැසි ළමයින් පිරිසක් එක්ක එකතු වෙලා කැලේ ඇවිදින්නට ගියා. කලබ්බඩ කඩොල් කැලේ ඇඳුම් ටිකයි පොතුයි හංගලා කලපුවට පැනලා ඇති තරම් නෑවා. පාසල් ඇරෙන වේලාවට ගොඩට ඇවිත් ඇඳුම් ඇඳගෙන යන්නයි අපේ සැලසුම වුණේ. ඒත් හදිසියෙම කලපුව දෙසට පැමිණි ජ්‍යෙෂ්ඨ ශිෂ්‍යයන් තිදෙනෙක් තෙත ඇඳුම් පිටින්ම අපි පාසලට දක්කාගෙන ගියා.පාසලේ සියලුම ශිෂ්‍යයන් ඉදිරිපිට ලොකු ඉස්කෝලෙ ගුරුන්නාන්සේ ගෙන් හොඳ වේවැල් කසාය වඩියක් ලැබුණා. ඊට පස්සෙ කිසිම දවසක ආයෙත් ඒ වරද කළේ නෑ. හිතට අරන් ඉගෙන ගන්නටත් පටන් ගත්තා. කාරියකරවන මහතා හඬ නඟා හිනැහෙනවා.ජ්‍යෙෂ්ඨය සමත් වෙන්නටත් කලින් මගේ කෙටි කතාවක් ‘සිළුමිණ’ පත්තරේ පළ වුණා. එයින් දිරිමත් වූ මා දිගටම සිළුමිණටත් වෙනත් පුවත්පත් හා සඟරාවලටත් ලිපි ලියන්නට පටන් ගත්තා. පත්තරවල මගේ ලිපි පළවනු දැකීමෙන් තාත්තා බොහොම සතුටු වුණා. “ඉංගිරිසි ටිකක් ඉගෙන ගන්නට ඕනෑ” යයි ඔහු මට තදින් කියා සිටියා. මට මුලින්ම ඉංගිරිසි ඉගැන්නුවේ තාත්තා. ජ්‍යෙෂ්ඨය සමත් වූ පසුව ඉංගිරිසි ඉගෙන ගන්නට මීගමුවේ මාරිස්ටෙලා විද්‍යාලයට මා යැවීමට තාත්තා කටයුතු කළා.ඒ අතරෙම කළුතර බාලදක්ෂ කඳවුරෙන් ලියුමක් ලැබුණා. ඒ මා ඉල්ලා තිබු බාලදක්ෂ අධ්‍යාපන ශිෂ්‍යත්වය මා වෙත පිරිනමමින්. අවශ්‍ය කළමනා සූදානම් කරගෙන තාත්තත් එක්ක කළුතර නාගොඩට ගියා. මා එක්ක තවත් නව දෙනෙක් දිවයිනේ නොයෙක් පළාත්වලින් ඒ ශිෂ්‍යත්වය දිනා ගෙන තිබුණා. එක්කෙනෙක් අල්ලපු ගම වූ කටුනායක. ගජසිංහගේ සිරිල් සිල්වා නම් වූ ඔහු සමඟ මගේ කාමරය බෙදා ගත්තා. ජෝඩු පහක් හැදිලා කුඩාරම් පහක් ගසාගෙන පදිංචි වුණා. ජනපදයේ ජ්‍යෙෂ්ඨයන්ගේ උපදෙස් අනුව කූඩාරම අපිම හදා ගත්තා. අඩි 6 ක් දිග අඩි පහක් පළල කූඩාරම එතැන් සිට අපේ නවාතැන බවට පත් වුණා.කුඩා කොටසක් කුස්සිය ලෙස වෙන් කර ගත්තා. උයා පිහාගෙන කන්නට හට්ටි මුට්ටි දුන්නා. දෙන්නා දෙන්නා උයාගෙන කන්නැයි උපදෙස් ලැබුණා. සිරිලුත් මමත් ළඟපාත කඩේකින් අඩු වැඩිය ගෙනත් හොඳ හාල්මැස්සන් හොද්දකුත් බතකුත් උයා ගත්තා. හොඳ වේලාවට සිරිල්ට ඉවුම් පිහුම් ගැන දැනුමක් තිබුණා. එදා පළවැනි දවසෙ ලුණු ඇඹුල් ඇතුව බඩ කට පිරෙන්න බත් කෑවේ අපි දෙන්නා විතරයි. අනෙක් හැමෝගෙම ඉවිල්ලෙ මොකක් හරි අඩු පාඩුවක් තිබුණා.එදා රාත්‍රියේ අලුතින් ආ අප පිළිගත් ජනපදයේ අධිපති ඒබ්‍රහම් මහතා අපට රාත්‍රී කෑම සඳහා අවන්හලකට ආරාධනා කළා. පසුදා උදෑසන හයට අවදි කොට පහළින් වූ කැලයට අප කැඳවා ගෙන ගියා. හතේ සිට අට දක්වා කැලේ කැපීම. ඒ බාර තෝමස් පිල්ලෙ මහත්තයාගේ ඇස්වලින් බේරෙන්න කාටවත් බෑ. කැලෑ කපා බිම සකස් කළේ ගොවිතැන් කිරීමට. අටේ සිට නවය දක්වා පැය මුව දොවා උදේ කෑමට යමක් පිසීමට. නවයට ඉංගිරිසි පාසල ඇරැඹුණා. එය වහන්නේ දොළහට.දොළහේ සිට දෙක දක්වා දවල් ආහාරය උයාගෙන කෑමට. දෙකට ඇරැඹෙන්නේ කාර්මික පාසලයි. එහි දවසක් වඩු වැඩ. තව දවසක මේසෙන් වැඩ. තවත් දවසක බාලදක්ෂ කටයුතු. අවුරුද්දක්ම බාල දක්ෂ ජනපදයේ පුහුණුව ලැබූ මට “දක්ෂතම කෝකියාට” හිමි පදක්කමත් ලැබුණා. බාලදක්ෂාචාර්ය පදවියක් ලබාගෙන ආපසු ගමට ආපු මම ආයෙත් ඉංගිරිසි ඉගෙන ගන්නට මාරිස්ටෙලාවට යන්න හිතුවා.මා සමඟ සිංහල දෙටු පෙළ සමත්ව සිටි හියූ ෆොන්සේකා නම් වූ මිතුරා මා සොයා විත් කීවේ කටුනායක උසස් ඉංගිරිසි පාසල වඩා හොඳ බවයි දෙන්නත් එක්කම ගිහින් ඒ පාසලේ පස් වැනි පන්තියට ඇතුළු වුණා. ඒ පාසලේ ආදි ශිෂ්‍යයකු වූ හීනටියන ධම්මාලෝක ස්වාමින් වහන්සේගේ කතා අහලා පැහැදුණු මම නිතරම උන්වහන්සේ වැඩ සිටි හීනටියන පන්සලට ගියා. උන්වහන්සේ ගේ සමාජසේවා වැඩ ගැන පැහැදුණු මමත් ඒ කටයුතුවලට දායක වුණා.ඒ කාලෙ පාණදුරේ විසූ දානපතියකු වූ ආතර් වී. දියෙස් මහත්තයා ලංකාව පුරා කොස් පැළ රෝපණය කිරීමේ ව්‍යාපෘතියක් ආරම්භ කළා. හීනටියන හාමුදුරුවොත් මේ ව්‍යාපාරෙට සම්බන්ධ වෙලා වැඩ කළා. මමත් උන්වහන්සේ සමඟ එකතු වෙලා පාණදුරෙන් කොස් පැළ ගෙනත් කුරණ අවට ගම්වල බෙදා හැරියා. “කුරණ තරුණ සමිතිය” බිහි වුණේ මේ කොස් පැළ ව්‍යාපෘතිය නිසයි.මේ අතරේ කටුනායක විදුහලේ පහළ පන්තිවලට ඉගැන්වූ තරුණයෙක් අපේ ගෙදරට ඇවිත් අලුත් ආරංචියක් කීවා. ඒ පේරාදෙණියේ ගුරු අභ්‍යාස විද්‍යාලයට අලුතින් ශිෂ්‍ය කණ්ඩායමක් බඳවා ගන්නා බව. අපේ තාත්තාත් ඒ ගැන බොහොම සතුටු වී ඒ සඳහා ඉල්ලන්නැයි කීවා. තේරීමේ විභාගයෙන් සමත් වූ මා 1941 දී පේරාදෙණියේ ගුරු අභ්‍යාස විදුහලට ඇතුළත් වුණා. ඉංගිරිසි ජාතික දේව ගැතිවරයකු වූ ජේ. සී. හාවේ පියතුමා එහි විදුහල්පති.දෑවුරුද්දක සාර්ථක පුහුණුවකින් පසුව මම 1943 දෙසැම්බර් මාසෙ ගුරු අභ්‍යාස විද්‍යාලෙන් පිට වුණා. 1944 ජූලි මාසෙ මගේ පියා අන්ත්‍රා වුණා. කටුගස්තොට විදුහලට ගුරු පත්වීමක් ලැබුණත් පියාගේ අභාවයෙන් පසුව ගෙදර වැඩිහිටියෙක් නැති හෙයින් මා ඒ පත්වීම බාර ගත්තේ නෑ. ගෙදර සිට යන්නට හැකි දුරක පිහිටි තුඩැල්ලේ ක්‍රිස්තුරාජ විදුහලට ලැබුණු පත්වීම බාර ගත්තා.ඒත් ඒ පාසලේ අධිපතිධුරය දැරූ ඩී. ජේ. ඇන්තනී පියතුමා මා විසින් සකස් කළ සඟරාව දැක “ඔබට සුදුසු මෙතැන” නොවේ යැයි පවසා මා බොරැල්ලේ ප්‍රදීප පත්තර කන්තෝරුවට කැටුව විත් එහි උප කර්තෘ ධුරය බාර කළා. ප්‍රදීප කතුවරයා මා දැරූ නවීන මතවලට එකඟ නොවූයෙන් මම ඒ රාජකාරිය ගැන කලකිරුණා. ඔය අතරේ ටයිම්ස් සමාගම “ලංකාදීප” නමින් අලුතින් සිංහල පත්තරයක් පටන් ගන්නට යන බව දැනගන්නට ලැබුණා. එහි කර්තෘ මණ්ඩලයට ඉල්ලුම් කළ මම ආරම්භයේ සිටම ලංකාදීප කර්තෘ මණ්ඩලයෙහි උප කර්තෘ වරයකු ලෙස සේවයට එක් වුණා.1951 දී ලේක්හවුස් ආයතනයෙන් පළ කළ දිනමිණ පත්‍රයේ කර්තෘ ටාසි විට්ටච්චි මහත්තයා මා දිනමිණ කතු මඩුල්ලට බඳවා ගත්තා. දිනමිණ පත්‍රයට නව මුහුණුවරක් දෙමින් අවුරුදු 17 ක්ම එහි සේවය කළා. දේශපාලනික හා සමාජයීය වශයෙන් නව ආකල්ප හා අරමුණු ඇතිව අදීනව වැඩ කළ මට 1968 දී පාලක මණ්ඩලය ‘ජනතා’ පත්‍රයේ කතුකම බාර දුන්නා.‘ජනතා’ පත්‍රය වසරක් ඇතුළත ජනපි‍්‍රයතම සිංහල පුවත්පතක් බවට පත් කරන්නට මට හැකි වුණා. තරුණ පරපුර සඳහා අලුතින් “යොවුන් ජනතා” පත්‍රය ද, ක්‍රීඩා ලෝලීන් උදෙසා “ක්‍රීඩා” පත්‍රය ද ඇරැඹු මට 1977 දී ලේක්හවුසියෙන් පළ කරන කුඩා පත්තර සියල්ලෙහිම ප්‍රධාන කර්තෘ ධුරය පිරිනමනු ලැබුවා. ඉන්පසු සිළුමිණ ප්‍රධාන කර්තෘ ධුරයට පත් වූ මා වයස අවුරුදු පනස්පහ පිරුණාම විශ්‍රාම යන්නට සූදානම් වුණා. එසේ නැතිව තවදුරටත් සේවය කරන්නැයි එවකට සභාපති වූ රණපාල බෝධිනාගොඩ මහතා ඉල්ලා සිටියා.තරුණ පෙළට අවස්ථාව දිය යුතු නිසා සිළුමිණ කර්තෘ ධුරයෙන් ඉවත් වූ මා උපදේශකවරයකු ලෙස වැඩ කරන්නට එකඟ වුණා. එහෙම අවුරුදු කීපයක්ම මම වැඩ කළේ ආයතනයෙන් වැටුපක් නොගෙන. ඒ අතරේ මගේ සොහොයුරු ඒමන් “සිරිලක” පත්‍රය බාරගෙන ඔහුට උදව් කරන්නැයි ඉල්ලා සිටියා. ඒ ඉල්ලීම බණ්ඩාරනායක මැතිනියත් කළ නිසා ලේක්හවුසියෙන් අස්වෙලා සිරිලක පත්තරේ කතුකම බාර ගත්තා.පාඩු ලැබීමෙන් පත්‍රය වසා දැමීමෙන් පසු ඇත්ත පත්තරේ සේවය කළා. ඊළඟ ඡන්දෙදි රජය පෙරළුණා. මම පත්තර රස්සාවෙන් අස්වෙලා ගෙදර ආවා. මගේ ගෝලයෙක් වූ ලක්ෂ්මන් ජයවර්ධන ලේක්හවුසියෙ සභාපතිධුරයට පත් ව ආ විට ඔහුට උදව් කරන්නැයි යළිත් ඉල්ලා සිටියා. ඒ ඉල්ලීමට පිටු පාන්නට නොහැකිව යළිත් ලේක්හවුසියේ උපදේශකවරයකු ලෙස කලක් වැඩ කළා. ලක්ෂ්මන් සභාපතිධුරයෙන් ඉවත් වන විට මමත් ඉවත් වුණා.කාරියකරවන මහතා විවාහ වුණේ 1948 දීය. පේරාදෙණි ඇබෑසියේ ඔහුගේ සමකාලීනයකු වූ ගිරාගම අබයරත්න විජේසුන්දර මිතුරා සමඟ දිවා ආහාරය පිණිස ඔහුගේ ඥාති නිවාසවලට ගිය ගමනකදී දැන හැඳිනගත් ලලිතා ඔහුගේ සහකාරිය වූවාය. ඔවුන්ගේ දෙටු දියණිය මාලා 1949 දිත්, දෙවැනි දියණිය ගීතා 1950 දීත් පවුලට එකතු වුණා. 1952 දි උපන් මුදිත අද පියාගේ අඩිපාරේ යමින් මාධ්‍යවේදියකු ලෙස කටයුතු කරනවා. බාල පුතා රුවන් 1956 දිත් බාල දියණිය හසිතා 1958 දිත් පවුලට එකතු වුණා. මුදිත ගේ පුතා කුරුලු කාරියකරවන තෙවැනි පරපුරේ නියෝජිතයා ලෙස මාධ්‍ය ක්ෂේත්‍රයට යොමු වී සිටීම කාරියකරවන මහතා ගේ සිතට එක් කරන්නෙ සියුම් ආඩම්බරයක්.මෙරට පැරණිතම පත්‍රකලා සංගමය වන ශ්‍රී ලංකා පත්‍රකලා සංගමයේ සභාපතිවරයා ලෙසත් වර්තමානයේ එහි ජ්‍යෙෂ්ඨ උපදේශකවරයා ලෙසත් කටයුතු කරන ඒ මහතා ගෙන් මෙරට පුවත්පත් කලාවට හා මාධ්‍යවේදීනට ඉටුවූ මෙහෙවර විශාලයි. පුවත්පත් කලාවේදීන් සඳහා මෙරට පිළිගත් විශ්ව විද්‍යාල හා සම්බන්ධව මාධ්‍ය පාඨමාලා ඇති කිරීමට පුරෝගාමී මෙහෙවරක් ඉටු කළ එතුමාගෙන් දේශීය මුද්‍රිත මාධ්‍යයේ වර්ධනයටත්, නිවැරැදි සිංහල භාෂා ව්‍යවහාරයටත් ලැබුණු දායකත්වය ඉමහත්.ගෙවුණු අතීතය දෙස ආපසු හැරී බලන විට තමාගෙන් රටට ජාතියට වගේම භාෂාවටත් මාධ්‍ය ක්ෂේත්‍රයටත් ඉටුවූ මෙහෙවර පිළිබඳ අතිශයින් තෘප්තිමත් වන බව අපට සමු දෙමින් කාරියකරවන මහතා පවසා සිටියා.සාගරිකා දිසානායක ජයසිංහඡායාරූපය – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=ay1008082</link>
    <topic>ගොඩබිම හාරා ඉදිකළ ලොව ප්‍රථම වරාය</topic>
    <author>සුභාෂිණි ජයරත්න</author>
    <content>හම්බන්තොට කරදියවර මංගල්‍යයජනපති ප්‍රධානත්වයෙන් 15 වැනි දාහම්බන්තොට දෙවැනි අන්තර්ජාතික වරායේ තටාංගනයට ජලය පිරවීම මේ 15 දා මහින්ද රාජපක්ෂ ජනාධිපතිතුමා අතින් සිදු කෙරේ. ඒ නිමිත්තෙන් සැකසුණ ලිපියකි මේ.තව නොබෝ දිනකින් අප හැමෝගෙම සිහිනයක් සැබෑවෙතැයි මට හැඟේ. එය හරියටම සතියක් වැනි සුරතේ ඇඟිලි වලින් ගනින්නට හැකි කෙටි කාලයකි. ලොව අරුම පුදුම දෑ සිදුවෙන කාලයක, මෙවැනි දුලබ අවස්ථාවක් දකින්නට ද අපි භාග්‍ය වන්තයෝ වෙමු.අපේ ඉතිහාසය පුරා විශ්වකර්ම කළ ඉංජිනේරුවෝ සිටියහ. ඔවුහු එදා බිහි කළ නිර්මාණ අද ද අප මවිතයට පත් කරවන සුලුය.එළඹෙන වර්තමානයේ එවැනි විශ්වකර්ම වැඩ අසන්නට දකින්නට ලැබෙන්නේ කලාතුරකිනි. අතීතයට පණ දෙමින් අලුත් විශ්වකර්ම වැඩක මුල පිරීම ආරම්භ වන්නේ දකුණු පළාතේ හම්බන්තොට කරගම් ලේවායෙනි.කරගම් ලේවායේ ඉදිවන හම්බන්තොට වරාය එදා මෙදාතුර අපට අසන්නට දකින්නට නොලැබුණු සංවර්ධන ව්‍යාපෘතියකි.කතානායක චමල් රාජපක්ෂ, හා වරාය අධිකාරියේ සභාපති ආචාර්ය පි‍්‍රයත් බී. වික්‍රම මහත්වරුන් වැඩබිම නිරීක්ෂණය කරමින්ලොව සැම රටකම වරාය ඉදි වුවද ගොඩබිමක් වරායක් බවට පත් කළ අවස්ථාවක් අපි මීට පෙර කිසිදා අසා තිබුණේ නැත.2008 ජුලි 15 දා කරගම් ලේවායේදී මුල පිරූ මේ විශ්වකර්ම කටයුත්ත එළඹෙන හෙට දිනයේ එක් සන්ධිස්ථානයකට එළඹෙනු ඇත.ගොඩබිමක් මීටර් 21 ක් ගැඹුරට හාරා වරායක් බවට පත්කිරීම ලෝක ඉතිහාසයේ ප්‍රථම වරට සිදුවන්නා සේම හැරූ එම තටාකයේ මීටර් 17 උසට ජලය පිරවීමේ දුලභ සිදුවීමත් මේ 15 ඉරු දින උදෑසන 8 ට උත්සවාකාරයෙන් සිදුවේ.සමස්ත ලක්වාසීන්ට මෙන් ම ලෝකයටම මේ කටයුත්ත අපූරු ආශ්චර්යයක් කැන්දන අතර එදිනට දසදහස් ගණනින් ජනතාවට නැවුම් වතුර පිරෙන තටාකයේ පතුලටම බැස අලුත් අත්දැකීමක් ලැබීමේ දුලභ අවස්ථාව ද හිමි වේ.මීටර් 21 ක් ගැඹුරු මේ තටාකයට වතුර පුරවන්නේ කෙසේ ද? හැමෝටම පුදුමයකි. වරාය අධිකාරිය ඇතුළු සංවිධායක මණ්ඩලය උත්සාහ කරන්නේ කිසිදාක කිසිදු කෙනෙකු නොලැබූ මේ අත්දැකීම පුදුමයෙනුත් පුදුමයට පත්කරවන අත්දැකීමක් කරන්නටය.මේ දිනවල වරායේ අවසන් අදියර දැක බලාගන්නට දස දහස් ගණන් ජනතාව පැමිණෙති. ඔවුන්ගේ එකම අරමුණ වතුර පිරෙන්න කලින් වරායේ හැටි මෙන්ම වරායේ පතුල දැකගන්නටය. ඒ සඳහා දැන් ඇත්තේ ඉතාම ටික කලකි. හෙට අනිද්දා වතුරින් පිරුණු පසු වරායේ පතුල ජීවිත කාලයේ කිසිම අයකුට කිසිදාක දැකගන්නට ලැබෙන්නේ ද නැත.ප්‍රධාන ඉන්ජිනේරු අගිල් හේවගීගනවරායේ ඉදිවූ තටාකයත් මුහුදත් වෙන්කර ඇත්තේ පරණ මාතර කතරගම පාරෙනි. මේ ලිපිය ලියන මොහොතේත් මේ පාරෙන් වරාය අධිකාරියේ වාහන එහා මෙහා ගමන් කරයි.වැඩ නිම වූ නැඟෙනහිර බටහිර දියකඩන දෙකම සාපේක්ෂව මුහුදත් වරායත් යාවීමට නම් මේ පරණ මාතර කතරගම පාර කැඩිය යුතුය.තටාකයට වතුර පිරෙන්නට නම් මේ පාර කඩා වෙන්විය යුතු වුවත් මුලින්ම තටාකයට වතුර පුරවන්නේ මේ පාර කැඩීමෙන් නොවේ. අපි ද එය එසේ සිදුවෙතැයි සිතාගෙන සිටියෙමු. තවත් වතාවක් කියැවුණේ තටාකයට වතුර පුරවන්නේ විශාල නලයක් මාර්ගයෙන් බවයි.ඒත් මේ තටාකයට ජලය පුරවන්නේ ඒ කිසිම ආකාරයකට නොවේ.හම්බන්තොට වරාය තටාකයේ පතුලේ ගිය සතියේ පැවැති ප්‍රවෘත්ති සාකච්ඡාවේදී හෙළි වූයේ, ලක්ෂ ගණනක් දෙනා එක්රොක් වන මේ භූමියේදී එදින විස්මයජනක අත්දැකීමක් ජනතාවට ළඟා කරදීමට සූදානම් බවයි.තටාකයට පිරවීමට වතුර කියුබික් මීටර් මිලියන 12 ක් අවශ්‍යයි. තටාකයට වතුර පිරවීම සම්පූර්ණ කිරීම සඳහා දින 12 ක් ගත වනු ඇත. කෙසේ වෙතත් ඉංජිනේරුවෝ බලාපොරොත්තු වන්නේ සති 2 කින් එනම් අගෝස්තු මස අග වන විට වතුර පුරවා අවසන් කරන්නටය.මාතර කතරගම පාර කඩන්නට පටන් ගන්නේ තටාකයට වතුර පිරවීම් සම්පූර්ණයෙන් අවසන් වූ පසුය. මේ පාරේ කි. මී. 235 කණුව ඔබට මතක ඇති. පාර කැඩි වරායත් මුහුදත් යා වන්නේ මේ කි. මීටර් 235 කණුව ළඟිනි.වරායේ ගැඹුර මීටර් 21 කි. මුහුදු මට්ටමේ සිට නම් මීටර් 17 ක් ගැඹුරුය. මෙතරම් ගැඹුරට තටාංගනය හෑරුව ද වතුර මතු නොවීම ඉංජිනේරුවන් පවා මවිතයට පත් කරවන්නකි.අපේ ඉංජිනේරු තාක්ෂණය අනුව ගොඩබිම ඉදිවන මේ වරායෙන් රුපියල් මිලියන 17,000 ක ඉතිරියක් ලබාගන්නට හැකි වී ඇත. ඒ මාස 39 කින් අවසන් වෙතැයි බලාපොරොත්තු වූ පළමු අදියරේ ප්‍රගතිය ද මාස 30 කින් එනම් මාස 9 කටත් කලින් අවසානයක් දකින්නට හැකිවීම නිසාය.චයිනිස් ස්පොට් නැමති අතිවිශාල කොන්ක්‍රිට් ගල් යෙදු කල්ප කාලාන්තරයක් පවතින නැගෙනහිර හා බටහිර දියකඩන දෙක කි. මී. 1.4 ක් දිගය.පළමු අදියර අවසානයේ පර්යන්ත 3 ක් ඉදිකරන්නට සිතාගෙන සිටිය ද පර්යන්ත 4 ක් ඉදිකර මාස 9 කට කලින් පළමු අදියර නිම කරන්නට අපේ ඉංජිනේරුවෝ සමත් වූහ. භාණ්ඩ ගෙනියන ගැඹුරු පර්යන්තයේ දිග මීටර් 600 ක්ද, සේවා සපයන නොගැඹුරු පර්යන්තයේ දිග මීටර් 105 ක්ද වෙයි.නැව් වලට තෙල් සැපයීම සඳහා තවත් පර්යන්ත 2 කි. එකක දිග මීටර් 300 බැගින් වූ ඒ පර්යන්ත ද සියල්ල හදා අවසන් ය. මෙම අලුත් පර්යන්ත 2 සඳහා ඇමරිකානු ඩොලර් මිලියන 6 ක් වැය වී ඇත.හෙට අනිද්දා වතුර පිරවීමෙන් ගොඩනැගෙන හම්බන්තොට වරාය නිදහස් වරායක් බවට පත්වෙයි. සිංගප්පූරු ඩුබායි වරායන් මෙන් කිසිදු බදු අයකිරීමක් හම්බන්තොට ඉදිවෙන වරායෙන් සිදුනොවීම සුවිශේෂී කරුණකි. සුබ හෝරාවෙන් ජලය පිරවීමෙන් පසු පළමු නැව නොවැම්බර් මස අලුත් වරායට සේන්දු වෙයි.ඉදිරියේදී හම්බන්තොට දකුණු ආසියාවේ ගැඹුරුම වරායන් අතර ප්‍රමුඛස්ථානයට පත්වන අතර ‘මෙගා’ වර්ගයේ නැව් පවා වරායට සේන්දු කරගැනීමේ හැකියාව පවතියි. දෙවන අදියරේ ඉදිකිරීම් කටයුතු ද නොවැම්බර් මසදී ඉතා ඉක්මනින්ම ආරම්භ කරන්නට කටයුතු යොදා ඇත. ඒ සඳහා ඇමරිකානු ඩොලර් මිලියන 800 ක් ආයෝජනය කරන්නට සූදානම්ය.ලංකා ඉතිහාසයේ ඉදිකළ දැවැන්තම සංවර්ධන ව්‍යාපෘතිය වන මේ සඳහා පළමු හා දෙවන අදියර 2 ට ඇමරිකානු ඩොලර් මිලියන 1450 ක් වෙන්කර ඇත.2 වැනි අදියරේදී තවත් පර්යන්ත 5 ක් භාණ්ඩ මෙහෙයුම් කටයුතු සඳහා ඉදිකිරීමට අපේක්ෂිතය. එවිට නෞකා 9 ක් එකවර නැවැත්වීමේ පහසුකම් ඇතිවෙයි.හුදු සිහිනයක් යැයි බොහෝ දෙනා අනුමාන කළ හම්බන්තොට වරාය අද යථාර්ථයක් බවට පත්ව ඇත. හම්බන්තොට වරාය ව්‍යාපෘතිය නිම වන විට නැංගුරම් පොළවල් 33 ක් ඉදිකිරීම මඟින් වසරකට බහාලු මිලියන 20 ක් පමණ මෙහෙයවීමට හැකියාව ලැබෙනු ඇත.ලබන 15 දා ඇරැඹෙන ලොව අසිරිමත් දුලබ සිදුවීම් ගණයට වැටෙන මෙම කරදියවර මංගල්‍යය සඳහා දැන් සියලු කටයුතු සූදානම්.රුවල් නැවක ආකාරයෙන් ඉදිවන දැවැන්ත වේදිකාවේ රඟ දැක්වෙන සංස්කෘතිකාංග දැක්මක් සමඟ මහින්ද රාජපක්ෂ ජනාධිපතිතුමා අතින් ජනතාවගේ පී‍්‍රතිඝෝෂා මැද වරාය තටාංගනයට ජලය පිරවෙයි.හම්බන්තොට අන්තර්ජාතික වරාය වතුර පිරවීමට පෙර දැක බලා ගැනීමට තව සතියක කාලයක් ඉතිරිව ඇත. මෙය ජීවිත කාලයේ කෙනෙකුට දකින්නට නොලැබෙන දුලබ සිදුවීම් පෙළකි.15 දා උදෑසන නැවුම් වතුරින් පිරෙන මේ වරායේ පතුලට බැස ඒ අසිරිමත් අවස්ථාවට එක්වන්නැයි ඔබ සැමට ආරාධනා කරමු.සුභාෂිණි ජයරත්නඡායාරූප - සුදම් ගුණසිංහවතුර පුරවන තටාකය හා සේවා සපයන ජැටියතටාකයට වතුර පිරවීමෙන් පසු මේ ගල් බැම්ම ඉවත් කෙරේචීන ඉංජිනේරුවන් ජැටිය සාදමින්වරාය පතුලේ පැවති අවසන් ප්‍රවෘත්ති සාකච්ඡාවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=ay1008083</link>
    <topic>තොග ගණනට ගුරුකම් කරන්න බැහැ</topic>
    <author>කේ. සී. ජේ. රත්නායක</author>
    <content>වැඩිම වුණොත් සතියට තුනයි හතරයියන්තර, මන්තර ශාස්ත්‍රය ශ්‍රී ලාංකිකයන්ට අමුතු දෙයක් නොවේ. බලි තොවිල් හා ශාන්ති කර්ම ආශි‍්‍රතව කාලයක සිට සංස්කෘතික පෝෂණයක් ද සිදුවිය. එහෙත් අද ඒ සියල්ල මුදලට විකුණන ඇස්බැන්දුම් ජාවාරමක් බවට පත්ව ඇති බවට ද චෝදනා නැඟෙයි.ගුප්ත ශාස්ත්‍රයට මුවා වී ඇතැමෙක් කූට ලෙස මුදල් උපයති. කරුණු හරිහැටි නොදන්නා සමහරු මුළාවේ වැටෙති. වරු තුනෙන් ප්‍රාතිහාර්ය පාන බව කියන දැන්වීම් කෙළවරක් නැත. මේ සිදුවන්නේ කුමක් ද? ඇත්ත? නැත්ත මොකක්ද? මේ පිළිබඳව අදහස් දක්වන්නේ ප්‍රවීණ ඡ්‍යොතිෂවේදියකු හා ගුප්ත විද්‍යා විශාරදයකු වන මීපේ ගණිතගේ චන්ද්‍ර භාරතී මහතා ය.“අද ශ්‍රී ලංකාවේ හැම තැනකම වගේ අණ වින, කොඩි වින, වශී ගුරුකම් ෆැක්ටරි වැහි වැහලා. රූපවාහිනියේ, පුවත්පත්වල යන්තර මන්තර ගුරුකම් ගැන කියන දැන්වීම්වලින් පිරිලා. ජනමාධ්‍ය සදාචාරය මොකක්ද කියන්න මම දන්නේ නෑ. ඔබේ සතුරාට දඬුවම් දෙමි කියලත් මහා ලොකුවට දැන්වීම් පළ වෙනවා. මේක මහා වසංගතයක්.”මීපේ ගණිතගේ චන්ද්‍ර භාරතී මහතා අද කතා කරන්නේ යන්ත්‍ර - මන්ත්‍ර ගුරුකම්වල මතු පිටින් නොපෙනෙන ගැල විජ්ජාවන් පිළිබඳවයි.“වරු තුනෙන් ගෙන්වා දෙමි” මේ තවත් බොරුවක්. මේ විදිහට යන්ත්‍ර මන්ත්‍ර ගුරුකම් කරන්න බෑ. යන්ත්‍ර - මන්ත්‍ර ශාස්ත්‍රය තොග ගණනේ කරන්න පුළුවන් දෙයක් නෙවෙයි. උපරීම වුණොත් කෙනෙකුට සතියකටම කරන්න හැකි වෙන්නේ කටයුතු තුනක් හෝ හතරක් විතරයි.ඒකට ශාස්ත්‍රානුකූල හේතුවක් තියෙනවා. ගුප්ත ශාස්ත්‍රයේ යෙදෙන තැනැත්තා පිරුවටයේ නීති අකුරටම රකින්න ඕනේ. බොරුව, වාචාලකම්, සල්ලාලකම්, කරමින් මේ ශාස්ත්‍රයේ යෙදෙන්න බෑ. පිරුවටය ඇඳ ගත්තම කාන්තාවක් දිහා බලන්න ඕනේ හිරු දිහා බලනවා වගෙයි. තමන්ගේ පරම්පරාවට, ශාස්ත්‍රයට අපහාස කළොත් ඒකට පිළියමක් යොදන්න පුළුවන් වුණාට ගුරුකම් කරන්න ඕනේ ධර්මානුකූල කෙනෙකුගේ ආරාධනයෙන් විතරයි. ඒ හැරෙන්න කොඩි වින කිරීම තහනම් කටයුත්තක්.කොඩි වින කරන මිනිහට කවදාවත් හරි යන්නේ නෑ. ගොනා පස්සේ රිය සක එනවා වගේ ම පාප කර්මය පස්සෙත් ලුහු බැඳගෙන ඇවිත් පල දෙනවා. කොඩි වින කරන මිනිහා ජීවත් වෙන්නෙත් පෙරේතයෝ වගේ. ගුප්ත ශාස්ත්‍රය හොඳ පැත්තට වගේ ම නරක පැත්තටත් යොදා ගන්න පුළුවන්. ඒත් හොඳට මතක තියා ගන්න කවදාවත් ඔය දෙකම තනි පුද්ගලයෙකුට පිහිටන්නේ නෑ. තව විදිහකට කිව්වොත් අණ වින, කොඩි වින, වශී ගුරුකම් කරන කෙනෙකුට ශාන්ති කර්ම කරන්න බෑ.නමුත් ඔය පළ කරන බොරු දැන්වීම්වල කොයි තරම් නම් මිනිස්සු මුළා කරන දේවල් තියෙනව ද? යන්තරයක් අඳින්න ඕනේ අතිනුයි. අච්චු යන්තරවල කිසිම බලයක් නෑ. යන්තරය අඳින්නේ ජන්ම පත්‍රය බලලා සුදුසු වේලාව, ස්ථානය කියන සියලුම දේ නිසි ලෙස තෝරා ගෙනයි. එහෙම නැතිව හැමෝටම හරියන යන්තර අච්චු ගහන්න බෑ. නමුත් අද කරන්නේ ඒ බොරුවයි. අනෙත් කරුණ කෝකටත් හරියන යන්තර මේ ලෝකේ කොහේවත් නෑ. මේවාට රැවටෙන්න එපා කියලා අපි ජනතාවගෙන් ඉල්ලීමක් කරන්න ඕනේ.විභාගය සමත් කර දෙනවා කියලා තවත් සමහරු යන්තර මන්තර කරනවා. මේ තවත් මුළාවක්. ධාරණ ශක්තිය වැඩි දියුණු කරන ශාන්තිකර්ම තියෙනවා. සරස්වතී පූජාවත් බලගතුයි. නමුත් මොනම යන්තරේකටවත් විභාග සමත් කරවලා දෙන බලයක් නෑ. “තුම්මෙහි කිච්චං අතමිපා. අකා තාරෝ තථාගතා” කිව්වා වගේ නුඹ විසින් උත්සාහ කටයුතුය කියලයි බුදුන් වහන්සේ ධර්මය කියා දෙන්නේ.විභාගවලට පෙනී ඉන්න ළමයින් උත්සාහයෙන් වෙහෙසීමෙන් අධ්‍යාපන කටයුතු කරන්න ඕනේ. ඒ අයගේ ධාරණ ශක්තිය වැඩි දියුණු කරන ශාන්ත කර්ම කිරීම වරදක් නෑ. ඒකෙන් ලොකු පිහිටක් ලැබෙනවා.යන්ත්‍ර - මන්ත්‍ර විද්‍යාව ගැඹුරු ශාස්ත්‍රයක්. එහෙන් මෙහෙන් අහුලගෙන ඒ ශාස්ත්‍රය කරන්න බෑ. පැය තුනක් වත් එළඹ සිටි සිහියෙන් සිත එක්තැන කරගෙන ඉන්න බැරි කෙනෙකුට යන්තර විද්‍යාව කොහොමවත් කරන්න බෑ. වශී කර්ම කරන්නෙත් රැකියාව, තරාතිරම අනුවයි. හැමෝටම ඔළුව නවන කෙනෙකුට සමහර යන්තර අගුණයි.රජෙකුට කරන යන්තරයක් කවදාවත් සාමාන්‍ය පුද්ගලයකුට දෙන්නේ නෑ. එහෙම කළොත් ඒ පුද්ගලයාට වෙන්නේ නස්පැත්තියකි. ඒ වගේ ම මොන යන්තරේ දැම්මත් ජන්ම පත්‍රය පරීක්ෂා කරලයි ඒක කරන්නේ. මේ යන්තර විද්‍යාවේ හාස්කම් අපි දෑසින් දැකපු මිනිස්සු. නමුත් ඒ උසස් ශාස්ත්‍රය බඩ වඩා ගන්නා හොරුන් ගේ ජාවාරමක් වීම අවාසනාවන්තයි.ඇතැම් යන්තර අඳින්නේ චන්ද්‍රයාගේ පුර පක්ෂයට තවත් ගුප්ත කර්ම කරන්නේ අව පක්ෂයට. හැම වේලාවෙම, හැම මොහොතේම යන්තර අඳින්න බැරි ඒ නිසයි. නමුත් මේ ශාස්ත්‍ර නියමයන් අනුව නොවෙයි ඔය කොඩිවිනකාරයෝ වැඩ කරන්නේ. යන්තරයක් මතුරන්න සති තුන හතරක් යනවා. ඒවා නිසි පිළිවෙළට කරන්න ඕනේ. යන්තරයට අදාළ පුද්ගලයා ගේ සිරුරට ස්පර්ශ කිරීමත් හරි පරෙස්සමෙන් කරන්න ඕනේ. ක්ෂණික යන්තර නෑ කිව්වේ ඒ නිසයි.මම තවත් දෙයක් කියන්න ඕනේ. තමන් කැමැති කෙනාගේ හිත හොඳ ක්‍රමයට දිනා ගන්න නැතිව වශී කර්ම කරන්න එපා.වශීයකින් තමන්ගේ ළඟට එන්නේ මානසිකව විකෘත්‍රි වුණ කෙනෙක්. ඒ ආදරයෙන් පලක් නෑ. අනෙත් අතට ඒක පාප කර්මයක්. කොඩි වින - හදි හූනියම් කියන්නේ සංසාරේ කිසිදාක ගැලවෙන්න බැරි පාප කර්ම. අනෙත් අතට වශි ගුරුකම්, කොඩිවින කරන අය හිඟන්නෝ බවට පත් වෙනවා.හූනියමේ හා කොඩිවිනයේ ලකුණු වෙනස්. වැල් පැන්නුම්, ඉරි පැන්නුම්, පැතලි ගිනියම්, භූමි පාළු, මල යක්ෂ බාර, පේ‍්‍රත බාර කියන මේවා කියන ලක්ෂණ වලින් හඳුන ගන්න අපිට පුළුවන්. ඒ අයට යහපත් පැත්තට උදවු කරන්නත් ගුප්ත ශාස්ත්‍රඥයාට හැකියාව තියෙනවා. සිත පාරවන තවත් නොකටයුත්තක් දකින්න ලැබෙනවා.බුද්ධ චීවරය දරා ගෙන සමහරුන් වශි ගුරුකම්, ගුප්ත යන්තර මන්තර කර්ම කරන බව කියමින් දැන්වීම් පළ කරනවා. මේවා ගැන මහ සඟරුවන අතර ම කතිකාවක් ඇති වෙනවා නම් බොහෝම හොඳයි.අපේ පාරම්පරික උරුමයක් වන ඇත්ත ගුප්ත ශාස්ත්‍රය එකක්. ඒත් මේ දැන්වීම් පළ කර ගෙන ගෙනියන්නේ සම්පූර්ණ බොරු ජාවාරමක්. ඒ හුඟ දෙනෙක් කරන්නේ බොරු. නමුත් ජනතාව ඒ බව දන්නේ නෑ.තවත් අය කියනවා පිං පිණිස යන්තර - මන්තර කටයුතු කරලා දෙනවලු. එයාලා කියනවා අවශ්‍ය කළමනා ටික විතරක් අරගෙන එන්නලු. ඒත් ඒ කළමනා ටික මේ ලෝකේ කොහෙන්වත් හොයන්න බෑ.තවත් සමහරුන් නොයෙක් නම් පට බැඳ ගෙන මිනිස්සු මුළා කරනවා. තවත් අය දැන්වීම් දානවා “තැරැව්කරුවන් ගෙන් අහන්න එපා අහවල් තැනට ඇවිත් දුරකථන ඇමතුමක් දෙන්න” කියලා. ඔය තරම් බලවත් ගුරුකම් දන්නවා නම් මොකටද බය වෙන්නේ?මේන්න තවත් විහිළුවක් මේ ළඟදී සති අන්ත පත්තරේක ලොකු දැන්වීමක් පළ කරලා තිබුණා. “යුරෝපයෙන් යක් දෙස්සන් ගෙන්වනවා ය කියලා” මේකෙන් ම පේනවා මේ ජාවාරම අද කොයි තරම් දුරට පැතිරිලා තියෙනවද කියලා. තව ටික දවසක් යන කොට දැන්වීම් පළ වෙයි අඟහරු ලෝකෙනුත් යක් දෙස්සන් ගෙන්වනවයි කියලා.මේක අද කිසිම රස්සාවක් කරන්න දන්නේ නැති නිකමුන් ගේ ජාවාරමක් වෙලා. අනෙත් පැත්තෙන් සිද්ධ වෙන්නේ සංස්කෘතික පිරිහීමක්. ඉවක් බවක් නැතිව මිනිස්සු මිථ්‍යාවක් පසු පස්සේ දුවනවා. මේ නිසා වසර සිය දහස් ගණනක් පැරැණි අපේ ගුප්ත විද්‍යා ශාස්ත්‍රයට සිද්ධ වෙන්නෙත් විශාල අනර්ථයක්.පාරම්පරිකව යම් දෙයක් උරුම කර ගන්නා පුද්ගලයෙක් හැටියට මම කියන්න කැමැතියි. අපේ ඡ්‍යොතිෂය, වාස්තු විද්‍යාව, ගුප්ත ශාස්ත්‍රය අනභිබවනීයයි. ඒක කිසිම ගුප්ත ශාස්ත්‍රයකට දෙවැනි වෙන්නේ නෑ. ගුප්ත විද්‍යාවේ පිහිට සොයනවා නම් ප්‍රසිද්ධිය පසුපස නොයන ජනතාව මුළා නො කරන තැනකට යන්න ඕනේ. වැදගත්ම දේ අපි මේ ශාස්ත්‍රය පාවිච්චි කරන්නේ මිනිහෙක් ව හදන්න මිස නසන්න නෙවෙයි. කෙනෙක් නසන්න මේ ශාස්ත්‍රය භාවිත කරන කවුරු නමුත් ඒ පුද්ගලයාත් විශාල විනාශයක් අත්කර ගන්නවා.කේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=ay1008084</link>
    <topic>ආර්ථිකය ශීඝ්‍රගාමීව වර්ධනය වෙනවා</topic>
    <author>ජාතික සංවර්ධනය පිළිබඳ මාධ්‍ය මධ්‍යස්ථානයේ අධ්‍යක්ෂ</author>
    <content>යුද්ධය නිමාවීමත් දේශපාලනික වශයෙන් රට තුළ ස්ථායිතාවක් ඇති වීමත් හේතු කොටගෙන මේ වන විට රටේ ආර්ථිකයේ පෙර නොවූ විරූ වර්ධනයක් පෙන්නුම් කරමින් තිබේ. දේශීය ආර්ථිකය ශක්තිමත් වීමට සමගාමීව ලෝක ආර්ථිකය ද ක්‍රමයෙන් යථා තත්ත්වයට පැමිණීම හේතුවෙන් 2010 වසරේ පළමු කාර්තුව තුළ දී 7% ක සැලකිය යුතු වර්ධනයක් කරා ශ්‍රී ලංකා ආර්ථිකය ළඟා වී තිබේ.රට තුළ ගොඩ නැගී ඇති යහපත් ආර්ථිකය පරිසරය හේතුවෙන් 2009 වසරේ අවසන් කාර්තුවේදී 6.2% ක් වූ ආර්ථික වර්ධනය 2010 වසර අවසාන වන විට සියයට 7 - 8 ක් අතර තත්ත්වයකට ඉහළ යෑම නිශ්චිතය. 2010 වසරේ මුල් කාර්තුවේදී කෘෂිකර්ම, වන හා ධීවර යන අංශයන්ගෙන් දළ දේශීය නිෂ්පාදනය සඳහා 14% ක දායකත්වයක් ලබා දී ඇති අතර මෙකී අංශයන්හි 2009 වසරේ අවසන් කාර්තුවේ සිට අඛණ්ඩ වර්ධනීය තත්ත්වයක් පෙන්නුම් කර තිබීම මීට හේතුවයි. තේ, රබර් සහ සුළු අපනයන බෝගයන්ගේ සැලකිය යුතු කාර්ය සාධනය ද මෙම ඉහළ වර්ධනයට හේතු විය.ඛණිජ තෙල් මිල ගණන් ක්‍රමිකව වැඩිවීම හා නව තාක්ෂණයක් අනුගමනය කිරීම හේතුවෙන් ස්වාභාවික රබර් සඳහා වූ ඉල්ලුම වැඩිවීම සමඟම රබර් සඳහා ආකර්ෂණීය මිල ගණන් ලැබීමෙන් රබර් අංශය තවදුරටත් වර්ධනය විය. 2009 පළමු කාර්තුවේදී සෘණ වර්ධනයක් වාර්තා කළ රබර් නිෂ්පාදනය, 2010 පළමු මාස හතර තුළදී 10% ක වර්ධනයක් වාර්තා කරන ලදී. 2010 පළමු කාර්තුවේදී රබර් මිලෙහි 143% ක වර්ධනයක් පෙන්නුම් කරමින් 2009 පළමු කාර්තුවේදී වාර්තා වූ කි. ග්‍රෑමයට රුපියල් 132.17 ට සාපේක්ෂව 2010 වසරේ අදාළ කාලසීමාවේදී කොළඹ වෙන්දේසියේදී රබර් මිල ගණන් කි. ග්‍රෑමයට රුපියල් 321.24 දක්වා වැඩි විය.වැඩ වර්ජන නැති වීම, නිසි කලට තේ කප්පාදු කිරීම වැනි යහපත් කෘෂිකාර්මික ප්‍රවණතා හේතුවෙන් 2009 වසරේ මුල් කාර්තුව හා සසඳන විට 2010 වසරේ මුල් කාර්තුවේදී තේ නිෂ්පාදනය 27% ක අගයක් වාර්තා කරමින් කි. ග්‍රෑ. මිලියන 102.3 ක් බවට පත්විය. කොළඹ තේ වෙන්දේසියේදී වාර්තා කළ ඉහළම තේ මිල ගණන් 2010 සනිටුහන් වූ අතර 2010 මාර්තු මාසයේදී තේ කි. ග්‍රෑමයකට රුපියල් 379.20 අගයකට මිල ගණන් ඉහළ ගියේය.පොල් වගා කරන ප්‍රදේශ වල පැවැති අයහපත් කාලගුණික තත්ත්වය හේතුවෙන් 2010 පළමු මාස හතරේදී පොල් නිෂ්පාදනය 8% කින් අඩු විය. එනමුත් ආනයන පොල් තෙල් නිෂ්පාදන සඳහා වූ බදු අනුපාතයන් ඉහළ දැමීම ;හ්තුවෙන් 2010 පළමු කාර්තුවේදී පොල් තෙල් නිෂ්පාදනය 31% කින් එනම් මෙ. ටොන් 21,667 ක් දක්වා වැඩි විය.කෘෂිකාර්මික ක්ෂේත්‍රයේ තවත් වර්ධනීය අංශයක් වූයේ වී ගොවිතැනයි. 1952 වසරේ සිට අද දක්වා වාර්තා වූ 2008 - 2009 මහ කන්නයේ නිෂ්පාදනය අභිබවා යමින් 2009 - 2010 මහ කන්නයේදී 9% ක වර්ධනයක් සනිටුහන් කරමින් මෙ. ටො. මිලියන 2.6 ක වාර්තාගත වී නිෂ්පාදනයක් දේශීයව නිපදවිණි.මේ ඉහළ වර්ධනයට හේතු වූයේ වගා කළ බිම් ප්‍රමාණය වැඩිවීම සහ අදාළ කාලසීමාවේදී පැවැති යහපත් කාලගුණය හා පොහොර සහනාධාරය අඛණ්ඩව ක්‍රියාත්මක වීම, ආදිය සමඟින් සාමාන්‍ය වී ඵලදාව 4% කින් පමණ වැඩිවීමත්ය.එමෙන්ම නැගෙනහිර පළාත, මන්නාරම සහ යාපනය දිස්ත්‍රික්කවල පිළිවෙළින් 10.6% ක් 65.1% ක් සහ 13.8% ක් වශයෙන් වී නිෂ්පාදනය වැඩි වීම ද සැලකිය යුතු කරුණකි.ඉහළ මිල ගණන්වලට ප්‍රතිචාර දැක්වීමේ ප්‍රතිඵලයක් වශයෙන් විශේෂයෙන්ම කිරි නිෂ්පාදනය වැඩිවීමත් සමඟම පශු සම්පත් නිෂ්පාදනය 5% කින් වර්ධනය විය. යහපත් නිෂ්පාදන මිල ගණන් සහ දේශීය කිරි නිෂ්පාදන ක්ෂේත්‍රය සඳහා රජය ලබා දී ඇති සහනයන්ගේ ප්‍රතිඵලයක් වශයෙන් 2009 අදාළ කාල සීමාවට සාපේක්ෂව 2010 වසරේ පළමු කාර්තුවේදී 15% ක වර්ධනයක් වාර්තා කරමින් දේශීය කිරි නිෂ්පාදනය ලීටර මිලියන 48.9 ක් කරා ළඟා විය.කරදිය සහ මිරිදිය ධීවර නිෂ්පාදනය පිළිවෙළින් සියයට 4 කින් සහ සියයට 1 කින් වැඩිවීමත් සමඟම 2010 පළමු කාර්තුවේදීම ධීවර උප අංශය සියයට 4 ක වර්ධනයක් පෙන්වීය. පැවැති අයහපත් දේශගුණික තත්ත්වයන් හමුවේ පවා උතුරු හා නැගෙනහිර ප්‍රදේශවල පනවා තිබු තහංචි ලිහිල් කිරීම හේතුවෙන් කරදිය ධීවර නිෂ්පාදනය සැලකිය යුතු ලෙස වර්ධනය වූ නමුත් පැවැති නියඟය නිසා ජලාශ හා වැව්වල ජල මට්ටම අඩු වූ අතර ඒ හේතුවෙන් මිරිදිය ධීවර අංශය තරමක් අඩපණ විය.ආර්ථිකය ක්‍රමිකව යථා තත්ත්වයට පත්වීම, බදු සහ අනෙකුත් සහන ලබා දීම, විශේෂයෙන්ම උතුරු හා නැගෙනහිර ප්‍රදේශවල සංවර්ධන කටයුතු කඩිනම් වීම සමඟින් මුළුමහත් ආර්ථිකයේම මනා පිබිදීමක් පෙන්නුම් කරමින් තිබේ. විශේෂයෙන්ම 2010 වසරේදී දේශීය වෙළඳාම් අංශයේ 8.3% ක වර්ධනයක් පෙන්නුම් කළ අතර එය පෙර වසරේ එම කාර්තුවේදී පැවැතියේ 3.8% ක් තරම් වූ අගයකයි.2009 පළමු කාර්තුවේ වාර්තා වූ සියයට 1.9 ක අඩු වර්ධනයකට සාපේක්ෂව 2010 පළමු කාර්තුවේදී කර්මාන්ත අංශයේ වටිනාකම එකතු කළ අගය සියයට 6.9 කින් ප්‍රසාරණය විය. මෙම වර්ධනය අත්පත් කර ගත්තේ නිෂ්පාදන, පතල් හා කැනීම්, ඉදිකිරීම්, විදුලි බලය, ගෑස් සහ ජලය යන සියලුම උප අංශයන්ගේ ඉහළ වර්ධනය නිසාවෙනි. දළ දේශීය නිෂ්පාදනයට කර්මාන්ත අංශයේ දායකත්වය සියයට 28.4 ක් විය.අපනයන ඉල්ලුම අඩුවීම සහ ඉහළ පිරිවැය තත්ත්වයන් හමුවේ වුවද, රෙදිපිළි, ඇඟලුම් සහ සම් නිෂ්පාදන අංශය 2010 පළමු කාර්තුවේදී සියයට 1 කින් වර්ධනය විය. කෙසේ වුවද, ගුණාත්මක තත්ත්වයන් වැඩි දියුණු කිරීමටත්, කර්මාන්තය මුහුණ පාන සෘණාත්මක තත්ත්වයන් අවම කිරීම සඳහා නව මෝස්තර හඳුන්වා දීමටත් අඛණ්ඩ වූ උත්සාහයන් ගන්නා ලදී.කර්මාන්තශාලා අංශය 2010 පළමු කාර්තුවේදී සියයට 5.4 කින් වර්ධනය වූ අතර 2009 වසරේ අදාළ කාලසීමාවේදී වාර්තා කළ වර්ධනය වූයේ සියයට 3.3 කි. අපනයන ඉල්ලුම නැවත වැඩිවීමත්, උතුරු නැගෙනහිර පළාත්වල නව වෙළෙඳපළවලට ප්‍රවේශ වීම නිසා දේශීය ඉල්ලුම ඉහළ යාමත් සමඟින් 2009 වසරේ අවසන් කාලසීමාවේ සිට කර්මාන්තශාලා උප අංශය ක්‍රමිකව යථා තත්ත්වයට පත්විය.බිස්කට්, ටින් කළ එළවළු සහ පලතුරු, අයිස්ක්‍රීම්, කිරි සහ පොල් ආශි‍්‍රත නිෂ්පාදනයන්ගේ වැඩිවීම, ආහාර පාන සහ දුම්කොළ නිෂ්පාදන අංශයේ නිමවුම් සියයට 6.8 කින් වැඩිවීමට දායක විය. තව දුරටත්, දේශීය වෙළෙඳපොළ ප්‍රසාරණය වීමත් අගය එකතු කළ නිෂ්පාදන වැඩි දියුණු වීමත්, කිරි නිෂ්පාදන කර්මාන්තශාලා නවීකරණයත් සහ කිරි එකතු කිරීමේ සහ විකිණීමේ මධ්‍යස්ථාන ස්ථාපිත වීමත් සමඟම 2010 වසරේ දී මෙම අංශය පුනර්ජීවනය වෙනු ඇත.2009 වසරේ අදාළ කාලසීමාවේ වාර්තා වූ සියයට 0.2 ක වර්ධනයට සාපේක්ෂව රබර් සහ ප්ලාස්ටික් උප අංශය 2010 වසරේ පළමු කාර්තුවේදී සියයට 7.1 කින් වර්ධනය විය. ආර්ථික අවපාතය ක්‍රමිකව යථා තත්ත්වයට පත්වීම, ඒ සමඟම මෝටර් රථ කර්මාන්තය නැවත පණ ගැන්වීම හේතුවෙන් ස්වභාවික රබර් නිෂ්පාදනවල ඉල්ලුම වැඩිවීම සහ දේශීය ඉදිකිරීම් අංශය වැඩි දියුණු වීම නිසා පී. වී. සී., ප්ලාස්ටික් සහ තීන්ත නිෂ්පාදනය වැඩිවීම මෙම උප අංශයේ සමස්ත වර්ධනයට හේතු විය.මැණික් හා ස්වර්ණාභරණ උප අංශයේ වර්ධනය නැවත යථා තත්ත්වයට පත්වීම පෙන්නුම් කරමින් වටිනා මැණික් අපනයනය අදාළ කාලසීමාවේදී සියයට 28 කින් වැඩි විය. ආර්ථිකයන් ක්‍රමිකව යථා තත්ත්වයට පත්වීම, බදු සහ අනෙකුත් සහන ලබාදීම, විශේෂයෙන් උතුරු හා නැගෙනහිර ප්‍රදේශවල සංවර්ධන කටයුතු කඩිනම් වීම සමඟින් කිරීම් අංශය ප්‍රසාරණය වීම පෙන්නුම් කරමින් කර්මාන්ත අංශය සඳහා සියයට 62.2 ක දායකත්වයක් ලබා දෙන නිෂ්පාදන කර්මාන්ත උප අංශය 2010 පළමු කාර්තුවේදී සියයට 5.8 කින් වර්ධනය විය.අදාළ කාලසීමාවේදී විදුලි බලය, ගෑස් සහ ජල උප අංශය සියයට 6.4 ක මූර්ත අගයකින් වර්ධනය විය. මෙම කාල සීමාව තුළදී මුළු විදුලිබල උත්පාදනය සියයට 10.1 කින් වැඩි විය. යහපත් කාලගුණික තත්ත්වය හේතුවෙන් ජල විදුලිබල නිෂ්පාදනය සියයට 58.5 කින් වැඩි වූ අතර තාප විදුලි බල නිෂ්පාදනය සියයට 7.8 කින් අඩු විය.2010 පළමු කාර්තුවේදී ඉදිකිරීම් උප අංශය සියයට 8.5 ක ඉහළ වර්ධනයක් සනිටුහන් කරන ලදී. ප්‍රධාන වශයෙන් මහාමාර්ග, වාරිමාර්ග, වරායන්, බලශක්තිය, ජලය යනාදි යටිතල පහසුකම් සංවර්ධනය සඳහා රජයේ මූලාරම්භයත්, නාගරික දේපළ සංවර්ධනය සඳහා පෞද්ගලික අංශයේ කටයුතු නැවත ආරම්භ කිරීම සහ මෙම කාලසීමාවේදී පැවැති අඩු පොළී අනුපාත තත්ත්වයත් මෙම ඉහළ වර්ධනයට හේතු විය.ප්‍රවාහන සහ විදුලි සංදේශ අංශය, 2010 පළමු කාර්තුවේදී සියයට 10.4 ක ශීඝ්‍ර වර්ධනයක් වාර්තා කළ අතර 2009 වසරේ අදාළ කාලසීමාවේදී මෙම අංශය සියයට 3.9 කින් වර්ධනය විය. අගය එකතු කළ නිෂ්පාදන තරගකාරී ගාස්තු සහ සේවා ප්‍රදේශ ප්‍රසාරණය කිරීම යනාදී විදුලි සංදේශ සේවා සපයන්නන්ගේ සේවා අඛණ්ඩව පුළුල්වීම හේතු කොට ගෙන විදුලි සංදේශ සහ තැපැල් අංශය සියයට 16.4 ක ඉහළ වර්ධනයක් වාර්තා කරන ලදී.2009 වසර හා සංසන්දනය කිරීමේදී මේ වසරේ ජනවාරි - මැයි අතර කාලය තුළ ශ්‍රී ලංකාවට සංචාරකයන්ගේ පැමිණීම දෙගුණයකින් වැඩිවී ඇත. 2009 වසරේදී ඉහත කාර්තුව සඳහා සංචාරකයන්ගේ පැමිණීම 157,000 ක් වූ අතර එය මේ වසරේදී 233,000 ක් දක්වා වර්ධනය වී ඇත. 2009 මුල් කාර්තුව හා සැසඳීමේදී එම අගය 48.5% ක වර්ධනයකි.සංචාරකයන්ගේ පැමිණීම මෙම වසර මුල කාර්තුවේදී මෙතරම් ප්‍රමාණයකින් ඉහළ යාමට බලපෑ මූලික හේතුව වන්නේ රජය විසින් විදේශ රටවල් ගණනාවක් තුළ ක්‍රියාත්මක කරන ලද සංචාරක ප්‍රවර්ධන වැඩපිළිවෙළයි. ඊට සමගාමීව ජාත්‍යන්තර මාධ්‍ය හරහා සංචාරක ආකර්ෂණය තීව්‍ර කිරීම සඳහා වැඩසටහන් සම්පාදනය කිරීම ද සිදුවිය. ත්‍රස්තවාදය පරාජය කිරීමෙන් අනතුරුව රට තුළ නිර්මාණය වුණු සාමකාමී වටපිටාව හරහා සංචාරක කර්මාන්තයේ ඇතිවූ උත්තේජනය ද මෙකී වර්ධනය මනා රුකුලක් විය.අපනයන අංශයේ කටයුතු පුළුල් වීම පෙන්නුම් කරමින්, 2010 පළමු කාර්තුවේදී අපනයන ආදායම සියයට 7.1 ක වර්ධනයක් වාර්තා කරන ලදී. 2010 පළමු කාර්තුවේදී ඩොලර් මිලියන 1,764 ක අපනයන ආදායමක් ඉපැයූ අතර 2009 අදාළ කාලසීමාවේදී එය ඩොලර් මිලියන 1,647 ක් විය. කෘෂිකාර්මික හා ඛනිජමය අපනයන පිළිවෙළින් සියයට 29 කින් සහ 33 කින් වර්ධනය විය. 2009 වසරේ පළමු කාර්තුවේදී වාර්තා කළ සියයට 1.7 ක අඩු මට්ටමේ වර්ධනයට සාපේක්ෂව 2010 වර්ෂයේ පළමු කාර්තුවේදී සියයට 39.5 ක වර්ධනයක් වාර්තා කරමින් ආනයන අංශවල ඉහළ කාර්ය සාධනයක් වාර්තා කර ඇත.2010 වසරේ පළමු කාර්තුවේදී ආනයන වියදම 2,313 ක් විය. 2010 වසරේ දී දේශීය වෙළෙඳාම් අංශය ද සියයට 8.3 කින් වර්ධනය වූ අතර 2009 වසරේ අදාළ කාලසීමාවේදී සියයට 3.8 ක වර්ධනයක් වාර්තා විය.2010 මැයි මාසයේ පැවැති උද්ධමන අංගය 5.3% ක් වූ අතර එය ජූනි මාසයේ අග වන විට 4.8% ක් දක්වා තවදුරටත් පහළ බැස තිබේ. නමුත් සාමාන්‍ය වාර්ෂික උද්ධමන අගය ගණනය කිරීමේදී 2010 වසරේ මැයි මාසයේ පැවැති උද්ධමන අගය වූ 3.8% ජූනි මාසය වන විට 3.9% දක්වා වර්ධනය වී ඇත. මැයි මාසයේ පැවති අගයට වඩා ජූනි මාසයේදී කොළඹ පාරිභෝගික මිල දර්ශකය 0.8% කින් වර්ධනය වීම මීට හේතුවයි. අයහපත් කාලගුණික තත්ත්වය හේතුවෙන් පසුගිය මාසයක කාලය තුළ එළවළු මිල ගණන් වල ඇතිවූ ඉහළ යාම මේ සඳහා බලපෑ ප්‍රධාන සාධකයයි.2004 වසරේ දී 8.3% ක්ව පැවැති සේවා වියුක්තිය වසර පහක් තුළ දී 5% ක් දක්වා අඩු කර ගැනීමට රජයට හැකියාව ලැබී තිබේ. රටෙහි පවතින සංවර්ධනාත්මක පරිසරය හේතුවෙන් දහස් ගණනින් නව රැකියා අවස්ථා ජනිත වෙමින් පැවතීම මීට ප්‍රධාන හේතුවයි. තවද රාජ්‍ය අංශය ශක්තිමත් කිරීම සඳහා අඛණ්ඩව රාජ්‍ය අංශය වෙත බඳවා ගැනීම සිදු කිරීම ද මේ සඳහා බලපා ඇත.පෞද්ගලික අංශයේ ආයෝජන අවස්ථා පුළුල් වීම හේතුවෙන් කර්මාන්ත හා සේවා අංශයන්හි කැපී පෙනෙන වර්ධනයක් ඇති වීම සේවා වියුක්තිය පහළ ගෙන ඒම සඳහා විශාල පිටුබලයක් ලබා දී ඇත.ඇමෙරිකානු ඩොලර් බිලියන 1.2 ක් ලෙස අවදානම් සහිත අවම මට්ටමකට පත්ව තිබුණු විදේශ සංචිත ප්‍රමාණය, විනිමය අනුපාතයන් ද ස්ථාවර කරමින් ඇමෙරිකානු ඩොලර් බිලියන 06 ද ඉක්මවා ඉහළ නංවා ගැනීමට සමත්ව තිබේ.සමස්තයක් ලෙස ගත් කල ශ්‍රී ලංකාවේ ආර්ථිකය 2005 වසරේ සිට යුද්ධය පැවැතිය දී පවා ක්‍රමික වර්ධනයක් අත්පත් කරගනිමින් තිබිණි. 2009 වසරේදී යුද්ධය නිමා වීමත් සමඟම ශ්‍රී ලංකා ආර්ථිකයේ උත්තේජනාත්මක වර්ධනයක් පෙන්නුම් කරන අතර ඉදිරි කාලය තුළ මේ ප්‍රවේගය තවදුරටත් සවිමත් වනු ඇතැයි විශ්වාස කරමු. එසේ සවිබල ගැන්වෙන ආර්ථිකයේ ප්‍රතිලාභ ජනතාවට සෘජුව හා වක්‍රව ලැබෙනු ඇත.ජාතික සංවර්ධනය පිළිබඳ මාධ්‍ය මධ්‍යස්ථානයේ අධ්‍යක්ෂආරිය රූබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj1008081</link>
    <topic>සෙලාන් ලාබය කෝටි 51 පනී</topic>
    <author/>
    <content>සෙලාන් ලාබය කෝටි 51 පනීසෙලාන් බැංකුව 2010 ජූනි මස 30 දිනෙන් අවසන් වූ හය මාසය තුළ රුපියල් මිලියන 510.5 ක ලාභයක් උපයා ගනී. පසුගිය වසරේ එම කාලයේ ලාභය වූ රුපියල් මිලියන 137.8 සමඟ සැසඳීමේදී එය 270% ක වැඩිවීමකි.එම හය මාසය තුළ බදු ගෙවීමට පෙර බැංකුවේ ලාභය රුපියල් මිලියන 809.6 ක් වූ අතර එය පසුගිය වසරේ එම කාලයේ වාර්තා වූ රුපියල් මිලියන 206.4 ලාභය සමඟ සැසදීමේ දී 292% ක පමණ වැඩිවීමක් පෙන්නුම් කරයි.ජනතාව සෙලාන් බැංකුව කෙරෙහි තබා ඇති විශ්වාසය සහ පිළිගැනීම මේ ධනාත්මක මූල්‍ය ප්‍රතිඵලවලින් යළිත් වරක් පෙන්නුම් කෙරෙන බව සෙලාන් බැංකුවේ සභාපති ඊස්ට්මන් නාරංගොඩ මහතා පැවසීය.“ශ්‍රී ලංකා මහ බැංකුව විසින් නව අධ්‍යක්ෂ මණ්ඩලය පත් කරන ලද දින සිට ශීඝ්‍ර වර්ධනයක් ඇතිවෙමින් තිබෙනවා. බැංකුවේ ස්ථායිතාවයේ සහ ලාභදායි තත්වයේ වර්ධනයට බලපෑ ප්‍රධාන හේතුව වූයේ පුළුල් පරාසයක් ආවරණය වන අපගේ උපාය මාර්ගික සැලැස්ම සහ යළි යථා තත්ත්වයට පත්වීම පිණිස ඇරඹූ ආක්‍රමණශීලී ක්‍රියාවලියයි. ක්ෂේත්‍ර ගණනාවක් වැළඳගත් මෙම සැලසුම් ක්‍රියාවට නැංවීමේ ප්‍රතිඵලයක් ලෙස ආයෝජනයන් ගේ විශ්වාසය යළි දිනා ගැනීමට හැකිවිය” යැයි ද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj1008082</link>
    <topic>ක්‍රිසී හෙයාර් ඩිසයින් ඇකඩමියට</topic>
    <author/>
    <content>ක්‍රිසී හෙයාර් ඩිසයින් ඇකඩමියටක්‍රිසී හෙයාර් ඩිසයින් ස්ටුඩියෝ/ඇකඩමිය, සිටි ඇන්ඩ් ගිල්ඩ්ස් 2010 සම්මාන ප්‍රදානෝත්සවයේදී විශිෂ්ට සම්මානයකින් පිදුම් ලැබීය. එම ඇගයීම සිදු වූයේ සිටි ඇන්ඩ් ගිල්ඩ්ස් උම් මඟින් පැවැත්වූ කොණ්ඩා මෝස්තර සැකසීම පිළිබඳ උසස් ඩිප්ලෝමා පාඨමාලාව හදාරා ක්‍රිසී හෙයාර් ඩිසයින් ඇකඩමියෙහි ශිෂ්‍යයෙකු රන් පදක්කමක් දිනාගැනීමත් සමඟය.ලෝකයේ වෘත්තිමය ලෙස ඇගයීම් සිදුකරන ප්‍රධාන ආයතන අතරින් එක් ආයතනයක් වන සිටි ඇන්ඩ් ගිල්ඩ්ස් ආයතනය ඕනෑම රටක සේවය කිරීමට අවශ්‍ය ජාත්‍යන්තරව පිළිගත් විශේෂ සුදුසුකම් සිසුන්ට ලබා දෙයි. සිටි ඇන්ඩ් ගිල්ඩ්ස් ලෝකය පුරා විසිරී සිටින සිසුන්ට විශිෂ්ට සම්මාන පදක්කම් 49 ක් පිරිනැමු අතර සම්මාන 2 ක් කොණ්ඩා මෝස්තර සඳහා ශ්‍රී ලංකාවට හිමි විය.මෙම සම්මානයත් සමඟම ලොව පිළිගන්නා ඉතා උසස් මට්ටමේ අධ්‍යාපනයක් ලබා දෙමින් ක්ෂේත්‍රයේ වෘත්තිමය නිපුණයන් බිහි කිරීමට සුප්‍රසිද්ධ රූපලාවණ්‍ය හා කොණ්ඩා මෝස්තර ශිල්පිණී ක්‍රිසී රොසයිරෝ මහත්මිය පිහිටුවන ලද ක්‍රිසීස් ඇකඩමියට ඇති හැකියාව, දැනුම හා දක්ෂතාව නැවත වරක් තහවුරු කර තිබේ.විද්‍යාලයේ එක් අවුරුදු පාඨමාලාව අවසන් කළ සිසුන් 15 දෙනෙකුට උපාධි සහතික පත්‍ර ප්‍රදානය කිරීම ශ්‍රී‍්‍ර ලංකා ප්‍රදර්ශන හා සම්මේලන මධ්‍යස්ථානයේ පසුගියදා සිදු කෙරිණි. මෙම වසරේ උපාධි ප්‍රදානෝත්සවයේ තේමාව වූයේ “ප්‍රොමිසස් ඔෆ් ලව්” යන්නයි.තේමාව විස්තර කරමින් ක්‍රිසී මහත්මිය ප්‍රකාශ කළේ “වෘත්තියට ආදරය කිරීමට හා එහි රැඳී සිටීමට සිසුන් අවබෝධ කරගත යුතුයි.මෙම ආකල්පය අතිශයින්ම තරගකාරී ක්ෂේත්‍රයක් වන කොණ්ඩා මෝස්තර ක්ෂේත්‍රයට අත්‍යවශ්‍යයි.ඔබ කරන කාර්යය සඳහා ඔබට ආදරයක් නැත්නම් එය කිරීම ඉතාමත්ම අපහසුයි. තරුණ පිරිස එය තේරුම් ගත යුතුයි. හැකියාව ප්‍රගුණ වන්නේ භාවිතයෙන් හා පළපුරුද්දෙන් යන නියමය මෙම වෘත්තියට ඉතාමත්ම අදාළයි” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj1008083</link>
    <topic>නැදිගම්විල කනිටු විදුහලට</topic>
    <author/>
    <content>නැදිගම්විල කනිටු විදුහලටසීමාසහිත සිටිසන්ස් ඩිවලොප්මන්ට් බිස්නස් ෆිනෑන්ස් ලිමිටඩ් (CDB) තිස්සමහාරාමයේ නැදිගම්විල කනිෂ්ඨ විද්‍යාලයට, අන්තර් ජාල පහසුකම්වලින් ආදී සියල්ලෙන් සමන්විත තොරතුරු තාක්‍ෂණ මධ්‍යස්ථානයක් පරිත්‍යාග කළේය.CDB හි ප්‍රධාන විධායක නිලධාරි මහේෂ් නානායක්කාර මහතා අතින් මේ මධ්‍යස්ථානය විවෘත වූ අතර විදුහල්පති පී.එන්.එම්. කුමාරසිංහ මහතා ඇතුළු හම්බන්තොට කලාප අධ්‍යාපන කාර්යාලයේ නිලධාරීහු, සිසුහු සහ නැදිගම්විල ගම්වාසීහුද ඒ අවස්ථාවට එක්වූහ.නානායක්කාර මහතා එහිදී පැවසූයේ මෙවැනි ව්‍යාපෘතිවල ප්‍රධාන අරමුණ වන්නේ “ග්‍රාමීය ප්‍රදේශවල අඩු වරප්‍රසාදලාභී පාසල්වලට තොරතුරු තාක්‍ෂණය පහසුකම් ලබා දෙමින් තාක්‍ෂණික නවෝද්පාදනයෙන් හැඩගැසෙන අනාගතයට පිවිසීමට එම පාසල් දරුවන්ට හැකියාව ලබාදීම බවය.නැදිගම්විල කනිෂ්ඨ විද්‍යාලයේ ශිෂ්‍ය ශිෂ්‍යාවන් වැනි ශිෂ්‍ය ශිෂ්‍යාවනට ඵලප්‍රයෝජන ලැබීමට “ඛ්ච්ඕ පරිගණක පියස” මග සලසනු ඇති අතර කෙනෙකුගේ අධ්‍යාපන සහ රැකියා ක්‍ෂේත්‍රයේ පෞද්ගලික අභිවෘද්ධියේ ප්‍රධාන පදනමක් වන පරිගණක දැනුම සහ තාක්‍ෂණ නිපුනතාව ශ්‍රී ලංකාවේ සැම පළාතකම සිසුන්ට විවෘතව පැවතිය යුතුªබව වදුරටත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj1008084</link>
    <topic>තොරතුරු තාක්‍ෂණ ව්‍යාපාර නැංවීමට</topic>
    <author/>
    <content>තොරතුරු තාක්‍ෂණ ව්‍යාපාර නැංවීමටICT වැඩසටහන් ප්‍රධානී ෆයාස් හුඩා, ඉන්ටෙල් උපසභාපති ජෝන් ඊ ඩාවිස්, ICT නීතිඋපදේශක ජයන්ත ප්‍රනාන්දු, මයික්‍රොසොෆ්ට් කළමනාකරු ශි‍්‍රයාන්ද සිල්වා විජේරත්න, කොළඹ විශ්වවිද්‍යාලයේ පරිගණක අංශයේ හිටපු අධ්‍යක්ෂ රුවන් විජේරත්න, මොරටුව ඉන්ජිනේරු පීඨයේ අංශ ප්‍රධානී ආනන්ද ජයවර්ධන මහත්වරුන් මාධ්‍ය හමුවට එක්වී.  ඡායාරූපය - විමල් කරුණාතිලකශ්‍රී ලංකාවේ සුළු හා මධ්‍ය පරිමාණ තොරතුරු තාක්ෂණ ව්‍යාපාර නඟා සිටුවීමේ අරමුණින් ඔවුන් වෙත මුල්‍ය හා තාක්ෂණික ප්‍රදානයන් ලබා දීමේ ජාතික ව්‍යාපෘතියක් ඇරඹීමට ජනාධිපති ලේකම් කාර්යාලය යටතේ ක්‍රියාත්මක ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) කටයුතු යොදා තිබේ.මෙරට තොරතුරු හා සන්නිවේදන තාක්ෂණ ක්ෂේත්‍රයේ නිරත සුළු හා මධ්‍ය පරිමාණ කර්මාන්තකරුවන් සවිබල ගැන්වීමත් නව පිරිස් ඊට එක් කර ගැනීමත් මෙහි මූලික අරමුණක් වේ.මෙම වැඩසටහන යටතේ මුල්‍ය සහ තාක්ෂණික පහසුකම් ලබා දෙන අතර මෙරට තොරතුරු හා සන්නිවේදන තාක්ෂණ ක්ෂේත්‍රයේ ප්‍රමුඛ පෙළේ ආයතන කිහිපයක් ඊට සිය දායකත්වය ලබා දෙයි. මයික්‍රොසොෆ්ට් ශ්‍රී ලංකා ඉන්ටෙල්, මොරටුව විශ්ව විද්‍යාලය හා කොළඹ විශ්ව විද්‍යාලය ඒ අතර වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj1008085</link>
    <topic>ලංකා හොස්පිට්ල්ස් අන්තර්ජාතික මට්ටමේ වකුගඩු ප්‍රතිකාර</topic>
    <author/>
    <content>ලංකා හොස්පිට්ල්ස් අන්තර්ජාතික මට්ටමේ වකුගඩු ප්‍රතිකාරවකුගඩු බද්ධ කිරීමේ සැත්කම් සඳහා දැන් ශ්‍රී ලාංකිකයන්ට විදේශ ගතවීමේ අවශ්‍යතාවක් මතු නොවන අතර ඒ සඳහා වූ පූර්ණ රැකවරණයත් ලංකා හොස්පිට්ල්ස් හි පිහිටි වකුගඩු ප්‍රතිකාර මධ්‍යස්ථානයෙන් ලබාගත හැකිවේ.වකුගඩු බද්ධ කිරීමේ සැත්කම් ඇතුළුව වකුගඩු ආශ්‍රිත රෝග සඳහා ලංකාවේ පිහිටි විශිෂ්ටතම පහසුකම් සහ වකුගඩු රෝග ආශ්‍රිතව ප්‍රතිකාර කරනු ලබන ලංකාවේ සිටින ප්‍රවීණතම විශේෂඥ වෛද්‍යවරුන්ගේ සේවය ද ලංකා හොස්පිට්ල්ස්හි පිහිටි වකුගඩු ප්‍රතිකාර මධ්‍යස්ථානයට හිමිව තිබේ. ලංකාවේ පිහිටි රෝහල් අතුරින් වැඩිම වකුගඩු ආශ්‍රිත සැත්කම් සිදුකර තිබීමත් ළදරුවන්ට සිදුකරන වකුගඩු බද්ධ කිරීම හා ප්‍රාණය නිරුද්ධ වූ අයකුගෙන් ලබාගත් එම වකුගඩුවක් බද්ධ කිරීමේ පළමු සැත්කමක් සිදුවූයේත් ලංකා හොස්පිට්ල්ස්හි පිහිටා ඇති වකුගඩු ප්‍රතිකාර මධ්‍යස්ථානය තුළ ය.ලංකා හොස්පිට්ල්ස්හි අධ්‍යක්ෂ වෛද්‍ය විමල් කරඳගොඩ පැවසුවේ ‘ලංකාවේ අනෙකුත් රජයේ හෝ පෞද්ගලික රෝහල් සමඟ සසඳන විට 2003 සිට මේ දක්වා ලංකාවේ වැඩිම වකුගඩු බද්ධ කිරීමේ සැත්කම් සිදුකර තිබෙන්නේ ලංකා හොස්පිට්ල්ස්හි පිහිටා ඇති වකුගඩු ප්‍රතිකාර මධ්‍යස්ථානය තුළයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj1008086</link>
    <topic>OpenArc කාර්මික සරසවියෙන් HND පාඨමාලා</topic>
    <author/>
    <content>OpenArc කාර්මික සරසවියෙන් HND පාඨමාලානූතන කාර්මික ලෝකයට අවශ්‍ය මෘදුකාංග ඉන්ජිනේරුවන් බිහි කිරීම අරමුණු කරගෙන කිරුලපන OpenArc කාර්මික සරසවිය HND in Computing  සහ HND in Business නමින් නව HND  පාඨමාලා දෙකක් ආරම්භ කරයි. රැකියා වෙළෙඳපොළ ඉලක්ක කරගත් මේ පාඨමාලාවට අ.පො.ස උසස් පෙළ සමත් සිසුන්ට ඉල්ලුම් කළ හැකි අතර ආර්ථික අපහසුතා ඇති දක්ෂ සිසුන් සීමිත පිරිසකට OpenArc ජපන් පදනම මඟින් ශිෂ්‍යත්ව ද ලබා දෙයි.OpenArc සමූහ ව්‍යාපාරයේ සභාපති දයා හෙට්ටිආරච්චි මහතා අදහස් දක්වමින් “නූතන කාර්මික ලෝකයට අවශ්‍ය මෘදුකාංග ඉන්ජිනේරුවන් බිහි කළ යුත්තේ ඉලෙක්ට්‍රොනික් ඉන්ජිනේරු විද්‍යාව, තොරතුරු තාක්ෂණය සහ තාක්ෂණ කළමනාකරණය යන විෂය ක්ෂේත්‍ර තුනම ආවරණය වන ආකාරයටයි. යුරෝපීය රටවලට ගොස් මෙම පාඨමාලා හදාරන්න ගියොත් විශාල මුදල් ප්‍රමාණයක් වැය වෙනවා. මේ නිසා අපේ සහ ආසියානු කලාපයේ තරුණ තරුණියන්ට මෙම ක්ෂේත්‍ර තුනම ආවරණය වන ආකාරයට සකස් කළ තත්ත්වයෙන් ඉහළ ජාත්‍යන්තර වශයෙන් පිළිගත් HND පාඨමාලා හැදෑරීමේ අවස්ථාව දැන් OpenArc කාර්මික සරසවිය සලසා තියෙනවා.”OpenArc කාර්මික සරසවියේ HNDපාඨමාලා සාර්ථකව සම්පූර්ණ කරන අයට එක්සත් රාජධානියේ උපාධි පාඨමාලාවක් හැදෑරීම සඳහා එය සුදුසුකමක් වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj1008087</link>
    <topic>කොළඹ අධ්‍යාපන ප්‍රදර්ශනය මෙවර මහනුවර සහ යාපනයට</topic>
    <author/>
    <content>කොළඹ අධ්‍යාපන ප්‍රදර්ශනය මෙවර මහනුවර සහ යාපනයටපේරාදෙණිය විශ්වවිද්‍යාලයේ මහාචාර්ය ඒ. පී. ආර්. අළුවිහාරේ තොරතුරු හා ජනමාධ්‍ය අමාත්‍යාංශයේ ලේකම් ඩබ්ලිව්. බී. ගනේගල මහත්වරුන් ඇතුළු අධ්‍යාපන ආයතන ප්‍රධානීන් ප්‍රවෘත්ති සාකච්ඡාවේදී. ඡායාරූපය - සුදම් ගුණසිංහඋසස් පෙළ නිම කළ සිසු සිසුවියනට තම රුචිය අනුව, තීරණය කළ අනාගත වෘත්තිය ක්ෂේත්‍රයන්ට අයත් අධ්‍යාපන ආයතන සහ සරසවි තෝරා ගැනීමට උපකාරි වන “අධ්‍යාපන 2010” ප්‍රදර්ශනය ඔක්තෝබර් 15 සිට 17 දක්වා කොළඹදි පැවැත්වේ.මේ ප්‍රදර්ශනය ප්‍රථම වරට කොළඹින් බැහැරව ‘අධ්‍යාපන මහනුවර’ ඔක්තෝබර් 22, 23 සහ 24 යන තෙදින තුළ මහනුවර ත්‍රිත්ව විද්‍යාලීය භූමියේදී පැවැත්වේ.මහනුවර මධ්‍යම පළාතේ අධ්‍යාපන කටයුතුවල කේන්ද්‍රස්ථානය වීම නිසා මහනුවර සහ මහනුවර අවට සිසු සිසුවියන්ට මේ අනුව පහසුවෙන් තමන්ට අවශ්‍ය අධ්‍යාපන ක්ෂේත්‍රයකට පිවිසීමේ තීරණයකට එළඹිය හැකිය. තවද මෙම ප්‍රදර්ශනයම 2011 ජනවාරි 08 සහ 09 යන දෙදින තුළ යාපනය මධ්‍ය විද්‍යාලීය භූමියේදී පැවැත්වෙනු ඇත.මෙම ප්‍රදර්ශන තුනම සංවිධානය කරනු ලබන්නේ දෙවරක් ජනාධිපති සම්මානයෙන් පිදුම් ලත් සීමාසහිත ලංකා එකෂිබිසන් සහ කොන්ෆරන්ස් සර්විසස් ආයතනය මඟිනි.නොකඩවා පවත්වාගෙන ආ ‘අධ්‍යාපන ප්‍රදර්ශනය’ මෙතෙක් ලබා ඇති ජයග්‍රහණ සම්බන්ධව කතා කරමින් එම ආයතනයේ අධ්‍යක්‍ෂක ඉම්රාන් හසන් මහතා මෙසේ ප්‍රකාශ කළේය.”මෙම ප්‍රදර්ශන තුන දිවයිනේ ස්ථාන තුනක පැවැත්වීම නිසා රට පුරා ෂසිර සිටින සිසු සිසුවියන්ට අංග සම්පූර්ණ අධ්‍යාපන පරාසයකට පිවිසවීමට අපිට හැකිය. එමෙන්ම, දේශීය සිසුනට සහ උසස් අධ්‍යාපන ආයතනවලට අප මෙතෙක් හිමිකොට දී ඇති සාර්ථකත්වය අනුව, ‘අධ්‍යාපන ජාත්‍යන්තර’ නමින් උසස් අධ්‍යාපන පීඨයන් හා සරසවි සඳහා වූ සුවිශේෂ ප්‍රදර්ශනයක් ද සංවිධානය කිරීමට අදහස් කරනවා යැයි කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj1008089</link>
    <topic>අමිල් රෝලර් ඩොර් ඕස්ට්‍රේලියා තාක්ෂණයෙන්</topic>
    <author/>
    <content>අමිල් රෝලර් ඩොර් ඕස්ට්‍රේලියා තාක්ෂණයෙන්අමිල් ඉන්ඩ්‍රස්ට්‍රීස් සමාගම, පිටස්තරයෙකුට කුමන හෝ ආකාරයකට විවෘත කළ නොහැකි විශේෂ ආරක්ෂණ පද්ධතියක් සහිත හා අලුත් විශේෂාංග රැසක් සහිත “ඩිසයිනර් රෝලර් ඩෝර්” වෙළෙඳපොළට හඳුන්වා දෙයි. ඔස්ට්‍රේලියානු තාක්ෂණය අනුව ශ්‍රී ලංකාවේ ප්‍රථම වරට නිපදවෙන ඩිසයිනර් රෝලර් ඩෝර්, ඔස්ට්‍රේලියාවට ආවේණික තහඩු නැමි රටාවකට අනුව නිෂ්පාදනය කර තිබීමෙන් වර්ෂාවකදී දොර මත ජලය රැඳීමක් ද සිදු නොවේ.මෙහි තහඩු ඝනත්වය වැඩිවීමෙන් හා තහඩුවේ නැමි රටාව හේතුවෙන් ප්‍රමාණයෙන් විශාල රෝලර් ඩෝර් සෑදීමේදී විශේෂ සවිමත් බවක් එයට ලබා දේ.එහි මෝටරයට වසර දෙක හමාරක වගකීම් සහතිකයක් හා එහි පළමු සේවාව නොමිලේ ලබා දෙන මෙරට එකම රෝලර් ඩෝර් නිපදවන සමාගම වන්නේ ද අමිල් ඉන්ඩ්‍රස්ට්‍රීස් ය. පළමු සේවාවෙන් පසුව අඛණ්ඩව ක්‍රියා විරහිත නොවී රෝලර් දොර භාවිත කිරීම සඳහා සෑම දෙවසරකටම වරක් සේවාවක් සිදුකළ යුතු අතර එම දෙවසර යෙදෙන දිනට, සත් දිනකට පෙරදී සේවාව ලබාදීම දැනුවත් කිරීම සඳහා අවශ්‍ය මෘදුකාංග පද්ධතියක් ද අමිල් ඉන්ඩස්ට්‍රීස් සමාගම සතු බව කළමනාකාර අධ්‍යක්ෂ ගිහාන් අබේසුන්දර මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj1008088</link>
    <topic>මෝර්ටීන් ලෙඩ රෝග වළකමු වැඩසටනින්</topic>
    <author/>
    <content>මෝර්ටීන් ලෙඩ රෝග වළකමු වැඩසටනින්“මෝර්ටීන් ලෙඩ රෝග වළකමු” නමින් ඩෙංගු රෝග මර්දනය සඳහා ජාතික තලයේ ප්‍රජා අධ්‍යාපනික හා දැනුවත් කිරීමේ වැඩසටහනක් පසුගියදා ආරම්භ කෙරුණි.සිව්වන වසරටත් අඛණ්ඩව සිදුකෙරෙන මෙම ඩෙංගු මර්දන ව්‍යාපෘතිය මගින් ඩෙංගු රෝගයෙන් නිදහස් ශ්‍රී ලංකාවක් බිහි කිරීමට දැඩි කැපවීමකින් හා ඵලදායිතාවකින් යුත් එකිනෙකට ඈඳුණු වැඩසටහන් රැසක් ම ක්‍රියාත්මක කිරීමට රෙකිට් බෙන්කීසර් සමාගම ඉදිරිපත්ව සිටී.රෙකිට් බෙන්කීසර් සමාගම විසින් දියත් කළ මෙම ‘මෝර්ටීන් ලෙඩ රෝග වළකමු’ ප්‍රජා අධ්‍යාපනික හා දැනුවත් කිරීමේ වැඩසටහන සම්බන්ධයෙන් එම සමාගමේ කළමනාකාර අධ්‍යක්ෂ, රියාසුල් චෞද්රි මහතා පැවසුවේ, ‘මදුරුවන්ගෙන් බෝවන සියලු රෝගවලින් වළකින්නේ කෙසේ ද යන්න අපේ පාරිභෝගිකයන්ට අධ්‍යාපනය ලබාදෙන වැඩසටහන් රැසක් ම මෝර්ටීන් දැනටමත් අරඹා තියෙනවා. එයට අමතරව මදුරුවන් සහමුලින් ම විනාශ කිරීමේ විවිධ උපක්‍රම පවා මෝර්ටීන් ඉදිරිපත් කර තිබෙනවා. කෙසේ හෝ පරෙස්සම්වීමේ මූලික පියවර අනුගමනය කිරීමෙන් පමණක් මදුරුවන්ගෙන් වැළදෙන රෝගවල අවදානමෙන් දැඩි සේ වැළකීමට හැකියි” යන්නය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj10080810</link>
    <topic>පැනඩොල් සහන බළකාය මෙවරත් කොළඹ නගරයේ</topic>
    <author/>
    <content>පැනඩොල් සහන බළකාය මෙවරත් කොළඹ නගරයේසුනිල් දයා අල්විස්ග්ලැස්කෝස්මිත් ලයින් සමාගම ඩෙංගු තුරන් කිරීමේ අරමුණින් පැනඩෝල් සහන බළකාය ව්‍යාපෘතිය ඉකුත් දින කොළඹ සහිරා විද්‍යාලයෙන් ආරම්භ කරන ලදී.මේ ව්‍යාපෘතිය යටතේ දිස්ත්‍රික් 3220 රොටරි සමාජය හා එක්ව කොළඹ නගර සභා බල ප්‍රදේශයේ ගෙයින් ගෙට ගොස් ඩෙංගු උවදුර ගැන මහජනතාව දැනුවත් කෙරේ.කොළඹ මහ නගර සභාවේ වෛද්‍ය නිලධාරි වෛද්‍ය ප්‍රදීප් කාරියවසම් මහතා පැවැසුවේ මේ වසරේ කොළඹ නගරයෙන් වාර්තා වූ ඩෙංගු රෝගීන්ගෙන් සියයට 75 ක්ම අවුරුදු 20 අඩු වයසේ අය බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj10080811</link>
    <topic>Barista Lavazza අලුත් රසමුසුවක්</topic>
    <author/>
    <content>Barista Lavazza අලුත් රසමුසුවක්ලොව විවිධ කලාපවලට හා විවිධ දේශයන්ට ආවේණික වූ රසයන් එකුවෙන් අලුත්ම පාන වර්ග 25 ක රස පෙළක් සමගින් Barista Lavazza අලුත්ම රස පෙළක් හඳුන්වා දෙයි. මේ සුවිශේෂි ආවේණික රස මුසුවෙන් පිරි පාන වර්ග දැන් සියලුම Barista Lavazza අවන්හල් වලින් ලබාගත හැකිය.කොළඹ නගරයේ රසවත්ම කෝපි සඳහා නමක් දිනාගත් Barista Lavazza හොඳම Arabica beans කෝපි වලින් මුසු කොට විවිධ වර්ග ගණනාවක රසවත් පානයන් පෙළක්ම ඔබ වෙත තිළිණ කරයි. වසරක පමණ කාලයක් පුරාවට සිදුකරන ලද සමීක්ෂණ වලින් අනතුරුව මෙම නව රස පෙළ ගෙන එයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj10080812</link>
    <topic>මහජන බැංකු මොරටුමුල්ල ශාඛාවේ සමරු උත්සවය</topic>
    <author>ඡායාරූපය – ගීත් ද මැල්</author>
    <content>මහජන බැංකු මොරටුමුල්ල ශාඛාවේ සමරු උත්සවයමහජන බැංකුවේ 49 වන සංවත්සරය වෙනුවෙන් මොරටුව මොරටුමුල්ල මහජන බැංකු ශාඛාව එහි දිගුකාලීන ගනුදෙනුකරුවන්ට සමරු ඵලක ප්‍රදානය කළේය.එහිදී ශාඛා කළමනාකරු එන් සිරි ද සිල්වා විජේරත්න මහතා අතින්, එච්.ඩී.සී. මල්කාන්ති මහත්මිය සමරු ඵලකය ලබාගත් අවස්ථාව. මොරටුමුල්ල ශාඛාවේ ඉතුරුම් ප්‍රවර්ධන නිලධාරිනී අනෝමා චාන්දනී කෝනාර මහත්මිය ද මෙහි වෙයි.ඡායාරූපය – ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj10080813</link>
    <topic>ඔඩෙල් 13 වැනි ශාඛාව බත්තරමුල්ලේ</topic>
    <author/>
    <content>ඔඩෙල් 13 වැනි ශාඛාව බත්තරමුල්ලේඔඩෙල් හි 13 වැනි ශාඛාව බත්තරමුල්ලේ දී පසුගියදා විවෘත කෙරිණි.සමාගමේ වාර්තාගත සාර්ථකත්වයට පත් වූ මූලික කොටස් නිකුතුවෙන් පසු විවෘත කරන ලද ප්‍රථම ශාඛාවයි. තලංගම බත්තරමුල්ල පාරේ කොස්වත්ත හංදිය අසල පිහිටා ඇති මහල් හතරකින් යුතු මෙම ශාඛාව වර්ග අඩි 8,400 කට වැඩි භූමි ප්‍රමාණයකින් සමන්විත වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj10080814</link>
    <topic>කතරගම පෙරහර මංගල්‍යයට ශ්‍රී ලංකා ඉන්ෂුවරන්ස් රැකවරණය</topic>
    <author/>
    <content>කතරගම පෙරහර මංගල්‍යයට ශ්‍රී ලංකා ඉන්ෂුවරන්ස් රැකවරණයශ්‍රී ලංකාවේ ජාතික ආගමික මෙහෙවරයන්හිදී වසර හතලිස් අටක කාලයක් මුළුල්ලේ පෙරමුණ ගෙන ක්‍රියාකරන ශ්‍රී ලංකා රක්‍ෂණ සංස්ථාව 2010 කතරගම ඇසළ පෙරහර සහ දෙවිනුවර විෂ්ණු දේවාල පෙරහර සඳහා පූර්ණ දායකත්වය ලබාදී වැඩසටහන් මාලාවක් ක්‍රියාත්මක කළේය.කතරගම ඇසළ පෙරහර මංගල්‍යයට සහ දෙවිනුවර දේවාල පෙරහර නැරඹීමට ආ බැතිමතුන්ට ශ්‍රී ලංකා රක්‍ෂණ සංස්ථාව පෙරහර උත්සව සඳහා ලබාදෙන “ඉරහඳ පවතිනා තුරු” රක්‍ෂණාවරණය ලබාදීමට කටයුතු කෙරිණි.මේ රක්‍ෂණාවරණය යටතේ පෙරහර නැරඹීමට එන බැතිමතුන්ට කතරගම හෝ දෙවිනුවර පුදබිමේදී අනතුරක් හේතුවෙන් ජීවිත හානියක් සිදුවුවහොත් ඔහුට හෝ ඇයට එක් ලක්‍ෂයක වන්දි හිමිකම් මුදලක් ලැබේ. එමෙන්ම මීට අමතරව කතරගම ඇසළ පෙරහරට පැමිණෙන සියලුම වාහන සඳහා හදිසියේ ඇතිවන කාර්මික දෝෂ නිරාකරණය කරදීම සඳහා “මෝටර් ප්ලස්” කාර්මික සහායක සේවා කණ්ඩායම යොදවා තිබිණි. එමෙන්ම සියලුම රථවාහන සඳහා ආපදා රථ සේවාවක්ද ක්‍රියාත්මක කෙරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aj10080815</link>
    <topic>ස්වර්ණාභරණ ක්‍ෂෙත්‍රයේ සමීක්‍ෂණයක් රට පුරා</topic>
    <author/>
    <content>ස්වර්ණාභරණ ක්‍ෂෙත්‍රයේ සමීක්‍ෂණයක් රට පුරාස්වර්ණාභරණ කර්මාන්තයේ උන්නතිය උදෙසා පූර්වෝපායයන් සැලසීම සඳහා ස්වර්ණාභරණ නිර්මාණ ශිල්පීන්, ස්වර්ණාභරණ වෙළෙඳසල්, උකස් ආයතන පිළිබඳ සමීක්‍ෂණයක් ජාතික මැණික් සහ ස්වර්ණාභරණ අධිකාරිය විසින් ආරම්භ කර ඇත.ස්වර්ණාභරණ ශිල්පීන්ගේ නිපුණතා සංවර්ධනය කරමින් ඔවුන් අන්තර්ජාතික තලයට ගෙන ඒම අරමුණ වන අතර නවීන තාක්‍ෂණය, ජාත්‍යන්තර මෝස්තර නිර්මාණ හඳුන්වා දී ඔවුන්ගේ ජීවන තත්ත්වය ඉහළ නැංවීමට ද කටයුතු කරනු ඇත.යාපනය ඇතුළත්ව රටේ සියලු දිස්ත්‍රික්ක ආවරණය වන පරිදි මේ සමීක්‍ෂණය සිදුකෙරෙන බව අධිකාරියේ සභාපති සහ ප්‍රධාන විධායක නිලධාරි අනිල් කොස්වත්ත මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>08</day>
    </date>
    <link>http://www.silumina.lk/2010/08/08/_art.asp?fn=aw1008081</link>
    <topic>මගේ ගෙදර මගේ ඉඩමේ මට ඕනෑ හැටියට ඉන්න නෑ</topic>
    <author>මතුගම මහින්ද විජේතිලක</author>
    <content>මිනිසා තණ්හාව නිසා පොදි බැඳගන්නා ලද සිතුම් පැතුම් මරණයෙන් පසුව ද ඉන් එහාට ගෙන යන්නේය. මරණයේ දී ඕලාරික ශරීරය අතහැර දමා ගිය ද ස්වකීය ජීවිතයේ ඇති කැර ගත් තණ්හා ආසාවන් උපාදානස්කන්ධ සංයුතිය බවට පත් වී ඒවා අත් නොහැර දිගින් දිගට සංසාරිකව ගෙන යයි. එසේ ගෙන යනවා පමණක් නොව දුගතිගාමීව ඒ සිතුම් පැතුම් නිසා ප්‍රතික්‍රියා දක්වන අවස්ථා ද ඇත. එවැනි අවස්ථා හේතු කොටගෙන ඒ වන විට ජීවත්වන පුද්ගලයින් කෙරෙහි බලපාන අවස්ථා ද දක්නට ඇත.සමහර මව් පියෝ ස්වකීය හැකියා උපරිමයෙන් යොදා ගේ දොර ඉඩකඩම් වස්තු සම්පත් හරි හම්බ කරති. ඔවුන් ගේ බලාපොරොත්තුව ගමේ රටේ ඉහළ ම මට්ටමේ පුද්ගලයා වී වැජඹීමට ය. රාත්‍රි නින්දට යන්නේ හෙට අදට වඩා තවත් යමක් කරන්නේ කෙසේ දැයි සිතමිනි. පාන්දර නින්දෙන් අවදි වී කල්පනා කරන්නේ ඊයේ රාත්‍රි ගොඩ නැඟූ සිතුවිලි අද ක්‍රියාත්මක කළ යුතු ආකාරයයි. විෂම ලෝභය ක්‍රියාත්මක වීම නිසා ඔහුට කෑම බීම පවා දෙවැනි වන්නේ ය.තමන්ගෙන් ගමට රටට සමාජයට ඉටුවිය යුතු යුතුකම් අමතක වන්නේ ය. ගමේ පන්සලට පල්ලියට හෝ තමන් අදහන ආගමට ඉටුවිය යුතු යුතුකම් අමතක වන්නේ ය. තමන්ට ආධ්‍යාත්මයක් ඇතැයි ද එය ඉහළට ගොඩනඟා ගත යුතු යැයි සිහිපත් වන්නේ ද නැත. වයස් ගතවත්ම ඔහුට මැරෙන බව පවා අමතක වන්නේ ය. ඔහුගේ ශරීරය දුර්වල වන විට ඔහු කල්පනා කරන්නේ මගේ දූ දරුවෝ මේ ධන සම්පත් තව තවත් ඉහළට ගොඩ නඟා ගනීවිය යනුවෙනි.දරුවෝ රටේ ඉහළ ම රැකියා තනතුරු දරමින් ඉහළින් ම වැජඹෙනු ඇතැයි සිතා හිත හදා ගනිති. මේ ඉඩකඩම්වල ප්‍රමාණය තවත් වර්ධන කැර ගනිතියි සිතයි. ඒ දරුවන්ට උපරිමයට නගින්නට නොහැකි වුවහොත් මුණපුරු මිණිපිරියෝ දොස්තර ඉංජිනේරු වැනි රැකියා කරමින් වැජඹෙතැයි අනාගත ලෝකයක් ද ප්‍රාර්ථනා කරයි.පීරිස් මුදලාලි ද එසේ ධන සම්පත් ගොඩනඟා ගත්තෙකි. ගම් ප්‍රදේශයේ උපරිම ඉඩම් අක්කර ගණනකින් යුත් ඉඩම් හිමියා වූයේ ඔහු ය. ඔහු ආගමට දහමට නැඹුරු නොවූ නිසා දාන ශීලා දී පුණ්‍ය කටයුතුවල නොයෙදුණු බැවින් ඔහුගේ පුතුන් දෙදෙනා ද ඒවාට හුරු පුරුදු වූයේ නැත. තමන්ට පියාගේ ඇවෑමෙන් විශාල ඉඩකඩම් ප්‍රමාණයක අයිතියක් ආදායමක් හිමිවන බැවින් ඉගෙනුමට උනන්දු වූයේ ද නැත. කල්යාණ මිත්‍ර ආශ්‍රයක් ලැබුණේ ද නැත. අධ්‍යාපනය කඩා කප්පල් වූයේ පාපමිත්‍ර සේවනයට පත් වූහ. තමන් දුක් මහන්සි වී, කුසට නොකා නොබී හරි හම්බ කළ ඉඩ කඩම් වැඩි දියුණු කරමින් සිටි පීරිස් මුදලාලි අවසානයේ අංශ බාධ රෝගය වැළඳී අවුරුදු ගණනක් ලෙඩ ඇඳේ ඔත්පලව දුක් විඳ මිය ගියේ ය.ඔහුගේ මරණයෙන් කලකට පසු බිරිය ද මිය ගියා ය. දරු දෙදෙනා අධ්‍යාපනය නොලැබූ හෙයින් ද ඉඩම් සංවර්ධනයට හුරු පුරුදුව නොසිටි බැවින් ද ආදායම පමණක් ලබමින්, එයින් යැපෙමින් විවාහකව අඹුදරු පෝෂණය කරමින් ජීවත්වූහ. පියා විසින් ගොඩ නඟා තිබූ ඉඩකඩම් දෙකට බෙදා ගෙන භුක්ති වින්දහ.මෙසේ පියා විසින් මිල දී ගෙන, ඊට අමතරව යාබද ඉඩම් ද අයිති කැර ගනිමින් වගා කොට තිබුණු විශාල ඉඩමේ සංවර්ධනයක් නොවූයෙන් ආදායම පහළ බැස ගියෙන් ඉඩම විකුණා දමන්නට ඒ ඉඩම් අයිතිව භුක්ති විඳිමින් සිටි පුතා තීරණය කළේ ය. ඉඩම් වෙන්දේසි සමාගමකට ඉඩම විකුණා දැම්මේ ය. ඒ සමඟම ගස් ගල් පෙරළන බර වාහන යොදා මුළු ඉඩම ම සම්පූර්ණයෙන් සුද්ධ කොට පර්චස් විස්සේ කොටස්වලට කට්ටි කඩා වෙන්දේසි කොට විකුණා දැමීය. ඉඩම මිලදී ගත් අය නව නිවාස ගොඩ නඟමින් නව ගම්මානයක් බිහි කළහ.පියසේන ගත් ඉඩමේ නිවසට යාබදව බේකරියක් ගොඩ නැගුණි. ඒ ප්‍රදේශයට ම පාන් බනිස් නිෂ්පාදනය කොට බෙදා හැරියේ ඔහු ය. ඒ බේකරිය ගොඩ නැඟුයේ ද එතැන තිබූ පැරැණි නිවස කඩා පොළවට සමතලා කිරීමෙනි.දිනකට පිටි මිටි හතරක පමණ කෑම නිෂ්පාදනය කරන ඔහුගේ බේකරියේ දිනක් පිටි මෝලිය නරක් වූයේ ය. පිපුණේ නැත. එදා පිටි මෝලිය ඉවත දමන්නට සිදුවූ අතර එයින් වෙනත් ආහාර නිෂ්පාදනය කරන්නට පවා නොහැකි විය. එදා ඔහුගෙන් පාන් මිලදී ගත් වෙළෙන්දෝ පවා අසීරුවට පත් වූහ. දෙවැනි දිනයේ ඉතා පරීක්ෂණකාරීව විශේෂ අවධානයෙන් බක්කරේලා උනන්දු කරමින් පිටි මෝලිය සකස් කළත් එදා ද එසේ ම විය. තුන් වැනි දිනයේ තමන් භාවිත කළ ඊස්ට් වර්ගය පිළිබඳ විශේෂඥයන් පවා ගෙන්වා පිටි මෝලිය සකස් කළ ද එදා ද එසේ ම විය.ඉතා වේදනාවට හා කම්පාවට පත් පියසේන මුදලාලිට හා බිරියට දෙවියන් බුදුන් සිහිපත් විය. ඔවුහු ගමේ පන්සලට ගියහ. පන්සලේ හාමුදුරුවන් මුණ ගැසී බෝධි පූජාවක් පැවැත්වූහ. බෝධි පූජාව පවත්වන අවස්ථාවේ පියසේන මුදලාලි ගේ බිරිය ප්‍රලය වූවා ය. හඬන්නට වූවා ය.“කව්ද? මේ”“මට බඩගිනියි පිපාසයි”“ඒ මොකද?”“අනේ! හාමුදුරුවනේ! මම ජීවත්ව ඉන්දැද්දි දන් පින් කළේ නෑ. හම්බ කරන්නමයි තණ්හාව තිබුණේ. දන් පැන් නුදුන් නිසා මම දැන් සා පිපාසාවෙන් පෙළෙනවා.“මේක පන්සලක්. දැන් මෙතන කෑම හදන්න කෙනෙක් නෑ. දැනට මේ පැන් ටික බී පිපාසය සංසිඳවා ගන්න.”“එහෙමයි හාමුදුරුවනේ.”පැන් භාජනයක් දුන් විට එයින් ලීටරයක් පමණ ඇය බී ගෙන බීගෙන ගියා ය.”“ඉතින් දැන් අපි නැවත කතා කරමු. ඉතින් ඔය කතා කරන්නේ කව්ද කියලා කියන්නකෝ.”“හාමුදුරුවනේ! මම පීරිස් මුදලාලි”“ඇයි? ඉතින් මේ අයට කරදර කරන්නේ”“හාමුදුරුවනේ, මම හරිම වේදනාවෙන් තරහෙන් ඉන්නේ. මගේ ඉඩකඩම් ඔක්කොම විනාශ වෙලා. අන්තිමේ මගේ පරණ ගෙදරට වෙලා හිටියා. මේ අය ඒකත් කඩා දාලා අලුත් ගෙයක් හැදුවා. මම ඒකට වෙලා ඉන්න කොට මේ ගෑනි මට කරදර කරනවා. හිරිහැර කරනවා.”මොකක්ද කරපු කරදරය. හිරිහැරය.”“හාමුදුරුවනේ! මේ ගෑනි මොනවද ගාථා වගයක් කියා හැමදාම උදේට හවසට ගේ පුරා දුම් අල්ලනවා. ඒක මට දරාගන්න බැහැ. මට වෙන යන්න තැනකුත් නෑ.”“ඇයි යන්න තැනක් නැත්තේ?”“හාමුදුරුවනේ! මම ජීවත් ව ඉන්දැද්දී අනුන්ගෙ ඉඩකඩම් තණ්හාවෙන්, කපටි කමෙන් අසාධාරණව සුළු ගණන්වලට අයිති කැර ගත්තා මිසක් දනක් පිනක් කළේ නෑ. දුප්පතෙකුට ගෙයක් හදාගන්න, පන්සලකට, ආරාමයකට, කුටියක් හදාගන්න ඉඩමක් ගන්න උදව්වක් කළේ නෑ. අඩුම ගණනේ මගේ මැරිච්ච අම්මා තාත්තා වෙනුවෙන් පැදුරක් කොට්ටයක් පවා පූජා කළේ නෑ. ඒ නිසා මට දැන් ඉන්න තැනක් නෑ.”ඉතින් ගමේ සොහොනට යන්න පුළුවන් නොවැ.”“බැහැ හාමුදුරුවනේ. මම එතැනට ගියා. එතැන ඉන්න අය මාව පන්නා ගත්තා. පලයං... පලයං... අපටත් ඉන්න ඉඩ නැතුවයි ඉන්නේ, උඹ මළ පෙරේතයා... කාටවත් කිසි දෙයක් නුදුන්න පෙරේතයා. තෝ මනුස්ස ලෝකයේ ඉන්දැද්දිත් මළ පෙරේතයා... කියලා මාව එළවා ගත්තා. ඉතින් මම මගේ ගෙදරට ආවා. මේ උදවිය ඒකත් කඩා බිඳ දැම්මා. ඊට පස්සේ මේ අයගෙ බේකරියට වෙලා හිටියා. පාන් බනිස් අත ගාලා සතුටු වුණා. ඒවයෙ සුවඳ ආඝ්‍රාණය කළා. හැබැයි මාළු පාන්, බිත්තර, රෝල්ස් බඳින සුවඳට ඛ්රිම කැමතියි. ඒත් මෑතක ඉඳලා මේ ගෑනි උදේ හවස දුම් අල්ලන්න පටන් ගත්තා. මට ඒක හරිම හිරිහැරයක් වුණා. ඒකයි මම පිටි මෝලිය නරක් කළේ, “මගේ ගෙදර මගේ ඉඩමේ මට උවමනා විදියට ඉන්න නැති වෙන කොට මට කේන්තියි හාමුදුරුවනේ.”“මේ ස්ථානය බුද්ධ, ධම්ම, සංඝ යන රත්නත්‍රය පිහිටි ස්ථානයක්. මේ කතා කරන්නේ හාමුදුරු කෙනෙක් මම කියන දේ පිළිගන්නවා ද?”“එහෙමයි හාමුදුරුවනේ”“ඇයි? තමුන්ගෙ දරුවන් ළඟට නොයන්නේ?”“හාමුදුරුවනේ! උන් මම හිතපු විදියට ඉගෙන ගත්තේ නෑ. මගේ ඉඩකඩම් දියුණු කළේ නෑ, උන් දැක්කා ම මගේ වේදනාව වැඩි වෙනවා. අනිත් එක හාමුදුරුවනේ මගේ ගේ තියෙද්දී මම මොකටද උන් ළඟට යන්නේ කියලා මම මෙතනට ආවා. ඉතින් මේ බේකරියෙ කෑම සුවඳ, මාළු, බිත්තර උයන බදින සුවඳ නිසා මම මෙතනම හිටියා.”“පීරිස් මුදලාලි!”“ඇයි”“තමුන් දැන් හොඳට හිතාගන්න මම කියන දේවල්. තමුන් දැන් පීරිස් මුදලාලි නොවෙයි, තමුන් දැන් මළ පෙරේතයෙක්. මේ ඉඩමත් ගෙයත් මේ පියසේන මුදලාලිගෙ.ඒ අය තමන් හරි හම්බ කළ මුදල් දීලයි මේ ඉඩම ගත්තේ. තමුන්ගේ මුදල් වියදම් කරලයි මේ ගේත් බේකරියත් හදා ගත්තෙ. දැන් තමුන්ට මෙතන ඉන්න කිසිම අයිතියක්, නීතියක්, සාධාරණයක් නැහැ. තමුන් වගේ නෙමෙයි මේ අය. දන් පින් කරනවා.උදේ හවස මල් පහන් පුදා බුදුන් වඳිනවා. තමුන් මනුස්ස ලෝකයේ ඉන්දැද්දී පින් දහම් කළෙත් නෑ. දැනුත් මේ අයට හිරිහැර කර පව් පුරවා ගන්නවා. දැන් හිතා ගන්න ඔය ප්‍රේත ආත්මයෙන් අවීචි මහා නරකාදියට ගොස් තවත් කල්ප ගණනක් දුක් විඳිනවාද? එහෙම නැත්නම් මම මේ අයට කියා දානයක් දී පින් අනුමෝදන් කරවන්නම්. ඒ පින් අරගෙන හොඳ බෝධීන් වහන්සේ නමක් ළඟට ගිහින් පින් දහම් දන් පින් දැකලවත් සතුටු වෙනවාද කියා.”“හාමුදුරුවනේ! මම එහෙනම් පින් අරගෙන පුතාලගෙ ගෙදරට යන්නම්”“එපා... එපා... ඒකත් වැරදියි. අපි හෙටම හාමුදුරු හතර පස් නමකට දානයක් දී තමුන්ට පින් අනුමෝදන් කරවනවා. ඒ පින් අනුමෝදන් වෙලා ඔය ඉන්න දුගතිගාමී ආත්මයට වඩා ටිකක් ඉහළට යන්න පුළුවන් වෙයි. අනුරාධපුරය වගේ පූජා භූමියකට ගිහින්...“සාධු... සාධු... සාධු” අපේ හාමුදුරුවනේ මම ජීවත්ව ඉන්නකම් වන්දනාවක ගියෙත් නෑ. එහෙම වන්දනාවෙ යන කෙනෙකුට උදව් කළෙත් නෑ. මම අනුරාධපුරය දැකලත් නෑ මම සතුටුයි මම සතුටුයි මම අනුරාධපුරේ යන්තම් හාමුදුරුවනේ”“ඔව්, ඔව්, එහේ ගිහින් සැදැහැවතුන් කරනා පුද පූජාවලට අත හිත යොමු කරලා සතුටු වෙන්න පුළුවන්”පියසේන මුදලාලි ස්වාමීන් වහන්සේ සත් නමකට දානයක් පසු දින ම සූදානම් කළේ ය. එදා බේකරියේ පිටි මෝලිය නරක් වූයේ නැත.තමන් පදිංචිව සිටි ගම්මානයේත්, අහල පහළ නිවෙස්වලටත් පසු දින උදේ පාන්දර නොමිලයේ පාන් බෙදා හැරියේ ය. එදින දහවල් සාංඝික දානයක් පිරිනමා පීරිස් මුදලාලිගේ ප්‍රාණකාරයාට පින් අනුමෝදනා කළහ. පැන් වඩා අවසන් වනවිටම “අනේ, මගෙන් සිද්ධ වුණ වැරදිවලට මට සමාව දෙන්න. මට දැන් හරිම සතුටුයි... මම මෙච්චර දවස් හිටියේ අමු නිර්වස්ත්‍රයෙන්. දැන් මට ඇඳුම් ලැබුණා. ආහාර පාන ලැබුණා. මට සතුටුයි. සතුටුයි, අපේ හාමුදුරුවනේ! මං යනවා. මං යනවා... මම ආයෙත් කරදර කරන්නෙත් නෑ. ආයෙත් එන්නෙත් නෑ. අපේ හාමුදුරුවනේ, ඔබ වහන්සේට පිං සිද්ධ වෙනවා. සාධු... සාධු... සාධු... කියා පියසේන මුදලාලිගේ බිරියගේ මුවින් කියැවිණි.එදා පටන් පියසේන මුදලාලි ද ජීවිතයේ යථාර්ථය වටහා ගෙන වෙනදාටත් වඩා දනට පිනට යොමු විය. පොහොය දින සිල් සමාදන්වීමට පවා පෙළැඹිණි. මේ ගම්මානයේ අනිකුත් නිවෙස්වල අය ද මේ සිද්ධිය ආරංචි වී “සමහර භූ®තයෝ බොරු කියනවා. ඔය මළ පෙරේතයා අපේ ගෙවල්වලට රිංගාවි ද දන්නෙත් නෑ...” යි කියමින් තව තවත් දනට පිනට යොමු වූහ.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aa1008151</link>
    <topic>ලෝක වාර්තාවක්ද තබමින් ශ්‍රී ලංකා සිතියම වෙනස් වෙයි</topic>
    <author>නිහාල් පී. අබේසිංහ / සුභාෂිණි ජයරත්න</author>
    <content>නිහාල් පී. අබේසිංහ / සුභාෂිණි ජයරත්නශ්‍රී ලංකා ඉතිහාසයේ සුවිසල් විජයග්‍රහණයක් සනිටුහන් කරමින් අන්තර්ජාතික නාවික ක්ෂේත්‍රයේ මහත් පෙරළියකට මුල පුරමින් ඉදිකරන ලද හම්බන්තොට වරායේ කරදියවර මංගල්‍යය මහින්ද රාජපක්‍ෂ ජනාධිපතිතුමාගේ ප්‍රධානත්වයෙන් අද (15) සිදු කෙරේ.මුහුද ආශි‍්‍රතව වියළි ගොඩබිමක ලෝකයේ වරායක් ඉදිවූ ප්‍රථම අවස්ථාව මෙය වන අතර ශ්‍රී ලංකා ඉතිහාසයේ වරායක් නිර්මාණය කොට එයට ජලය පුරවන මුල්ම අවස්ථාවද මෙයයි.ලෝකයේ වැඩිම සංඛ්‍යාවක් වරායක පතුල නැරඹූ වරායද මෙයයි. හම්බන්තොට වරාය පතුල නැරඹූ සංඛ්‍යාව ලක්ෂ 20 කට වැඩි බව වරාය අධිකාරිය කියයි. අන්තර්ජාතික නැඟෙනහිර – බටහිර නැව් මාර්ගයේ දිනකට ගමන් කරන 200 ක් පමණ නැව්වල ප්‍රධානම පහසුකම් සපයන්නා බවටද මින් ඉදිරියට හම්බන්තොට වරාය පත්වෙනු ඇත.එමෙන්ම මෙම හම්බන්තොට වරාය ඉදිවීමෙන් පසු නැඟෙනහිර බටහිර නැව් මාර්ගයේ ඩුබායි සහ සිංගප්පූරුව අතර ප්‍රධාන වරාය බවටද හම්බන්තොට පත්කෙරේ.මෙම නාවික මාර්ගය දිගේ මෙතෙක් කල් වසරකට නැව් 35,000 ක් ගමන් කළද කොළඹ වරායට මෙතෙක් කල් පැමිණියේ ඉන් සියයට 10 ක් පමණි. නව හම්බන්තොට වරායට මේ නැව්වලින් සියයට 70 ක් වත් එනු ඇතැයි අපේක්‍ෂා කෙරේ.හම්බන්තොට නව වරාය ඉදිකිරීම නිසා ආසියා කලාපයේ ප්‍රධානම වරාය බවට මෙම වරාය පත්වෙනු ඇතැයි අන්තර්ජාතික වෙබ් අඩවි වාර්තා ද පෙන්වා දෙයි.අන්තර්ජාතික නැව් මාර්ගයට කිලෝමීටර් 11 ක් ළඟින් ඇති හම්බන්තොට වරායේ ස්ථානීය අගය නිසා මේ තත්ත්වයට පත්වෙනු ඇතැයි නාවික ඉංජිනේරුවෝ කියති.හෙක්ටයාර් 4000 ක් වූ වරාය ව්‍යාපෘතියේ භාණ්ඩ මෙහෙයවන පර්යන්තය මීටර් 600 ක්ද සේවා සපයන පර්යන්තය මීටර් 105 ක්ද වන අතර වරායේ ගැඹුර මීටර් 21 කි. ඉන් මීටර් 17 ක් ගැඹුරට ජලය පිරවීම අද (15) සිදු කැරේ. මේ වරාය ඉදිවීමත් සමඟ ශ්‍රී ලංකාවේ සිතියමේ හැඩයද වෙනස්වනු ඇත.මේ වරාය ඉදිවීමත් සමඟ ශ්‍රී ලංකා ආර්ථිකයේ හදවත බවට වරාය හා නාවික ක්ෂේත්‍රය පත්වනු ඇති බවත් ආර්ථිකයෙන් 40% ක් මේ ක්ෂේත්‍රයෙන් උපයා ගැනීමට හැකිවනු ඇති බවත් විශ්වාස කෙරේ. පළමු වසරේදි ඍජු හා වක්‍ර රැකියා 25,000 ක්ද ඉදිරි වසරේදී තවත් රැකියා 25,000 ක්ද දෙවැනි අදියර අවසන් වන විට එය ලක්ෂ දෙක දක්වා ද ඉහළ යනු ඇත.මෙම ව්‍යාපෘතිය සඳහා ඇමරිකානු ඩොලර් මිලියන 360 ක මුදලක් අවශ්‍ය වන බවට ඇස්තමේන්තු කර ඇති අතර එයිනුත් සියයට 85 ක මුදලක් ණය ආධාර වශයෙන් මහජන චීන සමූහාණ්ඩුවෙන් ලබා දී ඇත.මේ සුවිශාල ව්‍යාපෘතිය නියමිත කාලයට පෙර අවසන් කළ අතර ගත වූයේ වසර දෙකහමාරක් වැනි කෙටි කාලයකි. මෙය සම්පූර්ණයෙන්ම බදු අය නොකරන නිදහස් වරායක් ලෙස ක්‍රියාත්මක කෙරෙයි.හම්බන්තොට වරාය ව්‍යාපෘතියෙන් තුන් ආකාරයක ප්‍රතිලාභ ලැබේ. අති විශාල විදේශ විනිමය ප්‍රමාණයක් රටට ගලා ඒම, යැපුම් ආර්ථිකය වෙනුවට ඉපැයීම් ආර්ථිකයට යොමු වීම, රැකියා උත්පාදනය හා ආයෝජන අවස්ථා ඉහළයාම ඒ අතරින් කිහිපයකි.හම්බන්තොට වරාය ජලයෙන් පිරවීමට ජලය කියුබික් මීටර් මිලියන 12 ක් අවශ්‍ය වන අතර දිනකට පිරවෙන්නේ කියුබික් මීටර් මිලියන එකකට ආසන්න ප්‍රමාණයකි. මේ අනුව වරාය මුළුමනින්ම ජලයෙන් පිරී යාමට දින 14 ක් ගතවනු ඇතැයි ඉංජිනේරුවෝ බලාපොරොත්තු වෙති.අද දින පැවැත්වෙන කරදියවර මංගල්‍යය මෙරට පැවැත්වෙන ප්‍රථම කරදියවර මංගල්‍යය වේ. එය මහින්ද රාජපක්‍ෂ ජනාධිපතිතුමාගේ ප්‍රධානත්වයෙන් ආරම්භ වන අතර මේ අවස්ථාවට වරාය හා ගුවන් සේවා නියෝජ්‍ය ඇමැතිවරුන් වන දයාශි‍්‍රත තිසේරා, රෝහිත අබේගුණවර්ධන යන මහත්වරු ඇතුළු සම්භාවනීය පිරිසක්ද, ලක්‍ෂ සංඛ්‍යාත ජනතාවක් ද සහභාගි වීමට නියමිතය. මෙහිදී කරදියවර මංගල්‍යය ප්‍රසංගයක් ද පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aa1008152</link>
    <topic>වික්‍රමසිංහ මාතාවගේ සුවදුක් බලන්න ජනපති යයි</topic>
    <author>ජයසිරි මුණසිංහ</author>
    <content>ජයසිරි මුණසිංහරෝගාතුරව දැනට කොළඹ පෞද්ගලික රෝහලක ප්‍රතිකාර ලබන විපක්ෂ නායක සහ එජාප නායක රනිල් වික්‍රමසිංහ මහතාගේ මෑණියන් වන නාලනී වික්‍රමසිංහ මාතාවගේ සුවදුක් විමසා බැලීමට ජනාධිපති මහින්ද රාජපක්ෂ මහතා ඉකුත් සිකුරාදා පෙරවරුවේ එහි ගියේය.වික්‍රමසිංහ මාතාවට නිදුක් නිරෝගී බව ප්‍රාර්ථනා කළ ජනාධිපතිවරයා ඉන්පසු හිටපු ඇමැතිවරයකු වන ලක්ෂ්මන් ජයකොඩි මහතා නේවාසිකව ප්‍රතිකාර ලබන ස්ථානයට ද ගොස් ඔහුගේ ද සුවදුක් විමසා බැලීමට අමතක නොකළේය. මේ අවස්ථාවට නියෝජ්‍ය ඇමැති ලසන්ත අලගියවන්න මහතා ද එක්ව සිටියේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aa1008153</link>
    <topic>සංවර්ධනයේ පෙර ගමන්කරු ඉදිකිරීම් ක්‍ෂේත්‍රයයි!</topic>
    <author/>
    <content>- ජනපතිසංවර්ධනයේ පෙර ගමන්කරු වන ඉදිකිරීම් ක්ෂේත්‍රයේ ප්‍රවර්ධනයට රජයෙන් ලබා දිය යුතු උපරීම සහය ලබා දෙන බව ජනාධිපතිතුමා පවසයි. ශ්‍රී ලංකා ජාතික ඉදිකිරීම් සංගමයේ 10 වැනි සංවත්සරය නිමිත්තෙන් ඉදිකිරීම් - 2010 ප්‍රදර්ශනය කොළඹ සිරිමාවෝ බණ්ඩාරනායක අනුස්මරණ සම්මන්ත්‍රණ ශාලාවේ දී පෙරේදා පෙරවරුවේ ජනාධිපති මහින්ද රාජපක්ෂ ජනාධිපතිතුමා අතින් විවෘත වූ අතර එම අවස්ථාව අමතමින් ජනාධිපතිතුමා මෙම අදහස් පළ කළේය. මෙම ප්‍රදර්ශනය අද (15) දක්වා පැවැත්වේ.ජනාධිපතිතුමා මෙසේ ද පැවැසීය.නවීන තාක්ෂණය සමඟ මුසු වූ අපගේ ඉදිකිරීම් ක්ෂේත්‍රය අත්පත් කරගෙන ඇති ජයග්‍රහණය අතිවිශාලයි. සොබා දහමේ අභියෝග ද ජය ගනිමින් ඉදිරියට යන අපගේ ඉදිකිරීම් ක්ෂේත්‍රයේ ප්‍රවර්ධනයට අපගේ මුතුන් මිත්තන්ගෙන් ලද අභාසය ද වැදගත්. අප ඉදිරියට යා යුත්තේ අපගේ පැරැණි උරුමයන් රැක ගනිමින්.ලෝකයේ දරුණුතම ත්‍රස්තවාදය පරාජය කළ අපට කළ නොහැකි යැයි දෙයක් නොමැත. අපගේ සංස්කෘතිය මෙන්ම අතීත උරුමයන් රැකගෙන මේ රටේ සංවර්ධනය ඉදිරියට ගෙන යා යුතුයි. රටේ දළ දේශීය නිෂ්පාදනය තුළ ඉදිකිරීම් ක්ෂේත්‍රයේ දායකත්වය ඉහළ නැංවීමට ඉදිකිරීම් ක්ෂේත්‍රයේ නියැළෙන සියලු දෙනාගේ සහය ඉදිරියේ දී රජයට හිමි වනු ඇති බවට ද ජනාධිපතිතුමා මෙහිදී විශ්වාසය පළ කළේය.ඇමැති විමල් වීරවංශ, ලසන්ත අලගියවන්න යන මහත්වරුන් ඇතුළු මැති ඇමැතිවරු පිරිසක් ද මෙම අවස්ථාවට එක්ව සිටියහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aa1008154</link>
    <topic>මන්ත්‍රී නාමල් නල්ලූර් කෝවිලේ භාරයක් ඔප්පු කරයි</topic>
    <author/>
    <content>නියමිත දිනයට හම්බන්තොට වරායේ පළමු අදියරේ ඉදිකිරීම් අවසන් කිරීමට ජනපතිට ලබාදුන් දේවාශීර්වාදයට මැති ඇමැතිවරු ඉකුත් 12දා පෙරවරුවේ යාපනය නල්ලූර් කෝවිලේ දී භාරහාර ඔප්පු කළහ.එල්. ටී. ටී. ඊ ත්‍රස්තවාදීන්ගෙන් සමස්ත මවුබිම මුදා ගැනීමට හා ශ්‍රී ලංකාව ආසියාවේ ආශ්චර්ය බවට පත් කිරීමට සහාය ලබා දෙන ලෙසටත්, ජනපති ඇතුළු මැති ඇමැතිවරු මීට පෙර නල්ලූර් කොවිලේ දී ආශිර්වාද ලබා ගත්හ. එහි නිසි ප්‍රතිඵල ලැබී ඇති හෙයින් නල්ලුර් කොවිලේ දී මේ භාර ඔප්පුකිරීම සිදු කෙරිණි.එම අවස්ථාවට සමුපකාර හා අභ්‍යන්තර වෙළෙඳ කටයුතු ඇමැති ජොන්ස්ටන් ප්‍රනාන්දු රාජ්‍ය පරිපාලන හා ස්වදේශ කටයුතු නියෝජ්‍ය ඇමැති ඩිලාන් පෙරේරා, පාර්ලිමේන්තු මන්ත්‍රීවරුන් වන නාමල් රාජපක්ෂ, දිලුම් අමුණුගම ලේක්හවුස් ආයතනයේ කර්තෘ මණ්ඩල අධ්‍යක්ෂ සීලරත්න සෙනරත් මහත්වරු ද සහභාගි වූහ.ඉදිරියේ දී ද ශ්‍රී ලංකාව තුළ ආරම්භ කෙරෙන යෝධ ව්‍යාපෘතීන් සඳහා ජනපති ඇතුළු රජයට ශක්තිය ධෛර්යය ලබාදෙන ලෙසට දේවාශීර්වාදයක් ද මෙහි දී ලබාගැනිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aa100815_1</link>
    <topic>ෆොන්සේකාගේ නිලතල පදක්කම් හැලෙයි</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාසක්‍රීය සේවයේ යෙදී සිටියදී දේශපාලන කටයුතුවල නිරතවීම පිළිබඳව විභාග කළ ‘යුද්ධාධිකරණය - 1’ ජෙනරාල් සරත් ෆොන්සේකාට විරුද්ධව නඟා තිබූ චෝදනා තුනටම වැරැදිකරු බවට තීරණය කර ඔහු ශ්‍රී ලංකා යුද හමුදාවෙන් අපකීර්තිසහගතව සේවයෙන් පහකිරීමට ලබා දුන් තීන්දුව අධිකරණය කැඳවීමේ බලධරයා සහ දඬුවම තහවුරු කිරීමේ බලධරයා වන, සේනාධිනායක ජනාධිපතිතුමන් විසින් තහවුරු කර ඇත.ජෙනරාල් සරත් ෆොන්සේකාට එරෙහිව යුද හමුදා පණතෙහි අංක 124 වගන්තිය (රාජ්‍යද්‍රෝහී වචන) යටතේ එක් චෝදනාවකුත්, 102 වගන්තිය (ආරක්ෂක සේනා ආඥාවලට හෝ සෙසු ආඥාවලට කීකරු වීම පැහැර හැරීම) යටතේ චෝදනා දෙකකුත් ගොනු කර තිබුණි.යුද්ධාධිකරණ විනිශ්චය මණ්ඩලය මේජර් ජෙනරාල් එච්. එල්. වීරතුංග (සභාපති), මේජර් ජෙනරාල් ඒ. එල්. ආර්. විජේතුංග, මේජර් ජෙනරාල් ඩී. ආර්. ඒ. බී. ජයතිලක සහ යුද්ධාධිකරණ - 1 සහ යුද්ධාධිකරණ - 2 විනිසුරු අධිනීතිඥ වන රියර් අද්මිරාල් ඩබ්ලිව්. ඩබ්ලිව්. ජේ. එස්. ප්‍රනාන්දු යන නිලධාරීන්ගෙන් සමන්විත වේ.පැමිණිල්ල වෙනුවෙන් අමාත්‍ය ජොන්ස්ටන් ප්‍රනාන්දු, ගාමිණි අබේරත්න, පාර්ලිමේන්තු මන්ත්‍රී ලක්ෂ්මන් සෙනෙවිරත්න සහ මේජර් ජෙනරාල් ඒ. ඩබ්ලිව්. ජේ. සී. ද සිල්වා යන සාක්ෂි කරුවන් හතර දෙනකුගේ සාක්ෂි විමසූ අතර, ජෙනරාල් සරත් ෆොන්සේකා වෙනුවෙන් නීතිඥ රියන්සි අර්සකුලරත්න මහතා පෙනී සිටියේය.මෙයට අමතරව සරත් ෆොන්සේකා යුද හමුදාවට එරෙහිව නැගු යුද අපරාධ චෝදනා සම්බන්ධයෙන් ද හයිකොප් අවි මගඩිය සම්බන්ධයෙන් ද නඩු දෙකක් ද විභාග වේ. ඊට අමතරව තවත් දෙවැනි යුද අධිකරණයක් ද ක්‍රියාත්මක වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aa1008155</link>
    <topic>‘සජිත්ගේ බොරු වැඩ හෙළිවේ යැයි බියෙන් පහර දුන්නා’</topic>
    <author>චන්ද්‍රිකා පෙරේරා</author>
    <content>චන්ද්‍රිකා පෙරේරාසජිත් පේ‍්‍රමදාස මහතාගේ බොරු වැඩ පක්ෂ නායකත්වයට හෙළි වේ යැයි යන බිය නිසා ඔහුගේ ආධාරකරුවන් රවි කරුණානායක මහතා ඇතුළු කණ්ඩායමට පහර දුන්නේ යැයි හම්බන්තොට දිස්ත්‍රික්කයේ එජාප ක්‍රියාකාරීහු පවසති.මේ ප්‍රහාරය සම්බන්ධයෙන් අත්අඩංගුවට පත් වූ සැකකරුවන් පොලිසියට ප්‍රකාශ කැර ඇත්තේ සජිත් පේ‍්‍රමදාස මහතාට බැණ වැදීම නිසා ඔවුන්ට පහර දුන් බවයි.එක්සත් ජාතික පක්ෂයේ හම්බන්තොට දිස්ත්‍රික් ක්‍රියාකාරිත්වය පිරිහීමට හේතු සොයා බැලීමට ගිය කොළඹ දිස්ත්‍රික් පාර්ලිමේන්තු මන්ත්‍රී රවි කරුණානායක මහතා ඇතුළු කණ්ඩායමට ප්‍රහාර එල්ල කළ තවත් තිදෙනෙක් අත්අඩංගුවට ගැනීම සඳහා පොලිසිය මෙහෙයුම් ආරම්භ කොට ඇත.ඉකුත් 08 දා රාත්‍රී බෙලිඅත්තේ දී මේ ප්‍රහාරය එල්ල වූ අතර හම්බන්තොට දිස්ත්‍රික් එජාප සංවිධායක සජිත් පේ‍්‍රමදාස හා පාර්ලිමේන්තු මන්ත්‍රී දිලිප් වෙදආරච්චි යන මහත්වරුන්ගේ ආධාරකරුවන් විසින් මේ ප්‍රහාරය එල්ල කළ බව පැමිණිලිකරුවන් පොලිසියට ප්‍රකාශ කැර තිබිණි.මේ සම්බන්ධයෙන් සැකකරුවන් හතර දෙනකු ඉකුත් 12 දා තංගල්ල ප්‍රදේශයේ සැඟවී සිටියදී බෙලිඅත්ත පොලිසියේ කණ්ඩායමක් විසින් අත්අඩංගුවට ගනු ලැබීය. අත්අඩංගුවට ගත් සැකකරුවන් තංගල්ල මහේස්ත්‍රාත් අධිකරණය වෙත ඉදිරිපත් කිරීමෙන් පසු මේ මස 19 දා දක්වා රක්ෂිත බන්ධනාගාර ගත කෙරිණි.හම්බන්තොට දිස්ත්‍රික්කයේ කටයුතු පිරික්සමින් සංචාරය කළ රවි කරුණානායක මහතාගේ කණ්ඩායම ‘සජිත් පේ‍්‍රමදාස’ මහතාට බැණ වැදීම හේතුවෙන් පහරදීම සිදුකළ බව අත්අඩංගුවට පත්වූවන් පොලිසියට ප්‍රකාශ කැර තිබේ.බෙලිඅත්ත දික්වැල්ල එජාප ක්‍රියාකාරිකයකු වූ අතුල සේනාරත්න මහතාගේ නිවසේ ඉකුත් 08 දා රාත්‍රී සාකච්ඡාවක් පැවැත්වෙමින් තිබියදී රවි කරුණානායක මහතා ඇතුළු කණ්ඩායමට ප්‍රහාරය එල්ල වී තිබුණු අතර එම ස්ථානයේ නවතා තිබු රථවාහන කීපයකට හා නිවසේ භාණ්ඩවලට ප්‍රහාරයෙන් හානි වී තිබුණු බව බෙලිඅත්ත පොලිසිය පවසයි.බීමතින් පැමිණි 25 ක පමණ පිරිසක් ගල්මුල්වලින් පහර දුන් බව පැමිණිලිකරුවන් වන ඩබ්ලිව්. බී. විමල් හා අතුල සේනාරත්න මහත්වරු පවසයි. ලුණුගම්වෙහෙර, තිස්සමහාරාමය, තංගල්ල, හා බෙලිඅත්ත ඇතුළු හම්බන්තොට දිස්ත්‍රික්කයේ එජාපය අක්‍රිය වීමට හේතු සොයා බලා බිම් මට්ටමේ ප්‍රතිසංවිධාන කටයුතු සිදුකිරීමට රවි කරුණානායක මහතා ඇතුළු කණ්ඩායම එදින එහි සංචාරයක නිරත වී තිබිණි. සජිත් පේ‍්‍රමදාස මහතා ජනතාවට බොරු පොරොන්දු දී ඡන්දය ලබාගැනීම නිසා එජාප පාක්ෂිකයන් කලකිරීමට ලක්ව සිටින බව එක්සත් ජාතික පක්ෂ නායකත්වයට දැනුම් දෙනු ඇතැයි බියෙන් මේ ප්‍රහාරය එල්ල කළ බව ඩබ්ලිව්. බී. විමල් හා අතුල සේනාරත්න මහත්වරු සඳහන් කෙළේය.සිද්ධිය පිළිබඳ තංගල්ල සහකාර පොලිස් අධිකාරී ක්‍රිෂාන්ත ජයවර්ධන මහතාගේ උපදෙස් මත බෙලිඅත්ත පොලිසියේ ස්ථානාධිපති ප්‍රධාන පොලිස් පරීක්ෂක තිස්ස විතානගේ මහතාගේ මෙහෙයවීමෙන් විශේෂ පොලිස් කණ්ඩායම් දෙකක් පරීක්ෂණ පවත්වයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aa1008156</link>
    <topic>ඩෙංගු මර්දන වගකීම තවත් අමාත්‍යංශ රැසකට</topic>
    <author>සුනිල් දයා අල්විස්</author>
    <content>සුනිල් දයා අල්විස්සෞඛ්‍ය අමාත්‍යංශයේ කරපිට මෙතෙක් කල් පැටවී තිබුණ ඩෙංගු මර්දනයට, අමාත්‍යංශ රැසකම සහයෝගය ලැබී තිබෙන බව සෞඛ්‍ය ඇමැති මෛත්‍රිපාල සිරිසේන මහතා පවසයි.ජනාධිපති කාර්ය සාධක බළකාය විසින් ගනු ලැබු ක්‍රියා මාර්ග අනුව, අමාත්‍යංශ ගණනාවක සහයෝගයට අමතරව ත්‍රිවිධ හමුදාව, පොලිස් විශේෂ කාර්ය සාධක බළකාය හා සිවිල් ආරක්ෂක බළකායේ සහාය ද ඩෙංගු මර්දන වැඩ සටහනට ලැබේ.ඩෙංගු මර්දන වැඩසටහනට මුළු රටටම සහභාගි කරවීමේ අරමුණින් ඩෙංගු කාර්ය සාධක බළකාය විසින් මේ 16 සිට 22 දා දක්වා ජාතික ඩෙංගු මර්දන සතියක් ප්‍රකාශයට පත්කර තිබේ. ඩෙංගු මර්දන සතිය කොළඹ නගර සභා පිටියෙන් හෙට (16) උදේ 9 ආරම්භ වේ. හෙට සිට 22 වැනිදා දක්වා දින හතේම ඩෙංගු මර්දන විශේෂ වැඩ සටහන් ක්‍රියාත්මක වේ.අමාත්‍යංශ, හමුදාව, පොලීසිය, සිවිල් ආරක්ෂක බළකාය, ස්වේච්ඡා සංවිධාන, රාජ්‍ය නොවන සංවිධාන, පළාත් පාලන ආයතන මෙන්ම පාසල් සිසුහු ද මේ කටයුතුවලට දායකත්වය සපයති. ඩෙංගු මදුරුවන් බෝවෙන ස්ථාන විනාශ කිරීම, කුණු කසල ඉවත් කිරීම, පරිසරය ශුද්ධ පවිත්‍ර කිරීමේ කටයුතු මේ සතිය පුරාම සිදු කෙරේ.ඩෙංගු අසාධ්‍ය තත්ත්වයට පත්වන රෝගීන්ට ලබාදීම සඳහා ලෝක සෞඛ්‍ය සංවිධානය තායිලන්තයෙන් ගෙන්වන ලද ‘ඩෙක්ස්ට්‍රෑන් - 40’ නික්ෂේපන 1900 තොගයක් සෞඛ්‍ය ඇමැති මෛත්‍රිපාල සිරිසේන මහතාට බාර දීම ඉකුත් දින සෞඛ්‍ය අමාත්‍යංශයේදී සිදු කැරිණි. එම ඖෂධ තොගයට අමතරව, සෞඛ්‍ය අමාත්‍යංශ මඟින් ද නික්ෂේපන 1500 ක් ඇනවුම් කර තිබෙන අතර එයින් 300 දැනටමත් ලැබී තිබේ. තෘතීය සත්කාර සේවා සහිත රෝහල්වලට පමණක් මේ ඖෂධය බෙදාහරින බව පවසන සෞඛ්‍ය අමාත්‍යංශය, ඖෂධය ලබා දෙන්නේ ද අසාධ්‍ය තත්ත්වයට පත්වන රෝගීන් උදෙසා පමණක් බව ද කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aa1008157</link>
    <topic>විදුලිය හොරු නිසා වසරකට ලංවිමට මිලියන 4000ක පාඩුවක්</topic>
    <author>සුමේධා නවරත්න</author>
    <content>සුමේධා නවරත්නවිදුලිය හොරෙන් ගැනීම නිසා විදුලිබල මණ්ඩලය වසරකට මිලියන හාරදහසක පාඩුවක් ලබන බව එහි වැටලීම් අංශයේ කළමනාකරු (විමර්ශන) එල්.සේනාරත්න මහතා සිළුමිණට පැවැසීය. පාරිභෝගිකයන් නොවන මේ විදුලි හොරුන්ගෙන් සීයට අනූවක්ම ගෘහස්ථ විදුලි හොරු බව ද ඉතිරිය අය ව්‍යාපාරික විදුලි හොරු බවද හෙතෙම පැවැසීය. ඉකුත් ජූනි පස්වැනිදා සිට මෙවැනි විදුලි හොරු 2709 දෙනකු අත්අඩංගුවට ගෙන ඇත. එමඟින් මිලියන පණහක ආදායමක් ලබා ගැනීමට මණ්ඩලය සමත්විය. මේ ආදායමෙන් මිලියන 29ක් උසාවි දඩ වශයෙන් ද මිලියන 21 ක් මණ්ඩලයේ අලාභ වශයෙන් ද අයකර ගැනීමට හැකි වූ බවද සේනාරත්න මහතා කීය.ත්‍රිකුණාමලය, අම්පාර, කල්මුණේ, මඩකලපුව, හම්බන්තොට සහ කොළඹ යන පළාත්වල මේ වැටලීම් සිදුකර ඇත. ඉදිරියේදී ලංකාව පුරා මේ වැටලීම් සිදුකරන බවද ඔහු කීය. විදුලිබල මණ්ඩලය ලාබ ලබන ආයතනයක් බවට පත්කිරීමේ වැඩපිළිවෙළ යටතේ විදුලිබල හා බලශක්ති ඇමැති චම්පික රණවක මහතාගේ උපදෙස් පරිදි මේ වැටලීම් කාර්යක්ෂම කෙරෙන බවද ඔහු තවදුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aa1008158</link>
    <topic>වී මිලට ගැනීමේ අවුලක් නෑ රු. කෝටි 200 ක් වෙන් කර අවසන්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහතවම සම්පූර්ණයෙන් යල කන්නයේ වී අස්වනු නෙළා ඇත්තේ අම්පාර මොනරාගල දිස්ත්‍රික්කවල බවත් මේ දිනවල අනුරාධපුර කුරුණෑගල පොළොන්නරුව දිස්ත්‍රික්කවල වී අස්වනු නෙළීම ආරම්භ කර ඇති බවත් රට පුරා යල කන්නයේ වී අස්වනු මිලදී ගැනීම පිණිස රුපියල් කෝටි 200 ක් වී අලෙවි මණ්ඩලය වෙන් කර ඇති බවත් වී අලෙවි මණ්ඩලයේ සභාපති කේ.බී. ජයසිංහ මහතා පවසයි.වී මිලදී ගැනීමේ ප්‍රශ්න ඇතැයි සමහර මාධ්‍ය වාර්තා කර ඇතත් එය සාවද්‍ය බව ද ඔහු කීය.වී මිලදී ගැනීම පිණිස මිලදී ගැනීම් මධ්‍යස්ථාන හා ගබඩා 37 ක් රටපුරා විවෘත කර ඇතැයි ද ඒවාට තවම ඇති තරම් වී නොලැබෙන බව ද වී අලෙවි මණ්ඩලයේ සභාපති කේ.බී. ජයසිංහ මහතා පවසයි.මේ වසර ඇතුළත දී වී අලෙවි මණ්ඩලයේ වී මෙටි‍්‍රක් ටොන් 73500 ක් මිලදී ගෙන ඇති බවත් සභාපතිවරයා සඳහන් කරයි. තවම තම මධ්‍යස්ථාන වලට වී නොලැබෙන බව ද පෞද්ගලික අංශය වී මිලදී ගන්නා බව ද ඔහු කීය.වී අලෙවි මණ්ඩලය සම්බා වී කිලෝවක් රුපියල් 30 ක් ගණනේ ද නාඩු වී කිලෝවක් රුපියල් 28 ගණනේ ද මිලදී ගනී.මීට අමතරව ගොවි සංවිධාන වලට ද වී මිලදී ගැනීමට පහසුකම් ලබාදීමට රජය තීරණය කර ඇත.වෙළෙඳ හා පාරිභෝගික කටයුතු පිළිබඳ ඇමැති ජොන්ස්ටන් ප්‍රනාන්දු මහතාගේ උපදෙස් මත මෙම වැඩපිළිවෙළ ක්‍රියාත්මක වේ.මෙවර අගෝස්තු 2 වැනිදා සිට අම්පාර, අනුරාධපුර, හම්බන්තොට, මොනරාගල ඇතුළු දිස්ත්‍රික්කවල ඇතුළු රටපුරා වී මිලදී ගැනීමේ මධ්‍යස්ථාන 37 ක් විවෘත කර ඇති බවත් සභාපතිවරයා සඳහන් කරයි.මහින්ද චින්තනය යටතේ මෙවර අලුතින් පිහිට වූ වී අලෙවි මණ්ඩලය මගින් මේ දක්වා වී මෙට්‍රික් ටොන් 130000 ක් පමණ මිලදී ගෙන ඇති බවත් සභාපතිවරයා ‘සිළුමිණ’ ට කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aa1008159</link>
    <topic>ශ්‍රී ලංකා මහවැලි අධිකාරියේ නව අධ්‍යක්‍ෂ ජනරාල්</topic>
    <author/>
    <content>ජනාධිපති මහින්ද රාජපක්‍ෂ මැතිතුමාගේ උපදෙස් මත වාරිමාර්ග හා ජල කළමනාකරණ අමාත්‍ය නිමල් සිරිපාල ද සිල්වා මහතාගේ අනුමැතිය පරිදි ඩී.එම්. දිසානායක මහතා ශ්‍රී ලංකා මහවැලි අධිකාරියේ නව අධ්‍යක්‍ෂ ජනරාල් ලෙස පත්කර ඇත. ඔහු පේරාදෙණිය විශ්ව විද්‍යාලයෙන් මූලික උපාධිය ලබා ඇති අතර, කෘෂි ආර්ථික විද්‍යාව පිළිබඳ පශ්චාත් උපාධිධාරියෙකි.ඔහු ශ්‍රී ලංකා පරිපාලන සේවයේ ජ්‍යෙෂ්ඨ සාමාජිකයෙක් වන අතර, ගොවිජන සේවා දෙපාර්තමේන්තුව, සමූපකාර සේවා කොමිසම හා දේශීය ආදායම් දෙපාර්තමේන්තුව යන ආයතනවල ජ්‍යෙෂ්ඨ තනතුරු හොබවා ඇති අතර, මාතලේ සහ නුවරඑළිය නාගරික මන්ත්‍රණ සභාවේ නාගරික කොමසාරිස් ලෙස සේවය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aa10081510</link>
    <topic>සාම අරුණලු මැද ඇරඹෙන මහනුවර ඇසළ පෙරහර</topic>
    <author>ආචාර්ය කෙහෙලිය රඹුක්වැල්ල මහනුවර දිස්ත්‍රික් පාර්ලිමේන්තු මන්ත්‍රී හා ජනමාධ්‍ය හා ප්‍රවෘත්ති අමාත්‍ය</author>
    <content>සමස්ත ලෝකවාසි බෞද්ධ ජනතාවගේ මුදුන් මල්කඩබදු අති උතුම් ශ්‍රී දළදා වහන්සේ කේන්ද්‍ර කැර ගනිමින් වාර්ෂිකව පවත්වනු ලබන මහනුවර ඓතිහාසික ඇසළ පෙරහර මංගල්‍ය හෙළයේ අසිරිමත් කළා මංගල්‍ය ලෙස හැඳින්විය හැක.උතුම් දළදා වහන්සේ ලක්දිවට වැඩම කළ අවධියේ සිට උන්වහන්සේ විෂයෙහි විවිධ පුදපූජා පැවැත්වීමට එකල විසූ රජවරුන් ක්‍රියාකළ ආකාරය ඉතිහාස තොරතුරුවලින් මනාව පැහැදිලිවේ.අනුරාධපුර යුගයේ කිත්සිරිමෙවන් රාජ සමයේ ඇරඹි මෙම පූජා, චාරිත්‍ර පසුව විසූ රජවරුන් තරගකාරි ස්වරූපයෙන් වැඩි දියුණු කළ බව දළදා ඉතිහාසය දෙස බැලීමෙන් මනාව පැහැදිලි වන කරුණකි.දන්ත ධාතූන් වහන්සේට කරනු ලබන උපහාරයක් සේ ඇරඹි ඇසළ පෙරහර විවිධ යුගවල විකාශනයන්ට භාජනය වී අද වන විට විවිධ සංස්කෘතිකාංග විදහාපාන මෙරට ප්‍රධානතම හා අසිරිමත්ම කළා මංගල්‍ය බවට පත්ව ඇත. මහනුවර රාජධානි අවධිය වන විට විවිධ පරසතුරු උවදුරු නිසා ඇසළ පෙරහර නිසිලෙස පවත්වාගන යා නොහැකි තත්ත්වයක් පැවතියත් කීර්ති ශ්‍රී රාජසිංහ රජුන් විසින් පළමුව දේවාල පෙරහර ආරම්භ කැර අනතුරුව දළදා වහන්සේ මුල් කැර ගනිමින් යළි ඇසළ පෙරහර ආරම්භ කරනු ලැබීය. 1815 දී ඉංගී‍්‍රසින් විසින් මෙරට යටත් කැර ගනු ලැබුවද දළදා වහන්සේ වෙනුවෙන් පැවැති පෙරහර ඇතුළු පූජෝපහාර නොකඩවා පවත්වාගෙන ගිය බැව් පෙනේ.ලෝ වැසි බෞද්ධ බැතිමතුන්ගේ ඉමහත් වන්දනීය ගෞරව පූජෝපහාරයට පත්ව ඇති උතුම් දළදා වහන්සේ ඈත අතීතයේ සිටම ලක් දෙරණේ රාජ්‍යත්වයේ සංකේතය බවට පත්ව ඇත්තේ මේ අසිරිමත් පූජාවස්තුවේ බල මහිමය නිසාය. දළදා මැදුර කුරිරු ත්‍රස්තවාදීන්ගේ ම්ලේච්ඡ ප්‍රහාරයට ලක්වුවද උතුම් දළදා වහන්සේට කිසිදු හානියක් සිදු නොවීය. ඒ දළදා වහන්සේගේ ප්‍රාතිහාර්ය නිසාවෙනි.බෞද්ධ බැතිමතුන්ගේ පමණක් නොව සියලු බැතිමතුනගේ ශ්‍රද්ධා භක්තිය කුළුගන්වන ජාතික හැඟීම් දනවන අසිරිමත් ඇසළ පෙරහර මංගල්‍ය තුළින් අපගේ සංස්කෘතිය, කලාව ශිෂ්ටාචාරය මැනවින් පිළිබිඹු කරයි.ඇසළ පෙරහර කේන්ද්‍ර කැර ගනිමින් ලාංකීය ජන සමාජය තුළ පවතින විවිධ විශ්වාස, පුද පූජා වසර ගණනාවක් අඛණ්ඩව පැවැත එන්නේ දළදා වහන්සේගේ බල මහිමය නිසාවෙනි. කෘෂිකර්මාන්තය පදනම් කැර ගත් රටක් වන අප රටේ පැරැණි මුතුන්මිත්තන් ඇසළ පෙරහර පැවැත්වීම වර්ෂාව අපේක්ෂා කරන අතර තවද ප්‍රථම කුඹල් පෙරහර කුඩා දරුවන්ට පෙන්වීම මගින් එම දරුවන්ගේ් අපළ උපද්‍රව නැතිවී එම දරුවන්ට යහපත උදාවන බවත් අපගේ මුතුන් මිත්තන් තැබූ විශ්වාස අදද ශේෂව පවතී.දශක තුනක ත්‍රස්තවාදී උවදුර මුළුමනින්ම තුරන් කැර රටට සාමයේ අරුණලු උදා කැර තිබෙන වර්තමානයේ ඇසළ පෙරහරේ අසිරිය අන් කවරදාටත් වඩා රටක් ලෙස අපට වැදගත් වනු ඇත.මේ උතුම් මංගල්‍ය පවත්වනු ලබන මෙම වකවානුවේ ජාතියක් ලෙස එකමුතුව එක්සත්ව, එකම හැඟීමකින් කටයුතු කිරීමට සියලු බේද දුරලා ලාංකීය ජනසමාජයේ අප සියල්ලන්ම පෙළ ගැසෙමු.ආචාර්ය කෙහෙලිය රඹුක්වැල්ල මහනුවර දිස්ත්‍රික් පාර්ලිමේන්තු මන්ත්‍රී හා ජනමාධ්‍ය හා ප්‍රවෘත්ති අමාත්‍යකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aa10081511</link>
    <topic>නාලන්දා විදුහල් 99 කණ්ඩායමේ සුහද හමුව 21දා</topic>
    <author/>
    <content>නාලන්දා විද්‍යාලයීය 99 කණ්ඩායමේ සුහද හමුව සහ ප්‍රිය සම්භාෂනය මේ මස 21 වැනි දින සවස 6.00 ට අංක 159, ශ්‍රී ජයවර්ධනපුර මාවත, කොළඹ 08 යන ස්ථානයේ පිහිටා ඇති හොවැං හෝ සාද නිකේතනයේදී පැවැත්වේ.මේ අවස්ථාව සඳහා 99 කණ්ඩායමේ සියළුම සාමාජිකයන්ට එක්වන ලෙස සංවිධායකවරු ඇරියුම් කර සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=ab1008159</link>
    <topic>හම්බන්තොට ආර්ථික විප්ලවයක කේන්ද්‍රස්ථානය වේවි!</topic>
    <author>සංවාද සටහන සරත් පෙරේරා ඡායාරූපය -විමල් කරුණාතිලක</author>
    <content>කොළඹ විශ්වවිද්‍යාලයේ ආර්ථික විද්‍යා අධ්‍යයන අංශයේ ආචාර්ය රංජිත් බණ්ඩාරඅර්ථ ශාස්ත්‍රයේ දී දියුණුව ඉලක්කම්වලින් ගණනය කළ යුතු නමුත් රටට ඉතා වැදගත් හම්බන්තොට වරාය සංවර්ධන ව්‍යාපෘතිය වැනි සංවර්ධන වැඩ පිළිවෙළකින් රටට මිනිය නොහැකි තරම් මහඟු ප්‍රතිලාභ ගෙන එනු ඇතැයි කොළඹ විශ්වවිද්‍යාලයේ ආර්ථික විද්‍යා අධ්‍යයන අංශයේ ආචාර්ය රංජිත් බණ්ඩාර මහතා පවසයි.සිළුමිණ සමඟ හම්බන්තොට වරාය ඉදිකිරීම පිළිබඳව සම්මුඛ සාකච්ඡාවකට එක්වෙමින් ආචාර්ය වරයා මේ ප්‍රකාශය කෙළේය.එහිදී ඇසූ ප්‍රශ්න කීපයක් හා ඒවාට ආචාර්ය බණ්ඩාර දුන් පිළිතුරු මෙසේය.* හම්බන්තොට වරාය හැදීම ඔබ අර්ථශාස්ත්‍රඥයෙක් විදියට දකින්නේ කොහොමද?මේක ඉතාම ප්‍රසස්ත ආයෝජනයක් විදියට හඳුන්වන්න මා කැමැතියි. මේ වරායට යට කරන මුදල මේ පරම්පරාවට විතරක් නෙවෙයි තව පරම්පරා ගණනාවකට ප්‍රතිලාභ ගෙන ඒවි.හම්බන්තොට වරායකට සුදුසුය. හම්බන්තොට වරායක් හැදිය යුතුය කියන අදහස ආවේ අද ඊයේ නෙවෙයි. ඒක මීට වසර 200කට 250කට එහා පැත්තේ මතුවුණ අදහසක්. නමුත් යටත් විජිතයක් විදියට තියෙද්දි ඒ අදහස් ඉස්මතු වෙලා ආවෙ නැහැ. මොකද ඒ අදහස යටත් විජිත වුවමනාවන් සමඟ සමපාත නොවුණ නිසා.ලංකාවට නිදහස ලැබුණට පස්සෙත් මේ රටේ දේශපාලන, ආර්ථික තීන්දු ගැනීමේ ක්‍රියාවලිය තුළට මේ යෝජනාව ඇතුළත් වුණේ නැහැ. දකුණ නියෝජනය කළ කෙනෙක් දකුණේ ඕනෑඑපාකම් දන්නා කෙනෙක් සංවර්ධනය කියන අදහස පිළිබඳ සාර්ව මට්ටමෙන් බලන කෙනෙක් රටේ රාජ්‍ය නායකයා වෙනකම් ඒ කාර්යය සිදුවුණේ නැහැ.* මේක පොඩි සංවර්ධන ව්‍යාපෘතියක් නොවෙයි. ලොකු මුදලක් මෙතන යට කරන්න සිදුවෙනවා...!ආයෝජනය කරන මුදලට ප්‍රතිලාභ රටට ගෙන එන ව්‍යාපෘතියක් මේක. හම්බන්තොට බලාගෙන දිනකට නැව් 200 විතර යනවා. මේ නැව්වලින් සීයට 10ක් 15ක් ගෙන්න ගත්තත් අපි දිනුම්.ඒ නිසා මහින්ද රාජපක්ෂ ජනාධිපතිතුමාට පුළුවන් වුණා ඒ පළාතෙන් ආපු කෙනෙක් විදියට රටේ සංවර්ධන ක්‍රියාවලිය ගතික ක්‍රියාවලියක් විදියට දකින කෙනෙක් විදියට මේ යෝධ සිහින වැඩපිළිවෙළ යථාර්ථයක් කරගන්න. එතුමා මේ ආර්ථික ක්‍රියාවලිය දකින්නේ සමස්තය පිළිබඳ ක්‍රියාවලියක් විදියට. ආර්ථික, සමාජ දේශපාලන, සංස්කෘතික හා පාරිසරික සියලු අංගවල ඉදිරියට යාමක් විදියට.* ආණ්ඩුව වසර 2015 වනවිට ඒකපුද්ගල ආදායම දෙගුණයක් කිරීමේ ඉලක්කයක් රටට දී තිබෙනවා. මේ සඳහා ජාතික ආදායම ජාතික නිෂ්පාදනය වේගයෙන් වැඩිකර ගත යුතුව තිබෙනවා. මේ ඉලක්ක ඔබ කොහොමද දකින්නේ?නැහැ බැහැ කියන වචනවලට ඉඩ නොතබා ජනාධිපතිතුමා අධිෂ්ඨානයක් ඇතිව කටයුතු කරගෙන යනවා.ඒ නිසා තමයි එතුමා බය නැතුව මෙතෙක් ආරම්භ කරන්න බැරුව තිබුණ ප්‍රධාන පෙළේ සංවර්ධන ව්‍යාපෘතීන් වන ඉහළ කොත්මලේ, නොරොච්චෝලෙ විදුලිබලාගාරය, වරාය, ගුවන් තොටුපොළ, සංවර්ධනය, මහාමාර්ග ඇතුළු රටේ පැවැත්මට අත්‍යවශ්‍ය සංවර්ධන ව්‍යාපෘති ගණනාවක් ආරම්භ කර කරගෙන යන්නේ.මේ ඉදිකිරීම් පිළිබඳව අදහස මහින්ද චින්තනය හා එහි ඉදිරි දැක්ම හරහා ඉස්සරහට ගෙනාපු බව අපි දන්නවා.* හම්බන්තොට වරායෙන් කුමන ආකාරයේ සංවර්ධන ප්‍රතිලාභ රටට ගෙන ඒවිද?අපි දකින්නේ ඉතිහාසය විසින් වර්තමාන පරම්පරාවට යෝජනා කළ අපේ සමාජ, සංස්කෘතික පදනම. විප්ලවීය වෙනසකට භාජනය කළ හැකි හා එසේ කරන යෝධ සංවර්ධන ව්‍යාපෘතියක් සැබෑ වීම පිළිබඳවයි. එතකොට හම්බන්තොට වරායක් විතරක් නෙවෙයි ඉදිවෙන්නේ.හම්බන්තොට හරහා ශ්‍රී ලංකාවේ සමාජ, ආර්ථික හා සංස්කෘතික පදනම එම දේහය විශාල වෙනසකට ලක්වෙනවා, දිගුකාලීන වෙනසක් නිර්මාණය කරමින්. මා හිතන්නේ මහවැලි සංවර්ධන ව්‍යාපෘතියටත් වඩා වැඩි සමාජ ආර්ථික බලපෑමක් මේ හම්බන්තොට වරාය ව්‍යාපෘතිය හරහා නිර්මාණය වෙනවා.අපි දන්නව පළමු පියවරෙන් විසිපන්දහසකට පමණ රැකියා ප්‍රමාණයක් ජනිත වෙනවා. මේ රැකියා අවස්ථා පැත්තකට දාන්න. මේක හරහා වක්‍රව ඇතිවන ප්‍රතිලාභයන්. එක පැත්තකින් ශ්‍රී ලංකාවේ ආයෝජකයන්ට අලුත් ඉඩකඩක් විවෘත වෙනවා. ශ්‍රීී ලංකාව අතරමැදි වරායක් විදියට පාව්චිචි කරන්න කැමැති අයට අලුත් අවස්ථාවක් ලැබෙනවා.කොළඹින් බැහැර ප්‍රදේශවල කර්මාන්තවල ආයෝජනය කරන්න වැඩි අවකාශයක් ලැබෙනවා. සංචාරක ව්‍යාපාරයේ ආයෝජනය කරන්න කැමැති අයට අලුත් අවස්ථාවක් ලැබෙනවා. අලුත් ජනාවාස නිර්මාණය වෙනවා. අලුත් නගර නිර්මාණය වෙනවා. තියන නගර අලුතෙන් හැදෙනවා. මේ සමාජයේ ආර්ථික දේහය තුළ කැපී පෙනෙන වෙනසක් මේ හරහා සිදුවෙනවා.* අපේ යුගයේ ලොකුම සංවර්ධන ව්‍යාපෘතියක් විදියට හම්බන්තොට වරාය හැදීම ඉතිහාසයට එක්වෙනවා..?මෙහි පළමු දෙවැනි අදියර සඳහා ඩොලර් මිලියන 1450ක් යෙදවෙනවා.දේශීය ඉංජිනේරු තාක්ෂණය හොඳින් යොදාගෙන රටට විපුල ප්‍රයෝජන ලැබෙන පරිදි මෙම ව්‍යාපෘතිය සැලසුම් කර තිබෙනවා. මේ සැලසුම ඉතා වැදගත්.ඕනෑම රටක ඇතිවන මූලික වෙනස්කම් විශේෂයෙන් ශිෂ්ටාචාරමය වෙනස්කම් ඇතිවෙලා තියෙන්නේ ප්‍රධාන සංවර්ධන ව්‍යාපෘති කේන්ද්‍රගත කරගෙන.ලංකාවෙත් අපට පේනව මෑතකාලීනව මහවැලි ව්‍යාපාරය තවත් ටිකක් එහාට ගියොත් ගල්ඔය ව්‍යාපාරය වගේ දැවැන්ත සංවර්ධන ව්‍යාපෘති හරහා සමාජ පරිණාමයක් ඇතිවුණා. නමුත් ඒ වුණ වෙනස තීරණාත්මක වුණේ් නැහැ. මොකද දෙවැනි තුන්වැනි පරම්පරාවන්වල ප්‍රශ්න ඒ ව්‍යාපෘති සමඟ විසඳාගැනීමට තිබුණ අවස්ථා අපි අහුරගත්ත නිසා. ඒ නිසා අපිට මහවැලි ව්‍යාපාරය හරහා ඉස්මතුවෙමින් පවතිනවා දෙවැනි තුන්වැනි පරම්පරාවල ප්‍රශ්න. එතකොට සංවර්ධන ව්‍යාපෘතියක ජීවිත කාලය ඇස්තුමේන්තු කරනකොට මේ ඇතිවන ශිෂ්ටාචාරමය වෙනසකට එහා පැත්තට ගිය ඉතා දිගු කාලයක් සඳහා වන සැලසුමක් ඒ තුළ අඩංගු වෙන්න ඕන. ඒ අතින් මේ වරාය සංවර්ධන වැඩපිළිවෙළ ඉතා වැදගත්.* අර්ථශාස්ත්‍රයේදී ප්‍රතිලාභ සංඛ්‍යාත්මකව දැක්වීම වැදගත්..?මේ ප්‍රතිලාභ කීපාකාරයකින් රටට ගේන බව මම කිව්වා.මේක විප්ලවීයව සිදුවන වෙනසක්. අර්ථ ශාස්ත්‍රඥයෙක් විදියට මම කවදාවත් කැමැති නැහැ ඉලක්කම්වලට සීමා කරල කතාකරන්න. අපි බලන්න ඕන ඊට එහා පැත්තට ගිහිල්ලා.ඉලක්කම්වලින් එහා පැත්තට යන්න ඕන. අපි දැක්කා උතුරේ ත්‍රස්තවාදය හැරුණකොට පසුගිය අවුරුදු හැටක කාලය තුළ ප්‍රධාන තරුණ නැගිටීම් දෙකක් තිබුණා. තරුණ තරුණියන් ලක්ෂයකට ආසන්න ප්‍රමාණයකට ජීවිත පූජා කරන්න සිදුවුණා. මේ අය මියගියේ ඇයි? පළමු කරුණ නොමඟයැවීම කියන්න පුළුවන්.දෙක දේශපාලන වශයෙන් ඒ අය වැරදි පාරක යැවීම කියන්න පුළුවන්. නමුත් මේ ඔක්කොටම එහා පැත්තේ මේ අයට අවස්ථාවක් ලැබුණේ නැහැ ආර්ථිකයට දායක වෙන්න. රැකියා අවස්ථා ලැබුණේ නැහැ. ජීවන මාර්ග පෑදුණේ නැහැ.අනාගතය පිළිබඳව සුබවාදීව බලන්න අවශ්‍ය පරිසරය නිර්මාණය වෙලා තිබුණේ නැහැ.* ඔබ කියන්නේ එක ප්‍රදේශයකට සංවර්ධනය සීමා නොවිය යුතු බවයි. අදත් සංවර්ධනය කොළඹට සීමා වුණ තත්ත්වයක් තියෙන්නේ.මේ තත්ත්වය වෙනස් විය යුතුයි. සංවර්ධනය ගමට යා යුතුයි. අපි ඉලක්කම් අරගෙන බැලුවොත් පේනවා වැඩිපුරම ජීවිත ප්‍රමාණයක් පරිත්‍යාග කළේ හම්බන්තොට, මොනරාගල වගේ අතිදුෂ්කර ප්‍රදේශවල තරුණ පිරිස් බව. වැඩිපුරම උසස් අධ්‍යාපනයක් ලැබු පිරිස් මැරුණෙත් මේ පළාත්වලින් ආපු අය. ඔවුන්ට ආපහු ගමට ගිහින් කරන්න දෙයක් නැහැ. ගමේ උසස් පෙළ සමත් වුණ තරුණයට කරන්න දෙයක් නැහැ.මේ විශාල සමාජ අසාධාරණය නිසා තමයි ප්‍රවාදයක් ගොඩනැගුණේ ‘කොළඹට කිරි ගමට කැකිරි’ කියලා. මේ සමාජ අසාධාරණය වෙනුවෙන් නැගී සිටීම අපට වළක්වන්න බැහැ. ඒක අපට වළක්වන්න පුළුවන් එකම විදිය තමයි ඒ ප්‍රදේශ ඉලක්ක කරගෙන දිගුකාලීන සංවර්ධන ව්‍යාපෘතිවල ආයෝජනය කිරීම.ලෝකය පුරාම ප්‍රාදේශීය සංවර්ධන ව්‍යාපෘති ආරම්භ වුණේ මේ කියන වුවමනාව මත. වරාය විතරක් නෙවෙයි හම්බන්තොට ප්‍රදේශයේ අන්තර්ජාතික ගුවන් තොටුපළකුත් නිර්මාණය වෙන්නේ මේ රටේ ආර්ථිකය වෙන අතකට යොමු කරන්න විතරක් නෙවෙයි සමාජ අසාධාරණයකට ලක්වුණ අයට තවත් පැත්තකින් සමාජ අසාධාරණයට ලක්වීම නිසා තමන්ගේ ජීවිතය පවා පරිත්‍යාග කරන්න කැමැත්තෙන් හිටිය පිරිස වෙනුවෙනුයි මේ ව්‍යාපෘති නිර්මාණය වෙන්නේ.* වඩා යහපත් ජීවිතයක් අනාගත පරපුරට ලබාදීම සඳහා මෙවැනි සංවර්ධන ව්‍යාපෘති වැඩි වැඩියෙන් මේ රටේ ආරම්භ කළ යුතුයි නේද?රට සංවර්ධනය කර රැකියා ප්‍රශ්නය විසඳා ගැනීමට අපට දීර්ඝ ගමනක් යාමට තිබෙනවා.තව අවුරුදු දහයක් නැතිනම් පහළොවක් යනකොට අනාගතයේදීත් අපේ යුගයේ ඇතිවුණ විලෝපන ඇතිවීම වළක්වන්න නම් මේ වගේ යෝධ ව්‍යාපෘති අඛණ්ඩව නිර්මාණය වෙන්න ඕන. දිගුකාලීන සංවර්ධන ව්‍යාපෘතිවලට නොයනව නම් තරුණ නැගිටීම් ඇතිවීම වළක්වන්න බැහැ.මේ නිසා මේ සංවර්ධන ව්‍යාපෘති මා දකින්නේ හුදු ආර්ථික සංවර්ධන ව්‍යාපෘතියක් විදියට නෙමේ මේ රටේ සමාජ ආර්ථික දේශපාලන සංස්කෘතික කියන සියලු අංශවල කඩිනම් දිගුකාලීන හා ස්ථිරසාර වෙනසක් ඇති කරන ව්‍යාපෘතියක් විදියට.* කොළඹ වරායට සාපේක්ෂව හම්බන්තොට වරායේ කුමන විදියේ දියුණුවක් ඇතිවේවි කියල ද ඔබ හිතන්නේ?මේ ප්‍රශ්නය මේ විදියට අහනවනම් මා කැමැතියි කොළඹ වරායට සමාන්තරව තවත් වරායක් තිබීමේ වාසිය මොකක්ද කියලා. කටුනායක ගුවන් තොටුපොළට සමාන්තර තවත් ගුවන් තොටුපොළක් අපට තිබීමේ වාසිය මොකක්ද කියලා.ලෝකය පුරාම අපට විතරක් නෙවේ අවදානම හා අවිනිශ්චිතභාවය පෙරට වඩා වැඩිවෙලා තියනවා. එතනදි ත්‍රස්තවාදය නැති කළාට පස්සේ අපි යම් සුරක්ෂිතතාවයක ඉන්නවා.ලෝකය පුරාම සේවා ආර්ථිකය දියුණුවෙලා තියනවා. ඒ නිසා ශ්‍රී ලංකාව සේවා ආර්ථික පහසුකම් සපයන්නෙක් විදියට අවම අවදානම් හා අවිනිශ්චිතතා සහිත කලාපයක් ලෙස දියුණු වෙන්න තියන ඉඩකඩ මේ වගේ ව්‍යාපෘති හරහා වැඩි වෙනවා. අපි දන්නවා හම්බන්තොට පෙනි පෙනී ඒ අන්තර්ජාතික මුහුදු මාර්ගය හරහා කොතරම් අතිවිශාල නැව් සංඛ්‍යාවක් යනවද කියලා. හම්බන්තොට වරාය සේවා සැපයුම් මධ්‍යස්ථානයක් ලෙස දියුණුවෙන කොට කොතරම් නැව් ප්‍රමාණයක් මේ සේවා පහසුකම් ලබාගැනීම සඳහා හම්බන්තොටට ඒවිද කියල ඉදිරියට අපට බලාගන්න හැකි වේවි. මේක විශාල වරායක්. මේකෙ එක වරකට නැව් 44 කට සේවා පහසුකම් ලබාදීමට පුළුවන්කම තියනවා. මේක වචනයේ පරිසමාප්ත අර්ථයෙන්ම මහා පරිමාණ දැවැන්ත සංවර්ධන ව්‍යාපෘතියක්. ඉලක්කම්වලින්ම මනින්න බැරිතරම් වාසි, ප්‍රතිලාභ මේ වරාය සංවර්ධන ව්‍යාපෘතියෙන් රටට අත්වීම නිසැකයෙන්ම අත්වෙනවා.* මෙතනදි අපට ඉන්න හොඳම තරගකරුවා වෙන්නේ සිංගප්පූරුව නෙවෙයි ද?සිංගප්පූරුව වතුරත් සල්ලිවලට ගන්න රටක්. අපට සේවා සැපයුම් රටක් ලෙස දියුණු වෙන්න හැම පහසුකමක්ම තිබෙනවා. සිංගප්පූරුව, මැලේසියාව, ඉන්දුනීසියාව මේ කලාපයේ අනෙකුත් සේවා සපයන්නන්ට සාපේක්ෂව අපට වැඩි ඉඩකඩක් තියනවා රටක් වශයෙන් දියුණු වෙන්න, අපේ රටට තිබෙන ආවේනික සුබදායි තත්ත්වයන් නිසා. සිංගප්පූරුව ගත්තොත් ඒ රට තුළ තියන අභ්‍යන්තර තත්ත්වයන්ට වඩා හාත්පසින් වෙනස් තත්ත්වයන් තමා ලංකාව තුළ තියෙන්නේ. මානව සම්පත් විය හැකියි, භෞතික සම්පත් විය හැකියි මේ සියල්ලම අපට ආධාර වේවි අර අප බලාපොරොත්තු වන දිගුකාලීන ආර්ථික සංවර්ධනයක් තුළින් සුබ අනාගතයක් කරා යන්න. අපට නිසැකවම සිංගප්පූරුව තරමට නෙවෙයි ඒ රටට එහා ගිය සංවර්ධනයක් දියුණුවක් අත්කර ගැනීමට සියලු හැකියාවන් තියනවා කියලයි මට කියන්න පුළුවන්.සංවාද සටහන සරත් පෙරේරා ඡායාරූපය -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=ab1008151</link>
    <topic>වහලක් නැති පාසල් බලන්න නාමල් කිලිනොච්චි යයි</topic>
    <author>චන්දන බණ්ඩාර</author>
    <content>රජයේ මැති ඇමැතිවරු වෙනුවෙන් විශේෂ වැඩමුළුවක් පසුගිය සෙනසුරාදා බෙන්තොට ටාජ් එක්සෝටිකා හෝටලයේදී පැවැත්විණි. රජයේ මැති ඇමැතිවරු නවාතැන් ගෙන තිබුණේ කළුතර රිවරිනා හෝටලයේ ඇතුළුව තවත් හෝටල් කීපයකය.රජයේ මැති ඇමැතිවරුන් වෙනුවෙන් පැවැති විශේෂ වැඩමුළුවේදී ජනාධිපතිතුමා රජයේ මැති ඇමැතිවරුන් සමඟ පෞද්ගලිකවද කණ්ඩායම් වශයෙන්ද විවිධ තොරතුරු කතාබහ කළේය.වැඩමුළුව අතරතුර ජනාධිපතිතුමා නියෝජ්‍ය ඇමැති රෝහිත අබේගුණවර්ධනට කියා සිටියේ තමන්ට කන්දේ විහාරයට යාමට අවශ්‍ය බවය. ඒ අනුව ජනාධිපතිතුමා නියෝජ්‍ය ඇමැති රෝහිත සමඟ කන්දේ විහාරය වැද පුදා ගැනීමට ගියේය.මේ වැඩමුළුව පැවැති දින දෙකේදී ජනාධිපතිතුමා මැති ඇමැතිවරුන්ට උපදෙස් දී තිබුණේ උදේ වරුවේ ව්‍යායාම කළ යුතු බවටය. වැඩමුළුව අවසන් දිනයේ ඊඩ්න් හෝටලයේදී ජනාධිපතිතුමා ඇතුළු මැති ඇමැතිවරුන්ගේ සහභාගීත්වයෙන් පැදුරු පාටියක් පැවැත්විණි. නියෝජ්‍ය ඇමැති රෙජිනෝල්ඩ් කුරේ, මහින්දානන්ද අලුත් ගමගේ සහ මර්වින් සිල්වා යන මැති ඇමැතිවරු එහිදී ගී ගැයූහ.මට තියෙන්නේවී හැඩයේ ඇඟක්වැඩමුළුව අතරතුර මැති ඇමැතිවරුන්ට දේශන කීපයකටද සහභාගී වීමට හැකිවිය. කොළඹ විශ්ව විද්‍යාලයේ ජ්‍යෙෂ්ඨ කථිකාචාර්ය ධම්ම දිසානායක එහිදී ලංකාවේ දේශපාලන ක්‍රම ගැන දෙසුමක් පැවැත්වීය.සමූපාකාර සහ අභ්‍යන්තර වෙළෙඳ කටයුතු ඇමැති ජෝන්ස්ටන් ප්‍රනාන්දු ගිය සතියේ යාපනයේ සංචාරයක නිරත විය. ඒ සමූපකාර සහ අභ්‍යන්තර වෙළෙඳ අමාත්‍යාංශය යටතේ ඇති ආයතනවල සභාපතිවරු සමඟය.ඇමැති ජෝන්ස්ටන් ඇතුළු පිරිස යාපනයට ගියේ හෙලිකොප්ටර් යානයකිනි. ඒ යන අතරතුර ඇමැති ජෝන්ස්ටන්ට ඇසුණේ කිසියම් පුද්ගලයකු ගුවන් යානයේ මුමුනමින් සිටින බවයි.ඒ සමඟම ඇමැති ජෝන්ස්ටන් ඇතුළත හොඳින් බැලුවේය. ඇමැතිවරයා දුටුවේ එක්තරා ආයතනයක සභාපතිවරයෙකි. “මොකද සභාපතිතුමා පිරිත් කියනවාද?” ඇමැති ජෝන්ස්ටන් විමසුවේය. “ඔව් සර් ඔබතුමා කොහොමද දැන ගත්තේ.” එම සභාපතිවරයා කීවේය.මේ කතාබහත් සමඟම හොලිකොප්ටර් යානයේ සිටි සියලුම දෙනාට මුවට නැගුණු සිනහව නතර කර ගන්නට නොහැකි විය.ඉන් අනතුරුව ඇමැති ජෝන්ස්ටන් ඇතුළු පිරිස ගියේ නල්ලූර් කෝවිල වෙතය. ඒ වෙන විට නල්ලූර් කෝවිලට පාර්ලිමේන්තු මන්ත්‍රී නාමල් රාජපක්ෂ, නියෝජ්‍ය ඇමැති ඩිලාන් පෙරේරා, පාර්ලිමේන්තු මන්ත්‍රීවරුන් වන උදිත ලොකු බණ්ඩාර සහ දිලුම් අමුණුගමද පැමිණ සිටියහ.ඉන්පසුව ඇමැති ජෝන්ස්ටන්, මන්ත්‍රී නාමල් ඇතුළු පිරිස නල්ලූර් කෝවිලට ගොස් ආගමික වතාවත් සිදු කළහ. කෝවිලට ඇතුළු විය යුත්තේ ෂර්ට් ගැලවීමෙන් පසුව නිසා කෝවිලෙන් පිටතට එනවිට මැති ඇමැතිවරු තම තමන්ගේ දේහ ලක්ෂණ ගැන කථා කළහ. “මට නම් සිංහල වී අකුරේ හැඩේ ඇඟක් තියෙන්නේ.” නියෝජ්‍ය ඇමැති ඩිලාන් කීවේය. “මගේ ඇඟත් වී හැඩයම තමයි.” ඇමැති ජෝන්ස්ටන් කීවේ සියලු දෙනා සිනහ ගන්වමිනි.පාසල් අඩුපාඩු බලන්නනාමල් කිලිනොච්චි යයිනාමල් රාජපක්ෂනාමල් රාජපක්ෂ පාර්ලිමේන්තු මන්ත්‍රීවරයා පසුගිය දින කිහිපය ගත කළේ කිලිනොච්චිය ප්‍රදේශයේය. ඒ කිලිනොච්චිය දිස්ත්‍රික්කයේ පාසල් 82 ක අඩුපාඩු සොයා බැලීමේ වැඩසටහනකට සහභාගී වෙමිනි.නාමල් රාජපක්ෂ මන්ත්‍රීවරයා සමඟ මේ වැඩසටහනට පාර්ලිමේන්තු මන්ත්‍රීවරුන් වන දිලුම් අමුණුගම සහ උදිත ලොකු බණ්ඩාර ද එක්ව සිටියහ. ඒ අනුව දිනකට පාසල් 12 බැගින් තෝරා ගෙන එම පාසල්වල සංචාරය කිරීමට කටයුතු යොදා තිබේ. එම කටයුතු සම්බන්ධීකරණය කරනු ලබන්නේ මේජර් වජිර විසිනි.පාසල් නිවාඩු කාලය වුවද කිලිනොච්චිය දිසාවේ පාසල්වල දරු දැරියන් සහ ගුරුවරුන් ඉතාම උනන්දුවෙන් තම පාසල්වල විශේෂ පිළිගැනීමේ උත්සව සංවිධානය කැර තිබිණි.ගිය සතියේ සඳුදා සිට සිකුරාදා දක්වා දිනවල නාමල් රාජපක්ෂ මන්ත්‍රීවරයා ඇතුළු පිරිස ඉරණමඩු සහ පුනගර් ප්‍රදේශයේ පාසල් 42 කට ආසන්න ප්‍රමාණයක සංචාරය කළේය.එම සෑම පාසලකම විදුහල්පතිවරයා හෝ විදුහල්පතිවරිය විශේෂ උත්සව සංවිධානය කැර තිබූ අතර සිසු දරු දැරියන් විසින් මන්ත්‍රීවරුන් පිරිස පිළිගනු ලැබූයේ පිච්චමල් ඉසිමින් හින්දු චාරිත්‍ර අනුවය.බොහෝ විදුහල්පතිවරුන් කියා සිටියේ නාමල් රාජපක්ෂ මන්ත්‍රීවරයා කිලිනොච්චියේ පාසල්වලට පැමිණීම ඓතිහාසික සිදුවීමක් බවය. මීට පෙර කිසිම පාර්ලිමේන්තු මන්ත්‍රීවරයකු තම පාසල්වලට නොපැමිණි බව ඇතැම් පාසල්වල විදුහල්පතිවරු කීහ.නාමල් රාජපක්ෂ මන්ත්‍රිවරයා සංචාරය කළ ඇතැම් පාසල්වල වහලය සහ ගොඩනැගිලි විනාශ වී තිබිණි. එම අඩුපාඩු සපුරා දෙන ලෙස එහිදී නාමල් රාජපක්ෂ මන්ත්‍රීවරයා නිලධාරීන්ට උපදෙස් දුන්නේය.ඒ අනුව ගිය සතියේ පාසල් 42 ක දරුවන් සඳහා එක් දරුවකුට පොත් පහ බැගින් අභ්‍යාස පොත් 60,000 බෙදා දෙනු ලැබීය. ඊට අමතරව ගිය සතියේදී කිලිනොච්චි ප්‍රදේශයේ කෝවිල් 10 ක් සඳහා රුපියල් ලක්ෂය බැගින් රුපියල් ලක්ෂ 10 ක් ද බෙදා දී තිබිණි.ලබන මාසයේදී නාමල් රාජපක්ෂ මන්ත්‍රීවරයාගේ ප්‍රධානත්වයෙන් කිලිනොච්චියේ තවත් පාසල් 42 ක අඩුපාඩු සොයා බලා සම්පූර්ණ කිරීමේ කටයුතු සිදු කිරීමට නියමිතය.බස්නාහිර පළාතේ පළාත් පාලන ආයතනවල විපක්ෂ නායකවරුන්ගේ හමුවක් ගිය සඳුදා කේම්බ්‍රිජ් ටෙරස්හිදී පැවැත්විණි. ඒ එජාප නායක රනිල් වික්‍රමසිංහගේ ප්‍රධානත්වයෙනි.එජාප නියෝජ්‍ය නායක කරූ ජයසූරිය, එජාප මහ ලේකම් තිස්ස අත්තනායක සහ බස්නාහිර පළාත් සභා මන්ත්‍රී මංජු අරංගල ද එම හමුවට සහභාගි වී සිටියහ.එහිදී එජාප නායකයා පළාත් පාලන ආයතන ප්‍රධානීන්ට ප්‍රකාශ කළේ එජාපය රජයට එරෙහිව ගෙන යන ජීවන වියදමට එරෙහි උද්ඝෝෂණ පැවැත්වීමේ වැදගත්කම ගැනය.ගිය අඟහරුවාදා ජනාධිපතිතුමාගේ ඇරැයුමෙන් එජාප නායකයා හදිසියේම අරලියගහ මැදුරට ගියේය.එම හමුවේදී එජාප නායකයා විමසා සිටියේ එජාපයේ මන්ත්‍රීවරු රජයට ගන්නේ කුමන හේතුවක් නිසාද කියාය. “එයාලා ආණ්ඩුවට එකතු වෙන්ඩ ආවේ මහා මැතිවරණය ඉවර වුණ වෙලාවේදිමයි. මමයි එයාලාට එන්ඩ එපා කිව්වේ. ඒත් මේ වෙලාවෙ තනතුරු නොගෙන රජයට සහාය දෙන්ඩ ඒ මන්ත්‍රීවරු පිරිස ඉදිරිපත් වෙලා තිබෙනවා. මට ඒකට කරන්ඩ දෙයක් නැහැ.” ජනාධිපතිතුමා එජාප නායකයාට කීවේය.අනතුරුව එජාප නායකයා ජනාධිපතිතුමාට කියා සිටියේ ජන සභා ක්‍රමය ගැන විපක්ෂයේ මන්ත්‍රීවරුන් තොරතුරු සහ කරුණු කාරණා නොදන්නා බවය. ඒ ගැන විපක්ෂ මන්ත්‍රීවරුන් දැනුම්වත් කරන ලෙස එජාප නායකයා ජනාධිපතිතුමාගෙන් ඉල්ලා සිටියේය.“එහෙම නම් ඔබතුමාලාගේ පක්ෂයේ නියෝජිත පිරිසක් එවන්න. මම ඒ අය දැනුම්වත් කරන්නම්.” ජනාධිපතිතුමා එජාප නායකයාට කියා සිටියේය.ජනාධිපතිතුමා සමඟ පැවැති හමුව අවසන් වීමෙන් පසුව එජාප නායකයා ආවේ කේම්බ්‍රිජ් ටෙරස් වෙතය. ඒ වෙන විට කේම්බ්‍රිජ් ටෙරස් වෙත කබීර් හෂීම්, මංගල සමරවීර, කරූ ජයසූරිය, තිස්ස අත්තනායක සහ රාවුෆ් හකීම් යන මන්ත්‍රීවරු පැමිණ සිටියහ. ඒ අවස්ථාවේ එජාප නායකයා මන්ත්‍රීවරුන්ට හෙළි කළේ ජනාධිපතිතුමා සමඟ සාකච්ඡා කළ තොරතුරු ගැනය.“17 වැනි ව්‍යවස්ථා සංශෝධනය ක්‍රියාත්මක නොකර ව්‍යවස්ථාව සංශෝධනය කළාට වැඩක් වෙන්නේ නැහැ” එජාප නියෝජ්‍ය නායක කරූ ජයසූරිය එජාප නායකයාට කියා සිටියේය.ව්‍යවස්ථා සංශෝධනයේදී මුලින්ම ආණ්ඩුවේ අදහස් ලබා ගත යුතු වෙනවා. ඊට පසුවයි අපේ අදහස් ඉදිරිපත් කළ යුත්තේ” එජාප මහ ලේකම් තිස්ස අත්තනායක කියා සිටියේය.ගිය සතියේ එජාප කෘත්‍යාධිකාරී මණ්ඩල රැස්වීම සිරිකොතදී පැවැත්විණි. ඒ එජාප නායකයාගේ ප්‍රධානත්වයෙනි. කෘත්‍යාධිකාරී මණ්ඩල රැස්වීමේදී එජාප නායකයා විශේෂ යෝජනාවක් ගෙන ආවේය. එනම් පක්ෂයේ සමගිය නැති වෙන ආකාරයට ප්‍රකාශ නිකුත් කරන අයට එරෙහිව විනය පියවර ගැනීම පිළිබඳවය. එම පියවරට එජාප කෘත්‍යාධිකාරී මණ්ඩලයේදී ඒකමතිකව අනුමත විය.නායකයා වෙන්නරවි දඟලනවාඑ.ජා.ප. කෘත්‍යාධිකාරි මණ්ඩල රැස්වීමේදී එ.ජා.ප. හම්බන්තොට දිසා නායක සජිත් ප්‍රේමදාස විශේෂ කරුණු දැක්වීමක් සිදු කළේය. ඒ පසුගියදා බෙලිඅත්ත ප්‍රදේශයේදී රවි කරුණානායක මන්ත්‍රීවරයාට එල්ල වූ මැර ප්‍රහාරය ගැනයි.ඉන් අනතුරුව කොළඹ දිසා එ.ජා.ප. මන්ත්‍රීනී රෝසි සේනානායක සිය අදහස් කෘත්‍යාධිකාරී මණ්ඩලයට ගොනු කළාය. “මම රනිල් වික්‍රමසිංහ මැතිතුමා කාලයක සිට දන්නවා. ඒ වගේම මම සජිත්වත් කුඩා කාලයේ පටන්ම දන්නවා. ඒ නිසා ඔබ දෙපළ සමඟියෙන් වැඩ කළ යුතුයි කියලා මා යෝජනා කරනවා. සාකච්ඡාවකට අවශ්‍ය නම් මගේ ගෙදර ඒකට විවෘතයි. ඔබතුමාලා දෙන්නා එකතු වෙලා යම් එකඟතාවකට එන්ඩ” මන්ත්‍රීනී රෝසි සේනානායක කියා සිටියාය.ඒ සමඟම කෘත්‍යාධිකාරී මණ්ඩලයේ සාමාජිකයෝ සිනහවෙන්නට පටන් ගත්හ. “ඇයි අපට ඔබතුමියගේ නිවෙස විවෘත නැද්ද?” එ.ජා.ප. මන්ත්‍රීවරු කෑගසන්නට පටන්ගත්හ.ඉන් පසුව කෘත්‍යාධිකාරී මණ්ඩලයට අදහස් දැක්වූයේ මන්ත්‍රී දයාසිරි ජයසේකරය. “පක්ෂයේ විනය ගැන නොවෙයි කරුණාකර පක්ෂය දිනවන වැඩපිළිවෙළක් හදන්න” මන්ත්‍රී දයාසිරි ජයසේකර කියා සිටියේය.ගයන්ත කරුණාතිලක”මේ වේලාවේදී පක්ෂයේ බෙදීම ඒ තරම් හොඳ මදි. ඒ නිසා පක්ෂයේ අනාගතය ගැන බලා වැඩ කරමු” එ.ජා.ප. මාධ්‍ය ප්‍රකාශක ගයන්ත කරුණාතිලක කියා සිටියේය.මේ අතරතුර ගිය සතියේ දී එ.ජා.ප. ගාලු දිසා මන්ත්‍රී ගයන්ත කරුණාතිලකට තිඹිරිගස්යාය ප්‍රදේශයේ එක්තරා වෙළෙඳසලකදී චන්ද්‍රිකා කුමාරතුංග හිටපු ජනාධිපතිනිය හමුවුණේය.”කොහොමද මැඩම් තොරතුරු” මන්ත්‍රී ගයන්ත හිටපු ජනපතිනියගෙන් විමසා සිටියේය. “මම දැන් මගේ පාඩුවේ මගේ වැඩක් බලාගෙන ඉන්නවා” හිටපු ජනපතිනිය පිළිතුරු බැන්දාය. “ආ ගයන්ත කොහොමද ප්‍රතිසංවිධාන කටයුතු” හිටපු ජනපතිනිය විමසුවාය. ගිය සඳුදා කෑගල්ල දිස්ත්‍රික් සංවර්ධන කමිටු රැස්වීම පැවැත්විණි. ඒ ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන්. ඒ කෑගල්ල තැපැල් ශ්‍රවණාගාරයේදීය. මීට පෙර කෑගල්ල දිස්ත්‍රික් සම්බන්ධීකරණ කමිටුවේ සම සභාපතිවරු ලෙස කටයුතු කැර තිබුණේ සබරගමුව මහ ඇමැති මහීපාල හේරත් සහ අධිකරණ ඇමැති අතාවුද සෙනෙවිරත්නය. මෙවර කෑගල්ල දිස්ත්‍රික් සම්බන්ධීකරණ කමිටුවේ නව සම සභාපතිවරයා ලෙස නියෝජ්‍ය ඇමැති රංජිත් සියඹලාපිටිය ජනාධිපතිතුමා විසින් පත්කරනු ලැබ තිබිණි.රංජිත් වගේරැවුල වවන්න හිතුණාපැය තුනකට අධික කාලයක් කෑගල්ල දිස්ත්‍රික් සම්බන්ධීකරණ කමිටු රැස්වීම පැවැත්විණි. “අපේ රජයේ අරමුණ රටේ සංවර්ධනයට උර දෙන රාජ්‍ය සේවකයන් ආරක්ෂා කිරිමයි. එහෙම නැතිව ඔවුන් ගස් බැඳීම අපේ රජයේ ප්‍රතිපත්තිය නෙමෙයි” ඇමැති බැසිල් රාජපක්ෂ එම රැස්වීමේදී කියා සිටියේය. ඇමැතිවරයාගේ එම ප්‍රකාශයත් සමඟම එම අවස්ථාවට සහභාගි වී සිටි රාජ්‍ය සේවකයන් ඊට ප්‍රතිචාර දැක්වූයේ එකදිගටම විනාඩි කීපයක් අත්පොළසන් දීමෙනි.කෑගල්ල දිස්ත්‍රික් සම්බන්ධීකරණ කමිටු රැස්වීමට පැමිණි බැසිල් රාජපක්ෂ ඇමැතිවරයා එම රැස්වීමට පෙර කෑගල්ල මොලමුරේ මාවතේ පිහිටි සබරගමු මහ ඇමැති මහීපාල හේරත්ගේ නිවෙසට ගොඩවීය. අක්ෂි සැත්කමකට භාජනය කැර සිටි මහ ඇමති මහීපාල හේරත් දින පහළොවක් පමණ ඉන්දියාවේ චෙන්නායි නුවර රෝහලක සිට මෙරටට පැමිණ තිබුණේ දැනට දින කීපයකට පෙරදීය.මහීපාල මහ ඇමැතිවරයාගේ සුවදුක් විමසා බැලූ ඇමැති බැසිල් රාජපක්ෂ මහතා දිස්ත්‍රික් කමිටු රැස්වීමට ගියේ මහ ඇමැති මහීපාල ද කැටුවය. මේ අතර මහීපාල ඇමැතිවරයා වෛද්‍ය උපදෙස් මත මුහුණ පුරා රැවුල වවා තිබිණි.”මහ ඇමැතිතුමන් දැන් මා වගේම රැවුල වවලා. දැන් අපි දෙන්නාම එක වගේ” නියෝජ්‍ය ඇමැති රංජිත් සියඹලාපිටිය දිස්ත්‍රික් කමිටු රැස්වීම අතරතුර කීවේය. “ඇත්තටම මටත් හිතුණ රංජිත් වගේ රැවුල වවන්න” මහ ඇමැති මහීපාල කීවේ දිස්ත්‍රික් සම්බන්ධීකරණ කමිටුවේ සිටි මැති ඇමැතිවරුන් සහ නිලධාරීන් හිනස්සවමිනි.ඌව පළාතේ දරුවන්ගේ අධ්‍යාපන මට්ටම ඉහළ නැංවීමේ අරමුණින් ක්‍රියාත්මක සිප් ‘සතර උදානය’ වැඩසටහනේ තවත් පියවරක් බණ්ඩාරවෙල නගරයේදී පසුගියදා පැවැත්විණි. එම වැඩසටහන ඌව පළාත් මහ ඇමති ශෂින්ද්‍ර රාජපක්ෂගේ සංකල්පයක් අනුව ක්‍රියාත්මක වන්නකි. මේ සම්මන්ත්‍රණය මෙවර පැවැතියේ පහ වසර ශිෂ්‍යත්ව විභායට පෙනී සිටීමට නියමිත සිසු දරුවන් 1200ක් වෙනුවෙනි.එම සම්මන්ත්‍රණය පැවැති අවස්ථාවට චමල් රාජපක්ෂ කතානායකතුමා ද පැමිණ සිටියේය. මේ අධ්‍යාපන වැඩමුළුව මෙහෙයවනු ලබන්නේ මෙරට දක්ෂ ගුරු භවතුන් විසිනි.එම සම්මන්ත්‍රණය පැවැති අවස්ථාවට සහභාගි වූ කථානායකවරයා ඉන් අනතුරුව ගියේ බණ්ඩාරවෙල නගර සභාවේ කොම්පෝස්ට් නිෂ්පාදනාගාරය නිරීක්ෂණය කිරීමටය. ඉන්පසුව කථානායකවරයා ගියේ බණ්ඩාරවෙල පොලිසියටය. ඒ පොලිස් නිලධාරියකුව සිටියදී සේවයේ යෙදුණු නිල කාමරය දැක බලා ගැනීමටය.ජාතික හෙළ උරුමයේ මහ ලේකම් විදුලි බල හා බලශක්ති ඇමැති චම්පික රණවක හමුවීමට පසුගියදා ඉරානයේ නියෝජිත පිරිසක් පැමිණියහ. ඔවුන් පැමිණ සිටියේ විදුලිබල අමාත්‍යංශය ක්‍රියාවට නඟන, සැමට විදුලිය ලබාදීමේ වැඩසටහනට සහාය ලබා දීමට ය. දැනට විදුලිය නැති ගම්මානවලට විදුලිය ලබාදීමේ එම වැඩසටහනට වැයවෙන වියදමෙන් තුනෙන් එකක මුදලක් වැය කරනුයේ ඉරාන රජයයි.ගමට විදුලියඑන්නේ දැනුයිඒ අනුව පසුගියදා යාපහුව සහ මහව ප්‍රදේශවල ග්‍රාමීය විදුලිබල ව්‍යාපෘති දෙකකට මුල් ගල තැබීම සිදුවිය. එම අවස්ථාවට ආර්ථික සංවර්ධන ඇමැතිවරයා ද සහභාගි විය.මුල්ගල් තැබීමෙන් අනතුරුව ඇමැති චම්පික රණවක ප්‍රදේශවාසීන් සමඟ සුහද කතාබහක නිරත වීය. “ඇමැතිතුමා ජේ.ආර්. ජයවර්ධන ජනාධිපතිතුමා මුලින් ම වප් මඟුල් උත්සවයක් පැවැත්වූයේ අපේ ගමේ. එදා වැව්වල වතුර තිබුණේ නැහැ. බව්සර්වලින් වතුර ගෙනත් වැව් පුරවලා ඒ වතුර කුඹුරුවලට දාලා තමයි වප් මගුලේ සී සෑවේ. ඒ හැම එකක් ම අපි රවටන්න කළ වැඩ. එදා කඩිනම් මහවැලියෙන් ඉන්දියාවටත් විදුලිය දෙනවා කිව්වා. අපේ ගම්වලට දැන් තමයි විදුලිය එන්නේ. ගම්වැසියෝ ඇමැති චම්පික රණවක සම¼ඟ තම දුක කීහ.“ඒ කාලේ ඇත්තටම සංවර්ධනය කියලා පුරසාරම් දෙඩවූ එක විතරයි කළේ. ඇත්තටම ගම්වලට විදුලිය එන්නේ දැන්” ඇමැති චම්පික ගම්වැසියන්ට කීවේ ය.අනතුරුව ඉරාන නියෝජිත පිරිස සමඟ ද ඇමැති චම්පික කථා බහක නිරත වීය. “ඉරානය ස්වාධීන රටක් විතරක් නෙමෙයි. ඉපැරැණි ආසියාවට අයත් බලවත් රාජ්‍යයක්. ඒ නිසා නැඟී සිටින ආසියාව සමඟ ඉරානයත් එක් විය යුතුයි. බටහිර පෙරමුණට මුහුණ දිය හැකි වෙන්නේ ඉපැරැණි අධ්‍යාත්මික සංස්කෘතික පදනම මත පමණයි.” ඇමැති චම්පික කියා සිටියේ ය.ඉරානයේ ඉතිහාසය ගැන ඔබතුමාට හොඳ දැනුමක් තිබෙනවා. ඒක අප අතර මිත්‍රත්වය තව තවත් වර්ධනය කර ගන්න හේතුවක් වේවි” ඉරාන නියෝජිත පිරිස ඇමැති චම්පිකට කීවේය.ජාතික නිදහස් පෙරමුණේ මධ්‍යම කාරක සභාව පසුගිය 12 වැනිදා බත්තරමුල්ලේ පිහිටි එහි ප්‍රධාන ඇමැති කාර්යාලයේදී රැස්වූයේ පක්ෂ නායක විමල් වීරවංශ සහ පක්ෂ ප්‍රධාන ලේකම් ප්‍රියන්ජිත් විතාරණගේ ප්‍රධානත්වයෙනි.නිවාස ණය පොලියඅඩු වෙයිඑහිදී වී මිලදී ගැනීමේ දී ගොවියා පත්වෙලා ඇති තත්ත්වය පිළිබඳව දීර්ඝ වශයෙන් සාකච්ඡා විය.“සහල් මිල ඉහළ යාම වළක්වන්නත් ඕනෙ. ඒ වගේ ම වී කිලෝවකට සහතික මිල ලබා දෙන්නත් ඕනෙ. වී ගොවියා වගේ ම සහල් පාරිභෝගිකයාත් රකින්න ඕනෙ” ඇමැති විමල් වීරවංශ මධ්‍යම කාරක සභාවට පෙන්වා දුන්නේ ය.පසුගිය 09 වැනිදා ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ නියෝජ්‍ය ඇමැති ලසන්ත අලගියවන්න සහ අමාත්‍යංශ ලේකම් එන්. විජේරත්න ඇතුළු ඉහළ නිලධාරීන් සමඟ උදෑසනින් ම අරලියගහ මන්දිරය වෙත පැමිණ සිටියේ ය.ඒ තම අමාත්‍යාංශයේ ඉදිරි වැඩපිළිවෙළ ජනාධිපතිතුමාට ඉදිරිපත් කිරීමට ය. “ජනාධිපතිතුමනි නිවාස තැනීමට බැංකුවලින් දෙන ණයට අවම පොලියක් නියම කළොත්, නිවාස අහිමි පිරිසට ඒක ලොකු සහනයක් වේවි” ඇමැති විමල් වීරවංශ ජනාධිපතිතුමාට කීවේය. “නිවාස ඉදිකිරීමට ලබා දෙන බැංකු ණය සඳහා පොලිය 8% - 10% ක් අතර අගයක පවත්වා ගෙන යාමට අවශ්‍ය පියවර ගන්න” එහිදී ජනාධිපතිතුමන් මුදල් අමාත්‍යාංශ නිලධාරීන්ට උපදෙස් ලබා දුන්නේ ය.“මේ වැඩපිළිවෙළ පිළිබඳව මුදල් අමාත්‍යාංශයට මම දැනුම් දෙන්නම්. අවශ්‍ය සහයෝගය ලැබේවි” ජනාධිපතිතුමන් සිනහමුසු මුහුණින් පවසා සිටියේ ය. ඉන්පසු ජනාධිපතිතුමන් දිවාභෝජනය ගනු ලැබුවේ ද ඇමැති විමල් වීරවංශ අමාත්‍යවරයා සමඟ ය.“විමල් මේක හරි යන්නේ නැහැ. මර්වින්ට විරුද්ධව විනය පරීක්ෂණයක් පවත්වන්න ඕනෙ. මම මෛත්‍රිට කීවා ශ්‍රී ලංකා නිදහස් පක්ෂ නිලධාරි මණ්ඩලය කැඳවන්න කියලා” දිවා ආහාරය ගන්නා අතර ජනාධිපතිතුමා විමල්ට පවසා සිටියේ ය.ඉදිකිරීම් ක්ෂේත්‍රයට අදාළව පුහුණුවීම් ලබන මාලදිවයින් සිසුන් සඳහා ඉදිකිරීම් පුහුණු වැඩසටහන් මාලාවක් ශ්‍රී ලංකාවේ දී පැවැත්වීමට නියමිත ය. මේ පුහුණු වැඩසටහන් මාලාව පවත්වනු ලබන්නේ ඉදිකිරීම්, ඉංජිනේරු සහ නිවාස හා පොදු පහසුකම් අමාත්‍යාංශය යටතේ පවතින ඉදිකිරීම්, පුහුණු හා සංවර්ධන ආයතනය මගිනි.ඒ සඳහා වන අවබෝධතා ගිවිසුම අස්සන් තැබීමට මාලදිවයින් රජයේ නිවාස හා ඉදිකිරීම් අමාත්‍ය මොහොමඩ් අස්ලාම් දිවයිනට පැමිණියේ ගිය අඟහරුවාදා ය.ආණ්ඩුවටරඟපාන්න ඕනැ නෑගෙවී ගිය සතියේ මෙරට බොහෝ දෙනාගේ කතාබහට ලක්වූ මාතෘකාවක් වූයේ නියෝජ්‍ය ඇමැති මර්වින් සිල්වා එම ධුරයෙන් ඉවත් කිරීම ගැනය. එලෙස නියෝජ්‍ය ඇමැතිවරයා ඉවත් කරනු ලැබූයේ ගිය අඟහරුවාදා සවස ශශ්‍රී.ල.නි.ප රැස්වූ ශ්‍රී.ල.නි.ප නිලධාරී මණ්ඩලය ගත් තීරණයකට අනුවය. එම නිලධාරී මණ්ඩලය රැස්වී තිබුණේ ජනාධිපතිතුමාගේ ප්‍රධානත්වයෙනි.මේ අතර ශ්‍රී.ල.නි.ප මහ ලේකම් මෛත්‍රීපාල සිරිසේන ගිය බදාදා මීගමුව රෝහලේ උත්සවයකට සහභාගී වුණේය. ඒ පාර්ලිමේන්තු මන්ත්‍රිනී සුදර්ශනී ප්‍රනාන්දු පුල්ලේගේ ඇරැයුමකට අනුවය. එම අවස්ථාවේදී මාධ්‍යවේදියකු ඇමැති මෛත්‍රීපාලගෙන් විමසා සිටියේ මර්වින්ට මොකද කළේ කියාය. “කරන්න ඕන දේ කරලා ඉවරයි.” ඇමැති මෛත්‍රීපාල සිනා සෙමින් කීවේය.”අපි ඉතින් ඔබතුමාගෙන් අහන්නේ නැතිව කාගෙන් අහන්නද? ඔබතුමා පක්ෂයේ මහ ලේකම් නේද?” මාධ්‍යවේදියා නැවැත වරක් විමසා සිටියේ සුහදශීලීවය. “ඔබතුමාලා මා හිර කරන්නනේ හදන්නේ. කමක් නැහැ මම උත්තර දෙන්නම්කෝ. මර්වින් ගැන තීන්දුවක් ගත්තේ හොඳට සිතා බැලීමෙන් පසුවයි. මේ තීන්දුවට හේතු වුණේ සමෘද්ධි නිලධාරියා ගස් බැඳීමේ සිදුවීමයි.” ඇමැති මෛත්‍රීපාල කීවේය.මේ අතර තවත් මාධ්‍යවේදියකු විමසා සිටියේ මෙය ආණ්ඩුවේ රඟපෑමක් ද කියාය. “මේ ආණ්ඩුවට රඟපාන්න කිසිම උවමනාවක් නැහැ. එහෙම චෝදනා කරන අය තමයි රඟපාන්නේ.” ඇමැති මෛත්‍රීපාල සිරිසේන කීවේය.ගිය සතියේ බදාදා ආර්ථික සංවර්ධන නියෝජ්‍ය ඇමැති රංජිත් සියඹලාපිටිය හමුවීමට කෑගල්ල දිසාවේ මාධ්‍යවේදිහු පිරිසක් පැමිණියහ. ඒ ඇමැතිවරයාගේ රුවන්වැල්ල නිවෙසටය. පෙරවරු හතට පමණ මාධ්‍යවේදින් පිරිස ඇමැතිවරයා හමුවීමට පැමිණ තිබුණේ් කිසිදු දැනුම්දීමකින් ද තොරවය. මාධ්‍යවේදීන්ගේ පැමිණීම ඇමැතිවරයාට දැනුම් දුන්නේ ඇමැති ආරක්ෂක නිලධාරින් විසිනි.සියඹලාපිටියට උපදේශක තනතුරක්ඒ සමඟම ප්‍රාදේශීය මාධ්‍යවේදින් පිරිසට ඇමැතිවරයා හමුවීමට අවස්ථාව ලැබිණි.”ඇමැතිතුමා අපි අලුතින් මාධ්‍ය සංගමයක් පටන් ගන්නවා. ඒකේ ප්‍රධාන උපදේශක තනතුර ඔබතුමාට බාර දෙන්ඩ අපි තීරණය කළා. ඒ ගැන දැනුම් දෙන්ඩ ආවේ.” මාධ්‍යවේදිහු ඇමැති සියඹලාපිටියට කීහ.”අපි දැනුම්දීමකින් තොරව ආවත් ඔබතුමා අපිට හමුවෙන්න විනාඩි කීපයකින් පුළුවන් වුණා. අපිට සමහර දේශපාලනඥයන්ගේ ගෙවල්වලට එහෙම ගියාම ගණන් ගන්නෙත් නැහැනේ.” මාධ්‍යවේදීහු පිරිස කීහ.”ඒක සුළු දෙයක්නේ. ඕනෑම කෙනකුට අපේ ගෙදර විවෘතයි. රට වෙනුවෙන් ලියන ඔබතුමාලා ගැන මගේ ලොකු ගෞරවයක් තියෙනවා.” එසේ කියමින් ඇමැති සියඹලාපිටිය ප්‍රාදේශීය මාධ්‍යවේදින්ට ඇරැයුම් කළේ උදේ ආහාරය තමන් සමඟ ගැනීමටය.රෝහණ දිසානායකපසුගියදා මාතලේ දිස්ත්‍රික් කමිටු රැස්වීම බැසිල් රාජපක්ෂ ඇමැතිවරයාගේ ප්‍රධානත්වයෙන් පැවැත්විණි. බැසිල් රාජපක්ෂ ඇමැතිවරයා මාතලේට ගියේ හෙලිකොප්ටර් යානයකිනි. එහිදී ඇමැතිවරයා පිළිගනු ලැබුයේ ප්‍රවාහන නියෝජ්‍ය ඇමැති රෝහණ දිසානායකය. එතැන් සිට මාතලේ දිස්ත්‍රික් ලේකම් කාර්යාලයට ඇමැතිවරයාගේ නිල රථයේ රෝහණ දිසානායකද පැමිණියේය.”සර් මාතලේ සමහර සංවර්ධන කටයුතු කරගෙන යන්ඩ මුදල් නැහැ. ඒ නිසා සමහර වැඩ අතරමඟ නතර වෙලා. මේ දිස්ත්‍රික්කයේ ඇළ වේලි වැව් අමුණු ප්‍රතිසංස්කරණයට කාලය දැන් හරි. නියෝජ්‍ය ඇමැතිවරයා කීය.”ඒ වගේම මඟ නැගුම ව්‍යාපෘතියටත් තව මුදල් ලැබෙනවා නම් දිස්ත්‍රික්කයේ අතුරු මාර්ගවල වැඩ ටිකක් ඉවර කර ගන්ඩ තිබුණා.”නියෝජ්‍ය ඇමැතිවරයා කීවේය. “තව මොනවාද රෝහණ මාතලේට තියෙන ප්‍රශ්න.” බැසිල් රාජපක්ෂ ඇමැතිවරයා විමසුවේ සිනාසෙමිනි.අනතුරුව මාතලේ දිස්ත්‍රික් සංවර්ධන කමිටුවේදී ඉදිරිපත් වූ ගැටලු විසඳීමට රුපියල් මිලියන 720 ක් ලබා දීමට බැසිල් රාජපක්ෂ ඇමැතිවරයා එහිදී පොරොන්දු වූවා පමණක් නොව රෝහණ නියෝජ්‍ය ඇමැතිවරයාට සිය ප්‍රශංසාවද පළ කෙළේය.”රෝහණ ඔයා කරපු වැඩ මම හුඟාක් අගය කරනවා. ඇමැතිවරුන් පවා එකිනෙකා මුණ ගැහුණාම කතා කරන්නේ වෙන වෙන දේ. තමන්ගේ අමාත්‍යංශයෙන් වෙනත් ප්‍රදේශයකට මොනවද දෙන්ඩ පුළුවන්, අනෙක් ඇමැතිවරයාගේ අමාත්‍යංශයෙන් මොනවාද තමන්ගේ ආසනයට ගන්ඩ පුළුවන් කියලා හොයලා බලන ඇමැතිවරු අඩුයි. ඒ අතින් රෝහණ හොඳයි.” ඇමැති බැසිල් රාජපක්ෂ මහතා කීවේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=ab1008152</link>
    <topic>කපුරුහාමිලාගේ චණ්ඩි වැඩ</topic>
    <author>මහසෙන්</author>
    <content>මහසෙන්කොලම“නම කපුරුහාමි වුවද කට ගඳය”එහෙම මසුරං කියමනක් අපේ සිංහල වහරෙහි ඇත. එය ඇත්තකි. නමින් කපුරුහාමි වුව ද කට ගඳ නම් වැඩක් නැත. වැඩ ගඳ නම් නම හොඳ වුණාට වැඩක් නැත. වැඩ හොඳ නම් නම ගඳසේන වුණත් කම් නැත.සිරිමාවෝ බණ්ඩාරනායකරනිල් වික්‍රමසිංහවාසුදේව නානායක්කාරවික්‍රමබාහු කරුණාරත්නරිචඩ් ද සොයිසාඅම්මා තාත්තා නමක් තියන්නේ දුව හෝ පුතා පසු කලෙක කරනු ඇතැයි සිතන වැඩ කිඩ ගැන සිතා නම් නොවේ. හුරතල් බිළිඳු මුහුණට ගැලපෙන අයුරිනි. එසේ නැතහොත් නැකැත්කාරයා තෝරා දෙන අකුරුවලට අනුවය. එහෙමත් නැත්නම් තාත්තාගේ අම්මාගේ සිතේ ඇති මහා ප්‍රාර්ථනා කන්ද සංක්තවත් කිරීමටය.නම ප්‍රඥාරත්න වුවද පන්තියේ අන්තිමයා නම් කුමන කතාද? එහෙම කපුරුහාමිලා අදත් සිටිති.කතාවට ඇට්ටිත් හැලේ. වැඩ සතපහක් නොවටී. එහෙත් දෙබිඩි මූණ හැමදාමත් හංගාගෙන සිටිය නොහැකිය. දෙබිඩ්ඩෝ කිනම් මොහොතක හෝ හෙළිදරව් වෙති. මන්ද දෙබිඩ්ඩන් තුළ ජන්මයෙන්ම එන ගැටුමක් ඇති බැවිනි.දෙබිඩ්ඩෝ දේශපාලන ක්‍ෂේත්‍රයෙහිද බොහෝ වෙති. කෙතරම් අපූරුවට වෙස් පැළඳ සිටියද කිසියම් මොහොතකදී හෙළිදරව් වෙති.රවි කරුණානායක මන්ත්‍රීවරයා පසුගිය දිනෙක දකුණට ගියේය. ඒ දේශපාලන සාකච්ඡාවකටය. එහෙත් එහිදී ඔහුගේ මෝටර් රථවලට ද පහර දී බෙලිඅත්තෙන් එළවා දමා ඇත්තේය. ඒ සන්ධානයේ පිරිසක් විසින් නම් නොවේ. එ.ජා.ප.යේම පිරිසක් විසිනි. හම්බන්තොට දී එ.ජා.ප.යට චණ්ඩි පාට් දැමිය හැක්කේ එ.ජා.ප. හම්බන්තොට බලවතුන්ටම මිසක පිටස්තරයන්ට නොවේ.එ.ජා.ප.යේ ගැටුමක් හටගෙන තිබේ. ඒ බව නොරහසකි. ඒ දෙදරීම අවසාන වශයෙන් රනිල් ගේ සහ සජිත් ගේ ද්වන්ද සටනක් බවට පත්ව තිබේ. මෙතෙක් කලක් සීතල යුද්ධයක් ලෙසින් පැවැති ඒ ගැටුම දැන් ලෝ දිය යුද්ධයක් බවට පත්ව ඇති සෙයකි.පක්ෂ තුළ සීතල යුද්ධ තිබුණේ වර්තමානයේ පමණක් නොවේ. අතීතයේ ද පැවතිණි. සෑම පක්ෂයක ම වාගේ දකින්නට ලැබී ඇත. එහෙත් සීතල යුද්ධවලදී මෙසේ පහරදීම් නම් සිදුවන්නේ නැත.ලංකා සමසමාජ පක්ෂය තරම් කැඩි කැඩී ගිය පක්ෂයක් නැති තරම්ය. නව ලංකා සමසමාජය කැඩී විප්ලවකාරී සමසමාජය හැදුණේය. ඒකත් කැඩුණේය. තම්පොලා, සමරක්කොඩිලා දෙපසට විය. ඒවාද කැඩුණේය. කරාලසිංහම්ලා පැත්තකට වූහ. ස්පයික් සහෝදරයා කම්කරු මාවත හැදුවේය. එය දැන් ඇති නැති ගානය.ඒ අතර වාසුලා බාහුලා ද පැත්තකින් සිටියෝය. ඔවුහු ද කැඩී ගියහ. දැන් වාසුත් බාහුත් වෙන වෙනමය. දැන් ඉපැරැණිම සමසමාජය නියෝජනය කරන තිස්ස විතාරණලාත් කැඩි කැඩී ගිය කැබලි නියෝජනය කරන වාසුලාත් බාහුලාත් එකම දේශපාලන ක්‍ෂේත්‍රයේ සිටිති. විජේ ඩයස්ලා ද සිටිති.එහෙත් බාහුගේ රැස්වීමකට තිස්ස විතාරණලාගේ පිරිසක් පහර දුන් බවට ආරංචි පැතිර යන්නේ් නැත. තම්පොලා පැමිණ බාහුලා මැද්දට කඩාපනින්නේ නැත. ෂන්ලා පැමිණ කෙනමන්ලාට පහර දුන්නේ නැත. ඩී.ඇස්.ලා ඩඩ්ලිලා පැමිණ බණ්ඩාරනායකලාට රාජපක්ෂලාට පහර දී එලවා දැම්මේ නැත. මැතිනිය ගොසින් මෛත්‍රීලාට අනුරලාට පහර දුන්නේ නැත. එහෙත් රවි කරුණානායකට හම්බන්තොට රැස්වීමක් නොව සාකච්ඡාවක් පවත්වන්නට ද ඉඩක් ලැබී නැත.වාද, විවාද, සංවාද, මතවාද, කැඩීම්, බිඳීම්, වෙන්වීම් මැදින් දේශපාලනය ගලා ගියේය. එහෙත් ඉතිහාසය යළිත් වරක් අලුතෙන් නිර්මාණය වෙමින් පවතී. කැඩී බිඳී ගිය ඇතැම් කොටස් අංශුªමාත්‍ර ක්ෂුද්‍රජීවීන් බවට පත්වෙද්දී ශ්‍රී ලාංකේය දේශපාලනය යළි ද්විත්ව බලවේගයක් බවට පත්වෙමින් තිබේ.මේ ද්විත්ව බලවේගය, දේශය ගොඩනැංවීමේ කාර්යාවලියේදී සාධනීය සාධක මත එකම බලවේගයක් බවට පත්වන්නේ නම් එය අපේ දේශයේ නව ඓතිහාසික කඩඉමක් ලකුණු කරනු නිසැකය. තවමත් පුළුල් එකඟත්වයකට නොපැමිණිය ද එවැනි ලකුණු තැනින් තැනින් විටින් විට පහළවෙමින් තිබේ.එ.ජා.ප.ය තුළ අර්බුද තිබේ. ඔලු දෙකේ ඉබ්බකු නොව ඔලු පහේ ඉබ්බෙක් බවට පත්ව තිබේ.මින් පෙර සඳහන් කළාක් මෙන්ම ශ්‍රී ලංකා නිදහස් පක්ෂය තුළද අර්බුද තිබිණි. මැතිනියට එරෙහි මෛත්‍රී - අනුර කඳවුරු බැන්දහ. අන්තිමේදී කඩාගෙන යූ.ඇන්.පියට ද ගියහ.කලකට පෙරදී සී.පී.ද සිල්වාගේ කට්ටිය මැතිනියට පිටුපස සිට පිහියෙන් ඇන්නේය. සී.පී. ද සිල්වා, පිහි සිල්වා වූයේ ද ඔවුන් අටවාගත් පක්ෂය පිහි පාටිය කියා නම් ලැබුවේද ඒ නිසාය. මහානාම සමරවීර ද පිටුපසින් සිට මැතිනියට පිහියෙන් ඇන්න කෙනෙකි.දහනායක මහතාගේ කාලයේදී ද ශ්‍රී ලංකා නිදහස් පක්ෂයේ අර්බුද තිබුණේය. ඔහු ජ්‍යෙෂ්ඨ සාමාජිකයින් බුරතු පිටින් අස්කර දැම්මේය.චන්ද්‍රිකාගේ කාලයේදී ද පක්ෂය තුළ අර්බුද තිබුණේය. මහජන පක්ෂයේ සිටි රාජිතලා යූ.ඇන්.පී.යට ගියේ ද ශ්‍රී ලංකා නිදහස් පක්ෂයේ සිටි එස්.බී.ලා ජී.එල්.ලා බන්දුලලා යූ.ඇන්.පි.යට ගියේ ද චන්ද්‍රිකාගෙ නායකත්වයේ තිබූ අහංකාර ස්වභාවය නිසාය. අහංකාරකම යනු අපරිණතබවේ ලක්ෂණයකි.රවී කරුණානායකඅනුර බණ්ඩාරනායකමර්වින් සිල්වාඑහෙත් නිසි මොහොතේදී ශ්‍රී ලංකා නිදහස් පක්ෂයට නිසි පරිණත නායකත්වයක් ලැබිණි. ඒ මහින්ද රාජපක්ෂ යුගයයි.දෙවැනි වර ජනාධිපති ධූර කාලය අවසන් වූ පසුවත් පක්ෂ නායකත්වය මහින්දට නොදී තමන් සන්තකව තබාගැනීමට චන්ද්‍රිකා නොගත් උත්සහයක් නැත. පොදු ජන එක්සත් පෙරමුණ ගොඩනඟද්දී මහින්ද පැත්තකින් තැබීමට චන්ද්‍රිකා අමතක කෙළේ නැත. මහින්දට පුළුල් වගකීමක් භාර නොදී සිටීමට චන්ද්‍රිකා වගබලාගත්තේය.එහෙත් මහින්ද තම දේශපාලන ජීවිතය අනාගත්තේ නැත. පක්ෂය හැරගියේ නැත. පක්ෂ නායකත්වයට එරෙහිව කැරළි ගැසුවේද නැත. තැන තැන වචන හලමින් නායකක්වය තුට්ටු දෙකට දැම්මේ ද නැත. ඉවසුවේය. දරා සිටියේය. තව තවත් ඉවසුවේය. තව තවත් දරා සිටියේය.මහින්දට තමන් ගැන ලොකු විශ්වාසයක් තිබුණේය. මහින්ද බලා සිටියේය. බලා සිටියේය. තව තවත් ඉවසමින් බලා සිටියේය.චන්ද්‍රිකාගේ් නායකත්වය දුර්වල වනවිට මහින්ද ගේ නායකත්වය හෙමින් හෙමින් එහෙත් ස්ථිරසාරව මෝදුවන්නට පටන් ගත්තේය. එය සැම අතින් පිරිපුන් ශක්තිමත් නායකත්වයක් බවට පත්වන ලකුණු මුලසිටම පහළ විය.ශ්‍රී ලංකා නිදහස් පක්ෂයේ කුණු රොඩු වීසිවී ගියේය. සැබෑ පාක්ෂිකයෝ එකට එක්වූහ. එස්.බී.ලා, බන්දුලලා, ජී.එල්.ලා ආපසු ආහ. රාජිතලා ආහ. ඉන් නොනැවතී කෙහෙළියලා ද ආහ. අදත් එති. ප්‍රභා ගනේෂන්ලා ආවේ ඊයේ පෙරේදාය. එන එක නවත්වා ගෙන තිබෙන්නේ ශක්තිමත් සොරෙව්වලිනි. නායකත්වය ඒ තරමටම ශක්තිමත්ය. ආකර්ෂණීයය. අදීනය. ඓතිහාසිකය.දැන් අපි මර්වින් සිල්වා ගැන කතා කරමු. නොගැළපෙන වැඩ කළ නිසා අවවාද සමඟ දඬුවම් ද ලැබී තිබේ. කාරණා තේරුම් ගතහොත් ඔහුට දේශපාලන ගමන් මඟේ තව දුර යාමට, තවදුරටත් ඉඩකඩ තිබේ.එහෙත් විනයගරුක බව ශ්‍රී ලංකා නිදහස් පක්ෂ නායකත්වය විශේ්ෂයෙන් සලකයි.නායකත්වයක් එසේ විය යුතුය. එ.ජා.ප.යේ රවි කරුණානායකට එ.ජා.ප.යේම පිරිසක් පහර දෙන්නේ මර්වින් සිල්වාගේ වැඩවලට ශ්‍රී.ල.නි.ප.යෙන් ඔහු දඬුවම් ලබන පසුබිමේදීය.රවිට පහර දුන්නේ එ.ජා.ප.යේම පිරිසක් බව පැහැදිලිය.ඒ ගැන සොයාබලා විනය ගරුකත්වයේ නාමයෙන් දඬුවම් දීමට තරම් නායකත්වයට පෞරුෂයක් තිබිය යුතුය.නාට්‍යයක් හැදූ පමණින් රිචඩ් ද සොයිසා නම් නිර්මාණශීලී මාධ්‍යවේදියා සහ බුද්ධිමත් තරුණයා කපා කොටා විනාශ කළ සිරුරක් බවට පත්විය. ඔහු මරණය කරා ඇදගෙන ගියේ අම්මා විලාප ගසද්දීය.රවි කරුණානායකලාගේ දේශපාලනය අපි අනුමත නොකරන්නෙමු. එහෙත් තමන් දරන දේශපාලන මතයක් වෙනුවෙන් ශ්‍රීී ලංකාවේ ඕනෑම තැනකදී ජනතාව හමුවී සාකච්ඡා කිරීමේ අයිතිය ඔහුට තිබිය යුතුය. කිසිවකුට හෝ අවසර නැත්තේ කොටින් වෙනුවෙන් සාකච්ඡා කොට අපේ දේශය යළි ත්‍රස්තවාදී ගිනිගොඩටම තල්ලු කිරීමේ ක්‍රියාවන්ට පමණි.නාට්‍යයක් හැදූ පමණින් බෙල්ල කපා මරා දමන්නා වූ මැරවර සංස්කෘතියට ද එක්සත් ජාතික පක්ෂය යළි දොර කවුළු විවර කළ යුතු නොවේ.මන්ද ප්‍රජාතන්ත්‍රවාදී දේශපාලන ප්‍රවාහයට ගුණාත්මක විපක්ෂයක් අවශ්‍ය බැවිනි.මහසෙන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=af1008151</link>
    <topic>මාත් මුනුබුරාත් එකට හිඳ වරායේ පතුල බැලුවෙමු</topic>
    <author>කසුරි</author>
    <content>“ළමා..යි ලංකාවෙ සිතියමක් ඇඳලා ශුෂ්ක ප්‍රදේශ ලකුණු කරන්න...”කුමාරසිංහ ටීචර් උස් හඬින් කියයි. ඉතින් අපි අපට පුළුවන් විදියට ලංකාවේ සිතියමක් අඳින්නෙමු. එය ලංකාව යැයි සිතාගත හැක්කේ ලොකු බඩගෙඩියකුත් සිහින් ඔලුවකුත් තිබෙන නිසාය.ලංකාවේ සිතියම අඳින්නට අපහසු නමුත් ශුෂ්ක ප්‍රදේශ ලකුණු කරන්නට එතරම් අපහසු නැත.අපි මන්නාරම් ප්‍රදේශයත් හම්බන්තොට ප්‍රදේශයත් ඉරි දෙකකින් ලකුණු කොට “ශුෂ්ක ප්‍රදේශ” කියා ලියන්නෙමු.ශුෂ්ක ප්‍රදේශවල තිබෙන විශේෂ ලක්ෂණ ටීචර් අපට කියා දෙන්නේ ඉන්පසුවය.”ළමායි.. මේ ප්‍රදේශවල තිබෙන්නේ ඉතාම වියළි දේශගුණයක්. හරිහැටි යමක් වැවෙන්නේ නැහැ. හම්බන්තොට ප්‍රදේශයේ ලුණු ලේවායන් තිබෙනවා. කපු වගාවත් තියෙනවා. හරිම දුෂ්කර ප්‍රදේශ. අපි ඊළග අධ්‍යාපන චාරිකාවේදී හම්බන්තොට ලුණු ලේවාය බලන්ඩ යමු.ඒ කියන්නේ මුහුදු වතුර ගොඩබිම තිබෙන ලියදිවලට එවලා මිදෙන්ඩ අරිනවා. වතුර ටික ඉර අව්වේ සැරට වාෂ්ප වුණාම ලුණු මිදෙනවා. අපේ රටේ තිබෙන ප්‍රධාන කර්මාන්තයක් තමයි ලුණු කර්මාන්තය”කුමාරසිංහ ටීචර් අපට කියාදෙයි. අපි කට අයාගෙන අසා සිටියෙමු.එහෙත් අපි හම්බන්තොටවත් ලුණු ලේවායන්වත් දැක තිබුණේ නැත. ඒ වෙනකොට මා සිටියේ හයවැනි පන්තියේය.ඊළඟ සතියේම නොවුණත් ඊට පසු සතියක දකුණු පළාතේ අධ්‍යාපන චාරිකාවක් ගියෙමු. හම්බන්තොට ලුණු ලේවායන් දැක ගත්තෙමු. ඒවා මින් පෙර දැක තිබුණේ නම් “ලුණු කර්මාන්තය” ගැන වඩා හොඳ රචනාවක් කරන්නට තිබුණා නේදැයි පසුව මට සිතුණේය.හයේ පන්තියේදී ලුණු ලේවායන් බලන්ඩ ගිය මම පසුගිය සති අන්තයක නොම්මර එකේ පාරවල් ඔස්සේ හම්බන්තොට වරාය බලන්නට ගියෙමි.එකම ජීවිත කාලයකදී ලුණු ලේවායන්ගෙන් යුත් ශුෂ්ක හම්බන්තොට දකින්නටත් ඉන්පසු මහා දැවැන්ත වරායක් දකින්නටත් ලැබීම මොනතරම් භාග්‍යයක් දැයි මට කිහිපවරක් ම සිතුණේය.දැන් ළමයි ලුණු ලේවායන් බලන්නට යන්නේ නැත. බලන්නට ඕනෑ තරම් දේ තිබේ.ඔය විදියටම යාපනේ රතුපස් දකින්නටත් ආඩි ළිඳ බලන්නටත් යාපනයට ගිය ගමනක් ගැන ද මගේ මතකයේ කොනක තොරතුරු ටිකක් තැන්පත් වී තිබේ.යාපනයේ රතුපස් ටිකක් කඩදාසි කෑල්ලක ඔතාගෙන පැමිණි අපි හම්බන්තොටින් පුළුන් බවට පත් නොවූ කපු මල් දෙකතුනක් ද ලොකු ලුණු කැබලි කිහිපයක් ද සාක්කුවේ දමාගෙන පැමිණියෙමු.ඒවා ඇත්තටම ලුණු දැයි බැලීමට ලුණු කැටයක් දිව අගින් තබන විට කුමාරසිංහ ටීචර් කෑ ගැසුවාය.”ළමායි ඕව තාම සුද්ද කරල නැහැ.”එදා ලුණු ලේවායකින් ලුණු කැටයක් දෙකක් රැගෙන අප ගෙදර පැමිණියේ ඉමහත් සතුටකිනි.ගෙදර ලුණු මුට්ටියක් ම තිබුණු නමුත් ලේවායක ලුණු කැටයක් තිබුණේ නැත. මම අම්මාට ඒ ලුණු කැටය පෙන්වූයේ මහත් ආඩම්බරයකිනි.එහෙත් පසුගිය සති අන්තයක හම්බන්තොට ගිය මම ආපසු ආවේ තරමක කනගාටුවකිනි.ඒ හම්බන්තොට වරාය පතුළෙන් ගල් කැටයක් ගෙනෙන්නට අවස්ථාවක් නොලැබීම නිසාය.එසේ වී නම් අර ලුණු කැටය ළඟින්ම ගල් කැටය ද තබා එකම ජීවිතයකදී එකතු කරගත් මහාර්ඝ වස්තූන් වශයෙන් මගේ මුනුබුරු පරම්පරාවට ඉතිරිකොට යා හැකිව තිබුණු බැවිනි.එහෙත් මට ඉතිරිකොට යන්නට ලුණු කැටයක්වත් ගල් කැටයක්වත් නොමැතිවීම නිසා මගේ සිතේ කිසියම් කනගාටුවක් ඉතිරිව තිබේ. එහෙත් අද දින වරාය පතුළට බසින ලක්ෂ සංඛ්‍යාත ජනතාවට වරාය පතුළෙන් ගල් කැටයක් ගෙදර ගෙන ඒමට අවස්ථාවක් ලැබෙනු නිසැකය.එහෙත් මම මගේ මුනුබුරාට හම්බන්තොට වරායේ පතුළ පෙන්වූයෙමි. ඒ බැම්ම උඩ සිටය. මීටර් 17ක් නොව ඊටත් පහළින් පතුළ පෙනුණේය. එවිට මුනුබුරා අපූරු කතාවක් කීවේය.”සීයේ .. බැකෝ ගොඩායි”තවමත් තෙහැවිරිදි වියේ සිටින ඔහු බැකෝවලට ට්‍රැක්ටර්වලට මනාපයක් දක්වයි. ඔහුගේ ප්‍රියතම සෙල්ලම් බඩු ද ඒවාය. එහෙත් ඔහුගේ බැකෝ යන්ත්‍ර ප්ලාස්ටික් ඒවාය. ඒවා ඇත්ත ප්‍රමාණයට වඩා බොහෝ කුඩාය.හම්බන්තොට වරාය වැඩ බිමෙහි කන්ද උඩ සිට පහළ බලන විට පතුළෙහි එහා මෙහා යන බැකෝ යන්ත්‍ර පෙනුණේ ද මුනුපුරාගේ සෙල්ලම් බඩුවලටත් වඩා කුඩාවටය.ඔහුට වරාය ගැන හැඟීමක් නැත. ආර්ථික සංවර්ධන ගැනද හැඟීමක් නැත.එහෙත් වැඩකරන යන්ත්‍ර දෙස ඔහු බොහෝ වේලාවක් බලා සිටියේය. ජීවිතයේ එක තැනකදී බැකෝ යන්ත්‍ර, ලොරි ආදිය සිය ගණනක් දකින්නට ඔහු ද වාසනාවන්ත වූවා නොවේදැයි මට සිතිණි.කරුණු කාරණා තේරුම් ගත හැකි දිනෙක ඔහුගේ සිතෙහි තැන්පත්වන මේ සතුට සියදහස් ගුණයකින් වැඩිවනු ඇත.අපි දෙදෙනාම ජීවිතයේ එකම වර හම්බන්තොට වරායේ පතුළ දැක්කෙමු. මම ගොඩ නැඟෙන ආර්ථික හා සමාජයීය සමෘද්ධිය දුටුවෙමි. මුනුබුරා බැකෝ යන්ත්‍ර සිය ගණනක් දුටුවේය.අදින් පසු කිසිවකුට ඒ පතුළ දකින්නට වරම් නැත.එය කරදියෙන් පිරි තවත් වරායක් පමණි. මතු උපදින කිසිවකුට වරාය පතුළේ බැකෝ යන්ත්‍ර දකින්නට ලැබෙන්නේ නැත.ඕනෑනම් දිය මත එහා මෙහා යන නැව් දකින්නට පුළුවන. ඒ අවට සුවිසල් ගොඩනැඟිලිවල ක්‍රියාකාරකම් දකින්නට පුළුවන.එහෙත් වරාය පතුළ දකින්නට නම් සත් මුහුද ම සිඳෙන තෙක් බලා සිටිය යුතුවෙයි. එහෙත් එහෙම දවසක් ස්වභාව ධර්මයා විසින් නිර්මාණය කරනු ලබන්නේ නැත.අපි අධ්‍යාපන චාරිකාවකදී පොළොන්නරුවට සහ අනුරාධපුරයට ගියෙමු.පරාක්‍රම සමුද්‍රයේ වෑකන්ද මතදී අපේ ගුරුතුමා අපට වැව ගැන කියා දුන්නේය.”මහා පරාක්‍රමබාහු රජ්ජුරුවො තමයි මේ වැව හැදුවෙ. එකම දිය බිඳුවක්වත් ප්‍රයෝජන නොගෙන මුහුදට යවන්ඩ එපා කියා කිව්වෙ ඒ රජ්ජුරුවො තමයි”එහෙත් පරාක්‍රම සමුද්‍රයේ පතුළ දුටු කෙනෙක් නැත. අපි අනුරාධපුරයේ කලාවැවට ගියෙමු. කලාවැව වෑකන්ද මතදී ගුරුතුමා අපට විස්තර කීවේය.”කලාවැව හැදුවෙ ධාතුසේන රජතුමා... කාශ්‍යප කුමාරයා පිය රජ්ජුරුවන්ගෙන් වස්තුව ඉල්ලපුවාම රජ්ජුරුවො වැවට බැහල දිය දෝතක් අරගෙන මේ තමයි මම ඉතිරි කරපු වස්තුව කියල කිව්වලු”එහෙත් කලාවැවේ පතුළ දුටු කෙනෙක් නැත.එසේ වුවද පරාක්‍රම සමුද්‍රයේ මෙන්ම කලාවැවේ නුවර වැවේ, බසවක්කුලමේ පතුළ දුටු අය එකල ද සිටින්නට ඇත.හම්බන්තොට වරාය අදින් පසු කරදිය කැන්දන යහන්තලාවක් බවට පත්වෙයි.අද සුබ මොහොතින් මේ ගැඹුරු ද්‍රෝණියට ගලා එන්නේ මුහුදේ කරදිය නොවේ. අනාගතයේ සමෘද්ධියයි.තවත් මාසයකින් දෙකකින් හම්බන්තොට වරාය පිරෙනු ඇත. තවත් මාස ගණනාවකින් නැව් මේ වරායට සේන්දු වනු ඇත.තවත් ශතවර්ෂ සහ ශතවර්ෂ ගණනකට පසු කිසියම් කෙනෙක් තම මුනුබුරාත් සමඟ මේ වරාය අසබඩට පැමිණෙනු ඇත.”පුතේ මේ තමයි හම්බන්තොට වරාය. මේක හැදුවෙ පුතේ මහින්ද රාජපක්ෂ කියල ඒ කාලෙ අපේ රටේ හිටපු රාජ්‍ය නායකයා.. ඒ කාලෙ මේක ගොඩබිමක්.. ඒක හාරලා තමයි පුතේ මේක හැදුවෙ.. බැකෝ යන්ත්‍ර සිය ගණනක් තවත් යන්ත්‍රෝපකරණ දහස් ගණනක් මේ සඳහා පාවිච්චි කළා කියල තමයි ඉතිහාසයේ සඳහන් වෙන්නෙ.ඒ කාලෙ හිටපු පුතා වගේ පුංචි ළමයි තාත්තලා සීයලා එක්ක ආවලු පුතේ වරාය හදන හැටි බලන්ඩ.. ඒ ගොල්ලො දැකල තියෙනවා වරාය පතුළේ ලොරි සිය ගණනක් එහා මෙහා යනවා...”ඒ මුනුබුරා කට අයාගෙන ඒ විස්තරය අසා සිටිනු ඇත.අපි කුඩා කාලයේ මහා පරාක්‍රමබාහු රජතුමා පරාක්‍රම සමුද්‍රය හැදූ කතන්දරය අප අසා සිටියාක් මෙනි.”ප්‍රයෝජන නොගෙන එක වැහි බිඳුවකටවත් මුහුදට යන්ඩ දෙන්නෙ නෑ..”එසේ කීවේ එදාය.”එක නැවකටවත් ශ්‍රී ලංකාවට ඇතුළු නොවී පිටපාරෙන් ශ්‍රී ලංකාව පසුකොට යන්ඩ දෙන්නේ නෑ..මෙසේ ඇසෙන්නේ මෙදාය.හයවැනි පන්තියේ ගුරුතුමී මෙසේ කියනු ඇත.”ඔන්න එකෝමත් එක කාලෙක අපේ රටේ හිටියා මහින්ද රාජපක්ෂ කියල රාජ්‍ය නායකයෙක්.. ඒ නායකය 2010 අගෝස්තු මාසෙ 15 වැනිදා උදේ තමයි හම්බන්තොට වරායට වතුර පිරවීම පටන් අරගෙන තියෙන්නෙ...සැබැවින්ම මහාපරාක්‍රම රජතුමාට මෙන්ම ධාතුසේන රජතුමාට මෙන්ම මහින්ද රාජපක්ෂ මැතිතුමාටද ශ්‍රී ලාංකේය වංශකතාවේ පිටු අතරින් ස්වර්ණමය පිටුවක් අදින් පසු උරුම වනු නියතය.මේ කප පවතින තුරු හම්බන්තොට වරාය ද පවතිනු ඇත. එතෙක් මහින්ද රාජපක්ෂ නාමය ද පවතිනු ඇත.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=af1008158</link>
    <topic>සිළුමිණ ඩෙංගු මර්දන සටන් බිම</topic>
    <author>හොරණ මධ්‍යම විශේෂ චන්ද්‍රා ශ්‍රී පෙරේරා</author>
    <content>අදාළ නිලධාරීන්ගේ අවධානය පිණිසයිගාල්ල වක්වැල්ල පාරේ තුනේ ඉලක්කම මුලට එන ලිපිනයකට අයත් නිවසට යාබදව වතුර ගලා බසින තැනක තියෙන හිස් ඉඩම මදුරු තවානක්. බෝතල්, පොල් කෝම්බවල පිරුණු වතුර තාවම දකින්න පුළුවන්. අසල්වාසීන් කියන හැටියට මේ ගැන නගරාධිපති ඇතුළු වගකිව යුත්තන් දැනුවත් කළත් තාම විසඳුමක් නැහැලු. මේ අහල පහළ කිහිප දෙනෙකුට ඩෙංගු රෝගය හැදිලා රෝහලටත් අරන් ගියා. මරණයක් වෙනතුරුම මේ අනතුර පිටු දකින්නේ නැද්ද? කඩුවෙල දෙල්ගොඩ පාරේ, සියඹලාපේ හන්දියත්, ඒ අසල තිබෙන ආගමික මධ්‍යස්ථානයත් ඩෙංගු මදුරුවන්ගෙ වර්ධන ස්ථානයක්ලු. ඒ ළඟ තැඹිලි කෝම්බ, මැටිකළ හැම දෙයක්ම විසිරිලා මේ ප්‍රශ්නය බරපතළම දෙයක් වෙලා. හැමෝම එකතු නොවුණොත් ප්‍රශ්නෙ ඔබටමයි. මේ නිසා සියඹලාපේ අයිති පළාත් පාලන ආයතනයත් ජනතාවත් විමසිලිමත් වීම වැදගත්. නුගේගොඩ මෙල්ඩර් පෙදෙසේ සමහර තැන්වල කානු පද්ධති අපිරිසිදු වෙලා. විශාල පිරිසක් ගැවැසෙන මේ ප්‍රදේශයේ ඩෙංගු මදුරුවන් බෝවීමේ අවධානම වැඩිවෙන්න පුළුවන්. මේ නිසා ප්‍රදේශ වාසීන්ගේ හා අදාළ ප්‍රාදේශීය පළාත් පාලන ආයතනයේ සහයෝගීත්වයෙන් ඉක්මණින්ම මේ කානු පද්ධතිය පවිත්‍ර කිරීම අවශ්‍යයි. දුගඳ හමනවා පමණක් නොව මදුරු කීටයන්ට ද පාරාදීසයක් වෙනවා. මේ ගැන බලධාරින් අවධානය යොමු කරන්න. ළිං හෑරුවා නම් ඒවා පාවිච්චියට නොගෙන අතහැර දාන්න එපා. පන්නිපිටිය සෙත්සිරි පෙදෙසෙ අතහැර දාලා තියෙන ළිඳ ප්‍රදේශ වාසීන්ට තර්ජනයක් වෙලා. ළිඳට බේත් ඉහින්න අදාළ බලධාරින් ක්‍රියා කළ යුතුයි. හැමෝටම කිය කියා ඉඳලා වැඩක් නැහැ. මේ වෙලාවෙත් සමගිවෙලා කරන්න පුළුවන් හැමදෙයක්ම කරන එක ඔබේ යුතුකමක්. මතබේද වලින් වැඩක් නැහැ. ඩෙංගු මදුරුවන් මර්දනය කරන්න හැමෝගෙම සහයෝග ඕනෙ. රත්නපුර දිස්ත්‍රික්කයේ ගොඩකළවෙලක නමින් ඇති ගමක් තිබේ. ස යන්න මුලට ඇති අකුරු තුනක නමක් ඇති පලතුරු වෙළෙඳ සල අනවසර ඉදිකිරීමක් කියලා කියන්නේ ප්‍රදේශයේ ජනතාව. ඒ කොහොම වුණත් එම වෙළෙඳ සැල අවට මදුරුවන් බෝවෙන එක තමයි ඉවසන්න බැරි. අනිත් හැම දේටමත් වඩා ඩෙංගු. මේ ස්ථානය ඇස ගැටෙන කොටත් බිය හිතෙනවා. එහෙත් කිව්වට වැඩක් නැහැ කියලා ගොඩකවෙල ජනතාව කියනවා. අනේ ඉතින් කාරුණික නිවේදනය ඔබටයි. දැන්වත් වෙළෙඳ සැල අවට පිරිසුදු කරගන්න. මතකයිනේ, මොරටුවේ ඩෙංගු මරණ කීයක් වුණාද? මේනිසා සැලකිල්ලෙන් බලන්න කියලා අපි ආයිත් කියනවා. රාවතාවත්ත 5 වෙනි පටුමගේ වතුර බසින කානුව පිහිටලා තියෙන්නේ පාරමැද. වටපිට ජනතාවට ඒක හරිම ප්‍රශ්නයක්. මදුරු කීටයෝ බෝවෙන අවදානම වැඩියි. වැඩියි කියලා බලාගෙන ඉඳලා බෑ.මොරටුව නගර සභාව මේවට වගකිව යුතුයි නේද? මොරටුව රාවතාවත්තේ 5 වෙනි පටුමගේ අය නගර සභාවත් එක්ක දැන්වත් එකතු වෙලා ශ්‍රමදානයක්වත් දාලා සුද්ද කරන්න. අනතුරු බලබලා තනතුරුවල ඉඳලා වැඩක් නැහැ. අලවතුගොඩ නගරයේ ගොඩනැගිල්ලක් සෑදීමට වලවල් කපා තිබුණත්, එහි ඉදිවීමක් කිරීමට සූදානමක් නැත. වැසි දිනවලට වතුර පිරීම හරිම අවදානම් සහිතයි. දින දින ඉහළයන ඩෙංගු අවධානම නිසා මේ පිළිබඳ ප්‍රදේශයේ වගකිවයුත්තන්ගෙ ජනතාවගේ අවධානය යොමුවිය යුතු කාලය එළඹිලා. මේ ගැන කඩිනම් පියවරක් ගන්න. ඔබ අයිතිකරු නම් කාරුණිකව රට වෙනුවෙන් ඔබේ සේවය සලසන්න. මහරගම සිරි වජිරඥාන ධර්මායතනය අසල හැමවෙලාවෙ විශාල මිනිස් පිරිසක් ගැවසෙනවා. ඉරිදා දිනවලට දහම් පාසල් දරුවන් අධිකයි. බොරලැස්ගමුව වැව අපිරිසිදුවීමත් කාලාන්තරයකින් අස්නොකිරීමත් ගැටලුවක්. මේ ගැන අවධානය යොමු කර වැව් පිරිසුදු කරන්න ඔබේ සහයෝගීත්වය ලබාදීමට කාරුණික වෙන්න. නැත්නම් ඩෙංගු මදුරුවාට ඔබේ දරුවා හෝ ඔබත් බිල්ලක් විය හැකිය. තලවතුගොඩ නගරයේ සුපිරි වෙළෙඳ සලක් අසල ඇළ අපිරිසිදුවෙලා කියලා කියනවා. මේක සුද්ද පවිත්‍ර කරන බවට කිසිදු හෝඩුවාවක් නැහැ. ප්‍රදේශවාසීන් ඩෙංගු භීතියෙන් ඇලලී සිටින මේ වෙලාවේ පළාත් පාලන බලධාරීන්ගේ අවධානය යොමු කළොත් අපේ හෘදයාංගම ස්තූතිය. මේ සඳහා මැදිහත් වෙන්න පමා කරන්න එපා. ඩෙංගු මරණවලට පිළියමක් ලෙස ඔබේ ශක්තිය ධෛර්යය යොමුකිරීම වැදගත්.හොරණ නගරයේ ශීඝ්‍රයෙන් පැතිර යමින් පවතින ඩෙංගු මදුරු උවදුර පිළිබඳව ප්‍රදේශයේ ජනතාව දැනුම්වත් කිරීමේ වැඩසටහනක් පසුගියදා හොරණ මහජන බැංකුව අනුග්‍රහයෙන් හොරණ මෙට්රෝ සිංහ සමාජය මඟින් පැවැත්වුණු අවස්ථාවයි මේ.හොරණ මධ්‍යම විශේෂ චන්ද්‍රා ශ්‍රී පෙරේරා කහතුඩුව ප්‍රදේශයේ ස්වේච්ඡා සංවිධාන ගණනාවක් ක්‍රියාත්මක කරන ඩෙංගු මර්දන වැඩ සටහන අද (15) දවස පුරා පැවැත්වේ. කහතුඩුව ප්‍රදේශයේ ග්‍රාම නිලධාරිවරු, පොලිසිය, මහජන සෞඛ්‍ය පරීක්ෂකවරු මෙම වැඩ සටහනට පූර්ණ සහයෝගය දක්වති.ඩෙංගුවලට බිලිවුණු පුංචි දිලිණි ගැන මිතුරියක් කියන කතාවදිළිණි ඔයත් මමත් සංඝමිත්තා පාසල් බිමට පියමං කරපු මුල්ම දවස ඔයාට මතකද? අහම්බෙන් වගේ අපි දෙන්නා වැටුණේ එකම පංතියට. අවුරුදු හතරකට නොඅඩු කාලයක් ඔයත් මමත් අපේ යාළුවොත් එකට ඉගෙනගත්තා. ශිෂ්‍යත්ව විභාගය කරලා අලුත් ඉස්කෝලෙකට අපිට යන්න තිබුණේ තව හරියටම අවුරුද්දක් විතරයි. ඒ අවුරුද්දෙන් පස්සේ ශිෂ්‍යත්ව විභාගය පාස්වෙලා අපේ යාළුවෝ එකම ඉස්කෝලෙකට යන්න ලැබේවා කියලා අපි හැමවෙලාවේම ප්‍රාර්ථනා කළා.ඒත් අනේ අද ඔයා අපි කාටත් කලින් යන්න ගිහින්. අපේ ඉස්කෝලේ ටීචර්ලා අපේ අම්මට කියලා තිබුණා ඔයා ඩෙංගු හැදිලා මැරුණා කියලා. අපි හිටියේ විනෝද ගමනක් ගිහින්. මගේ අම්මා මට කිව්වහම මං හොඳටෝම හැඬුවා. ඩෙංගු මදුරුවා මගේ යාලුවා උදුර ගත්තේ ඇයි කියලා මම හැඬුවා. මම ඩෙංගු මදුරුවන්ට සාප කෙරුවා, මගේ යාලුවා අපෙන් උදුරගත්තට. එදා නිවාඩු දෙන්න දවස් තුනකට කලිනුත් ඔයා අපි එක්ක හිටියා.අපි හරිම සතුටෙන් එදා හිටියේ. ගෙදර ගිහින් සෙල්ලම් කරන්න. ඒත් ඔයා කිව්වා අපි සෙල්ලම් කරලා විතරක් මදි. පාඩම් කරන්නත් ඕන. නැත්නම් අම්මලට දුක හිතෙයි කියලා. අද ඩෙංගු නිසා සිය දහස් වාරයක දුකක් ඔයා ඔයාගේ අම්මලටත් අපිටත් දීලා යන්න ගිහින්. අපේ මැඩම්ටත් ටීචර්ලාටත් හරිම දුකයි. ඒ අය හැම වෙලාවෙම කතාවුණේ අපිවත් ඩෙංගු මදුරුවන්ගෙන් බේරගන්නේ කොහොමද කියලා. අම්මේ තාත්තේ මං ඔයගොල්ලන්ගෙන් ඉල්ලන්නේ පුංචි අපි ඔයගොල්ලෝ ආරක්ෂා කරනවා වගේම මේ මදුරුවාගෙනුත් අපි බේරගන්න කියලා.දුල්මිණි නවෝද විජේතුංග 4 වසර සංඝමිත්තා බාලිකා විදුහල පුංචි බොරැල්ල.මේ වර්ෂයේ ජනවාරි මාසයේ සිට අගෝස්තු මාසය දක්වා මාස අටක කාලසීමාවේ ඩෙංගු රෝගය වැළඳුණු රෝගීන් සංඛ්‍යාව 25347 කි. 186 දෙනකු මාරාන්තික ඩෙංගු වැළඳීමෙන් මරුමුවට පත් වී තිබේ. ඉන් වැඩි දෙනකු කුඩා දරුවන්ය. නාගරික මෙන්ම ගම්බද ප්‍රදේශවලින් ද ඩෙංගු ව්‍යසනයට ගොදුරු වූ රෝගීන් ගැන මෙන්ම මරණ ගැන ද වාර්තා වී ඇත.රටේ හැම තැනකින්ම ඩෙංගු තර්ජනය එල්ල වීම නිසා ඊට එරෙහිව මුළු රටම ඩෙංගු මර්දනයට වැඩ සටහන් රාශියක් ක්‍රියාවට නංවා තිබේ. මෙහිදී ඩෙංගු මදුරුවා බෝවෙන ස්ථාන විනාශ කිරීම කුණු කසළ ඉවත් කිරීම, ශ්‍රමදාන බිම් මට්ටමින් පළාත් මට්ටමින්, ප්‍රාදේශීය මට්ටමින් මෙන්ම දිස්ත්‍රික් මට්ටමින් ක්‍රියාත්මක වෙයි.ජනාධිපති කාර්ය සාධක බලකායක් ද මේ සඳහා මූලිකත්වය ගෙන සෞඛ්‍ය අමාත්‍යංශයේ ඩෙංගු මර්දන වැඩසටහන්වලට සහාය ලබා දෙයි. ජාතික ඩෙංගු මර්දන සතියක් ද හෙට (16) සිට ලබන 22 වැනිදා පැවැත්වේ.ජාතික ඩෙංගු මර්දන ඒකකය ඩෙංගු මදුරුවා ගැනත් එම මදුරුවාගේ ජීවන චක්‍රය, රෝගය පැතිර යාම, හා රෝග ලක්ෂණ පිළිබඳව මහජනතාවගේ අවධානයට කරුණු රැසක් ඉදිරිපත් කර තිබේ. මේ වසරේ ඩෙංගු රෝගීන්ගේ වර්ධනය සියයට 130 කින් වර්ධනය වී ඇත. ඩෙංගු මදුරුවන් ලෙස හඳුන්වන්නේ ‘ඊඩිස් ඊජිප්ටයි’ සහ ‘ඊඩිස් ඇල්බොපික්ටස්’ යන මදුරුවන්ය.ඊඩිස් වර්ගයේ ගැහැනු මදුරුවෙක් නිශ්චල ජලයේ වරකට බිත්තර 100 - 200 පමණ දමයි. මේ බිත්තර ඇලෙන සුලුය. ජලය වියළී ගිය ද මේ ඇලෙන සුලු බිත්තර වියළි ස්වභාවයෙන් මාස 6 ක් අවුරුද්දක් පමණ වුවද විනාශ නොවී පවතී. මේ බිත්තර තිබෙන ස්ථානයට යළි ජලය ස්වල්ප වශයෙන් එක් වුවහොත් එයින් මේ බිත්තර සක්‍රීය වී මදුරු කීටයන් බෝවීම පහසුවෙන් සිදුවේ. ඩෙංගු මදුරු බිත්තරයෙන් දින 1 - 2 ත් අතර මදුරු කීටයා බෝවීමෙන් අනතුරුව දින 5 - 7 ත් අතර කාලයකින් මදුරු පිළවා ඇතිවෙයි.පිළවා දින 1 - 2 අතර කාලයේදී ඩෙංගු සුහුඹුල් මදුරුවා ලෙසින් බිහිවීම මේ මදුරුවාගේ බෝවීමේ ජීවන චක්‍රයයි. බොහෝ විට මේ මදුරු කීටයා හා පිලවා වර්ධනය වෙන්නේ පිරිසුදු වතුෙර්ය. මේ කීටයාට හා පිලවාට ජලය නැත්නම් වර්ධනය විය නොහැකිය.ඩෙංගු සුහුඹුල් මදුරුවාට සති 2 - 4 කාලයක් ස්වභාවික පරිසරයේ ඹ්වත්විය හැකිය. මේ මදුරුවාගේ උරසේ සහ පාදවල කළු සහ සුදු වයිරම් සහිත රේඛා සලකුණු ඇත. පෙනුමෙන් කුඩාය. පැහැය කළුය. මිනිස් රුධිරය බෙහෙවින් පි‍්‍රයකරන ඩෙංගු මදුරුවා වැඩියෙන්ම දෂ්ට කරන්නේ දහවල් කාලයේදීය. ලේ උරා බොන්නේ ගැහැනු මදුරුවාය.මිනිස් රුධිරය මඟින් ගැහැනු මදුරුවා බිත්තර මේරීමට අවශ්‍ය ප්‍රෝටීන ලබා ගනී. ආසාදිත පුද්ගලයන්ට මේ ඩෙංගු මදුරුවා දෂ්ට කළ විට ඩෙංගු වෛරසය මදුරුවාගේ ශරීරයට ඇතුළු වේ. මෙම වෛරසය ඩෙංගු මදුරුවාගේ ශරීරය ඇතුළත වර්ධනය වී ඛේට ග්‍රන්ථවලට ඇතුළුවීමට දින 8 - 10 කාලයක් ගතවේ. නිරෝගී පුද්ගලයකුට මදුරුවා දෂ්ට කළ විට ඩෙංගු වෛරසය නිරෝගී පුද්ගලයාගේ ශරීරයට ඇතුළු වේ.ඩෙංගු මදුරු දෂ්ටනයට ලක්වූ පසුව රෝග ලක්ෂණ පහළ වීමට දින 3 - 14 ත් අතර කාලයක් ගතවේ.කෙසේ නමුත් බොහෝ දෙනාගේ ශරීරවල ඇති ප්‍රතිශක්තිය අනුව ඩෙංගු මදුරු දෂ්ටනයට හසුවන සැම දෙනාටම ඩෙංගු වැළදෙන්නේ නැත. බොහෝ විට මේ මදුරු දෂ්ටනයට හසු වූ අයට සාමාන්‍ය වෛරස උණ රෝග තත්ත්වය මතු වී දින කිහිපයකින් උණ රෝගය සුව වී යයි.සමහරකුට පමණක් ඩෙංගු උණ හා ඩෙංගු රක්තපාතය ද අසාධ්‍ය තත්ත්වයට රෝග ලක්ෂණ පෙන්නුම් කරන අයට ඩෙංගු කම්පන තත්ත්වය ද මතු කරවයි. බොහෝවිට මෙවැනි රෝගීන් මරණයට පත්වන්නේ ඩෙංගු කම්පන තත්ත්වයට පත්වීමෙනි. ඩෙංගු රක්තපාත උණ රෝගය ඇතිවූ විට සම යට කුඩා රතු පැල්ලම් ඇතිවීම, විදුරු මස්වලින් ලේ ගැලීම, නාසයෙන් ලේ ගැලීම, කළු හෝ දුඹුරු පැහැයට වමනය හා මළපහ වීම මුත්‍රා සමඟ ලේ පිටවීම ද සිදුවේ.කම්පන තත්ත්වයේදී උණ බැස ගිය ද ඇඟ සුදු මැලිවීම අත්පා සීතල වීම, නිදිමත ස්වභාවය, නාඩි වැටීම වේගවත් වීම, රුධිර පීඩනය අඩුවීම, හුස්ම ගැනීමේ අපහසුතා වැනි රෝග ලක්ෂණ ඇතිවේ. දරුවකුට මේ දිනවල හදිසියේ උණ රෝගය වැළඳුණොත් උණ ගැන විමසිලිමත් වීමට අවධානය යොමු කළ යුතුය. ඇතැම් මවුපියන් පිළිගත් වෛද්‍යවරයකු වෙත දරුවා රැගෙන යන්නේ ද නිවෙසේ දින 2 - 3 ක් ප්‍රතිකාර ලබාදීමෙන් පසුවය. ඒ වන විට දරුවාට ඩෙංගු රෝග ලක්ෂණ මතු වී රෝහල් ගත කරන තත්ත්වයකට පත්වී සිටින්නට පුළුවන. ඒ නිසා උණ ගැනුණු විටම රෝගියා වෛද්‍යවරයකු වෙත යොමු කිරීම රෝගියාගේ යහපතට හේතු වේ.රජයේ රෝහලකටම ඩෙංගු ප්‍රතිකාර සඳහා රෝගීන් රැගෙන යාම වඩාත් සුදුසුය. ඩෙංගු රෝගීන්ට ප්‍රතිකාර පිණිස රජයේ රෝහල්වල ප්‍රතිකාර ඒකක පිහිටුවා අවශ්‍ය වෛද්‍යවරු හෙද හෙදි කාර්ය මණ්ඩල ඖෂධ දැඩි සත්කාර ඒකක පහසුකම් සියල්ල සපුරා තිබෙන බව ද පර්යේෂණාගාර පහසුකම් හා අවශ්‍ය ඖෂධ ද හිඟයකින් තොරව ලබා දී ඇති බව ද සෞඛ්‍ය අමාත්‍යංශයේ අතිරේක ලේකම් වෛද්‍ය පාලිත මහීපාල මහතා පවසයි.ඩෙංගු මදුරු මර්දනයට බීටීඅයි සහ බීටී බැක්ටිරියාව යොදා ගැනීමට ද සැලසුම් කර අවශ්‍ය පියවර ගෙන තිබෙන බව ද ඩෙංගු අසාධ්‍ය තත්ත්වයට පත්වන රෝගීන්ගේ රුධිර තරල ප්‍රසාරණය පහසු කිරීමට යොදා ගැනෙන ඩෙක්ස්ට්‍රෑන් 40 නමැති ඖෂධ නික්ෂේපන තායිලන්තයෙන් ගෙන්වා අදාළ රෝහල්වලට පමණක් බෙදා හැරීමට පියවර ගෙන ඇතැයි ද වෛද්‍ය මහීපාල මහතා සඳහන් කරයි.මෙහි ප්‍රථම නික්ෂේපන තොගය ඉකුත් දින සෞඛ්‍ය ඇමැති මෛත්‍රිපාල සිරිසේන මහතාට භාරදීමේ නිල උත්සවය පසුගියදා පැවැත්විණ.සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=af1008152</link>
    <topic>බෙල්ලන්විල ඇසළ අසිරිය</topic>
    <author>සටහන හා සේයාරූ -ගාමිණී රූපානන්ද</author>
    <content>අගෝස්තු 28 වැනිදා 60 වැනි වරටත් පැවැත්වෙන බෙල්ලන්විල ඇසළ පෙරහර නිමිත්තෙනිබෙල්ලන්විල ඇසළ මහා පුණ්‍යොත්සවය 60 වන වරටත් උත්කර්ෂවත් අන්දමින් පැවැත්වීමට විධිවිධාන යොදා ඇති අතර සති පිරිත් දේශනය අදින් ඇරැඹේ. සති පිරිත් දෙසුම ඇසළ උලෙළ විශේෂත්වයක් ගනී.බෙල්ලන්විල ඇසළ පෙරහරේ නිර්මාතෘවරයාණෝ අපවත් වී වදාළ බෙල්ලන්විල ශ්‍රී සෝමරතන හිමිපාණෝ ය. උන්වහන්සේ ගේ ගුණානුස්මරණ ධර්මදේශනා මාලාව ඊයේ (14) වනතුරු තෙදිනක් පුරා පැවැත්විණි.සල්පිටි කෝරළයේ දකුණු කොළොම්පුරයෙහි එවකට කෝට්ටේ රාජධානියට සමීප වූ ශ්‍රී ජයවර්ධනපුරයට නැඟෙනහිරින් පරසතුරු උවදුරු නිසා වල් බිහිව ගිය පැරණි සිද්ධස්ථානයක් විය. ඒ බෙල්ලන්විල රජමහා විහාරයයි. වර්තමානයේ එය මෙරට බහුශ්‍රැත විනයධර යතිවරුන් වැඩ වසන බොදු ජනතාවගේ මෙන් ම අන්‍ය ආගමිකයන්ගේ ද ගරු බුහුමනට ලක්වූ දෙස් විදෙස්හි සුපතළ ඓතිහාසික පුද බිමකි.මහින්ද රාජපක්ෂ ජනාධිපතිතුමාගේ ආශිර්වාදය හා මඟ පෙන්වීම යටතේ පූජා භූමියක් ලෙස රජය මගින් ප්‍රකාශයට පත් කොට සංවර්ධනය කරනු ලැබූ මේ විහාරස්ථානයේ පිහිටි බෝධිරාජයාණන් වහන්සේ වසර 2300 ක් පමණ දිගු ඉතිහාසයකට උරුමකම් කියන අනුරාධපුර ශ්‍රී මහා බෝධිරාජයාණන් වහන්සේගේ දෙතිස් ඵල රුහබෝධි අංකුරයකි.කෝට්ටේ යුගයේ රජකම් කළ සවැනි පරාක්‍රමබාහු රජතුමා අලකේශ්වර රජුට විරුද්ධව කෝට්ටේ රාජධානිය ආක්‍රමණය කිරීමට ප්‍රථම පැපිලියානට නුදුරු ග්‍රාමයක මන්දිරයන් තනාගෙන වාසය කෙළේය. මේ මාලිගයට නුදුරින් පරිවාර මන්දිරයෙක් ඉදිකොට රජුගේ මහාමාත්‍යාදීන්ට වාසය කිරීමට ඉඩකඩ සලසා දුන්නේ ය.ඒ අතර මේ ප්‍රදේශයේ පිහිටි ගල්තලාවක රජුගේ මංගල හස්තිරාජයාගේ අඩි සලකුණ සටහන්ව තිබීම නිසා ‘ඇත් අඩිය’ නම් වූ මේ ප්‍රදේශය පසුකලෙක ‘අත්තිඩිය’ වශයෙන් නම් ලද බව ජනප්‍රවාදවල සඳහන් වෙයි.කාලයාගේ ඇවෑමෙන් නටබුන්ව ගිය මේ රජ මාලිගය ඇතුළු ඓතිහාසික පුරවරයේ තොරතුරු සෙවීමේ කුහුලින් පසු වූ හිමි නමක් 16 වැනි සියවසේ මුල් භාගයේ මෙහි ආවාස ගෙයක් තනාගෙන වැඩ වාසය කළහ. තෙන්ගොඩගෙදර යතිවරයාණන් වහන්සේගේ නාමය අදත් ගෞරවයෙන් සිහිපත් කැරේ. මේ හිමිනම අත්තිඩිය ගලඋඩ විහාරස්ථානය හෙවත් මාලිගාවත්ත පුරාණ රජමහ විහාරයේ හා බෙල්ලන්විල පුද බිමෙහි සමාරම්භකයා ලෙස ඉතිහාසගත ය.තෙන්ගොඩගෙදර හිමියන් අත්තිඩියට පැමිණෙන මේ වකවානුවේදී ප්‍රවාහන සේවාවල දී ඇළ මාර්ගවලට ප්‍රමුඛස්ථානයක් ලැබී තිබුණි. කළුතර සිට කොළඹ දක්වා ගමනාගමනයට යෙදුණේ ප්‍රධාන ඇළ මාර්ගයක් වශයෙන් කටු ඇළ හැඳින්විය හැකි ය. රජය ඒ ඇළ මාර්ගයේ සංවර්ධන කටයුතු දැන් අරඹා ඇත.ප්‍රදේශය පුරා සංචාරය කිරීමට වැඩි ඇල්මක් දැක්වූ මේ හිමිනම කටු ඇළ මාර්ගය දිගේ නිතර නිතර ඔරුවෙන් ගමන් බිමන් කළහ. දිනක් අවශ්‍ය කටයුත්තක් සඳහා සිය අන්තේවාසිකයකු ද සමඟ කටු ඇළ ඔස්සේ ඔරුවකින් ගමන් කරමින් සිටි තෙත්ගොඩගෙදර හිමියන්ට වර්තමානයේ බෙල්ලන්විල විහාරය පිහිටි ප්‍රදේශයෙන් ඉතා මිහිරි තේවා හේවිසි නාදයක් සවන් වැකී තිබේ.වනගත පෙදෙසකින් නැඟී ආ හේවිසි හඬින් කුතුහලයට පත් තෙන්ගොඩගෙදර හිමියෝ තමන් පැමිණි කටයුත්ත ද අතරමඟ නතර කර දමා ඔරුවෙන් බැස හේවිසි හඬ නැගුණු පෙදෙස් නිරීක්ෂණයට ලක් කළහ. එසේ විපරම් කරමින් වනගත වූ හිමියන්ට ජරාජීර්ණව ගිය බෝ මැඬක් හමු විය. නිසි පුද සත්කාරයකින් තොරවීමත්, සැදැහැවතුන්ගේ් පහස නොලැබීමත් නිසා පරිහානියට පත්ව තිබූ බෝධීන් වහන්සේ පිළිබඳ උපන් අප්‍රමාණ අනුකම්පාවෙන් යුක්තව උන්වහන්සේ නැවතත් එම ස්ථානය පිං බිමක් කරන්නෙමැයි තිර අදිටනින් යුක්තව පෙරළා ආවාසය කරා වැඩම කළහ.අත්තිඩියේ මාලිගාවත්ත පුරාණ විහාරයට ලැදිව සිටි උවැසි උවැසියෝ පිරිසක් ද කැටුව පසු දිනක මේ අප්‍රකට බෝධිය පිරිසිදු කොට යළි ප්‍රතිෂ්ඨාපනය කිරීමට කටයුතු කළ තෙන්ගොඩගෙදර හිමියෝ මේ පින්වත් බෝධීරාජයා ශ්‍රී මහා බෝ සමිඳුන්ගේ දෙතිස්ඵල රුහ බෝධීන් ගෙන් එක් බෝධීන් වහන්සේ නමක් බවට වටහා ගෙන බෝමැඩ ප්‍රතිෂ්ථාපනය කිරීමෙන් අනතුරුව ආවාස ගෙයක් ද පිහිටවූහ. වසර 200 කට අධික කාලයක් පුරා මෙහි කීර්තිය දස දෙස පැතිරෙමින් අදටත් බෙල්ලන්විල පුරාවෘත්තය ජනප්‍රවාදයේ සටහන් වන්නේ එසේ ය.19 වැනි ශත වර්ෂයේ මුල් භාගයේ දී නව පණක් ලැබූ බෙල්ලන්විල රජ මහා විහාරයේ ඉතිහාසය දෙවන පෑතිස් රජ සමය කරා දිවෙන බවට සාක්ෂි ඇත. බෝධීන් වහන්සේලා 40 නමක් දෙවන පෑතිස් රජ සමයේ දී මෙරට විවිධ ප්‍රදේශයන්හි ආගමික ප්‍රබෝධය ඇති කිරීමට රෝපණය කරන ලද්දේ ය. බෙල්ලන්විල පූජා භූමියේ රෝපණය කර තිබුණේ ද ඉන් එක් බෝධීන් වහන්සේ නමකි. එවකට බෙල්ලන්විල ප්‍රදේශයේ ජීවත් වූ වැසියන් වෘක්ෂ වන්දනාව ප්‍රමුඛ කොටගත් දහමට නැඹුරුව සිටි බවත් ඊට අනුරූපව බෝධි වන්දනාව මඟින් බුදු දහම ප්‍රචලිත කරනු වස් මේ බෝධිය මෙහි රෝපණය කරන ලද බවට ද මතයක් පවතී.පුරාණයේ පටන් ශ්‍රී ලංකාවේ පැවත එන ඇසළ උත්සව හා ඇසළ පෙරහර රැසකි. මහනුවර, කතරගම, දෙවිනුවර හා රත්නපුරය යනාදී ඓතිහාසික සිද්ධස්ථානවල පැවැත්වෙන ඇසළ උත්සව ඒ අතර ප්‍රධාන තැනක් ගනී. බෙල්ලන්විල ඇසළ පෙරහර ද මේ විහාරය තරමට ම ප්‍රසිද්ධ ය.දළදා මාලිගාවේ ඇසළ පෙරහරේ නියමයන්ට අනුකූලව මෙය ද සිදු කරනු ලබයි. 1950 දී එවකට විහාරාධිපතිව වැඩ විසූ සෝමරතන හිමියන් මෙය අරඹන ලදුව වසර කිහිපයක් ඇතුළත ඉමහත් දියුණුවට පත්විය.එවකට ප්‍රදේශය පුරා පැතිරුණු ගව වසංගතය දුරුකොට උණසන්නිපාතය, පාචනය වැනි ෙරෝ බිය තුරන් කිරීමේ පරමාර්ථයෙන් පෙරහර ඇරැඹි බව පෙරහර සමාරම්භය විමසීමේදී පැහැදිලිව පෙනී යයි. බෙල්ලන්විල රජමහා විහාරය ආශ්‍රිතව ගොඩනැඟුණු විචිත්‍ර ජන සාහිත්‍යයක් පවතී. මෙහි බෝ රුකට අධි ගෘහිත දිව්‍ය රාජයකු වැඩවෙසෙන බවටත් බෝධි වන්දනා මාන කිරීම සඳහා එම දෙව් තෙමේ විහාරය වෙත අහසින් සපැමිණෙන බවත් ජනප්‍රවාදයකි.දශක පහකට වැඩි අඛණ්ඩ ඉතිහාසයක් ඇති මේ ඇසළ සැණකෙළියෙහි විශේෂත්වයක් ඇත.එනම් පුරාණ චාරිත්‍ර විධිවලට ප්‍රමුඛතාව දි පෙරහරේ කාර්යය ක්‍රියාත්මක කිරීමයි. බෙල්ලන්විල රජමහා විහාරාධිපති හා සිංගප්පූරුවේ ප්‍රධාන සංඝනායක, බෞද්ධ පර්යේෂණ සංගමය හා බෞද්ධ පුස්තකාලයේ අධ්‍යක්ෂ බෙල්ලන්විල ධම්මරතන නාහිමියන් ගේ පැවිදි සොයුරු බෙල්ලන්විල රජ මහා විහාරාධිකාරි ශ්‍රී ජයවර්ධනපුර විශ්වවිද්‍යාලයේ කුලපති මහාචාර්ය බෙල්ලන්විල විමලරතන හිමියන්ගේ පූර්ණ අධීක්ෂණය යටතේ වසරින් වසර බෙල්ලන්විල ඇසළ පෙරහර නව මුහුණුවරකින් යුතුව සංවිධානය කැරේ.ඒ සඳහා උන්වහන්සේට ඇසළ පෙරහර කමිටුව රජමහා විහාර දායක සභාව ශ්‍රී බෝධිරාජ කුළඟන සමිතිය, තරුණ බෞද්ධ සංගමය, තරුණ සංසදය ඇතුළු විහාරස්ථානයේ දායක කාරකාදීන්ගේ සහාය ලැබේ.අද (15) ඇරැඹෙන සති පිරිත් දේශනය දින හතක් පැවැත්වෙන අතර සති පිරිතෙන් අනතුරුව දේවදූත පෙරහර දොරකඩ අස්න අගෝස්තු 21 වැනි දින පැවැත්වේ. කුඹල් පෙරහර ද ඊට සමගාමීව පැවැත්වේ. 23 - 25 දිනයන්හි මල් පෙරහර පැවැත්වෙන අතර එදින පුරා රත්නත්‍රය සඳහා පූජා පවත්වා දෙවියන්ට පින් පමුණුවනු ලැබේ.අගෝස්තු 26 දින පාවඩ පෙරහර ද 27 දා රන්සිවිලි පෙරහර ද, වීදි සංචාරය කරන අතර ප්‍රධානතම අංග වන රන්දෝලි මහා පෙරහර අගෝස්තු මස 28 දින වීදි සංචාරය කෙරේ. අගෝස්තු මස 29 දින දවල් පෙරහර හෙවත් දියකපන පෙරහර පවත්වා දිය කැපීමේ චාරිත්‍රය සිදුකොට ගරායක් නැටුමෙන් හා දේව දානයෙන් පසු ඇසළ පෙරහර කටයුතු නිමාවට පත් කැරේ.බෙල්ලන්විල ඇසළ පෙරහර සංවිධායක කමිටුවේ සභාපති ලෙස එච්.ඩී. ප්‍රේමසිරි හා ලේකම් ලෙසදෙහිවල ගල්කිස්ස මහ නගර සභාවේ ප්‍රතිපක්ෂ නායක කේසරලාල් ගුණසේකර යන මහත්වරු කටයුතු කරති.ජාතික ආගමික සංස්කෘතික වටිනාකමින් යුත් බෙල්ලන්විල ඇසළ මහා පෙරහර සිංහල ජාතියේ අභිමානය සංකේතවත් කරන ඉපැරණි කලා මංගල්‍යයක් ලෙස හඳුන්වා දිය හැක.සටහන හා සේයාරූ -ගාමිණී රූපානන්දකොළඹ දකුණ සමූහ  අවුරුදු දෙදහස් දෙසිය ගණනක් තිස්සේ සජීවීව වැජඹෙන දෙතිස් ඵලරුහ බෝධීන් වහන්සේ නමක් නිසා පූජනීයත්වයට පත් වූ බෙල්ලන්විල රාජමහා විහාර පුදබිම කොළඹ දිස්ත්‍රික්කයට හා මුළු මහත් ලංකාවට මෙන් ම ලෝකයාට ද වැඩදායක පිං බිමක් බවට පත්ව ඇත. දෙවන පෑතිස් රජතුමාගේ කාලයේ එතුමන්ගේ උපදෙස් අනුව රටපුරා ස්ථාන තිස් දෙකක රෝපණය කරනු ලැබූ දෙතිස් ඵලරුහ බෝධීන් වහන්සේ බවට පත්වී ඇත්තේ බෙල්ලන්විල බෝධිය බව නිසැක ය.පෘතුගීසි ආක්‍රමණකයින් විසින් කරන ලද මහා විනාශයත් සමඟ වනයට යටවී තිබී සොයාගන්නා ලද ඓතිහාසික බෙල්ලන්විල බෝධිය පදනම් කරගත් රාජමහා විහාර පුදබිම ජනතා සිත්තුළ අසිරිමත් සිද්ධස්ථානයක් ලෙස වැජඹෙන්නට වූයේ පූජ්‍ය බෙල්ලන්විල සෝමරතන නාහිමියන්ගේ සුවිශේෂ හැකියාව කැපවීමත් නිසා ය.මෙවර බෙල්ලන්විල ඇසළ පෙරහර පවත්වනු ලබන්නේ 60 වෙනි වරට ය. බෙල්ලන්විල ඇසළ පුණ්‍යොත්සවය වර්ෂ 1950 දී ආරම්භ කරන ලද්දේ එවකට විහාරාධිපතිව වැඩ විසූ රත්මලාන විහාරපාර්ශවයේ ප්‍රධාන සංඝනායක බෙල්ලන්විල ශ්‍රී සෝමරතන නායක ස්වාමීන්ද්‍රයන් වහන්සේ විසින් ය.ඉපැරණි ඉතිහාසයක උරුමකම් තිබුණ ද බෙල්ලන්විල රජමහා විහාරය විශාල දියුණුවකට සහ ප්‍රසිද්ධියකට පත්වූයේ උන්වහන්සේගේ කාලයෙහි ය.විහාරස්ථානයේ දියුණුව සඳහා 1947 සිට උන්වහන්සේ විසින් ඇති කළ සැලසුම් අතර වාර්ෂික ඇසළ උත්සවයට හිමි වනුයේ සුවිශේෂි ස්ථානයකි. වසර කිහිපයක් ම මහනුවර ඇසළ පෙරහර නැරඹූ උන්වහන්සේ බෙල්ලන්විල ඇසළ පෙරහර, දළදා පෙරහරෙහි සියලු චාරිත්‍ර විධි අනුගමනය කරමින් සිදු කිරීමට සැලසුම් කළහ.ඒ කාලයේ හැටියට විදුලි එළිය පවා නොමැතිව ඉතාමත් අඩු පහසුකම් යටතේ සියලු කාර්යයන් තමන් වහන්සේගේ උත්සාහයෙන් සිදු කරමින් සුළුවෙන් ආරම්භ කළ මේ පෙරහර වසර කිහිපයක් ඇතුළත දිවයිනේ ප්‍රධාන පෙළේ ජාතික ඇසළ උලෙළක් බවට පත්කිරීමට හැකි විය.වර්තමානයේ මෙම පුණ්‍යොත්සවයේ සියලු කටයුතු සිදු කෙරෙන්නේ මහාචාර්ය බෙල්ලන්විල විමලරතන හිමිපාණන් ගේ පූර්ණ පරිශ්‍රමය යටතේ ය. උන්වහන්සේ ගේ සංවිධායකත්වය යටතේ වසර 28 ක් බෙල්ලන්විල ඇසළ පෙරහර පවත්වා ඇත.එස්. වීරසිංහ බෙල්ලන්විල රාජ මහා විහාර දායක සභාවේ කාරක සභික හා බෙල්ලන්විල ඇසළ පෙරහර කොමිටියේ සංවිධායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=af1008153</link>
    <topic>නිදහසේ කෞතුකාගාරයට ගොස් ඉතිහාසය නැවත කියවමු</topic>
    <author>ඡායාරූප-විමල් කරුණාතිලක</author>
    <content>නිදහස් අනුස්මරණ කෞතුකාගාරය මෙරට කෞතුකාගාර අතරින් විශේෂිත වූ කෞතුකාගාරයකි. ඒ ඉතිහාසයේ පටන් දකුණු ඉන්දීය ආක්‍රමණිකයන්ගෙන් ද පසුව අධිරාජ්‍යවාදීන්ගෙන් ද ඊටත් පසුව එල්ටීටීඊයෙන් ද රට මුදා ගැනීමට විවිධාකාරයෙන් කැප වූ දිවි පිදු ජාතික වීරයන් වෙනුවෙන් මේ කෞතුකාගාරය වෙන් වී ඇති නිසා ය.“කැප්පෙටිපොල නායකත්වයට අතිශයින් සුදුසු පුද්ගලයෙකි. සේනා සංවිධානය සම්බන්ධයෙන් ඔහු දැක්වූ ශූරත්වය අතිශය විශ්මය දනවන සුළු විය. ඉංගිරිසි වැනි යුද ශිල්පය මැනවින් දත් සෙනඟක් සමඟ යුද ශිල්පය නොහදාල ආයුධ රහිත සේනාවක් මුහුණට මුහණලා කරන සටන් පරාජයෙන් අවසාන කොට ඇති බව දන්නා හෙතෙම හැකි තරම් මුහුණට මුහුණලා කරන සටන්වලින් වැළකුණේය. ඒ වෙනුවට සතුරාගේ යුද්ධ ශක්තිය දුර්වල කිරීමේ මං සෙවීය. ඒ අතින් සිංහලයන්ට තිබුණේ ගණ දෙවියන්ට නොදෙවෙනි නුවණකි...”අමිල සේවයවීර කැප්පෙටිපොලගේ චරිතය පිළිබඳ විග්‍රහයක යෙදෙමින් ප්‍රවීණ ගත් කතුවරයකු වූ ලාල් පේ‍්‍රමනාත් ද මැල් මහතා සිය “ගිනි පුපුරු” නමැති චරිතාපදාන කෘතියේ සඳහන් කර තිබුණේ එලෙසය. හැබෑවට ම කැප්පෙටිපොල නිලමේ ගේ චරිතය විග්‍රහ කරන විට ජාතික වීරයකු ලෙස අධිරාජ්‍යවාදීන්ගෙන් අපේ රට බේරා ගැනීමට ඔහු කළ සේවය අමිල බව මොනවට පැහැදිලි වේ.එහෙත් අප මේ කථා කරන්නට යන්නේ වීර කැප්පෙටිපොල ගැන පමණක් නොවේ. ඔහු ඇතුළු ඉතිහාසයේ මුල් අවදියේ සිට ම ලක් දෙරණේ නිදහස වෙනුවෙන් දිවි පිදූ ජාතික වීරයන්ගේ කෞතුකාගාරය ගැන කථා කරන්නටය.කෞතුකාගාර අධිකාරී කුමාරසිංහ තැන්නෙගෙදරඒ නිදහස් අනුස්මරණ කෞතුකාගාරයයි. කොළඹ හතේ නිදහස් චතුරශ්‍රයේ බිම් මහලේ පිහිටි මේ කෞතුකාගාරය ආරම්භ වූයේ 2008 වසරේදීය. මෙහි කෞතුකාගාරයක් ඉදිකළ යුතු බවට මුලින්ම අදහසක් ගෙන ආවේ හිටපු ජනාධිපතිවරයකු වූ රණසිංහ පේ‍්‍රමදාස මහතා ය. ඒ අනුව නිදහස් චතුරශ්‍රයේ බිම් මහල ඒ වෙනුවෙන් ලකලැහැස්ති කෙරුණ ද ඔහුගේ මරණයත් සමඟ එහි වැඩ කටයුතු ද ඇණ හිටියේය. එහෙත් එල්ටීටීඊ ත්‍රස්තවාදය පරාජය කර නැවත රට එක්සේසත් කළ ජනාධිපතිවරයකු සිටින රටේ, හැටවෙනි නිදහස් උළෙල වෙනුවෙන් ජාතික වීරයන් උදෙසා මේ කෞතුකාගාරය විවෘත විය. එවකට රාජ්‍ය පරිපාලන ඇමැති කරු ජයසූරිය මහතාගෙන් ද මීට නොමඳ සහායක් ලැබිණි.ඉතිහාසයලංකාවේ ඉතිහාසය දෙස බලන විට මෙරට ජනතාවට එක හැල්මේ නිදහස බුක්ති විඳින්නට නොහැකි වූ බව අමුතුවෙන් කිව යුත්තක් නොවේ. ලංකාවේ පළමු රජු වන විජය රජු ද දකුණු ඉන්දීය ජාතිකයෙකි. කුවේණියගේ සහයෙන් මෙරට පළමු රජු බවට පත්වූ ඔහු ද විදේශිකයෙකි. ඔහුගේ පැමිණිමත් සම¼ඟ මෙරට ජනාවාස වූ බව ඉතිහාසඥයන්ගේ පොදු පිළිගැනීමයි. කෙසේ වුවද මෙරට නිවහල් රාජ්‍යයකට පදනම දැමු ප්‍රථම රජු ලෙස නිදහස් අනුස්මරණ කෞතුකාගාරයේ පළමු තැන ලැබෙන ජාතික වීරවරයා වන්නේ (ක්‍රි. පූ. 377 - 307) පණ්ඩුකාභය රජතුමා ය.විජය රජු සමයේ පටන් ක්‍රමයෙන් ව්‍යාප්ත වූ ජනපද රැසක් එක්සේසත් කර අනුරාධපුරය අග නගරය කර ගනිමින් එනම් රාජධානිය කර ගනිමින් නිවහල් රටකට අඩිතාලම දැමු මුල්ම රජු ඔහුය. එතැන් පටන් සිංහලයේ අවසන් රජු වූ ශ්‍රී වික්‍රමරාජසිංහ රජු තෙක් රට පාලනය කළ රජවරු අතරින් රටේ නිදහසට හා දියුණුවට ඇප කැප වූ රජවරුන් විසිදෙනකු ජාතික වීරයන් ලෙස මේ කෞතුකාගාරයේ ගරුබුහුමනට පාත්‍ර කොට ඇත.ජාතික විරුවන්පණ්ඩුකාභය රජතුමාගෙන් ආරම්භ වන ජාතික වීරයන්ගේ නාමාවලියට දේවානම්පියතිස්ස රජතුමා ද විහාර මහා දේවිය ද, දුටුගැමුණු, වළගම්බා, ධ් වන ගජබා, මහසෙන්, බුද්ධදාස, සිරිසඟබෝ යන රජවරුන්ගේ සිට මහනුවර යුගයේ කීර්ති ශ්‍රී රාසිංහ රජු දක්වා රජවරු විසිදෙනකුගේ තොරතුරු මේ කෞතුකාගාරය සතු ය. ඔවුන්ගේ යුගවලදී කරනු ලැබු මහා වැව්, අමුණු, දාගැබ්, අතිශය නිර්මාණශීලී කලා කෘති හා අනෙකුත් වාස්තු විද්‍යාත්මක නිර්මාණ යනාදිය පිළිබඳ යම් තොරතුරු ද, ඡායාරූප ද මේ කෞතාගාරය සතු ය.දකුණු ඉන්දියාවට ආසන්නයේ පිහිටා තිබීම හේතු කොට ගෙන ශ්‍රී ලංකාව වරින් වර දකුණු ඉන්දීය ආක්‍රමණවලට ගොදුරු විය. සූරතිස්ස රජ දවස සිදු වූ සේන ගුත්තික යන අශ්ව වෙළෙඳුන් දෙදෙනාගේ ආක්‍රමණය ඉන් පළමු වැන්නයි. එතැන් සිට අනුරාධපුර යුගයේ අවසානය දක්වා වරින් වර දකුණු ඉන්දීය ආක්‍රමණ එල්ල විය. අසේල රජු දවස එල්ල වූ ආක්‍රමණය, වළගම්බා රජු දවස එල්ල වූ පස් ද්‍රවිඩ ආක්‍රමණය, මිත්සෙන් රජු දවස එල්ල වූ සය ද්‍රවිඩ ආක්‍රමණය, පළමු සේන රජු දවස එල්ල වූ ශ්‍රී වල්ලභ ආක්‍රමණය හා අනුරාධපුර අවසාන සමයේ පස් වන මිහිඳු රජ සමයේ එල්ල වූ චෝල ආක්‍රමණ මේ අතරින් කැපී පෙනෙන ඒවා ය. දුටුගැමුණු, වළගම්බා, ධාතුසේන, දෙවැනි සේන යන රජවරු මේ ආක්‍රමණ මැඬපවත්වා රට එක්සේසත් කළ ශ්‍රේෂ්ඨ රජවරුන් ලෙස ඉතිහාස ගත වන ආකාරය ගැන කෞතුකාගාරය තොරතුරු සටහන් කර ඇත.පොළොන්නරු යුගයේ අවසන් කීර්තිමත් පාලකයා වූ කීර්ති ශ්‍රී නිශ්ශංකමල්ල (ක්‍රි. ව. 1187 - 1196) රජතුමාගෙන් පසුව මෙරට රාජ්‍ය පාලනය බොහෝ හැලහැප්පීම්වලට ලක්විය.ඉතිහාසඥයන් මේ සමය හඳුන්වන්නේ සංක්‍රාන්ති සමය ලෙසය. බොහෝ අවුල් වියවුල් මැද ගෙවී ගිය වසර විස්සක කාලය ඇතුළත රජවරු විසි දෙනෙක් රට පාලනය කළ හ. ඒ අතර ධර්මාශෝක දේව වැනි තුන් මස් බිළිඳුන් ද විය.දකුණු ඉන්දියානු ආක්‍රමණවලින් ඉතා කෲර වූ ආක්‍රමණය වූයේ කාලිංග - මාඝ ආක්‍රමණයයි. එතෙක් සිදු වූ ආක්‍රමණවලින් බිහිසුණ ම විනාශකාරී වූ ආක්‍රමණය වූයේ එයයි. එහෙත් කාලිංග මාඝ, චන්ද්‍රභානු වැනි ආක්‍රමණිකයන් පළවා හැර රට එක්සත් කළ දෙවැනි පරාක්‍රමබාහු රජු වසර තිස් හතරක් මුළුල්ලේ ආර්ථික, දේශපාලනික, සංස්කෘතික, සමාජයීය වශයෙන් රටට අත්කර දුන් නිදහස පිළිබඳ ඉතිහාසය මෙන් ම නිදහස් අනුස්මරණ කෞතුකාගාරය ද සාක්ෂි දරයි.කෝට්ටේ, සීතාවක යුග පිළිබඳ විවරණයක යෙදෙන කෞතුකාගාරය ඊළඟට 1505 න් පසු පෘතුගීසින් යටතට බලය ලැබෙන ආකාරය ගැන තොරතුරු ඉදිරිපත් කරයි.එතැන් සිට මේ බලය ලන්දේසින් වෙතටත් එතැනින් ඉංගී‍්‍රසින් වෙතටත් මාරු වන ආකාරය පිළිබඳ තොරතුරු, ඡායාරූප ඉදිරිපත් කෙරෙන අතර රජවරුන් අතරින් ජාතික වීරයන් අතරට එක්වන විසිවන හෙවත් අවසාන ජාතික වීරයා වන්නේ කීර්ති ශ්‍රී රාජසිංහ රජතුමා ය.රජවරුන්ගේ ජාතික වීර නාමාවලියට පසුව එකතු වන මුල්ම නාමය අසරණ සරණ සරණංකර සංඝරාජ මාහිමියන් ය. එතැන් සිට වාරියපොළ ශ්‍රී සුමංගල හිමි, අඹගහපිටියේ ඥානවිමල තිස්ස මහා නාහිමි, මොණරවිල කැප්පෙටිපොළ, ගොන්ගාලේ ගොඩ බණ්ඩා, වීර පුරන්අප්පු, හඟුරන්කෙත ඩිංගිරාල, බූටෑවේ රටේ රාළ ගේ සිට ආනන්ද සමරකෝන් මහතා දක්වා වූ රටේ නිදහස වෙනුවෙන් විවිධාකාර ලෙස කැප වූ ජාතික වීරයන් හා වීරවරියන් හැට නම දෙනකු පිළිබඳ කෞතුකාගාරය මහජනතාව දැනුම්වත් කිරීමට කටයුතු යොදා තිබේ.ජාති ආගම් භේදයකින් තොරව රටේ නිදහස වෙනුවෙන් මහා මෙහෙවරක් කළ මේ ජාතික වීරයන් අතර ශ්‍රී ආරුමුග නාවලර් තුමා, මොහොට්ටිවත්තේ ගුණානන්ද හිමි, හික්කඩුවේ ශ්‍රී සුමංගල හිමියෝ ද වෙති. එමෙන්ම හෙන්රි ස්ටීල් ඕල්කට් තුමා, ආනන්ද කුමාරස්වාමි, ඩී. එස්. සේනානායක, කුමාරතුංග මුනිදාස, මාර්ටින් වික්‍රමසිංහ, පිලිප් ගුණවර්ධන යන මහත්වරු ඇතුළු විවිධ ක්ෂේත්‍ර නියෝජනය කරන විද්වත්හු ද ඒ අතර වෙති.මේ කරුණු වලින් නොනැවතී 1815 දී ලංකාව මුළුමනින්ම ඉංගිරිසින් යටතට පත්වූ ආකාරයත් එතැන් සිට 1948 නිදහස ලබන තෙක් ද එතැනින් නොනැවතී 1972 ජනරජ ආණ්ඩුවක් පිහිටුවන තෙක්ම වූ සිද්ධීන් පිළිබඳ යම් තොරතුරු හා ඡායාරූප නිදහස් අනුස්මරණ කෞතුකාගාරය සතු වෙයි.ලංකාව පූර්ණ නිදහසක් ලබනුයේ 1972 ආණ්ඩුක්‍රම ව්‍යවස්ථාව සමඟින් යැයි පැවසුව ද නැවත මෙරට නායකයන්ට මුහුණ දීමට සිදුවන්නේ අධිරාජ්‍යවාදීන්ගේ සහය ලැබුණ එල්ටීටීඊ ත්‍රස්තවාදයටය.රණවිරුවන්එතැන් සිට මහින්ද රාජපක්ෂ ජනාධිපතිතුමා මෙරට ත්‍රස්තවාදයෙන් රට මුද ගන්නා තෙක් රට වෙනුවෙන් දිවි පිදූ රණවිරුවන් දහස් ගණනකි. යුද්ධයේ ආරම්භයේ සිට 2008 වසර තෙක් පමණක් යුද්ධයෙන් මිය ගිය හා අතුරුදන් වූ ත්‍රිවිධ හමුදා සහ පොලිසියේ ද සිවිල් ආරක්ෂක බලකායේ ද සියලුම නිලධාරීන්ගේ තොරතුරු මේ කෞතුකාගාරය සතු ය. නිදහස් අනුස්මරණ කෞතුකාගාරය රණවිරුවන් වෙනුවෙන් වෙන්කර ඇති මේ ප්‍රදර්ශන කුටිය කෞතුකාගාරයේ විශේෂ ස්ථානයක් හිමි කර ගනී.මිය ගිය හා අතුරුදන් වූ සියලුම රණවිරුවන්ගේ තොරතුරු පුස්කොළ පොත්වල සනිටුහන් කර ඇත්තේ ඔවුන්ට කරන ගෞරවයක් වශයෙනි. එතැනින් නොනැවතී ලේඛනගත වී ඇති මේ තොරතුරු පරිගණක ගත කිරීමට ද කෞතුකාගාරය කටයුතු කර තිබීම මෙහි ඇති විශේෂත්වයකි. එම තොරතුරු සහිත දත්ත පිටපතක් අදාළ රණවිරුවාගේ පවුලේ සමීපතම ඥාතින් වෙත ලබා දීමට ද කෞතුකාගාරය කටයුතු යොදා තිබේ. 2008 සිට යුද්ධය අවසන් වෙන තුරු දිවි පිදු රණවිරුවන්ගේ දත්ත ද මේ වන විට එක්රැස් වෙමින් පවතී.නිදහස් අනුස්මරණ කෞතුකාගාර අධිකාරී කුමාරසිංහ තැන්නෙගෙදර මහතා කියා සිටියේ හැටවෙනි නිදහස් සමරුව වෙනුවෙන් විවෘත වූ මේ කෞතුකාගාරයේ ජාතික වීරයන් තෝරනු ලැබුවේ විද්වත් මඬුල්ලක් විසින් බවයි.මහාචාර්ය කේ. එන්. ඕ. අමරදාස, විනී විතාරණ, විමල් ජී. බලගල්ල, මැන්දිස් රෝහණධීර, අනුර මනතුංග යන විද්වතුන්ගේ නියමයන් අනුව මේ ජාතික වීරයන් හැට නව දෙනා තෝරා ගෙන තිබේ.එමෙන්ම රාජ්‍ය පරිපාලන අමාත්‍යංශය, සංස්කෘතික කටයුතු දෙපාර්තමේන්තුව, රාජ්‍ය ඉංජිනේරු සංස්ථාව, කෞතුකාගාර දෙපාර්තමේන්තුව යන ආයතන සතරේ සහයෝගයෙන් මේ කෞතුකාගාරය ඉදි කෙරුණු බව ද ඔහු කීය. නිදහස් අනුස්මරණ කෞතුකාගාරය අඟහරුවාදා සිට සෙනසුරාදා දක්වා පෙරවරු නමයේ සිට පස්වරු පහ දක්වා විවෘතව පවතී. වැඩිහිටියකුට රුපියල් දහයක සහ ළමයකුට රුපියල් පහක වැනි ඉතා සහනදායි මිලක ප්‍රවේශපතකින් කෞතුකාගාරය නැරැඹීමට හැකිය.ගැටලුකෙසේ වෙතත් කෞතුකාගාරය පවත්වාගෙන යෑමේ දී ඇතැම් ප්‍රායෝගික ගැටලුවලට ද අධිකාරිවරයා මුහුණ දෙන බව එහි ගිය අපට වැටහුණි. සේවක මණ්ඩල සාමාජිකයන්ගේ හිඟය ඒ අතරින් ප්‍රධානය. අනෙක් කරුණ දැනට කෞතුකාගාරය ලෙස භාවිත කෙරෙන බිම් ප්‍රමාණය මෙන් තුන් හතර ප්‍රමාණයක ඉඩ ප්‍රමාණයක් තවමත් භාවිතයට ගෙන නොතිබීමයි.ඒ ඉඩ ප්‍රමාණයට ද මේ වන විට කෞතුකාගාර සැලසුමක් සකස් කර හමාරය. මේ කොටස ඉදි කිරීමට අතහිත දුන්නා සේම ඉතිරි කොටස ද නිම කිරීමට ඉහත ආයතන හතර සහයෝගය දීමට කාරුණික වන්නේ නම් අංග සම්පූර්ණ නිදහස් අනුස්මරණ කෞතුකාගාරයක සාඩම්බර හිමිකරුවන් වීමට ලක්වාසීන්ට හැකියාව ලැබෙනු ඇත.ඡායාරූප-විමල් කරුණාතිලකසුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=af1008154</link>
    <topic>දරුවන්ට අවශ්‍යම දේ මවුපිය රැකවරණයයි</topic>
    <author>කීර්ති මෙන්ඩිස්</author>
    <content>පැහැර ගත් සිසුවියන්ගේ කතාව පොලිසිය නොමඟ යවන්න බොරු කියලාතරුණ පරපුර නිතරම අත්දැකීම් සොයා යන්නෝ ය. කිසිම දෙයක බරක් පතළක් නොදැන වග විභාගයක් නොකර කටයුතු කරන්නෝය. එවන් තරුණ පරපුරට හොඳ නරක කියා දීමේ වගකීම ඇත්තේ වැඩිහිටියන් අතය. වත්මන් සමාජයේ ඇතැම් වැඩිහිටියන් අතින් ඒ වගකීම නිසි පරිදි ඉටුවේ ද යන්න ප්‍රශ්නයකි.ජීවන අරගලයට උරදී සිටින බොහෝ මවුපියනට තම තරුණ දූ පුතුන්ගේ සිතුම් පැතුම් හෝ ඔවුන් එදිනෙදා කරන කියන දේ හෝ සොයා බැලීමට කාලයක් නැති තරම්ය. ඒ නිසා තරුණ තරුණියෝ සුන්දර සමනල වියේ සතුට හා විනෝදය සොයා ඉගිළ යති. එහෙත් අවසානයේ විනාශයට පත්වෙති.ඇතැම් මවුපියෝ දරුවන් සිය රැකවරණයෙන් බැහැර කර දරුවන්ගේ වගකීම අන් අයට පවරති. ඉනුදු අයාලේ යන්නේ තරුණ ජීවිතමය.මෙවන් දරු දැරියන්ට අත්වන ඉරණම පිළිබඳ දැ සමාජයේ බහුලය. එවන් තවත් අදහාගත නොහැකි සිදුවීමක් පසුගියදා හැටන් ප්‍රදේශයෙන් වාර්තා විය. පාසල් වියේ දරුවන් දෙදෙනකුගේ පැහැරගෙන යෑමේ සිද්ධියක් ගම්පොළ පොලිසියට දැනගන්නට ලැබුණේ ඔවුන් ඉන් මිදී පැමිණීමත් සමඟය.උදෑසන පාසල් යමින් සිටියදී වෑන් රථයකින් පැමිණ පැහැරගෙන ගිය බව කියන මේ පාසල් දැරියන් දෙදෙනා ද මවුපිය සෙනෙහස අහිමි ව හැදුණු වැඩුණු දෙදෙනකි. ඔවුන් මෙලෙස හිරිමල් වියේදීම නොමඟට යොමුවී ජීවිත විනාශ කර ගැනීමේ මුව විටටම ගියේ මවුපිය බැල්මෙන් මිදී ගුරු හරුකම් හා සෙනෙහස නොලැබුණු නිසා බව ජ්‍යෙෂ්ඨ පොලිස් අධිකාරිවරයාගේ අදහසය. විමලේශ්වරිත් බාලරංජනාත් හැටන් ප්‍රදේශයේ දෙමළ විද්‍යාලයක දහවැනි වසරේ ඉගෙනුම ලැබු ශිෂ්‍යාවෝ දෙදෙනෙකි. විමලේශ්වරී තම්බුපාක්‍යනාදන්ගේ දියණියයි.ඔහුගේ බිරිය විදේශගතව සිටී. ඒ නිසාදෝ දියණිය ඔහුගේ නැගණිය වන තම්බිපුෂ්පරාණි ළඟ හැදී වැඩුණාය. කොටගල නිවාස යෝජනා ක්‍රමයක ජීවත්වූ විමලේශ්වරී ගැන පාක්‍යනාදන් හරිහැටි සොයා බැලුවේ නම් ඇයට මෙලෙස කරදරයක් හෝ හිරිහැරයක් සිදුවන්නේ ද නැත.නැගණියගේ නිවෙසේ සිට පාසල් ගිය ඇය ගැන ඔහුට දැනගන්නට ලැබුණේ දියණිය ගම්පොළ රෝහලට ද ඇතුළත් කළ පසුවය. කැපුම් තුවාල සහිතව රෝහල් ගත කළ ඇය බලන්නට පැමිණි පාක්‍යනාදන්ගෙන් පොලිසිය ප්‍රශ්න කළේය. ඔහු කීවේ දියණිය ගැන එතරම් දෙයක් තමන් නොදන්නා බවය. ඇය කිසිවකු හා පේ‍්‍රම සබඳතාවයක් පවත්වන්නේ දැයි ද නොදන්නා බවය.මේ සියල්ල අනාවරණය වූයේ තුවාල වූ සිසුවියන් දෙදෙනා මාර්ගයේ හඬමින් සිටින විට එතැනට පැමිණි ගම්වැසියකු සිසුවියන් පිළිබඳ 119 අංකයේ හදිසි ඇමතුම් අංශයට කළ දැනුම් දීමෙන් පසුවය. එම ගම්වැසියා සිසුවියන් හඬමින් සිටි ස්ථානයට මදක් ඔබ්බෙන් පිහිටි නිවෙසකට රැගෙන ගොස් රඳවාගෙන ඇත. ගම්පොළ පොලිසියට කළ දැනුම් දීමත් සමඟ ඒ වන විට රාජකාරියේ යෙදී සිටි සැරයන් රණසිංහ වහා ජීප් රියකින් ගොස් සිසුවියන් දෙදෙනා සිය බාරයට ගෙන ඇත. ඔවුන් තුවාල වී සිටීම නිසා වෛද්‍ය ප්‍රතිකාර ලබාදීම සඳහා ගම්පොල මූලික රෝහලට ඇතුළත් කරන්නේ ඉන් පසුවය.ගම්පොළ කොට්ඨාස බාර ජ්‍යෙෂ්ඨ පොලිස් අධිකාරී රොෂාන් ප්‍රනාන්දුපොලිසියට මේ බව සැලවීමත් සමඟ අපරාධ විමර්ශන අංශයේ නිලධාරීහු සිසුවියන් සිටි ස්ථානයට ගොස් නිරීක්ෂණ සටහන් කර ගත්හ. දරුවන් පළමුවෙන්ම හමුවූ අයගේ සාක්කියක් ද සටහන් කරගත් පොලිසිය ඉන්පසු සිසුවියන්ගෙන් වුණ දේ පිළිබඳව තොරතුරු විමසූහ.“අපි එදා උදේ ඉස්කෝලෙ යමින් හිටියා. එතකොට කව්දෝ ගැහැණු කෙනෙක් ඇවිත් අපෙන් ඇඩ්‍රස් එකක් ඇහැව්වා. ඒත් එක්කම එයා සිහිය නැතිව බිම ඇදගෙන වැටුණා. අපිත් කෑගහලා උදව් ඉල්ලුවා. එතන තිබුණු වෑන් එකක් උදව්වට ආවේ ඉන් පස්සේ... ඒ කාන්තාව ඔසවලා වෑන් එකේ දාගත්තා. ඒත් එක්කම වෑන් එකේ දොර වැහුවා... අපි දෙන්නත් වෑන් එක ඇතුළේ... අපේ මුහුණට ලේන්සුවක් අල්ලනවා මතකයි. එතනින් එහාට මුකුත් දන්නේ නැහැ...”පාසල් සිසුවියන් පොලිසියට කීවේ එවන් කතාවකි. වෑන් රියේ රියදුරා තමන් නාඳුනන පෙදෙසකට රැගෙන ගිය බවත් ඔවුහු කීහ. ඉන් පසුව ඔවුන් වෑන්රියෙන් මිදී පැනගෙන ඇත.“වෑන් එක බස් එකකට ඉඩ දෙන්න හදන කොටම අපි වෑන් එකෙන් පැන්නා. ඒ පාර තමයි අපිට තුවාල වුණේ...” එක් සිසුවියක් පොලිසියට කීවාය.දැරියන් පැහැරගන්නා අවස්ථාවේ රියේ රියදුරු හා තවත් දෙදෙනකු සිට ඇති බවත් ඔවුන් දැරියන්ගේ දෑත් කපා ඇති බවත් සිසුවියෝ ප්‍රකාශ කර ඇත්තාහ.වෑන් රියෙන් මිදුණු සිසුවියන් දෙදෙනා පාළු මහෝගනී වත්තක් මැදින් පහළට ගොස් එතැන තිබු කුඩා වෙළෙඳසලකින් උදව් ඉල්ලමින් හඬන්නට පටන්ගෙන තිබේ.මේ අතර විමලේශ්වරී රැඳී සිටි නිවෙසේ පියාගේ නැගණිය වූ පුෂ්පරාණිගෙන් ද පොලිසිය ප්‍රකාශ සටහන් කර ගත්තේය.විමලේශ්වරී වසර දෙකකට ආසන්න කාලයක් නිවෙසේ නතර වී පාසල් යන බව ද එදා උදෑසන හයයි තිහට පමණ ඇය නිවෙසින් පිටව ගිය බවත් සවස් වන තුරු ඇය නොපැමිණි බවත් කියා සිටියාය.පරීක්ෂණ සිදුකරද්දීරාත්‍රියේදී ලැබුණු දුරකථන ඇමතුමකින් කියා ඇත්තේ විමලේශ්වරී ගම්පොළ රෝහලේ ප්‍රතිකාර ලබන බවකි.බාලරංජනාගේ මවගෙන් පොලිසිය ප්‍රකාශ සටහන් කර ගනිද්දී ඇය පවසා ඇත්තේ දැනට මාස හයකට ඉහත සිට දියණිය පුරුෂයාගේ සහෝදරයාගේ පුතාගේ නිවසේ නතර වී සිටින බවයි. තවදුරටත් ඇගෙන් ප්‍රශ්න කිරීමේදී ඇය කීවේ තම දියණිය පාසල් යන විට ඇයගේ පිටුපසින් පිරිමි ළමයකු පැමිණ කරදර කරන බවත් එය දැනගැනීමෙන් පසු මෙසේ වෙනත් නිවෙසක නතර කළ බවත්ය.සිදුවීම ගම්පොළ කොට්ඨාස බාර ජ්‍යෙෂ්ඨ පොලිස් අධිකාරී රොෂාන් ප්‍රනාන්දු මහතාට දැනුම් දීමත් සමඟ දැරියන්ගෙන් ලබාගත් දුරකථන අංක මඟින් ඔවුන්ගේ දෙමවුපියන් හා බාරකරුවන් පොලිසියට ගෙන්වීය. බාල වයස්කාර දරුවන් මෙලෙස වැඩිහිටි රැකවරණයෙන් මිදී කටයුතු කරන්නේ වැඩිහිටි නොසැලකිල්ල නිසා බව වැඩිහිටියන්ට පහදා දුන් ජ්‍යෙෂ්ඨ පොලිස් අධිකාරිවරයා ඉන් අත්විය හැකි භයානක ප්‍රතිඵල ගැන ද ඔවුන් දැනුම්වත් කෙළේය. පොලිසිය මේ සම්බන්ධයෙන් පුළුල් පරීක්ෂණයක් ඇරැඹීය.මොවුන් පැමිණි වෑන්රිය පිළිබඳ තොරතුරු දැන ගැනීම ද පොලිසියේ එක් අරමුණක් විය. පාසල් නිල ඇඳුමෙන් සිටියදී පැහැර ගැනීමට ලක්වූ මොවුන් පැමිණි මාර්ගය පොලිසියේ අවධානය යොමු වුණේ ඉන් පසුවය. දමා ගොස් තිබු ඇඳුම් සහිත බෑගයක් පොලිස් නිලධාරීන්ගේ උකුසු ඇසට ලක්වූයේ මේ අතරය. තුවාල ලැබු සිසුවියකගෙන් දීර්ඝ ලෙස ප්‍රශ්න කිරීමෙන් අනතුරුව එම ඇඳුම් ඇයගේ බව දැරිය පිළිගත් අතර පසුව දැනගන්න ලැබුණේ මෙතෙක් කළ කී කතාවට වඩා වෙනස්ම කතාවකි.ගම්පොළ ජ්‍යෙෂ්ඨ පොලිස් අධිකාරිවරයා කියන්නේ මොවුන් පොලිසිය නොමඟ යැවීම සඳහා ලොකු බොරුවක් ගොතා ඇති බවකි. මොවුන් දෙදෙනාම පාසල් යන මුවාවෙන් තරුණයන් දෙදෙනකු සමඟ මෙම ගමන පැමිණ ඇති බවත්ය. එක් සිසුවියක් සිය ඇඳුම් පවා රැගෙන පැමිණ ඇත්තේ ඔහු සමඟ පැන යෑමට බවත්ය. පාසල් ශිෂ්‍යාවන් දෙදෙනා තම පෙම්වතුන් සමඟ දවස ගතකොට රාත්‍රිය උදාවීමත් සමඟ නිවෙස්වලට යාමට බියෙන් ඔවුන් විසින්ම කැපුම් තුවාල කරගෙන ඇති බව ද පසුව හෙළිවිණ.මේි සිද්ධිය සම්බන්ධයෙන් හැටන් කොට්ඨාස බාර පොලිස් අධිකාරිවරයා යටතේ පරීක්ෂණයක්ද පැවත්විණි.මේ අතර ශිෂ්‍යාවන් සමඟ පැමිණි බව කියන පෙම්වතුන් දෙදෙනාද හැටන් පොලිසිය විසින් අත්අඩංගුවට ගනු ලැබුවේය. ඔවුන්ගෙන් ප්‍රශ්න කිරීමේදී අනාවරණය වූයේ සිසුවියන්ගේ කතාව මුළුමනින්ම බොරුවක් බවය. මොවුන් පැහැරගෙන ගිය බව සැකකරන වාහනයද සොයාගත් අතර රියැදුරු ද කොටුවිය.තවදුරටත් ප්‍රශ්න කිරීමේදී හෙළිවූයේ වෑන් රියෙන් ගම්පොළ දක්වා ගිය මොවුන් ගම්පොළදී චිත්‍රපටියක් ද නැරඹූ බවය. සැකකාර පෙම්වතුන් දෙදෙනා සෝදිසියට ලක්කළ පොලිසිය ඔවුන් සතු ජංගම දුරකථනද සොයා ගත්තේය. දුරකථන පිරික්සද්දී එහි වූයේ අසැබි දසුන් ඇතුළත් චිත්‍රපටි රූපරාමුපෙළකි.පෙම්වතුන්ගෙන් එක් අයෙකු හැටන්හි එක්තරා විද්‍යාලයකම උසස්පෙළ හදාරන සිසුවෙකි. ඔහු මෙලෙස පැමිණි තවත් සිසුවියක හා පෙමින් වෙලී ඇති බවක් රෑ බෝවූ නිසා පැමිණි ගමන වසන් කිරීමට හා ගෙදරට බොරුකීම සඳහා මෙසේ ව්‍යාජ රංගනයක යෙදී ඇති බවත් හැටන් පොලිසිය කීවේය.සැකකරුවන් සියල්ල හැටන් වැඩබලන දිසා විනිසකරු හා මහේස්ත්‍රාත් ඒ. රාමමූර්ති මහතා වෙත ඉදිරිපත් කැරිණි. සිසුවියන් දෙදෙනා රුපියල් 10,000 ක ශරීර ඇප මත නිදහස් කර මවුපියනට බාරදීමට නියෝග කළ අතර රියදුරු සහ තරුණයන් දෙදෙනා මේ මස 17 වැනිදා දක්වා රක්‍ෂිත බන්ධනාගාරගත කිරීමට ද නියෝග කරනු ලැබීය.වෑන් රියේ රියැදුරු හඳුනාගැනීමේ පෙරට්ටුවකට ඉදිරිපත් කිරීමට ද නියෝග ලැබිණ.මධ්‍යම දිසාව බාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න, මධ්‍යම දිසාව නැඟෙනහිර බාර නියෝජ්‍ය පොලිස්පති ජයන්ත ගම්මන්පිල, හැටන් කොට්ඨාස බාර පොලිස් අධිකාරි ආර්.එම්.ඩබ්. ස්වර්ණ සිංහ යන මහත්වරුන්ගේ අධීක්‍ෂණය යටතේ පරීක්‍ෂණ පැවැත්වීමෙන් අනතුරුව සැකකරුවන් අධිකරණයට ඉදිරිපත් කරනු ලැබීය.“මවුපිය රැකවරණ නැතිව සොයා නොබලා මෙසේ හැදෙන දූ දරුවන් ගැන මීට වඩා අවධානයක් යොමු විය යුතුයි. දහවැනි වසරේ සිසුවියන් කියන්නේ මවුපිය අවධානය යොමු විය යුතු වයසේ සිටින දැරියන්.”“මොවුන් නොමඟට යන අවස්ථා වැඩියි... මොවුන්ට මවුපිය ආදරය කරුණාව රැකවරණය තිබිය යුතුයි. වෙනත් තැන් තැන්වල නතර කරලීම නොකළ යුත්තක්... අනෙත් මවුපියන්ටත් මේක හොඳ පාඩමක්... මෙහෙම නොවුණානම් මේ දැරිවියන්ගේ ජීවිතය වෙනත් මඟකට යොමුවෙන්න හෝ විනාශ වෙන්නත් තිබුණා.” යැයි ජ්‍යෙෂ්ඨ පොලිස් අධිකාරි රොෂාන් ප්‍රනාන්දු මහතා සිද්ධිය සම්බන්ධයෙන් කළ විමසීමකදී වැඩිදුරටත් කීවේය.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=af1008155</link>
    <topic>ඇමතිතුමනි මේ අහන්න</topic>
    <author>සුභාෂිණී ජයරත්න අරුණි මුතුමලී</author>
    <content>පරිසර අමාත්‍යාංශයකේ. ජී. වර්ණකුමාර - කඳුබොඩ1. අද රටේ සිදුවන නීති විරෝධී කැලෑ එළි කිරීම්, ගස් කැපීම්, සතුන් දඩයම් කිරීම් හා අධික දුම් සහිත වාහන හා කර්මාන්තශාලා නිසා පරිසරයට සිදුවන විශාල බලපෑම නැවැත්වීමටත් අප දැනට මුහුණ දෙන ජල හිඟය, අධික උෂ්ණත්වය හා විවිධ ලෙඩ රෝග වැළැක්වීමට නීති අලුතෙන් හෝ පනවා දැඩි දඬුවම් නොදෙන්නේ ඇයි?2. බියගම වැනි ප්‍රදේශවල කුණු එකතු කරන කුටි පිරී ඉතිරි ගොස් ජරාවාස වී තිබේ. එනිසා මිනිස්සු මහමඟ කුණු දමා යති. ජනතා මුදලින් ඉදිකළ ඒ කුටිවලින් කුණු ඉවත් නොකරන්නේ ඇයි?මේ සම්බන්ධව අපි නීති පනවා තිබෙනවා. අධිකව දුම් දමන වාහන සම්බන්ධව තත්ත්ව පරීක්ෂණ දැඩි කරන්න කටයුතු කරනවා. මේ වන විට බොහෝ තැන්වල වාර්තා වන ආකාරයට වායු දූෂණය අඩු වෙලා. ඒ වගේම වාහන නිසා වන ශබ්ද දූෂණය අඩු කිරීමටත් අපි රෙගුලාසි සකසා තිබෙන්නේ. ඒත් ඒවා නීතිගත කරන්නේ ක්‍රමානුකූලව මහජනතාවට සමාජයට එකවර විශාල බලපෑමක් ඇති නොවී පහසුවෙන් ඒවාට අනුගත විය හැකි ආකාරයටයි.ඔබේ දෙවැනි පැනයට පිළිතුර වන්නේ මේ සම්බන්ධව රජය ක්‍රම දෙකකින් ක්‍රියා කරන බවයි. පළමුවැන්න පිළිසරු ව්‍යාපෘතිය යටතේ සෑම ප්‍රාදේශීය සභාවකටම කොම්පෝස්ට් අංගනය බැගින් ලබාදීමට අප කටයුතු යොදා තිබෙනවා. ඒ වගේම පොලිසිය සමග එක්ව අනවශ්‍ය තැන්වල කුණු කසළ දමන අයට එරෙහිව නඩු පවරන ක්‍රමයකුත් තිබෙනවා.ඝන අපද්‍රව්‍ය ප්‍රශ්නය විසඳීම සඳහා පුළුල් ලෙස සලකා බලා අන්තර්ජාතික සහයෝගය ලබා ගැනීමටත් අප දැන් කටයුතු කරගෙන යනවා. විශේෂයෙන් ම කුණු දහනය කිරීම, අපද්‍රව්‍ය ඇසුරින් විදුලිය නිපදවීම ආදිය පිළිබඳවත් අපේ අවධානය යොමු වී තිබෙනවා. මේ සියල්ල සඳහා කාලය අවශ්‍යයි. ඒත් ඉදිරියේදී නිසි පරිදි ඒවා සිදු කරන්න අපි සූදානම්.ජී. ජී. සූරියප්පෙරුම - දොම්පේගම්පහ දිස්ත්‍රික්කයේ දොම්පේ මැතිවරණ කොට්ඨාසයේ පාලුගම ගලබඩවත්ත ප්‍රදේශයේ පිහිටි කිරිඳිගලට ගල් වෙඩි දැමීම නිසා අවට නිවාස කීපයකට තදබල හානි සිදුව ඇත. මගේ නිවසේ ද බිත්ති 37 පොළක් පිපිරී තිබේ. මැෂින්වලින් ගල් කැඩීම හා ගල් විදීමේදී ඇතිවන අධික ශබ්දය නිසා නිවාසවල සිටිනා වැඩිහිටියන්, රෝගීන්, පාසල් ළමයින් අපහසුතාවට පත්වේ. මේ නිවැසියන් ගැන ඔබතුමාගේ කාරුණික අවධානය යොමු වේවා!කලුගල්වලට බලපත්‍ර දීමේදී මධ්‍යම පරිසර අධිකාරිය මඟින් අනිවාර්යයෙන් සොයා බලා, බලපත්‍රයක් නිකුත් කරනවා. වෙඩි බෙහෙත් යොදන ගැඹුර, ශබ්දය පිළිබඳ තක්සේරු කරනවා. කලු ගල් කියන්නේ රටේ නිවාස, මාර්ග, වගේම මුහුදු ඛාදනය, ඉදිරි වරාය සංවර්ධන කටයුතු ආදිය සඳහා අවශ්‍ය අමුද්‍රව්‍යයක්. කලුගල් කැඩීමට අවසර දෙන්නේ ඒ නිසයි. නමුත් බලපත්‍රයේ කොන්දේසි උල්ලංඝනය කළොත් බලපත්‍රය අවලංගු කරන්නත් සිදු වෙනවා. කොහොම වුණත් ඔබේ ගැටලුව අපි අදාළ අංශ වෙත පරීක්ෂණයක් සඳහා යොමු කරන්නම්.රණවීර ප්‍රනාන්දු - (ලිපිනය සඳහන් කර නැත.)1. පසුගිය කාලයේ පරිසරයට අහිතකර පොලිතින් භාවිතය තහනම් කළ ද දැන් එම පොලිතින් වර්ගය අනෙක් පොලිතින් ද සමඟ කලවමේ වෙළෙඳපොළේ දක්නට ලැබේ. පොලිතින් භාවිතය අවම කිරීම පිළිබඳ පවතින වැඩපිළිවෙළ හා දැනුවත් කිරීම් සඳහා වැඩි අවධානයක් යොමු කරන්න.2. කුරුණෑගල නගර මධ්‍යයේ ඇති ඇතුගල මාර්ගයේ තැන තැන පොලිතින් දැකිය හැකිය.3. කෑගල්ල, රඹුක්කන, කුරුණෑගල සහ රටේ බොහෝ තැන්වල ද කෙරෙන කසළ දැමීම නිසා පාරිසරික ගැටලු රැසක් මතුවී ඇත. ඒ ගැන විසඳුමක් දෙන්න.4. සමාජ සේවා අමාත්‍යංශයේ ලියාපදිංචි පරිසර සංවිධානයක් වන අප සමාජ සේවා රැසක් කරන ආයතනයකි. අපට ඇති රාජ්‍ය අනුග්‍රහය කෙසේ ද? පරිසර සංවිධානයට ඇති නෛතික අවසරය කෙසේ ද? මේ සඳහා පිළිතුරු සපයන්නේ නම් ඉතා අගය කරමි.පරිසර අමාත්‍යංශයේ මධ්‍යම පරිසර අධිකාරිය මඟින් ඝනකම සහිත පොලිතින් භාවිතය සඳහා ව්‍යාපෘතියක් ක්‍රියාත්මක කෙරෙනවා. එමඟින් රටේ පොලිතින් භාවිතය අවම කිරීම සඳහා අවශ්‍ය සෑම පියවරක්ම ගන්නවා. පොලිතින් වෙනුවට විකල්ප හඳුන්වාදීමේ වැඩපිළිවෙළක් අපි ක්‍රියාත්මක කරගෙන යනවා. මේ හැම දේම එක රැයෙන් කළ හැකි දේවල් නොවේ.පොලිතින් ප්ලාස්ටික් ප්‍රතිචක්‍රීකරණය කිරීමේ කර්මාන්තශාලා හඳුන්වා දී තිබෙනවා. ඒ වගේම ඒවා එකතු කර වෙන වෙනම අලෙවිකරණයට අවශ්‍ය දැනුම හා අවබෝධය ලබා දීමේ වැඩපිළිවෙළ අපි පන්නලින් පටන් ගත්තා. එය ලංකාව පුරාම ඉදිරියේදී ක්‍රියාත්මක කරනවා.පොලිතින් හැම තැනම තිබෙනවා. මේ පුරුද්ද අපේ සමාජයෙන් තුරන් කිරීමට චර්යා, ආකල්ප, ඇවතුම් පැවතුම් වෙනස් කළ යුතුයි. ඒ සඳහා ළමයින්ගේ සිට වැඩිහිටියන් දක්වා පුළුල් ලෙස ක්‍රියාත්මක වන අධ්‍යාපන වැඩසටහන් කළ යුතුයි. ඒ සඳහා ප්‍රතිපාදන අවශ්‍යයි.කෙසේ වෙතත් මාධ්‍යවල සහයෝගයත් ලබාගෙන එය ක්‍රියාත්මක කිරීමට අප බලාපොරොත්තු වෙනවා.තුන්වැනි කොටසට පිළිතුර නම් කසළ ඉවත් කිරීම පළාත් පාලන ආයතනවල වගකීමක් බව මතක් කළ යුතුයි.සමහර ප්‍රදේශවල ඒ ප්‍රදේශවාසීන් පමණක් නොවේ, ප්‍රදේශය හරහා යන එන අය මුදා හරින කසළත් එක් වෙනවා. ඒකයි සමහරවිට කසළ ප්‍රශ්නය පාලනය කරන්න බැරි තරමට බරපතළ වී තිබෙන්නේ. බටහිර රටවල නම් හැම පුද්ගලයෙක්ම පුරුද්දක් ලෙස කසළ නිසි අයුරින් බැහැර කරනවා. අපිත් එවැනි පුරුදු ඇති කර ගත යුතුයි.ඔබේ වැනි පරිසර සංවිධාන අපට අවශ්‍යයි. ඒ නිසා වේලාවක් වෙන් කරගෙන මුණ ගැසී අපි කතා කරමු. 0112866617 ට කතා කරන්න. අපි එක්ව වැඩ කරමු.ඒ.පී. පෙරේරා - නාත්තණ්ඩියමෙරට සෑම ප්‍රදේශයකම ජනයා නොගැවසෙන නමුත් මහාමාර්ගයේ ජනතාව ගමන් කරන ප්‍රදේශවල උදෑසන ගඳ ගසන අපද්‍රව්‍ය පොලිතින් උරවල බහාගෙන පැමිණ මාර්ග අයිනේ දමා යයි. මේවායේ කුකුල් තටු බොකු ඔලු වැනි අපද්‍රව්‍ය ද නිතර දක්නට ඇත. මෙවැනි වැඩ කරන පුද්ගලයන්ට විරුද්ධව ක්‍රියාමාර්ගයක් ගත හැකි ද?දැන් පරිසර පොලිසිය සෑම දිස්ත්‍රික්කයකම ක්‍රියාත්මකයි. ප්‍රදේශයේ නියෝජ්‍ය පොලිස්පතිවරයා යටතේ එය පවතින්නේ. මධ්‍යම පරිසර අධිකාරියේ නිලධාරීන් ප්‍රාදේශීය සභාවල පරිසර නිලධාරින් මේ පරිසර පොලිසියේ ඉන්නවා. ඔවුන්ට බලතලත් ලබාදී තිබෙනවා. කුණු බැහැර කිරීමේ දී සැලකිලිමත්ව විධිමත් අයුරින් කරන්න කියා මා ජනතාවගෙන් ඉල්ලනවා. ඒ අතර කොතරම් දුෂ්කර කාර්යයක් වුණත් පරිසර පොලිසියත් ක්‍රියාත්මක වෙනවා.කේ. ඒ. ගමගේ - බෙලිඅත්තකෘෂිකර්ම වාරිමාර්ග හා ජල කළමනාකරණ අමාත්‍යාංශය මෙන් ම ශ්‍රී ලංකා මහවැලි අධිකාරිය ද මෙහෙයවීම යටතේ අකලට කුඹුරු වගා කිරීම නිසා 1980 දශකයේ සිට වසරක් පාසා නියඟය ගංවතුර ආපදා මෙන් ම නායයාම් සුළිසුළං ආදී ස්වාභාවික විපත් ඇති වෙමින් පවතී. වනගහනය 20% ක් ම අඩුව තිබියදී පරිසර උෂ්ණත්වය වැඩිවීම නිසා උෂ්ණත්වය උපරිම වන හිරු මුදුන් වන කාලවල හෙක්ටයාර දස ලක්ෂයක් ජලය නොමැතිව වේලෙමින් පවතී. මේ පාරිසරික විනාශ වළක්වන්න අවධානය යොමු කරන්න.අපේ රටේ ඝන වනාන්තර සියයට 24 ක් තිබෙනවා. අවශේෂ වනාන්තර සියයට 8 ක් තිබෙනවා. අඩුපාඩු මධ්‍යයේ වුණත් වෙනත් රටවලට වඩා හොඳ පරිසරයක් අපේ රටේ තිබෙනවා. අපේ රටේ බොහෝ කටයුතු කෙරෙන්නේ පරිසර හිතකාමී අයුරින්. වෙනත් රටවල් සමඟ සසඳන විට අපි හුඟක් පරිසර හිතකාමීයි. මම දන්නා තරමින් යල මහ දෙකන්නය හැරුණාම ජලය හොඳින් තිබුණොත් පමණක් අමතර කන්නයක් වගා කරනවා. ඒ ඇර අකලට කුඹුරු වගා කරන බවක් මම දන්නේ නැහැ. ඒ නිසාත් මේ දක්වා ඇති කරුණුවල ඇති ස්වභාවයේ වරද නිසාත් අපි මුළුමනින් ම මේ මතය පිළිගන්නේ නැති බව කිව යුතුයි.ජේ.පී.ජී. දිනුක - රත්නපුරමැණික් හා ස්වර්ණාභරණ අධිකාරිය ඔබතුමා යටතට ගෙන ආපසු වුවත් මැණික් පතල් නිසා මේ ප්‍රදේශවල ඇති වතුර වලවල්, පාරවල් කඩා වැටෙන පරිදි හාරන උමං ආදිය නතර කිරීමටත් එමගින් රටේ විශාල අර්බුදයක්ව ඇති ඩෙංගු මදුරු ප්‍රශ්නයට යම් විසඳුමක් සැළසීමටත් කටයුතු යොදන්න?අපේ පතල් කර්මාන්තය ශතවර්ෂ ගණනක් පැරණි කටයුත්තක්. එය පරිසර හිතකාමීව කරගෙන යන්න අපේ පැරැන්නන් දැනගෙන හිටිය. දැනුමක් නැති අය නිසයි යම් යම් අඩු පාඩු සිදු වන්නේ. සාමාන්‍යයෙන්. පතලක් කැපූ පසු වැසිය යුතුයි. නමුත් එය දැන් සිදුවන්නේ අක්‍රමවත්වයි. ඒ නිසා පළමුවැනි පියවර ලෙස අපේ සියලු ආයතන වෙත දැනුම් දුන්නා බලපත්‍ර කොන්දේසි උල්ලංඝනය කරනවාද කියා බලන්නට.ඒ වගේ ම බලපත්‍ර නැති අය ගැන අවශ්‍ය පියවර ගැනීමට. ආයතනික ව්‍යුහයක් ඇති කිරීමටත් කටයුතු කාර්යක්ෂම හා නවීකරණය කිරීමටත් අපි කටයුතු කළා. එහි පළමු කාර්යාලය විවෘත කළා රත්නපුරේ. දැන් විද්‍යුත් ක්‍රමයට (Online) බලපත්‍ර ලබාගන්න පුළුවන්. මට මැණික් ස්වර්ණාභරණ අධිකාරිය ලැබෙන්නට පෙර සිදුවූ සියලු අතපසුවීම් වළක්වන්නට කටයුතු කරනවා.ඒ.එන්.කේ.එස්. පෙරේරා - කිරුළපනපසුගිය කාලයේ පුවත්පත්වල දැන්වීම් දමා ඇති කළ කාලගුණ විපර්යාස ලේකම් කාර්යාලයට මොකද වුණේ?කාබන් ණය ලබාගැනීම සඳහා පෞද්ගලික ආයතනවල දායකත්වය ලබාදිය හැක්කේ කෙසේද?දේශගුණ විපර්යාස කාර්යාලය දැනට පවතින්නේ ඒකකයක් ලෙසයි. එය ලේකම් කාර්යාලයක් බවට පත් කරන්න අපි තවදුරටත් අවශ්‍ය කටයුතු සකස් කරමින් සිටින්නේ. අපේ සහශ්‍ර අරමුණුවලට යා හැකි අයුරින් දේශීය විද්‍යාඥයන්ගේ ද සහය ඇතිව ඉදිරියේදී අදහස් හුවමාරු කරගනිමින් මේ සියල්ල ඉටු කරනවා.කාබන් ණය පිළිබඳ මතවාදයක් පමණයි අපට තවම තිබෙන්නේ. අවශ්‍ය නම් අපට ද්විපාර්ශ්වික එකඟතාවන්ට එළඹෙන්න පුළුවන්.එම්. කේ.එල්. ප්‍රේමසිරි - මීගමුවඅපේ රටේ ජෛව විවිධත්වය ඉතා ඉහළ බව කවුරුත් දන්නා කරුණක්. එහෙත් ඒවා රැක ගැනීමට නියමිත පරිදි පරිසර අමාත්‍යාංශයෙන් කටයුතු කෙරෙනවාද යන්න දැන් අපට සැක මතුවේ. විවිධ සතුන්ගේ (සර්පයින්ගේ විෂ) මෙන් ම ශාකවල කොටස් වෙනත් රටවලට ගෙන ගොස් ඒවායේ අයිතිය ඒ රටවලට ලබා ගැනීමේ උපක්‍රම වළක්වන්නට තවමත් අපට හැකි වී නැත. අඩුම ගානේ ඖෂධ පැළෑටි සඳහාවත් මීට වඩා ආරක්ෂාවක් යොදන්න.ජෛව විවිධත්වය සම්බන්ධව අන්තර්ජාතික කතිකාවක් ලබන ඔක්තෝබරයේ දී ජපානයේ නගෝයා නුවර දී පැවැත්වෙනවා. අපටත් ඒ සඳහා ආරාධනා ලැබී තිබෙනවා. වනසත්ත්ව හා වෘක්ෂලතා ආඥා පනත, වන සංරක්ෂණ පනත, වනජීවී පනත ආදියෙන් අපේ රටේ ජෛව විවිධත්වයට උපරිම ආරක්ෂාව සැපයෙනවා. ඒ වගේ ම ජෛව කොල්ල කෑම් අධීක්ෂණය සඳහා රේගුව වැනි ආයතනවලත් වෙනමම වැඩපිළිවෙළ යොදා තිබෙනවා. අනෙක ඒ වගේ ශාක සත්ත්ව කොටස් ලේසියෙන් ගෙන යන්න බැහැ. කොහොම හරි හසු වෙනවා. අපිට පුළුවන් තරම් උත්සාහ කරන්නේ කුඩා හෝ ඉඩක් හොරුන්ට සඳහා නොදෙන්නයි.  තැපැල් අමාත්‍යාංශයගාල්ල යූ.පී.අබේවර්ධනමාගේ පුතනුවන් 1997 වසරේ වසර 2ක විදුලි සංදේශ කම්බිකරු පාඨමාලාව හදාරා එයින් සමත් වුණත් ශ්‍රී ලංකා ටෙලිකොම් සේවකයන් ලෙස බඳවා ගත්තේ එයින් ටික දෙනෙකි. අභියාචනා ඉදිරිපත් කළද ඔවුන් බඳවා ගත්තේ “සොලූෂන් මෑන් පවර්” යන උප කොන්ත්‍රාත් සමාගමටය. නමුත් මේ අයට ටෙලිකොම් සේවකයන්හට ලැබෙන වන්දි ලැබෙන්නේ නැත. මේ අසාධාරණය දෙස බලා එම සේවකයන් ද ශ්‍රී ලංකා ටෙලිකොම් සමාගමට බඳවා ගන්න.ටෙලිකොම් ආයතනය දැන් පෞද්ගලික සමාගමක් ලෙසයි කටයුතු කෙරෙන්නේ. මේ සමාගම කෙලින්ම සේවකයන් බඳවා ගන්නේ් නැහැ. නියෝජිත ආයතනයක් මඟිනුයි සේවකයන් බඳවා ගන්නේ. මෙහි රැකියාවේ අස්ථිරතාවක් නැහැ. ඔය කියන තරම් අසාධාරණයක් සිදුවෙලත් නැහැ. මේ අය පුහුණුව සඳහා එනවා. ඔවුන් හිතනවා පුහුණු කාලය අවසන් වුණාම ඒ ආයතනයේ රැකියා දෙනවා කියලා.මේ වගේ පුහුණුව ලබන කිසි කෙනකුට එතැන රැකියා ස්ථිර කරන්නේ නැහැ. පුහුණු කාලය අවසන් වුණාම යන්න ඕන. ඒ අයට තිබෙන පුරප්පාඩු අනුව නැවත සම්මුඛ පරීක්ෂණයක් පවත්වනවා. සම්මුඛ පරීක්ෂණ සමත් අයගෙන් පුරප්පාඩු පුරවනවා. අනිත් අයට වෙනත් තැන්වල රැකියා සොයා යා යුතුයි. පුහුණුව එකක්, රැකියා ලබාදීම තව එකක්.ඉඹුල්ගොඩ වාසනා ප්‍රියංගිකාමා වසර 15ක සිට තැපැල් දෙපාර්තමේන්තුවේ උපතැපැල් ස්ථානාධිපති ආදේශක තනතුරේ සේවය කරමි. මෙය ස්ථිර රැකියාවක් නොවේ. නමුත් නිවාඩු ද වලංගුය. මාහට වෙනයම් පළාතක උපතැපැල් ස්ථානාධිපති තනතුරක් ලබාගත හැකිද? මාගේ වැටුප ද ඉතා අඩුය.1997.05.14 දින සිට ඉඹුල්ගොඩ උපතැපැල් කාර්යාලයේ උප තැපැල් ස්ථානාධිපති ඩබ්.එම්.ටී.ආර්.ප්‍රියංජිත් මහතාගේ ආදේශක ලෙස ලියාපංදිචි වී ඇත. ඔබ මෙසේ ලියාපදිංචි ආදේශකත්වය ලබා ගන්නා විට ගණිත විෂය සඳහා සම්මානයක් ලබාගෙන නොතිබූ අතර වසරක් තුළ සම්මාන සහතිකයක් ලබාගෙන සුදුසුකම් සපුරන බව ආරම්භයේදීම දන්වා තිබුණි. නමුත් මේ දක්වාම ගණිතය විෂය සඳහා සම්මාන සහතිකයක් ලබාගත් බව දන්වා නැත. මේ ආදේශිකාවට වැටුප් ගෙවනු ලබන්නේ උපතැපැල් ස්ථානාධිපති විසින්. ඇයට ගෙවන වැටුප සම්බන්ධයෙන් දෙපාර්තමේන්තුව මැදිහත් වන්නේ නැත. ගණිතය විෂයට සම්මාන ලබාගෙන නොමැති නිසා ඔබට වැඩබලන උපතැපැල් ස්ථානාධිපති තනතුරක් ලබාදීමට සුදුසුකම් සපුරා නැත.ආදේශක තනතුරක් ස්ථිර කරනවා කියා පොරොන්දුවක් නැහැ. සම්ප්‍රදායක් ලෙස ජ්‍යෙෂ්ඨත්වය අනුවයි මෙය පුරවන්නේ. උපතැපැල් ස්ථානාධිපති තනතුර සඳහා ද සම්මුඛ පරීක්ෂණ තියනවා. මේ සඳහා මූලික සුදුසුකම් අවශ්‍ය වෙනවා.අඹේපුස්සඅතාවුද සෝමරත්නමීරිගම මැතිවරණ කොට්ඨාසයට අයත් අඹේපුස්ස උපතැපැල් කාර්යාලය වසර 100කට වඩා පැරැණිය. ජල විදුලිය නැත. අඹේපුස්ස කීනදෙනිය සමෘද්ධි බැංකුව අසල ඇති රජයේ ඉඩම් කැබැල්ල ඒ සඳහා භාවිතා කර අඹේපුස්ස තැපැල්හල අංගසම්පූර්ණ ආයතනයක් බවට පත්කරන්න.උපතැපැල් කාර්යාල ගමට සීමා වූ ආයතනයක්. අපේ ඉදිරි සැලැසුම්වල තියෙනවා ප්‍රධාන තැපැල් කාර්යාල 647ක් අංගසම්පූර්ණ කර නව තාක්ෂණය යටතේ ජාලගත කරන්න. එය දෙසැම්බර් 31 පෙර අවසන් කෙරෙනවා. මීට අමතරව උපතැපැල් කාර්යාල 4000ක් තියනවා. මේවා අංගසම්පූර්ණ කරන්නත් සාකච්ඡා කරගෙන යනවා. අඹේපුස්ස පිහිටුවා ඇත්තේ උප තැපැල් කාර්යාලයක්. උපතැපැල් කාර්යාලයකට ස්ථානයක් සොයා ගත යුත්තේ උපතැපැල් ස්ථානාධිපතියි. රජයේ වියදමින් උපතැපැල් කාර්යාල සඳහා ගොඩනැඟිලි ඉදිකරන්නේ නැහැ. මේ යෝජිත ඉඩම නගරයෙන් මීටර් 800 ඈතින් පිහිටා තියෙනවා. උපතැපැල් ස්ථානාධිපතිට එම ඉඩම සොයා බලා දෙපාර්තමේන්තුවට පවරා ගැනීමට අවශ්‍ය කටයුතු සලසන්නට උපදෙස් දෙන්නම්.හොරණ රණසිංහලංකාවේ බොහෝ උපතැපැල් කාර්යාල හා තැපැල් කාර්යාලවල සෙනසුරාදා දින රාජකාරි කරන්නේ උදය වරුවේ පමණි. හවසට පාරිභෝගිකයෝ නැත. නමුත් හවස 5 දක්වා කාලය ගෙවයි. මේ නිසා සෙනසුරාදා වරුවක් පමණක් උප තැපැල් කාර්යාල විවෘත කරන්න සහනයක් දෙන්න.තැපැල් හා උපතැපැල් කාර්යාල සෙනසුරාදා දින විවෘත කරනවාද නැතිනම් වසනවාද යන්න පිළිබඳව වසර දෙකක පමණ කාලයක සිට තැපැල් දෙපාර්තමේන්තුවේ මෙහෙයුම් කමිටුව හමුවේ සාකච්ඡා වන කරුණක්. අද අපේ අය උත්සාහ කරන්නේ වැඩ නොකර ඉන්න අවස්ථාව සෙවීමටයි. වැඩ නොකර ඉන්න හොයනවට වඩා කළ යුත්තේ ආදායම පෙන්වීමයි. ඉදිරියේදී අපි මේ අමාත්‍යාංශයෙන් සුහද සේවාවක් ලබාදෙන්න බලාපොරොත්තු වෙනවා. අද මෙතන සමහරු ඉන්නවා පඩියට සමානව අතිකාල දීමනා ගන්න අය.බණ්ඩාරගම කේ.එම්.ටී.පෙරේරාමා 2006 තැපැල් සේවා නිලධාරි විභාගයට පෙනී සිට ලකුණු 144ක් ලබා ගතිමි. ලකුණු 141ට වැඩි අය බඳවා ගන්නා බව සඳහන් වුවද මේ වන තෙක් කිසිදු තොරතුරක් නැත. මේ පිළිබඳව සොයා බලන්න.ඒකාබද්ධ තැපැල් සේවයේ “ආ” කාණ්ඩයේ 1 ‘ආ’ ශ්‍රේණියේ තැපැල් සේවා නිලධාරි තනතුරුවලට බඳවා ගැනීමේ තරග විභාගය එයින් සමත් 275 දෙනකුට සම්මුඛ පරීක්ෂණ තැබුවා. අනුමත බඳවා ගැනීමේ පටිපාටිය අනුව විවෘත තරග විභායේ ප්‍රතිඵල මත කුසලතාවය අනුපිළිවෙළට අදාළ ශ්‍රේණියේ මුළු පුරප්පාඩු සංඛ්‍යාවෙන් සියයට 50ක් පමණක් බඳවාගත හැකියි. ඒ අනුව මේ ශ්‍රේණියේ පුරප්පාඩු 128ක් සඳහා පමණක් බඳවා ගැනීමට අයවැය අධ්‍යක්ෂ ජනරාල් ගේ අනුමැතිය ලැබුණා. මේ පුරප්පාඩු 128 සඳහා ලකුණු 152ට වඩා ඉහළ ලකුණු ලබාගත් අපේක්ෂකයන් 128 දෙනෙකුට පත්වීම් ලබාදී අවසන්.සීදූව ටී.රණවීර ප්‍රනාන්දුමේ යෝජනා ක්‍රියාත්මක කරන්න. අසරණ අයට, පාසල් දරුවන්ට අවශ්‍ය දේ තැපැල් මඟින් යැවීමේදී සහන මිලක් ලබාදෙන්න. සමහරවිට යවන ද්‍රව්‍යයේ වටිනාකමට වඩා වැඩි මුදලක් තැපැල් ගාස්තු සඳහා අයවෙයි. එසේම උපතැපැල් කාර්යාලවලට ලිපි තැපැල් කිරීම සඳහා පැමිණෙන අයට අවශ්‍ය ලිපි අලවන ගම් නොමැතිවීම ද ගැටලුවකි.අපි දැනටමත් ගාස්තු සංශෝධනයට අවධානය යොමුකර තියනවා. රජයටත් පාරිභෝගිකයින්ටත් පාඩු නොවන ලෙස වෘත්තීය සමිති සමඟ අපි සාකච්ඡා කරගෙන යනවා. ඒ වගේම උපතැපැල්හල්වල අඩුපාඩු පියවීමටත්, අඩුපාඩු සම්පූර්ණ කිරීමටත් ක්‍රමවේද සකසනවා. මින් ඉදිරියට අවශ්‍ය ද්‍රව්‍ය දිස්ත්‍රික් අධිකාරි හරහා දිස්ත්‍රික් මට්ටමින් යැවෙනවා.නාත්තන්ඩිය ඒ.පී.පෙරේරාප්‍රධාන නගරයක් වන නාත්තන්ඩිය තැපැල් කාර්යාලය ස්ථිර තැනක් ;නාමැතිවීමෙන් වසර ගණනාවක සිට එක එක තැන්වලට රැගෙන යයි. අංගසම්පූර්ණ නව තැපැල්හලක් නාත්තන්ඩියට ලබාදෙන්න.දැනටමත් තැපැල් ස්ථානාධිපතිට දැනුම් දී තියනවා සුදුසු ඉඩමක් සොයන්න. එවිට අපි එය ගෙනියනවා අපිට මේවට ගෙවන්න ලැබෙන්නේ අඩු කුලියක්. ඒ නිසා හොඳ තැනක් සොයාගන්න අපහසුයි. ඉදිරියේදී තැපැල් කාර්යාල කාර්යක්ෂම කර ජාලගත කිරීමේදී මේ ගැටලු බොහෝදුරට විසඳේවි.වැලිසර රංජනී ගම්ලත්බොහෝමයක් තැපැල් කාර්යාලවල ලියාපදිංචි ලියුම් යැවීමේදී තරාදියට දමා බර මැන මුද්දර ගාස්තු නියම කළ යුතු වුවත් සමහරු අතේ බරට හිතේ මිම්මට එය තීරණය කරයි. මේ ගැන සොයා බලන්න.තැපැල් භාණ්ඩ බාර ගැනීමේදී එහි නියම බර බලා ගාස්තු අය කැර ගන්නා ලෙස සියලු කාර්ය මණ්ඩලය දැනුම්වත් කර තියනවා. මෙහෙම නොසැලකිලිමත්ව බර මැන භාණ්ඩ බාරගැනීම නිසා තැපැල් දෙපාර්තමේන්තුවට පාඩු සිදුවූ වාර අනන්තයි. මේ හේතුව මත මෑතකදී කිහිපදෙනකුගේ වැඩද තහනම් කළා. අපේ පරීක්ෂණ කණ්ඩායම් ඉන්නවා. මේ අය පැමිණිලි ලැබෙන තැන්වලට ගිහින් පරීක්ෂණ පවත්වනවා. මට ලිඛිතව කොළඹ 10, ඩී.ආර්.විජේවර්ධන මාවතේ පිහිටි අමාත්‍යාංශයට දන්වන්න. එහෙම නැතිනම් 2346783 අංකයට ෆැක්ස් මඟින් දැනුම් දෙන්න.(තැපැල් හා විදුලි සන්දේශ අමාත්‍යංශයේ තොරතුරු ලබාදීමේදී සහාය වූ සහකාර ලේකම් (වෘත්තීය සමිති) බොනිෆස් ප්‍රනාන්දු මහතාට ස්තුතිය)සුභාෂිණී ජයරත්න අරුණි මුතුමලීඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=af1008156</link>
    <topic>උදව් ඉල්ලූ ආගන්තුකයා</topic>
    <author>ටිරෝනි</author>
    <content>සිත නැවතුණු තැනක්මොනව වෙලාද දන්නෙ නෑ. දැන් සතියකටත් ළඟයි. පොඩ්ඩක් එහා මෙහා වෙන්නෙත් හරිම අමාරුවෙන් වගේ. වසක් විසක් කැවිලද? නැත්නම් මොකක් හරි අනතුරකට මුහුණ පාලද? කිහිප දෙනෙක්ම මේ ගැන කථා වුණා.පාර දෙපැත්තේ වතුර ගලාගෙන යන්න කාණුවක් නොමැති තරම්. ඒත් ඒ පුංචි බිම් තීරුවේ ආගන්තුකයෙක් වැතිරිලා. දැන් සතියකටත් ළඟයි. හෙළවෙන්නවත් අපහසුයි වගේ.”මොකෙක්ද අම්මේ මේ....?””මේ පුතේ කබරයෙක්”පාරෙ යන එන ලොකු පොඩි හැමටම මේ ආගන්තුකයගේ හැසිරීම ප්‍රශ්නයක්. කවදාවත් මෙහෙම ඉඳලා නෑ. වතු මැද්දෙන් අනවසරයෙන් ඇවිදගෙන යනවා තමයි. ඒත් පොඩ්ඩක් ෂු... ෂු... ගෑවම දුවනවනේ. දවසක් දෙකක් නම් කමක් නෑ. දැන් සතියක් විතර.ආගන්තුකයා පහු කරගෙන යන සමහරු විනාඩියක් දෙකක් නතර වෙනවා. කිසිම හැලහොල්මනක් නෑ. මෙයා මිනිස් වර්ගයාට එච්චර හිතවත් කෙනෙක් නෙමෙයි. හැබැයි ආරවුලකුත් නෑ. කොහොම නමුත් දෙගොල්ලො අතර තියෙන්නේ දුරස්ථ සම්බන්ධයක්. ඒත් කවරු වුණත් මෙහෙම වැටිල ඉන්නකොට හොයල බලන්නෙ නැතුව කොහොමද? දවසක් දෙකක් නම් කමක් නෑ. සතියක් තිස්සේ.”මෙයාලා සර්පයෝ කෑමට ගන්නවා. ගොඩක් විෂ තියෙන සර්පයෙක් ගිලපු නිසාද දන්නෙ නෑ මෙහෙම වුණේ.”සමහරු එහෙමත් කිව්වා. ඒත් ගොඩක් දෙනා ලං වෙන්න කැමති වුණේ නෑ. ආගන්තුකයා දිහා බලාගෙන හිටියා විතරයි. සතියකට ළඟ කාලයක් පුරා මෙයා පාරෙ වැටිලා හිටියත් ඒ දිහා බලන්න තත්පරයක් වැය කරන්න තරම් හිතක් නොතිබුණු අයත් ඕනෙතරම් හිටියා.ඒත් හැමෝටම එහෙම ඉන්න පුළුවන්ද? බැහැ. තමන්ට කිසිම සබඳකමක් නැති වුණත් අසරණයෙක් ගැන හිත උණුවෙන අයත් ඒ අතර හිටියා.අපි මෙයාට උදව් වෙන්න ඕනෙ.හිත් උණු වුණු කීප දෙනෙක් කථා වුණා. ගමේ තරුණ පිරිස කියලා ඒ අය පොදුවේ නම් කරන්න බෑ. මොකද ඒ අය සංඛ්‍යාවෙන් දෙන්නෙක් හරි තුන්දෙනෙක් හරි වෙච්චි නිසා.කට්ටිය ආගන්තුකයා ළඟට ගියේ ඉටි කොළයකුත් අරගෙන. ආගන්තුකයාගේ කිසිම හා හූවක් නෑ. ඇසුත් පියාගෙන ඔහේ වැටිලා ඉන්නවා.මෙහෙම තව ටික දවසක් හිටියොත් නොසැලකිලිමත් රියදුරෙක් මෙයා අනතුරට ලක් කරන්න වුණත් බැරි නෑ. ඉක්මනටම මොනවා හරි කරන්න ඕනේ. කට්ටිය කතාවුණා.මොනවා කරන්නද? ඒ කවුරුවත් මේ වගේ ආගන්තුකයකුට බේතක් හේතක් කරන හැටි අහලාවත් නෑ. ඒත් හිතේ අහක දමන්න බැරි මොකක්දෝ හැඟීමක් තිබුණා.ඉටි කොළේ පාරේ ඇතිරූ මේ කට්ටිය අනතුරක් වුවත් සිදුවිය හැකි සීමාවක රැඳෙමින් ආගන්තුකයා ඉටිකොළය මතට ගන්න උත්සාහ දැරුවා. ආගන්තුකයා තමන්ට කරදර කරන්න එන අයට බාවෙන් ගහනවා කියලා කට්ටිය හොඳින්ම දැන හිටියා. ඒත් එයාට උදව් කළ යුතුමයි. වදෙන් පොරෙන් ආගන්තුකයා ඉටි කොළේ උඩට ආවා. කට්ටිය එකතු වෙලා ආගන්තුකයා ඔසොවාගෙන ගියා. ගම කෙළවරින් ගලාගෙන යන මා ඔයට. ඒ ළඟ හොඳින් වතුර පිරුණු වළක්. බෙහෙතක් කියලා වෙන මොනවා කරන්නද? සමහරවිට මේ සීතල වතුර ඔයා සනීප කරාවි ආගන්තුකයෝ.පහුවදා උදේ බලනකොට ආගන්තුකයා වතුර වලේ සනීපෙට හිටියා. දැන් නම් ටිකක් නිරෝගියි වගේ. ඊටත් පහුවෙනිදා කට්ටිය ආගන්තුකයා බලන්න ගියා. වතුර වළ හිස්. සනීප වෙච්ච ආගන්තුකයා යන්න ගිහින්. කට්ටිය ආපහු හැරුණේ සතුටු සිතින්.ගහේ බැඳලා ඉන්න හරකගෙ කකුළක් කපාගෙන ගිහින් උයාගෙන මස් කාපු මිනිස්සු ගැන වාර්තා වුණු මේ කාලේ නපුරු සතෙක්ගේ වුණත් පණ බේරන්න ඉදිරිපත් වුණු ඒ පිරිස මිනිසත් භාවයට ම නම්බුවක්. ආඩම්බරයට කාරණයක්.ටිරෝනිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=af1008157</link>
    <topic>රේඛා</topic>
    <author>රූපාන්ති බුලත්සිංහල</author>
    <content>පළි නොගන්නපිළි ගන්නසුබ පතන්න දැන් දෙන්නෙ මල් වඩම්ද මල් පොකුරුද කියන එක ප්‍රශ්නයක් වෙලා, කොහොම වුණත් යොදාගන්න අවස්ථාව පිළිබඳ පැහැදිලි කිරීමක් කරන්න අනුරාධපුර මහේස්ත්‍රාත්තුමාට සිදුවුණා. අනුරාධපුරයෙන් වාර්තා වූ මේ පුවත පිළිබඳ අපිට කිව්වේ, 9 වෙනිදා ලක්බිම.තරුණයෝ දෙදෙනෙක් නිවසක් ඉදිරිපිටින් මල් වඩම් තියලා. මේ ගැන කෝපයට පත්වුණ ගෙහෙමියා පැමිණිල්ලක් ඉදිරිපත් කළා.කොහොම වුණත් කළ දේ නම් අසංවරයි. මිනිස්සුන්ට පලිගන්න හිතුණාම විවිධ උපක්‍රම යොදනවා.ඒ හැම උපක්‍රමයක්ම අවසානයේ සිදුවන්නේ, පළිගැනීමට ඉදිරිපත්වන පාර්ශවය ලජ්ජාවට පත්වීමක් විතරයි. මේ නිසා පළිනොගෙන පිළිගන්න ඔබත් මතක තියාගන්න.නියඟයකපොද වැස්සක්රුපියලකින් දෙකකින් බස් ගාස්තු වැඩි කරන්න කියලා කෑගහන පෞද්ගලික බස්රථ හිමියන්, සද් ක්‍රියාවක් කරන්න හිතලා.ඒකනම් හොඳයි. මෙහෙම දෙයක් හිතුණ එකටත් අපේ ස්තූතිය. මේ පුවත ලියලා තිබුණෙ 10 වෙනිදා ලංකාදීපය. මෙවර උසස් පෙළ විභාගයට පෙනී සිටින දුවලා පුතාලට නොමිලේම බස්රථ සේවා සපයනවා කියලා කියනවා. හැමදාම අරියාදුවට වැඩකළාට වාරෙ ආවාහම ඒගොල්ලොත් එඩිතර වෙනවා. හැමදා නියං එකදා වැහි වළාවෙ කියන්නෙ ඕකට නෙ. ඇති යන්තම් පෞද්ගලික බස්රථ හිමියන්ට ගලාගෙන එන පැසසුම්. ජාතික කටයුත්තකට ලෝබ නැතුව සම්බන්ධ වෙන්න තීරණය කළාට අපේ ස්තූතිය.වැරැදි නිවැරැදි කරගන්නමෙහෙමත් නස්පැත්තියක්, ඔක්කොම කුණු බේරුවල් බොක්කට කියලා කතාවක් තියෙනවානෙ. කොච්චර හොඳ කළත් වැඩක් නැහැ.ඒ පාර පෞද්ගලික බස්රථ කොන්දොස්තර මහත්තුරුන්ටයි, රියදුරු මහත්තුරුන්ටයි තවත් නස්පැත්තියක් වෙලා. ටිකට් නොදෙන කොන්දොස්තර මහත්තරු විස්පස් දෙනෙකුගේ සේවය අත්හිටුවන්නට බස්නාහිර පළාත් සභාව කටයුතු කරලා. ඒ විතරක්ද සමහරු ව්‍යාජ කොන්දොස්තර බලපත්‍ර පාවිච්චි කරලා. ඒක විතරක්ද? අපෝ ඊළඟ වැරැද්ද නම් බරපතළයි.සාඩින් පටවනවා වගේ, මිනිසුන් පටවනවා. ඉස්සරහට යන්න පස්සට යන්න. සල්ලි දෙන්න කියලා ඉවරයක් නැහැ. සංවරව කතා කරන්න පුහුණුවක් දෙන්න වෙලා කියලා 11 වෙනිදා දිවයින ලියලා තිබුණා. උණපුරුකෙ දාලා හරි ඇද අරින්න හදන එක නම් විශිෂ්ටයි. හැමදාමත් වැරැදි වැඩ කරලා බැහැ. ඒගොල්ලොත් ඒවා නිවැරැදි කරගන්න එපායැ.වෙච්ච දේටමක් කරන්නදබින්න බහින්න අකමැති මනමාල මහත්තයෙකුට වුණ අකරතැබ්බයක් ගැන වාර්තා කර තිබුණේ් අගෝස්තු 11 වෙනිදා දිවයින. ආඩම්බරකම පැත්තකින් තියලා මනමාලිගෙ ගෙදර නැවතුනා නම්, මේ මුකුත් වෙන්නෙ නැහැනේ. ඕකනෙ කියන්නෙ හැම තැනදිම පිරිමිකම පෙන්වන්න යන්න එපා කියලා. ඇත්තටම පිරිමි කියන දේ කාන්තාවො අහන්න ඕනෙ තමයි, ඒත් ඉතින් එක දවසක් හරි කාන්තාවක් කියපු දේත් අහන්න තිබුණා නම් එක්වුණුම දවසෙ වෙන්වෙන්නේ නෑ.අෂ්ටක කියලා, පෝරුවට නැගලා මුදු දාලා වැඩක් නැහැ. එකිනෙකාගේ අදහස් වලට ගරුකරන්න බැරිනම්. සමහර ගෑණුන්ට බැන්දට පස්සෙයි තේරෙන්නෙ ගැලපීම, නොගැලපීම ගැන. සමහර පිරිමින්ටත් එහෙමයි.හත්වලාමෙ වෙච්චදේට මක් කරන්නද කියා, සමහරු මේ බැඳගත්ත බෙරේ ගහන්නේ, අඩෝවැඩියා කියකියාය. ඊට මීට වඩා හොඳයි යටහත්කම පුරුදු කළා නම්.දැනුම උදුරා ගන්නත්හොරු ඉන්නවාබෙදාගන්න බැරි දැනුම නිසා අත්පා බැඳලා කටට පාන්කඩ ඔබලා කට වහලා දැම්මෙ විභාගෙ දවසේමයි. මේක නම් පුදුම වැඩක්.ආරංචි වුණාම විභාග පරීක්‍ෂකවරුන්ගේ ඇස් දෙක උඩ ගියා. බොහොම අමාරුවෙන් විභාග කොමසාරිස්ට කතා කරලා වෙලාව අරන් දුන්න බව කියලා තිබුණෙ 12 වෙනිදා දිනමිණ.මේ කළබගෑනිය වුණේ මහනුවර උසස් බාලිකා විදුහලේ සිසුවියකට. වෙච්ච දේ ගැන බොහෝදෙනා කම්පා වුණත්, සිසුවිය මේ පිළිබඳ තොරතුරු හෙළි කළේ නැහැ. කවුද හොරා කියලා හොයන්න පොලීසියට සිද්ධ වෙලා. සල්ලි, බඩු භාණ්ඩ විතරක් නෙවෙයි, දැනුමටත් හොරුන් බෝවෙලා.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=as1008151</link>
    <topic>වියපත් හිමිවරුන්ට සිත නිවන නවාතැනක්</topic>
    <author>ඉනෝකා සමරවික්‍රම</author>
    <content>වියපත් හිමිවරුන්ට සිත නිවන නවාතැනක්දානයට වඩින භික්ෂුන් වහන්සේඅම්මලා තාත්තලා අප්‍රමාණ දුක්විඳ දරුවන් හදති. ඔවුන් සමෘද්ධිමත් කරති. එහෙත් කරදඬු උස්මහත් වී ඒ දරුවෝ ලෝකය දිනු දා ඇතැම් විට අම්මා තාත්තා අමතක කරති. ජීවිතයේ දහසකුත් එකක් දරුවන් වෙනුවෙන් බලාපොරොත්තු ගොඩගැසූ මවුපියන්ට ඇතැම් විටෙක සිදුවන්නේ මහලු නිවසක තනි වීමටය.දස මසක් කුස හොවා ලේ කිරි කර පොවා දරුවන් ලොකු කර, අවසන ආවාහ විවාහ සිදුකර දී දේපළ ද පවරා දුන් පසුව මවුපියන්ට මහමඟට බසින්ට සිදුවීම ඛේදජනක තත්ත්වයකි. වැඩිහිටි නිවාස බිහිවීම අනුමත කළ නොහැකි වුවද අසරණ වූ මහලු මවුපියන්ට එයින් සෙතක් සැලැසෙන නිසා නිහඬව සිටින්නට සිදුවේ.ගිහි ජීවිතයේදී අම්මා තාත්තා තරමට ම සෙනෙහස දක්වා පැවිදි ජීවිතයේදී අම්මා තාත්තා මෙන් කටයුතු කරන බෝසත් ගුණැති ස්වාමින් වහන්සේ ද අපේ සමාජයේ හිඟ නොවේ. කුඩා කාලයේදීම පැවිදිවියට පත්වන සාමණේර ස්වාමින් වහන්සේට ආදරයෙන් සලකන, උගන්වන ගුරු හිමිවරුන්ව අවසාන කාලයේදී ආදරයෙන් බලාකියාගන්නා ගෝල හිමිවරු ද සිටිති.එමෙන්ම ගුරු හාමුදුරුවන් පිළිබඳව තැකීමක් නොකරන්නෝ ද සිටිති. අම්මලා තාත්තලා අසරණ වූ විට වැඩිහිටි නිවසකට යා හැකිය. වයෝවෘද්ධ භික්ෂුන් වහන්සේ අසරණ වූ විට කොහේ නම් යන්න ද?හිතේ මතුවූ ගැටලුවට විසඳුමක් දෙන සිත නිවන තැනක් සොයා පසුගිය දිනෙක අපි ගියෙමු.කීඹිඇළ බද්දේගම ශ්‍රී විජේවර්ධනාරාමයට අනුබද්ධව 1961 වර්ෂයේදී ආරම්භ කරන ලද “වයෝවෘද්ධ භික්ෂු විවේකාරාමය” වයෝවෘද්ධ භික්ෂුන් වහන්සේට ගිමන් හැරීමට කදිම නවාතැන් පොළකි.භික්ෂුන් වහන්සේ නමකට උපස්ථාන කරන පීටර් මහතාසමස්ත ලංකා බෞද්ධ මහා සම්මේලනයට අනුබද්ධව ආරම්භ කරන ලද “භික්ෂු විවේකාරාමය” පිළිබඳව අදහස් දක්වන ශ්‍රී විජේවර්ධනාරාමයේ විහාරාධිපති හොරංගල්ලේ හේමසාර ස්වාමින් වහන්සේ.“මේ ස්ථානය ආරම්භ කරලා තියෙන්නේ එක්දහස් නමසිය හැටඑකේ ජුලි මාසේ තිස් වනදා. පණ්ඩිත ගනේගම සරණංකර නාහිමියන් හා දේශබන්දු ඇල්බට් එදිරිසිංහ මහතා තමයි මේ කටයුත්තේදී මුල්තැන ගෙන තිබෙන්නේ. එවකට ඇල්බට් එදිරිසිංහ මහතා බෞද්ධ සංගමයේ උප සභාපති ලෙස කටයුතු කළා. ලංකාවේ භික්ෂු නිකායන් තුනක් තිබෙනවා.නමුත් අපේ විවේකාරාමයේ නිකාය තුනටම අයත් වයෝවෘද්ධ භික්ෂුන් වහන්සේ වැඩවාසය කරනවා. භික්ෂුන් වහන්සේට තිබෙන බලවත් ප්‍රශ්නයක් තමයි ගෝල බාලයෝ උගන්නලා හදනවා; ඒ වගේම පන්සල් ආදිය පවරා දෙනවා නමුත් වයෝවෘද්ධ තත්ත්වයට පත්වුණාම ඇතැම් භික්ෂුන් වහන්සේලට බලන්න කෙනෙක් නැහැ.එහෙම වුණහම වන එක් දෙයක් තමයි ඇතැම් භික්ෂුන් වහන්සේ වැඩිහිටි නිවාසවලට යනවා. අන්න ඒ තත්ත්වය නැති කිරීමට තමයි මෛත්‍රිපාල සේනානායක මහතා ඇල්බට් එදිරිසිංහ මහතාට කියලා තියෙන්නේ භික්ෂුන් වහන්සේට වෙනමම ඉන්න තැනක් තිබුණොත් හොඳයි කියලා. මෛත්‍රිපාල මහතා දැකලා තියෙනවා ගිහියෙකුයි භික්ෂුන් වහන්සේ කෙනෙකුයි බැණ ගන්නවා.ඉන් පසුව තමයි මේ යෝජනාව කරලා තියෙන්නේ. මේ වන විට භික්ෂු විවේකාරාමය පටන් අරගෙන අවුරුදු හතළිස් නවයක් වෙනවා. භික්ෂුන් වහන්සේ දොළොස් නමකගෙන් තමයි ආරම්භ කර තිබෙන්නේ. පසු කාලයක ඇල්බට් එදිරිසිංහ මහතා ගනේගම දේවමිත්ත යන නමින් පැවිදි දිවියට ඇතුළත් වුණා. උන්වහන්සේගේ මේ සත්ක්‍රියාව ගැන සතුටු වූ නුවර මල්වත්තේ හාමුදුරුවො ‘සාසන කීර්ති ශ්‍රී’ යන නාමය ප්‍රදානය කළා.ඇල්බට් එදිරිසිංහ මහතා පැවිදි දිවියට ඇතුළත් වුණේ තම ව්‍යාපාරය ආරම්භ කර අවුරුදු පනහක් පිරුණ දිනයේ. තම ව්‍යාපාර ආදිය දරුවන්ට පවරා දීමෙන් අනතුරුව. උන්වහන්සේට මේ වන විට වයස අවුරුදු අනූ හතක් පමණ වෙනවා.සාසන කීර්ති ශ්‍රී ගනේගම දේවමිත්ත ස්වාමීන්වහන්සේ එම විහාරස්ථානයේම වැඩවාසය කරන අතර අප එහි යන දා ප්‍රතිකාර ලබා ගැනීම සඳහා කොළඹ ජයවර්ධනපුර රෝහලට වැඩම කර සිටියහ.වසර හතළිස්නවයක් පුරා භික්ෂු විවේකාරාමයට භික්ෂුන් වහන්සේ පන්සිය නමක් පමණ විටින් විට වාසය කර ඇති අතර ඉන් සිය දෙනකු පමණ අපවත් වී ඇත.නවාතැන් දීම පමණක් නොව නේවාසික වයෝවෘද්ධ භික්ෂුන්වහන්සේ ආදරයෙන් බලාකියා ගැනීම ද නෑවීම, පිරිසුදු කරවීම ද ඉතාම කාරුණිකව කිරීමට සේවක මණ්ඩලයක් ද සිටිති. ඇතැම් භික්ෂුන් වහන්සේට තම කාමරයෙන් එහාට යෑමට තරම් ශක්තියක් නැත.දෙපා වාරු නැත. තවත් කෙනෙකුගේ සිහි කල්පනාව යහපත් නැත. ඒ අතර වයෝවෘද්ධ වුවද යහපත් සිහි කල්පනාවෙන් මෙන්ම හොඳ සෞඛ්‍ය තත්ත්වයෙන් යුතු භික්ෂුන් වහන්සේලා වෙති. එවැනි භික්ෂුන් වහන්සේ දහම් කටයුතුවල නිරත වීමට අමතරව රෝගී භික්ෂුන් වහන්සේලාට උවටැන් කිරීම්වල ද නියැළෙති.පණ්ඩිත ගනේගම සරණංකර නාහිමිඅනූ වියැති ධම්මානන්ද ස්වාමින් වහන්සේ භික්ෂු විවේකාරාමයට පැමිණ අවුරුදු කිහිපයක් ගතවී ඇත.“මගෙ ගම් පළාත කුරුණෑගල දෙල්විට ගොරක ඇළ. ගොවිතැන් කටයුතු කළේ. බිරිඳ මිය ගියාට පස්සේ මට ජීවිතේ ගැන කලකිරීමක් ඇතිවුණා. ගිහි කාලේ ගොවිතැන් කටයුතු වගේම පොල් වගාවත් කළා. අවසානයේ මම ඒ හැමදේම දරුවන්ට පවරලා මහණ වෙන්න තීරණය කළා. දරුවෝ අකමැති වුණේ නැහැ මම මහණ වෙනවට. මගෙ දරුවෝ වගේම දරුවන්ගෙ දරුවොත් සමාජයේ උසස් තැන්වල ඉන්නවා. නමුත් මට උවමනා වුණේ බණ දහම් පුරන්න. ඇස් පෙනීම කන් ඇහීම තවමත් හොඳ තත්ත්වයෙන් තියෙනවා. මේ ස්ථානයත් ඉතා හොඳයි. අපි ගැන හොඳින් බලනවා. රාත්‍රියේදිත් ඇවිත් සොයා බලනවා.”මිල්ලෑවේ උපසේන හාමුදුරුවෝ ගිහි කල සමූපකාර සංවර්ධන දෙපාර්තමේන්තුවේ නියෝජ්‍ය කොමසාරිස් ලෙස කටයුතු කළහ.“මගේ ගිහි කල නම පී. යූ. පෙරේරා. ගම මිල්ලෑව හොරණ. මගේ බිරිය මිය ගියාට පසුව මම තීරණය කළා පැවිදි වියට එළැඹෙන්න. දරුවෝ හතර දෙනෙක් හිටියා. ගිහි දිවියේ සිටියදී පවා මම බෞද්ධ පොතපත කියෙව්වා. මේ විහාරයේ නායක හාමුදුරුවන් පිළිබඳව දැන ඇඳිනගෙන හිටියේ.ඇල්බට් එදිරිසිංහ මහතා ගිහි කල බිරිය සමඟපැවිදි වෙනවා ය කියන තීරණය ගත් ගමන් මට සිහිපත් වුණේ මේ ස්ථානය. මේ වෙනකොට මම මෙතැනට ඇවිත් අවුරුදු දොළහක් පමණ වෙනවා. දැනට මේ ස්ථානයේ භික්ෂුන් වහන්සේ තිහක් පමණ වැඩවාසය කරනවා. නායක ස්වාමින් වහන්සේ හැරුණ විට උපසේන ස්වාමීන් වහන්සේ ද විහාරයේ වෙසෙන අනෙකුත් භික්ෂුන්වහන්සේ ද විවේකාරාමයේ වැඩවාසය කරන භික්ෂුන් වහන්සේ පිළිබඳව සොයා බලන්නේ.භික්ෂු විවේකාරාමයේ භික්ෂුන් වහන්සේ දිනපතා උදේ පහ වන විට අවදි වේ. ඉන් පසුව හයයි තිහ පමණ වන විට බුද්ධ පූජාව තැබීමෙන් පසු උදෑසන දානය වළඳනු ලැබේ. ඉන් පසුව පොත් පත් කියවීම, ධර්ම සාකච්ඡා පැවැත්වීම, භාවනා කිරීම, ආදියෙහි නියැලෙනු ලැබේ.දහවල් එකොළහයි තිහ පමණ වන විට දහවල් බුද්ධ පූජාව පවත්වන අතර පසුව දවල් දානය වළඳනු ලැබේ. සැන්දෑ වරුවේ ද දහම් කටයුතුවල නියැළෙන අතර ඇතැම් භික්ෂුන්වහන්සේ මල් වගාවේ ද නියැළෙති.සෑම කාමරයකටම වැසිකිළියක් සහිත නාන කාමරයක් ඇති අතර රෝගී භික්ෂුන් වහන්සේ පිරිසුදු කිරීම, නැහැවීම ආදිය කාර්ය මණ්ඩලය විසින් කරනු ලැබේ.අපේ රටේ භික්ෂුන් වහන්සේ පමණක් නොව විටින් විට විදේශීය භික්ෂුන් වහන්සේ ද මෙම භික්ෂු ආරාමයට පැමිණ වැඩ හිඳී. අප එහි යන දින ඇමරිකාවේ නිව්යෝර්ක් නුවර සිට පැමිණි බුද්ධ වීර්ය නම් භික්ෂුන් වහන්සේ නමක ද මෙහි නේවාසිකව සිටියේය.“මම බුද්ධාගමට ආදරෙයි. මම භාවනාව ප්‍රගුණ කරනවා. මජ්ජිම නිකාය කියවනවා. බුද්ධාගම පිළිබඳ ලියැවුණ බොහෝ පොත පත කියවනවා. ලංකාවේ හැමතැනම වගේ ඇවිදින්න ගියා. ඒ යන ගමනෙදි තමයි මේ ස්ථානය ගැන දැනගන්න ලැබුණේ. මම බොහෝ රටවලට ගිහින් තිබෙනවා. මෙතැනින් හොඳ සේවාවක් ඉටු කැරෙනවා.”ජීවිතය රැයෙහි දුටු සිහිනයක් යැයි පවසන බුද්ධ වීර්ය හිමියන් විවේකාරාමයේ දෛනිකව දහම් පොත පත කියවන අතර අනෙකුත් භික්ෂුන් වහන්සේලා සමඟ ධර්මය පිළිබඳව සාකච්ඡා කරන්නේය. තොරතුරු සොයන්නේය.මාස කිහිපයකට වරක් භික්ෂු විවේකාරාමයේ වෛද්‍ය සායන ද පැවැත්වේ. එමෙන්ම දුර බැහැර සිට දානය රැගෙන එන්නෝ මෙන්ම එහිදීම දානය පිළියෙල කර දීමට පැමිණෙන සැදැහැවතුන් ද වේ. ඉවුම් පිහුම් කිරීමට නවතම මුළුතැන්ගෙයක් සෑදීමේ කටයුතු ආරම්භ කර ඇත.බද්දේගම පදිංචි කේ. ඒ. පීටර් මහතා භික්ෂුන් වහන්සේගේ උපස්ථාන කටයුතුවල නියැළෙන්නේය. “අවුරුදු දෙකක් පමණ වෙනවා මමමෙහෙට ඇවිත්. සමහර හාමුදුරුවරු අසනීපයෙන් පසුවන්නේ. ඒ අයට දානය ළඟට ගිහිල්ලා පූජ කරන්න ඕන. අනිත් හාමුදුරුවරු නම් දන් ශාලාවට වඩිනවා. ඇතැම් භික්ෂුන් වහන්සේලා උණු වතුර උණු කරලා නාවනවා. මේ කරන සේවයට වැටුපක් ගෙව්වත් මම මේ කටයුතු කරන්නේ ඉතාම කැමැත්තෙන්.”කාත් කවුරුවත් නැතිව රෝගී වූ විට බලාකියා ගන්නට නැතිව අසරණ වූ විට දැනෙන දුක පෘථග්ජන මිනිසුන්ට නම් අප්‍රමාණය. ධර්ම මාර්ගයේ ගමන් ගත්ත ද අල්පේච්ඡතාවට නැඹුරුව කටයුතු කළ ද හිසට සෙවණක් නැතිව, රෝගීව අසරණව දිවි ගෙවනවාට වඩා යම් අයකුගේ රැකවරණය යටතේ ජීවිතයේ සැදෑ සමය ගෙවන්නට ලැබීම වාසනාවකි. ලංකාවේ කොහේ සිටියද කුමන නිකායට අයත් වුවද ජීවිතයේ අවසන් කාලය ගත කිරීමට තැනක් නැතිව හිඳන භික්ෂුන් වහන්සේ වෙනුවෙන්ම සකස්කර ඇති බද්දේගම භික්ෂු විවේකාරාමය වයෝවෘද්ධ භික්ෂුන් වහන්සේට කදිම නිවහනකි.”ඉනෝකා සමරවික්‍රමපෝද්දල සමූහ - ජයන්ත කල්‍යානන්ද ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=as1008152</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චියාපනේ සිට එමින් සිටි මම කොළඹ දී බූස්ස බලා යෑමට ගාලු බස් රියකට ගොඩ වීමි.මා අසුනට යාබද අසුනේ හිඳ සිටියේ මා දන්නා හඳුනන පි‍්‍රයමනාප මහතෙකි.මම සිනාසෙමින් ම ඔහු දෙස බැලුවෙමි. ඔහු මා හඳුනා ගත්තේ ය.‘සාජන් කොහොම ද? බොහොම කාලෙකට පස්සෙනේ දැක්කෙ. දැන් කොහෙද ඉන්නෙ?’ ඔහු ඇසුවේ ය.‘සර්, මම තාම ඉන්නෙ පලාලිවල. මේ නිවාඩු අරන් ගෙදර යන ගමන්’ මම කීමි.අනතුරුව අපි තොරතුරු කතා කරන්නට වීමු.‘සර්, දැන් මොනවද කරන්නෙ?’‘දැන් මම ගෙදරට වෙලා විවේකයෙන් ගමට රටට සේවයක් කරගෙන ඉන්නව‘‘සර් ඉස්සර වගේ රේඩියෝ එකට ලියනව ද? සර් සතුටින් ඉන්න එක ගැන මටත් සතුටුයි.’අපේ කතාව නැවතුණේ හිඟමන් යදින්නියක බසයට ගොඩ වූ නිසා ය.‘අනේ බුදු මහත්තයෝ, මගෙ දරුවට කෑමක් - බීමක් නැතුව අන්තිම අමාරුයි. මේ බලන්න බෙල්ල කඩා වැටිල! බඩගින්නටයි එහෙම වෙලා තියෙන්නෙ. කන්ඩ බොන්ඩ කීයක් හරි දෙන්න බුදු මහත්තයෝ’ ඇය අයැද සිටියා ය.ඇය අත පාගෙන ආවා ය. ඇගේ අතෙහි වූයේ රුපියල් දෙකේ කාසියක් පමණි.මා කතා කරමින් සිටියේ හිත උණු වන හමුදා මහත්මයකු සමඟ ය.සිය පොකැට්ටුව විවර කළ ඔහු රුපියල් සියයේ නෝට්ටු දෙකක් ගෙන ඇය අත තැබුවේ උපදේශයක් ද දෙමිනි.‘ඉක්මනට බැහැල ගිහින් ඔය ළමයට කන බොන දෙයක් අරන් දීල තමනුත් මොනව හරි කාල බඩගින්න නිවාගන්න!’රුපියල් දෙසීය දුටු කාන්තාව ගේ දෑස උඩ ගියේ ය. ඇය වහා දිගෑදී වැන්දා ය.‘ඔබතුමාට බුදු බව අත්වෙන්ඩ ඕනැ මේ කරපු උදව්වට!’අනතුරුව ඇය යන්නට ගියා ය. බසය තුළ මොහොතක් පැවතියේ දැඩි ඬසලතාවකි. ඒ නිසලතාව බින්දේ එක් තරුණයෙකි.‘ඔය බැල්ලියො වනචරකම් කරල ළමයින් උස්සගෙන එනව. මෝඩයො රැවටිල සල්ලිත් දෙනව!’අපේ සර් ඔහු දෙස බැලුවේ ය.‘මල්ලි, ඒ ගෑනි වනචරකම් කරනව ඔය මල්ලි දැක්ක ද? වනචරකම් කළා නං කරල තියෙන්නෙ සතා සීපාව එක්ක නෙමේ ඔයාල වගේ පිරිමිත් එක්ක. අසරණ මිනිස්සුන්ට එහෙම කියන්න එපා! ඒ වගේ වනචර වැඩක් තවත් නෑ. උදවු කරන්න බැරි නං නිකා ඉන්න එක වෙනම දෙයක්. අසරණ කෙනෙකුට මුදලක් දෙන එක වනචරකමක්වත්, මෝඩකමක්වත් නෙමේ. එහෙම අසරණයකුට උදවු නොකරන එකා තමයි, මෝඩය! වනචරය!’ශ්‍රී ලංකා යුද හමුදාවේ විශ්‍රාමික නිලධාරී ගාමා ගාමිණි සුබසිංහ මහත්මාණනි, මේ ලිපිය ඔබ ගේ මිනිස්කමට උපහාර පිණිසයි.  යාපනේ, පලාලිහි සේවාවේ නියුතු සැරයන් වරයකු වන බූස්ස, කදුරුපේ එච්. ඩබ්ලිව්. තිලකසිරි මහතා විසින් යොමු කරන ලද ලිපියක් ඇසුරිනි.ඇය මගේ පාසල් මිතුරියකි.ව්‍යාපාරිකයකු සමඟ විවාහ වී සිටින ඇය වෙසෙන්නේ කොළඹ ය.කලකින් මට ඇගේ දියණිය දැක ගැනීමට නොහැකි විය. පසුගිය දිනෙක ඇය දැක බලා ගැනීමට මම එහි ගියෙමි.තාප්පයෙන් වට වූ නිවසට ඇතුළු වන ගේට්ටුව වසා තිබිණි. මම ගේට්ටුවේ වූ සීනුව නාද කර ඊට උඩින් ගේ දෙස බැලුවෙමි.සේවිකාවක දිව‘විත් මා ඇතුළට ගත්තා ය.මගේ යෙහෙළිය මා පිළිගත්තේ උණුසුමිනි.අනතුරුව ඇය රට නොරට විසිතුරු බඩුවලින් පිරුණු සාලයේ මා ඉන්දෙව්වා ය.‘මට ලේට් වෙනව. සාප්පුවට කට්ටිය ඇවිත් ඇති’ යි කියූ ඇගේ සැමියා රියට නැගී නොපෙනී ගියේ ය.අප කතාවට වැටෙන විට ම ඇගේ දියණිය පැමිණ රූපවාහිනියේ දර්ශනය වෙමින් තිබු කාටූන් බලන්නට වූවා ය.‘දැන් දූ මොන පන්තියෙ ද?’ මම ඇසීමි.‘ආ... මෙයා මේ පාර ශිෂ්‍යත්වෙ ගත්තා. ලකුණු හුඟක් අඩුයි. අපරාදෙ! කරපු වියදම්වලට හරකෙක් හැදුව නම් හොඳයි’මට උඩ - බිම බැලිණ. මම ශෝකයෙන් දැරිය දෙස බැලුවෙමි.‘මෙයා ටියුෂන් පන්ති ගියේ දෙකේ පන්තියෙ ඉඳල. ඉස්කෝලෙ ඇරුණ හැටියෙ එක ටියුෂන් පන්තියකට ගියා. ඒක ඉවරවුණ හැටියෙ තවත් පන්තියක් පටන් ගත්ත. ඊට පස්සෙ ඊළඟ පන්තියට ගියා. ඊට පස්සෙ හැන්දෑවෙ හයට පටන් ගත්තු ඉංගි‍්‍රසි පන්තියට ගියා. ඒත් ඉතිං වැඩක් නෑ. ශිෂ්‍යත්වෙ ෆේල්!’ ඇය දොස් කියන්නට පටන් ගත්තා ය.‘ශිෂ්‍යත්වෙන් පාස් වුණා කියලත් ඔයාලට ආධාර ලැබෙන්නෙ නෑ නේද?’ මම ඇසීමි.‘ගාණක් දීල හරි මෙයාව ලොකු ඉස්කෝලෙකට දාගන්න පුළුවං. ඒක ප්‍රශ්නයක් නෙමේ. නමුත් මට තියන වේදනාව ඒක නෙමේ’‘මොකක්ද?’‘අපේ ගෙදර වැඩට ඉන්නෙ ගමේ ගෑනු කෙනෙක්. එයාගෙ දුව කොහොමවත් ටියුෂන් කෙරුවෙ නෑ. ඒත් ඒ ළමය ලකුණු 151 ක් අරං පාස්වෙලා!’දැරිය දෙස අනුකම්පාවෙන් බලා සිටිය මම මිතුරිය ගෙන් සමු ගතිමි. දරුවන්ගේ ළමා ලෝකය බිඳ දමා ඔවුන් දවස පුරා පන්ති ගාණේ යැවීම අපරාධයකි. ටියුෂන් ගුරුවරුන් කෙරෙහි විශ්වාසය තබා අවසානයේ විභාගය අසමත් වූ තැන දරුවා ගෙන් පලි ගැනීම ද ඊටත් වඩා අපරාධයකි.  ඕපනායක, උතුරු හුණුවල, තමාලි නානායක්කාර මෙනෙවිය විසින් යොමු කරන ලද ලිපියක් ඇසුරිනි.රාජකාරි කටයුතු සඳහා කලාප අධ්‍යාපන කාර්යාලයට යමින් සිටියෙමි. ඒ වන විට පාසල් ආරම්භ වී සුළු මොහොතක් ගතවී තිබිණ. මා ගමන් ගත් මාර්ගයේ එක් ප්‍රධාන පාසලක් පිහිටා තිබේ. මා යමින් සිටියේ එහි සිට ප්‍රතිවිරුද්ධ දෙසට ය.විදුහලේ සාමාන්‍ය පෙළ හෝ උසස් පෙළ පන්තියක යැයි සිතිය හැකි ශිෂ්‍යයෙක් මා පසුකළේය. ඔහුගේ අතේ හෝ කරේ පොත් බෑගයක් හෝ එවැනි කිසිවක් නොවී ය.”මේ දරුවා වැරදි ගමනක් යනවා ඇති’යි මගේ සිත කීවේය. මට ඔහු සමඟ කතා කිරීමට සිත්විය.”පුතා, ඔයා .... විද්‍යාලයේ නේද?” මම කාරුණික ව විමසීමි.”ඔ.. ඔව්... ඇන්ටි” ශිෂ්‍යයා තරමක් තැති ගැන්මෙන් යුක්ත ව පැවසුවේය.”දැන් ටිකකට කලින් ඉස්කෝලෙ පටන්ගත්තනේ. ඇයි ඔයා ආපසු මේ පැත්තට යන්නේ..?”ශිෂ්‍යයා නිරුත්තර විය. ඔහු බිම බලාගෙන මා සමඟ ම ඉදිරියට ගියේය.”පුතා මම ඔයාගේ අම්මා, ඇන්ටි වගේ කෙනෙක් තමයි. නමුත් මම මේ කැලණියෙ අධ්‍යාපන කලාපයේ අධ්‍යාපන අධ්‍යක්ෂ කෙනෙක්. ඔයා මේ පැත්තට ආවේ ඇයි කියලා මට කියන්න””යාළුවෙක් මුණගැහෙන්න ආවේ””ඇයි? යාළුවා ඉස්කෝලේ එන්නේ නැද්ද?””ඉස්කෝලේ යන යාළුවෙක් නෙවෙයි””එයා මුණගැහෙන්න යන්නේ කොහාටද?””ස්ටේෂන් එක ළඟට””පුතා, මම ඔයාගෙන් අහන්නේ නැහැ ඒ යාළුවා මුණගැහෙන්න යන්නෙ මොකටද කියලා. නමුත් ඔයා යන ගමන ඔයාට යහපතක් වෙන එකක් කියල නං මං හිතන්නේ නැහැ””මං ආපහු යන්නම් මැඩම්””ඔයා මාත් එක්ක තරහක් ඇතිකරගන්න එපා! බලන්න, දැන් ඉස්කෝලේ පටන් අරගෙන. ආගම සිහිකරන වෙලාව! අම්මලා හිතාගෙන ඇති ඔයා ඉස්කෝලේ කියලා. ගුරුවරු හිතාවි අද ඔයා ඇවිත් නැහැ කියලා. අන්තිමට කවුද රැවටෙන්නේ?”ශිෂ්‍යයා කිසිවක් නොකියා මා දෙස බලා දෑත් එක්කර ආචාර කළේය.”පුතා, ඔයා හොඳ දරුවෙක්. ඔයා ම හරි දේ මොකක්ද, වැරදි දේ මොකක්ද කියලා හිතලා කල්පනාවෙන් වැඩ කරන්න. මම අවවාද කරන්න ඕනෑ නැහැ. පුතාට බුදු සරණයි!”දරුවා ආපසු හැරී පැමිණි මගෙහි ම ගමන් කරන්නට වූයේය. මම මඳක් දුර ගොස් හැරී බැලීමි. ඔහු පාසල දෙසට ම ගමන් කළේය.”අපරාදේ! හොඳ දරුවෙක්” ම’සිතෙහි ඔහු පිළිබඳ ව දයාවක් ඇතිවිය. මම දුම්රිය නැවතුම් පොළ අසළ දී මඳක් විමසිල්ලෙන් බැලීමි. මිනිස්සු කිහිප දෙනෙක් එහි වූහ. ශිෂ්‍යයා මුණගැසෙන්න ආ “පවිටු මිතුරා” ද ඒ අතර ඇතැයි මට සිතිණ.ශිෂ්‍යයා පැවසූ දේ සත්‍ය හෝ අසත්‍ය විය හැකි ය. නමුත් ඔහු නැවතත් පාසල වෙතට ගියේය.පාසල් කාලය ඇතුළත මෙසේ මහ මඟ තැන් තැන්වල රැඳී සිටින දරුවන් ගැන සොයා බලා ඔවුන් නිවැරැදි මෙඟහි යෙදවීමට අප සැමගේ යුතුකමකි.  කැලණියේ ධර්මාලෝක මාවතේ, නයනා දීප්ති ගුණරත්න මෙනෙවිය විසින් යොමුකරන ලද ලිපියක් ඇසුරිනි.දැනුම් දීමකට අදාළව මා අධ්‍යාපන කාර්යාලයට යනතුරු ඇය එහි සේවාව කරන බව නොදත්තෙමි.මා දුටු හැටියේ ම අසුනින් නැගිටි ඇය මා ඇමතුවා ය.“මැඩම්, මොනවද කරගන්න තියෙන්නෙ?”මම ඇය හඳුනා ගතිමි. ඒ මගෙන් උගත් සිසුවියකි.මම මගේ අවශ්‍යතාව ඇයට කීමි.“ඒක මං කරල දෙන්නම් මැඩම්” ඇය සතුටින් බාර ගත්තාය.“මේ මට උගන්නපු මැඩම් කෙනෙක්” ඇය මා සිය යෙහෙළියන්ට ද හඳුන්වා දුන්නා ය.“මැඩම්, මට දැන් පුංචි පුතෙකුත් ඉන්නව“ ඇය යළි මා හා සිනාසුණා ය.මසිතෙහි ඇති වූයේ බලවත් ප්‍රීතියකි.එදා පුංචි සිසුවිය අද මවකි.මගේ කාර්යය ඉටු කර දුන් ඇය මා සමුගන්නා විට මට වැන්දා ය.මම ඇයට ආසිරි පතා දෑස පිස ගතිමි.කුඩා කල පාසල් නිල ඇඳුම පිටින් මා ඉදිරියේ වැඳ වැටුණ ඇය මට සිහිපත් විය. ඒ යහගුණය තවම ඇය තුළ පවතියි.කැලණිය අධ්‍යාපන කාර්යාලයයේ (මාකොළ) ගංගා දියණියත්, ඔබ බඳු දරුවෝ අප බඳු ගුරුවරුන් ගේ ගුරුකමෙහි අගය අපට පසක් කර දෙති.ඔබටත්, ඔබ යහ මග යැවූ මෑණියන්ටත් යහපත සැලසේවා!  කඩවත, සුජාතා ගුණවර්ධන මහත්මිය විසින් යොමු කරන ලද ලිපියක් ඇසුරිනි.අප පොසොන් බැලීමට යමින් සිටියේ පුත්තලම ගල්කුලම මාර්ගයේ ය.ඒ වන විට අප සිටියේ කිවුල නමැති ගම් පෙදෙසෙහි ය.තරුණයෙක් බොදු කොඩියක් වනා අප වාහනයෙහි ගමන බාල කළේ ය.‘නවතින්න! අපේ දන්සලෙන් යමක් සප්පායම් වී යන්න!’ ඔහු කොඩිය වනා ඉඟි කළේ එබඳු බසකි.අපි රිය නතර කළෙමු.රියෙන් බට අප ගේ දෑස ඇද ගත්තේ කුඩා පොල් අතු කුටි පෙළකි. ඒ කුටි අතරින් තරුණ මුහුණ හිනැහුණේ පොසොන් සඳ මෙනි.‘පොල්පලා’ එක පොල් අතු කුටියක් ඉදිරියේ රවුම් අකුරින් දැන්වීමක් එල්ලා තිබිණ.ඊළඟට කුටියේ එල්ලා තිබුණේ තවත් දැන්වීමකි.‘රණවරා’මා නෙත් ඒ හැමෙක ම කරා දිව ගියේ ය.‘ඉරමුසු’‘නීරමුල්ලිය’‘බෙලිමල්’‘කොතල හිඹුටු’බොන්නේ මොනවා දැයි හිතා ගත නොහැකි ව අපි මොහොතක් නිරුත්තර වීමු.ගත සිත පොබ කරන ආයුර්වේද පාන වර්ග කුටිවලට යාබද වූ මුට්ටිවල සැකසෙමින් තිබිණ. ඒ සුවඳින් ම අපේ සිත් සතුටු විය.අපි කැමැති කැමැති පාන වර්ග බොන්නට වීමු.‘විශ්ණුක්‍රාන්ති බේත් පැළෑටිය හොයා ගන්න බැරුව යයි කියල අපි මේ සැරේ බයවෙලයි හිටියෙ.’ චන්දන තරුණයා අපට කීවේ ය. ‘විශ්ණුක්‍රාන්ති හොය හොයා අපි අලි ඉන්න මහ කැලේ හුඟ දුරක් ගියා. අන්තිමේ දී හම්බ වුණා. අපිට මහන්සියක් දැනුණෙ නෑ. අපි මේ ඖෂධත් උස්ස ගෙන හැතැප්ම ගාණක් කැලේ මැද්දෙන් ආවෙ හරිම හිතේ සැහැල්ලුවකින්.’ ඔහු පැහැදිලි කළේ සතුටිනි.කොතල හිඹුටුවලින් ඇඟේ තියන සීනි ප්‍රමාණය හුඟක් අඩු වෙනව ;න්ද?’ අපේ කෙනෙක් ප්‍රශ්නයක් දැම්මේ ය. ‘මහත්තයො, හැමදාම බොන්නෙ නෑනෙ, බය නැතුව බොන්න, මේව බීල වන්දනාවෙ යන කිසිම කෙනෙකුට කිසිම කරදරයක් වෙන්නෙ නෑ.’ තරුණයෝ කීහ. ඒ මුහුණු පැහැදුල් ය. ඔවුන් අතින් සැකසුණු මේ සියලු පාන හා කරුණා දයා ගුණය මුසු වී ඇතේයි මට සිතිණ.කුටි තුළ වූ හැම පාන මුට්ටියක් ළඟ ම පිරිසිදු පොල් කටුවක් නවා තිබිණ. කුටි පිටුපස ලොකු මුට්ටිවල ඒ ඒ පාන වර්ග මඳ ගින්නේ උණු වෙමින් පැවතියේ ය. ඒවා හැඳි ගෑ ලොකු පොල්කටු හැඳි පවා ඒවා වෙනුවෙන් ම සැකසුණු ඒවා විය.අප ඔවුනට පින් දී යළි වාහනයට නැගුණේ බෙහෙත් ගුණයෙන් ගත සිත නව පණක් ලබද්දී ය.අක්කර විස්සේ මේ තරුණ කැළ දන්සල පවත්වා ගෙන යන්නේ වයලට් ප්‍රනාන්දු මහත්මිය ගේ ඉඩමෙහි ය. ඇය සිය දියණිය ද සමඟ මේ කටයුතු නිරීක්ෂණය කරමින් සිටින අයුරු අපි දුටුවෙමු.මෙබඳු දන්සලක වටිනාකම පෙන්වා දී ඇත්තේ හෙට්ටිපොළ ආර්. ඩී. පි‍්‍රයන්ත මහතා ය. ගලේවෙල ධර්මරාජ විහාරයේ විනීත ස්වාමින් වහන්සේ ගෙන් ද ලොකු සහයෝගයක් ලැබී තිබේ.උපනන්ද, අසිත, උපාලි, සංඛ, විජිත, සිසිර, සුරේශ්, ජනක, කුමාර, ජයන්ත, සරත්, සිසිර, රංජිත්, නන්දන, වසන්ත, නුවන්, ආනන්ද, ජයරත්න තරුණයනි, ඔබේ දෑතින් නෙළා ගන්නා ලද බෙහෙත් පැළෑටිවලින් පෙරී ආ ඔසු ගුණය අපට ජීවය දෙයි.අපි ඔබ හැමට යහපත පතමු.  මීගමුවේ, ආවේ මරියා බාලිකා විදුහලෙහි කිත්සිරි කරුණානායක ගුරු මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=as1008153</link>
    <topic>රට පිට</topic>
    <author/>
    <content>රට පිටඑතෙර සිටින දියණියට, පුතාට, සැමියාට, බිරියට ලියන ලිපියක් සඳහා මේ ඉඩකඩ වෙන්වෙයි.බහරෙන්හි සේවය කරන ආදර අම්මාට... කහවනු සොයා නුඹ එතෙරට ගිය දිනයේ පැවරූ වගකීම් තවමත් ඇත මතකේ නුඹ නැති වුවද නැඟනිය දීගෙක ගිය දිනයේ දැනුණා මටත් මා අම්මා සේ එදිනේ කිසි අඩුවක් කළේ නෑ නංගිට අම්මේ නුඹ නැති අඩුව පමණයි තිබුණේ අම්මේ සිත දැඩි කරන් එතනදි සිටියද අම්මේ කඳුළින් පිරි නුඹේ නෙත මැව් නා අම්මේ දුප්පත්කම නිසා අප අද දුරස් වුණේ පෙර පව් නිසාමද අම්මේ එහෙම වුණේ කඳුලැලි බිබී නුඹ රට සළු වියන්නේ අපේ හෙට දවස නුඹේ වීරියෙනුයි සැ දුනේ පුංචි හිතට පවුලක බර දරනු බැරි නුඹ වෙනුවෙන් සියලුම දුක් ඉවස ගමී රන් කිරිවල කිසිදින ණය ගෙවනු බැරි හැම සංසාරේ නුඹ දුව ලෙස පතා එමීමේ ඔයාගේම ලොකු දුව දේසිකා (කළුතර)ගම්බිම් දෙගොඩ තලාගෙන ගංවතුර ගලාගෙන ගියා. බොහෝ දෙනාගෙ උන්හිටි තැන් අහිමිවුණා. අනේ දෙයියනේ වුණු දෙයක් කියලා හිත හදාගන්න බැහැ. අපි මෙහෙම දෙයක් බලාපොරොත්තු වුණේ නැහැ. ;මාහොතකින් අපේ ළඟ හිටපු කවුරුත් නැහැ. ඒ ඔක්කොම ගංවතුරට ගහගෙන ගිහිල්ලා. කෑම උයාගත්තට කන්න විදිහක්වත් තිබුණෙම නැහැ. පස් කඳුවලට මිනිස් සිරුරු යට වෙලා. පකිස්ථානයත් ඉන්දියාවේ ලඩාක් ප්‍රදේශයත්, මේ ඉරණමට ගොදුරු වෙලා. ගංවතුර නිසා ලඩාක් ප්‍රදේශයෙ 130 ක්ම මැරුණා. 500 ක් ආගිය අතක් නැති වුණා. මෙච්චර පිරිසකට ආහාර දෙන එක රජයට ප්‍රශ්නයක්. අසල්වැසි රටවල් ස්ව කැමැත්තෙන්ම ඉදිරිපත් වුණා.බඩගින්න ඉවසාගෙන ඉන්න අමාරුයි. අහස් යානයකින් කෑම හෙලනකං බලාගෙන ඉන්න වෙලා. අම්මා තාත්තා කොහෙද? ඇඳගෙන ඉන්න රෙදිකඩ විතරයි ඔවුන්ට ඉතිරි වුණේ, අනාගතය ගැන කොහොම හිතන්නද? ලොකු පොඩි බේදයක් නැතුව හැමෝම එකම ලැගුම්හලකට රොක් වෙලා. ස්වභා දහම කරන විපත් නිසා මිනිස්කම එකට එක්වෙලා.සුමුදු මුදු සිතකබැදි අහිංසක ප්‍රේමයට සිතක සෙනෙ නොහඳුනන නොමිනිසුන්ගේ අතින් ඉහළ ලංසුවක් මත අගය කල “දෑවැද්ද” සොයන් එන්නට හනික නොරට විත් මෙහෙවරටඝනදුරට තනි රැකපු - තරු නිදපු මහ රැයක රාග ගිනිදැල් අතර අසරණව ඇද වැටී අසුරකින් සුන්ව ගිය ජීවිතේ යෞවනය තත්පරෙන් – තත්පරය හිතේ යුද ගෙන වදීමිනිස්කම නිගාකළ තිරිසනකු පා මුලෙහි බිඳී ගිය පැතුම් ගඟ, නෙතින් ගලනා කලට කාසියෙන් යෞවනය තක්සේරු කළ එසඳ තාරුණය සැඟවූවා කිලිටි නිල් කොළ අතරගිම්හානෙ දැවීයන කාන්තාර හිසට උඩ ගිනියම්ව වී සිටින කුරිරු හිරුටත් සැඩව වෛරයෙන් මුලු සිතම ඉරි තලා ඇති විටෙක අතීතයෙ සෙනෙහෙ ගඟ සිතේ සිඳිලා සැනෙකසුබා ශිංසන මැදින් ජීවිතය ලැබූ හෙටක සීත තොල්පෙති වලින් වසන්තය මුමුණන්න පැතුම් පිරි මුදු මලක නැවුම්බව තලාලු අසම්මතයේ තවත් රුදුරු “දඩයමකි” එයචම්පිකාපද්මපෙරුම  යුරෝපීය රටවල් මැදපෙරදිග පිළිබඳ විවිධ අදහස් දරනවා. සේවක ප්‍රශ්න, අනෙකුත් ප්‍රශ්න මේ හැම දෙයක්ම අනිත් රටවලට වඩා වෙනස්. මේ හැම දෙයකටම වඩා වැදගත් වන්නේ, සේවක හාම්පුතුන් අතර ඇතිවෙන ප්‍රශ්න, හාම්පුතුන්ගේ ක්‍රියාකලාපය නිසා අසීරුවට පත්වුණේ සේවකයෝ, ඉවසීමක් නොමැතිව, සේවකයන්ට නියම කරන දඬුවම් නිසා ඔවුන්ගේ ජීවිත පවා අහිමි වෙනවා. හැබැයි! මෙහෙම දෙයකුත් තියෙනවා.සේවකයන් මේ හේතුව නිසාම වැරැදි කරන්න බය වෙනවා. ඒ තත්ත්වය සාර්ථකයි. ඒත් ඉතින් වධහිංසා ලබන්න කවුද කැමැති වෙන්නෙ, ඉතාමත් ප්‍රචණ්ඩකාරී දඬුවමක් ලබන එක මානසික වදයක් විතරක් නෙවෙයි දැඩි විඳවීමක්.සේවකයන්ට තම සේවය අහිමි වීම පමණක් නොව වැරැද්ද නිසා ජීවිතයම අහිමි වෙනවා.ඒ දඬුවමේ බරපතළ බව ඔවුන්ගේ ජීවිතයට පමණක් නොවේ තමාගේ දරු පවුල්වලට ද බලපෑම ඛේදජනකයි. ඕනෙම රටක වැරැද්දකට දඬුවමක් දෙන කම්කරු නීතිය පොදුය. එය විඳ දරා ගැනීමට හැකියි. නමුත් ශාරීරිකව වධ දෙන නීතියක් මානුෂික නැහැ. මේ පිළිබඳ සැලකීමේ අවධානයක මැදපෙරදිගට තිබුණොත් හොඳයි. නීතිය, දඬුවම අවශ්‍යයි. ඒත් එය අමානුෂික විය යුතු?හැබැයි තවත් දෙයක් තියෙනවා. ඒක තමයි. ඒ රටේ නීතිය දැඩි බව දැනගෙන වැරැදි කිරීමෙන් වැළැකී සිටීමයි.ඇත්තෙන්ම සුදුසු වන්නේ, ඒ දෙය තමයි. රටක නීතියට අනුගත වීමටත් සංයමයක් තියෙන්න ඕනෙ.හමන සුළඟද සිසිලසක් නැත – දූවිල්ල ඇත මුසුවෙලා හිරු රැසින් මුළු ගතම වියළි නෙතත් – කඳුළැල් බොඳ වෙලා නිමක් නැති සිතිවිලිද දරමින් - සිතත් හොඳමට දුක්වෙලා දිනක් ලබනට ගොඩක් කල් යයි – කාලයත් දැන් නැවතිලාළමාලපටින් දකින විට සිත - ගෙදර දිව යයි මට හොරා දකින්නට කිරිසිනා හසරැල් - ඉඳිමි පෙරුමන් පුර පුරා සොඳුරු දසුනින් දෙනෙත් පිනවන – නගර තිබුනත් රට පුරා දිනෙන් දින මෙහි කල් ගෙවන්නේ – ඔබේ රුව ඇඳ හදපුරාඅනාගත සුබ සිහින දකිමින් - සොයා ආවත් රන්මසු දසන් විදහා සිනා සලමින් – කථා කීවත් රස මුසු පැතුම් පතමින් කල්ගෙවන්නේ – යළි නොඑන්නට මින් පසු කතරෙ ජීවිත ගෙවී යන්නේ – කඳුළු අතරින් දුක් මුසුදයානන්ද අබේසිංහසාජා - යූ.ඒ.ඊ.ආර්ථික ප්‍රශ්න අහසටත් වඩා උසයි. රට යනවා ඇරෙන්න වෙන කරන්න කිසිම දෙයක් තිබුණෙම නැහැ. පුංචි දුව ආච්චි අම්මා බාරේ තියලා අම්මා රට ගියා. කොහෙද ඉතින් තාත්තාට වගක්වත් තිබුණෙ නැහැ. මේවෙන කොට තාත්තා ගෙදර හැරදා ගිහිං. අම්මා නැති කලට අප්පා කවර කළ කියලා කතාවකුත් තියෙනවා.පුංචි කෙල්ලට මුකුත් තේරෙන්නෙ නැහැ. ආච්චි අම්මා ගොඩක් නපුරු වුණා. “එපා ඉස්කෝලෙ යන්න.” තහනම් නියෝගයක් වැටුණෙ මේ විදිහටයි.දරාගන්න බැරි දුකක් පුංචි පැටික්කිගෙ හදවතේ හිරවෙලා අනිත් ළමයි ඉස්කෝලෙ යනවා. උදේට සුදු මල් ඉහිරිලා වගේ. පුංචි පැංචි වැට ළඟ ඉඳගෙන බලාගෙන හිටියා. අත්තම්මගේ ආදරය උඩු සුළඟට අහුවෙලා.මේ හැම එහෙකටම මුල දුප්පත්කමද? ඇස් දෙකෙන් කඩා වැටෙන කඳු‍්‍රළු නවත්තගන්න බැරිවුණා.වෙලාවකට මුල්ලකට වෙලා පුංචි දෝණි හැඬුවා. ඒ වෙලාවට ඇයි දුවේ කියලා අහන්න කවුරුත් හිටියෙ නැහැ. ආච්චි අම්මා සල්ලිවලට පුංචි කෙල්ල විකුණුවා. වෙලාවකට හිතෙනවා, කෙස් පැහුණෙ ඉඩෝරෙටද කියලා. මෙලෝ හසරක් දන්නෙ නැති පුංචි එකීගේ ඇස් දෙකෙන් කඳුළු පොකුරක් කඩාගෙන වැටුණා.අහස පොළොව ගිනියම් වෙලා. පුංචි මල් කැකුළක් තැලී පොඩිවෙලා යනවා. මේ අවනඩුව කනින් කොනින් ඇසූ පොලීසිය ක්‍රියාත්මක වුණා. අනේ දෙවියනේ, මෙහෙමත්දේවල්, අපිට සල්ලි එපා. පුංචි කෙල්ලට සාධාරණය ඉෂ්ට කරලා දෙමු.නීතිඥයෝ නොමිලේ නඩුව කතා කරන්න ඉදිරිපත් වුණා. මොනව වුණත් මේ කෙල්ලට සාධාරණය ඉටුකරන්න ඕනෙ. සල්ලි හොයාගෙන අම්මා ආවාට වැඩක් නැහැ.බලාපොරොත්තු සුළි සුළඟට අහුවෙලා කුණාටුවක් වෙලා.මේ හැම දේම වුණේ දුප්පත්කම නිසාද? රට යන්න ඉස්සෙල්ලා දරුවා ගැන හිතලා ලුණුයි බතුයි කාලා හරි ජීවත්වෙනවා කියලා හිතුවා නම් මෙහෙම දෙයක් වෙන්නෙ නැහැ.මං හරියටම දවස කිව්වොත් 2004 ඔක්තෝබර් පස්වෙනිදා. රාත්‍රි 8.30 ට විතර ඇති, තමරි කතාව පටන්ගත්තාය. රට දාලා යන්න දුකයි. ඒත් මං හිතහදාගෙන හිටියෙ, රට දාලා යන්න. මේ වෙනකොට මගේ හිත හරිම නොඉවසිලිමත්, ලන්ඩනය බලන්න පුදුම ආසාවක් තිබුණේ.පැය 1 1/2 ක් විතර ෆ්ලයිට් එක ප්‍රමාද වුණා. කාර්මික දෝෂයක්... මගේ හිත ගැහෙන්න පටන් ගත්තා. දෙයියනේ, මේ මොකද? එකපාරටම. ඉස්කෝලෙ යන කොට බස් එක මඟදි හිටියොත් කොන්දොස්තරගෙන් සල්ලි ඉල්ලාගෙන, අනිත් බස් එකේ එනවා. ඒත්, අහසෙ, පාරවල් තියෙන එකක් යැයි. මම මේ වගේ අහලා තිබුණට මට මේ වගේ දෙයකට මුහුණ දෙන්න ලැබිලා තිබුණෙ නැහැ.කාර්මික දෝෂයක්? මගේ හිතට භීතියක් දැනුණා. ප්ලේන් එක කඩා වැටුණොත්, ඇස් දෙකට කඳුළු ආවා. ඒ මට ඒ ගැන තිබුණ වැටහීමේ හැටි තමයි. හරිම අමුත්තක් මගේ හිටත දැනුණා. පුදුම නොඉවසිල්ලක්. ඇස් දෙකෙන්ම ඒක අත් දකින්න මගේ සිතිවිලි පොරකනවා.තට්ට තනියම නාඳුනන අය එක්ක ලන්ඩන්වලට යන්න, කිරි අප්පොච්චියෙ හිතන කොටත්, මට මාගැන මොකක්ද ආඩම්බරයක් දැනෙනවා. ඉහළට ගිහිල්ලා පොළව දිහා බලන කොට මට හරි ආසාවක් ඇති වුණා. ලෝකෙ ප්‍රථම වරට ගුවන්ගත වුණ වැලෙන්ටිනා තෙරෙස්කෝවා මතක් වුණා. මම හිතන්නෙ මං වගේම හිත හයිය කෙනෙක් වෙන්නැති. ඔයගොල්ලො හිතන්නෙ, නාඳුනන රටක නාඳුනන අය එක්ක එකට ඉන්න යන එක ලේසියි කියලද? අම්.. මෝ.. මොනතරම් බරක් ද? පුරුදු වෙන්න ගොඩක් කල් යනවා. මං දන්නෙ නැහැ. ගුවන්යානෙ ඇතුළෙ පිළිවෙත්,ඒක හින්දම තමයි, මම චොකලට් දෙකක් බෑගයේ දාගෙන ආවේ. මං හිතන්නෙ මං ආවේ, අමුතු ලෝකෙකට කියලා. හිත ඩිග්.. ඩිග්.. ගාලා ගැහෙනවා.දෝහාකටාර්වලට යනකොට පැය 4 1/2 ක් ගත වෙලා. මං ගියේ කටාර්එයාර්වේස් ගුවන් යානෙකින්. රෑ මැදියම් වෙනකොට දෝහාකටාර් ගුවන් තොටුපොළට ගොඩ බැස්සා. ඒ දවස්වල ගුවන්තොටුපොළ හදනවා. කටාර් ගුවන්තොටුපොළට ගිහිල්ලා මැන්චෙස්ටර් යන්න තවත් ගුවන් යානයක් ඕනෙ. එතන ඉඳලා පැය හතක්... අපෝ... එපා වෙනවා. පැය හතක් අහසෙ ඉන්නව කිව්වහම ටිකක් හිතට දැනෙනව වැඩියි. එංගලන්තයට යනකොට හරියටම පාන්දර කට්ට සීතල විඳගන්න අමාරුයි. මම වටපිට බැලුවා.ගස්වල කොළ හැලිලා ගස් මුදුන්වල තනි වුණු කුරුල්ලෝ, සමහර කුරුලු පන්ති වෙන රටකට යන්න සූදානම් වෙනවා. සීත ඍතුවේ පටන් ගැන්ම කියලා මගේ ළඟින්ම හිටපු කෙනෙක් කියනවා ඇහුණා.  දවසක් පමණවත් ගෙන් පිටගොස් නොසිට සවියක් ලෙසින්, මා ලඟ දැවටෙන අවට සුසුමක් වෙලා මෙන් අප වෙන්වූ කලට මට ඔබ සිහිවුණේ රට පිට දකින විටමවකගෙ හිමිකමක් නම් දුක ඉවසීම සැනසුව සිතින්, එය විඳගන්නම් මේම වසරක් ගත වුවත්, ඔබ වෙන්වී තාම දවසක් වගේ ගෙවුණා එය නොදැනීමහිමිතැන ලබද්දී අන් අයගෙන් රිංගා දිරිමත් කළා සිතයට සතුටක් හංගා ලද අවසරෙන් ගුවනින් යන විට රුංගා මා ළතැවුනේ හිතයට කඳුළක් හංගාඋරුමය ලෙස වුවත්, දුවකගෙ හිමිවීම ඉන් ඉටුවුණා පුතකුගෙ තැන සපිරීම ලෝදම ලෙසට නම් ජීවිත පැවතීම ඇයි මට හිමිවුණේ, මවගෙන් වෙන්වීමවෙන්වී ගියත් රට වෙනුවෙන් මෙහෙයකට රිසිසේ යස ඉසුරු හිමි වුවත් එයට එකසා සිත යොමා ඉන් නොසැලෙන ලෙසට සුවසේ ඔබ විසුවහොත් එය ඇත අපටවිදේශ රැකියා ක්ෂේත්‍රයට තරුණ තරුණියන්ගේ ඇත්තේ වැඩි කැමැත්තකි. ඔහුන් තුළ මේ කැමැත්ත නිතැතින්ම ඇති වන්නේ රට රැකියාවලින් රට සල්ලි උපයා ගෙන සැප විඳින්නට පුළුවන්ය යන බොහෝ දෙනා දකින සුන්දර සිහින රාජ්‍යය වෙත හැබැහින්ම යාමටය. රට රැකියාවලට ගොස් මුහුණ දෙන කරදර කම්කටොලු සමඟ තමන් රට රැකියාවෙන් සැප ගන්නට හිතාගෙන මෙවැනි පිරිස් දකින සිහින රාජ්‍යය මායාවක් බව වැටහෙන්නේ අමාරුවේ වැටුණාට පසුවය.අන්තිමට පිටරට රැකියාවට යන්නට ණය තුරුස්වී ඉඩම් ඔප්පුව තියා අතමාරු ලබාගෙන නැතිනම් ඉඩම විකුණා මුදල් ලබාගෙන තවත් සමහරු පොලියට මුදල් ගෙන රට රැකියාවට ගිය ද මාසයක් දෙකක් යන්නට මත්තෙන්ම කන්න බොන්න පවා අහිමිව වැටුප් නැතිව දහ දුක් විඳිනවිට සිතාගෙන සිටි සිහින රාජ්‍යය වෙනුවට තමන් පැමිණ ඇත්තේ අපායකට බව තේරුම් යනවිට සියල්ල සිදුවී හමාරය.මෙවැනි පිරිස් නැවත මෙරටට ගෙන්වා ගැනීමට යාමේදී ප්‍රශ්නකාරී තත්ත්වයන් රැසක් මතු වුවද අවසානයේදී විදේශ සේවා නියුක්ති කාර්යාංශයේ වියදමින්ම මෙවැනි අය ගෙන්වා ගැනීමට බොහෝ විට සිදු වී තිබේ. මෙවැනි සිදුවීම් නිසා විදේශ රැකියා නියුක්ති කාර්යාංශයේ වියදමින් වාර්ෂිකව ආපසු මෙරටට ගෙන්වා ගන්නා පිරිස සිය දහස් ගණන ඉක්මවයි.විදේශ රැකියා සඳහා යා යුතු නිත්‍යානුකූල ක්‍රමය, යොමුවිය යුතු ස්ථාන පිළිබඳ අපේ ජනතාව කොපමණ දැනුම්වත්වීම් සිදු කළත් මේ ක්ෂේත්‍රයේ හොර රැකියා ඒජන්තකරුවන්ට ජාවාරම්කරුවන්ට හා තැරැව්කරුවන්ට අසුවී අමාරුවේ වැටෙන පිරිසද විශාලය.බෝඩ් ලෑලි පුවත්පත් දැන්වීම් ආදියෙහි ද රට රැකියා ඒජන්සි ආයතන හා ලියාපදිංචි අංක පළ වුවද ඇතැම් ඒජන්සිකරුවන් අවලංගු බලපත්‍ර අංක යොදා ජාවාරම් කටයුතු සිදු කිරීමද ප්‍රකට කරුණකි.අහිංසක ජනතාව රවටාගෙන රැකියා ඒජන්සිකරුවන්යයි කියා ගන්නා හොර ඒජන්සිකරුවන් හා විවිධාකාර තැරැව්කරුවන් පිරිසක් ද රට රැකියා ජාවාරම් පිටුපස ක්‍රියාත්මක වන බව ශ්‍රී ලංකා විදේශ සේවා නියුක්ති කාර්යාංශයේ සභාපති නීතිඥ කිංස්ලි රණවක මහතා පවසයි.කාර්යාංශයේ ලියාපදිංචිව විදේශ රැකියා සේවා හොඳීන් පවත්වාගෙන යන ඒජන්සිකරුවන් සිටියද නීති විරෝධීව මහජනතාව රවටමින් ඔවුන්ගේ නියෝජිතයන්ද යොදා ගෙන මහා පරිමාණයේ ජාවාරම් ලෙස විදේශ රැකියා ජාවාරමේ යෙදෙන පිරිස් රටේ සෑම පළාතකම සිටිති. මොවුන් නීතියේ රැහනට හසුකර ගැනීම මෙන්ම රට රැකියා අපේක්ෂාවෙන් මොහුන් වෙත ගොස් අමාරුවේ වැටෙන අහිංසක ජනතාව ඉන් වළක්වා ගැනීමට ද මේ වන විට ශ්‍රී ලංකා විදේශ සේවා නියුක්ති කාර්යාංශය පියවර රැසක් ගෙන තිබේ.ශ්‍රී ලංකාවෙන් විදේශ රැකියාවලට වැඩිම පිරිසක් යන පළාත් අතර වයඹ පළාත ද ප්‍රධාන තැනක් ගනී. මේ පළාතේ විදේශ රැකියා සේවා සම්බන්ධයෙන් ද පැන නැගී තිබෙන ප්‍රශ්න පොලිසිවලට ගැටලුවකි. මෙවැනි ගැටලු ඇතුළු මතුවී තිබෙන සියලු කරුණු පිළිබඳව පුළුල් සාකච්ඡාවක් පවත්වා හොර ඒජන්සි සම්බන්ධයෙන් නීතිමය ක්‍රියා මාර්ග ගැනීමට ඇති ඉඩකඩ හොර රැකියා ඒජන්සි හා හොර රැකියා ජාවාරම්කරුවන් නීතියේ රැහනට හසුකර ගැනීමේදී පොලිසියෙන් ලැබිය යුතු සහාය ආදි සියලු කරුණු පිළිබඳ සාකච්ඡාවක් ද පසුගියදා වයඹ පළාතේ සියලුම පොලිස් ස්ථාන නියෝජනය වන අන්දමින් පැවැත්විණ.වයඹ පළාත් අධිකරණ සේවාවේ විනිශ්චයකාරවරු සහ අධිකරණ ක්ෂේත්‍රයේ නියැලුණ නීතිඥවරු ද ඇතුළු සම්භාවනීය පිරිසක් මේ සම්මන්ත්‍රණයට සහභාගි වූහ. සම්මන්ත්‍රණය පවත්වන ලද්දේ වයඹ පළාත් පොලිස් පුහුණු මධ්‍යස්ථානයේදීය.මේ සම්මන්ත්‍රණයෙන් පසුව කාර්යාංශය සමඟ කටයුතු කරන වයඹ ලියාපදිංචි රැකියා ඒජන්සිකරුවන්ගේ රැස්වීමක් ද පැවැති අතර මෙහිදී ද ප්‍රධාන වශයෙන් රට රැකියා සඳහා පිරිස් යොමු කිරීමේදී ගැටලු පැන නොනගින ආකාරයට එම කටයුතු යහපත් හා විනිවිද භාවයෙන් යුතුව සිදු කිරීමට වගබලා ගන්නා ලෙස උපදෙස් දීමද සිදු කැරිණි.කාර්යාංශයේ කටයුතු සම්බන්ධයෙන් ඒජන්සිකරුවන්ට පැන නැගී තිබෙන ප්‍රශ්න හා දුෂ්කරතාවලට ද විසඳුම් ලබාදීමද සභාපතිවරයා මෙහිදී පියවර ගත්තේය.අනුරාධපුර සහ මහනුවරද මෙවැනි රැස්වීම් පවත්වා එම ප්‍රදේශවල රට රැකියා සම්බන්ධව පවතින ප්‍රශ්න සාකච්ඡා කිරීම ද ශ්‍රී ලංකා විදේශ සේවා නියුක්ති කාර්යාංශ මඟින් ගතවූ සතියේ සිදු කරනු ලැබිණ.රැකියා සඳහා මෙරටින් පිටව ගොස් එහෙත් පොරොන්දු වූ රැකියා නොලැබීම නිසා අතරමංව සිටි කාන්තාවන් 40 දෙනාගෙන් 7 දෙනෙක් පසුගියදා මෙරටට ගෙන්වා ගැනීමට විදේශ සේවා නියුක්ති කාර්යාංශය ක්‍රියා කර තිබුණේ රියාද්හි ශ්‍රී ලංකා තානාපති කාර්යාලයේ ද සහාය ලබා ගනිමිනි.මෙසේ පැමිණි කාන්තාවෝ 7 දෙනා පසුව ගුවන් තොටුපළේ සිට ඔවුනගේ නිවෙස්වලට රැගෙන යාමට ද ගමන් පහසුව සලසා දුන් බවද සභාපතිවරයා පවසයි.මේ කාන්තාවෝ පිරිසුදු කිරීම් සේවිකා ඇබෑර්තු සඳහා තෝරාගත් පිරිසකි. කෙසේ නමුත් එරට රැකියා නියෝජිතවරයාට මේ පිරිසට රැකියා සපයාදීමට නොහැකි වූයේ ප්‍රමාණාත්මක තරම් සේවිකාවෝ පිරිසක් නොසිටි බැවින් එරට රැකියා ඒජන්තකරු රැකියා ගිවිසුම අවලංගු කිරීම නිසායි. කෙසේ නමුත් මේ ශ්‍රී ලාංකික සේවිකාවන්ට එරට නියෝජිතයා පොරොන්දු වූ වැටපු මාස හතරක කාලයක් ගෙවා නේවාසිකාගාර පහසුකම් ද සලසා දී තිබුණි. ප්‍රශ්නයකට තිබුණේ රැකියාවක් නොමැතිකම පමණය. මෙරට දැනට ගෙන්වා ගත් කාන්තාවන් 7 දෙනාට අමතරව එහි සිටින කාන්තාවන් 33 දෙනාද කණ්ඩායම් වශයෙන් මෙරටට ගෙන්වා ගැනීමට ද විදේශ සේවා නියුක්ති කාර්යාංශය වගකීම් බාරගෙන තිබේ.සෞදි අරාබියේ රියාද් නගරයේ ‘ඔලෙයි’ නේවාසික කඳවුරේ ද සිටින ශ්‍රී ලාංකික කාන්තාවන් 100 දෙනෙකු ද මෙරටට ගෙන්වා ගැනීමට කටයුතු යොදා තිබෙන බවද විදේශ සේවා නියුක්ති කාර්යාංශයේ සභාපතිවරයා පවසයි.පසුගිය ජූලි මාසයේදී මෙරට ගෙන්වා ගත් රට ගිය ශ්‍රමික කාන්තාවන් පිරිසක් වෙනුවෙන් ගුවන් ටිකට්පත් මුදල දැරීමට ශ්‍රී ලංකා විදේශ සේවා නියුක්ති කාර්යාංශය රුපියල් මිලියන 3.6 මුදලක් වැය කර තිබේ.මෙලෙස කාර්යාංශයට ගුවන් ටිකට්පත් වෙනුවෙන් මුදල් වැය කිරීමට සිදුවුණේ මේ කාන්තාවෝ සේවය කළ ස්ථානයේ සේව්‍යයාගෙන් මුදල් ලබා ගැනීමට නොහැකි වූ නිසාය.සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=as1008154</link>
    <topic>වැරැදි කරන කෙනා තවත් අය වැරැදි කරනු දැකීම පි‍්‍රය කරයි</topic>
    <author>සාකච්ඡා කළේ -රමණී සුබසිංහ</author>
    <content>වැරැදි කරන කෙනා තවත් අය වැරැදි කරනු දැකීම පි‍්‍රය කරයිමනෝවිද්‍යා උපදේශක ශාස්ත්‍රපතිදියපත්තුගම රේවත හිමි‘දියුණුවන පුද්ගලයා පහසුවෙන් හඳුනාගත හැකි ය. පිරිහෙන පුද්ගලයා ද පහසුවෙන් හඳුනාගත හැකි ය. ධර්මය කැමැති පුද්ගලයා දියුණු වන්නේ ය. ධර්මයට ද්වේෂ කරන තැනැත්තා පිරිහෙන්නේ ය.’ යැයි බුදුරජාණන් වහන්සේ සැවැත් නුවර දෙව්රම් වෙහෙරෙ වැඩවසන සමයෙක එක්තරා දෙවියෙක් උදෙසා දේශනා කොට වදාළහ.සැබෑ බෞද්ධයා නම් ධර්මයෙහි කැමැති තැනැත්තා ය. ධර්මයෙහි පි‍්‍රය පුද්ගලයා ධර්මයේ හැසිරෙන්නේ ය. යමෙක් ධර්ම මාර්ගයේ ගමන් කරන්නේ නම් ඔහු වෙසෙන සමාජය ද සුඛිත මුදිත වන්නේ ය. පුද්ගලයා ගේ දියුණුවට මෙන් ම පිරිහීමට ද හේතුවන කරුණු රැසක් බුද්ධ දේශනාවේ අන්තර්ගත ය. පරාභව සුත්‍රයේ සඳහන් වන ලෙස පිරිහීමට හේතු වන ප්‍රධාන කරුණු 21 කි.මේ පිළිබඳ අවධානය යොමු කිරීම අද දවසේ වඩාත් වැදගත් වන්නේ සමාජය ඉතා වේගයෙන් ගුණ ධර්මයන්ගෙන් දුරස් වන නිසා ය. මවුපියන් නොහඳුනන තරමට, දූ දරුවන් වැඩිහිටියන් නොහඳුනන තරමට, හොඳ නරක තෝරා බේරාගත නො හැකි තරමට අප ජීවත්වන සමාජයේ සමහර පිරිස් පරිහානියට ගොස් හමාර ය. එවන් පරිසරයක හැදී වැඩෙන දරුවන් අනාගතයට පිවිසෙන්නේ ද ඒ ආදර්ශයන් සමඟ ය.බුද්ධ දේශනාව කෙරෙහි වඩාත් අවධානය යොමු කළ යුතු වන්නේ මේ නිසා ය. අද මේ ලිපියෙන් සාකච්ඡා කැරෙන්නේ පුද්ගලයා ගේ මෙලොව මෙන් ම පරලොව ද පිරිහීම කරා ගෙන යන සුරාවෙහි ලොල්වීම, අසත් පුරුෂයන් පි‍්‍රය කිරීම, සූදුවෙහි ලොල් වීම හා නොකල්හි වීථි සංචාරය කිරීම යන කරුණු පිළිබඳව ය.සුරා ධූර්තයා නම් සුරාවෙහි ගිජු වූ තැනැත්තා ය. තමන් උපයන සියලු ධනය ඔහු ඒ පිණිසම යොදවන්නේ ය. බුදුන් දවස භාරතීය සමාජයේ පමණක් නොව වර්තමානයේ ද මෙවැනි පුද්ගලයන් සුලබ ය. තමන් උපයන ධනය අඹුදරුවන් ගේ යහපත පිණිස යොදවන්නේ නැති, අඩුම තරමේ ආහාරපාන වෙනුවෙන් හෝ වැය නොකරන සමහර පියවරු සුරාව වෙනුවෙන් උපයන සියලු ධනය විනාශ කරන අවස්ථා කොතෙකුත් ය.තවත් පිරිසක් මුදල් ඉපයීමේ පරමාර්ථයෙන් තරුණ දරුවන් සුරාවට, මත්ද්‍රව්‍යයන්ට හුරු කරවීමේ ප්‍රයත්න දරති. වැඩිහිටියන් මේ පිළිබඳ විමසිල්ලෙන් පසුවිය යුතු වන්නේ මතට ඇබ්බැහි වූ දරුවා එයින් මුදවා ගැනීම ඉතා දුෂ්කර වන නිසා ය. සුරාවෙහි ලොල් වීමේ ආදීනව බොහෝ ය. අධික ලෙස මත්පැන් පානය කරන්නේ නම් ඒ පුද්ගලයා සම්පූර්ණයෙන් ම පිරිහෙන්නේ ය. මෙලොව මෙන් ම පරලොව ද දුගතියට පැමිණෙන්නේ ය.තමන් පමණක් නොව අඹුදරුවන්, නෑදැ හිතවතුන් ද දුකට පත්වන්නේ ය. සුරා පානය කළ පුද්ගලයාට හිරි ඔතප් දෙක නැත. එනම් ලජ්ජාව සහ භය නැත. ඔහුට ඕනෑම දරුණු ක්‍රියාවක, පහත් ක්‍රියාවක නියැළීමට පුළුවන. බොහෝ පිරිස් දරුණු අපරාධවලට පෙළඹෙන්නේ මධ්‍ය පානය නිසා සිහි විකල්වීම හේතුවෙනි. මිනිසුන් ලෙස උපත ලැබුව ද මෙවන් පුද්ගලයන් කෙරෙන් මතුවන්නේ තිරිසන් සතුන් ගේ ගති ලක්ෂණ ය. මෛත්‍රිය, කරුණාව මෙවැනි අයගෙන් අපේක්ෂා කළ නොාහැකි ය.සිඟාලෝවාද සූත්‍රයට අනුව සුරාවෙහි ආදීනව සයකි. වස්තුව විනාශ වීම, කෝලාහලවලට මැදිවීම, දරුණු රෝගාබාධ ඇතිවීම, අප කීර්තියට පත්වීම, ලජ්ජාව නැති වීම සහ නුවණ දුර්වල වීම ය.මරණයක්, මංගල්‍යයක් වැනි අවස්ථාවක දී වුවද විශේෂයෙන් ගම්බද ප්‍රදේශවල කලකෝලාහල ඇතිවන අවස්ථා බොහෝ ය. මෙහි සුල මුල සොයා බැලුවේ නම් ප්‍රධාන වන්නේ සුරාව ය. පාසල් යන දරුවා ගැන, සමාජගත වන දරුවා ගැන මවුපියන් සොයා බැලිය යුතුම ය. දරුවන් සුරාවට හුරු කරවීමේ පුද්ගලයෝ අප අතර වෙති. මතට ඇබ්බැහි වූ දරුවා ඉන් ගලවා ගැනීම අසීරු ය.දරුවා මතට ඇබ්බැහි වූයේ නම් ඔහු නියත වශයෙන් ම ශාරීරිකව දුර්වල වේ. ස්වාධීන ක්‍රියාකාරිත්වය නැති වී කල්පනා ශක්තිය හීන වේ. මේ නිසා අධ්‍යාපනය අඩාල වේ. දරුවන් බොහෝ විට මතට ඇබ්බැහි වන්නේ නිවෙසින් ලැබෙන ආභාෂයෙනි. සුරාවෙන් මත් වී ගෙදරට එන පියා නිසා එහි සාමකාමී පරිසරය අවුල් වන්නේ ය. ගැටුම් ඇති වන්නේ ය. අවුල් වූ සිහියෙන් යුතු ඔහු බිරියට, දරුවන්ට පහර දෙන්නේ ය.මේ අඬ දබර දරුවා මානසික මෙන් ම කායික පීඩාවට ද ලක් කරයි. දරුවා ගේ පෞරුෂ වර්ධනයට එය බලවත් හානියකි. මේ නිසා වැඩිහිටියන් දරුවන් ඉදිරියේ සිය චර්යා නිවැරැදිව හසුරුවා ගැනීම අත්‍යවශ්‍ය ය.සමහර පිරිස් සුරාවට හුරු වන්නේ දිළිඳුකම නිසා ය. එසේත් නැතිනම් පවුල් පරිසරයේ යම් යම් පීඩා මඟ හරවා ගැනීම සඳහා ය. එහෙත් සුරාවට කිසිදු ප්‍රශ්නයකට විසඳුමක් නොවන බව බෞද්ධ සමාජය අවබෝධ කරගැනීම වැදගත් ය.නොකල්හි වීථි සංචාරය ද පුද්ගලයා ගේ දියුණුවට විශාල අභියෝගයකි. දවසේ වැඩ කටයුතු නිමා වී වෙහෙස දුරැලීමට නාට්‍යයක්, සංදර්ශනයක් නැරැඹීමට යාම, සුදුසු නොවන බව මින් අදහස් වන්නේ නැත. නොකල්හි වීථි සංචාරය නම් යහපත් අරමුණකින් තොරව අනවශ්‍ය ස්ථානයන්හි සැරි සැරීම ය. රාත්‍රී කාලයේ දී මෙවන් ගමන් බිමන් නිසා ඔබ සොරකමට, විවිධ අපරාධයන්ට හසුවිය හැකි ය. සමාජයේ අපකීර්තියට, අප්‍රසාදයට පත් වීමට පුළුවන.ගෙදර අඹුදරුවන් ගේ ආරක්ෂාව නැතිව යනවා පමණක් නොව ඔබ ගේ රැකියා කටයුතු පවා අඩාල වීමට පුළුවන. මේ ක්‍රියා කලාපය තමන් ගේ ම දරුවන්ට නරක ආදර්ශයක් වන අතර අනාගතයේ ඔවුන් ද ඔබ ගිය මඟ ම යනු ඇත. විශේෂයෙන් වර්තමානයේ බොහෝ එළිමහන් සංගීත සංදර්ශන, නාට්‍ය සංදර්ශන අවසන් වන්නේ කල කෝලාහලවලිනි. මේවා දුරදිග යෑමෙන් ජීවිත හානි වන අවස්ථා ද ඇත.සූදුවෙහි ලොල් වූ පුද්ගලයා ද තමන් ගේ පමණක් නොව තම අඹු දරුවන් ගේ ජීවිත ද දුකට පමුණුවන්නේ ය. ඔහු විශාල ධනවතකු වූයේ වුවද සූදුවට පුරුදු වූයේ නම් ඉතා කෙටි කලකින් දුගියකු වීම වැළැක්විය නොහැකි ය. සුරාවට ඇදී යන්නේ ද සූදුවෙහි ලොල් වූ තැනැත්තා ය. සුරාවට පුරුදු වූ පසු නොයෙකුත් අපචාරී ක්‍රියාවන්ට ද යොමු වේ. එවන් තැනැත්තා ගේ ක්‍රියා කලාපය ඔහුට පමණක් නොව සමාජයට ම අනර්ථකාරී වන්නේ ය.සූදුව නිසා තම ඇඳිවත පවා අහිමි කර ගත් මිනිසුන් මේ සමාජයේ කොතෙකුත් ය. දූ කෙළියෙහි ආදීනව සයක් පිළිබඳ බුදුරජාණන් වහන්සේ සිඟාලෝවාද සූත්‍රයෙහි දී දේශනා කොට වදාළහ.සූදුවෙන් ජයග්‍රහණය ලැබු පසු සතුරන් ඇති වීම, පැරදුණු පසු සිදුවූ ධන විනාශය ගැන ශෝක වීම, රැස් කරගත් ධනය විනාශ වීම, විනිශ්චය ශාලා ආදී තැන්වල සාක්ෂි වශයෙන් එවන් පුද්ගලයා ගේ වචනය නොපිළිගැනීම, මිතුරන් විසින් අවමන් කරනු ලැබීම, විවාහය සඳහා කිසිවකු කැමැති නොවීම යන ආදීනවයන් ය. තමන් සතු ධනය සූදුව පිණිස ම යොදවන ඇතැම් පිරිස් ධනය අවසන් වූ කල තම ඇඳිවත පවා උගසට තබති. ගේ දොර ප්‍රයෝජනයට ගන්නා හැලි වළං පවා විකුණා මුදල් ලබා ගනිති. මේ නිසා කුසට අහරක් හෝ නොමැතිව දුක් විඳින දරුවන් අපට කොතෙකුත් හමුවෙති.පාප මිත්‍ර සේවනය ද රහ මෙර පානය මෙන් ම දරුණු විපාක ගෙන දෙන්නේ ය. අවේලාවේ වීථි සංචාරය කරන්නේ, සූදුවට ඇබ්බැහි වන්නේ අසත් පුරුෂයන් ගේ ඇසුර ලද පුද්ගලයා ය.බාලයන් ඇසුරු නො කළ යුතු බවත්, පණ්ඩිතයන් ඇසුරු කළ යුතු බවත් බුද්ධ දේශනාවේ සඳහන් වන්නේ මේ නිසා ය.විශේෂයෙන් මවුපියන් තම දරුවන් ගේ ඇසුරට පත්වන පුද්ගලයන් පිළිබඳ විමසුම් සහගතවීම, අසත් පුරුෂයන් ගේ ඇසුරින් දරුවන් දුරස් කොට තැබීම අත්‍යවශ්‍ය ය. අසත්පුරුෂයන් නිසා වරදට පෙළඹෙන දරුවා ගේ අධ්‍යාපනය මෙන් ම අනාගත සුබ සිද්ධිය ද අඩාල වන්නේ ය.වැරැදි කරන පුද්ගලයා ගේ ස්වභාවය සමාජයේ තවත් කෙනෙක් වැරැදිකරුවකු වනු දැකීම ය. මෙය වැඩිහිටියන් සේ ම දරු පරපුර ද සිහි තබා ගත යුත්තකි. නිවැරැදි මාර්ගයේ ගමන් කරන්නේ නම් තමන් ගේ මෙලොව ජීවිතය පමණක් නොව පරලොව ජීවිතය ද සැපවත් වන බව, සුඛිත මුදිත වන බව බෞද්ධයා තරයේ අවබෝධ කර ගත යුතු ය.සාකච්ඡා කළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=as1008155</link>
    <topic>සියුම් ගලෙන් විසිතුරු රූ මවනා රෝහිණී</topic>
    <author/>
    <content>සියුම් ගලෙන් විසිතුරු රූ මවනා රෝහිණීවිවිධ වර්ණයන්ගෙන් දිදුලන ඉතා කුඩා වැලිකැට බඳු මැණික් කුලයේ ගල් වර්ග භාවිතයෙන් චිත්තාකර්ශණීය චිත්‍ර නිර්මාණය කරන කලාකාරියක් ඇහැලියගොඩ නගරයට ඉතා නුදුරු විලේගොඩ වෙසෙයි. දෙදරු මවක වූ මේ දිරිය මාතාව නමින් රෝහිණී රත්නායක ය.පාසල් වියෙහි සිට ම චිත්‍ර කලාව කෙරෙහි හුරු පුරුදුකම් ලබාගත් ඇය පුද්ගල රූප ජීවමාන ලෙස ඇඳීමේ සහජ දක්ෂතාවක් දක්වයි. එහි ප්‍රතිඵලයක් වශයෙන් එසේ අඳිනු ලබන ඕනෑම රූප සටහනක් මෙහි මුලින් සඳහන් කළ අන්දමින් මැණික් කුලයේ ගල් ඉතා සූක්ෂ්ම ලෙස අලවා චිත්‍ර සකස් කිරීම පිළිබඳව ඇය දක්වනුයේ කිසිවකුටත් නොදෙවෙනි අන්දමේ නිපුණත්වයකි.මේ සඳහා ඔරලෝසු අලුත්වැඩියා කරන ශිල්පීන් භාවිතා කරන ‘ට්වීසරයක්’ බඳු උපකරණයක් ඇය ප්‍රයෝජනයට ගනී. ගල්කැට ඇලවීම සඳහා ඇය භාවිතා කරනුයේ ඉතා උකු මැලියම් වෙසෙසකි.කලාව, ඉතිහාසය, සෞන්දර්යය, සත්ව ජීවිතය, සහ පසිඳු පුද්ගල රූප ඇයගේ කලා නිර්මාණ විශාල ප්‍රමාණයකට පාදක වී ඇත.බුදුන් වහන්සේ, ක්‍රිස්තුස් වහන්සේ, ඉසුරුමුණි පෙම් යුවළ, හේමමාලා - දන්ත කුමර – කුමරියෝ, සීගිරි ලලනාවන්, උඩරට නැට්ටුවන්, නළු නිළියන්, සතුන්, මල් සහ සොබාදහම රෝහිණීගේ චිත්‍ර නිර්මාණවලට වස්තූ®න් වී ඇත.ඇය අතින් නිර්මාණය වී ඇති, මැණික් චිත්‍ර අතර මහින්ද රාජපක්ෂ ජනපතිතුමා, සිනමා නළු විජය කුමාරතුංග, ‘මොනාලීසා’ මෙන්ම ගංගොඩවිල සෝම හිමියෝ ද වෙති.මෙම චිත්‍ර නිර්මාණ ප්‍රමාණයෙන් විශාලය, අඩි 2ය4 ප්‍රමාණයේ චිත්‍රයක් ද ඒ අතර වෙයි. ඒ අවුකන බුද්ධ ප්‍රතිමාවේ අනුරුවයි.මේ වනවිට ඇය තම නිර්මාණ දේශීය වෙළෙඳ පොළට ද හඳුන්වා දෙමින් සිටින අතර ඇගේ නිර්මාණ දැනටමත් ඇමෙරිකා එක්සත් ජනපදය, එක්සත් අරාබි එමීර් රාජ්‍යය, සිංගප්පූරුව, ජපානය සහ තායිලන්තය යන රටවලට අපනයනය කැර ඇත. මෑතකදී තමා අතිගරු ජනාධිපති මහින්ද රාජපක්ෂ මැතිතුමා අරලියගහ මන්දිරයේදී බැහැදුටු බව ද මෙම නිර්මාණ ජනාධිපතිතුමාගේ පැසසුමට ලක්වූ බව ද රෝහිණී කලාකාරිය කීවාය.”මා දැනට මගේ නිර්මාණ ඇතුළත් ප්‍රදර්ශන කුටි කිහිපයක්ම පැවැත්වූවා. හොඳ ප්‍රතිචාර ලැබුණා. හරි සතුටුයි. ළඟදීම ලොකු ප්‍රදර්ශනයක් පවත්වන්නයි අදහස” ඇය කීවේ අප ඇසූ පැනයකට පිළිතුරු වශයෙනි. තමාගේ මෙම කලා කටයුතුවලට මහා සවියක් තම ආදරණීය සැමියා වන කේ.බී.රත්නායක මහතාගෙන් සහ දූ දරුවන්ගෙන් ලැබෙන බව ද ඇය කියයි.මෙම කලා කර්තව්‍යය තවදුරටත් වැඩි දියුණු කර තවත් කතුන් කිහිප දෙනෙකුට මේ මඟින් රැකියා අවස්ථා උදා කැර දීම ද රෝහිණී කලාකරියගේ එක් සිහිනයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=as1008156</link>
    <topic>මගෙ අම්මා සැලළිහිණියේ කවියක් වගේ</topic>
    <author>සටහන -උපාලි සමරසිංහ</author>
    <content>මගෙ අම්මා සැලළිහිණියේ කවියක් වගේරැඟුම් පාලක මණ්ඩලයේ සභාපති- ගාමිණී සුමනසේකරඅවංක මිනිසාගේ කැමැත්ත මිලදී ගැනීමට මුළු මහත් විශ්වයම අපොහොසත් යැයි නීග්‍රෝ ජාතිකයන්ගේ අසහාය නායක කිං මාටින් ලූතර් වරක් කීවේය. අවංකකම, මිනිස්කම, අපේකම මෙන්ම උගත්කම ද ජීවිතයට මහා ආභරණ යැයි දරුවනට කියා දුන් උදාර පාසල් ගුරු මාතාවකගේ පුතකු මෙවර ‘අම්මා’ විශේෂාංගයෙන් ඔබ හමුවෙයි. ඒ ඇසුරින් හෙතෙම රූපවාහිනියේ “උරගල” වැඩසටහන හරහා ජනප්‍රිය තලයට ආවේය.මහාචාර්ය විමල් දිසානායකට පසුව ගුවන් විදුලියේ වැදගත්ම සාහිත්‍ය විචාරාත්මක වැඩසටහන “විවේචන විමර්ශන” කෙළේය. ‘සහෘදයකු සමඟ’ ඔහු කළ තවත් ජනප්‍රිය ගුවන්විදුලි වැඩසටහනකි. එමතුද නොව හෙතෙම ගංගොඩවිල සෝම හිමියන් පිළිබඳ පොත් දෙකක් ඇතුළුව ග්‍රන්ථ හතරක් සම්පාදනය කෙළේය. මේ සියල්ලටමත් වඩා ඔහුගේ ප්‍රතිභාව මැනැවින් කැටපත් කළේ “තෙරණී කතා” කෘතියයි. 2008 දී එම කෘතියට ශ්‍රී ජයවර්ධයපුර විශ්වවිද්‍යාලයෙන් ද සම්මාන හරසර ලැබිණ. හෙතෙම පත්තර කලාවේද 36 වසරක අත්දැකීම් ඇති විශිෂ්ටයෙකි.තිබූ තැනක සොර සතුරන් ගත නොහෙනා - උගතමනා ශිල්පයමයි මතු රැකෙනා ඒ කවිය දරුවනට නිබඳව කියූ ඥාන පිපාසාවෙන් බුද්ධියට ලැදිව දරුවන් නිසි මඟ හොවාලූ ඒ ගුරු මව තම ආදරණීය අම්මා ගැන කියන්නට දිවයින දිනපතා හා දිවයින සතිපතා පුවත්පත්වල ප්‍රධාන කර්තෘ රැඟුම් පාලක මණ්ඩලයේ සභාපති ගාමිණී සුමනසේකර මා අබිමුව සිටී.මගෙ අම්මා ඇල්පිනෝනා අරංගලගේ. ඔරුවල අතුරුගිරියට කිට්ටු පෝරෙ ඇගෙ ගම. හරිම නිස්කලංක සුන්දර ඒ වගේම අති දුෂ්කර ගම්මානයක්. රාත්‍රියට තමන්ගෙ පැල එළිය කරන්ට භූ®මිතෙල් ටික ගන්ඩවත් වත්කමක් නැති, යන්ඩ එන්ඩ බස් රථයක් නැති ඉතා සුළු පිරිසකට පමණක් පවුල් බලයක් ධන බලයක් තිබුණු මේ ගමේ ඉතා දුෂ්කර පවුලකින් ගුරුවරියක් දක්වා ගමනක් ආපු කෙනෙක් මගේ අම්මා. ඒ කාලෙ එයාගෙ සම වයසේ කණ්ඩායමේ එකම උගත් තරුණියත් ඇයයි.මක්සිම් ගෝර්කිගේ “අම්මා” කෘතියේ එන සැමියාගේ හව්හරණයක් නැති ජීවිතේ නැඟී සිටි ගැහැනිය “නිලව්නා” චරිතයෙන් බිඳක් හා මහා ප්‍රජාපතීගෝතමියගේ යම්බඳු චරිත ලක්ෂණයක් ඇය තුළ තිබුණා.මනා පෞරුෂය, ජන නායකත්වය, මඟපෙන්වීම ධෛර්යය ඒ චරිතයේ මා දුටු හොඳම සාධනීය ලක්ෂණ. තාත්තා මාතර වල්ගම කෙනේරිස් අප්පුහාමි. මොනිටර විභාගයෙන් සමත් වෙලා ටික කලක් රජයේ වැඩ දෙපාර්තමේන්තුවේ රාජකාරි කරලා තියෙනවා.ඊටත් පස්සෙ මා දන්නා කාලෙ පටන් එතුමා කළේ ව්‍යාපාර කටයුතු. අම්මාගේ ගමේ දුෂ්කරතාව කෙතරම්ද කියනවා නම් – මීට අවුරුදු 70-75කට පෙර ඒ ගමේ මිනිසුනට ආකල්පමය වෙනසකුත් ඇතිකරන්ට තරම් දීන මානසිකත්වයක් දීලා තිබුණෙ. දරුවකු ගැමි ගැහැනියකට ලැබුණහම ඔවුන් නම් දැම්මේ කාගෙ හරි කුලියක් කරලා ජීවත් වෙන්ඩ පුළුවන් විදියට හරමානිස්, ජේමිස් ආදී වශයෙන්. ඒත් අම්මා මේ මානසිකත්වයට වලංගු නෑ. එයා දරුවන්ට උගන්වලා සමාජයේ ඉහළ තැන්වලට යවන අරමුණේමයි නිබඳව උන්නෙ. තාත්තට සිල්ලර කඩ දෙකක් තිබුණා. රබර් කට්ටි තිබුණා. කුඹුරු තිබුණා. ඊටත් අමතරව කළුගල් වැඩපළකුත් පවත්වා ගත්තා.ඒ නිසා අපට අමාරුකම් තිබුණෙම නැති තරම්. ඒත් මුල් කාලෙ අම්මා ගුරුවරියක් හැටියට වැඩකළේ කොළඹින් පිට නිසා ඇය අපට මුණගැසුණෙ සති අන්තවලදී පමණයි. ඒත් අම්මා දුන් කාලසටහන ගෙදර අකුරට ක්‍රියාත්මක වුණා. ඒ අනුව පාඩම් කිරීම, සෙල්ලම් කිරීම, වෙලාවකට සිදුකළා. අපේ ගෙදර ඒ වෙලාවෙ කසාද නොබැඳ හිටපු පුංචි අම්මලා දෙන්නෙකුත් නැන්ද කෙනෙකුත් තවත් ඥාතීන් ගොඩකුත් හිටි නිසා අපට සෙනෙහසේ අඩුවක් නම් තිබුණෙත් නෑ. සතිඅන්තයේ අම්මා කොහොමත් අප අතර ඉන්නවනෙ. මට වැඩිමල් අක්කා කෙනෙකුත් නංගිලා හතර දෙනකුත් මල්ලිලා තුන් දෙනකුත් එක්ක පවුලෙ දරුවන් ඔක්කොම 9ක්.ඒත් පස්සෙ කාලෙක මෙයින් දෙන්නෙක් නැතිවුණා. යසෝදරාවතේ කවි ඉතාම මිහිරට කියන්න අම්මා කැමැතියි. පුංචි කාලෙ ඉඳන්ම මා ඇහුවෙ අම්මා මේ විදියට කියන යසෝදරාවතේ කවි. සැලළිහිණිය ඇය ඉතා ආසාවෙන් අගය කළ කවි පොතක්. ඇය සැලළිහිණියේ කවි නිතර අපට කියමින් අපේ කවි සිත මෝදු කරවන්න උත්සාහ කළා කියලා මට අද හිතෙනවා. මා හිතන්නෙ මට කවියක් ලියන්න පුහුණු කළේ ඒ ආභාසයයි.ජාතක කතා නිතර ඇය ඇසුරු කළා. ඒවා කියාදෙමින් ජීවිතාදර්ශ අපට පෙන්වා දුන්නා. ඇයගේ සෞන්දර්යකාමී බව යම් ආකාරයට මාත් ඒ පැත්තට නැඹුරු කලා කියලා හිතෙනවා. ඉතාම මනරම්ව පැදුරු රටා වියන්නට ඇයට පුළුවන්. අපේ ගෙවල් ළඟ පන්විලක් තිබුණා. ඒකෙන් පන් ගෙනැවිත් ඇය රටා විව්වේ ඉතාම දක්ෂ ලෙස. ඉඳිවලිනුත් ඇය නොයෙක් නිර්මාණ කළා. මෙයිනුත් මගේ සිත ගත්තෙ ගල්ලැහැ පැදුරු.අම්මගෙ කලා අත්කම් කලාගාරය මට සම්පූර්ණයෙන්ම සෞන්දර්ය ගෙත්තමක්. පන්කොළ රටාවලින් හදපු බන්දේසි, ඉඳිකොළ තොප්පි, නොයෙක් මෝස්තර රටා, හාවුන් ගිරවුන්ගේ රූප මේ අතර තිබුණා මතකයි. ඇය චිත්‍ර අඳින්නත් සූරියක්. ඇගෙ සියුම් බව, ඉවසීම මේ අත්කම් මල්කම්වල කැණිමඬල වගේ. ඒ සියුම් බව ඉවසීම නැත්නම් මේ සුන්දර අත්කම් මල්කම් කඩා වැටෙනවා. ඇය ගෙදරදි පුංචි මල්ලිලා නළවන්න වුණත් කීවෙ ඉතා ;හාඳ කවි පන්තියක්. එක්කෝ ඒවා කුමාරතුංගගේ කවි. නැත්නම් ටිබෙට් හාමුදුරුවන්ගේ කවි.මේ කවි ඉතා මිහිරටත් ශ්‍රැතිය නොනසාත් ඇය ගායනා කළා. නන්දා මාලනීගේ ඇතැම් ගීයක් (ටිබෙට් හිමියන්ගේ කවි) ඇසෙන විට මට මතකයට එන්නෙ අම්මා. මාව නමෝ විත්තියෙන් පාසල් ඇතුළු කළ දවසේ අම්මා මාව එක්කගෙන ගිය දවස මට තවම මතකයි. අපේ ගවෙල් මණ්ඩියෙ ඉඳලා ලඳු කැලෑ පීරගෙන ඇළ වේලි නියරවල් ඒදඬු උඩින් ගිහින් ගුරුපාරට වැටිලා හැතැප්මක් විතර ගියාම තිබුණු බාලිකා විද්‍යාලයක් තමයි මට එදා තක්සලාව වුණේ. ඒ බාලිකාව අද නෑ. ගමේ ළමයින් 10ක් විතර මේ පාසලට ගියා. මුල්ගුරුතුමාට බුලත් අතක් දීලා වන්දලා මං පාසලට ඇතුළු වුණාට පස්සේ පාසල් කඩුල්ල ළඟ ඇය බොහෝ වේලාවක් රැඳී හිටියා. උණුසුම් කඳුළක් ඇගේ නෙතු අග රැඳෙනු මගෙ පුංචි සිතටත් දුකක් ඇතුළු කළා. මටත් කඳුළු ආවා. අම්මගෙත් මගෙත් කඳුළු අතරින් මගේ හිස අතගාලා අම්මා කීවෙ මෙහෙමයි.”පුතේ ලොකු මිනිහෙක් නොවේ හොඳ මිනිහෙක් වෙයන්. ගුණධර්ම නැති ලොකු මිනිහාගෙන් වැඩක් නෑ. උගත්කම නම් අවශ්‍යයි. අම්මගෙ මේ පාඩම් මගේ පුංචි හිතේ ඊයම් බරුවක් වගේ තැන්පත් වුණා. ජංගියක් ඇඳගෙන පුංචි බංකුව උඩ අරවින්ද විරාගයේ අඳින අර පැත්තකින් ලේස් ගැටය දාන කමිසය ඇඳලා මා අකුරු කරන්න පටන්ගත්තා.බොරුවට වංචාවට අම්මාට හරියට තරහා යනවා. වෙලාවට වැඩ නොකිරීම, පාඩම් නොකිරීම, පාඩම් පොතට උඩින් පැනීම, පාඩම් පොතට නොවැඳීම අම්මට තරහ යන දේවල් බව අප දන්නවා. අදටත් මට පාඩම් පොතකට උඩින් පනින්න බෑ. සමහරු මේවාට පයින් ගහනවා. වැටුණු පොතක් වුණත් වැඳලා අතට ගන්නයි අපට අම්මා පුරුදු කළේ.අපට යම් අකුරක් මතක හිටියෙ අම්මා දුන් මේ ශික්ෂණයෙන්. අනෙක වරදකට දඬුවම් කිරීමේදීත් අම්මා අනුගමනය කළේ අපූරුම ක්‍රමයක්. පහේ පන්තියෙ ඉන්න කෙනාට පහයි. හතරෙ පන්තියෙ ඉන්න කෙනාට හතරයි. දෙකේ පන්තියෙ ඉන්න කෙනාට දෙකයි වශයෙන්.මට අකුරු කියෙව්වෙත් මුලින්ම අම්මා. අම්මගෙ ගමේ දරුවන් බාගයකටත් වැඩියෙන්ම මුලකුරු කිව්වෙ අම්මගෙ ඉදිරියෙ. කොටින්ම අපේ ගෙදරට ගමේ කීවෙත් ස්කෝලෙ ගෙදර කියලයි. පස්සෙ කාලෙක අපේ ළඟම ඉන්න ඕනෑ නිසා අම්මා හෝමාගම මාලබේ බත්තරමුල්ල පැත්තෙ ස්කෝලෙකට මාරුවෙලා ආවා. තාත්තා මේ කාලේ ඉතාම සාර්ථක ව්‍යාපාරිකයෙක් වෙලා හිටියා. සමූපකාර සමිති සභාපති ලේකම් තනතුරු පවා දැරුවා. මා හිතන්නේ තාත්තට හාල් පොත් 3000ක් පමණ තිබුණා. මේ පොත්වලට ඛ්ාල් ගේන්නේ කරත්තවලින්. මේවා හොර තහංචි වැඩ නොවේ. ඒ අයගෙ වරප්‍රසාද හැටියට තිබුණු දේවල්.අපේ අම්මා හරිම සකසුරුවම් ගැහැනියක්. නිරපරාදේ කිසිවක්ම නැති නාස්ති කළේ නෑ. අපේ ගෙවල් කට්ටියට පහළින් ගංවතුර කාලෙට ගංවතුර ගලලා මිනිසුන්ට යන්ඩ එන්ඩ පහසුකම් නැතිවුණාම අම්මා කියනවා අර මඩුවෙ තිබෙන ඔරුව දාලා ඒ මිනිසුන් එගොඩ මෙගොඩ කරවන්න කියලා. ඒක කළේ අපේ බාප්පා වන කෙනෙක්. ඒත් ඒ මිනිසුන්ගෙන් ඒකට කුලියක් ගන්ඩ එපා කියලා අම්මා කීවා. අපේ ගෙදර අයගෙ උදව්වට හිටපු අය කසාද බන්දලා දුන්නෙත් අම්මා.අම්මගෙ නංගිලා පුංචි අම්මලා දෙන්නෙක් කසාද බන්දල දුන්නෙත් අම්මා. වට වන්දනාවේ පවුල් පිටින් ගිහින් එන්න අම්මා කවදත් ආසා කළා. හැම අවුරුද්දෙම මේ වන්දනා ගමන වරදින්නෙත් නෑ. බාලිකා විදුහලෙන් මා ආවෙ හෝකන්දර විද්‍යාරාජෙට. එයිනුත් අටවැන්නෙන් පස්සේ මං ගියේ කොළඹ තර්ස්ටන් විදුහලට.ඇය මේ හැම වෙලාවකම කීවෙ උගතමනා ශිල්පයමයි මතු රැකෙනා පාඨයයි. ඒ කියුම මගේ හිත සවිමත් කළා. 1966 අවුරුද්දෙ මා පේරාදෙණිය සරසවියට ඇතුළු වුණා. මනෝරත්න, දිද්දෙණිය මගේ සමකාලීන මිතුරන්. විශ්වවිද්‍යාලයෙදිත් මා කොමියුනිස්ට්කාරයෙක්. ශිෂ්‍ය අරගලවලට සම්බන්ධ වුණා. සිංහල සාහිත්‍ය සංගමයේ තනතුරු දැරුවා. තාත්තත් අම්මත් ගමේ අය සාමාන්‍යයෙන් දක්ෂිණාංශිකයෝ නොවෙයි.අපේ අම්මටත් දේශපාලනයක් තිබුණා. ඒ පක්ෂ දේශපාලනය නොවෙයි. දුප්පත්කම නැති කිරීම, උගත් ඥානාන්විත සමාජයක් උදාකිරීමේ දේශපාලනය. ඒත් ඈ සිරිමාවෝ මැතිනියට හරිම කැමැතියි. මට මතකයි බණ්ඩාරනායක මැතිතුමා සාහසික වෙඩි පහරකින් මියගිය වෙලාවෙ අම්මා මාව රැගෙන ඇවිත් ඒ දෙන ළඟ එතුමාට වැන්දෙව්වා. එතුමියත් ඇඬුවා.71 කැරැල්ල එනවිට මා සරසවියෙන් පිටවුණා විතරයි. සරසවි සිසුවෙක් වීමම කැරැල්ලට සම්බන්ධ වූවකු ලෙස සැලකූ යුගයක්. මගෙ පුංචි අම්මගෙ දුවගෙ කාමරේ හිටපු කෙනෙක් අත්අඩංගුවට ගත් වෙලාවෙ සැකපිට ඇයත් අත්අඩංගුවට ගත්තා. මාවත් සොයාගෙන පොලිසිය ගෙදරට ඇවිල්ලා. අම්මා හරිහැටි කෑමක් බීමක් නැතිව දුක් සුසුම් උහුලගෙන ඒ දිනවල හිටියෙ. ඇය පුදුමාකාර බයකින් ජීවත්වුණු මේ කාලෙ ඇගෙ අර මහාප්‍රජාපතී ලක්ෂණ මා දුටුවෙ නෑ.ඒක මනුෂ්‍ය්‍ය ස්වභාවය. මාව සඟවලා තාත්තව පෙළැඹෙව්වා ජේ.පී.අයි.පියදාස කියලා ඒ කාලෙ හිටපු වෘත්තීය සමිති නායකයෙක්ව හමුවන්න. තාත්තා ඒ පියදාස මහත්මයා හමුවෙලා කීවාම එතුමා ෆීලික්ස් ඩයස් බණ්ඩාරනායක ඇමැතිතුමාට කීවා. එතුමා පොලිස්පතිතුමාට මේ ගැන කීවා. ඒ අනුව හෝමාගම පොලිස් අධිකාරිට දන්වලා පොලිස් නිලධාරීන් දෙන්නෙක් අපේ ගෙදරට ඇවිත් මගෙන් කට උත්තරයක් ගත්තා. මේක තමයි මගේ අම්මා මා වෙනුවෙන් දුක්සුසුම් ඉහිලූ ප්‍රධාන අවස්ථාව. විශ්වවිද්‍යාලයේදී සරච්චන්ද්‍රයන් ඇසුර මා ප්‍රියකළා.ඒ නාට්‍යවල එන දේවල් සාහිත්‍යයේ උගන්වපු දේවල් මගේ හිතේ කාරම් වගේ බැඳුණේ අම්මා පුංචි සන්දියෙ ප්‍රාචීන සාහිත්‍යයෙන් එන සැලළිහිණිය, යසෝදරාවත, කව්සිළුමිණ, සරල සුගම අයුරින් පුංචි හිතේ තැවැරෙන විදියට පුංචි විදියට කාන්දු කළ නිසයි. අපේ අම්මාගේ සත්ත්ව කරුණාවත් ඉහළයි.මනුෂ්‍යයකුට හරි සතකුට හරි තමන්ගෙන් පිහිටක් වෙන්ඩ තිබෙනවා නම් ඒක නොපිරිහෙලා කරන්න අම්මා උගැන්නුවා. අපේ ගෙදර හරක් 15ක් විතර හිටියා. කිසිම සතෙක් මහලු වුණත් මරන්ඩ ඇරියෙ නෑ. ගෙදර මස් මාළු උයන්නෙත් නෑ. බිත්තර වුණත් කන්නෙ නෑ. කෑවෙ කරවල විතරයි. අපෙ අම්මා ඉතාම චාම් විදිහට ඇන්ෙඳ. එයා ජීවිතේ හරිහැටි තේරුම් ගෙන හිටි නිසා අරුමෝසම් පිළිකෙව් කළා.මඟුල් ගෙදරකට වුණත් යන්ඩ ඇයට තිබුණෙ සාරි කීපයක් හා පොඩි මුතුඇට පටක් පමණයි. අපේ තාත්තා රේස් දාන්න ටිකක් කැමැතියි. නුවරඑළියේ තුරඟ තරග බලන්නත් ඉඳහිට යනවා. ඒත් අම්මා කවදාවත් තාත්තගෙ දුර්වලකම එයාගෙ මුහුණට දමලා ගැහුවෙ නෑ.ඉතාම ගෞරවයෙන් ස්වාමිභක්තියෙන් හිටියා. අලුත් අවුරුද්ද කියන්නේ අපේ ගෙදරට සැණකෙළියක්. ගමේ රේඩියෝ තිබුණේ තුන හතරකට විතරයි. අපේ ගෙදරත් රේඩියෝවක් තිබුණා. මිනිස්සු මුවන්පැලැස්ස අහන්න වගෙ දේවලට මෙහෙ ආවා. ඒ නිසා බක්මහට රබන් නැකතට මුල්ම පදේ වැදුණේ අපේ ගෙදර වෙන්ඩ පුළුවන්. තාත්තා සතු තුවක්කුවක් තිබ්බත් මේකෙන් සතුන්ට විනකටිනවට අම්මා විරුද්ධයි.අවුරුද්දට දින දෙකක් තියලා කොහේහරි සතෙක් මරලා ගමේ කට්ටිය මේක බෙදාගන්නවා. අම්මා අපට කියන්නෙ පුතේ ඔය කරුමවලට අතගහන්න එපා. ඕවා සහගහන අපරාධ කියලයි. ඉතින්? අපිත් අම්මගෙ වචනය පිළිගෙන අපට ගමෙන් බෙදන මස් කොටස පිළිගන්න යන්නෙ නෑ.ඇය මහ පෝයට නොවරදවාම සිල්ගත් මාතාවක්. තාත්තා අවුරුද්ද දවස්වලට ගමේ වැඩිහිටියන් එක්ක එක්කාසු වෙලා 304 කියලා සෙල්ලමක් කරනවා. ඒකට අම්මා උදව් කළේ රෑ නිදිවරාගෙන ඉන්න මිනිසුනට තේ රසකැවිලි ආදිය පිරිනමලයි. කාටත් කන්ඩ බොන්ඩ දීලා ඇය අසීමිත සතුටක් ලැබුවා. තාත්තා රේස් දැම්මත් සිගරට් බීවෙ නෑ. අම්මා කීවෙ සිංහලයෙක් නම් පුතේ ඒවා කරන්නෙ නෑ කියලයි.මං මුලින්ම ඇක්වයිනාස් ආයතනයෙ ගුරුවරයෙක් ලෙස වැඩ කළා. අම්මගෙ වෘත්තිය නිසා අම්මා පුදුමාකාර සතුටකින් හිටියෙ. ජී.එස්.බී.සේනානායක යටතෙ උපාධි වැටුපට මා වැඩ කළේ. ඊටත් පස්සෙ මහජන බැංකුවෙ ටික කලක් හිටියා. ඊටත් පස්සෙ ලේක්හවුසියෙ පත්තරකාරයෙක් වෙන්ඩ ඉස්සෙල්ලා ලේක්හවුස් පොත්හලෙත් හිටියා. දිනමිණේ ධර්මපාල වෙත්තසිංහ ළඟ ටිකක් වැඩ කරන අතරතුරේ සිළුමිණට සම්බන්ධ වුණා. ඒක සිද්ධ වුණේ එඩ්මන්ඩ් රණසිංහ මහත්මයාගේ ආශිර්වාදයෙන්. මේ අවස්ථාව අම්මා දුටුවා. ඒ ගැන ප්‍රිය කළා. මා ලියන කියන දේ වර්ණනා කළා. නිර්දය ලෙස විවේචනය කළා.ගමේ ඇයට නායකක්වයක් තිබුණා. ගමේ පිරිත් පොළේ, තොවිල් පළේ ගම්මඩුවෙ ශාන්තිකර්මයෙ ඇය සම්භාවනාවෙන් සැලකුවා. ඇය ඒ කටයුතුවලට කෙසෙල් කැනක්, හාල් පොල් ටිකක් හැමවිට දුන්නා. ඇය ඉදිරියට තැබූ පියවරක් කිසිම අනියම් හේතුවක් නිසා ආපස්සට ගත් ගැහැනියක් නොවෙයි.ගැහැනු දරුවන් වුණත් හැදුවෙ පුදුමාකාර විනීතව. කොටට කොණ්ඩ කපන්න අඳින්න තහනම්. ඇය පුංචි අම්මගෙ දරුවන් එකතු කරලා අපේ නංගිලා දාලා ජයමංගල ගාථා මඟුල් ගෙවල්වල කියන කණ්ඩායමක් හැදුවා. ළමා සාරිය මේ කට්ටිය ඇන්දෙ. ඒකට යම් මුදලක් ලැබුණොත් ඒ අයට බෙදාගන්නට සැලැස්සුවා.අම්මගෙ ගොක් සැරසිලි කලාව නිසා ඇයට ගමේ හොඳම වෙසක් කූඩුව හදන්න පුළුවන් වුණා. එහි ලියකම් මල්කම් මෝස්තර කැටයම් බුදු සිරිතේ චිත්‍ර සැදැහැවතුන් සිත් පැහැර ගත්තා. ඒ නිසා වෙසක් එකටත් අම්මා තමයි වෙසක් සැරසිල්ලෙන් කප් ගැහුවෙ. අපට තිබුණෙ ලණු ඇඳන්. බූරු ඇඳන්. මහා කාමභෝගී සුඛෝපභෝගී ජීවිත අපට තිබුණෙ නෑ. ඒ හැමදේටම පුහුණුවෙන්න කියාදුන්නෙ අම්මා. අම්මා අපව ඒ විදියට හැදුවා. ඒ නිසා අපට ඕනෑම කාෂ්ඨක පොළවක ගහක් වන්න පුළුවන් වුණා. තරුණ කාලෙ බයිසිකල්වල නැඟලා අපි රෑ ගමන් යනවා. චිත්‍රපට බලන්න.අම්මා ඒ යෞවනය තේරුම් ගත්තා. කඩුවෙල විජයන්ති සිනමා ශාලාවට තමයි එන්නෙ. රෑට තාත්තා සාලයෙ නිදාගෙන ඉන්දැද්දි අපේ ගෙදර උදව්වට හිටි අයට කියලා තිබුණා ආවාම දොර අරින්න. අවුරුදු උත්සව පවත්වන්නත් අම්මා ගමේ නායකත්වය දුන්නා.දරුවන්නෙ පෞරුෂය නංවන්න අම්ම මේ කළ ක්‍රියාකාරකම් හරිම වැදගත්. ගමේ අයට මුල් නම කියලා කතා කරනවාට ඇය බලවත් ලෙස විරුද්ධයි. මරිහාමි අපේ උදව්වට හිටි කෙනෙක්. එයාටත් අප කතා කළේ මරිහාමි නැන්දා කියලයි. කාටත් මාමා, නැන්දා, පුතා, දුව කියන්ඩ ඇය උගැන්නුවා. ඇය අව්‍යාජ ගතිපැවතුම් පිරි මවක්.අපේ ගමට ලයිට් ආවෙ 78 විතර. එතකන් අපි පාඩම් කළේ භූමිතෙල් කුප්පි ලාම්පු එළියෙන්. ඒක අමතක කරන්න එපා. ගම අමතක කරන්ඩ එපා. නෑයින් අමතක කරන්ඩ එපා. ඇය මරණ මංචකයේදීත් කීවා. සොහොන් කරලා කොත් බඳින්ඩ එපා කියලා ඇය කීවා. එවැනි සොහොන් කොත්වල වාඩිවෙලා කරන විස්සුක දස්සන දැකලා මළවුන්ට අපහාස කරන වැඩ මට අවශ්‍ය නෑ. එදා අම්මා කීවේ එහෙමයි.අම්මා ගැන බොහෝ දේ කියන්ඩ පුළුවන්. ඒක ලියා ඉවර කරන්ඩ බැරි මහා කාව්‍යයක්. ඇය අවුරුදු 67ක් පමණ ජීවත්වුණා. ඒත් ඈ උගැන්වූ ;ද්වල් සදාකාලිකයි. ඇය හරියටම සැලළිහිණියේ කවියක් වගේ.සටහන -උපාලි සමරසිංහඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=as1008157</link>
    <topic>මංජේශ්වරී</topic>
    <author/>
    <content>මංජේශ්වරීනිවාඩුව අවසන් වී මා නිවසින් පිටවූයේ දැඩි සිත් වේදනාවකිනි. වේදනාව අභිබවමින් කලකිරීම ඔඩුදුවන්නට විය. ගැහැනු චපලය යන සිතුවිල්ල මෙතුවක් කල් මගේ සිතට නැඟෙන්නට කිසිදු ඉඩක් නොවීය.අම්මා මට අවංකව ආදරය කළා ය. නංගී ද එසේම ය. ඒ හැරුණු විට ගැහැනියක වශයෙන් මා ඇසුරු කළේ තිලකා පමණි. කරදඬු උස් මහත් වූ තරුණියක සේ පෙනුණ ද තිලකා ද මට තවමත් කුඩා දැරියකි. ඈ මට ආදරය කළේ හොර රහසේ ය. ගෙදරින් තහංචි පැනවුණේ මා නිසා ද? එසේ නැතිනම් මා රැවටීමට ඈ වෙනත් අයකුගේ බසට නැමුණේ ද?මා ගෙදර සිටි කාලය තුළ අයියා මගෙන් වසන්වී සිටීමට ගත් උත්සාහය මා තුළ කිසියම් ප්‍රශ්නයක් මතු කළේ ය. “කොහොමද ලියුම් යවන්න ක්‍රමයක් යොදා ගත්තද?”මා පැමිණි වහාම උදය කුමාර ඇසූ මුල් ම ප්‍රශ්නය එය විය.“මොන ක්‍රම ද උදය කෙල්ල ගමේවත් නෑ”උදය තවත් ප්‍රශ්න ඇසුවේ නැත. ඔහු යමක් තේරුම් ගන්නට ඇත.“ඕව ඔහොම තමයි චාමික. ගෑනු වෙනස් වෙනවා. අපි තමයි ගස් ගල් වගේ කෙළින් ඉන්නෙ. කෝ උඹ වෙනස් වුණා ද? මම වෙනස් වුණා ද? දකින දකින කෙල්ලො පස්සෙ යන්න උඹවත් මමවත් හිතුවෙ නෑ. මොකෝ ඒත් මූදෙ ඉන්නෙ එක මාළුවද?”උදයගේ වාග් මාලාව ආවේගශීලීය. මා තුළ වූ හිත් වේදනාවත් කලකිරීමත් ඔහුට ආරෝපණය වී තිබේ. හිසට මඳ අස්වැසිල්ලක් දැනේ. වරාය අවට කොළඹ කොළ පැහැති පරිසරය කැරකෙන්නාක් මෙන් මට දැනිණ. අතිශය සුන්දර පරිසරයේ මා තනි වී නැත.පරිසරය මට තනිවන්නට ඉඩ නොදෙයි. රළ පහර වේගවත් ය. ගස්වල අතුපතර වේගයෙන් සැලේ. සුළඟ පොර බදන්නේ දිය කඳ සමඟ මිස අප සමඟ නොවේ. නාවිකයන් පෙළ ගැසෙමින් යුද අභ්‍යාසයක යෙදෙනු දුරින් පෙනේ. නිල් පැහැයත් කොළ පැහැයත් එකට කලවම්වූ දර්ශනය තුළ ඔවුන් සෙළවෙන රූප පෙළක් පමණි.“ඉතින් අමතක කරපං...”උදයකුමාර මගේ උරහිසින් අල්ලා සොලවමින් කීවේය.“අමතක කරල ඉවරයි.”“එහෙනම් නැගිටපං... යමං කාමරේට”“තේ බොනකොට කන්න වැලිතලප ගෙනත් ඇති.”“මං හිතුව. කවුද හැදුවෙ. අම්මද?”“නෑ නංගී...”“උඹ මට නංගි කෙනෙක් ගැන කියල තිබුණ ද? හරි කිව්ව නේන්නම්. මං හිතුව බොරු කියල”උදය කුමාර ඇසුවේ කිසියම් උනන්දුවකිනි. මම නංගී පිළිබඳ සියලු විස්තර ඔහු සමඟ පැවසුවෙමි.“චිත්‍ර අඳින්න පුළුවන් නම් කතා නොකළා ම මොකෝ. කවද හරි ආදරය කරන මිනිහට චිත්‍රවලින් හිත කියව ගන්න බැරිය...”උදය කුමාර කීවේ දිගු සුසුමක් ද හෙළමිනි.“උඹ මහ දාර්ශනිකයෙක් වෙලානෙ.”“හ්ම්...“තොරක් නැති මහ මුහුද මැදඅපට අප මිස වෙනත් කවුරු ද?”“අම්මප උදය කුමාරගෙ කවිත්වය. මං දැනගෙන හිටියෙ නෑනෙ උඹට පද හතරක් ගලපන්න පුළුවන් කියල.“මං ඉස්කෝලෙ යන කාලෙ ඕන තරම් කවි ලිව්ව. ඒකටත් ඉතින් හිතක් හිතෙන්න ඕනි.”මගේ සිත් වේදනාව පහව යන්නාක් මෙන් දැනිණ. සිතට කළ නොහැකි දෙයක් නැත.“මනෝ පුබ්බංග මා ධම්මාමනෝ සෙට්ටා මනෝමයාමනසාචෙ පදුට්ටේනභාසතීවා - කරෝතීවා”මම මතකයට නැගුණු ගාථාව ඔහේ කියාගෙන ගියෙමි.“දැන් උඹේ හිතට හරි නේද?”එසේ කියමින් උදයකුමාර් මා ගෙනා බඩු මල්ල අවුස්සන්නට විය. ඔහුගේ අතට හසු වූයේ වැලිතලප නොව කොට්ටඋර පාර්සලය ය.“ඒ පාර කවුද කොට්ටඋර මහල දුන්නෙ. තිලකා වෙනුවට තව එකියක් මාට්ටු කර ගත්තද?”“පව් කතා නොකිය හිටපං. ඕව මහල දුන්නෙ නංගී.”එක්වරම නිහඬ වූ උදය කුමාර කොට්ටඋරය දිග අරින්නට විය.“මට එක කොට්ට උරයක් දීපං.”“එකක් නෙමෙයි දෙකම ගනිං.”“උඹ නංගිට ආදරේ නැද්ද?”“ආදරෙයි”“එහෙනම් කොට්ටඋර දෙක ම, මට දෙන්නෙ”“මං තව දෙකක් මස්සව ගන්නවා”කොට්ටුඋර අතට ගත් උදයකුමාරට වැලිතලප ද අමතක විය.“ඇයි වැලිතලප කන්නෙ නැද්ද?”“ඒකත් හැදුවෙ නංගි ද?”“නෑ අම්ම. නංගි උදව් කරන්න ඇති.”වැලිතලප පාර්සලය අතට ගත් උදයකුමාර ඉන් කෑලි දෙකක් ම ගිල දැම්මේ ය.“තිලකා හිටිය නම් ඒකිත් උඹට මොනව හරි හදල දෙයි නේද?”“උදය...”මගේ සිතට නැගුණු කෝපය උදයකුමාරට තේරුම් යන්නට ඇත. ඔහු නිහඬ විය.මම ඇඳ මත වාඩි ගතිමි. කොට්ට දෙකේ ම ඇත්තේ තිලකා දුන් කොට්ට උරය. ඒවා ගලවා දමා අලුත් කොට්ටඋර දැමිය යුතුයැයි මට සිතිණ. එහෙත් උදයකුමාර ඉදිරියේ එය කළ නොහැක. එහෙත් මා කොට්ටඋර දෙස බලා සිටිනු උදයකුමාර දුටුවේ ය.“ආදර සංකේතයක් නේද? ඒකනෙ ඔය ඒ දිහා බලාගෙන භාවනා කරන්නෙ.”“උදය...”මම එක්වරම කොට්ටඋර ගලවා දෑතට ගතිමි. ඉරන්නට ගත් උත්සාහය අසාර්ථක වූයේ ඒවා අලුත් ම අලුත් රෙදිවලින් මැසූ බැවිනි.“උඹට පිස්සු ද? ආදරේ ඉරිල ගියාට කොට්ට උර ඉරන්න බැහැ” උඹට එපා නම් මට දීපං මං හෝදල පාවිච්චි කරන්නම්.”දෑතට තද වී තිබූ කොට්ටඋර දෙක මගේ අතින් ගිලිහී ඇඳ මතට වැටිණ.උදයකුමාර කොට්ටඋර දෙක අතට ගත්තේ ය. තිලකා වෙනස්වීමට ගත වූයේ කොතරම් කෙටිකාලයක් ද? අතිජාත ප්‍රේමය මෙතරම් කෙටි විය හැකිද?“කෙල්ලො ඔහොම තමයි. අපි දකින්නෙ නැතිව ටික දවසක් ඉන්න කොට උන් වෙනස් වෙනවා.”“එහෙනම් ඉතින් උන් දකින්නෙ නැතුව ඉන්න අපිත් වෙනස් වෙන්න එපායැ.”“අපිත් වෙනස් වෙනවා. ඒක වෙනම දෙයක්. මම දන්න කොල්ලෙක් හමුදාවට බැඳුණට පස්සෙ පුදුම විදියට වෙනස් වුණා.මිනිහ කෙල්ලො කීදෙනෙක් අනාථ කළා ද කියල මිනිහම දන්නෙ නැතුව. අම්ම තාත්තා මිනිහ මැරුණාය කියල දානෙකුත් දුන්නා. ඒ තරමටම තමන්ගෙ එකම පුතා ඒ මිනිස්සුන්ට එපා වෙලා හිටියෙ.”“ඉතින්...”කතාව අසා ගැනීමේ විශේෂ උවමනාවක් මා තුළ නොවීය. එහෙත් මම අසා සිටියෙමි.“ඒත් මිනිහ මිනිහගෙ උවමනාවෙන් ම හමුදාවට බැදුණ. හමුදාවෙ විනය නීති රීතිවලින් මිනිහ හැදුණ. දැන් ලස්සන කෙල්ලක් විවාහ කරගෙන හොඳින් පවුල් කනව.”උදයකුමාර කතාව අවසන් කළේ ය.“ඒත් අර මිනිහ මැරුණය කියල දුන්නු දානෙ ආපහු ගන්න බැරිව ඒ දෙමව්පියො තැවෙනව.”මට එක්වරම හිනා ගියේ ය.“දැන් උඹටත් තියෙන්නෙ තිලක මැරුණාය කියල හිතල අඩු ගානෙ බුරියානි පාර්සලයක්වත් මට දන් දීපං.”එවර අපි දෙදෙනාම එකට සිනාසුනෙමු.පසුදිනය උදා වූයේ සිිරිත් පරිදි උදෑසන ව්‍යායාම් සඳහා කැඳවන නළා හඬත් සමඟ ය. වතුර වීදුරුව උගුරු දෙක තුනකට කටට හළාගත් මම සපත්තු ඇතුළට කකුල් ඔබා ගතිමි. නිවාඩුවට ගමේ ගිය බැවින් කොට කලිසම හා මේස් බැනියම හෝදන්නට බැරි වූ බව සිහිපත් වූයේ ඒ මොහොතේ ය. “ඔන්න ඔහෙ ඇඳගනින්. ඕවගෙ ගඳ බලන කෙනෙක් නෑ...”උදයකුමාර ලෑස්තිවී හමාර ය. මම ඔහු පසු පස ඇදුනෙමි.“සමහරවිට මේ දුවන කොන්තරාත්තුව අදින් අවසන් වෙයි.”උදය කුමාර දුවන ගමන් ම පැවසුවේ ය.“ඒ මොකද?”මම ඔහුට අඩියක් පසු පසින් ය. ගහකොළ අපට විරුද්ධ දිසාවට ගමන් කරයි.“අප දෙන්නවත් ශිල්පීය නැවියන්ගේ ගොඩට වැටිල.”“කවුද කිව්වෙ.”“කිව්ව කෙනා මට මතක නෑ. එහෙම ආරංචියක් තියෙනව.”මම මොහොතකට නැවතුණෙමි. හිතාගන්නට බැරි ආරංචියකි. ශිල්පීය නැවියා යනු මා දන්නා තරමින් නාවික ඉංජිනේරු බලකායේ එක්තරා කොටසකි. වාසනාව භූම රංගයක් මෙන් කැරකෙමින් ආපසු එයි. තිලකා වෙනුවෙන් දුක්විය යුතු නැත. සියල්ල හිමිවන්නේත් අහිමිවන්නේත් පෙර පින් අනුව ය. නංගීට ගොළු බව හිමි වූයේ ඈ විසින් පෙර භවයකදී කරන ලද කුමන හෝ පාප කර්මයක් නිසා විය යුතු ය.ගව් ගණනක් එක දිගට දිවීමෙන් පසු තණනිල්ලේ වැතිර මඳ වේලාවක් හති අරින්නට අපට අවසර තිබිණ. උඳුපියළිය හා තණපත් මිශ්‍ර තණ තිල්ලට උදා හිරුරැස් වැටී තිබුණ ද පිනි බිඳු වියළී ගොස් නොතිබිණ. තෙතගතිය ඇඳුම්වලට උරාගනී. දහදියෙන් ඇඳුම් තෙතබත්ව තිබීම නිසා එහි වෙනසක් නොදැනේ.අපේ පුහුණුකරු කොමදෝරු වින්සන් අප අතරට පැමිණියේ යමක් පවසනු පිණිස යයි මං සිතිණ.මම නැගී සිටියෙමි. උදය කුමාර සිටියේ තවමත් හති අරිමිනි.“ඔය දෙන්නට හෙට ඉඳල අලුත් පුහුණුවක් ලැබෙන්න යනවා.”මම අසා සිටියෙමි. ව්‍යායාම් අරඹන්නට පෙර උදය කුමාර කී ආරංචිය සැබෑ වන්නට යයි.“මේ කණ්ඩායම අතරින් අපි ශිල්පීය නැවියො දහදෙනෙක් තෝරා ගත්තා. ඔහු තවත් නම් අටක් දිගටම කියාගෙන ගියේ ය. හෙට ඉඳල අලුත් පුහුණුවක්. ඊට පස්සෙ පුහුණුව ඉන්දියාවෙ.”උදය කුමාර ඇස් ඇරියේ ය. ඊ ගසක් මෙන් එක්වරම නැගී සිටියේ ය.“ඉන්දියාවට යවනව. කවදද සර්.”ඔහු නින්දෙන් අවදිවූවාක් මෙනි.“ඒකට තව කල් තියෙනව.”මේ අතර හදිසියේ ම තිලකාගෙන් ලිපියක් ලැබිණ. එය පෙම් හසුනක් නොවේ. මැසිවිලි නැගීමකි.“චාමික අයියා ගමට ආ බව මට ආරංචි වුණා. ආ බව පැවසුවේ සේපාල අයියා. දැන් අයියාගෙන් ලියුමක් ලැබෙන්නෙත් නෑ. අයියා ගමට එන බව මට දුරකතන ඇමතුමකින් හරි දන්වන්න තිබුණා. අයියා ගමට එන බව සේපාල අයියවත් දැනගෙන ඉඳල නෑ. නැත්නම් සේපාල අයියා මට කියනවනෙ.මං ඒ දවස්වල නැන්දලගෙ ගෙදර ගිහින් හිටියෙ. කොහොම කොහොම හරි අයියව මට මඟ හැරුණා. සේපාල අයියා කියන විදියට චාමික අයියා හමුදා සෙබළියක් එක්ක සම්බන්ධකම් පවත්වනවලු. කමක් නෑ. ඒ අපි ලබා උපන් හැටි වෙන්න ඇති. අයියාගේ අනාගත ජීවිතයට සුබපැතුම්...”ලිපිය දුටු පමණින් මට ඉගිළෙන්නට සිතිණ. එහෙත් යන්නට අවසර නැත. නිවාඩු ලැබෙන්නේ තව මාස දෙකකිනි. ප්‍රශ්න විසඳීමට මාස දෙකක් දුර වැඩිය. සියල්ල කාලයට බාරදී නිහඬවනවා මිස මට වෙන කළ හැකි දෙයක් නොවීය.තිලකාට ලිපියක් ලිවීමෙන් වැඩක් නැත. එය අයියා අතට පත්වෙයි. මා කියන දේට වඩා ඔහු කියන දේ දැන් තිලකා විශ්වාස කරයි. මේ අවස්ථාවේ ආදරය වේදනාවක් නොවන්නට මම වගබලා ගතිමි.ශිල්පීය පුහුණුව ඉතාමත් ආස්වාදජනකය. නැව් තටාංගනය කෙළිබිමක් වැන්න. නාවික යාත්‍රා කිහිපයක් ම මෙහි නවතා තිබේ. සමහරක් අබලන් ය. අධි බරැති යකඩ ගොඩක් මුහුදේ පාවීයෑමේ තාක්ෂණය මට නම් සිතා ගැනීමට පවා බැරි තරම් ය.නැවේ සෑම කොටසක් ම අපට අඳුන්වා දීම පුහුණුවේ මුල් ම අදියර විය. එතැන් සිට නැව් කප්පිත්තකු ගේ කාර්යය දක්වා අප ඉහළට යා යුතු ය. සිතන්නට පමණක් නොව හරි හැටි හුස්ම ගැනීමට පවා අවස්ථාවක් නැති තරම් විය.“මාස හයකින් මෙහේ පුහුණුව ඉවර කරන්න වෙනවා. මෙහේ වගේ නොවෙයි ඉන්දියාවට ගියහම තිතට වැඩ කරන්න වෙනවා.”කොමදෝරු වික්ටර් අපේ සිත් ධෛර්යමත් කිරීමට දෝ ඉඳහිට අනාවැකි පැවසීය.කුඹගස මුදුනට නැගීම පුහුණුවේ එක් අංගයකි. එහි මුදුනට ගොස් නාවික ධජය හා ශ්‍රී ලංකා ධජය සවි කිරීමේ කාර්යය බැරෑරුම් වැඩකි. මේ කාර්යය මට ගමේ අවුරුදු උත්සවවලදී ඇටවූ ලිස්සන ගහ සිහිපත් කළේ ය. අවුරුදු උත්සවවලදී ලිස්සන ගස නැගීමත් එය නැරඹීමත් බොහෝ දෙනා ප්‍රිය කළ මුත් මට ඒ කාර්යය කිසිසේත් ප්‍රියජනක නොවීය. එහෙත් මේ කුඹගස තරණය කොතරම් ආස්වාදජනක ද?“මං නම් ලිස්සන ගහේ නැගල කොඩියත් අරගෙන බැහැල තියෙනවා.”කුඹගසේ කොඩිය එල්ලා පහළට පැමිණි උදය කුමාර වරක් කීවේ ය. මම බුම්මාගෙන අසා සිටියෙමි.“මොකෝ. උඹ කතා නැත්තෙ”“මේක අවුරුදු, උත්සවෙත් නෙවෙයි. ලිස්සන ගහත් නෙවෙයි.“හරි මට දැනුයි තේරුණේ. උඹට ගමේ අවුරුදු උත්සවේ මතක් වුණා. එහෙම නේද? තිලකා අවුරුදු කුමාරි තරගෙට ඉදිරිපත් වුණා. ඒත් තේරුණේ නැහැ. උඹ ලිස්සන ගහේ නැග්ග. ලිස්සල වැටුණ. කොල්ලො හූ කිව්වා. හරිද.”“උදය කෑ නොගහ හිටපං. අමතක කරපු දේවල් ආයෙ මතක් කරන්නෙ නැතිව.“අනේ මට සමාවෙයන්”“සමාවෙන්න දෙයක් නෑ”“තව සතියයි අපි මෙහේ ඉන්නෙ. ඉන්දියාවට ගියහම ඔය සේරම අමතක කරන්න පුළුවන් වේවි. කවුද දන්නෙ ලස්සන කෙල්ලකට හිත ගියොත්.”“අනේ විහිළු නොකර හිටපං උදය. ඔය ඉන්දියන් කෙල්ලො අපට පෑහෙනවද?මා පැවසුවේ සිත යටින් නැගුණු තරහ ආවේගය මැදිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=as1008158</link>
    <topic>මිනිත්තුවක කතා</topic>
    <author/>
    <content>මිනිත්තුවක කතානුවරඑළියේ ඒ දිනවල නවාතැනක් සොයා ගැනීමේ අපහසුතාවය මත අප කාර්යාලයට ස්ථාන මාරු ලැබ පැමිණි ප්‍රේමරත්න (දෙවැනි) මහතාට නවාතැන් ගැනීමට ඉඩ ලැබුණේ සහෝදර නිලධාරී මහතකුට ලැබී තිබුණ නිල නිවාසයක කාමරයකි. මෙම නිලධාරි මහතාගේ දරු පවුල පදිංචිව සිටියේ කොළඹ බැවින් නිල නිවාසයේ බඩු බාහිරාදිය ද එතරම් නොතිබුණි. ක්‍ෂේත්‍ර නිලධාරියකු වූ මේ මහතා දින කීපයක් කොළඹ ප්‍රධාන කාර්යාලයට යෑමද අනිවාර්ය අංගයක් විය. දිනක් රෑ බෝවී නිල නිවාසයට පැමිණි පේමරත්න මහතා දුටුවේ නිල නිවාසයේ ඉදිරිපස විවෘත කර කාමර යතුරුලා ඇති බවය.අධික ශීතල හා නිදිමත නිසා වෙහෙසට පත්වසිටි මොහුට අවශ්‍ය වූයේ කොහේ හෝ වැතිර නිදා ගැනීමටය. වටපිට බැලූ ඔහුට යස අදහසක් පහළ විය. තරමක් විශාල ලෙස තනා තිබූ බිත්ති කබඩයක ඇතුළට රිංගා ගත් ඔහු එයට වැදී පියන් අඩවල් කර නිදා ගත්තේය. පාන්දර යාමයේ කටහඬ කීපයක් නිසා ඔහු අවදි විය.කොළඹ සිට බණ්ඩාරවෙල කාර්යාලයට ආ සේවක පිරිසක් උදෑසන මුහුණ කට සෝදා ගැනීමට එහි පැමිණ සිටියහ. නිවෙසේ විසිත්ත කාමරයේ එහාමෙහා ඇවිදින කෙනකු දුටු ප්‍රේමරත්න මහතා, තමා බිත්ති කබඩයක් ඇතුළේ නිදා සිටිනවා දුටුවහෙත් ඔහු බිය වෙතැයි සිතා ඉක්මනින් ම බිත්ති කබඩයේ දොර පියන් විවර කරගෙන ඉන් එළියට ආවේය.ඒ ගමන්ම සාලයේ සිටි කෙනා දෙස බලා”ගුඩ් මෝනිං” යැයි පැවසීය.’ක්රීස්’ යන හඬින් දොර පියන්පත විවර කරමින් බිත්ති කබඩයෙන් එළියට බට ප්‍රේමරත්න මහතා දුටු ඉහත කී පුද්ගලයා,’බුදු අම්මෝ’ යැයි මහ හඬින් කෑගසමින් එළියට පැන දිව්වේය.එදින උදෑසන සේවයට පැමිණි අපි සැම ප්‍රේමරත්න මහතා වෙතින් මේ සිද්ධිය අසා ඇතිතරම් සිනාසුණෙමු.දිලංක අභය ගුණසේකරනුවරඑළියඅපේ ගමේ ප්‍රාථමික විදුහලක් තිබේ. එහි පළමු වැනි ශ්‍රේණියේ සිට පස් වැනි ශ්‍රේණිය දක්වා පංති පැවැත්වේ. ඉගෙනුම් ඉගැන්වීම් ක්‍රියාවලියද පරිපාලන කටයුතුද, භෞතික සම්පත්ද බාහිර අලංකරණය ද මේ පාසලේ ඉහළින්ම දක්නට ලැබේ. ගමේ කුඩා පාසලක් වුවද දූ දරුවන් සැලකිය යුතු ප්‍රමාණයක් අධ්‍යාපනය ලබන බව දක්නට තිබේ.පසුගිය ඇසළ පෝයට පාසලේ සීල සමාදාන පිංකමක් පැවැත්වීය. එහිදී ගමේ පංසලේ ලොකු හාමුදුරුවන් ධර්මදේශනාව සඳහා වැඩමවන ලදී.කුඩා දරුවන් පිරිසකට ධර්ම දේශනාව කළ යුතු බැවින් උන්වහන්සේ සංවාද කථනය මුල් කරගෙන සිය ධර්ම දේශනාව කරගෙන ගියහ.කුඩා දරුවන් කතන්දර ඇසීමට ස්වභාවයෙන්ම පි‍්‍රයභාවයක් දක්වන බැවින් උන්වහන්සේ බෞද්ධ කතාවක් තෝරා ගෙන තිබිණි. එහිද විශේෂත්වයක් වූයේ ආලවක දමනය තෝරා ගැනීමයි. සතුන් සිටින, යක්‍ෂයන් සිටින, සුරංගනාවියන් සිටින කතන්දර ඇසීමට දරුවන් වඩාත් පි‍්‍රය උපදවන නිසා උන්වහන්සේ මේ තෝරා ගැනීම කරන්නට ඇත.හාමුදුරුවන් ආලවක යක්‍ෂයාගේ කතාව ඉතාමත් සරලව චිත්තාකර්ෂණීය ලෙස දේශනා කළේ ද සංවාදාත්මක ස්වරූපයෙනි. එබැවින් ධර්ම දේශනාවේ අවසන ලොකු හාමුදුරුවෝ තමන් වදාළ ධර්ම දේශනාව පිළිබඳ කෙටි ධර්ම සංවාදයක ද නිරත වූහ. මේ අනුව උන්වහන්සේ වරක් දරුවන්ට ද ප්‍රශ්නයක් මතු කළහ.”හොඳයි, අපේ දුවලා පුතාලා කියන්න බලන්න මම මේ දැන් කියල දුන්න බණ කතාවෙ හිටිය යක්‍ෂයාගේ නම මොකක් ද කියලා.”එවිටම නැගිට සිටි පළමු ශ්‍රේණියේ දරුවකු ඒ ප්‍රශ්නයට ඔහුගේ පිළිතුර ප්‍රකාශ කර සිටියේ නො ඉවසිල්ලෙනි.”ආ... ඒ යකාට කියන්න “ගී‍්‍රස්” යකා කියල නෙ.”දරුවා දුන් පිළිතුර නිසා ධර්ම ශ්‍රවණය කරමින් සිටි ලොකු කුඩා කාටත් හිනාගිය අතර ධර්ම දේශකයාණන් වහන්සේට ද හිනාව නවතා ගැනීමට නොහැකි විය.ඒ දිනවල ගමපුරා රාත්‍රි කාලයේ කාන්තාවන් බිය වද්දමින් පුද්ගලයකු සැරිසරන බවට කතාවක් පැතිර තිබිණ. මේ පුද්ගලයා ඇඟපුරා ගී‍්‍රස් තවරාගෙන සිටිතැයි යන කියමන නිසා ගමේ අය ඔහු හැඳින්වූයේ ගී‍්‍රස් යකා ලෙසිනි. ඒ පිළිබඳව නිතර ගෙදර දොර කතාබහ සිදුවීම නිසා දරුවාගෙන් ඉබේම ආලවක යකා වෙනුවට ගී‍්‍රස් යකා යන්න පිළිතුරු ලෙස පැවසිණ.සමන් චන්දන කුමාරසිංහහොරණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=as1008159</link>
    <topic>මට යන්න ඕනෑ ඒත් යන්න තැනක් නෑ</topic>
    <author>ටෙක්ලා පද්මිණී කාරියවසම්</author>
    <content>මට යන්න ඕනෑ ඒත් යන්න තැනක් නෑ“මෙහේට ආවට අපේ අතේ වැරැදි නැහැ. අපේ දෙමවුපියන් අතේ තමයි වැරැද්ද. සමහර ළමයි දෙමවුපියෝ ඉඳලත් හරිහමන් විදිහට හැදෙන්නෙ නැතිව මෙහේට එනවා. මට නම් මෙහේ ඉඳලා ඇතිවෙලා තියෙන්නේ. මට දැන් යන්න ඕනෑ. ඒත් යන්න තැනක් නැහැ. මෙහේ මැඩම් කියනවා අපිව ලොකු අම්මට බාර දෙනවා කියලා. එයාව මම දැකලා තියෙනවා. ඒත් ඉතිං අම්මා නොසැලකූ® අපිට ලොකු අම්මා සලකයිද? ඒත් මෙතනින් කොහේට හරි යන්නමයි හිත. මෙහේ ඉන්න කොට හැම වෙලාවෙම හිත රිදෙනවා.එහෙම කියාගෙන ගිය චම්පාගේ ඇස් දෙකේ කඳුළු පිරිලා තිබුණා. මම දැක්ක හැමදාකම දසන් විදා සිනාසෙන චම්පා ගේ දිලිසෙන ඇස් මාත් එක්ක කතා කළා. ඒත් ඒ ඇස් යට කඳුළුත් තියෙනවා කියලා මට කවදාවත් හිතුණෙ නැහැ. මම නිකමට වගේ හැමදාම චම්පාගෙන් ඇහුව ප්‍රශ්නයක් තිබුණා.”අපේ අම්මා රට තාත්තා නැහැ. ඒ නිසා ආච්චි අපිව මෙහෙට දැම්මා. මම ඉස්කෝලෙ අටේ. නංගි හයේ. අපි මෙහේ ඉඳන් ඉස්කෝලෙ යනවා.චම්පා ඒ ප්‍රශ්නෙට උත්තර දුන්නේ එහෙමයි. ඒත් මට චම්පාගේ නංගිගේ මූණ මතක නැහැ. මට චම්පගේ නංගිව අද දැකගන්න ලැබුණේ නැහැ. ඒ මොකද කියනව නම් එයාව නිවාස අඩස්සියේ තියලා. රැඳවුම් නිවසේ ඉන්න දරුවෝ වැරැදි වැඩ කළාම එයාලව කාමරයක හිරකරලා තියනවා. කරන වැරැද්දේ බරපතළකම අනුව සිරකර තබන කාලය වෙනස් වෙනවා.”අනේ අපේ නංගිත් යාළුවෝ එක්ක එකතුවෙලා පැනලා යන්න ගිහින්. එයාටත් මෙහේ ඉඳලා ඇතිවෙලා වෙන්න ඇති. එයා නරක ළමයෙක් නෙවෙයි. එයා ඉස්කෝලෙත් යනවා. යාළුවො තමයි පැනලා යන්න සෙට් කරන්නේ. ගිහිල්ලා අහුවුණාම කාමරයක හිර වෙලා ඉන්න ඕන. ඇවිදින්න නෑ. නාන්න මූණ සෝදන්නත් තියෙන්නේ ලොක් එක අරින වෙලාවට විතරයි. කෑම දෙන්නෙත් හැමදාම දෙන ප්‍රමාණෙන් භාගයයි. මට නංගි ගැන හරි දුකයි. එයා දැන් ගොඩක් කල් කාමරේ..”චම්පා සිය නැඟණිය පිළිබඳ කනගාටු වන්නීය. ඇගේ දෑස් කෙවෙනි අග රත් පැහැ ගැන්වී කඳුළු වැල් ගලා කොපුල් තල හරහා වැටිණි. මම ඇගේ සෞම්‍ය කාලවර්ණ වත කමල දෙස බලා සිටියෙමි. ඈ ඉතා සුන්දර යුවතියකි. පාසල් සිසුවියක ළඟ දක්නට ලැබෙන සොඳුරු බව ඇගේ ගත පුරා රැඳී ඇත. මේ කඳුළු සලා හඬන්නේ මොහොතකට පෙර සිනාසිසී මට තේ කෝප්පයක් පිළිගන්වා පැන දිවූ චම්පා දැයි විමසමින් මම ඇගේ සැලෙන දෙතොල් දෙස බලා සිටියෙමි.මෙහේ මිස්කෙනෙක් මාව ගන්න කැමතියි. එයා කීවා මාව ගන්නම් කියලා. ඒත් අපේ නංගි ගැන මට හරිම දුකයි. මිස්ට පුළුවන් නම් මාව එක්ක යන්න. මම හොඳට ඉන්නම්.” ඇය හිස ඇලකොට ප්‍රතිඥාවක් දෙමින් මදෙස ආයාචනාත්මකව බැලුවාය.”මම දඟ නෑ මිස්. මම හැමදාම පන්තියේ පළවෙනියා. මෙහේ ඉඳන් ඉස්කෝලෙ යන්නේ. අපරාදේ කාමරේට දැම්ම නිසා නංගිට ඉස්කෝලෙ යන්න බැරිවෙලා තියෙන්නේ. නංගිට ලස්සනට චිත්‍ර අඳින්න පුළුවන්. මිස්ට බැරිද නංගිගේ චිත්‍රයක් පත්තරේට දාලා දෙන්න? මම නම් දන්නේ කවි ලියන්න. මම අනිත් දවසේ කවියක් දෙන්නම් මිස් ඒක දාලා දෙන්න.”කෙල්ල කොපුල් තල හරහා ඇඳුණු කඳුළු වැල් පිසදාමින් මා හා දොඩමලු වෙමින් සිටී.ඇයගෙන් කිසිවක් ඇසීමට මගේ සිත මට ඉඩ නොදෙයි. මේ සිනාසෙන දෑස් මම අහන එක නපුරු පැනයක් හේතුවෙන් රතුවී කඳුළු වැල් ගලා එනු ඇත. මම ඈ දෙස බලාගෙන සිටියෙමි.මම හිතන් ඉන්නෙ මිස් කොහොම හරි විභාගෙ ලියන්න. මිස් කියන්නේ ඕ ලෙවල් පාස් වුණහම රස්සාවක් ගන්න පුළුවන්ද?මම ඈ දෙස බලා සිනාසුනෙමි. ‘අනේ අහිංසක එකියේ, උඹට ඕ ලෙවල් පාස් වුණහම කවුද රස්සා දෙන්නේ, අම්මා අප්පාවත් නොසලකන එකේ. උඹ දන්නේ නැතිවට ලංකාවේ රස්සාවල් නැතිව උපාධි සහතිකකාරියොත් හුඟක් ඉන්නවා. මගේ හිත කෑගහන්න ගත්තා. මගේ මුරණ්ඩු හිතට වඩා මම ඉස්සරවෙලා කෙල්ලට උත්තර දුන්නා.”ඔව් පුතේ පුළුවන්”කෙල්ලගේ ඇස්වල බලාපොරොත්තු දිලිසුණා.”එතකොට මට නංගිවත් බලාගන්න පුළුවන්”කෙල්ල මා දිහා බලාගෙන තොල් සෙලෙව්වා. මම ඇයට රුකුල් දෙන හිනාවක් පෑවා. දැන් මගේ වාරේ.”ඇයි අම්මා ඉන්නේ නංගිව බලාගන්න..”අපෝ මම හිතන් ඉන්නේ අපේ අම්මා මැරිලා කියලා. එයා අපිව දාලා ගිහින් තියෙන්නේ පොඩි කාලෙ. අම්මා ගේ ගම රත්නපුරේ. තාත්තා කොළඹ. මේ ළඟ. අපේ තාත්තා තමයි අපිව බලාගත්තේ. තාත්තා ගිහින් අම්මා යන යන සැරේට එක්ක ඇවිත් තියෙනවා.තාත්තා එක්ක රණ්ඩු කරගෙන අම්මා ගමේ යනවලු. අන්තිමට තාත්තා අම්මාව එක්ක එන්න ගිහින් නැහැ. ඒ මොකද කියල නම් මම දන්නේ නැහැ තාත්තගේ අම්මා හිටියෙත් අපේ ගෙදර ළඟම. ඒත් ආච්චි අපිව බැලුවෙ නැහැ. එයා අම්මා එක්ක තරහයි. ඒ නිසා අපිට ආදරේ නැහැ. නංගිටයි මටයි තාත්තාගෙන් කරදරයි කියලා අපි අපේ පුංචි කෙනෙකුට කීවා.එයා අපේ නෑදෑ කෙනෙක් නෙමෙයි. එයා ඒක පොලිසියට කියලා. අපිටත් ඒ විදිහට කියන්න කිව්වා. අපේ තාත්තා බොනවා. ඇත්තටම තාත්තගෙන් කරදර තිබුණා. ඒත්.. ඒත් පොලිසියේ පැමිණිලි දැම්මහම තාත්තා හරියට ඇඬුවා.. “අම්මා නැතිව මම උඹලව බලාගත්තනේ” කියලා. ඊට පස්සේ උසාවියෙන් අපිව මෙහෙට දැම්මා. ආච්චි තමයි මෙහේට අපිව බාර දුන්නේ.අපිව මෙහේට දැම්මා කියලා දැනගෙන තාත්තා මැරිලා. එයා සියදිවි නසාගෙනලු. ඒක හොඳ දෙයක් නෙමෙයි. ඉතිං මං හිතන්නේ නෑ අපි ඒකට වගකියන්න ඕන කියලා. තාත්තා මැරුණු විත්තිය අපි දන්නේ හුඟක් කාලෙකට පස්සේ. කවුරුත් අපිට ඒක කීවේ නැහැ.අපේ අම්මා රට ගිහින් ඉඳලා තියෙන්නේ ආයේ ඇවිත් අපිව නිවාඩුවට එක්ක ගියා. ආච්චිලයි ගෙදරත් අපි නිවාඩුවට ගියා.ලොකු අම්මලගේ ගෙදරත් ගියා. අපේ අම්මාට වෙන තාත්තා කෙනෙක් ඉන්නවා. එයාගේ ගෙදරත් අපිව නිවාඩුවකට එක්ක ගියා. ඒත් අම්මා අපිව ගන්නෙ නැතිව ආයෙත් රට ගිහින්. එයාට අපිව ඕනෙ නැහැ. එයා අපිට ආදරෙයි නම් පුංචි කාලේ අපිව දාලා යන්නේ නැහැ.අම්මා අපිට ආදරෙයි නම් ලොකු අම්මා අපිව ගන්නේ නෑනේ මිස්. අම්මා අපි ගැන බලයි කියලා මට හිතෙන්නේ නැහැ. මිස් මට කියන්න මම දැන් ඉස්කෝලෙ අටේ පන්තියේ. මම කීවේ හැමදාම මම පළවෙනියා. මම ලොකු අම්ම ළඟට ගියොත් හොඳට ඉගෙනගන්න පුළුවන් වෙයිද?කෙල්ලගේ ප්‍රශ්නේ මට හොඳට තේරුණා.මගේ හිත ආයෙත් කෑගැහුවා. අනේ බං අසරණ චම්පා, උඹටයි උඹගේ නංගිටයි ගවුම් කෑල්ල, ජංගි කෑල්ල සෝදගන්න බැරි කාලේ ගෑනු දරුවෙක් ඉන්න ඕන නැති තැනක උඹලව දාපු උඹලගේ නෑදෑයෝ අතපය දික්වුණාම අරගන්නේ ආදරේට නෙමෙයි. ඔය උඹේ ඉගෙනීම කැඩෙන වැඩක්.මමත් හිතත් එක්ක එකඟවුණා. එකඟවෙලා චම්පට අවවාදයක් දුන්නා. මෙහෙන් දුවට ඉස්කෝලෙ යන්න අඩුපාඩු ලැබෙනවා. පහසුකම් සලසනවා. ඔයාලට තියෙන්නේ මහන්සි වෙලා ඉගෙනගන්න.දැන් මෙහෙන් ගියොත් ඔය පහසුකම් සියල්ල ලැබෙයි කියලා හිතෙනවද? නෑ.. කියලා පොඩි සැකයක් හරි තියෙනව නම් මෙච්චර කල් හිටිය එකේ විභාගෙ ලියනකල් මෙහේ ඉන්න. එතකොට ආපහු අම්මත් ඒවි. එතකොට අම්මා ළඟටම යන්න. අලුත් තාත්තත් ආදරෙයි නම් නංගිටයි ඔයාටයි ප්‍රශ්නයක් වෙන එකක් නැහැ.මැඩම් යැව්වොත්?ඇයට තව ප්‍රශ්නයක් තිබුණා. එහෙම කරන්නේ නැහැ. මේ ආයතනය තියෙන්නේ දරුවන්ට ආරක්ෂාව සහ පහසුකම් සලසන්න. දරුවන් යහමඟට ගන්න පුනරුත්ථාපනය කරන්න. ඉතිං ඔයා ඔයාගෙ නංගිවත් යහමඟට අරගෙන එයාවත් පාසල් එක්ක යන්න.කෙල්ලට පොඩි සැනසිලිදායක හිනාවක් ගියා. මමත් ඒ හිනාවෙන් සතුටට පත්වුණා.”අපි මෙහේ ආවට වැරැද්ද තියෙන්නේ අපේ දෙමවුපියන් අතේ...”කෙල්ල කීව කතාව මගේ කන් අස්සේ දෝංකාර දුන්නා. මම එන්න පිටත්වෙද්දි කෙල්ල මට වැඳලා ලස්සනට හිනාවුණා මලක් වගේ.ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=as10081510</link>
    <topic>රාවණා - සීතා සොයා හෝර්ටන්තැන්න ගිනිබත් කළ හනුමන්තා</topic>
    <author/>
    <content>රාවණා - සීතා සොයා හෝර්ටන්තැන්න ගිනිබත් කළ හනුමන්තාතොටුපළ සහ කිරිගල්පොත්ත කඳු හිස් සිප සනහමින් පල්ලම් බැසි මිහිඳුම් සේල හෝර්ටන් තැනිතලාව පුරාවටම විසිර ගොසිනි. එබැවින් දෝ හිරු ගේ සැර බාල වී ඇත. හාත්පසම දිස් වනුයේ හිමිදිරි උදෑසනක සිරිය. වනවාසීහූ ජල බිඳිති වත තවරා ගෙනම ඔබ - මොබ සරති. හැමතැනම දක්නට ඇත්තේ ගනැති මිහිඳුම් පටල පමණකී. ඉඳින් බලාපොරොත්තු බිඳ ගත යුතු ද? නැත. මෙකී මිහිඳුම් සේල අප නොසිතනා අයුරින් පැමිණියාක් මෙන්ම නොකියාම පිටව යන්නේය.හෝර්ටන්තැන්න ජාතික වනෝද්‍යානයේ ඔහිය උද්‍යාන පිවිසුමෙහි 31 වැනි කිලෝමීටර කණුව අභියසැති කුඩා දිය කඩිත්ත ද මඩ ගොහොරුවක් බඳුය. උදා සහ සවස් සමයන්හීදි ඒ කරා පැමිණි සා, මී, ගෝන, වඳුරු ආදී හෝර්ටන්තැන්නේ වැසියෝ ස්වකීය ග්‍රහණයට ඈ නතු කර ගෙන සිටිති. ඒ බවට අවට විසිරී ඇති වසුරු සහ පා සටහන් සාක්‍ෂි දරයි. සියල්ලන්ගේ ම පයට පෑගී, නේක විද වසුරු පිඩිවලින් පිරි දිය කඩිත්ත අවසන දිස් වනුයේ සූපයක් මෙනැ’යි සඳහන් කළද වරදක් නැත.දිනය පුරාවටම වනාත පුරා සරා වෙහෙසට පත් වන වන-දරුවෝ එකී සූපය තොල ගාතී. ඉනිදු නොනැවතෙන සූකරයෙක්, දෙන්නෙක් එහිම ලැග සූපයට මදි පාඩුවක් වෙතොත් එකී අඩු පාඩුවද සම්පූර්ණ කරති. සිත් සේ දිය කෙම මඩ කොට, එහිම වසුරු හෙළා පාඩුවේ නික්ම යති. මෙකී සියලු ම වනරැඟුම් නිසල වන පෙත ජීවයෙන් පුරවාලීමේලා මහෝපකාරී වෙයි.හෝර්ටන්තැන්න ගුවනත සිට ‘සිළු සරපකුස්සෙක්’ තම දිවා සැරිය අරඹා ඇති බවට ඌ නඟනා නාදය දෙස් දෙයි. මිනිසෙක් සියුරුහම් බාන්නා හා සමැව ‘විසල්’ නදක් නගමින් ඉහළ අහස් කුස මත රැඳි හේ අහරට යමක් සොයනවා විය යුතු ය. පවත්නා ශීතල දේශගුණික තත්Àවය හමුවේත් සියලුම වන වැසියෝ වහන්වීමට නොතනන ති. පාරිසරික වශයෙන් එල්ලවන සෑම, සියලු බාධකයකටම නොබියව මුහුණ දෙමින් ජීවත් වීම උදෙසා සටන් වදිති.වියළි කලාපයීය වනපෙත් තුළදී සිළුසරපකුස්සෙකු ගේ දිවා සංචාරයත්, ඒ හා බැඳුණු ‘විසල්’ නදත් වනවාසී ගැමියන් හට ගෙනෙනුයේ සොම්නසකී.”හ්ම්..., වරුසාවක් අත ළඟම එන හැඩයි.” ගැමි මුවඟට සිනාවක් හා සමඟම වර නැගෙනුයේ නිතැතිනි. පරිසරය හා සමඟ අතිනත ගත් ඔවුන්ගේ ජනප්‍රවාදිත ආකල්ප එබඳුය. එකී ආකල්ප ප්‍රායෝගික සත්‍යයක් බවද නොකියා බැරිය.එනමුදු හෝර්ටන්තැන්නට නම් එහි ඇති කිසිදු අරුමයක් නැත. මන්ද යත් හඬන්නට ආසන්නව බලා හිඳිනා ‘කඳුළු බිඳු’ බරැති වලාකුළු ගොන්නක් එහි නිබඳව අහස් කුස සරයි. එබැවින් සිළු සරපකුස්සාගේ මේ පියාසැරිය යනු තම පි‍්‍රයතම ආහාරය වන සර්පයින් සොයා වන ගවේෂණ චාරිකාවක් විය යුතුය.නමුත් ඔහුට තම ගවේෂණයේ සාර්ථක ප්‍රතිඵල අත් කර ගත හැකි වේද යන්න නම් අවිනිශ්චිත ය. හෝර්ටන්තැන්න යනු ‘ලේ මැඩිල්ලා’ යන සර්ප විශේෂය විනා අන් සර්පයන්ගෙන් (ගැරඬියා හැර) තොර වන ප්‍රදේශයක් බැවිනි.හාත්පසින්ම දිස් වනුයේ නෙක නෙක අයුරින් මිහිඳුම් සේල පොරවා ගෙන හමන සුළඟින් රැඟුªම් රඟනා නේක විද ශාක විශේෂයෝය. සිරිලක භූ පිහිටීම අධ්‍යයනයේදී හෝර්ටන් සානුවට හිමිවනුයේ වෙසෙස් තැනකි.හෝර්ටන් – පට්ටිපොළ සානුවට අයත් මෙකී තැනි බිම මත පිහිටා ඇති ශාක වැස්ම, හමා යන සුළඟට ඔරොත්තු දෙන සේ ස්වකීය අත – පය සැමත විහිදුවමින් සහ අඹරවමින් ‘බොන්සායි’ ශාක සැකැස්මක් හා සමැව හැඩ වී ඇත. බේසමක් මුණින් අතට නැමූ කල දිස් වෙන උස් වූ වේදිකාවක් හා සමැව පිහිටි භූ සැකැස්ම, සැබැවින්ම සිතෙහි ජනිත කරනුයේ විස්මයකී.’මහඑළිය’ හා සබැඳි ප්‍රකට ප්‍රේම පුරාවෘතාන්තය වනුයේ රාවණා - සීතා කතාන්තරයය. ඉඳින් හෝර්ටන්තැන්නේ අභිමානයට දෙස් දෙන එකී වෘතාන්තයම ‘මහඑළිය’ - සැබැවින්ම එළි - පෙහෙළි කිරීමේ කතාන්තරයට ද මුල් පසුබිම සකස් කළාද?, යන ප්‍රශ්නාර්ථය ද ඉතිරි කර ඇත්තේ ඊට රිසි පිළිතුරක් ගවේෂණය කර සොයා ගනු රිසියෙනි.රාවණ රජු තම දඩු මොනර යන්ත්‍රයෙන් අහසට නැඟ, ඉන්දීය සයුර තරණය කර සීතා දේවිය හොර රහසේම පැහැර ගෙන, සිරිලකට පෙරළාවිත් සඟවා තැබුවේලු.ඉඳින් රාවණ රජු ගේ දඬු මොණර යන්ත්‍රයට තොටුපළ බවට පත් වී ඇත්තේ ‘මහඑළියේ’ තොටුපළ කන්ද ප්‍රදේශයය. භූ පිහිටීම පරීක්‍ෂා කිරීමේදීත් මීටර 2357 ක් වූ උච්චත්වයක් සහිතව සිරිලක උසින් වැඩි තෙවැනි කඳු ගැටය සේ වැජඹෙන එකී කඳු ශිඛරය සැබැවින්ම නමට සරිලන අයුරින්ම තොටුපොළකි. එසේම සීතා කුමරිය සඟවා තබා ඇත්තේද තොටුපළ කන්දට යාබදව පිහිටා ඇති සීතා එළිය නමැති ප්‍රදේශයේය.හෝර්ටන්තැන්න සුන්දරත්වයෙන් පුරවන ‘සීතා පේර’ නමැති සීතා දේවිය ගේ නම හා සබැදුණ පඳුරු ශාකයත් එදවස සිදු වූ පුරාවෘතයේ නිහඬ සාක්‍ෂි නොවන්නේ ද? නිබඳවම සුළඟින් ලෙළ දෙන එකී ශාකය, ‘යම් රහසක් පැවසීමට නොහැකිව ළතැවෙන එකියක” මෙන් ශෝකාකූලව වැලපෙනු සුලභ දසුනකි. ඇගේ වැලපීමේ ඵලය සේ කොළ කිණිති මත්තෙහි ඵල දරනුයේ ද ‘කඳුළු - බිඳු’ හා සමැ වූ ඵලයකි.රාවණා රජු සීතා දේවිය පැහැර ගත් බැව් දත් රාම කුමරු සීතා සොයා ‘හනුමන්තා’ නමැති වානර රජු සිරිලක බලා පිටත් කර එවා ඇත.පළිගැනීමේ අටියෙන් සිරිලකට බට ‘හනුමන්තා’ රාවණ රජු ගේ විජිතය ගිනිබත් කරන අටියෙන් තම වල්ගයට ගිනි තබා ගෙන වන පෙත පුරා දිව යමින් ගස් කොළන්දවා අළු කර ඇත. එලෙස දවා අළු කළ වන පෙත, එහි ඵලයක් වශයෙන් විවෘත තණ බිමක් බවට පත් ව ඇත.මේ ආකාර වූ අහිංසක කතන්තර අපමණ සංඛ්‍යාවක් ශ්‍රී ලාංකේය ජනප්‍රවාද අතරට එක්ව පවතී. නිහඬ, අඳුරු යටගියාවම පි‍්‍රය කරනා එකී කතාන්තර හැකි සෑම විටෙකම ලොවෙන්ම සැඟවීමට යත්න දරයි. නමුදු එකී කතාන්තරයන් හී සත්‍ය - අසත්‍යතාවයන් කෙබඳුදැ’යි දන්නේ නිහඬ වන පෙත පමණි. එබැවින් එකී කතාන්තර උත්පත්තියට අවැසි පසුබිම සපයයි.  සඳමල් රශ්මී. ශ්‍රී. බුද්ධිකවන ජීවී නියාමකහෝර්ටන්තැන්න ජාතික වනෝද්‍යානයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av1008151</link>
    <topic>දුක මගේ ජීවිතයේම කොටසක්</topic>
    <author>තුෂාරි වික්‍රමසිංහ ඡායා - දයාන් විතාරණ</author>
    <content>දුක මගේ ජීවිතයේම කොටසක්’ආලකමන්දාව‘ අධ්‍යක්ෂිකාවිනීතා කරුණාරත්නවිනීතා කරුණාරත්න අපි කවුරුත් හඳුනන්නේ ජාතික රූපවාහිනියේ ජ්‍යෙෂ්ඨ වැඩසටහන් නිෂ්පාදිකාවක් ලෙසයි.දක්ෂතා රැසකින් හෙබියා වූ විනීතා තම වැඩසටහන් උදෙසා සම්මානයට ද පාත්‍ර වූ කලාකාරිණියකි. ‘කවි මඩුව‘, ‘කවි නඩුව‘, ‘මියුරස ගී’, ‘නූර්ති ගී’, ‘භජන් ගී’, ‘නින්නාද’, ‘ගී හත’, ‘නුග සෙවණ’, ‘සෙනෙහසේ නවාතැන’ වැනි ප්‍රේක්ෂක ආකර්ෂණය දිනූ වැඩසටහන් රැසක නිෂ්පාදිකාව ලෙස කටයුතු කළ විනීතා ‘ආලක මන්දාව‘ වැඩසටහනේ අධ්‍යක්ෂිකාව ලෙස කටයුතු කරයි. ඇය පසුගිය දිනෙක මට හමුවුණා. එහිදී විනීතාගේ නිර්මාණ ජීවිතය පිළිබඳවත් පෞද්ගලික ජීවිතය පිළිබඳවත් මා සමඟ කතා බහ කළා.”මම පුංචි කාලේ ඉඳලම ජීවිතේ දුක හුඟාක් හඳුනන කෙනෙක්. දුක කියන දෙය ගොඩාක්ම මගේ ජීවිතයට සමීපව දැනුණු නිසා තමයි මගේ නිර්මාණ ජීවිතය මේ තරම් සාර්ථක වුණේ කියා මම හිතනවා”යමෙකුට තම ළමා අවධිය තරම් සුන්දර අතීතයක් තවත් නොමැත. නමුත් ඒ සුන්දරත්වය, විනීතාට ගෙන ආවේ දුක්කම්කටොලු පිරි දුක්මුසු අතීතයකි. ඇය ලැබූ දුක් සුසුම් මඟින් ශක්තිමත් අනාගත අඩිතාලමක් දමාගන්නට විනීතා ධෛර්යයවන්ත වූවාය. ඇය ඒ දුක්මුසු අතීතය පිළිබඳ මතකය මා සමඟ යළි යළිත් සිහිපත් කළාය.”මම මගේ අම්මාගේ හැඩරුවවත් දැකලා නැහැ. කුඩා කලදීම අම්මාගේ සෙනෙහසවත් ආදරය, උණුසුමවත් ලබන්න නොහැකි වුණු දරුවෙක් වුණා මම. වෙන දරුවකුට නම් අම්මගේ පින්තූරයවත් දැකල සැනසෙන්න අවස්ථාව තියෙනවා. නමුත් අද තව වන තුරු මම මගේ අම්මගේ හැඩරුව පින්තූරයකින්වත් දැකලා නැහැ. අම්මගෙ සෙනෙහස මට අහිමිවීමත් එක්කම තාත්තත් වෙන විවාහයක් කරගෙන මගෙන් ඈත්වුණා.ඇත්තටම සහෝදර සහෝදරියන් කිසිකෙනෙක් නැතිව තනිවම ජීවිතේ ගෙන යන එක මොනතරම් අපහසුද? තාත්තත් වෙන විවාහයක් කරගත්තට පස්සෙ දරුකමට හදාවඩාගන්න මාව මගේ නැන්දා භාරගෙන තියෙනවා. පාසල් යන කාලෙදි අනෙක් ළමයින්ගෙ අම්ම තාත්ත දකින කොට මම පැත්තකට ගිහින් අඬපු වාර අනන්තයි. පුංචි කාලෙ ඉඳලම දුක කියන එක මගේ ජීවිතේ කොටසක් වෙලා තිබුණා. මේ හුදකලාව හින්දම විවිධ නිර්මාණ කරන්න මට හැකිවුණා. මට හොඳින් ගීත ගායනා කරන්න පුළුවන්කම තිබුණා. ගීත ගායනා කිරීම, රචනා කිරිම, කවි ලිවීම- රසවිඳීම කියන දේවල්වලට මම නොදැනීම හුරුවුණා.”විනීතා පැවසුවේ යටගිය අතීතයේ වේදනාව මොහොතකට යටපත් කරගනිමිනි.කෑ/දැරණියගල සිරිසමන් මහා විද්‍යාලයෙන් සහ කළුතර ඥානෝදය විද්‍යාලවලින් සිප්සතර හැදෑරූ විනිතා එකී පාසල්වල කැපීපෙනෙනු ශිෂ්‍යාවක් බවට පත්වන්නේ ප්‍රධාන ශිෂ්‍ය නායිකාව ලෙසට ද කටයුතු කරමිනි.”ඇත්තටම පාසලේ දී අනන්තවත් මට මගේ නැති බැරිකම දැනිලා තිබෙනවා. සමහර අවස්ථාවල මගේ පන්තියේ යහළු යෙහෙළියන් ඒ අයගේ පොත්වල මැද පිටු කඩලා එකතු කරලා මට පොත් සකස් කරලා දුන්නු අවස්ථා තිබෙනවා. මම අද ඉන්න තත්ත්වයත් එක්ක මම ගෙවාගෙන ආපු ඒ අතීතය මතක් වෙන වාරයක් පාසාම හරිම පුදුමයක් මට දැනෙනවා. පාසල් අධ්‍යාපනයෙන් උසස් පෙළ හොඳින් සමත්වෙලා සංගීත විශාරද උපාධිය ලබාගන්නට හැකිවුණා. ඉන්පසුව 1987 වර්ෂයේ දී රජයේ පාසලක සංගීත ගුරුවරියක් ලෙස වසර දෙකක් සේවය කළා. මේ අතරතුර මම විශාරද මාලනී බුලත්සිංහල යටතේ වසර කීපයක්ම සංගීතය පිළිබඳ හැදෑරුවා. ඇගේ හොඳම ශිෂ්‍යාව වුණේ මමයි. ඒ වගේම පසුකලෙක ඇගේ හොඳම යෙහෙළිය ලෙස ඉතා ළඟින් ඇය ඇසුරු කරන්න මට අවස්ථාව ලැබුණා.ඇය මට, මගේ ජීවිතයට විශාල ශක්තියක් වුණා. කොහොම හරි මම සංගීත ගුරුවරියක් ලෙස කටයුතු කරන අතරතුර 1989 දී බාහිර නිවේදිකාවක් ලෙස රූපවාහිනියේ වැඩ කටයුතු කරන්න අවස්ථාව සැලසුණා. රූපවාහිනියට වැඩසටහන් නිෂ්පාදක සහකාරවරුන් බඳවා ගන්නවා කියල පුවත්පත් දැන්වීමක් පළවුණා. එයට ඉල්ලුම්පත් මමත් යොමු කළා. අවසානයේ රූපවාහිනී සංස්ථාවේ සංගීත අංශයට පුහුණුවන නිෂ්පාදන සහකාරවරියක් විදිහට බැෙඳන්නට පුළුවන් වුණා. එවකට එහි ප්‍රධානියා වූ වාද්‍ය විශාරද සෝමසිරි ඉලේසිංහ මහතා යටතේ රූපවාහිනී සංගීත අංශයේ වැඩසටහන්වලට දායක වී පුහුණුවක් ලැබුවා.එහිදී සහකාර නිෂ්පාදිකාවක ලෙස ‘සංගීත මකරන්ද’, ‘සම්භාව්‍ය සංගීත’, ‘නූර්ති ගී’, ‘නාඩගම් ගී’, ‘සම්මානී’, ‘දෑ ගී සරණිය’ වැනි වැඩසටහන් රැසක නිෂ්පාදන කටයුතුවලට මම දායකවුණා. ඉන්පසුව තනිවම මම වැඩසටහන් නිෂ්පාදනය කරන්න පෙලඹුණා. 90 දශකයේ දී ‘ගී හත’ නමින් ගීත දර්ශකයක් මුලින්ම ජාතික නාලිකාව හරහා ප්‍රේක්ෂකයන්ට හඳුන්වාදුන්නේ මමයි. මේ වැඩසටහන වසර තුනක් එක දිගට විකාශය වුණා.අද රසිකයන් අතර අතිශය ජනප්‍රිය ‘නුග සෙවණ’ වැඩසටහනේ ආරම්භක නිෂ්පාදිකාව ලෙසත් කටයුතුª කරන්න හැකිවීම මා ලැබූ භාග්‍යයක් ලෙසයි මා සලකන්නේ. අද ‘නුග සෙවණේ’ දක්ෂ නිවේදක නිවේදිකාවන් පිරිසක්, නිර්මාණකරුවන් පිරිසක්, සම්පත්දායකයින් පිරිසක් බිහිකරන්න පුළුවන් වෙලා තිබෙනවා. අද වන විට මම ජාතික නාලිකාව හරහා නිෂ්පාදනය කරන ‘ආලකමන්දාව‘ වැඩසටහන ජනතාව අතර බෙහෙවින්ම ජනප්‍රියයි. මෙය සංගීතමය වාර්තා වැඩසටහනක ස්වරූපය ගනු ලබනවා කිව්වොත් එය නිවැරැදියි. සිනමාව, සංගීතය, විචිත්‍රාංගය යනු කරුණු අනුගතව වාර්තාමය ස්වරූපයක් යම් කලාකරුවකුගේ මුළු ජීවිතයම පුළුල් ලෙස අළලා කරන ගවේෂණාත්මක, පර්යේෂණාත්මක හා නිර්මාණාත්මක වැඩසටහනක් මෙය.මේ වෙනකොට ආචාර්ය ප්‍රේමසිරි කේමදාස, ආචාර්ය ඩී.බී.නිහාල්සිංහ, ආචාර්ය ලෙස්ටර් ජේම්ස් පීරිස්, ජෝ අබේවික්‍රම, මහගමසේකර, සුනිල් ශාන්ත, මාලිනී ෆොන්සේකා, පණ්ඩිත් ආචාර්ය අමරදේව වැනි විද්වතුන් ගැන මේ වැඩසටහන් හරහා කතාබහ කර තිබෙනවා. මම නිෂ්පාදන දායකත්වය ලබාදුන් බොහෝ වැඩසටහන් පටන්ගැන්මේ දී එය මට ලොකු අභියෝගයක් වුණා. නමුත් ඒ සියල්ල ඉතාම සාර්ථකව සොඳුරු ලෙස ජයගත්තා කියා මම සිතනවා. මේ වැඩසටහන් සාර්ථක වෙන්නත් රසිකයන් අතර ජනප්‍රිය වෙන්නත් හොඳ තිර රචනා ලිවීම සෘජුවම බලපෑවා. ජයලත් මනෝරත්න, බුද්ධදාස ගලප්පත්ති, ගාමිණී වේරගම, සුනිල් මිහිඳුකුල, අශෝක වීරසිංහ, සංජය පුෂ්පකුමාර, රත්න ශ්‍රී විජේසිංහ මා වෙත තිර රචනා සපයා දුන්, දක්ෂ ප්‍රවීණ තිර රචකයන් නිසා මාගේ වැඩසටහන් සාර්ථක වුණා. ඒ වගේම පසුබිම් කථනය සැපයූ ක්‍රිෂාන්ත දයානන්දවත් මා සිහිපත් කළ යුතුයි. මේ සියලු කටයුතු පිටුපස සිටින ප්‍රවීණ පළපුරුදු සංස්කරණ, කැමරාකරණ, පටිගතකිරීම, ආලෝකකරණය සපයන සියලුම ශිල්පීන් මෙහිදී මතක් කළ යුතුයි. ඔවුන්ගෙන් ලැබෙන සහයෝගය නිසා තමයි මේ වැඩසටහන් සියල්ල සාර්ථකව අදටත් මට කරගෙන යන්න පුළුවන්වී තිබෙන්නේ.”විනීතා පැවසුවේ සුපුරුදු ළෙන්ගතු සිනාවෙන් මුව සරසාගෙනයි.මේ වන විට ආලකමන්දාව වැඩසටහන සෑම මසකම අවසන් අඟහරුවාදා දින රාත්‍රී 10.05ට විකාශය වෙනවා. මගේ රූපවාහිනී ආගමනයේ සිටම දශක දෙකක් පුරා මට සේවය කරන්නට ලැබුණේ රූපවාහිනී සංගීත ඒකකයේ. නමුත් මම හුඟාක්ම කැමැති සිනමාවට. මෙහිදී චිත්‍රපට හඬකැවීම් ඒකකයේ අධ්‍යක්ෂක අතුල රන්සිරිලාල් මහතා යටතේ මම මගේ සේවය රූපවාහිනී සංස්ථාවට ලබාදෙනවා. විශේෂයෙන්ම, ‘ආලකමන්දාව‘ වැඩසටහනට වර්තමාන සභාපති සරත් කෝන්ගහගේ මහතාගෙන් ලැබෙන අනුශාසනා, ඇගැයීම් මගේ ඉදිරිගමනට ශක්තියක්. චිත්‍රපට හා හඬකැවීම් අංශයෙන් ඉදිරිපත් කරන මේ වැඩසටහනේ සාර්ථකත්වය පිටුපස, චිත්‍රපට සංරක්ෂක තිස්ස නාගොඩවිතාන, ලේක්හවුස් මාධ්‍ය පුස්තකාලය ඉන්නා බව මතක් කළ යුතුමයි.ඒ වගේම චිත්‍රපට හා හඬකැවීම් අංශය හරහා ඉදිරියේ දී සිනමාලෝලීන්ට, සාමාන්‍ය ජනතාවට, ලොකු පොඩි කාටත් රසවිඳිය හැකි නවතම ආරක වැඩසටහනක් නිර්මාණය කිරීමට මේ දිනවල අපි කටයුතු කරමින් සිටිනවා. ඊට අමතරව ආචාර්ය ප්‍රේමසිරි කේමදාසයන්ගේ සියලු සිනමා නිර්මාණ ඇතුළත් ‘ගොළු හදවතින් තුන්වැනි යාමයට’ යනුවෙන් වැඩසටහනක් අධ්‍යක්ෂණය කිරීමට රූපවාහිනී වර්තමාන සභාපති සරත් කෝන්ගහගේ මහතා ගේ සංකල්පයක් අනුව මට පැවරී තිබෙනවා. එයත් ඉදිරියේදී ප්‍රේක්ෂකයාට අලුත් රූපවාහිනී අත්දැකීමක් ලෙස සමීපකරන්නට මා සූදානම්.එලෙසම 2008 වසරේ සුමති සම්මාන උලෙළේ දී සංගීතවේදී එච්.එම්.ජයවර්ධනයන් පිළිබඳව මම නිර්මාණය කළ ‘ආලකමන්දාව‘ වැඩසටහනත් ‘හිතුවක්කාර ගාන්ධර්වයාගේ නික්ම යෑම’ ආචාර්ය පේ‍්‍රමසිරි කේමදාසයන් වෙනුවෙන් කළ වැඩසටහනත් සම්මානයට පාත්‍රවීම මගේ් ඉදිරි නිර්මාණ දිවියට ලොකු ශක්තියක් වුණා. අපි ඉතාම කැපවීමෙන් කරනු ලබන වැඩසටහනක් ජනතාව අතර ජනප්‍රිය වෙලා සාර්ථක වුණාම එයින් ලැබෙන ආත්ම තෘප්තිය තරම් දෙයක් අපට තවත් නැහැ.විශේෂයෙන්ම මට හිතෙනවා කලාව පිළිබඳ මනා රසඥතාවයක් ඇති දැනුමක් ඇති සරත් කෝන්ගහගේ මහතා වැනි සභාපතිවරයෙක් සහිත පාලනාධිකාරියක් පවතින නිසා රූපවාහිනියේ හෙට දවස සුබදායක වෙයි කියලා.තුෂාරි වික්‍රමසිංහ ඡායා - දයාන් විතාරණහැඩ ගැන්වීම නාලිකා ද සොයිසාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av1008153</link>
    <topic>මම උගන්වන්නේ බෲස්ලී ගේ සටන් කලාව</topic>
    <author>හේමාලි</author>
    <content>මම උගන්වන්නේ බෲස්ලී ගේ සටන් කලාවසේනක විජේසිංහබෲස්ලී කුංග් ෆු කියන සටන් කලාව හොංකොං දූපතේ හදාරපු කෙනෙක්. ඔහු 1958 දී ඇමෙරිකාවට යනවා. ඒ යන්නේ සටන් කලාව පිළිබඳ අදහස අතහැරලා රැකියාවකට. නමුත් බෲස්ලී ඇමෙරිකාවේ china town ප්‍රදේශයේ හෝටලයක වැඩ කරන ගමනුත් හිත තියෙන්නේ සටන් කලාවෙ. ඊට පස්සෙ ඔහු ඇමෙරිකාවේ සුද්දන්ට කුංෆු පන්ති පටන් ගන්නවා. එතෙන්දි ඔහුට තේරෙනවා සම්ප්‍රදායික කුංෆු සටන් ක්‍රම විතරක්ම ලෝකෙට ගැළපෙන්නේ නෑ කියලා.ඊට පස්සෙ තමයි ඔහු කුංෆු සටන් කලාව පදනම් කරගෙන ජූඩෝ, හුන් කුනේ හා චෝ-යි-ෆුට් කුනේ, ටේ කුªන්ඩේ හා බොක්සිං සටන් කලාව පදනම් කරගෙන ඒවායේ දියුණු කොටස් එකතු කරලා දියුණු සටන් ක්‍රමයක් සොයා ගත්තේ. ඒකට තමයි jeet-kun-do කියන්නේ.බෲස්ලී පොතක් ලියනවා tao of jeet kune do කියලා. ඒකේ සඳහන් කරනවා ඔහු සටනේ උපරීමයට ගිය සටන් කරුවා ස්වභාව දහම සමඟ එකතු වෙනවා කියලා. ඊට පස්සෙ නිර්මාණය වෙන්නේ ස්වභාදහමේ සටන් කලාව. ඒකට තමයි jeet-kun-do කියන්නේ මම උගන්වන්නේ ඒක.සේනක විජේසිංහ ලාංකේය රූපවාහිනි පේ‍්‍රක්ෂකයින් හඳුනාගත්තේ 1990 දශකයේදී. ඒ එකල අතිමහත් පේ‍්‍රක්ෂක ජනතාවක් ආදරයෙන් වැළඳ ගත් ජයන්ත චන්ද්‍රසිරිගේ ‘දඬුබස්නාමානය’ ටෙලිනාට්‍යය නිසා. එතෙක් ඔහු සටන් කලාව වෙනුවෙන් කැපවුණු ගුරුවරයකු වශයෙන් කටයුතු කළ තැනැත්තෙක්. නළුවකු වශයෙන් රංගනයට පිවිසීමත් සමඟම ඔහු දිවයින පුරා සටන් කලා පන්ති පැවැත්වීම ද සිදු කළා. එහෙත් පසුගිය වසර කිහිපය පුරාම රංගනය පැත්තටත් සටන් කලාව පැත්තටත් සේනක ගෙන් ලැබුණේ අඩු දායකත්වයක්. මේ නිසාම පසුගිය දිනක අපි ඔහු හා කතාබහකට එක්වුණා.පසුගිය කාලය ඇතුළත කලාවෙනුත් සටන් කලාවෙනුත් මඳක් ඈත්වුණු ස්වරූපයක් අපි දැක්කා?ඇත්තටම ඒකට හේතු වුණේ පසුගිය අවුරුදු 02 - 03 ඇතුළත මම රට වෙනුවෙන් කලාකරුවෝ ජාතික සංවිධානය හදලා ජනාධිපතිතුමා සහ රට වෙනුවෙන් කටයුතු කරන්න කැපවුණා. ඒ නිසා මගේ සටන් කලා පන්ති එහෙමම අතපසු වුණා.ඔබ සටන් කලාව ඇසුරු කරන්නේ දැනට අවුරුදු 20 කට විතර ඉහතදී නේද?ඔව්. අවුරුදු 23 ට කලින්. මගේ සටන් කලා ආයතනය වන jeet-kun-do විද්‍යායතනය ආරම්භ කළේ 1987 දී. ඊට පස්සෙ මම ලංකාව පුරාම සටන් කලා පන්ති කරගෙන ගියා. මගෙන් බිහිවුණු දක්ෂ ශිල්පෟන් රැසක් ඉන්නවා. මම ඉගැන්නුවේ 60 දශකයේ බෲස්ලී නිර්මාණය කරපු jeet-kun-do ශිල්පයයි. ඒ සමඟම ශිල්පයේ සාම්ප්‍රදායිකත්වයෙන් බැහැරව විද්‍යාත්මක සටන් කලාවක් ලෙස එය වර්ධනය කරන්න මම උත්සාහ ගත්තා.ඔබ කලාවට සම්ප්‍රාප්ත වන්නේත් සටන් කලාව නිසා නේද?ඔව්. 1992 දී “දඬුබස්නාමානයෙන්” තමයි කලාවට එක්වෙන්නේ. ටෙලි නාට්‍යයට සම්බන්ධ වුණාට පස්සෙ මගේ සටන් කලා පන්තිත් දිනෙන් දින වර්ධනය වෙන්න පටන් ගත්තා.පසුගිය කාලය ඇතුළත ඉන් බැහැරවීම ඔබ කළ වරදක් විදියට ඔබට දැනෙන්නේ නැති ද?ඇත්තටම මම පිළිගන්නවා මම අතින් වරදක් වුණා කියලා. ඒ මොකද මගෙන් ඉගෙන ගත්ත ශිෂ්‍ය ශිෂ්‍යාවන්ට වගේම සටන් කලාවටත් වරදක් වුණා කියලා. ඇත්තම කිව්වොත් මම, දේශපාලනඥයෙක්, නළුවෙක්, ගායකයෙක්වත් නොවෙයි. සේනක විජේසිංහ කියන්නේ සටන් කලා ගුරුවරයෙක්. මම කවදහරි මැරෙන්න ඕනත් සටන් ශිල්පියෙක්, ගුරුවරයෙක් හැටියට.ඔබ දැන් සූදානම් වෙන්න ඒ වරද පිළි අරගෙන නැවත සටන් කලා පංති ආරම්භ කරන්න ද?ඔව්. දැන් මම සටන්කලා පන්ති ආරම්ඹ කරල තියෙන්නෙ. පසුගිය කාලය පුරාම මට ඉල්ලීම් ලැබුණා. නැවත පන්ති ආරම්භ කරන්න කියලා. මගේ ශිෂ්‍ය ශිෂ්‍යාවන් රැසක් බලාගෙන ඉන්නවා පන්ති පටන් ගන්නකම්. මේ පන්ති සඳහා සම්බන්ධ වෙන්න බලාගෙන ඉන්නේ කොළඹ අවට අය විතරක් නොවෙයි. ත්‍රිකුණාමලය, හම්බන්තොට වැනි ඈත පළාත්වලින් පවා ශිෂ්‍ය ශිෂ්‍යාවන් බලාගෙන ඉන්නවා එන්න. ඇත්තටම පසුගිය කාලේ මම මගේ දක්ෂතා, වටිනාකම් අමතක කරලා හිටියේ.ඔබ jeet-kun-do කියන බෲස්ලීගේ සම්ප්‍රදාය තෝරාගත්තේ ඇයි?බෲස්ලී කුංග් ෆු කියන සටන් කලාව හොංකොං දූපතේ හදාරපු කෙනෙක්. ඔහු 1958 දී ඇමෙරිකාවට යනවා. ඒ යන්නේ සටන් කලාව පිළිබඳ අදහස අතහැරලා රැකියාවකට. නමුත් බෲස්ලී ඇමෙරිකාවේ china town ප්‍රදේශයේ හෝටලයක වැඩ කරන ගමනුත් හිත තියෙන්නේ සටන් කලාවෙ. ඊට පස්සෙ ඔහු ඇමෙරිකාවේ සුද්දන්ට කුංෆු පන්ති පටන් ගන්නවා. එතෙන්දි ඔහුට තේරෙනවා සම්ප්‍රදායික කුංෆු සටන් ක්‍රම විතරක්ම ලෝකෙට ගැළපෙන්නේ නෑ කියලා.ඊට පස්සෙ තමයි ඔහු කුංෆු සටන් කලාව පදනම් කරගෙන ජූඩෝ, හුන් කුනේ හා චෝ-යි-ෆුට් කුනේ, ටේ කුන්ඩේ හා බොක්සිං සටන් කලාව පදනම් කරගෙන ඒවායේ දියුණු කොටස් එකතු කරලා දියුණු සටන් ක්‍රමයක් සොයා ගත්තේ. ඒකට තමයි  jeet-kun-do කියන්නේ. බෲස්ලී පොතක් ලියනවා tao of jeet kune do කියලා. ඒකේ සඳහන් කරනවා ඔහු සටනේ උපරීමයට ගිය සටන් කරුවා ස්වභාව දහම සමඟ එකතු වෙනවා කියලා. ඊට පස්සෙ නිර්මාණය වෙන්නේ ස්වභාදහමේ සටන් කලාව. ඒකට තමයි jeet-kun-do කියන්නේ මම උගන්වන්නේ ඒක.ඔබ කුංෆු සටන් කලාව හැදෑරුව ද?මම කුංෆු සටන් කලාව හොඳින් හැදෑරුවා. මගේ ගුරුවරයා වුණේ සීවලී වික්‍රමාරච්චි. බෲස්ලී සොයාගෙන යෑමේ කැමැත්ත නිසා මම බෲස්ලී ගවේෂණය කරන්න පටන් ගත්තා. එතනින් තමයි මට jeet-kun- do දර්ශනය අහුවෙන්නේ. ඒක උගන්වන්න ලෝකෙ කොහේවත් certificate ඕන වෙන්නේ නෑ. නමුත් ලංකාවේ පවතින තත්ත්වයට මූණ දෙන්න ඕන නිසා ඉදිරියේදී මම ජපානයේ ජිට් කුන්ඩෝ ආයතනය සමඟ සම්බන්ධ වෙන්න බලාගෙන ඉන්නවා.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av1008155</link>
    <topic>සෙනෙහස තේරුම් ගන්න ඒකට විරුද්ධ වචනයක් නෑ</topic>
    <author>හේමාලි විජේරත්න</author>
    <content>සෙනෙහස තේරුම් ගන්න ඒකට විරුද්ධ වචනයක් නෑසෝමා ජයකොඩිපන්හිඳ සුරතට ගත් කාන්තාවන් අතරින් සෝමා ජයකොඩිට හිමිවන්නේ සුවිශේෂි ස්ථානයකි. කාන්තාවක වශයෙන් අප හදවත් සසල කරන භාෂා විලාසයක් සහ අනභිබවනීය කතා කලාවක් ඇගේ නවකතා වෙතින් දැකිය හැකිය. එපමණක් ද නොව සංවේදී සිතුවිලි සමුදායන් අතරින් ගැඹුරින් විග්‍රහ වන සමාජ, ආර්ථික, දේශපාලන සත්‍යතාවද ඇගේ ලේඛනයෙන් පිළිබිඹු වන අවස්ථා බොහෝය. අද අපේ කතාවේ කතා නායිකාව වන්නේ ඇයයි.සෝමා ජයකොඩි හා මා අතර වන මේ කතාබහ ඇතිවන්නේ් මරදානේ ඇස්.ගොඩගේ පොත් සාප්පුවේදීය.ඇගේ නවතම නවකතාව වන ‘මදාරා’ තුන්වැනි කොටස මේ දිනවල නිකුත් වී ඇති බැවින් එයට ලැබෙන ප්‍රතිචාරත් සමඟ ඈ මේ දිනවල කාලය ගතකරයි.අපි ඇගේ ලේඛන කලාවේ ආරම්භයට ගියෙමු.”අපි පුංචි කාලේ විද්‍යුත් මාධ්‍ය මෙච්චර දියුණු නැති නිසා අපට අහන්න තිබුණේ ගුවන් විදුලිය විතරයි.ඒ නිසා අපි පොත් පත් කියවන්න නිතර උනන්දු වුණා. මගේ අම්මා -තාත්තා දෙන්නම පොත් පත් කියවන්න උනන්දු දෙන්නෙක්. තාත්තා අරගෙන එන පොත් අපට ඇහෙන්න ශබ්ද නඟා කියවනවා. මට මතකයි වෙස්සන්තර රජ්ජුරුවෝ දරුවන් දන්දෙන කතාව කියවනකොට මට කඳුළු එනවා. ඒ කාලේ මමත් හිතුවා තව කෙනෙකුට සතුටක්, දුකක්, කම්පනයක් දැනෙන විදියට ලියන්න පුළුවන් නම් කියලා.”පුවක්පිටිය රෝමානු කතෝලික විද්‍යාලයෙන්, පුවක්පිටිය මහා විද්‍යාලයෙන් සහ කඳපොළ මහින්ද විද්‍යාලයෙන් අධ්‍යාපනය ලැබූ සෝමා ජයකොඩි පාසල් වියේදී පටන්ම ලේඛනයට හුරු වූවාය. එකල ලේඛක ලේඛිකාවන්ට තෝතැන්නක් වුණු ගුවන්විදුලි රඟමඬලට විවිධ නිර්මාණ ඈ රචනා කළාය. පාසල් අධ්‍යාපනයෙන් පසු මරදාන කාර්මික විශ්වවිද්‍යාලයෙන් ව්‍යාපාර කළමනාකරණය පිළිබඳ උසස් අධ්‍යාපනය ලැබුවාය.”පුංචි කාලේ ඉඳන්ම මගේ ලොකුම ආසාවක් වුණේ ගුරුවරියක් වෙන එක. ඒ නිසා මම කාලයක් පෙර පාසල් ගුරුවරියක වශයෙන් වැඩ කළා. පුංචි ළමයි එක්ක වැඩ කරන එකත් හරිම සුන්දර අත්දැකීමක්.මුල් කාලේ මගේ අතින් බොහෝ ගුවන් විදුලි නාට්‍ය ලියැවුණා. මම හිතන්නේ නාට්‍ය 100ට වැඩිය ඇති. ඒත් එක්කම පුවත්පත්වලට ලිව්වා. මගේ පළවැනි පොත තමයි ‘ජපන් සහෝදරියන් තිදෙනා’. ඊට පස්සෙ මගේ අතින් පොත් රාශියක් ලියැවුණා. ඒ අතරින් විශාල වශයෙන්ම ජනප්‍රිය වුණේ මගේ ‘මදාරා’ නවකතාව. ‘මදාරා’ මම ලිව්වේ ඉරිදා පුවත්පතකට. එතනින් තමයි රට පුරා ජනප්‍රිය වුණේ.”ඈ විසින් රචිත බොහෝ ග්‍රන්ථයන්හි බොහෝ ආදරණීය සබඳතා පිළිබඳ අතිශය සුන්දර ලෙසින් සටහන් කොට ඇත. තනිකඩ ජීවිතයක් ගෙවන ඇගේ පන්හිඳට මේ ආදරණීය සබඳතා ඈ වටා සිටින බොහෝ දෙනෙකුගේ් අත්දැකීම් සහ කියවීමෙන්, අධ්‍යයනයෙන් ඈ ලැබූ පරිචයන්ගෙන් ගෙතුණු ඒවා වන්නට ඇත.”මගේ ඇසුරේ හුඟාක් දරුවෝ ඉන්නවා. විවිධ තරාතිරමේ මානුෂීය සබඳතා තිබෙනවා. මා අවිවාහකව සිටියත් විශාල සමාජයක් මා සමඟ සිටිනවා. ඒ සමාජයේ ආදරණීය සබඳතා මම දකිනවා. ඒ නිසා ඒ ජීවන අත්දැකීම් මගේ අත්දැකීම් බවට පත්වෙන අවස්ථා තිබෙනවා. ඇත්තටම ජීවිතේ මට හුදකලා බවක් දැනෙන්නේ් නෑ. සමහර අවස්ථාවල එවැනි තනිකමක් දැනුණත්, පොත පත ඇසුරේ ඉන්න මට පෞද්ගලිකව ඒක ඉස්මතු වෙවී වද-වේදනා දෙන, හිත රිදවන අවස්ථා නෑ. එහෙම ඇති වුණත් ජීවිත යථාර්ථය තේරුම් අරන් මම මගේ හිත පාලනය කරගන්නවා. ‘කඳුළු’ වටිනවා. නමුත් වටිනා තැන්වලදි කඩාවැටුණේ නැතිනම් ඒ කඳුළු නිෂ්ඵලයි. ජීවිතය කියන්නේ බොහෝම සුන්දර දෙයක්. ඒක පිළිගන්නවා මිසක් ජීවිතයට ශාප කර කර අඬා වැටෙන්න මම සූදානම් නෑ.තනිකඩ ජීවිතයක් ගත කළත් ඈ පරිපූර්ණ කාන්තාවකි යැයි මට සිතේ. ඈ තමාටම වෙන්වූ සොඳුරු නිවහනක හිමිකාරියකි. මේ සොඳුරු පියස ඇගේ නිර්මාණ බිහිවෙන තිඹිරිගෙයයි. ගෘහණියක වශයෙන් නිවෙසේ සියලු වැඩ කටයුතු ඉටුවන්නේ අපූරු දේ ලියන ඇගේ සුරතිනි. කාන්තාවක වශයෙන් ඈ සම්පූර්ණය.”විවාහ වුණේ නැතත්, දරුවෝ හිටියේ නැතත් ඕනෑම කෙනෙකුට කෑම, බීම, ඇඳුම් පැලඳුම් නිවාස ආදී වූ මූලික අවශ්‍යතා තිබෙනවා. අන්න ඒ ජීවිතය සාර්ථක කරගන්න මා තුළත් උත්සාහයක් තිබෙනවා. ඒ උත්සාහය ඉතාමත් සරල ජීවන ඇවතුම් පැවතුම් ඇතිව නිසංසලව ගලාගෙන යනවා. මගේ යහළු යෙහෙළියෝ කියනවා මට රසට කෑම උයන්න පුළුවන් කියලා.අපි ජීවත්වන සාමාන්‍ය ගිහි ජීවිතේ අපිට සමාජ සම්බන්ධතා තිබෙනවා. ඒවත් ආරක්ෂා කරගෙන ජීවත්වෙන්න ඕන.”ගෙදරට බඩුවක් ඔතාගෙන ආපු පුංචි කොළ කෑල්ලේ පටන් කියවන්නට පුංචි කාලේ ඉඳන්ම පුරුදු වූ ඇගේ කියවීමේ නොසිඳෙන ආසාව තාමත් එදා වගේමයි. ලිවීමේ ආසාවද ඊට දෙවැනි නොවේ. ‘මදාරා -03’ න් පසු ‘නොකියමි සිතුවත්’, ‘මහා වංශ කතාව‘ සහ ‘නික්ම ගිය මිනිසා’ ඇගේ පන්හිඳින් ගෙතේවී.”මගේ ලේඛන ජීවිතේ මෙන්ම මගේ පෞද්ගලික ජීවිතේ ද ගැහැනියක් විදියට මම ප්‍රයෝජන ගත්තා. මගේ ජීවිතෙන් පසුබෑම් ඇතිවුණ අවස්ථා තිබෙනවා. විශේෂයෙන් සඳහන් කරන්න ඕන මගේ මවගේ මරණය. මරණය ස්වභාවිකයි කියලා මම දන්නවා. නමුත් මම ඒ සිදුවීමට මුහුණ දුන්න ආකාරය හරිම ඛේදජනකයි. ඒක මගේ ජීවිතය වෙනස්කළා. ඊළඟට මා දරුවකු අරන් හැදුවා. ඔහුත් මාත් අතර තිබුණ බැඳීම ඉතාම ඛේදජනක ලෙස බිඳදැම්මා. මේ සිදුවීම් මගේ ජීවිතය වෙනස් කරන්නට හේතුවුණා. මේ සිදුවීම් දෙකෙන්ම මගේ ජීවිතය ශක්තිමත් වුණා. දරාගැනීමේ ශක්තිය ඇතිවුණා.සෝමා ජයකොඩිගේ බොහෝ නවකතාවල දකින ආදරය, ප්‍රේමය වැනි හැඟීම් පිළිබඳ ඇගේ අදහස පැහැදිලි කළේ මෙසේය.”ආදරය හා ප්‍රේමය ජීවිතය මතුපිට ස්පර්ශ කරනවා. ඒ ස්පර්ශ කිරීමේදී ආදරයට විරුද්ධ වචනය අනාදරය ප්‍රේමයට විරුද්ධ වචනය වෛරය. නමුත් සෙනෙහසට විරුද්ධ වචනයක් නෑ. ඒ නිසා ඒක තේරුම් ගන්න. ඒ සමඟම අද ඉන්න තරුණ ලේඛක ලේඛිකාවන්ට මට කියන්න තියෙන්නේ වැඩිහිටියන්ගෙන් ගත හැකි ආදර්ශ ගැන හිතලා තමන්ගේ් ජීවිත සකස්කර ගන්න පුරුදුවෙන්න කියලා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av1008157</link>
    <topic>කාටත් අත නොපා ජීවත්වී රෝද පුටුවට වැටුණු දයාරත්න</topic>
    <author>වසන්ත ජයසිංහ ආරච්චිගේ</author>
    <content>කාටත් අත නොපා ජීවත්වී රෝද පුටුවට වැටුණු දයාරත්නමේ ඉන්නේ තාත්තයි දුවයි. මේ ඡායාරූප බලන ඔබට ගැටලුවක් නොවෙන්නයි අපි මේ බව මුලින් ම කිව්වේ. ආර්.ඩි. දයාරත්න මේ තාත්තට වයස අවුරුදු 58 ක්. ඒ අසල ම ඉන්න බාලම දියණියට අවුරුදු 27 යි. රාගම වල්පොල උග්ගස්හේන පදිංචි මේ පුංචි පවුලේ සාමාජිකයින් හතර දෙනෙක්. සාරාංශයයි ඒ.පසුගිය දිනෙක ‘හදවතක වේදනා’ තීරුවට ලැබුණු අඳෙීනාත්මක ලිපියක් වෙත හැමදාමත් මෙන් ම අපේ අවධානය යොමු වුණා. ඒ නිසා ම පසුගිය දිනෙක ආර්.ඩී. දයාරත්න හොයාගෙන අපි රාගමට ආවා. අද ‘හදවතක වේදනාවේ’ හෙළිදරව්ව වෙන්වන්නේ මේ ආදරණීය පවුලේ කතාව වෙනුවෙන්.ඔබ මේ දකින දයාරත්න අද රෝද පුටුවකට වැටුණත් මීට ඉහත කාටත් අත නොපා ජීවත් වෙන්න වෙර වීරිය ගත්ත සුන්දර මනුෂ්‍යයෙක්. ඒ නිසා ම 1970 ගොඩනැඟිලි ද්‍රව්‍ය සංස්ථාවේ රැකියාවක් කරන්න දයාරත්නට වාසනාව උදා වෙනවා.“මම ඒ කාලේ ගොඩක් මහන්සි වෙලා වැඩ කළා. අතේ මිටේ කීයක් හරි තිබුණ නිසා 1979 අවුරුද්දේ මම සමදරා මගේ බිරිඳ විවාහ කරගත්තා. ඒ කාලේ අපිට කිසිම ගැටලුවක් තිබුණේ නැහැ. ඒත් නොසිතපු විදිහට 1983 දී ඒ රස්සාව මට නැතිවෙලා ගියා. ඒකට හේතුව වුණේ දෙපාර්තමේන්තුව හිටි හැටියෙම වහලා දමපු එක. ඔය වෙනකොට අපි දෙන්නට දුවලා දෙන්නෙක් හිටියා. ඊට පස්සෙයි මම පෞද්ගලික වාහනවල රියැදුරෙක් විදිහට වැඩ කළේ.”ඔව් දයාරත්නව බොහෝ දෙනෙක් දන්නේ හඳුනන්නේ ත්‍රීවීල් දයාරත්න විදිහට. ඉන්පසු කෙසේ හෝ මේ පුංචි පවුල ගොඩගැනීමේ වගකීම තාත්තා කෙනෙක් විදිහට ඉටු කරන්න ඔහු නොවිඳපු දුකක් නැති තරම්. ඒකට තවත් හේතුවකුත් මේ පුංචි පවුලෙන් ම ගොඩනැඟී තිබුණා.ඒ දයාරත්නගෙත් සමදරාගෙත් බාලම දියණිය උපතින් ම ආබාධයකින් පෙළුණු නිසයි. මේ සියල්ලත් හිතේ රඳවාගෙන ජීවිතයත් එක්ක ගැටුණු මේ තාත්තට කාත් කවුරුත් නොසිතූ විදිහට දෑස් පෙනීම නැතිවෙලා යන්න ගත්තා.“ඊට පස්සේ තමා අපි ගොඩක් අසරණ වුණේ. මට මගේ වැඩකටයුතු කරගන්න පවා නොහැකි තැනට පත් වුණා. ඒ වෙනකොටත් මගේ දියවැඩියා තත්ත්වය උපරිම වැඩිවෙලා. ලෙඩක් දුකක් හැඳුනත් ඒ තරම් අපි ගාණක් ගත්තේ නැහැ. ඒකෙන් වුණේ මගේ ලෙඩේ බරපතළ වුණ එක. ඇස් සුදෙන් වැහිලා ගියා. ඒත් ටෙලිකොම් එකේ මහත්වරුන්ට පින් සිද්ධ වෙන්න අපේ අසරණකම දැකලා කරපු උදව්වෙන් එක ඇහැකට කාචයක් දමා ගත්තා.”මේ හේතුව නිසා ඉන්පසු රියැදුරකු විදිහට කටයුතු කිරීමේ වාසනාව දයාරත්නගෙන් ඈතට පලා ගියා. ඒත් මොන බාධක ජීවිතයට එල්ල වුණත් ඉන් නොසැලුන දයාරත්න හැකි පමණින් මහමඟ වෙළෙඳාම් කරන්න පටන් ගත්තේ මේ පවුල තවදුරටත් ආගාධයට ඇද දමන්නට නොහැකි නිසයි.“මම එහෙම හරි උත්සාහ කළේ එදා වේල කාලා හරි ජීවත්වෙනවා කියලා හිතලා. ඒත් ඔය අතරෙදියි මගේ කකුලේ තුවාලයක් හැදුණේ. පස්සේ මම රාගම මහ ඉස්පිරිතාලේ ට ගියා. ඒත් ඒ වෙනකොටත් මගේ තිබුණ දියවැඩියා රෝගය නිසා තුවාලය ගොඩක් ඔඩු දුවලා. ඊට පස්සේ දොස්තර මහත්තුරු කිව්වේ කකුල කපලා අයින් කරන්න ඕන කියලා.”දයාරත්නගේ තිබුණ රෝගී තත්ත්වයට ඉන්පසු පිළියම වුණේ ඔහුගේ වම්පාදය වළලුකර ළඟින් කපා ඉවත් කිරීමයි. මේ නිසා ම කබලෙන් ළිපට වැටුණු දයාරත්නගේ පවුලම අන්ත අසරණ තත්ත්වයට ඇද වැටෙන්න ගත්තා. වසරකට වැඩි කාලයක් රෝහලේ දුක් විඳපු දයාරත්න ඉන්පසුවයි රෝද පුටුවකට තම ජීවිතය තල්ලු කළේ.“මගේ දරුවා උපතින් ම ආබාධිතයි. දැන් එයාට වයස අවුරුදු 27 ක්. ඒත් අද එයාටවත් එයාගේ වැඩක් පලක් කර ගන්න බැහැ. මට දුක මගේ මේ කුඩා දියණිය ගැන. දැන් මගේ බිරිඳ පිරිසිදු කිරීමේ රැකියාවක් කරන්නේ.දයාරත්න සිය දියණිය සමඟඑයාට ඒකට ලොකු වැටුපක් ලැබෙන්නේ නැහැ. ඒ හොයන කීයෙන් හරි තමයි අපි හතර දෙනා ජීවත්වෙන්නේ. මට මගේ බේත් හේත් වලට වියදම් කරන්නේ. තවමත් මගේ කකුලේ තුවාලය සුවවෙලා නැහැ. දැන් හිටපු ගමන් මගේ පපුවේ අමාරුවක් හැදෙනවා.මහා රාත්‍රිය කියලා නැහැ කොහොම හරි මාව ඉස්පිරිතාලෙට එක්කරගෙන යන්නෙත් ගෙදර අය. මට වාවන්නේ නැත්තේ අද මම හින්දා මගේ බිරිඳයි දරුවෝ දෙන්නයි ගොඩක් දුක් විඳිනවා. සමහර දාට අපි තේ එකක් විතරක් බීලා නිදාගන්න වාර අප්‍රමාණයි.”දයාරත්නගේ මුවට එන හැමදේම ඔහු නොනවත්වා කියාගෙන යන්නේ ඔහු වැටී ඇති අසරණකමේ අගාධය නිසයි. ජීවිතයට එල්ල වෙන ප්‍රශ්න කෙළවරක් නැති තැන පසුගිය වැසි සමයේ මේ අසරණ පවුල ජීවත් වුණ කුඩා පැල්පතත් දියබත් වෙලා ගිහින්. මේ වෙනකොටත් ඔවුන් ජීවත්ව ඉන්නේ ඥාතියකුගෙන් ලැබුණු කුඩා නිවහනකයි.මේ කතාව අපි ඔබට කිව්වේ ලිපියකින් අපට ලැබුණු හෝඩුවාවක් ඔස්සේ ගොස් සියැසින් සියල්ල දැකබලා ගත් නිසයි.මේ නිසාම කිසිදු හව්හරණක් නොමැතිව අන්ත අසරණ තත්වයට ඇද වැටී ඇති දයාරත්නගේ පවුල ඔබෙන් සරණක් බලාපොරොත්තු වෙන්නේ වෙන කළ හැක්කක් නොමැති නිසාවෙන්. ‘හදවතක වේදනා’ තීරුව ඔස්සේ අපි නොයෙකුත් සිදුවීම් හෙළිදරව් කළා.ඒ වගේ ම ඒ සඳහා හැකි පමණින් ඔබ සරණක් වුණ බවත් අපි දන්නවා. මේත් එවැනි ම පවුලක ඛේදනීය ඉරණමක්. අද දයාරත්නගේ පවුලට මේ අසරණකමෙන් මිදෙන්න ඔබේ දෑත් දිගු කරන්නට හැකිනම් ඒක ලොකු ශක්තියක්.ඒ වගේ ම විශාල පුණ්‍ය කර්මයක්. හෙට දවසට ඔවුන්ගේ ජීවිතයට ආලෝකයක් ලබාදිය හැකිනම් ඒ මේ ආත්මෙම ඔබ රැස් කරගත් ලොකු පිනක්.ලිපිනය - අංක 17/ ඒ,වල්පොල, උග්ගස්හේන, රාගමදුරකතනය - 0112241405වසන්ත ජයසිංහ ආරච්චිගේඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av1008158</link>
    <topic>‘ඕ’ පොසිටිව් වකුගඩුවක් නොලැබුණොත් ?</topic>
    <author>ඡායාරූපය - ගීත් ද මෙල්</author>
    <content>‘ඕ’ පොසිටිව් වකුගඩුවක් නොලැබුණොත් ?දිනෙන් දින ‘හදවතක වේදනා’ තීරුවට ලැබෙන ලිපිවලින් කරන බොහෝ ඉල්ලීම් හැකි අයුරින් ඉටුකර දෙන්න අපි මේ තීරයෙන් හැමවිට ම උත්සාහ ගන්නවා. ඒ නිසා ම ඒ ඉල්ලීම්වලට දෑත දිගු කරමින් සහනයක් ලබා දෙන්නත් ඔබත් හැකි අයුරින් උත්සාහ ගන්න බව අපි දන්නවා. මේ එවන් දයාබර ඉල්ලීමක්. ආදරණීය සැමියාගේ ජීවිතය වෙනුවෙන් ඒ ජීවිතයට ශක්තියක් වෙන්න සෙනෙහෙබර බිරිඳක් අප වෙත යොමු කළ ලිපියක් වෙනුවෙනුයි මේ ඉඩහසර අප වෙන් කළේ.දෙහිවල අත්තිඩිය යසෝරාපුර හයවන පටුමග නො. 06 ඒ පදිංචි මුතුකුමාර් සුරේෂ්ට වයස අවුරුදු 43 ක්. ඒත් මේ වනවිටත් වකුගඩු දෙක ම දිය වී ඔහු මේ මොහොතේ සිටින්නේ ජීවිතේ තීරණාත්මක මොහොතකයි. ඒ වේදනාවෙන් ඔහුව ගලවා ගත හැක්කේ හැකි ඉක්මනින් ‘ඕ’ පොසිටිව් වර්ගයේ වකුගඩුවක් ඔහුට ලබාදුන්නොත් පමණමයි.මේ වනවිටත් වෛද්‍ය පරීක්ෂණ සිදුකරමින් දිනෙන් දින විශාල මුදලක් කැප කරමින් රුධිරය ඉවත් කිරීම් සිදු කරමින් සිටියි.දැනටමත් වෛද්‍යවරුන්ගේ නිගමනය වී ඇත්තේ හැකි ඉක්මනින් සුරේෂ්ට වකුගඩුවක් බද්ධ කළ යුතු බවයි. ඒ සඳහා ‘ඕ’ පොසිටිව් වකුගඩුවක් වගේ ම මුදලින් රුපියල් ලක්ෂ අටක මුදලක් අවශ්‍ය වී තිබේ. ඉතාම අසරණ තත්ත්වයට ඇද වැටී ඇති ඔහුට එවන් මුදලක් සොයා ගැනීම අසීරු කටයුත්තක් වී ඇති හෙයින් සිය අසරණකම අප හරහා ඔබ හමුවේ තියන්නට හදවතක වේදනා තීරුවට ඔවුන් සිය වේදනාව හෙළිදරව් කළා.දයාබර පින් සිත් ඇති මිනිසුන් මේ මිහිතලයේ සිටිනා වග අප මේ තීරුව හරහා නිරන්තරයෙන් දැක තිබෙන කරුණක්. ඒ නිසා ම සුරේෂ් ගේ ජීවිතයට මේ මොහොතේ සරණක් විය හැක්කේ දයාබර ඔබට විතරමයි. හැකි නම් ඔහුගේ ජීවිතය වෙනුවෙන් ‘ඕ’ පොසිටිව් වකුගඩුවක් හෝ ඒ සැත්කම සඳහා අවශ්‍ය මුදල ලබාදිය හැකි නම් ඒක ඔබ අප කරන ලොකු පිනක්. එහෙම නේද?දුරකතනය - 0722908107, 0114 997990ගිණුම් අංක - 70681109, ලංකා බැංකුව, ගල්කිස්ස ශාඛාව.ඡායාරූපය - ගීත් ද මෙල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av1008159</link>
    <topic>රොබින් හුඩ් සදාතනික ජන වීරයා රොබින් හුඩ්</topic>
    <author>ටානියා මෝසස්</author>
    <content>රොබින් හුඩ් සදාතනික ජන වීරයා රොබින් හුඩ්ෂර්වුඩ් වනයේ ‘දුප්පතුන්ගේ වීරයා’ හෙවත් රොබින් හුඩ් හොලිවුඩ් සිනමා රසිකයන් පිනවීම සඳහා නව මුහුණුවරකින් යුතුව නැවතත් රිදී තිරයට පැමිණ ඇත.’රොබින් හුඩ්’ ලොව වටා ප්‍රදර්ශනය ආරම්භ කිරීමටත් ප්‍රථමයෙන් 2010 අන්තර්ජාතික කාන් චිත්‍රපට උළෙලේ සමාරම්භක චිත්‍රපටය ලෙස තිරගත වීමට ද වරම් ලැබීය.’රොබින් හුඩ්’ චිත්‍රපටය මෙවර අධ්‍යක්ෂණය හා නිෂ්පාදනය කරනු ලැබ ඇත්තේ ‘ග්ලැඩියේටර්’, ‘කිංඩම් ඔෆ් හෙවන්’, වැනි චිත්‍රපට හරහා විශාල කීර්තියක් අත්පත් කරගත් සම්මානනීය අධ්‍යක්‍ෂවරයකු වන රිඩ්ලි ස්කොට් විසිනි. මෙහි ප්‍රධාන චරිතයට පණ පොවන රසල් ක්‍රෝව් ද, රිඩ්ල් ස්කොට් හා නිෂ්පාදනයෙන් දායක වී ඇත.’රොබින් හුඩ්’ චිත්‍රපටය නිර්මාණය කිරීමට වසර තුනක් පමණ ගත වී ඇත. මෙහි මුල්ම පිටපත රචනා කරන ලද්දේ සුප්‍රකට ‘යුනිවර්සල් පික්චර්ස්’ සමාගම විසිනි. ඔවුන්ගේ පිටපතට අනුව ප්‍රධාන චරිතය ගෙතුණේ රොබින් හුඩ් වටා නොව රොබින්ගේ සතුරා වන නෝර්ටිංහැම් හී පාලකයා (ෂෙරිෆ්) පාදක කරගනිමින්ය. මේ පිටපතට අනුව ඔවුන් මෙයට නම යොදා තිබුණේ ‘නෝර්ටිංහැම්’ ලෙසයි.එහෙත් මේ පිටපත කියැවීමෙන් පසු අධ්‍යක්ෂ රිඩ්ලි මෙයට එතරම් කැමැත්තක් නොදැක්වීම නිසා 2008 වසරේදී නෝර්ටිංහැම් ලෙස නම් කළ පිටපත නැවතත් රචනා විය. මෙවර ස්කෝට්ට අවශ්‍ය පරිදි ‘රොබින් හුඩ්’ වීරයා කර ගනිමින් ඒ වටා අනෙක් කතාව ලියැවිණි.12 වැනි සියවසේ එංගලන්තය පාලනය කළ රිචඩ් රජුගේ හමුදාවේ දුනු හා කඩු ශිල්පයේ ශූර සෙබළකු ලෙස කටයුතු කරන රොබින් ඒ රජුගේ මරණින් පසු එංගලන්තයට පැමිණ වෝල්ටර් සාමිවරයගේ පුතකු ලෙස රොබින් ලෝන්ස්ට්‍රයිඩ් නමින් සාමිවරයාගේ වැන්දඹු ලේලිය වන මැරියන් හා ජීවත් වෙයි.රොබින් හා එහි පාලකයා වූ ජෝන් අතර ඇතිවන අර්බුදය නිසා පිටුවහල් කරන ලබන රොබින් ඔහුගේ ආදරවන්තිය හා ඔහුගේ සගයනුත් සමග ජෝන්ට විරුද්ධව සටන් කරමින් ෂර්වුඩ් වනාන්තරයේ ජීවත් වන අතර රොබින් හා ඔහුගේ සගයෝ පොහොසතුන් කොල්ලකමින් ඒ මුදල් දුප්පතුන්ට බෙදා දෙමින් ඔවුන්ගේ ආදරයට ලක්වෙති.රොබින් හුඩ් ඉතා කාරුණික හදවතක් ඇති පුද්ගලයකු ලෙස හුවා දැක්වීමට අධ්‍යක්‍ෂවරයා ගත් උත්සාහය මේ චිත්‍රපටය නරඹනවිටදී මැනවින් පැහැදිලි වේ. මේ චිත්‍රපටයේ රොබින් හුඩ්ගේ චරිතයට පණ පොවන සුපිරි හොලිවුඩ් නළු රසල් ක්‍රෝව් ස්කොට්ගේ නිර්මාණයකට දායක වූ පස් වැනි වතාව මෙය වන්නේය.කුඩා කල සිටම තමා ඉතාමත් පි‍්‍රය කළ පුද්ගලයකු වූ රොබින් හුඩ් චරිතය නිරූපණය කිරීමට අධ්‍යක්‍ෂක ස්කොට්ගෙන් ලැබුණු ආරාධනය ඉතා සතුටින් පිළිගත් රසල් මේ සඳහා මාස දහයක් පුරාවට සූදානම් වී තිබේ. එයින් මාස හතරක්ම ඔහු වැය කොට තිබෙන්නේ දුනු හරඹය පුහුණු වීමටයි. ඔහු මෙය කොතරම් සාර්ථකව හැදෑරුවාද කිවහොත් අවසානයේදි මීටර් 45 දුරකින් පිහිටි ඉලක්කයකට විදීමේ හැකියාවක් ලැබ ඇත. මෙතෙක් බිහි වූ රොබින් හුඩ් චරිත අතරින් විශිෂ්ටතම චරිතය මෙවර තමන් රඟපෑ රොබින් හුඩ් චරිතය බව රසල් පවසා තිබේ.මේ චිත්‍රපටය සඳහා රසල් ලැබූ ආදායම ඩොලර් මිලියන 20 වන අතර චිත්‍රපටයේ ආදායමෙන් 20% ද රසල්ට ලැබී තිබේ.මෙහි රොබින් හුඩ් ගේ ආදරවන්තිය හෙවත් මැරියන්ගේ චරිතය නිරූපණය කරන්නේ සුරූපි හොලිවුඩ් නිළියක වන කේට් බ්ලැන්ෂේට්ය. මෙහි ප්‍රධාන චරිතවලට පණපොවන රසල් හා කේට් යන දෙදෙනාම ඔස්ට්‍රේලියානු ජාතිකයන් වීම විශේෂත්වයක්.ඩොලර් මිලියන 200 ක වියදමින් නිර්මාණය වූ ‘රොබින් හුඩ්’ චිත්‍රපටය ප්‍රදර්ශනය කළ පළමු දිනයේදීම ඉපැයූ ආදායම මිලියන 37 කි. එය දෙවැනි වූයේ “අයන් මෑන්” චිත්‍රපටය ඉපැයූ ආදායමට පමණි.පසුගිය ජූලි 10 වන දා වන විට ඇමෙරිකාව සහ කැනඩාවේ පමණක් ඉපැයූ ආදායම ඩොලර් මිලියන 105 වන අතර එය මුළු ආදායමින් 34% කි. මීට අමතරව අනෙක් රටවල්වලින් ඩොලර් මිලියන 124% ලැබී ඇති අතර මේ වන විට රොබින් හුඩ් චිත්‍රපටය ඉපැයූ මුළු ආදායම ඩොලර් මිලියන 309 ක් වේ.’රොබින් හුඩ්’ චිත්‍රපටය ප්‍රදර්ශනය කිරීමට යෙදී තිබුණේ 2009 නොවැම්බර් මස 26 වැනිදා වුවත් රූගත කිරීමේ කටයුතුවලදී සිදුවූ පමාව නිසා එය නිම කර ගැනීමට නොහැකි විය.රූගැන්වීම කිරීමට සැලසුම් වී තිබුණේ 2008 අගෝස්තු මාසය තුළ වුවත් අවසන් මොහොතේදී ෂර්වුඩ් වනයේ රූගත කිරීම් සඳහා හොලිවුඩ් ස්ක්‍රීන් ඇකඩමි ගිල්ඩ් නම් සංගමය විරෝධය පළ කිරීම නිසා රූපගත කිරීම් කල්දැමීමට සිදුවිණි.ඇතිවූ තර්ක විතර්ක ගණනාවකින් පසු නැවත රූපගත කිරීම් ආරම්භ වුණේ 2009 මාර්තු 30 දායි. මෙවර ෂර්වුඩ් වනාන්තරය වෙනුවට බකින්ග්හැම්ෂයර්, පෙම්බ්‍රෝක්ෂයර් හා ඩර්බිෂයර් යන ප්‍රාන්තවල පිහිටි වනාන්තර රූපගතකිරීම් සඳහා යොදා ගනු ලැබිණි. මේ වන විට වැඩිම වරක් විවිධ කලා කෘතීන් ලෙස පුංචි තිරයේත් රිදී තිරයේත් ප්‍රතිනිර්මාණය වී ඇති රොබින් හුඩ් වෘත්තාන්තයේ නවතම චිත්‍රපටය වන ‘රොබින් හුඩ්’ බොහෝ දෙනෙකුගේ අවධානය දිනා ගනු ඇතැයි අනාවැකි පළ වී තිබුණත් මේ වන විට විචාරකයන් බොහෝ දෙනකුගේ අදහස වන්නේ 1991 දී තිරගතවූ ‘රොබින් හුඩ්: පි‍්‍රන්ස් ඔෆ් තීව්ස්’ චිත්‍රපටය හා උරෙන් උර ගැටෙන්නට තරම් විශේෂත්වයක් මේ චිත්‍රපටයේ දක්නට නොලැබෙන බවයි.1991 කෙවින් රෙනෝල්ඩ් ගේ අධ්‍යක්‍ෂණයෙන් සහ කෙවින් කොස්නර් ගේ අද්විතීය රංගනයෙනුත් නිර්මාණය වූ ‘පි‍්‍රන් ඔෆ් තීව්ස්’ එතෙක් රසිකයාගේ මනසෙහි ඇඳී තිබුණු රොබින් හුඩ් චරිතයට වඩා හාත්පසින් ම වෙනස් වූ ආදරය මූලික කරගනිමින් බිහි වූ සිත් වසඟ කළ ප්‍රේම වෘත්තාන්තයක් විය.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081510</link>
    <topic>රොබින් හුඩ් ජනප්‍රිය සාහිත්‍යයේ අමරණීය කෘතියක්</topic>
    <author/>
    <content>රොබින් හුඩ් ජනප්‍රිය සාහිත්‍යයේ අමරණීය කෘතියක්රොබින් හුඩ් ප්‍රබන්ධ කතා අපේ රටේ කීපවතාවක්ම සිංහලට පරිවර්තනයව ඇත. එසේම එම කතා අළලා තැනුණු චිත්‍රපට හා ටෙලි වෘත්තාන්ත ද මෙරට රසිකයන් අතර ජනකාන්තව ඇත.රොබින් හුඩ් කතාමාලාව මෙරට ළමා හා ගැටවරයන් අතර පමණක් නොව වැඩිහිටියන් අතර ද අතිශය ජනප්‍රිය වන්ට පටන්ගත්තේ ටයිටස් තොටවත්තයන් විසින් රූපවාහිනියට සිංහල උපශීර්ෂ පාඨ යොදා සකස් කරනු ලැබුවා වූ රොබින් හුඩ් ටෙලි නාට්‍යය හරහාය.‘රොබින් ඔෆ් ෂර්වුඩ්’ (1984) නම් වූ එය අධ්‍යක්ෂණය කළේ රිචඩ් කාපෙන්ටර් ය. මේ සඳහා රොබින් හුඩ් ප්‍රබන්ධය රචනා කරන ලද්දේ ද ඔහු විසිනි. ජේසන් කොනරි මෙහි රොබින්හුඩ් ගේ චරිතය නිරූපණය කළේය. ඔහු සුප්‍රකට ජේම්ස් බොන්ඩ් ආරම්භක චිත්‍රපට මාලාවේ බොන්ඩ් ගේ චරිතය රඟපෑ ජනප්‍රිය නළු ෂොන් කොනරිගේ පුත්‍රයෙකි.ජනප්‍රිය සාහිත්‍ය කෙරෙහි සුවිශේෂ අවධානයක් යොමු කරන ප්‍රකට පරිවර්තකයකු වන සේනාරත්න වීරසිංහ ද පසුගියදා රොබින් හුඩ් කතාමාලාව සිංහලට නැඟුවේය. ඔහු දැන් එහි තවත් කොටසක් ‘හිස වැසුණු මිනිසා’ නමින් පළකර ඇත. ඔහුගේ මේ රොබින් හුඩ් වෘත්තාන්තය රිචඩ් කාපෙන්ටර්ගේ කෘතියේ සිංහලානුභාවයකි. (මෙහි තවත් කොටසක් ‘යක්ෂයාගේ අසරුවෝ’ නමින් ලබන සාහිත්‍ය මාසයේදී එළිදකිනු ඇත.)”රොබින් හුඩ් කියන්නේ පුරාවෘත්තයක්. 1160 දී පමණ රොබින් හුඩ් එංගලන්තයේ නොටින්හැම්ෂයර් ප්‍රාන්තයේ උපත ලබා තිබෙනවා. පැරැණි කවිවල, බැලේ රැඟුම්වල ඔහුගේ චරිතය නිරූපණය වී තිබෙනවා.රොබින් හුඩ් ඉතාම ජනප්‍රියවන්ට ප්‍රධානම හේතු දෙකක් තිබුණා. එකක් ඔහු රජ පරම්පරාවකින් පැවත එන්නෙක් නෙමෙයි. ඔහු සාමාන්‍ය මනුස්සයෙක්. ඔහු රාජ්‍ය පාලනයට එරෙහිව සටන් වදින්නෙක්. ඒ නිසා ඔහු ජනවීරයකු ලෙස හඳුන්වා දෙන්ට පුළුවන්. අනිත් හේතුව ඔහු ධනවතුන්ගේ මුදල් හා වස්තුව කොල්ලකා දුප්පත් ජනයා අතර බෙදාදුන් අයෙක්.එතැන ඔහුගේ සුවිශේෂත්වයක් තිබුණා. ඕනෑම රටක ඕනෑම යුගයක රොබින්හුඩ් ජනප්‍රිය චරිතයක් බවට පත්වන්නේ මේ නිසා. ඇත්තටම ඔහු ස්පාටකස් වගේ සදාතනික ජනවීරයෙක්”සේනාරත්න වීරසිංහ එසේ පැවසුවේය.රොබින් හුඩ් කතාවල තවත් ලක්ෂණයක් වන්නේ ඒවායේ මායා බලවේග නිරූපණයව තිබීමයි. හර්න් නමැති දෙවියකු ගැන එහි කියැවෙයි. රාජ්‍ය පාලනයට එරෙහිව පමණක් නොව ආගමික හා වෙනත් මිථ්‍යා විශ්වාසයන්ට එරෙහිව ද රොබින් හුඩ් සටන් වදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081511</link>
    <topic>ලන්දේසීන් ඉතිරි කර ගිය කොටුවේ ඕලන්ද රෝහල</topic>
    <author>ඉනෝකා පෙරේරා බණ්ඩාර</author>
    <content>ලන්දේසීන් ඉතිරි කර ගිය කොටුවේ ඕලන්ද රෝහලඅද නම් තුවාලකාරයො මහ හුඟක්.ඉස්පිරිතාලෙ මිදුලෙ සල්ගහ ළඟ උමඟත් ඇරල.වරායෙ ඉඳන් උමඟ දිගේ තුවාලකාරයො ගේනව වගේ.මං උන්නෙ ‘වර්ල්ඩ් ට්‍රේඩ් සෙන්ටර්’ එකට ඇතුළු වෙන දොරටුව ළඟ.එතැන හිටගත්තම පාරෙ එහා පැත්තෙ ඕලන්ද ඉස්පිරිතාලෙ සිද්ධ වෙන හුඟක් දේ පේනව.විච්චූරණ ආරුළු - බූරුලු, සායං ආලේපනවලින් හැඩ වෙච්චි ගෑනු - පිරිමි, ගැටිස්සියො මට පිටුපාලා වර්ල්ඩ් ට්‍රේඩ් සෙන්ටර් එකට ඇතුළු වෙන්නෙ මහ උජාරුවට.අපේ රටේ උසම ගොඩනැඟිල්ල. ඒ විතරක් නෙවෙයි, අපේ රටේ දියුණුව කියාපාන නවීන තාක්ෂණයේ අග්‍රඵලය. පිට්ටු බම්බුවත් ඒ අල්ලපු වැටේම.ඒ හින්දම අමුතු ලෝකයක්.එහි යනෙන ඇතැම් මිනිස්සුන්ගෙත් ඒ අමුත්ත පේනව. බාගෙට වගේ ඇඳගත්තු සමහර ගෑනු උදවිය මේ කොහේ යනවද මන්ඳ...ඉහළ පැළැන්තිය. සමහර විට ෂොපින් වෙන්න ඇති. කොෆි ෂොප් එකෙන් කෝපි එකක් බොන්න යනව වෙන්නත් බැරිනෑ.වැදගත් පහේ නෝන මහත්තුරුත් ඒ අතරෙ. මේ කුලුනු දෙකේ තියෙන නානාප්‍රකාර ඔපීසි වලට යනෙනඋදවිය වෙන්න ඕන.’පෘතුගීසින්ගෙන් කොළඹ කොටුව උදුරගත්ත රාජසිංහ රජ්ජුරුවන්ට උදව් කරපු ලන්දේසි බලමුලේ නායකයා, අර අද්මිරාල් ජෙරාඩ් හල්ෆ්ට් නම් ඉස්පිරිතාලෙට ගේනකොටත් මැරිලලු...’කවුදෝ කියනව ඇහුණා.වටපිට බැලුවට කොහේ හොයන්නද. මහා හදිස්සියකින් වගේ WTC කුලුනු දෙකට රිංගන මිනිස්සු. ආයෙ එළියට එනකොටත් ඒ වගේ. සමහරුන්ගෙ කන්වල මොබයිල් ෆෝන්. පාරෙ යනෙන ගමනුත් සින්දු අහන අය. හරියට කණ්වල පොරොප්ප මූඩි ගහගෙන වගේ.ලෝකෙ වෙනස් වෙච්චි තරමක්.’නැතැයි ගොඩබිමින් – මුහුදින් විතරක් නම් බැරියැ බේරෙ වැව පැත්තෙනුත් පහර දුන්නය කියන්නෙ. අද්මිරාල් එක්ක ලන්දේසි හේවායො 800 ක්ම ඉවරලු. තව 500 ක් විතර ඉස්පිරිතාලෙලු..’මහ නරක කාලයක්.රෝහලේ ඉදිරිපස දොරටුව‘පෘතුගීසින් පන්නල දමන්න දෙවැනි වතාවට පටන් ගත්තු සටන අට මාසයක්ම ඇදුණනෙ.කොළඹ කොටුවෙච්චි පෘතුගීසි හේවායො කෑම අහේනියට වැටිල කියන්නෙ..මදැයි, තම්බපු මස්, හැම් බේකන් චීස් බටර් එක්ක පාන් ගිල දමපු පෘතුගීසි කාරයො කෑම හිඟමනට වැටුණු හැටි... මටත් මුණගැහුණා බොන්න වතුර ටිකක් ඉල්ලුව. කන්න දේකුත් එක්ක.ඕං, බේරෙ වැව පැත්තෙ යන්න හිතන්නවත් එපා. මිනී ඇටකටු ගොඩගහල.අද ඉතින් 1656 අවුරුද්දෙ අප්‍රේල් 20 වැනිදා වෙච්චි. පහුගිය මාර්තු 15 වැනිද ඉඳන් මේ එක මාසෙට විසිදහකට එහා මැරිල.ආකහේ වැහි පොදක් බිම හෙළන පාටක් නෑ. ඉවසන්නම බැරි බේරේ පැත්තෙන් එන මිනී කුණු ගඳ..උන්ට මස් නැතිව බල්ලො බළල්ලුත් මරන්න පටන් අරන්. බලු මස් රාත්තලක් ගන්න පුළුවන් වුණොත් ඒකා තමයි හපනා. මැරිච්චි අලියෙක්වත් ඉතුරු කරන්නෙ නැහැ කියලයි ආරංචිය. දැන් ඉතින් මසට නොකෑ සීපාවෙක් ඉන්නවද මේ කොළඹ රටේ’.මගේ කන් පිරිල.පිටිස්සෙන් තට්ටු 35ක් උස ලෝක වෙළෙඳ මධ්‍යස්ථානය. ඉස්සරහින් අවුරුදු තුන්හාරසීයක් ඉපැරැණි ඕලන්ද රෝහල. මං ලෝක දෙකක් මැද.හිතලුවක් වුණත් මායාවක් වුණත් මේ තමයි ඉතිහාසයෙ සිදුවෙච්චි සත්‍යය. එදා සියල්ල දුටු මුත් අද නිහඬ – හුදෙකලාව ඕලන්ද රෝහල දරා ඉන්නෙත් කාලයේ වැලි තලාවෙන් වැහී ගිය ඒ සත්‍යය.ඉතින්, මිදෙන්න නම් කියන්න එපා.අතීතෙට යන හිත මායාවක් සේ පෙළ ගැහෙනව නම් මං කැමතියි ඒ මායාවට. මට ඕනෙ එහිම රැඳෙන්න. තනිවෙන්න. මේ පාළු හුදෙකලා රෝහල් භූ®මිය ඒකට කියාපු තැන.හැල්මෙ දුවන මේ කාටවත් මොහොතක් රැඳිල වටපිට බලන්න නිනව් නැති එක ගැන මට දුකයි.එහෙම බැලුව නම් ඇස් ඉස්සරහ තියෙන මේ ඕලන්ද රෝහල නොපෙනේයැ...හිත හිත ළතැවිල්ලෙ මොන යහපතක් ද.. මං පාර පනිනව.සමර කහ පැහැයෙ ලොකු කුලුනු, දිග ඉස්තෝප්පුව, මහ සද්දන්ත ජනෙල් පේළිය, සිංහල උළු හෙවිල්ලපු වහලෙ... මේ එකක්වත් මට අමතක නැහැ.ඒත් කෝ පඩිපෙළ.... මීට අවුරුදු හත අටකට කලින් මං මෙතනට ආ වෙලේ රෝහලට ගොඩවුණේ සීතල කළු ගල්පඩි හතරක් නැගල වග මට හොඳට මතකයි.පඩිපෙළයි මිදුලයි වැහෙන්න පස් පුරවල.. ඒකයි වෙනස.දැන් මිදුලෙන් කෙළින්ම රෝහලට.අර සීතල කළු ගල් පතුරු අතුරපු පොළොවෙ මට ආයෙත් පයගහන්න ලැබුණ එහෙනං...මොන තරම් සැනසීමක්ද.මට හිතෙනව සෙරෙප්පු උනා දමන්න.ගිනි මද්දහනෙක වුණත් ඒ සීතල, දෙපා දිගේ ඇතුළු වෙලා ගතේ සිතේ දාහය නිවා දමන හැටි!ගැහැට තවත් ඉවසන්න බැරිව 1656 අවුරුද්දෙ මැයි 07 වැනිදා පෘතුගීසින්, ලන්දේසින්ට යටත්වුණා.මේ රෝහල අංගසම්පූර්ණ රෝහලක් බවට පත්වන්නෙ එතැන් පටන්.කොටුවෙ රෝහල් වීදිය එක් පැත්තකින්. කැනල් රෝ තව මායිමක. ඉස්සරහින් ලංකා බැංකු මාවතට මුහුණලා ඕලන්ද රෝහල ඉදිවුණේ හරි හතරැස් බිමක. අක්කරයකට වැඩි භූ®මි භාගෙක.ඕලන්දක්කාරයා එදා රෝහලට යන පාර නම් කළ ’Hospital Street’ අද නමට හරි තිබීම අප්‍රමාණ සතුටක්.ගාලු පාරෙන්, 120 පිළියන්දලින්, 138 හෝමාගමින් කියන මොන බස්එකෙන් ගියත් කොටුවෙ වංගුවෙන් පිටකොටුවට හරවන්නෙ මේ රෝහල් වීදිය පහු කරල.අධි ආරක්ෂිත කලාපෙක හැංගිල තියෙන මේ පුරාවිද්‍යා ස්මාරකය හිතේ හැටියට දැක බලාගන්න මාත් එක්කම ඔබටත් එන්න තිබුණ නම්... අනේ මං කොච්චර සතුටුද....!සීතල ගල් ගෙබිමෙ ඇවිදින ගමන් හුඟක් දේ හිතෙනව.අවුරුදු හත අටකට කලින් මං මෙතැනට එද්දි ඉබි යතුරු දමල තිබුණු වාට්ටු සියල්ල අද ඇරල. වල් වැවුණු මැද මිදුලත් කල එළි වෙලා. රෙදි වැල් ටික දිහා බලපුවම නම් මහා සෙනඟක් ඉන්න පාටක්. රෝහල, කොළඹ නගරෙ රාජකාරියෙ යෙදෙන පොලිසියෙ ඇත්තන්ගෙ තාවකාලික නවාතැනක් වෙලා.තණකොළ ගහක් නැති තරමට කල එළි වෙලා තියෙන්නෙත් ඒ නිසා වෙන්න ඕනෙ.මේ මහා සද්දන්ත දොර ජනෙල් ඇරියම විදුලි පංකා මොකටද.. හැම වාට්ටුවකටම ඉහළින් තරමක රබානක් විතර ලොකු හුළං කවුළු. අඩි තුනකට කිට්ටු ගනකමැති මේ බිත්ති කබොක් ගලින් බැඳල හුණු පිරියම් කරල.සටන් වලින් තුවාල ලබපු ඕලන්ද සෙබළු විතරක් නෙවෙයි, නානාප්‍රකාර වසංගත රෝග හින්ද ගෙනාපු ලෙඩ්ඩුත් ප්‍රතිකාර ලැබුවෙ මේ වාට්ටුවල. හොඳින් වාතාශ්‍රය ලැබෙන විදියටත් රෝග බෝ වෙන එක වළක්වන විදියටත් නිමවපු මේ අපූරු ගෘහ නිර්මාණ ශිල්පය ඕලන්දීයයන්ටම සුවිශේෂ එකක්.උසස් වර්ගයේ බේත් හේත් නිෂ්පාදනය කළා විතරක් නෙවෙයි හොඳම තත්ත්වයේ ‘ලැබ්’ එකත් නිසා ඕලන්ද යටත් විජිත රටවල් අතර තිබූ උසස්ම රෝහල මෙය කියලයි ඉතිහාසයෙ ලියැවිලා තියෙන්නෙ.රෝහල් ප්‍රධානියාගෙ නිවෙස, කුස්සිය අද හඳුනාගන්න කෙනෙක් නැති වුණත් මෝචරිය නම් හැමෝම වගේ දන්නව.මොකද පොලිසියේ හැමෝම කන්නෙ බොන්නෙ මෝචරියෙ ඉඳගෙන නිසා.ඒ අය විතරක් මොකද... මමයි ගීතුයි දෙන්නත් කූල් බීම බෝතලයක් බිව්වෙ මෝචරියෙ ඉඳන්.ඔබට නම් අහනකොටම අප්පිරියා හිතෙන්න ඇති. අද කාලෙ නම් මහල් දෙකක් තරම් උසැති ඒ මෝචරියෙ විසල් දොර ජනෙල් ඇරල කැන්ටිමක් කරල තියෙන අපූරුව...අප්පිරියාවක් කුකුසක් හිතට දැනෙන්නෙ, මෝචරියක සොබාව හිතේ මැවුණොත්.ගොඩනැඟිල්ල මිස අන් යමක් මෙහි ශේෂවෙලා නැති හින්ද එහෙම හිතන එකේ මොන සාධාරණයක්ද....අඩුම තරමෙ මිනී තබපු ගල්බංකු පෙළක්වත්... ඒත් නෑ. මේ මහා උළුවහු දොරවල් වලින් මං තරමෙ තව දෙතුන් දෙනෙකුටවත් එකවර ඇතුළුවුණෑකි...’මොනවද මේ කියන්නෙ... ඕලන්දක්කාරයො බොහොම පෞරුෂයක් ඇති උස මහත මිනිස්සු... මේ රෝහලේ එදා බොහොමයක් ප්‍රතිකාර ලැබුවෙත් එහෙම සෙබළු..ඒ අතීතය ආයෙ කතාකරනව වගේ.’හමුදා කඳවුරුවලටත් වඩා මම සොල්දාදුවන් දැක්කෙ මේ රෝහලේදි...’එක් ජර්මන් සොල්දාදුවෙක් සිය සටහන් අතර ලියා තිබුණෙත් ඒ නිසා වෙන්න ඇති. ඔහුට අනුව කොළඹ කඳවුරුලා සිටි ඕලන්දක්කාරයන් වගේම නැව්වලින් ආපු ලෙඩ්ඩුත් මෙහි ප්‍රතිකාර ලැබුවෙ නේවාසිකව.ජ්‍යෙෂ්ඨ වෛද්‍ය අධිකාරිවරයෙක් නැත්නම් ශල්‍ය වෛද්‍ය වරයෙකුයි රෝහල බාරව හිටියෙ. කනිෂ්ඨ සැත්කම් වෛද්‍යවරු වගේම වෛද්‍ය පුහුණුව ලබන අයත් සේවය කරපු මේ රෝහලේ, 1672 – 79 යුගයේ සිටි ජනප්‍රියම සැත්කම් වෛද්‍යවරයා පෝල් හර්මන්. ශ්‍රී ලංකාවේ උද්භිද විද්‍යාවේ පියා ලෙස සැලකෙන්නෙත් පෝල්.බෙහෙත් කළවම් කළෙත් ලෙඩුන්ට ඒවා දුන්නෙත් රෝහලේ, ‘ඇපොතිකරි’ වරයා.ඇයි කෝකියා... මුළු රෝහලේම ලෙඩුන්නෙ කෑම ටික හැදුණෙ කෝකියා අතින්. හැම උදයකම රෝගීන් ළඟට ගිහින් එදා වට්ටෝරුවෙන් කන්න කැමැති දේ විමසා ලකුණු කළ කාපිරි තරුණයා මොහොතකට හරි මට මුණගැහෙනව නම්...අනේ! තව හුඟක් දේ දැනගන්න තිබුණ.ලෙඩුන් ළඟටම කෑම අරන් ගිය කාපිරි තරුණයන්ගෙන් කෙනෙක්වත් හිටියොත්... ඔවුන් අඩි පහක් විතර දිග තට්ටුවක අතුරපු විසල් දීසිවල කෑම තබාගෙන ගිය හැටි මට අහගන්න තිබුණා.බත්, ගම්මිරිස්, ලුණු, විනාකිරි ඔවුන් දුන්නෙ රෝගියගෙ කැමැත්ත අනුව. වාට්ටුවෙන් වාට්ටුවට... කැරකුණු පඩිපෙළ දිගේ උඩතට්ටුවට කොහොම ගියාද මන්දා...ලී තරප්පු පෙළ දිගේ සොල්දරේ ඉඳන් ආපහු බහින ගමනුත් මම කල්පනා කළේ ඒ ගැන.ලෙඩ්ඩුන්ට කෑම දුන්නෙ දවසට දෙපාරක් කිව්වම පුදුමත් හිතුණා.ඒත් ඒක ඇත්ත .වාට්ටුව බාරව වෝඩ් මාස්ටර් (Ward Master) කෙනෙක් හිටියට එකම නර්ස් නෝනෙක්වත් නොහිටපු ඉස්පිරිතාලයක් මේක.ඇපොතිකරිට බෙහෙත් බෙදන්න වුණෙත් ඒ නිසා වෙන්න ඇති.රෝහල සුද්ද පවිත්‍ර කළෙත් රෙදි හේදිල්ල බාර වුණෙත් කාපිරි වහලුන්ට.කාපිරි වහල්ලු....අතීතයෙ හුඟක් තැන්වල දුක් විඳපු මිනිස් කොට්ඨාසයක්.රෝගීන්ට වගේම මේ වහලුන්ටත් අණ කළේ වෝඩ් මාස්ටර්.සුව පහසු මෙට්ටයක් කොට්ට දෙකක් හැම රෝගියෙකුටම මේ රෝහලේදි ලැබුණා. ඇඳන් තිබූ බවක් අහල නැති නිසා සමහර විට ඔවුන් ඒවා බිම එළාගත්තා වෙන්නත් බැරි නෑ.1785 අවුරුද්ද වෙනකොට රෝගීන් 185 දෙනකුට පමණක් ඉඩකඩ තිබුණු රෝහල 1886 අවුරුද්ද වෙනකොට වැඩිදියුණු කරපු නිසා ලෙඩ්ඩු 300කට ඉන්න ඉඩ කඩ ලැබුණා.ලෙඩුන්ට ප්‍රතිකාර කෙරුණෙ යුරෝපයෙන් ගෙන්වපු වටිනා බෙහෙත් ඖෂධවලින්. ඒවා තැන්පත් කෙරුණෙ ඇම්ස්ටර්ඩෑමයෙන් ගෙන්වන ලද විශේෂිත පෙට්ටිවල.ලන්දේසි පාලනයේ අවසන් කාලය වන විට අබිං ඇතුළු වටිනා දේශීය ඖෂධ, ශාඛසාර බෙහෙත් ක්‍රම යි මේ ඕලන්ද රෝහලේ ජනප්‍රිය වෛද්‍ය ක්‍රම වුණේ.රට පුරා ඔවුන්ගෙ හැම රෝහලකටම වෙද මහත්තයෙක් බඳවා ගත් බව ඇහුවොත් සමහර විට ඔබ පුදුම වේවි.බටහිර වෙදකමත් ආයුර්වේද වෙදකමත් එකම වහලක් යටදි රෝගීන්ට අවශ්‍ය පරිදි ලබා දීලා ඉන් රෝගීන් නිට්ටාවට සුවපත් කරන්න ලන්දේසීන් ගත්තු උත්සාහය මොන තරම් නුවණක්කාරීද. ඒ කියන්නෙ, දේශීය වෙදකමේ අගය ඔවුන් බොහොම හොඳින් වටහාගත්තා.කැන්ටිම වූ මෝචරියඕලන්ද යුගයෙන් පසු ඉංග්‍රීසි යුගයේ ඉදිවූ පොළොව යට වැසිකිළි (Under Ground) පද්ධතිය අදත් එලෙසම.ඇවිදිල්ල පොඩ්ඩකට නතර කරල, අඩුතරමේ දෙතුන් දෙනෙක්වත් එකතු වුණොත් පමණක් බැදිය හැකි මේ සද්දන්ත කුලුනකට බර දීලා මොහොතක් ඇස් පියා ගන්න හිතෙනව.කළුගල් පොළොවෙ සිසිලටත් වඩා වැඩි ටෙරා කොටා පොළොවෙ සීතල, මගේ දැහැනට බාධා කරයි ද...කාපිරි කොලුවො දෙතුන් දෙනෙක් මගේ ඉස්සරහ.වෝඩ් මාස්ටර්ගෙ අණට කීකරුවෙලා කඩිමුඩියේ එහා මෙහා යමින් රෝගීන්ට සත්කාර කරපු, මුළු රෝහලේම රෙදිපිළිත් වාට්ටුත් හෝදා පවිත්‍ර කරපු කුස්සියට දර දියත් ඇදපු ඒ කාපිරි වහල්ලු ගැන මට පව් කියල හිතෙනව.වහල් වැඩටම උපන් ජාතියක්.එකම හෙදියක්වත් නොහිටි මේ රෝහලේ ඔවුන් මොන තරම් නම් කැපවීමක් කරන්නට ඇතිද...සුදු කබා හැඳ එහා මෙහා යන කාර්ය බහුල වෛද්‍යවරු කොරිඩෝවෙ අයිනක ඉන්න මාව දකීවිද....වරායෙ ඉඳන් ලෙඩ්ඩු ගේන උමඟ ගැන නම් ඔවුන් දන්නව ඇති. ඒත් සල්ගහ නම් මැරිල ගිහින් හුඟක් කල්. ඒ වෙනුවට සද්දන්ත සුදු අරලිය ගහක් මිදුලෙ.පුළුවන් නම් මේ රෝහලට ආපහු පණ දෙන්න. එහෙමත් නැත්නම් හංගලා නොතියා පුරාවිද්‍යා ස්මාරකයක් විදියට මිනිස්සුන්ට බලන්න දෙන්න.. ඇස් පියාගෙනම කෑ ගහල කියන්න හිතෙනවා. අහන්න කෙනෙක් නැති හින්ද මේවා ඔක්කොම කිව්වෙ හිතෙන්. ප්‍රාර්ථනාවල් විදියට.එදා මතුපිටින් ඇවිදල ආපු රෝහල් බිමේ අද හැම අහු මුල්ලකම හිතේ හැටියට ඇවිදින්න ලැබුණු සතුටින් මගේ් හිත පිරිල.කොටුව පොලීසියේ බුද්ධි අංශයේ අයි.පී.ලක්ෂ්මන්, අයි.පී.සිසිල වගේම එස්.අයි.මහින්දසේනත් දීපු සහයෝගෙ නොවෙන්න මෙහෙම ඇවිදින්න කොහෙ අවසරයක්ද...තේක්ක – බුරුත – කිතුල් ලීයෙන් හැදූ මේ වහලෙ දකිද්දී ගස්පිටින් ගෙනැත් හිටෙව්වද කියලයි සැක. ඒ තරමට දිග පළල.එදා මිනිස් කටහඬවල් පිරී තිබුණු, සිය දහස් ගණන් සෙබළුන් - රෝගීන් සුවපත් වුණු මේ අසිරිමත් රෝහල් බිමේ තව පැය ගණනක් වුණත් උන්නැකි.ඒත් මඳ අවසරයකට පැමිණ හිතූ® හිතූ දේ කොහොම කරන්නද...ලැටිස් ගහපු රෝහල් බරාඳෙන් එළියට ඇවිත් රෝහල් වීදියේ යනෙන මිනිස්සු අතරට එකතු වුණේ කැමැත්තකින් නම් නෙවෙයි.ඒත් මං යළි පැතුවා!රෝහලක් විදියටම නැතත් දැක සැනසෙන්න පුළුවන් තරමටවත් මෙහි යනෙන ඉඩකඩ අපට ලැබේවා! කියල.ඉනෝකා පෙරේරා බණ්ඩාරඡායාරූප – ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081512</link>
    <topic>‘පස්මල්පෙති’ වලින් පෙරට ආ කල්පනී</topic>
    <author/>
    <content>‘පස්මල්පෙති’ වලින් පෙරට ආ කල්පනීනව පරපුරේ ගායක මහේෂ් දිල්හාන්ගේ ‘පුතන්ඩි’ ගීතය පසුගිය දිනවල දෙරණ හා ස්වාධීන රූපවාහිනිය මගින් විකාශය වෙද්දී එම ගීතයේ රූප රචනය දුටු බොහෝ දෙනෙක් ඒ ගැන කතා බහ කළා. ඒ එහි මවක ලෙසත්, බිරිඳක ලෙසත් නිරූපණයක යෙදුණු යෞවනියගේ රංගන කුසලතා දැකලා. කවදත් කලා කෙතට නවකයින් බිහි කරන කන්ද උඩරටින් බිහිවූ ඇය කල්පනී මාලිකා දේව නාරායනයි.කල්පනී රංගනයේ අත්පොත් තැබුවේ පාසල් වේදිකාවෙන්. මහනුවර නුගවෙල මධ්‍ය මහා විද්‍යාලයෙන් හා කැකිරාව මධ්‍ය මහා විද්‍යාලයෙන් උසස් පෙළ සමත් වූ කල්පනී විද්‍යා අංශයෙන් අනාගතය ජයගන්නට තීරණය කළත් පසුව වෙනත් අංශයකට යොමු වුණේ කලා කටයුතුවල නිරතවීමේ ආශාව නිසයි.පාසල් වේදිකාවෙන් ලත් දැනුමින් පුංචි තිරයට පිවිසි ඇය මුලින් ම සිරස රූපවාහිනියේ ‘පස්මල්පෙති’ ටෙලි නාට්‍යයෙන් ප්‍රේක්ෂක ප්‍රතිචාර නො අඩුව ලබාගත්තා.ඉන්පසු කල්පනී වෙළෙඳ දැන්වීම් කලාවට යොමු වුණේ අහම්බෙන්. නව ත්‍රිරෝද රථයක් හඳුන්වා දෙචන දැන්වීමක කාර්යාල සේවිකාවක සේ නිරූපණය කළ ඉසව්වත් ඇගේ කලා ජීවිතයට ලොකු ආලෝකයක් වුණා.පාසල් වේදිකාවෙන් ලැබූ පන්නරය නිසාම කල්පනීට ප්‍රසිද්ධ වේදිකාවට පිවිසෙන්නටත් වාසනාව උදා වුණා.ළමා නාට්‍ය ශිල්පිනියක වන නාමලී කොළඹ මුදලි නිෂ්පාදනය කරන ‘සපත්තු මල සහ ප්‍රේමය’ නාට්‍යයේ කල්පනීට ප්‍රබල චරිතයක් පැවරිලා. ලබන ඔක්තෝබර් 10 වැනි දින ගම්පහ තරුණ බෞද්ධ සමිති ශාලාවේ දී වේදිකාගත වීමට නියමිත මෙම නාට්‍ය කල්පනී ගේ රංගන කුසලතා මැනවින් එළිදැක්වෙන නිර්මාණයක් වනවාට කිසිදු සැකයක් නැහැ.‘රන්කෙත’ පුවත්පතේ විශේෂාංග ලේඛිකාවක ලෙස තවත් ඉසව්වක දස්කම් පාන ඇය රන්ජන් රාමනායක, සුරේෂ් කුමාරසිංහ යන අධ්‍යක්ෂවරුන් යටතේ සිනමා රංගනයට පිවිසීමට ද ආරාධනා ලබා සිටිනවා.ළඟදීම ITN මගින් විකාශය වීමට නියමිත පියුමික නයන්ත ගේ ටෙලි නිර්මාණයකට ද දායක වීමට පෙරුම් පුරන කල්පනීගේ රංගන කුසලතා ඉදිරියේ ඔබටත් දැක බලා ගන්න හැකිවේවි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081514</link>
    <topic> සරච්චන්යද්‍රන් පෙම් කළ ‘නොරිකෝ’ද මේ</topic>
    <author>සුනිල් මිහිඳුකුල</author>
    <content> සරච්චන්යද්‍රන් පෙම් කළ ‘නොරිකෝ’ද මේමහාචාර්ය එදිරිවීර සරච්චන්ද්‍රයන් වියෝ වී 14 වසරක් සපිරීම නිමිත්තෙනිකිසියම් නවකතාවක් කියවන කල්හි ඒ නවකතාවේ එන චරිත සමාජයේ විසූ හෝ තවමත් වෙසෙන සත්‍ය පුද්ගලයන්ද යන ප්‍රශ්නය පාඨක සිත්හි පැනනැඟීම ස්වභාවිකය. ‘ගම්පෙරළියේ’ පියල් හා නන්දා, ‘ගොළු හදවතේ’ දම්මි හා සුගත් සම්බන්ධයෙන් මෙන්ම මහාචාර්ය සරච්චන්ද්‍රයන්ගේ ‘මළගිය ඇත්තෝ’ හා එහි දෙවැනි කොටස වන ‘මළවුන්ගේ් අවුරුදු දා’ නම් වූ නවකතා යුගළය කියවන විට ද පාඨකයන්ට එබඳු ප්‍රශ්නයක් මතුවනු නිසැකය.’මළගිය ඇත්තෝ’ කතුවර මහාචාර්ය සරච්චන්ද්‍රයන් ජපානයේ අත්දැකීම් ඇත්තෙකි. ඔහු දෙවතාවක්ම ජපානයට ගොස් ඇත. (ඒ 1955 දී හා 1962 දීය) එහෙත් ‘මළගිය ඇත්තෝ’ පළවන්නේ 1959 දීය. කෙසේ වෙතත් මේ නවකතාවේ එන දෙවාන්දරා සං යනු මහාචාර්ය සරච්චන්ද්‍රම නොවිය හැකිද යන ප්‍රශ්නය පාඨක සිතට නැඟෙනු ඇත. මේ නවකතාව කියවූ මුල් අවස්ථාවේ දෙවොන්දරා සං ගේ චරිතය නිර්මාණය කිරීමට ප්‍රවීණ චිත්‍රශිල්පි මංජු ශ්‍රී ද බලපා ඇති බව මට සිතිණි. මංජු ශ්‍රී කලක් පැවිදි වී සිටි බැවිනි.දෙවොන්දරා සං කෙසේ වෙතත් නොරිකෝ? ඇය ජපානයේදී මහාචාර්ය සරච්චන්ද්‍රට මුණගැසුණු, ඔහු පෙම් කළ සැබෑ යුවතියක් ද?මෙබඳු අදහස් - මෙවන් ප්‍රශ්න මා සිතේ මතුවූයේ පසුගිය දිනෙක අප (ලේක්හවුස්) පුස්තකාලයේ තිබී හමුවූ එක්තරා ඡායාරූපයක් දැකීමෙනි. එහි මහාචාර්ය සරච්චන්ද්‍රයන් සමඟ ජපන් තරුණියක සිටිනු පෙනේ. ඇය කවුදැයි මම හරිහැටි නොදනිමි. ඒ ඇත්ත ‘නොරිකෝ’ විය හැකිද? එසේ වුවද, නොවූවද ඇය නොරිකෝ වන්ට පුළුවනැයි යන උපකල්පනයක මම සිටිමි.මම මහාචාර්ය සරච්චන්ද්‍ර ලියූ ‘පින් ඇති සරසවි වරමක් දෙන්නේ’ (1985) නම් වූ ස්වයං ලිඛිත චරිත සටහන් කෘතිය පෙරළා බැලුවෙමි. එහි එක් තැනක මෙසේ සඳහන් වෙයි.”ඇත්ත වශයෙන් කියතොත් මා විසින් නිර්මාණය කරන ලද නොරිකෝ ගේ් චරිතය මා හැඳින සිටි ජපන් ස්ත්‍රීන් දෙදෙනකු ඇසුරෙන් ගොඩනඟන ලද්දකි.”එහෙත් ඔවුන් දෙදෙනා කවුදැයි මහාචාර්ය සරච්චන්ද්‍ර එහිලා හෙළිදරව් නොකරයි.මහාචාර්ය සරච්චන්ද්‍ර මියගිය 1996 වසරේදී එතුමාගේ පළමු විවාහයේ දෙවැනි දියණිය වූ සුනේත්‍රා සරච්චන්ද්‍ර පුවත්පතකට කර තිබූ එක්තරා ප්‍රකාශයක් මා සිහියට ආවේය.”නොරිකෝ ඇත්තටම ජීවමානව හිටියා. තාත්තා, අම්මයි මායි අරගෙන නිවාඩුවකට ජපානයට ගියා. අපි නැවතුණේ ලීවලින් හදපු පුංචි සාම්ප්‍රදායික ජපන් ගෙදරක – අපිට ජපන් කෑම උයලා පිහලා දෙන්න, අපිව ඇවිදින්න එක්ක යන්න ජපන් තරුණියක් හිටියා. ඇගේ නම ‘ඔකෙ උචි සං’. ඒ චරිතය පදනම් කරගෙන තමයි තාත්තා නොරිකෝ මැව්වේ. තාත්තා පොතක් ලියන බව අපි දැනගෙන හිටියා. ඒත් පොත කියවන කොටයි අපි දැනගත්තේ තාත්තා නොරිකො හැටියට අරගෙන තියෙන්නෙ මෙයාගේ චරිතය කියලා” (ඉරිදා ලක්බිම 1996 සැප්තැම්බර් 8)ප්‍රකට කවියකු හා ඡායාරූප ශිල්පියකු වන ලාල් හෑගොඩ මීට තෙවසරකට ඉහතදී (ඒත් ‘ඉරිදා ලක්බිම’ පත්තරේට) ලියූ ලිපියකින් ද ඇත්ත නොරිකෝ කෙරෙහි අවධානයක් යොමුකර තිබිණි. ඔහුට ජපානයේ දී හමුවූ අකිකෝ සං නමැති ගැහැනිය නොරිකෝ විය හැකි යැයි එම ලිපිය කියවන විට අපට සිතේ.කෙසේ වෙතත් පූර්වෝක්ත ලිපියෙහි මහාචාර්ය සරච්චන්ද්‍රයන්ගේ ප්‍රිය බිරිය ලලිතාවන් කියන්නේ නොරිකෝ සංගේ හැබෑ නම ‘කිමිකෝ’ කියාය.’මළගිය ඇත්තෝ’ ගද්‍ය කාව්‍යයක් ලෙස මාර්ටින් වික්‍රමසිංහ හඳුන්වා ඇත. සැබැවින්ම එය අති සුන්දර ගද්‍ය කාව්‍යයකි. නවකතාවක් ලෙස ගතහොත් එසේත් නැත්නම් මනුෂ්‍ය ජීවිතයේ සංකීර්ණත්වය නිරූපණය කිරීම හා සම්බන්ධයෙන් ගතහොත් ‘මළගිය ඇත්තෝ’ වික්‍රමසිංහයන්ගේ ‘විරාගය’ තරම් ශ්‍රේෂ්ඨ නොවූවද ප්‍රේමය අත්දැකීම් කොටගත් නවකතාවක් ලෙස ගත් කල්හි එය විශිෂ්ට කෘතියකි.එය කිසිසේත්ම බොළඳ ප්‍රේම කතාවක් නොවේ. ‘මළගිය ඇත්තෝ’ මෑතදි අ.පො.ස. උසස් පෙළ සිංහල විෂයයට නිර්දේශ කළ අවස්ථාවේ ගුණදාස අමරසේකර ප්‍රමුඛ සාහිත්‍යධරයන් කීපදෙනකු ‘මළගිය ඇත්තෝ’ අවප්‍රමාණයට ලක් කරමින් කතා කළද ඔවුන්ගේ මතවාද සමඟ අපට නම් එකඟ විය නොහැකිය.’මළගිය ඇත්තෝ’ හා ‘මළවුන්ගේ අවුරුදු දා’ යන නවකතා යුගළය ගැන නොයෙක් විචාර ලියැවී තිබුණ ද එම නවකතාවල අන්තර්ගතය ගැඹුරින්ම විග්‍රහ කළ වඩාත්ම ශාස්ත්‍රිය වූ විචාරය ලෙස මා දකින්නේ සේපාල් අමරසිංහගේ ‘මළගිය ඇත්තෝ විචාර විමංසනය’ නම්වූ ග්‍රන්ථයයි. එහි දෙවොන්දරා සංගේ ප්‍රේමය ප්ලෙටෝනියානු ප්‍රේමයක් (PLATONIC LOVE) ලෙස ගෙන තම විග්‍රහය කරයි. ප්ලෙටෝනියානු ප්‍රේමය යන්නෙන් ඔහු අදහස් කරන්නේ කායික බැඳීමකින් තොර ආධ්‍යාත්මික ප්‍රේමයකි.දෙවොන්දරා සං නොරිකෝටත් නොරිකෝ දෙවොන්දරා සංටත් අවංකව ප්‍රේමකළත් දෙවොන්දරාගේ ජීවිතයේ තිබෙන සංකීර්ණ, ප්‍රතිවිරෝධි මානසිකත්වය හේතුකොටගෙන දෙදෙනා එක් නොවෙති. නවකතාවේ දෙවැනි කොටස වන ‘මළවුන්ගේ අවුරුදු දා’ කෙළවර වන්නේ දෙවොන්දරා සංගේ මරණයෙනි.නවකතාවේ එක් තැනක දෙවොන්දරා සං නිදිපෙති බී දිවි නසාගැනීමේ උත්සාහයක යෙදේ. ඒ ප්‍රේමයෙන් හටගන්නා අපරිමිත ශෝකය ඔහුට දරාගත නොහැකි හෙයිනි. මහාචාර්ය සරච්චන්ද්‍ර ද වරක් දිවිතොර කර ගැනීමට තැත් දැරූ බව මම අසා ඇත්තෙමි. මහගමසේකරයන් කියූ දෙයක් ප්‍රවීණ ලේඛක කරුණාරත්න අමරසිංහ වරක් ලියා තිබුණේ මෙපරිද්දෙනි.”නිදි පෙති වැඩිය අරන් හොඳටම අමාරුවෙලා ඉන්නකොට මං ගියා දොස්තර බලන්න. ඒක හුඟදෙනෙක් දන්නේ නෑ. එයා ළඟින්ම හිටිය අය විතරයි ඒක දැනගෙන හිටියේ”මෙහිදී සේකර ‘දොස්තර’ යනුවෙන් සඳහන් කළේ මහාචාර්ය සරච්චන්ද්‍රයන්ටය.ඉහත කරුණු කවරාකාර වුවද කිසියම් ප්‍රබන්ධ කෘතියක හැබෑ චරිත සොයන්ට යෑම අර්ථවත් ක්‍රියාවක් ද? නවකතාවක චරිත ගෙන අසවලා කවුද, අසවලා කවුදැයි සෙවීම රසවින්දන මාර්ගයක් නොව රසවින්දනයට බාධාවක් විය හැකි ; ඒ ව්‍යාපෘතියට පරිබාහිරව කෙරෙන්නක් බව මහාචාර්ය සරච්චන්ද්‍ර ම කියයි. (පින් ඇති සරසවි වරමක් දෙන්නේ)එසේ වුවත් පෘතග්ජන පාඨකයන් වන අපට මහාචාර්ය සරච්චන්ද්‍රයන් ‘නොරිකෝ’ යන චරිත නාමයෙන් හැඳින්වුණු ජපන් යුවතියටත් ඒ යුවතිය මහාචාර්ය සරච්චන්ද්‍රයන්ටත්, හදවතේ ගැඹුරුම තැනින් පෙම්කළා වැනි විචිත්‍රවාදී උපකල්පනයක් ඇතිවනු වැළැක්විය හැකිද?සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081515</link>
    <topic>බුද්ධිමය ජිවිතයයි භාවමය ජීවිතයයි සරච්චන්ද්‍රයන් සමබරව පවත්වාගෙන ගියා</topic>
    <author>සු.මි.</author>
    <content>බුද්ධිමය ජිවිතයයි භාවමය ජීවිතයයි සරච්චන්ද්‍රයන් සමබරව පවත්වාගෙන ගියාජයන්ත අරවින්දමහාචාර්ය එදිරිවීර සරච්චන්ද්‍රයන් වියෝවී හෙට (16) වැනිදාට වසර 14ක් සපිරෙයි. ඒ නිමිත්තෙන් ‘ගීතාංජලි’ නමින් මහාචාර්ය සරච්චන්ද්‍ර සමරු සංගීතමය වැඩසටහනක් හෙට පස්වරු 3.00ට පැපිලියාන සුනේත්‍රා මහාදේවි පිරිවෙන් විද්‍යායතන ප්‍රධාන ශාලාවේදී පැවැත්වෙයි. චමත්කාර ගීත – කාව්‍ය රසික සමාජය එය සංවිධානය කරයි. පහත එන්නේ මහාචාර්ය සරච්චන්ද්‍රයන්ගේ ගෝළයකු මෙන්ම එතුමාගේ නාට්‍ය කීපයකටම සංගීතය සැපයූ ජයන්ත අරවින්ද සමඟ මහාචාර්ය සරච්චන්ද්‍ර ඇසුරේ ලද අත්දැකීම් අළලා සැකසුණු සම්මුඛ සාකච්ඡාවකි.මහාචාර්ය සරච්චන්ද්‍ර ඔබට මුලින්ම හමුවුණු හැටි මුලින්ම විස්තර කරන්න පුළුවන්ද?එතුමා මගේ පියා (සංගීතවේදී වින්සන්ට් සෝමපාල) හමුවීමට අපේ ගෙදර ආවා ගියා. එතකොට මම පොඩි ළමයෙක්. එසේ වුවත් මං වයලින් වාදනය කරනවා දැකලා එතුමා මා ගුවන්විදුලි වැඩසටහන්වලට සහභාගි කරගත්තා. 1958 දී මම පේරාදෙණිය විශ්වවිද්‍යාලයට තේරුණා. එහිදී තමයි මම එතුමා වඩාත් සමීපව ඇසුරු කළේ.මහාචාර්ය සරච්චන්ද්‍රයන් පේරාදෙණිය විශ්වවිද්‍යාලයයෙන් සංස්කෘතික පුනර්ජීවනයක් ඇති කළ ආකාරය ශිෂ්‍යයකු වශයෙන් ඔබ දුටුවේ කොහොමද?පනස් හයේ ‘මනමෙ’ නාට්‍යයෙන් පස්සේ පේරාදෙණිය සරසවියේ ‘ප්‍රේමයෙන් මන රංජිතවේ...” වැනි ගීත සිසුන් අතර ජනප්‍රිය වන්ට පටන්ගත්තා. ඊට ඉහත සිසුන් ගැයුවේ බයිලා. ‘ඇරපන් ලුසියා දොර’ වගේ සින්දු. මා සංගීතය සැපයූ ‘රත්නාවලි’ නාට්‍යයේ ගීතත් සිසුන් අතර ජනප්‍රිය වුණා. මං හිතන්නේ ඒ වෙනසම ඇති සංස්කෘතික පුනර්ජීවනය පෙන්වන්න.ඔබ මහාචාර්ය සරච්චන්ද්‍රයන්ගේ නාට්‍යවලට නිර්මාණාත්මකව සම්බන්ධ වුණේ කොයි විදියටද?පියදාස නිශ්ශංක සූරීන්ගේ පරිවර්තනයක් ඇසුරු කරගෙන එතුමා ‘රත්නාවලී’ නාට්‍යය සිසුන් ලවා නිෂ්පාදනය කළා. නිෂ්පාදනයට කරගැසුවේ ආචාර්ය සරත් අමුණුගම හා හේමමාලි ගුණසේකර (පසුව ගුණසිංහ) යන දෙදෙනා. මම තමයි සංගීතය නිර්මාණය කළේ. ඊට ගීත 25ක් පමණ ඇතුළත් වුණා. ‘රත්නාවලි’ සඳහා පාදක කරගත්තේ උත්තර භාරතීය රාගධාරි සංගීතය. ඊට පසුව මම එතුමාගේ ‘පේමතෝ ජායතී සෝකෝ’ නාට්‍යයටත් සංගීතය නිර්මාණය කළා. ඒ හැරුණුකොට ‘මනමෙ’ හා ‘සිංහබාහු’ යන නාට්‍ය නවීකරණය කළ අවස්ථාවන්හි සංගීතයෙන් නවාංග එකතු කළා. විශේෂයෙන් ’මනමෙ’ නාට්‍යයේ ‘දිරියෙන් යුද කළ’ හා ‘අසන් ම පිය හිමි’ වැනි ගීත සඳහා අලුත් තනු සම්පාදනය කළා.එසේම මේ නාට්‍ය දෙකේම සංවාදවලට විවිධත්වයක් එන විදියට අලුත් තනු නිර්මාණය කළා. මුලින් තිබුණේ පල්ලියේ ‘ඔරසන්’ ක්‍රමයට හදපු සංවාද ගායන රටාවක්. මා එය වෙනස් කළා.ඔබෙත් මහාචාර්ය සරච්චන්ද්‍රයන්ගෙත් එකතුවේ අග්‍රඵලය ‘පේමතෝ ජායති සෝකෝ’යැයි මා සිතනවා.ඔව්. ‘පේමතෝ’ නාට්‍යයේ ආ ගීත ‘භාව ගීත’ යැයි කියන්න පුළුවන්. ඉංගිරිසියෙන් ලයර් (LYRE) කියන්නේ ග්‍රීක වීණාවට. ලිරික් (LYRIC) කියන්නේ ඒ වීණාවෙන් උපදවන දේ. රිලිකල් (LYRICAL) කියන එකට හොඳම සිංහල වචනය තමයි ‘භාව ගීත’ කියන එක. මාධුර්යයෙන් යුතු (MELODIUS) සංගීතයක් ‘පේමතෝ’ට නිර්මාණය වුණා.ඔබ කලාකරුවකු ලෙස මහාචාර්ය සරච්චන්ද්‍රයන් දකින්නේ කොහොමද?එතුමා තමයි ශ්‍රී ලංකාවේ රවින්ද්‍රනාත් තාගෝර්. භාෂා ශාස්ත්‍ර, කවි, නාට්‍ය, ප්‍රබන්ධ කලාව, සංගීතය, පෙර අපර දෙදිග දර්ශනය මේ සියලු කුසලතා එකට සංගත වූ අපේ රටේ සිටි එකම කලාකාරයා මහාචාර්ය සරච්චන්ද්‍රයි.ඒ අනුව එතුමා කලාව තුළ අසමසම යැයි කියන්න පුළුවන්.මහාචාර්ය සරච්චන්ද්‍රයන්ගේ පෞද්ගලික ජීවිතය මොනවගෙ ස්වරූපයක් ගත්තද?එතුමා බුද්ධිමය ජීවිතයයි, භාවමය ජීවිතයයි සමබරව පවත්වාගෙන ගියා. එතුමාගේ ජීවිතයේ උග්‍ර භාවික අවස්ථා තිබුණා. මම දවසක් ඇහැව්වා ‘සර් ඔය ප්‍රශ්න පැත්තකින් තියන්න, හිතින් අයින් කරන්න බැරිද’ කියලා. එතකොට එතුමා කිව්වෙ “එහෙම අහක් කළොත් මිනිහෙක්ද ජයන්ත?” කියලයි.මහාචාර්ය සරච්චන්ද්‍රයන්ගේ අවසාන කාලයේ දීත් එතුමා ළඟින්ම ඇසුරු කළ කෙනෙක් ඔබ. එතුමාගේ ජීවිතයේ අවසාන භාගය ගතවුණේ කොහොමද?අන්තිම කාලේ එතුමා සංගීතයට හුඟාක් නැඹුරු වුණා. විශේෂයෙන් උත්තර භාරතීය රාගධාරී සංගීතයට. ඒක තමයි විඳින්න පුළුවන් සංගීතය. ආධ්‍යාත්මික පැත්තට බරවුණු සංගීතය. එතුමා සිතාරය වාදනය කරනවා. මම හාර්මෝනියම් එක වාදනය කරනවා. එතුමා මට කියනවා ආලාප උගන්වන්න කියලා. එතුමා සංස්කෘත ශ්ලෝකයක් කියමින් එහි තේරුම මට කියලා දුන්නා. එහි තේරුම මේකයි. මාරයා කෙස් වැටියෙන් අල්ලගෙන ඉන්නකොටත් ප්‍රඥාවන්තයා හදන්නේ තව පොඩ්ඩක් හරි ඉගෙන ගන්නයි.ඔබේ මූලිකත්වයෙන් යුතු ‘චමත්කාර ගීත – කාව්‍ය රසික සමාජය’ හෙට පවත්වන ගීතාංජලි පුණ්‍යානුමෝදනා ප්‍රසංගය ගැනත් අවසාන වශයෙන් යමක් කියන්න.’මනමෙ’ හා ‘සිංහබාහු’ හැරුණු කොට මහාචාර්ය සරච්චන්ද්‍රයන්ගේ අනිත් නාට්‍ය අද නිෂ්පාදනය වන්නේ නැහැ. ඒක අභාග්‍යයක්. එබඳු පසුබිමක එතුමාගේ නාට්‍ය ගීතවත් අඩුම ගානේ අනාගතය උදෙසා පවත්වාගෙන යෑමේ අරමුණින් තමයි මේ ප්‍රසංගය සංවිධානය කරන්නේ. අපේ පරමාර්ථය මේ ඔස්සේ සංගීත හා සාහිත්‍යමය රුචිකත්වය නංවාලීම. ගීතය ඒ කලාවන් දෙකේම එකතුවක් නේ. ‘චමත්කාර’ කියන්නේ කලා කෘතියකින් ලබන්න පුළුවන් උපරිම රසය.සු.මි.ඡායාරූපය ගීත් ද මෙල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081516</link>
    <topic>සරච්චන්ද්‍ර උපහාස කතා</topic>
    <author/>
    <content>සරච්චන්ද්‍ර උපහාස කතාමහාචාර්ය සරච්චන්ද්‍ර සිවිල් සේවා විභාගයේ සම්මුඛ පරීක්ෂණයට පෙනී සිටියේය. එහිදී පරීක්ෂක මණ්ඩලයේ අයෙක්.”ඔබ කොළඹ වික්ටෝරියා පාර්ක් එකට ගිහින් තිබෙනවාදැයි” ඇසීය.මහාචාර්ය සරච්චන්ද්‍ර ‘ඔව්’ යනුවෙන් කෙටි පිළිතුරක් දුන්නේය. ඊළඟට තවත් ප්‍රශ්නයක් නැඟිණි.”එහෙම නම් පාර්ක් එකේ මල් වර්ග කීයක් තියෙනවද? ඒවා මොනවද?එකී ප්‍රශ්නයෙන් කෝප වූ මහාචාර්ය සරච්චන්ද්‍ර අසුනෙන් නැඟිට”දැන් මට මතක නැහැ. ආයිත් පාර්ක් එකට ගිහින් බලාගෙන ඇවිත් හරියටම ගාණ කියන්නම්”යැයි පිළිතුරු දුන්නේය.වරක් පේරාදෙණිය විශ්වවිද්‍යාලයයේ පුනරුත්පත්තිය පිළිබඳ විවාදයක් පැවැත්විණි. පුනරුත්පත්තියක් ඇතැයි යන පිල නියෝජනය කළේ මහාචාර්ය කේ.එන්.ජයතිලකය. මහාචාර්ය සරච්චන්ද්‍ර ඊට ප්‍රතිවිරුද්ධ පිල නියෝජනය කළේය. මහාචාර්ය ජයතිලක විවාදය සඳහා ලොකු පොත් මිටියක්ම රැගෙන විත් තිබිණි. මහාචාර්ය සරච්චන්ද්‍ර පැමිණියේ හිස් අතිනි. මහාචාර්ය ජයතිලක තම මතය තහවුරු කිරීම උදෙසා තමා ගෙන ආ පොත්වලින් කරුණු උපුටා ගෙන කතා කළේය. මහාචාර්ය සරච්චන්ද්‍රගේ වාරය එළැඹිණි.”මට නම් පුනරුත්පත්තියක් ඇත්තෙත් නෑ. ඕනැත් නෑ. ඒත් දැන් මේ විවාදයට ආවට පස්සේ නං මට තවත් ආත්ම කීපයක්ම තිබුණොත් හොඳයි කියලා හිතෙනවා. මොකටද දන්නවද? අර පොත් ටික සේරම කියවන්න”එක් තරබාරු නිළියක් ‘සිංහබාහු’ නාට්‍යයේ රඟපෑවාය. දිනක් ඇය හිරට හිරේ ඇඳුමක් ඇඳගෙන පැමිණියාය. මහාචාර්ය සරච්චන්ද්‍ර ඇය දෙස අමුතු බැල්මක් හෙළනු දුටු ඇය මෙසේ ඇසුවාය.”මේ ඇඳුම ටිකක් අසභ්‍යයි වගෙ නේද සර්?”එවිට මහාචාර්ය සරච්චන්ද්‍ර මෙසේ පිළිතුරු දුන්නේය.”ඇඳුම නම් අසභ්‍ය නැහැ. ඒත් ඇඳුම ඇඳන් ඉන්න කෙනා නම් අසභ්‍ය වෙන්න පුළුවන්”හැත්තෑව දශකය මුල් භාගයේදී පමණ එක්තරා ගුවන් විදුලි සාකච්ඡාවකට සයිමන් නවගත්තේගමට කැඳවීමක් ලැබිණි. සාකච්ඡාව මෙහෙයවූයේ මහාචාර්ය සරච්චන්ද්‍රය. එහිදී සරච්චන්ද්‍රයන් විසින් සයිමන් හඳුන්වා දෙනු ලැබුවේ මෙලෙසිනි.”අද අපේ වැඩසටහනට ආරාධිත තරුණ ලේඛකයා ස.වි.ම.න් නවගත්තේගම මහතායි. වාසනාවකට වගේ පසුගිය වසරේ මෙතුමා ලියූ කෘතියකට සාහිත්‍ය සම්මානයක් ලැබුණේ නැහැ. ඒ හන්දා මේ අවුරුද්දේ ඔහු රසවත් කෘතියක් ලියලා තියෙනවා. ඒ තමයි ‘සාගර ජලය මදි හැඬුවා ඔබ සන්දා’ කියන කෘතිය”පුවත්පත් කලාවේදියකු වන අනුර බණ්ඩාර රාජගුරු වරක් ‘සරසවිය’ පුවත්පත වෙනුවෙන් මහාචාර්ය සරච්චන්ද්‍රයන් හමුවී සම්මුඛ සාකච්ඡාවක් කළේය. සාකච්ඡාව අවසානයේ රාජගුරු එතුමාගේ දූදරුවන්ගේ නම් ගම් මොනවාදැයි විමසුවේය. විශේෂයෙන් එතුමාගේ එකම පුත් රන්සි දීපංකර ගේ නම කුමක්දැයි ඔහු ඇසුවේය. මහාචාර්ය සරච්චන්ද්‍රයන්ට ඒ අවස්ථාවේ තම පුතුගේ නම මතකයට නොආවේය.”අනේ රාජගුරු, පුතා මිදුලේ සෙල්ලම් කර කර ඉන්නවා. යමින් ගමන පුතාගෙන් නම මොකක්ද කියලා අහගෙන ලියාගෙන යන්න” යැයි මහාචාර්ය සරච්චන්ද්‍ර කියා සිටියේය.වරක් වේදිකා නාට්‍යයක් නරඹා මහාචාර්ය සරච්චන්ද්‍ර රඟහලෙන් පිටතට පැමිණියේය. එවිටම ඔහු සොයා ආ නාට්‍ය නිෂ්පාදකවරයා”සර් කොහොමද නාට්‍යය හොඳද? යැයි විමසුවේය.මහාචාර්ය සරච්චන්ද්‍රයන් මඳක් කල්පනා කරන අතරේ ඔහුගේ කුඩා දියණිය”හරි ෂෝක් තාත්තේ! අපිට නම් නාට්‍යය හොඳයි” යැයි කීවාය.ඉන් පිබිදුණු මහාචාර්ය සරච්චන්ද්‍ර මෙසේ පිළිතුරු දුන්නේය.”ඔව් ඉතිං පොඩි ළමයින්ට නම් මේ නාට්‍යය හොඳයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081517</link>
    <topic>‘නලමුදු සුවඳේ දැවටුණු ගී හඬ ඉමාන්</topic>
    <author>හේමාලි</author>
    <content>‘නලමුදු සුවඳේ දැවටුණු ගී හඬ ඉමාන්පුරා වසර දහයකට පසු සංගීතලෝලී රසකාමින්ට සිය කටහඬ අවදි කරන ඔහු ඉමාන් පෙරේරා. ඔහුගේ ගීත අඩංගු සංගත තැටියක් දොරට වැඩීම පසුගිය සතියේ කොළඹ ආනන්ද විද්‍යාලීය ශ්‍රවණාගාරයේ දී සිදුවිය. ඊට සමාන්තරව ආරාධිත ශිල්පීන් රැසක් සහභාගි වූ ගීතමය සුයාමයක් ද පැවැත්විණ. මේ ඒ පිළිබඳ සටහනකි.ඉමාන් කලා ක්ෂේත්‍රයට පිවිසෙන්නේ ශ්‍රී ජයවර්ධනපුර සරසවියේ සිසුවකුව සිටියදී ය. ඒ 1996 වසරේ ‘නල මුදු සුවඳ’ කලා උලෙළේ හොඳම ගායකයා ලෙසින් පණ්ඩිත් අමරදේව සම්මානය හිමිකර ගනිමිනි. මෙම තරගය සඳහා ඔහු ගායනා කළේ තිළිණ රුවන් මලලසේකර රචනා කළ ‘වසත්තයේ මල්’ නම් ගීතයයි. එය සංගීතවත් කළේ සුදර්මන් රංජිත් ය.ඉමාන් සංගීතයට කැමැත්තක් දැක්වූයේ කුඩා අවදියේ පටන්ම ය. මේ නිසා ම ඔහු පාසලේ කා අතරත් ජනප්‍රිය සිසුවෙක් විය.අම්බලන්ගොඩ ධර්මාශෝක විද්‍යාලයේ අධ්‍යාපනය ලැබූ ඔහුට ජන සංගීත ආරට නෑකම් කියන කටහඬක් හා ප්‍රකාශන කෞෂල්‍යයක් විය. මේ නිසා පාසලේ සංගීත, ජන ගායනා තරගවලදීත් පාසලේ බාහිර සෞන්දර්ය කලා කටයුතු වලදීත් පාසල් නාට්‍ය තරගවලදීත් ඉමාන්ට වැඩි දායකත්වයක් විය.ඉමාන්ගේ මෙම හැකියාවන් හඳුනාගත් සුදර්මන් රංජිත් හා නීල් රංජිත් යන නිර්මාණශීලී කලාකරුවන් දෙදෙනා ඔහු නාට්‍යවල පසුබිම් සංගීතයට අදාළ ගායනා සඳහා සම්බන්ධ කර ගත්තේ ය. මේ අතරතුර ඉමාන්ට කෙනෙකුට කලාතුරකින් හිමිවන දුර්ලභ ගණයේ වාසනාවක් ද හිමිවූයේ ය.පාසලේ කීර්තිමත් ආදි ශිෂ්‍යයකු වූ එසේම නිතර අම්බලන්ගොඩ ධර්මාශෝකයට ආ ගිය ඔහු මේ රටේ කීර්තිමත් ජන සංගීත පර්යේෂකයකු වන සී. ද එස්. කුලතිලකයන්, ඉමාන් ගේ කටහෙඬහි ඇති ශක්‍යතා හා ස්වර පරාසය හඳුනා ගැනීම ඒ දුලබ වාසනාවයි. ඒ අනුව ඉමාන්ට ගුවන් විදුලියේ ජන ගායනා වැඩසටහන් සඳහා සහභාගිවන්නට අවස්ථාව සැලසුණේ ය.උසස් පෙළ වාණිජ අංශයෙන් ඉතා විශිෂ්ට ලෙස සමත් වූ ඉමාන් 1995 දී ශ්‍රී ජයවර්ධනපුර විශ්වවිද්‍යාලයට ඇතුළත්ව ව්‍යාපාර පරිපාලනවේදී විශේෂ උපාධිය හිමිකර ගත්තේ ය. ගීත ගායනය ඔහුගේ විනෝදාස්වාදය පිණිස විය.‘නලමුදු සුවඳ’ කලා මංගල්‍යයෙන් ඉමාන් දක්ෂතම ගායකයා වීමෙන් අනතුරුව මහාචාර්ය සුනිල් ආරියරත්නයන්ගේ මඟ පෙන්වීම යටතේ ඉමාන් පෙරේරා නම් මේ තරුණ ගායකයාට එවකට අප කලා ලොව බැබළවූ කලාකරුවන් රැසක් ම හඳුනා ගැනීමටත් ඇසුර ලබාගැනීමටත් හැකි විය.“මේ ඉන්නේ ඉමාන් පෙරේරා. හොඳ හඬක් තිබෙන ගායකයෙක්. හොඳ අනාගතයක් තිබෙනවා. මෙයාට උදව් කරන්න යනුවෙන් කියමින් මහාචාර්ය ආරියරත්න උදව් කළ හැකි සෑම තැනකදීම ඉමාන් කලාවට හඳුන්වා දෙන්නට නොමසුරු වූයේ ය.පසුකාලිනව සංගීතවේදී රෝහණ වීරසිංහ, නවරත්න ගමගේ වැනි සංගීතඥයනුත්, කුලරත්න ආරියවංශ, යසනාත් ධම්මික බණ්ඩාර, නිලාර් එන්. කාසිම් වැනි ගීත රචකයනුත් සමඟ එක්ව වැඩ කරන්නට ඔහුට අවස්ථාව හිමි වුණේය.ඉමාන් ගේ ප්‍රථම ගීත සමුච්චය එළි දැක්වූයේ මීට වසර 10 ට පෙර ය. එය නිල්වලා එන්ටර්ටේන්ට්මන්ට් නිෂ්පාදනයකි. ජාතික රූපවාහිනියේ සහ ස්වාධීන රූපවාහිනී සේවයේ ජනප්‍රියත්වයට පත් වූ ‘යාත්‍රා’, නඳුන් උයන’, ‘නිම්හිම් සර’ වැනි සංගීතය වැඩසටහන් සඳහා ‘වසන්තයේ මල්’ ‘සුවඳ මල් රේණු පිස එන’, ‘ලස්සන නිළියේ’ ආදී ගීත ගායනා කළ ඔහු ‘කනේරු’, ‘සඳ දුර නම්’ ‘අහස සේ නුඹ අනන්තය’, ‘ගඟ අද්දර කැලේ’ වැනි ටෙලි නාට්‍ය තේමා ගීත ගායනයට ද දායක වූයේ ය.චිත්‍රපට පසුබිම් ගායනයට ද ප්‍රවිෂ්ට වුණු ඔහු ප්‍රථමයෙන් ම සිය දායකත්වය ලබා දුන්නේ දයාරත්න රටගෙදර අධ්‍යක්ෂණය කළ ‘නිල් දිය යහන’ චිත්‍රපටය සඳහා ය.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081518</link>
    <topic>ක්ලැරන්ස් ගේ සැඟවුණු ගී ගෙනෙන දමයන්ත කුරුප්පු</topic>
    <author>ඉඳුනිල් වීරරත්න</author>
    <content>ක්ලැරන්ස් ගේ සැඟවුණු ගී ගෙනෙන දමයන්ත කුරුප්පුගීත රචකයකු, සංගීතඥයකු, වාදකයකු මෙන්ම ගායකයකු ලෙස සදා නොමියෙන ගී නිර්මාණ රැසක්ම අපට තිළිණ කළ ක්ලැරන්ස් විජේවර්ධනයන් ගේ නම සිංහල පොප් සංගීතයේ නිර්මාතෘවරයා ලෙසින් ලාංකේය ගීත ඉතිහාසයේ ලියැවී තිබේ.එදා මෙදා තුර ඔහු නිර්මාණය කර ඇති ගීත දෙදහසකට ආසන්න වන අතර, ඔහුගේ් හ¼ඩින්ම ගායනා කර ඇති ගීත ද දහසකට ආසන්න වෙයි. මේ අතරින් තවමත් අප රසවිඳ ඇත්තේ ඒ අතරින් ගී අතළොස්සකි.ක්ලැරන්ස් ගේ මෙම ගීත රාශිය අතරින් මෙතෙක් අප අසා නොමැති ගීත 15ක් ක්ලැරන්ස්ගේ සැඟවුණු ගී නමින් තිළිණ කරන දමයන්ත කුරුප්පු ක්ලැරන්ස් ගේ සුවඳ රැඳුණු අතීතයට අප රැගෙන යන්නට සමත් වී තිබේ.ක්ලැරන්ස් විජේවර්ධන නම් වූ මේ අමරණීය කලාකරුවා හඳුනාගෙන ඉතා කුළුපග මිතුරකු ලෙසින් ඇසුරු කරමින් සංගීත ක්‍ෂේත්‍රයට පිවිසි දමයන්ත මෙම ඛ්ච් තැටිය ‘ක්ලැරැන්ස් ගේ සැඟවුණු ගී’ නමින් නම් කිරීමත් විශේෂත්වයක්. ක්ලැරන්ස් ගේ හඬට බෙහෙවින් සමාන හඬක් ඇති දමයන්ත ක්ලැරන්ස් ගායන ශෛලිය අනුව යමින් ගායනා කර ඇති අතර, මුල් ගීීවල ක්ලැරන්ස් නිර්මාණය කර ඇති සංගීත සංයෝජනය එලෙසම වාදනය කර තිබීමත් විශේෂත්වයකි.’සැඟවුණු ගී’ තැටිය පිළිබඳව දමයන්තගේ අදහස් මේ.”මම පාසල් යන කාලයේ මූන්ස්ටෝන් සංගීත කණ්ඩායමත් එක්ක මාතලේ ඉඳලා කොළඹ ආව. ක්ලැරන්ස් නැවතිලා ඉඳිමින් පුහුණුවීම් කළේ සිරිසඟබෝ කොරයා මහතාගේ නිවෙසේ. අපේ ගෙදර තිබුණෙත් ඒ ළඟම නිසා මම නිතරම පුහුණුවීම් බලන්න ගියා. මටත් ආසාවක් ඇතිවුණා සංගීත ක්‍ෂේත්‍රයට එන්න.මම දිලුප් ගබඩා මුදලියි, අජිත් දහනායකයි එක්ක එකතුවෙලා ‘ලොන්සම් ස්ටෝන්’ කියන සංගීත කණ්ඩායම ආරම්භ කළා. මම තමයි ප්‍රධාන ගායකයා. සිංහල සිංදුවලට වැඩිපුරම කිව්වේ ක්ලැරන්ස් ගෙ ගීත.මේ සංගීත කණ්ඩායම පිහිටුවා ගත්තෙ 1972. 1973 වසරේ ඉඳල 1975 දක්වා මට ඔහු ළඟින්ම ඇසුරු කරන්නට අවස්ථාව ලැබුණා. එහිදී ඔහුගේ ගීත ඔහු ගායනා කරන ශෛලියටම ගායනා කරන්න මම ඉගෙන ගත්තා.ක්ලැරන්ස් කියන්නෙ ඉතාමත් දක්ෂ කලාකරුවෙක්. ඒ වගේම හිත හොඳ සංවේදී මනුෂ්‍යයෙක්. සිංහල වගේම හොඳින් ඉංග්‍රිසි භාෂාවයි දෙමළයි කතාකරන්න පුළුවන්. ගීතයක් ලියල තනුව දාල ලස්සනට ගායනා කරන්න විනාඩි 10කට වඩා යන්නෙ නෑ.මේ විදිහට ගීත ලියල තනු යොදල සංගීතවත් කරල ගීත නිර්මාණය කර දුන්නු බොහෝ ගායක ගායිකාවන් පසු කාලයේ අතිශයින් ජනප්‍රිය වුණා.මිල්ටන් මල්ලවආරච්චි කියන්නේ එවැනි ගායකයෙක්. ක්ලැරන්ස් හා සුපර් ගෝල්ඩන් චයිම්ස් මිල්ටන්ට ගීත රැසක්ම නිර්මාණය කර දී තිබෙනවා. 1975 මැයි 11 මම ක්ලැරන්ස් සමඟ එකතුවෙලා මිල්ටන් ගේ පළමුවැනි ඒක පුද්ගල සංගීත ප්‍රසංගය ’’Super Consert with Milton’  නමින් කළා. එය අතිශයින් සාර්ථක වුණා.මේ අතර මට හෝටල් කළමනාකරණය පිළිබඳ හදාරන්න එංගලන්තයට යන්න සිදුවුණා. එංගලන්තයට ගියත් මම සංගීතය අතහැරියෙ නෑ.‘Electric immage’ නමින් සංගීත කණ්ඩායමක් පිහිටුවාගෙන අපේ රටේ අයගෙ උත්සවවලට සංගීතය සැපයුවා.”දමයන්ත කුරුප්පු යළිත් ලංකාවට එන්නේ 1982 වසරේ. ඉන්පසු ප්‍රධාන පෙළේ සංචාරක හෝටල් කිහිපයකම කළමනාකාර ධූරයට පත්ව සේවය කර මේ වන විට D.K. Promotions නම් ප්‍රසංග සංවිධාන ආයතනයක් පවත්වාගෙන යයි.”1995 මම හෝටල් කළමනාකාරිත්වයෙන් ඉවත්වුණා, සංගීතය ගැනත් ක්ලැරන්ස්ට තිබුණු බැඳීම නිසාම 2001 වසරේ BMICH හි Tribute to Clarance නමින් ක්ලැරන්ස් උපහාර ප්‍රසංගයක් කළා. 2007 වසරේ යළිත්  ‘Clarance the legend’ නමිනුත්, 2008 වසරේ මැයි 05 වැනිදා,‘Clarance unplug with Mariance’ ප්‍රසංගය කළා.ක්ලැරන්ස් විජේවර්ධනයන් ඇසුරින් සංගීත ක්‍ෂේත්‍රයට පැමිණි දමයන්ත, ස්වතන්ත්‍ර නිර්මාණ ඇතුළත් CD තැටියක් ‘Timeles Hits’  නමින් එළිදැක්වූවා. මරියසෙල් ගුණතිලක ගායිකාව මෙහි යුග ගායනයෙන් සහාය වනවා.”මට අඩිතාලම දමල, මාව සංගීත ක්‍ෂේත්‍රයට ගෙනාවෙ ක්ලැරන්ස්. ඔහුට කෘතගුණ දක්වන්න මම ‘සුහදානනේ’ ගීතය ගායනා කළා. මෙහි පදරචනය කළේ ශ්‍රී අකලංක ජයසිංහ. සංගීත නිර්මාණය තුෂාර කුරුවිටගේ.මෙම සීඩී තැටියේ මුල්ම පිටපත මම පිළිගැන්නුවේ ක්ලැරන්ස්ගේ බිරිය ශීලා මහත්මියට. සුහදානනේ ගීතය අහනවිට ශීලා අක්කාගේ ඇස්වලට කඳුළු පිරුණා. ඇය මගේ උත්සාහය හරියට අගය කළා.”ක්ලැරන්ස් විජේවර්ධනයන්ගේ ගීත විශාල ප්‍රමාණයක් අතරින් තවමත් අපට අසන්නට තිබෙන්නේ ඉතාමත් සීමිත ගීත ප්‍රමාණයක්. එහෙත් ක්ලැරන්ස්ම රචනා කර සංගීතය සපයා ගායනා කළ තවමත් අපට අසන්නට නොලැබුණු ගීත සිය ගණනක් තිබේ. ඒ ගීත අතුරින් තෝරාගත් ගීත කිහිපයක් රසවිඳීම සඳහා අපට තිළිණ කරන්නට දමයන්තට හැකිවුණා.”සාමාන්‍යයෙන් ශීලා අක්කා ක්ලැරන්ස්ගේ ගීත කාටවත්ම අහන්නවත් දෙන්න කැමැති නෑ. ඒ ඔවුනට වෙලා තිබෙන අසාධාරණකම් නිසා. එහෙත් ඔවුනගේ ඥාතියකු වන සිරි හෙට්ටිආරච්චි මහත්මා තමයි මම යහපත් චේතනාවෙන් කරන දෙයක් නිසා ගීත ටිකක් කරන්න දෙමු කියලා කිව්වේ.ඉන්පස්සෙ ක්ලැරන්ස් කැසට්වලට පටිගත කරලා තිබෙන ප්‍රසිද්ධියට පත් නොකෙරුණු ඔරිජිනල් ගීත 100 මට ලැබුණා. මම මාස ගණනාවක් පුරා ඒවා හොඳට අහලා ගීත 15ක් තෝරාගත්තා.එයින් 13 ක්ම පද රචනය කරලා තනු නිර්මාණය කරලා ගායනා කරන්නේ ක්ලැරන්ස්මයි. ඉතිරි ගීත 2 රචනා කරලා තියෙන්නේ ආචාර්ය අජන්තා රණසිංහයන්. මෙම ගීතවල අයිතිය මම ශීලා විජේවර්ධන මහත්මියගෙන් නීත්‍යානුකූ®ලව අරගෙන තිබෙනවා.අනෙක් කරුණ මම මේ ගීතවල සංගීතය කිසිම ආකාරයකින් වෙනස් කිරීමක් කළේ නෑ.ක්ලැරන්ස් ගේ ගිටාර් නෝට්, කීබෝඩ් නෝට් ඒ විදිහටම වාදනය කරලා තමයි සංගීතය පටිගත කළේ. මම එම ගීත ගායනා කරන විටත් ක්ලැරන්ස් ගේ සිඟින් ස්ටයිල් එක ෆලෝ කළා.”’ක්ලැරන්ස් ගේ ‘සැඟවුණු ගී’ සීඩී තැටිය එළිදැක්වීම දමයන්තගේ ආශාවක්. ඔහු ඒ තුළින් ක්ලැරන්ස් ගේ ගීත ප්‍රියකරන, ක්ලැරන්ස්ට ආදරය කරන රසික රසිකාවන්ට අපූර්ව පණිවුඩයක් ද දෙනවා.””මම මේ ගීත ඛ්ච් එක එළිදැක්වූයේ 70 දශකයේ ගීතවලට කැමැති විශේෂයෙන් ක්ලැරන්ස් ගීත ප්‍රියකරන රසිකයන් වෙනුවෙන්. තවත් මගේ අදහසක් තිබෙනවා නව පරපුරේ ජනප්‍රිය ගායකයින් ක්ලැරන්ස් ගේ ගී ගයන ක්ලැරන්ස් උපහාර සංදර්ශනයක් කරන්න.එයින් ක්ලැරන්ස් ගේ ගීත වත්මන් තරුණ පරපුර අතර ජනප්‍රිය කළ හැකියි.ක්ලැරන්ස් මිල්ටන් මල්ලවාරච්චි වෙනුවෙන් හැදූ ‘තනිවී සිටින්නයි’ ගීතය මම ගායනා කළා. මේ වනවිට එහි රූපරචනයත් (Visual) කරලා අවසන්. ළඟදීම එය රූපවාහිනී නාලිකා තුළින් ප්‍රචාරය වේවි.මේ සියලු දෙයින් ලැබෙන ආදායම් තුළින් ක්ලැරන්ස්ගේ පිළිරුවක් නිර්මාණය කරන්නත් මගේ අදහසක් තිබෙනවා.”ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081519</link>
    <topic> මාස්ටර්ස් මලල ක්‍රීඩා උලෙළේදී ලේක්හවුසියට පදක්කම් 10 ක්</topic>
    <author/>
    <content> මාස්ටර්ස් මලල ක්‍රීඩා උලෙළේදී ලේක්හවුසියට පදක්කම් 10 ක්පසුගිය 17 සහ 18 දෙදින තුළ කොළඹ සුගතදාස ක්‍රීඩාංගණයේදී පැවැත්වුණු මාස්ටර්ස් මලල ක්‍රීඩා උලෙළේදී ලේක්හවුස් ආයතනය නියෝජනය කළ ක්‍රීඩක ක්‍රීඩිකාවෝ පදක්කම් 10 ක් දිනා ගැනීමට සමත්වූහ. මෙහිදී ඩී.කේ.අයි.පී. නාමසිරි මීටර් 110 කඩුලු පැනීම රිදී පදක්කමත් ඒ සුදුසිංහ මීටර් 110 කඩුලු පැනීම ලෝකඩ පදක්කම සහ මීටර් 400 කඩුලු පැනීම රිදී පදක්කමත් උදුලා අයි පීරිස් මීටර් 400 කඩුලු (කාන්තා) රන් පදක්කම මීටර් 100, 200 රිදී පදක්කම් දිනා ගත් අතර පී.කේ.ඩී. ශි‍්‍රයානි අල්විස් කාන්තා මීටර් 100 සහ මීටර් 200 රන් පදක්කම් සමඟ දුරපැනීම රිදී පදක්කමත් ජේ.ඒ.ඒ. ශ්‍යාම් කුමාර මීටර් 800 රිදී පදක්කම සමඟ මීටර් 1500 රන් පදක්කමද දිනා ගත්හ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081521</link>
    <topic>එදා මං බලාගෙන දෙන්නගෙ මුකුළුව</topic>
    <author>ලියන්නේ නිව්ටන් ගුණසේකර අඳින්නේ හර්ෂ ගුණවර්ධන</author>
    <content>එදා මං බලාගෙන දෙන්නගෙ මුකුළුව”අප්පච්චි මට කතා කළාද?” සඳුන් දෙස හොරැහින් බලමින් ඇය මදහස පෑවාය.”බලන්නකො දුව මේ ඇවිත් ඉන්නෙ කවුද කියලා..? මේ දෙන්නට බොන්න මොකුත් ලෑස්ති කරන්නකෝ...?””ආ.. මේ මිස්ටර් සඳුන් කළුපහනනෙ? කොහොමද ඔයාගේ එක්ස්ෂිබිසන් එක? සාර්ථකයිද?””ඔව්.. මිස්.. ගොඩක් දෙනෙක් බලන්න ආවා..””එතකොට මේ කවුද..? ඔයාගෙ ගර්ල් ෆෙ‍්‍රන්ඩ්ද?” සඳුන්ට විහිළුවක් කරන්නට සිතූ තිසරු දෑස් නටවමින් සිනාසුණාය.”මේ මගෙ නංගි කෙනෙක්. අපර්ණා.. මං නැවතිලා ඉන්නෙ මේගොල්ලන්ගෙ ගෙදර.. මෙයාට සිනමා තාරකාවක් වෙන්න ආසයිලු..””අනේ අප්පච්චි මෙයාටත් පොඩි චාන්ස් එකක් දෙන්න..””අපි දැනටමත් මෙයාව තෝරගෙන ඉවරයි..” ඇගේ ඉල්ලීමට පිළිතුරු දෙමින් චිත්‍රපට අධ්‍යක්‍ෂවරයා කීවේය.”මොනවගේ චරිතයක්ද මට ලැබෙන්නෙ සර්..?” මෙතෙක් නිහඬව සිටි අපර්ණා අධ්‍යක්‍ෂවරයා දෙස බලමින් ඇසුවාය.”මේ කතාවෙ ඉන්නවා කටකාර ගැහැනු ළමයෙක්. ඒ කැරැක්ටර් එකට ඔයා ගැළපෙයි කියලා මට හිතුණා..”ඔහුගේ කතාවට සැවොම සිනාසුණේ කොක් හඬලමිනි.”දුව.. මේ දෙන්නට බොන්න මොකුත් ලෑස්ති කරනවද?””හරි.. මං ටක් ගාලා අරන් එන්නම්...” නැවත ගේ තුළට යාමට හැරෙමින් තිසරු සඳුන් දෙසට ප්‍රේමාදර බැල්මක් හෙලුවාය.සිනමා තාරකාවියක් වීමේ එකම සිහිනය ඉතා පහසුවෙන් සැබෑ කරගන්නට හැකිවීම අපර්ණාගේ හද තුළ ගැල්වූයේ දැඩි පරමානන්දයකි. එම අවස්ථාව උදාකරදීම ගැන ඇය කීපවතාවක්ම සඳුන්ට ස්තුති කළාය.”සඳුන් අය්යා නොහිටින්න කවදාවත් මට මේ අවස්ථාව ලැබෙන්නෙ නැහැ.. මං ඔයාට කොහොම ස්තුති කරන්නද මන්දා.””මට තියෙන බය සෙනරත් අන්කල් ගැන? එයා මං ගැන මොන විදියට හිතයිද මන්දා? මේකෙන් නරක නාමෙ එන්නෙ මටයි..””ඔයා බය නොවී ඉන්නකො... තාත්තා ඔය කියන තරම් නපුරු නැහැ..””ෆිල්ම් එකේ මුහරත් එක ලබන ඉරිදට... ඒකටත් යන්න වෙනවනෙ..””මං ඒ කඩුල්ලත් කොහොම හරි පැන ගන්නම්කො? හිත තියෙනවා නම් මොනවද කරන්න බැරි සඳුන් අය්යෙ?””ඔයා නම් මහ පුදුම කෙල්ලක්..””ඒක නෙමේ මං එදා බලාගෙන දෙන්නගෙ මුකුළුව? තිසරු හරිම ලස්සනයි.. මට ඊරිසියත් හිතුණා.””ඔන්න ඉතින් විකාර කතාවක් ඇදලා ගත්තා?””මං කිව්වෙ විකාරයක් නෙවෙයි. ඇත්ත... සඳුන් අය්යගෙ හිතේ තිසරු ගැන ආදර හැඟීමක් තියෙන විත්තිය මං දන්නවා...” අපර්ණා එවර කටහඬ බින්දේ හැඟීම් බරවය.මෙතෙක් ඉතා සැහැල්ලුවෙන් කතා කළ ඇය එකවරම සංවේදීවීම සඳුන්ගේ හිත මඳක් නොසන්සුන් කළේය. අපර්ණා ද ඇතුළු හදින් තමාට දැඩි ලෙස සෙනෙහස පාන බව ඔහු හොඳින් අවබෝධ කරගෙන සිටියේය.”තිසරුයි.. මායි හරියට අහසයි පොළවයි වාගෙ..” අපර්ණාගේ හිත සතුටු කරවන අටියෙන් සඳුන් කීවේය.”ආදරයට ඕවා බාධාවක් නෙවෙයි සඳුන් අය්යෙ...”එයට දිය යුතු පිළිතුරක් සොයාගන්නට බැරිව මෙන් ඔහු අපර්ණාගේ හැඟීමෙන් බරවූ මුහුණ දෙස බලා සිටියේය.ඉරිදා සවස් වරුවක කොළඹ “ගාලුමුවදොර හෝටලයේදී” “ගිනිසිළුව“ චිත්‍රපටයේ මුහුරත් උළෙල අති උත්කර්ෂවත් අන්දමින් පැවැත්වීමට ඩග්ලස් දැරණියගල සියලු පියවර ගෙන තිබිණ. ඒ සඳහා ජනපි‍්‍රය නළු නිළියෝ රැසක් මෙන්ම සිනමා ක්‍ෂේත්‍රයේ ප්‍රබලයින් කීපදෙනෙක්ද පැමිණ සිටියහ. මාරසිංහ ඒ සියලු කටයුතු මැනවින් සංවිධානය කර තිබිණ.ප්‍රධාන ආරාධිතයා ලෙසට ඇරයුම් ලබා සිටියේ ආණ්ඩු පක්‍ෂයේ අමාත්‍යවරයෙකි. අළු පැහැති “සෆාරි කිට්” එහෙකින් සැරසී සිටි ඩග්ලස් දැරණියගල අමාත්‍යවරයා ළඟම ගැවසෙමින් අන්‍යයන් අතර කැපී පෙනෙන්නට උත්සාහ ගත්තේය. එසේම තම නෙත සිත පැහැරගත් කුසුම්රානි නිළිය දෙසට ද බැල්ම හෙළමින් හෙතෙම ලොකු සතුටක් වින්දේය.අලංකාර ලෙස වැඩ දැමූ වටිනා නිල්පැහැති බෙනාරිස් සාරියකින් හැඩ වැඩවී සිටි සේරා ද රූමත් නිළියන් අතර රැඳෙමින් කැපී පෙනෙන්නට උත්සාහ ගන්නා අන්දම දුටු තිසරුගේ මුව‘ගට නැඟුණේ සෝපාස සිනාවකි.ඇය සැරසී සිටියේ චාම් අයුරිනි. එසේ වුවත් තිසරු කෙරෙන් දිස් වූයේ පි‍්‍රයමනාප පෙනුමකි. මාධ්‍යවේදීන් හා රූපවාහිනි කැමරාකරුවන් අතර රැඳී සිටි සඳුන් දෙසට වරින් වර නෙත් කැලුම් විහිදුවමින් ඇය සිය යෙහෙළියක් සමඟ කතා බහ කරමින් සිටියාය.”බලන්නකො තිසරු අද සේරා ආන්ටිගෙ ලස්සන? ලිප්ස්ටික් ගාලා.. අලුත්ම හෙයාර් ස්ටයිල් එකක් දාලා.. අත් දෙකටම රත්රන් වළලු?””එයාගෙ බොරු ස්ටයිල්” තිසරු අසතුට පළ කරමින් කට ඇද කළාය.”එහෙම කියන්න එපා තිසරු.. එයාටත් ආසා ඇතිනෙ ඔය චිත්‍රපටි නිළියො මැද්දෙ කැපීලා පේන්න... අනිත් එක සේරා ආන්ටිනෙ ෆිල්ම් එකේ ප්‍රොඩියුසර්ගෙ වයිෆ්...””අනේ අපි ඔය කතාව නවත්තමු සිල්වියා”සඳුන් ඔය අතරතුරේදී හෙමින් සීරුවේ තිසරු වෙතට කිට්ටු කළේ ඇය සමඟ වචන තුන හතරක් හෝ හුවමාරු කර ගන්නටය.”තිසරු මොකද මේ පැත්තකට වෙලා? අර ආටිස්ට්ලා ඉන්න පැත්තට යන්නකො... කැමරාකාරයො ටික සේරම ඒ පැත්තෙනෙ..””අනේ මට බැහැ සඳුන්... මට මෙතන හොඳයි. ඒක නෙමේ කෝ ඔයාගෙ නෑනා පොඩ්ඩ?””අපර්ණාද? එයා අන්න අර එහා සයිඩ් එකේ ඉන්නවා.. යාළු ගර්ල් කෙනෙක් එක්ක කදේ දාගෙන..””තිසරු.. ඔයා නම් අද හරිම චාම්... ඒත් ලස්සනයි””මං ඔය බොරු විච්චූර්ණවලට කැමැති නැහැනෙ සඳුන්..””පේනවා නේද වයසක නිළියොත් මේක්අප් දාගෙන අද ඇවිත් ඉන්න හැටි...?””ඒක තමා” තිසරු කටපුරා සිනාසෙමින් දෑස් විකසිත කළාය.”අර බලන්නකො බතලගොඩ ඇමැතිතුමා නිළියක් එක්ක කදේදාගෙන ඉන්න හැටි?” ජනපි‍්‍රය නිළියක් සමඟ කෙළිකවට බස් දොඩමින් පී‍්‍රති සාගරයක ගිලී සිටි තඩිබඩක් ඇති බතලගොඩ ඇමැතිවරයාව තිසරුට පෙන්වමින් සඳුන් කොක්හඬ ලෑවේය.ඡායාරූප ගන්නා හැම මොහොතකදීම නළු නිළියෝ බොහෝ දෙනෙක් කැමරාවලට එබෙමින් පී‍්‍රති ප්‍රමෝදයෙන් සිනාසුණහ. කැමරාකරුවන් ද තරගයට මෙන් එක් එක් කෝණවලින් ඔවුන් සිය කැමරාවන්ට හසුකර ගත්හ.ඩග්ලස් ද හැම විටම කැමරාවන්ට මුහුණ දුන්නේ සේරා ද සමඟය. ඒ අතරම ඔහු ප්‍රධාන නිළිය දෙසට ද දෑස විහිදෙව්වේ විශ්මයෙන් යුතුවය.මෙතරම් මනරම් රූපකාය සම්පත්තියක් ඇයට පිහිටියේ කෙසේදැයි ඔහුට පුදුම සිතිණ.ඇගේ පැහැපත් මුහුණ පමණක් නොව ගෙල උරහිස් අතැඟිලි පවා වාත්තු කළාක් මෙනි. එපමණක් නොව ඇගේ ගමන... බිමන... සිනාව හා කතාවද සිත් වශී කරන සුලු විය. චිත්‍රපට ලෝකය මෙතරම් සුන්දර අඩවියක් බව මීට පෙර ඔහු දැන සිටියේ නැත.තරුණ විය තරමක් පසුකර සිටිය ද කුසුම්රානිට ද පිරිමියෙකුගේ සිත වසඟ කරන අන්දමේ රූපකායක් හිමිව තිබිණ. ඇයද සිනමා තරු රෑන අතර දිදුලන අයුරු ඩග්ලස් බලාසිටියේ කෑදර දෑසිනි.කුසුම්රානි දෙසට වරින් වර දෑස් විහිදුවමින් ඩග්ලස් ඇගේ රූසිරිය උරා බිව්වේ සේරාට හොර රහසේය.ඇයට ළංවී සුහදව කතාබහ කරන්නට සිතුණ ද ඔහු වෙලාව එනතුරු ඒ සිතුවිල්ල හිත යට තදකරගෙන සිටියේය.ඔය අතරතුරේදී මාරසිංහ කොහේදෝ සිට දිව අවුත් ඩග්ලස්ව කුසුම්රානි වෙතට කැඳවාගෙන ගියේය. ඒ සුන්දර අවස්ථාව උදාවෙන තුරු ඩග්ලස් බලා සිටියේ ඇඟිලි ගනිමිනි.”බොස්.. මේ තමා කුසුම්රානි”... අපිට ඉන්න හොඳම නිළියක්. එයා බොහොම ආසාවෙන් අපේ ෆිල්ම් එකට ජොයින් වුණේ..” කපටි සිනාවක් පාමින් මාරසිංහ කුසුම්රානිගේ උරහිසට සෙමින් තට්ටු කළේය.”මමයි මාරෙට කිව්වේ ඔයාව කොහොම හරි අපේ ෆිල්ම් එකට ගන්න කියලා. .. ඔයා තමා මගෙ ප්‍රියතම නිළිය” ඇගේ අත තදින් අල්ලා සොලවමින් ඩග්ලස් දෙවුර සලමින් සතුට පළ කළේය.”මාත් හරි ආසාවෙන් මේකට කැමැතිවුණේ..” ඇයද ඔහුගේ අත ඉවතට නොගෙනම ඔමරි පෑවාය.”මම නම් මේ ෆීල්ඩ් එකට අලුත්.. මාරෙ තමයි මාව මේ වැඩේට උනන්දු කළේ..” හැබැයි ඕගොල්ලන්ගෙ අතේ තමයි වැඩේ තියෙන්නෙ””කිසිදේකට බයවෙන්න එපා මිස්ටර් දැරණියගල.. මේ ෆිල්ම් එක සක්සස් වෙන එක මට හොඳටෝම ෂුවර්..”කුසුම්රානිගේ ඒ වචන ටික ඩග්ලස්ගේ හද පතුලට කිඳා බැස්සේ ඊයම් බරු මෙනි. ඔහු ඒ වනවිටත් සිටියේ ඇගේ අත අල්ලාගනය.එවන් සුමුදු අතක මිහිරි පහස ඉක්මනින් අත හරින්නට ඔහුට සිත දුන්නේ නැත. ඒ සමඟම වාගේ තමන් සිටි දිසාවට පියනඟන බිරිඳ දුටු ඩග්ලස් වහා කුසුම්රානිගේ අත බුරුල් කළේය.”මේ ඉන්නෙ කුසුම් මගෙ වයිෆ්.. සේරා...” සිය බිරියව කුසුම්රානිට හඳුන්වා දෙමින් ඩග්ලස් දෙබැම රැළි කළේය.”බොහොම සන්තෝෂයි අඳුනගන්න ලැබීම ගැන..””මං ඔයාව වැඩිය ෆිල්ම්වල නම් දැකලා නැහැ..””වෙන්ඩ ඇති.. මං ඔය හැම ෆිල්ම් එකක්ම බාර ගන්නෙ නැහැ..”මතු සම්බන්ධයිලියන්නේ නිව්ටන් ගුණසේකර අඳින්නේ හර්ෂ ගුණවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081522</link>
    <topic>සමාජ යහපත මගේ අරමුණයි</topic>
    <author>ඉනෝකා පෙරේරා බණ්ඩාර</author>
    <content>සමාජ යහපත මගේ අරමුණයිඑස්. එච්. සරත්ප්‍රවීණ චිත්‍ර ශිල්පී එස්. එච්. සරත්ගේ නවතම චිත්‍ර ප්‍රදර්ශනය, ලබන 17 වැනි අඟහරුවාදා සවස 6.30 ට ලයනල් වෙන්ඩ්ට් ශාලාවේදී ආරම්භ වේ.සමාජයේ විවිධ ප්‍රශ්නකාරී ස්වභාවයන්, ගැටලු, සත්ත්ව ලෝකය සහ උන්ගේ අසිරිය, සෞන්දර්යය, පරිසරය සහ ආගම ධර්මය පිළිබඳ හැඟීම් ධ්වනිත කරවන පහසුම මඟ චිත්‍රය බවයි ප්‍රවීණ චිත්‍ර ශිල්පී සරත් පවසන්නේ.“මගේ පළමු ඒක පුද්ගල චිත්‍ර ප්‍රදර්ශනය පැවැත්වුණේ 1974 දී. ඊට පස්සෙ 1978 අවුරුද්දෙ ප්‍රථම වරට ‘සරත් රේඛා’ කියන රේඛාමය චිත්‍ර ප්‍රදර්ශනය පැවැත්වුවා. තෙල් සායම් සහ රේඛා චිත්‍ර මගේ පි‍්‍රයතම මාධ්‍ය. ඕනම අදහසක් ඉතා ප්‍රබලව ඉදිරිපත් කරන්න පුළුවන් මාධ්‍යයත් ඒක.”සොඳුරු දසුන් වගේම, මේ සමාජයේ අයහපත, ගැටලු, පීඩාවන් නිබඳ මගේ චිත්‍රයට මාතෘකා වෙනවා. මේ චිත්‍ර ප්‍රදර්ශනෙත් එහෙම අවස්ථා ඕනෙ තරම්.ආගම් හතරෙම කරඬු හතරක් පිට උඩ වැඩම කළ අලින් යන පෙරහර, මහා භෛරව දේවිය දැඩි සත්කාර ඒකකයේ ප්‍රතිකාර ලබන හැටි, බත් පිඟානට මස් මිශ්‍ර කරන්න එපා කියමින් දෙවියො උසාවි යන හැටි, ආපෝ තේජෝ වායු, කුපිත වෙලා සතුන් මැරිල, මහ මුහුදින් තෙල් නිකුත් වෙන හැටි වගෙ මිනිසා විසින් කරන විනාශවල ප්‍රතිඵල කියා දෙන චිත්‍ර ගණනාවක් මේ ප්‍රදර්ශනයට ඇතුළත්.‘එක් දවසක් වසු පැටවුන් 40 ක් මරා දමපු ආරංචියත් මගේ හිත සසල කළා. ඒ සිදුවීමත් මගේ චිත්‍ර ප්‍රදර්ශනයට මං තැබුවෙ බොහොම සංවේදී සිදුවීමක් නිසා.’කොහොම වුණත් සමාජය යහපතට ගන්න ඕනෙය කියන මතයෙ ඉඳන් චිත්‍ර අඳින කෙනෙක් මම. යුද්ධය පැවතුණු කාලයෙ ඉඳන් සාමය ප්‍රාර්ථනා කරන විවිධ චිත්‍ර තුන් හාරසියයක් මං අතින් ඇඳුණා. අනෙක, මගේ චිත්‍ර කලාවෙන් සමකාලීන තොරතුරු වාර්තාගත කරන්න මං උත්සාහ කරනවා.රසවින්දනය වගේම අපේ අතීතය, අභිමානය, දුක, සතුට සියල්ල චිත්‍රයකට නඟල භාවාත්මක හැඟීම් උපදවන්න පුළුවන්.ක්‍රෙඩිට් කාඩ් බිල්, ලයිට්, වතුර බිල් නොගෙව්වොත් ඉදිරියේදී මැරුණත් වැළලෙන්න බැරි තත්ත්වයක් උදා වෙනවා. ඒ කියන්නෙ කනත්තට එන්න කලින් මිනිය වුණත් ණය ගෙවන්න ඕනෙ. ඇති පමණට, මධ්‍යම ප්‍රතිපදාවෙන් ජීවත්වෙන්න වෙන්න ඕනෙ ය කියන එක සිතට වද්දවන්න පුළුවන් චිත්‍රයෙන්. පන්සල්, පල්ලි, කෝවිල්වල චිත්‍ර ඇඳුණේ මේ වෙනුවෙන්. කෙනෙකුගෙ ජීවිත කාලෙදි හොඳ චිත්‍ර ප්‍රදර්ශනයක් නැරැඹුවෙ නැතිනම් ඒක ලොකු අඩුවක්.කොටින්ම ඩොලර් මිලියන ගණන් දීලා චිත්‍ර අරගෙන මිනිස්සු ඒවා ගෙවල්වල ගහගෙන රස විඳින්නෙත්, ප්‍රදර්ශනවලට, කෞතුකාගාරවලට ගිහින් රස විඳින්නෙත් චිත්‍ර කලාවේ ඒ හරය දන්න අය. මගේ මතය නම් කෙනෙක් නිවන් යන්න නම්, හොඳ චිත්‍ර ප්‍රදර්ශනයක් නරඹන්නම ඕනෙ. විඳින්න ඕනෙ. ශරීරයට ආහාර වගේම මනසටත් ආහාර අවශ්‍යයි. ඒක තමයි චිත්‍රය...”වැලිගම සිද්ධාර්ථ මහ විදුහලේ සහ වැලිගම ශ්‍රී සුමංගල මහ විදුහලේ උගෙන 1968 රජයේ කලා හා කලා ශිල්ප විද්‍යාලයේ චිත්‍ර කලා ඩිප්ලෝමාව ලබා සිය චිත්‍රකලා ජීවිතය අරඹන සරත් අද වන විට චිත්‍ර ශිල්පය, මූර්ති ශිල්පය, වේදිකා සැරසිලි නිර්මාණය, අංග රචනය, ඇඳුම් නිර්මාණය, චිත්‍රපට කලා අධ්‍යක්ෂණය, පෝස්ටර් නිර්මාණය, පොත් පිටකවර නිර්මාණය, රෙදි මෝස්තර නිර්මාණය යන විවිධ ඉසව් කරා පැතිර ගිය හසළ දැනුමෙන් පොහොසත් ප්‍රවීණයෙක්.චිත්‍ර ප්‍රදර්ශන සියයකටත් එහා පවත්වා ඇති ඔහු දේශීයව සහ ජාත්‍යන්තරව ලබා ඇති සම්මාන බොහෝ ගණනකි. ලයනල් වෙන්ඩ්ට් ශාලාවේ 17 වැනිදා ඇරැඹෙන චිත්‍ර ප්‍රදර්ශනය, 19 වැනිදා දක්වා පෙ. ව. 10.00 සිට රාත්‍රි 8.30 දක්වාත් 22 වැනිදා සිට සැප්තැම්බර් 07 වැනිදා දක්වා පෙ. ව. 10.30 සිට රාත්‍රි 7.00 තෙක් නුගේගොඩ කලාගාරයේදීත් පැවැත්වේ.ජීවිතය විඳින්න, එකම වතාවක් හෝ චිත්‍ර ප්‍රදර්ශනයක් නරඹන්න. ඔහු ඔබට ඇරැයුම් කරයි.ඉනෝකා පෙරේරා බණ්ඩාරඡායාරූපය - මාලන් කරුණාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081523</link>
    <topic>සියවසක සිහිවටන දිනමිණ අබිමන්</topic>
    <author>සු.මි.</author>
    <content>සියවසක සිහිවටන දිනමිණ අබිමන්මෙකල පැවැත්වෙන්නේ ‘දිනමිණ’ සියවස් සමරුවයි. ඒ නිමිත්තෙන් ග්‍රන්ථ කීපයක් ම පළ කිරීමට ලේක්හවුස් ආයතනය කටයුතු යොදා ඇත. ඉන් පළමු වැන්න ‘දිනමිණ අබිමන්’ යන නමින් දැනටමත් ප්‍රකාශනයට පත්ව තිබේ. එය සංස්කරණය කරනු ලැබ ඇත්තේ ප්‍රවීණ පුවත්පත් කලාවේදී අමර පී. වීරසිංහ විසිනි. මෙය මෙකී ග්‍රන්ථයේ පළමු කාණ්ඩය ලෙස හැඳින්වෙයි. ‘දිනමිණ’ පුවත්පතේ ආරම්භයේ (1909) සිට ජාතික නිදහස ලැබීම (1948) දක්වා වූ කාල පරිච්ඡේදයක් මේ පළමු කාණ්ඩයෙන් ආවරණය වන්නේ ය.සංස්කාරක විසින් පෙරවදනයෙහිලා දක්වනු ලැබ ඇති පරිදි මෙහි අරමුණ පසුගිය සියවස තුළ ‘දිනමිණ’ මේ රටේ සමාජාර්ථික හා දේශපාලනික ගමන් මඟ වාර්තා කළ ආකාරය විග්‍රහාත්මකව නිරූපණය කිරීම බව පෙනී යයි. උදාහරණ වශයෙන් පළමු හා දෙවැනි ලෝක මහා සංග්‍රාමය, 1915 සිංහල - මුස්ලිම් කෝලාහලය, ශබ්ද කෝෂය ආරම්භ වීම, මැලේරියා වසංගතය, 1947 මහා වැඩවර්ජනය, ජාතික නිදහස ලැබීම වැනි සංසිද්ධි මෙහිලා දැක්විය හැකි ය.‘දිනමිණ’ පුවත්පත ආරම්භ වූයේ 1909 දෙසැම්බර් මස 17 වැනිදින ය. ඒ කර්තෘ මූලික පුවත්පතක් වශයෙනි. එහි ආරම්භක කතුවරයා වූයේ එච්.එස්. පෙරේරා ය. 1914 දී එවක සිටි ප්‍රකට ව්‍යාපාරිකයකු වූ ඩී.ආර්. විජයවර්ධන මහතා ‘දිනමිණ’ මිලට ගත්තේ ය. මෙරට පුවත්පත් කර්මාන්තයක ආරම්භය සිද්ධ වන්නේ ඉනික්බිතිව ය. ඉන්පසු ‘දිනමිණ’ ව්‍යාපාර මූලික පුවත්පතක් බවට පත්වෙයි. ඩී.ජේ.බී. විජේසේකර, විජයවර්ධන යුගයේ පළමු ‘දිනමිණ’ කර්තෘවරයා ය.ජනමතය හැඩැගැස්වීමෙහිලාත් එම ජනමතය පාලක පන්තියට ඉදිරිපත් කිරීමෙහිලාත් ‘දිනමිණ’ ඉටු කළ මෙහෙවර සුවිශේෂ බව කිවයුතුය.එක අතකට සලකා බලන විට ‘දිනමිණ’ යනු මෙරට ව්‍යවස්ථා සංශෝධන හා මැතිවරණ ඉතිහාසය කැටපත් කර දක්වන ප්‍රකාශනයක් ද වන්නේ ය. ඩොනමෝර් කොමිසම, රාජ්‍ය මන්ත්‍රණ සභා මැතිවරණ, සොල්බරි කොමිසම, 1948 නිදහස් ලංකාවේ ප්‍රථම මහ මැතිවරණය වැනි සංසිද්ධි ‘දිනමිණ’ වාර්තා කර ඇති බැවිනි.දිනමිණ සියවසක ප්‍රවෘත්ති හා විශේෂාංග ඔස්සේ එක්තරා යුගයක මෙරට භාෂාව ව්‍යවහාර වූ ආකාරය, ක්‍රම ක්‍රමයෙන් වර්ධනය වූ ආකාරය ප්‍රවෘත්තියක් ලියැවුණ ආකාරය, ඊට ශීර්ෂ පාඨ යෙදූ ආකාරය, විශේෂාංග හෝ තීරු ලිපි සැකසුණ ආකාරය අපට හඳුනාගත හැකි ය. ඒ අනුව භාෂාව හා පුවත්පත් කලා ඉතිහාසය හා එහි ක්‍රම විකාශය සම්බන්ධයෙන් ද ‘දිනමිණ අබිමන්’ ග්‍රන්ථය සාර සංග්‍රහයක් වන්නේ ය.’දිනමිණ’ වෙසක් කලාපය, ප්‍රථම සිංහල චිත්‍රපටය (කඩවුණු පොරොන්දුව) ප්‍රදර්ශනය වීම, මාර්ටින් වික්‍රමසිංහ වැනි විද්වතුන් එම චිත්‍රපටය අළලා ලියූ විවේචන, ‘දිනමිණ’ වෙනත් ප්‍රධාන කර්තෘවරුන් පිළිබඳ මීට වැඩි තොරතුරු මේ ග්‍රන්ථයට ඇතුළත් වූයේ නම් මැනවැයි සිතමි. සමාජාර්ථික හා දේශපාලනය විෂයයෙහි සංස්කාරක දැක්වූ අවධානයට සාපේක්ෂව සංස්කෘතික ක්ෂේත්‍රය කෙරෙහි දක්වා ඇති අවධානය අල්පවීම මේ දුබලතාවයට හේතු වී යැයි සිතමි.කෙසේ වෙතත් සමස්තයක් ලෙස ගෙන සලකා බලන කල්හි ‘දිනමිණ අබිමන්’ ශාස්ත්‍රීය වශයෙන් ඉතාමත්ම වැදගත් ග්‍රන්ථයක් ලෙස සඳහන් කරනු කැමැත්තෙමි.සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=av10081524</link>
    <topic>රිතික්ගෙන් දුමට තිත</topic>
    <author>සුජීව තේවහෙට්ටිගේ</author>
    <content>රිතික්ගෙන් දුමට තිතරිතික් රෝෂන් කාලයක් තිස්සේ දුම්පානයට ඇබ්බැහිව සිටියා. තිස් හයවැනි වියෙහි පසුවන රිතික්ට පහුගිය කාලයේ බොහෝ දෙනා අවවාද දෙමින් කියා සිටියේ හැකි ඉක්මනින්ම සිගරැට්ටුවෙන් සමුගන්නා ලෙසයි. ඒත් ඔහු ඒ අවවාද එතරම් ගණන් ගත්තේ නැහැ. කවුරු කවුරුත් හිතුවේ රිතික් දිගටම දුම්පානයට යොමුවී සිටීවිය කියලයි.නමුත් පසුගිය සතියේ රිතික් ප්‍රකාශ කළේ තමන් මින් මතුවට දුම්පානය නොකරන බවයි. ඔහු ඒ බව තමන් සතු ට්විටර් වෙබ් අඩවියෙහි ද සඳහන් කර තිබුණා. ‘මගේ මිතුරනි, අදම දුම්පානයෙන් මිදෙන්න. දුම්පානය පිළිකුල් කරන්න. මා අනුගමනය කරන්න. දුම්පානය නොකරන අයට ආදරය කරන්න!’ රිතික් එලෙස තම අදහස් සටහන් කර තිබුණා.රිතික් මේ වෙනසට මුල පිරුවේ කොහොමද? කාටත් ඒ ගැන පුදුමයි. රිතික් ගේ යහළු යෙහෙළියන් ඒ ගැන විමසා බැලුවා. රිතික් සිගරැට්ටුවෙන් සමුගෙන ඇත්තේ මාස දෙකක පමණ කාලයක් චිත්‍රපට රූපගත කිරීමකට කොටුවී සිටි කාලයේදී බවයි ඔවුන්ට දැනගන්නට ලැබුණේ.මේ චිත්‍රපටය එපමණ කාලයක් තිස්සේ රූපගත වුණේ ස්පාඤ්ඤයේදීයි.චිත්‍රපටයේ නම ‘සින්දගී මිල්ල ගී නා දුබාරා’. ප්‍රධාන චරිත නිරූපණය කරන්නේ කට්රිනා කායිෆ්, අබේ ඩියොල් ඇතුළු තවත් ජනප්‍රිය නළු නිළියන් කිහිප දෙනක්. මේ චිත්‍රපටයේ රූපගත කිරීම්වල යෙදී සිටිය නිසා රිතික්ට සිගරැට්ටුවක් ගැන හිතන්නට කාලවේලාවක් ලැබිලා නැහැ.ඒ නිසාමදෝ ඔහුට දුම්පානය ගැන තිබුණු උනන්දුව ටිකෙන් ටික වියැකී ගිහින්. දුම්පානයෙන් තොරව ගතවුණු කාලයේදී තමන්ට දැනුණ පහසුව ඔහුගේ හිතට කාවදින්න ඇති. ඒ නිසයි ඔහු දැන් සිගරැට්ටුව පිළිකුල් කරන කෙනෙකු බවට පත්ව සිටින්නේ. දිනකට සිගරැට් පහක් හයක් දල්වපු රිතික්ගේ මේ වෙනස කාට කාටත් ආදර්ශයක්.බොලිවුඩ් පුරවරය ඔපවත් කරවන නව පරපුරේ ආදරය දිනාගත් ප්‍රියංකා චොප්රාට පසුගිය සති දෙකක කාලය එතරම් ප්‍රියජනක වුණේ නැහැ. ඇයගේ සෞඛ්‍ය තත්ත්වය තරමක් අයහපත් වීම ඊට හේතුවයි. කොහොම වෙතත් ඇය හොඳ සනීපයෙන් සිටින දවස්වල තමන්ගේ දින චරියාව වෙනසකට ලක්කර තිබුණා. ඒ දිනපතාම පාහේ කාය වර්ධන මධ්‍යස්ථානයකට ගොස් ව්‍යායාම් කරන්නට පටන් ගැනීමෙන්.කාගේත් සිත්සතන් තුළට ප්‍රබෝධයක් ගෙන දෙමින් පැමිණි ප්‍රියංකාට ඊට සතියකට පමණ පසුව මුහුණ දෙන්නට වුණේ අමිහිරි අත්දැකීමකටයි. එය සිදුවුණේ ‘සාත් ඛූන් මාෆ්’ නම් වූ අලුත්ම චිත්‍රපටයේ රූපගත කිරීමකට එක්වී සිටිද්දීය. මේ චිත්‍රපටය අධ්‍යක්ෂණය කරන්නේ විශාල් භාරද්වාජ්.ඔහු දක්ෂ සිනමාකරුවකු බවට විවාදයක් නැහැ. නමුත් තමන්ගේ චිත්‍රපටයක රඟපාන නළු නිළියන්ගෙන් සහ අනෙකුත් ශිල්පීන්ගෙන් ඔහු බරපතළ ලෙස වැඩගන්නා බව බොලිවුඩ්පුරයේ කවුරුත් දන්නා කාරණයක්. විශාල් තමන්ට අවශ්‍ය දේ නළු නිළියන්ගේ රංගනයන්ගෙන් උකහාගන්නට දැඩි වෙහෙසක් ගන්නා අධ්‍යක්ෂවරයෙක්. ඒ ‘වැඩගැනීමේදී’ ඔහු ඇතැම් විට නළු නිළියන්ගේ කායික අපහසුතා පවා තඹයකට මායිම් කරන්නේ නැහැ. ප්‍රියංකාටත් සිද්ධ වුණේ මේ අධ්‍යක්ෂවරයාගේ ‘දඬුවමක’ට යටත් වෙන්නටයි.’සාත් ඛූන් මාෆ්’ චිත්‍රපටය රූපගත කරද්දී විශාල්ට අවශ්‍ය වුණා, එම චිත්‍රපටයේ දර්ශනයකදී ප්‍රියංකා හඬනඟා කෑගසන අවස්ථාවක් රූපගත කරන්න. තිර නාටකයේ දැක්වුණ අන්දමට ප්‍රියංකාට කෑගසන්නට නියම වුණේ විවිධ ප්‍රසංගයක් නරඹන පේ‍්‍රක්ෂිකාවක් හැටියටයි.”ඔය දර්ශනයේදී ප්‍රියංකා එක්තරා ශ්‍රවණාගාරයක ප්‍රේක්ෂකයන් රාශියක් මැද්දේ ඉඳගෙන හිටියා. එයාට තිබුණේ වේදිකාවේ මැවෙන රංගනයෙන් උද්දාමයට පත්වෙලා, අනෙක් පේ‍්‍රක්ෂකයන් එක්ක කෑගහන්නයි. මුලින් කළ රූපගත කිරීමේදී ප්‍රියංකාගේ කෑගැසීම අධ්‍යක්ෂවරයාගේ හිතට ඇල්ලුවේ නැහැ. එයා ඒ ජවනිකාව තවපාරක් කරන්න කියල කිව්වා. නමුත් ඒ වතාවත් එයාට ඇල්ලුවේ නැහැ. ඒ නිසා ප්‍රියංකාට සිද්ධ වුණා, අධ්‍යක්ෂවරයාගෙ හිතට හරියන තුරු තුන්හතර පාරක්ම මේ දර්ශනයේ රඟපාන්න. හතරවැනි වතාව නම් අධ්‍යක්ෂවරයාගෙ හිතට ඇල්ලුවා. හැබැයි එතකොට ප්‍රියංකාගෙ කටහඬ වෙනස්වෙලා. එයාගෙ උගුරට මොකක්ද වුණා” ප්‍රියංකාට සිද්ධ වුණු ඇබැද්දිය එලෙස විස්තර කළේ එහි සිටි කාර්මික ශිල්පියෙක්.දර්ශනය රූපගත කිරීමෙන් පසුව නිහඬවම දර්ශන තලයෙන් ප්‍රියංකා ඉවත්ව ගියේ දැඩි අපහසුවකින්. නිවසට ගොස් නින්දට ගිය ප්‍රියංකා පසුදා උදෑසන අවදි වී කතාකරන්නට උත්සාහ කළා. නමුත් කටහඬ කොහේදෝ ගිහින්. කොපමණ උත්සාහ කළත් ඇයට කතා කරන්නට බැරි වුණා. ප්‍රතිකාරයක් ලෙස උණුවතුර පානය කර බැලුවා. එයත් හරි ගියේ නැහැ. හඬ පිටවෙන්නේම නැහැ.අත්බෙහෙත්වලට වඩා කෙළින්ම වෛද්‍ය ප්‍රතිකාර ගැනීම සුදුසු බව තීරණය කළ ප්‍රියංකා වහාම වෛද්‍යවරයකු මුණ ගැසුණා. ඇය පරීක්ෂා කර ප්‍රතිකාර කළ වෛද්‍යවරයා උපදෙස් දුන්නේ අඩුම ගණනේ සතියක්වත් ගත වන තුරු කතා නොකර සිටින ලෙසයි!සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>15</day>
    </date>
    <link>http://www.silumina.lk/2010/08/15/_art.asp?fn=aw1008151</link>
    <topic>ඔයාගෙ මෝඩකමට අහු වුණේ ඌ පැනලා යන්න ඇති</topic>
    <author>මතුගම</author>
    <content>ජීවිතය සැප විඳීම සඳහා යැයි සිතන පතන පුද්ගලයා කා බී පසිඳුරන් පිනවා සතුටුවීමට උත්සාහ කරයි. එහෙත් ඒ සතුටින් සෑහීමකට පත් නොවී තවත් කෙනෙක් තමන්ට වඩා සතුටු වන ආකාරය දැක එසේ තමනුත් සතුටුවීමට උත්සාහ කරයි. එසේ සතුටුවීමට ඇති අපහසුතාව නොහැකියාව නිසා දුකට හා පීඩාවට පත් වෙයි. මෙහිදී මේ පුද්ගලයා සතුටුවන්නේත්, ඊට වඩා තවත් සතුටක් ලබන්නට උත්සාහ කරන්නේත් කා බී විනෝදවීමෙනි. ඒ සඳහා කය පිනවීමෙනි.තවත් කෙනෙක් ගේ දොර ඉඩකඩම් හිමි කැර ගෙන සතුටු වෙයි. ඒ ලද ප්‍රමාණයෙන් සෑහීමකට පත් නොවී තව තවත් දේපළ රැස් කරන්නට වෙහෙසෙති. කොයි තරම් රැස් කළ ද එයින් සෑහීමට සතුටකට පත් නොවේ. තව තවත් හඹා යෑමට වෙහෙසී දුක් විඳිති. කොයි තරම් කය පිනවීමේ යෙදුණත්, කොයි තරම් ගේ දොර ඉඩකඩම් හා වෙනත් භෞතික වස්තූන් රැස් කළත් ‘සිත’ සෑහීමකට පත් නොවේ. ඒ මේ කාමාවචර ලෝකයේ මිනිස් සිතේ ස්වභාවයයි.කල්‍යාණ මිත්‍ර සේවනයෙන් ධර්මාවබෝධය යම් තරමකින් හෝ ලැබූ පුද්ගලයා ලද දෙයින් සෑහීමකට පත් වීමට හිත හදා ගනී. ඉඩ කඩම් දේපළ මෙන් ම දූ දරුවන් පිළිබඳව ද නුවණින් තීරණ ගනී. අසීමිත තණ්හාව මෙන් ම ඒ තුළින් මතුවන වෛරය හා පළිගැනීම තමන්ට ම අහිතකර වන බව අවබෝධ කැර ගනී. සීමාව ඉක්මවා ගිය ඇලීම හා ගැටීම දෙක ම මිනිස් ජීවිතය ඉක්මවා යමින් කර්මය හා විපාකය අනිවාර්යයෙන් ම සිදුවන බව පිළිගනී.ගයාන් විසි හත් හැවිරිදි තරුණයෙකි. ඔහු හීනෙන් බය වන්නටත්, නින්දත් නොනින්දත් අතර තමන් නොදන්නා අතීතයක සටහන් දකින්නටත් විය. ඔහුගේ සිරුරේ තවත් කෙනෙකු සිටින බවත්, තමන්ගේ සිත සහ කය තවත් කෙනෙකු විසින් පාලනයට ගෙන තමන් ලවා කටයුතු කරවනු ලබන බවත් ඔහුට දැනෙන්නට විය. එසේ ම ඔහුගේ සිරුරට අරක් ගෙන සිටින පුද්ගලයා විසින් ඔහු ගස්නාවේ ඥානානන්ද හිමියන් වෙත යවන්නට පොළඹවනු ලැබීය.එහෙත් ඔහු අතුරුගිරිය ශ්‍රී ඥානවිමල විපස්සනා භාවනා මධ්‍යස්ථානයට පැමිණෙන විට ඥානානන්ද හිමියෝ අසනීපයක් හේතු කොට රෝහල් ගතව සිටියහ. ගයාන් උන් වහන්සේගේ ප්‍රධාන ශිෂ්‍ය පූජ්‍ය හඟුරන්කෙත රාහුල හිමියන් මුණ ගැසී තමන්ට තම සිත කය පාලනය කරගත නොහැකි අන්දමින් තමන්ගේ පාලනය ඉක්මවා ක්‍රියාකාරකම් සිදුවන බව ප්‍රකාශ කළේ ය. එහිදී අනාවරණය වූයේ සියවසක් පමණ අතීතයේ සිට සිදුවන ක්‍රියාවලියකි.අදින් අවුරුදු ගණනාවකට පමණ පෙර නාවල ප්‍රදේශයේ උපත ලැබූ ගාමිණී විසි හැවිරිදි වයසට එළැඹෙන විට ශක්තිමත් ප්‍රසන්න තරුණයෙකු විය. සාමාන්‍ය පවුලක, සාමාජිකයෙකු වූ ඔහු රැකියාව සඳහා බක්කරේ කෙනෙකු ලෙස රැකියාවේ යෙදුණි.වරින් වර විවිධ ප්‍රදේශවල බේකරිවල රැකියාව කළ ඔහු අනුරාධපුර ප්‍රදේශයේ බේකරියක ද වැඩ කළේ ය. ඔහු කවුරුන් යටතේ සේවය කළත් උනන්දුවෙන් වැඩ කළ බැවින් ආශ්‍රිතයන්ගේ ප්‍රසාදයට භාජනය වූයේ ය.අනුරාධපුරයේ බේකරිය ගාමිණීට ද ප්‍රසන්න ස්ථානයක් විය. ඒ බේකරියේ මුදලාලිගේ රූමත් දියණිය නිර්මලී නිසා ය. ගාමිණීත් නිර්මලීත් අතර ආදරය නිර්මලීගේ වැඩිහිටියන් දැන ගත් දිනයේ පටන් ගාමිණීට පළ නොකියා පළා බෙදන තත්ත්වයක් උදා විය. නිර්මලීට ද ගෙදරින් තාඩන පීඩන එළැඹෙන්නට විය.දිනක් පාසල් ගිය නිර්මලී වෙනදා වේලාවට ගෙදර ආවේ නැත. රාත්‍රි බේකරියේ වැඩ කටයුතුවල යෙදී උදේ නින්දට ගිය ගාමිණී දහවල් වන විට ඔහුගේ කාමරයෙන් අතුරුදන්ව සිටියේ ය. කලින් කතා කැර ගෙන සිටි පරිදි ගාමිණීත් නිර්මලීත් නගරයේ දී මුණ ගැසී පොළොන්නරුව බලා පලා ගියහ.නිර්මලීගේත් ගාමිණීගේත් අතුරුදන්වීම නිසා කලබලයට පත් මුදලාලි තමන් දන්නා හඳුනන සියලු ප්‍රදේශවට පණිවුඩ යවා බැලුවේ ය. ගාමිණීට පොළොන්නරුව ප්‍රදේශයේ හිතවතුන් සිටි බව ද කලින් දැන සිටි බැවින් ඒ ප්‍රදේශයේ ද සොයා බැලුවේ ය. මේ දෙදෙනා පොළොන්නරුවේ ජීවත් වන බව දැන ගන්නට ලැබුණි. ඒ වනවිට තරුණ යුවළ නීතියට අනුව විවාහ වී සිටියේ ද නැත.දින ගණනාවකට පසුව ගාමිණීත් නිර්මලීත් පදිංචිව සිටි ස්ථානය සොයා ගෙන ගිය මුදලාලි ඔවුන් දෙදෙනා මුණ ගැසුණේ ය. ‘සංසාරේ කියා ගෙන ආපු විදිහට තමයි මේ හැම දෙයක් ම සිද්ධ වෙන්නේ. දැන් අපේ හිතේ තරහක් නෑ. වෙන්න තියෙන දේවල් වළක්වන්න බැහැ. අන්න අරහෙ අම්මා අඬා වැලපෙනවා.එයා දුව නැති දුක උහුලා ගන්න බැරුව එහෙ මැරෙන්න හදනවා. ඔය දෙන්නා තවම කසාද බැන්දෙත් නැහැනෙ. අපි යමු අනුරාධපුරේ කච්චේරියට ගිහින් විවාහෙත් ලියාපදිංචි කරලා ඔය මගේ බිස්නසුත් බලා කියාගෙන වැඩ කරන්න බැරියැ” යි මුදලාලි කීවේ ය. අම්මා අඬා වැලපී අසනීපවේ යැයි නිර්මලී තුළ ද දුකක් ඇති විය. තාත්තා ගේ කීම පිළිගෙන මේ දෙදෙනා නැවතත් අනුරාධපුරය බලා ඔහු සමඟ ම පිටත් වූහ.ඔවුන් අනුරාධපුරයට පැමිණෙන විට හොඳට ම රෑ බෝ වී තිබුණි. ගාමිණී ද නිර්මලා සමඟ රාත්‍රි කෑමෙන් පසු නින්දට ගියේ පාන්දර අවදි වී බේකරියේ වැඩට උදව්වීමටත් දහවලට පියා සමඟ කච්චේරියට ගොස් විවාහය ලියාපදිංචි ඛ්ල;ම් බලාපොරොත්තු වෙනි.ගාමිණී පාන්දර අවදි වී බේකරියට ගියේ ය. ඒ වන විට උදේට බෙදා හැරිය යුතු පාන් නිෂ්පාදනය කොට අවසන් ව තිබුණි. එහි වැඩ කළ දෙදෙනා සමඟ කතා බස් කරමින් ඉතුරු වැඩ වලට ඔහු සහභාගි වෙමින් සිටියේ ය.“ඩහ්...” ඔහුට ඇසුණේ එපමණකි. පිටුපසින් පැමිණි කෙනෙකු දෑත බදා ගාමිණීගේ හිසේ පිටුපසට කිතුල් පොල්ලකින් පත බෑවේ ය. බිම වැටුණු ගාමිණී අත පය පොළවේ ගසමින් දඟලන්නට විය. විනාඩි පහකින් දහයකින් පමණ යම්තම් සිහිය එන්නට විය. එහෙත් කතා කරන්නටවත්, නැගී හිටින්නටවත් ඔහුට ශක්තියක් නොවීය.“දාපල්ලා දාපල්ලා තව දර දාපල්ලා...” යි මුදලාලිගේ ගොරෝසු හඬ ඔහුට යම්තමින් ඇසෙයි.“හා... හා.... දැන් ඇති. දැන් ඕකව උස්සපල්ලා... දාපල්ලා පෝරණුව ඇතුළට...” ඔහුට එය ද ඇසෙයි. උසුලාගත නොහැකි ඉතා දැඩි උණුසමක් නිසා හුස්ම හිර වී යන තදවීමක් සමඟ ශරීරය තද වේදනාවකට ලක්වීමත් සමඟ මුළු ලෝකයම අඳුරු වී යනු ගාමිණීට දැනුණි. බුර බුරා නැගුණු ගිනි දැල් ගාමිණීගේ මුළු ශරීරයම දවා අළු කළේ ය.නින්දේ සිටි නිර්මලී මහා ප්‍රපාතයකින් පහළට වැටෙන අයුරු සිහිනෙන් දැක බිය වී අවදි වූවා ය. තමන් සමඟ නිදාගෙන සිටි ගාමිණී ඇය අසල නැත. බේකරිය දෙසින් පාන් තැටි එහා මෙහා කරන හඬ ඇසෙයි. ගාමිණීත් බේකරියේ වැඩට උදව් වෙනවා ඇතැයි සිතා ගත් ඇය අනිත් ඇලයට හැරී යළිත් නිදා ගත්තා ය.උදේ අවදි වී කුස්සියට ගොස් තේ කෝප්පයක් සාදා ගෙන ගාමිණී සොයා ගියා ය. “කෝ ගාමිණී... ගාමිණී... ගාමිණී...” ඇය ඔහු සොයා බැලුවා ය.“අපි දැක්කේ නෑ... මේ පැත්තට ආවේ නෑ...” කවුරුත් ඇයට පිළිතුරු දුන්නේ එසේ ය.“ඌ පැනලා යන්න ඇති. ඔයාගේ මෝඩ කමට ඌට අහුවුණා. ඕකව ආයෙත් නම් මට අහු වුණොත් අල්ලලා පොලිසියට බාර දෙනවා” ය තාත්තා දුවට කීවේ ය. “අන්තිමේ දුව අමාරුවේ වැටුණා විතරයි. දැන් ඉතින් හිත හදාගන්න. වෙච්ච දේ වුණා. දැන් හිත හදා ගන්නැ”යි අම්මා ද කීවාය. නිර්මලී කිසිවක් කර කියා ගත නොහැකි වී ඇඳට වී අඬන්නට වූවා ය. “අනේ... ගාමිණී... ඇයි මට මෙහෙම කළේ. ඔයා ගිය තැනකින් එන්න ගාමිණී...” යි මුමුණ මුමුණා හඬන්නට වූවා ය.මෙසේ දින සති මාස ගණනට එකතු විය. ඇඳට ම වී හූල්ලමින් කල් ගෙවන්නට නිර්මලීට සිදු විය.ඇයට මුළු පරිසරය ම පාළු මූසල බවක් දැනෙන්නට විය. ඇගේ ඇඳට ඉහළින් මකුළු දැලක් බැඳගත් විශාල මකුළුවෙක් ඇය දෙස බලා සිටී. වරෙක බිත්තිය දිගේ පහළට එන මකුළුවා නිර්මලී සමීපයට පැමිණ ආපසු සිය දැළ වෙත දුව ගියේ ය.ගාමිණී යළිත් පැමිණෙන පාටක් නැත. එහෙත් දිනපතා රාත්‍රි හීනෙන් ගාමිණී ඇය කරා ආවේ ය.හිසෙන් ගලන ලේ සහිතව ඇයට පෙනෙන ගාමිණී යළිත් අතුරුදන් ව යයි. දිනක් වෙනදා මෙන් උදේ නිර්මලී නින්දෙන් අවදි වූයේ නැත... ඇගේ මව පැමිණ දියණියන් අවදි කරන්නට “දුවේ, දුවේ, නැගිටින්න දැන් දවල් වෙලා” යැයි කියා නිර්මලීගේ උරහිසින් අල්ලා සෙලවුව ද ඒ වනවිට ඇය මෙලොවින් සමුගෙන තිබුණි. නිර්මලී කනේරු ඇට කා සිය දිවි හානි කැර ගෙන තිබුණි.නිර්මලී මරණයෙන් පසු සමනොළ අඩවියේ භූතාත්මයක් ලැබුවා ය. ගාමිණී නාවල ප්‍රදේශයේ ගිහාන් නමින් උපත ලැබුවේ ය. පූර්ව ආත්ම භවයක සත්ව පාලනයක් සිදු කළ කර්මයක විපාක වශයෙන් ගිහාන් වයස අවුරුදු දෙකේ දී රෝගයක් වැළඳී හදිසියේ මරණයට පත් විය.සිය සුරතල් පුතා මිය ගිය ශෝකය ඉවසා ගත නොහැකි ව හඬා වැලපුණු මව් පිය දෙදෙනා කල්‍යාණ මිත්‍රයන්ගේ උපදෙස් පරිදි පින් දහම් හි නියැළෙමින් වේදනාව තුනී කැර ගත්හ. ඊළඟට මිය ගිය පුතු නැවතත් මේ මව් පිය දෙදෙනා ළඟම ඉපැදේවා යි ප්‍රාර්ථනා කළහ. එසේ ම ප්‍රාර්ථනා කරන ඒ දරුවා ගිහාන් පුතා මෙන් ම මන්දායුෂ්ක නොවේවායි ගිලානෝපස්ථානය හා මහලු අයට පෝෂ්‍යදායි ආහාර පානයෙන් ද ඖෂධ හා ඇඳුම් පරිත්‍යාගය ද සිදු කළහ.මරණයට නියම වූ සතුන් මරණයෙන් මුදවාලූහ. පෙරහන්කඩ පූජාවේ යෙදුණාහ.අඹු සැමි දෙදෙනා ම මස් මාළු කරවල ආහාරයෙන් වැළකී නිත්‍ය සීලයක පිහිටා කටයුතු සඳහා නිතර බෝධි පූජා පවත්වමින් ගිහාන් පුතුව තම කුසෙහි පිළිසිඳ ගනිත්වා යි ඒ මව ප්‍රාර්ථනා කළ අතර පියාද ඊට ම අනුගත වීය.ගිහාන් මිය ගොස් මාස කිහිපයක දී මව නැවත ගැබ් ගත්තා ය. නියමිත කාලයේදී කලින් මිය ගිය ගිහාන් ගේ මුහුණුවර ම ලබමින් පුතෙක් උපන්නේ ය. ඒ පුතාට දෙමවුපියෝ ගයාන් යැයි නම් තැබූහ.දැන් ගයාන් විසිහත් හැවිරිදි වියේ පසුවන තරුණයෙකි. හගුරන්කෙත රාහුල හිමියන් ඉදිරියේ දී ඔහු තම අතීතය කියාගෙන කියාගෙන ගියේ ය.ඉතා සුරූපී තරුණියක් සමඟ ටික දිනක් අඹු සැමියන් ලෙස ජීවත් වූ බවත්, හිස පිටුපසට වැදුණු වේගවත් පහරකින් සිහිසුන් වූ බවත්, මහා ගිනි ජාලාවක් මැද දැවී, මරණයට පත් වූ බවත් පැවසීය. ඒ එක්තරා ආත්ම භවයක දී තමන් අතින් වෙඩි වැදුණු සත්ත්වයෙකු ප්‍රාණය නිරුද්ධවීමට පෙර ගින්නෙන් පිළිස්සූ පාපයට යැයි ඔහු ම කීවේ ය.තමන්ට පෙම් කොට දින කීපයක් පවුල් කෑ බිරිය ද ජීවිතය නැති කැර ගෙන සමන් දෙවි අඩවියේ භූතාත්මයක ඉපැදී සිටින බවත්, ඇය සිය දිවි හානි කැර ගන්නට පෙර අඬා වැළපෙමින් නිදා සිටියදී ඇගේ ඇඳට ඉහළින් බිත්තියේ මකුළුවෙකු වී ඉපිද ඇය දෙස බලා සිටි බවත්, ඇගේ මරණයෙන් පසු මැරී නාවල ගිහාන් නමින් තමන් ඉපිද වයස අවුරුදු දෙකෙන් මන්දායුෂ්තව මිය ගිය බවත් අනාවරණය කළේ ය.දැන් ගයාන්, රාහුල හිමියන්ගේ උපදෙස් පරිදි තමන් වෙනුවෙන් ජීවිතය පිදූ ආදරවන්තිය භූතාත්මයෙන් මුදවා ඉහළ තැනකට ගැනීමට බණ භාවනා කටයුතුවල යෙදෙමින් ඇයට පින් අනුමෝදන් කරමින් සිටී.මතුගමමහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa1008221</link>
    <topic>‘නිව්ස් වීක්’ සඟරාවේ සමීක්ෂණය අනුව ශ්‍රී ලංකාව ආසියාවේ ආශ්චර්යය වෙනවා</topic>
    <author>අරුණී මුතුමලී</author>
    <content>අරුණී මුතුමලීශ්‍රී ලංකාව නොබෝ දිනකින් ම ආසියාවේ ආශ්චර්යය බවට පත්වීම නිසැක යැයි විද්වත්හු රැසක් පෙන්වා දෙති. නිව්ස්වීක් සඟරාව මඟින් කරන ලද අන්තර්ජාතික මට්ටමේ සමීක්ෂණයේ ප්‍රතිඵල අනුව ශ්‍රී ලංකාව හිමි කැරගෙන ඇති අද්විතීය ස්ථානයෙන් ඒ බව නැවත වරක් ඔප්පු වී ඇතැයි ඔවුහු සඳහන් කරති.මෙරට ප්‍රවීණ ආර්ථික විශ්ලේෂකයකු වන මහාචාර්ය රංජිත් බණ්ඩාර මහතා මේ පිළිබඳව ‘සිළුමිණ’ ට අදහස් දක්වමින් පෙන්වා දුන්නේ ශ්‍රී ලංකාව යොමුව සිටින සංවර්ධන ප්‍රවේශය මත 2020 දී ආසියාවේ ආශ්චර්යය බවට පත්වීම වැළැක්විය නොහැකි බවයි. නිව්ස්වීක් සඟරාවෙන් අනාවරණය කළ පරිදි ශ්‍රී ලංකාව දකුණු ආසියාවේ අංක එකේ රට වන අතර ආසියානු කලාපයේ හොඳම රටවල් අතරින් සිවුවැනි ස්ථානය දිනා ගෙන ඇති බවත් ඔහු කීය.ලෝක පරිමාණව ගත් කළ ශ්‍රී ලංකාවට හොඳම රටවල් 66 අතරට ඇතුළත් වී ඇත. මේ දර්ශකයෙන් අද රට නිවැරැදි දිසාවට ගමන් කරන බව හොඳ පෙර මඟ ලකුණක් පෙන්නුම් කළ බවත් මහාචාර්යවරයා කීය.ගෝලීය ආර්ථිකය සැලකූ කල සංවර්ධන බලමුළු හැරවී තිබෙන්නේ ආසියානු කලාපයටයි. ඒ අනුව වේගයෙන් ගලා එන විදේශ ආයෝජනවලින් වැඩි ප්‍රමාණයක් ශ්‍රී ලංකාවට ලබා ගත හැකි යැයි හෙතෙම විශ්වාසය පළ කෙළේ ය.යුද වාතාවරණය නිමා වීමත් සමඟ රටේ තිරසර සංවර්ධනයට මංපෙත් විවර වී ඇති බව පැහැදිලි කරුණක් බවත්, අප අද සිටින්නේ මීට වසර විස්සකට පෙර සිටිය යුතු ස්ථානයේ බව මහාචාර්යවරයා ප්‍රකාශ කළේ ය.ශ්‍රී ලංකාව මුල්වරට අනාගතය පිළිබඳ ඉදිරි පියවර තැබීමට අවකාශ ලබා ගත්තේ පංච බල කේන්ද්‍රයට මුල පිරීමෙන් වන බවත් ලෝකය ඒ දෙස ධනාත්මකව අවධානය යොමු කරනු ඇති බවද මහාචාර්ය රංජිත් බණ්ඩාර මහතා කියයි. ශ්‍රී ලංකාව බුද්ධි කේන්ද්‍රයක් ලෙස හඳුනාගෙන ඇති බවත් ඒ නිසා ම රටේ සාර්ව ආර්ථිකය යහපත් අයුරින් හසුරුවාගෙන තිරසර සංවර්ධනයකට යොමුවන විශාල පරිවර්තනයක් නුදුරු අනාගතයේ දැකිය හැකි බවද මහාචාර්ය රංජිත් බණ්ඩාර ප්‍රකාශ කළේය.ශ්‍රී ජයවර්ධනපුර විශ්වවිද්‍යාලයේ සමාජ විද්‍යා අංශයේ මහාචාර්ය ටෙනිසන් පෙරේරා මේ පිළිබඳව පැවසුවේ රටේ ජීවන තත්ත්වය උසස් වන්නට මූලික හේතු මේ යුගයේ සැපයෙන බවයි.බෝම්බ, යුද, පාතාල භීතියෙන් තොරව රට පවත්වාගෙන යාමේදී පවතින සුළු සුළු ගැටලු විසඳාගෙන සුබවාදී ආකල්පයකින් ඉදිරි සංවර්ධනයට යොමුවීම වැදගත් බව ද ඔහු පවසයි.රාජ්‍ය පාලනය සුබවාදී වීම, පාලනයට ඇති ගැටලු අඩුවීම හා සංවර්ධන ව්‍යාපෘති දිගින් දිගටම රටපුරා ක්‍රියාත්මක වීම රට ආසියාවේ ආශ්චර්යය කිරීමේ මූලික පියවර බවත්, රටේ කෘෂිකර්මය නැංවීම තවදුරටත් භෞතික සමාජ, හා ජීවන වියදම අඩු කිරීමේ පියවර ඉදිරියට තැබීමට හොඳම මඟක් බවත් ඔහු පැවසීය.ඉදිරියේදී සෞඛ්‍ය, අධ්‍යාපන හා ඇතැමුන්ගේ මැසිවිලිවලට ලක්වන මානව හිමිකම් ආදියට මහින්ද චින්තනයට අනුව විසඳුම් සැපයීමෙන් රටට තවත් ඉදිරියට යාමට අවස්ථාවක් උදාවී ඇති බවත් මහාචාර්ය ටෙනිසන් පෙරේරා වැඩිදුරටත් පවසයි.ප්‍රවීණ ආර්ථික විද්‍යාඥ ආචාර්ය සමන් කැලේගම මහතා මේ පිළිබඳ අදහස් දක්වමින් පැවසුවේ ලංකාව ගැන මෙතෙක් තිබුණු ආකල්පය අපට අහිතකර විදිහට බලපෑ බවයි. මීට වසර විස්සකට පමණ පෙර ලෝකය අප දෙස බැලුවේ සෘණාත්මක ආකල්පයකින්. යුද්ධය නිසා පැවැති අවිනිශ්චිත වාතාවරණය ඉවත්ව දේශපාලන ස්ථාවරත්වය ලැබී ඇති නිසා අන්තර්ජාතික වශයෙන් ලැබෙන මෙවැනි ශ්‍රේණිගත කිරීම් ආයෝජකයන්ට හොඳ සංඥාවක් බවද ඔහු පවසයි.”නිදහස ලැබූදා සිට අධ්‍යාපන, සෞඛ්‍ය ආදී විවිධ ක්‍ෂේත්‍රවලට අප කළ ආයෝජන නිසාත් අප ලැබූ යුද ජයග්‍රහණ නිසාත් අද අපට මේ තත්ත්වය ලැබී ඇත. පංච බල කේන්ද්‍රයෙන් අප බලාපොරොත්තු වන්නේත් ආයෝජකයන්ගේ පැමිණීමයි. ඔවුන්ට හොඳ ආකල්ප දැන් ඇතිවන බව ඉතා පැහැදිලියි” යැයි ද ඔහු කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa1008222</link>
    <topic>ශ්‍රී ලංකාව කෙළේ මානුෂික මෙහෙයුමක්</topic>
    <author>දයා ඩී. ෆොන්සේකා</author>
    <content>ඇමෙරිකාවේ ශ්‍රී ලංකා තානාපති ඇමිනෙෂ්ටියට පිළිතුරු දෙයිදයා ඩී. ෆොන්සේකාඑල්ටීටීඊය හා ශ්‍රී ලංකා රජය අතර පැවතුණේ සිවිල් යුද්ධයක් නොව, එල්ටීටීඊය විසින් බලහත්කාරයෙන් අල්ලාගනු ලැබ සිටි ප්‍රදේශ හා පුද්ගලයන් මුදාගැනීමේ මෙහෙයුමක් බව ඇමෙරිකාවේ ශ්‍රී ලංකා තානාපති ජාලිය වික්‍රමසූරිය මහතා වොෂින්ටන් පෝස්ට් පුවත්පතට කියයි.අන්තර්ජාතික ක්‍ෂමා ආයතනයේ ජේම්ස් මැක්ඩොනල්ඩ් මහතා විසින් ලියන ලද ලිපියකට පිළිතුරු සපයමින් වික්‍රමසූරිය මහතා එසේ කීය.ජේම්ස් මැක්ඩොනල්ඩ් මහතා සිය ලිපියෙන් කියා සිටියේ, නීතිවිරෝධී ලෙස කැනඩාවට සංක්‍රමණය වූ ශ්‍රී ලාංකිකයන් යළි ශ්‍රී ලංකාවට යැවුවහොත් ඔවුනට එරෙහිව නඩු පවරන බැවින් ඔවුන්ට රැකවරණය සලසා දිය යුතු බවය.එල්.ටී.ටී.ඊ ප්‍රාණ ඇපකරුවන්ව සිටි තිස්දහසකට අධික පිරිසක් මුදාගත් ශ්‍රී ලංකා හමුදාවට මානුෂීය අතියිවාසිකම් රැකීම පිළිබඳ මනා පුහුණුවක් ලබා දී ඇති බවත් ශ්‍රී ලංකා තානාපතිවරයා තවදුරටත් පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa1008223</link>
    <topic>යුද්ධාධිකරණයෙන් මරණ දඬුවම පවා නියම කළ හැකියි</topic>
    <author>සුනිල් දයා අල්විස්</author>
    <content>- ඇමැති ජී.එල්.සුනිල් දයා අල්විස්ආණ්ඩුක්‍රම ව්‍යවස්ථාවේ 78 වැනි වගන්තිය යටතේ යුද්ධාධිකරණය පිහිටුවා තිබෙන බවත් එය අධිකරණයේ බලය යටතට වැටෙන බවත් ඇමැති ජී.එල්.පීරිස් මහතා පෙන්වා දෙයි.නීතිය අනුව යුද්ධාධිකරණය මඟින් මරණ දඬුවම පවා නියම කළ හැකි බව තවදුරටත් පෙන්වා දුන් ඇමැතිවරයා; ආණ්ඩුක්‍රම ව්‍යවස්ථාවේ විධිවිධාන ආරක්ෂා කිරීමට සියලු දෙනා බැඳී සිටින බවත් ඒ සම්බන්ධව විවේචන පළකිරීම නොකටයුත්තක් බවත් සඳහන් කෙළේය.යුද්ධාධිකරණයේ තීන්දුව පිළිගත නොහැකි බව කීම හෝ එයට අධිකරණ බලයක් නැතැයි ඇතැමුන් කරන ප්‍රකාශවල කිසිම පදනමක් නැති බවත් ඇමැතිවරයා පැවැසීය. සරත් ෆොන්සේකා මහතාට එරෙහිව පළමු යුද අධිකරණය විසින් ලබා දෙන ලද තීන්දුවට එරෙහිව එ.ජා.ප.ය හා ජ.වි.පෙ. මන්ත්‍රීවරුන් කළ විවේචන ඉකුත් දා ජනමාධ්‍ය ඔස්සේ ප්‍රචාරය කෙරිණ.යුද්ධාධිකරණය පමණක් නොව අධිකරණයේ කටයුතු හා විනිසුරුවන් ගේ ක්‍රියා කලාපය පවා විපක්ෂයේ මන්ත්‍රීවරුන් පාර්ලිමේන්තු වරප්‍රසාදවලට මුවාවී විවේචනය නොකළ යුතු බව ජී.එල්.පීරිස් ඇමැතිවරයා මීට පෙරද අවධාරණය කැර තිබිණ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa1008224</link>
    <topic>නව පෙළ පොත් ගබඩාවට රුපියල් මිලියන 280 ක්</topic>
    <author>සුභාෂිණි ජයරත්න</author>
    <content>සුභාෂිණි ජයරත්නමාසයකට රුපියල් ලක්ෂ 17 ක මුදලක් ඉතිරි කර දෙමින් නවීන තාක්ෂණය යටතේ ඉදිවන පාසල් පෙළ පොත් නව ගබඩාගාරය පළමු අදියර අධ්‍යාපන ඇමැති බන්දුල ගුණවර්ධන මහතා අතින් 25 දා හෝමාගම පිටිපනදී විවෘත කිරීමට නියමිතය.අදියර කිහිපයක් යටතේ ඉදිකෙරෙන මේ නව ගොඩනැඟිල්ල සඳහා රුපියල් මිලියන 280 ක් වැය වෙතැයි ඇස්තමේන්තු කර ඇත. දැනටමත් පාසල් පෙළ පොත් ගබඩා කිරීම සළුසල, ඔරුගොඩවත්ත, ඩීන්ස් පාර හා ඕල්කට් මාවත යන ස්ථාන හතරක සිදුවන අතර 25 දා විවෘත කෙරෙන නව ගොඩනැගිල්ලට සළුසල පොත් ගබඩාව ගෙන ඒමෙන් පමණක් රුපියල් ලක්ෂ 816500 ක මුදලක් ඉතිරි කර ගත හැකි වෙතැයි අධ්‍යාපන ප්‍රකාශන කොමසාරිස් ජනරාල් ඩබ්ලිව්. එම්. එන්. ජේ. පුෂ්පකුමාර මහතා පැවැසීය.වර්ග අඩි 6500 ක භූමි භාගයක මේ පෙළ පොත් ගබඩා සංකීර්ණය ඉදිකෙරෙන අතර දැනටමත් නිමකර ඇති පළමු අදියර සඳහා රුපියල් මිලියන 25 ක්ද දෙවන අදියර සඳහා රුපියල් මිලියන 50 ක්ද වැය කිරීමට බලාපොරොත්තු වේ. නවීන තාක්ෂණික අංගයන් ගෙන් සමන්විත මෙම පෙළ පොත් ගබඩාගාරයේ පෙළ පොත් සුරක්ෂිත කිරීමේ විශේෂ වැඩපිළිවෙළක් සකස් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa1008225</link>
    <topic>පුංචි ඡන්දය ලබන වසර මුලදී</topic>
    <author>සුමේධා නවරත්න</author>
    <content>සුමේධා නවරත්නපළාත් පාලන මැතිවරණය ලබන වසර මුලදී පැවැත්වීමට නියමිත බව පළාත් පාලන හා පළාත් සභා නියෝජ්‍ය ඇමැති ඉන්දික බණ්ඩාරනායක මහතා පැවැසීය.ඉදිරියේදී මේ මැතිවරණ පවත්වන්නේ කොට්ඨාස හා සමානුපාතික යන ක්‍රම දෙකේම මිශ්‍ර මැතිවරණ ක්‍රමයක් යටතේ බවද ඔහු කීය.ඒ අනුව බොහෝ විට මේ ආයතන සඳහා මන්ත්‍රීවරුන්ගෙන් සීයට හැත්තෑවක් කොට්ඨාස ක්‍රමය යටතේ ද ඉතිරි සීයට තිහ සමානුපාතික ක්‍රමය යටතේද තෝරා ගැනීමට නියමිතය. දැනට විශේෂ කොමසාරිස්වරයකු යටතේ පාලනය වන කොළඹ මහ නගර සභා මැතිවරණයද සමස්ත පළාත් පාලන මැතිවරණයේදී ම පැවැත්වීමට නියමිත බවද ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa100822_1</link>
    <topic>සීගිරි බිතු සිතුවම් දුර්වර්ණවීම: ජනපති නියමයෙන් පරීක්ෂණ</topic>
    <author/>
    <content>සීගිරි බිතුසිතුවම් දුර්වර්ණ වීම සහ අවපැහැ ගැන්වීම පිළිබඳව මාධ්‍ය මඟින් අනාවරණය වීමෙන් අනතුරුව මහින්ද රාජපක්ෂ ජනාධිපතිතුමා සංස්කෘතික අමාත්‍යාංශ බලධාරීන් අරලියගහ මන්දිරයට ඉකුත් දා හදිසියේ කැඳවා මේ පිළිබඳව විමසීමක් කළේ ය.ශ්‍රී ලංකාවේ සංස්කෘතික උරුමයක් වූ සීගිරි බිතුසිතුවම් දුර්වර්ණ වීම සහ අවපැහැ ගැන්වීම පිළිබඳව සංස්කෘතික අමාත්‍යංශ බලධාරීන්ගෙන් ජනාධිපතිතුමා මෙහිදී ප්‍රශ්න කළ අතර, ශ්‍රී ලංකාවේ සංස්කෘතික උරුමයක් වූ ඓතිහාසික සීගිරි බිතුසිතුවම් රැක ගැනීම අපගේ වගකීමක් බවත්, සංස්කෘතික උරුමයන් රැකීම සංස්කෘතික අමාත්‍යාංශයේ හා පුරාවිද්‍යා දෙපාර්තමේන්තුවේ වගකීම බවත්, එය වගකීමෙන් සහ කැපවීමෙන් ඉටු කළ යුතු බව ද ජනාධිපතිතුමා පෙන්වා දුන්නේ ය.මේ සම්බන්ධ වාර්තාවක් කඩිනමින් තමා වෙත ලබාදෙන ලෙස ද මෙහිදී ජනාධිපතිතුමා නිලධාරීන්ට උපදෙස් දුන්නේ ය. සීගිරි බිතුසිතුවම් සංරක්ෂණය කිරීම සඳහා ශ්‍රී ලංකාවේ සිටින ක්ෂේත්‍රයේ ප්‍රවීණයන්ගේ සහ ප්‍රවීණ චිත්‍ර ශිල්පීන්ගේ සහය ඒ සඳහා ලබාගන්නා ලෙස ද ජනාධිපතිතුමා පැවැසීය.මේ අවස්ථාවට ජාතික උරුමයන් හා සංස්කෘතික කටයුතු අමාත්‍ය පවිත්‍රා වන්නිආරච්චි මහත්මිය, ජනාධිපති ලේකම් ලලිත් වීරතුංග, සංස්කෘතික කටයුතු අමාත්‍යාංශ ලේකම් විමල් රූබසිංහ, පුරාවිද්‍යා අධ්‍යක්ෂ ජනරාල් ආචාර්ය සෙනරත් දිසානායක මහත්වරු ද පුරාවිද්‍යා දෙපාර්තමේන්තු නිලධාරීන් පිරිසක් ද සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa100822_2</link>
    <topic>උතුරේ දරු දැරියන් මහනුවර පෙරහර බලන්න ඇවිත්...</topic>
    <author>සංජය අසේල මතුරට</author>
    <content>සංජය අසේල මතුරටකොටි ත්‍රස්තවාදයේ ම්ලේච්ඡ සහාසිකත්වය හේතුවෙන් මවුපියන් අහිමිව උතුරේ ළමා නිවාසවල ජීවත්වන දරු දැරියෝ සිය දෙනෙක් ජීවිතයේ ප්‍රථම වතාවට මහනුවර දළඳා පෙරහර නැරැඹූහ.මහනුවර ඇසළ පෙරහරේ ප්‍රථම රන්දෝලි පෙරහර නැරඹීමට එම දරු පිරිසට මේ සුවිශේෂි අවස්ථාව හිමි වූයේ පාර්ලිමේන්තු මන්ත්‍රී නාමල් රාජපක්ෂ මහතාගේ අදහසකට අනුව ‘තාරුණ්‍යයට හෙටක්’ සංවිධානය සහ මධ්‍යම පළාත් ආණ්ඩුකාර ටිකිරි කොබ්බෑකඩුව මහතා එක්ව සංවිධානය කළ ‘දළදා අසිරිය උතුරේ අපේම සහෝදර සහෝදරියන්ටත්’ වැඩසටහන යටතේ ය.වව්නියාව කෝවිල්කුලම අකිලාන්ඩේෂ්වරී, දොන් බොස්කෝ සහ ග්‍රේස් යන ළමා නිවාස වල නේවාසිකව සිටින වයස අවුරුදු 9 - 18 අතර පිරිමි ළමයින් 46 ක් හා ගැහැණු ළමයින් 54 කින් සමන්විත එම දරු පිරිසට දියවඩන නිළමේ ප්‍රදීප් නිලංග දෑල මහතාගේ අනුග්‍රහය මත මහනුවර මහමළුවේ විශේෂ ඇවුරුමක සිට පෙරහර නැරඹීමේ අවස්ථාව සළසා දී තිබිණි.එම දරුවන්ගේ යහපත් මානසිකත්වයක් වර්ධනය කැරලීමටත් තිස් වසරක ශාපලත් යුද්ධය අවසන් වී නිදහස් නිවහල් ජීවිත උරුම වූ උතුරේ දරු දැරියන්ට ජාතික උරුමයන් පිළිබඳව අවබෝධයක් ලබාදීම ජාතීන් අතර සුහදත්වය වර්ධනය කිරීමත් ‘තාරුණ්‍යයට හෙටක්’ සංවිධානය සහ මධ්‍යම පළාත් ආණ්ඩුකාරවරයා මෙම වැඩසටහන සංවිධානය කිරීමේ මූලික අරමුණ විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa1008226</link>
    <topic>ඖෂධ විකිණීමත් මිලට ගැනීමත් හිරේ යන වැඩක්</topic>
    <author/>
    <content>වෛද්‍ය නිර්දේශයක් නැතිවවෛද්‍ය නිර්දේශයකින් තොරව බටහිර ඖෂධ අලෙවි කිරීම හා මිලට ගෙන ළඟ තබා ගැනීම යන ක්‍රියාවන් දෙකම දඬුවම් ලැබිය හැකි වරදක් බව ශ්‍රී ලංකා ආහාර හා ඖෂධ පරීක්ෂකවරුන් ගේ සංගමය පෙන්වා දෙයි.මේ වරද සඳහා රුපියල් 50,000 ක දඩයක් හෝ වසර තුනක සිර දඬුවමක් ලබා දිය හැකි බවත් ඔවුහු සඳහන් කරති. සීමිත ඖෂධ සංඛ්‍යාවක් හැරෙන්නට අනෙකුත් සියලුම බටහිර ඖෂධ වර්ග අලෙවි කිරීමට හා මිලට ගැනීම සඳහා සුදුසුකම් ලත් වෛද්‍යවරයකු ගේ නිර්දේශය අත්‍යවශ්‍ය වෙයි.එහෙත් කූට ෆාමසිකරුවන් අනිසි ලෙස ඖෂධ වර්ග අලෙවි කරන බවත් මේ හේතු කොටගෙන පාරිභෝගික ජනතාවට දැඩි සෞඛ්‍ය හානි ඇතිවන බවත් අනාවරණය වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa1008227</link>
    <topic>රේල්ලුවේ හොරෙන් ගිය 7861ක් ලක්ෂ 43ක් දඩ ගෙවති</topic>
    <author>තාරක වික්‍රමසේකර</author>
    <content>තාරක වික්‍රමසේකරමේ වසරේ පළමු මාස හතේ දී දුම්රිය ප්‍රවේශ පත්‍ර රහිතව හා තුන්වන පන්තියේ ප්‍රවේශ පත්‍ර මිලදී ගෙන දෙවැනි පන්තියේ ගමන් කළ මඟීන් 7861 දෙනකු අත්අඩංගුවට ගෙන ඔවුන්ගෙන් රුපියල් හතළිස් තුන්ලක්ෂ අනූහයදහස් තුන්සිය හැටදෙකක (43,96,362.00) මුදලක් දඩ මුදල් ලෙස අය කරගෙන ඇතැයි දුම්රිය වාණිජ අධිකාරි විජය සමරසිංහ මහතා පවසයි.වැඩිම මඟීන් පිරිසක් අත්අඩංගුවට පත්ව ඇත්තේ කොළඹ කලාපයෙන් වන අතර අත්අඩංගුවට ගත් පිරිස 4933කි. ඔවුන්ගෙන් අයකර ගන්නා ලද දඩ මුදල් ප්‍රමාණය රුපියල් 28,10,440කි. අනුරාධපුර කලාපයෙන් 1877ක පිරිසක් අත්අඩංගුවට ගෙන ඔවුන්ගෙන් දඩ මුදල් ලෙස රුපියල් 8,90,485ක මුදලක් අය කරගෙන තිබේ. නාවලපිටිය කලාපයෙන් 1051ක මඟී පිරිසක් අත්අඩංගුවට ගෙන ඇති අතර ඔවුන්ගෙන් අය කරගත් දඩ මුදල් ප්‍රමාණය රුපියල් 6,35,437කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa1008228</link>
    <topic>එජාප නායකත්වයේ වෙනසක් නෑ</topic>
    <author>නිරුෂි විමලවීර</author>
    <content>නිරුෂි විමලවීරඑක්සත් ජාතික පක්ෂයේ නව ප්‍රතිසංවිධාන යෝජනා ක්‍රියාත්මක වීමේදී රනිල් වික්‍රමසිංහ මහතා පක්ෂ නායක ධූරයට පත්වීමට නියමිත බවත් කරු ජයසූරිය මහතාට නියෝජ්‍ය නායක ධූරය හිමිවන බවත් එජාප ආරංචි මාර්ග සඳහන් කරයි.මීට අමතරව සජිත් ප්‍රේමදාස හා රවි කරුණානායක යන මහත්වරුන්ට උප නායක ධූර ලැබෙනු ඇත. ජාතික සංවිධායක ධූරය මංගල සමරවීර මහතාට ලබාදීමට එක් පිරිසක් උත්සාහ දරන අතර තවත් පිරිසක් විරෝධය පළ කරති.එජාප කෘත්‍යාධිකාරි මණ්ඩලයට සාමාජිකයන් පත් කිරීමේදී රනිල් වික්‍රමසිංහ මහතාට තවදුරටත් තම අභිමතය පරිදි ක්‍රියා කිරීමට ඉඩ ලැබෙන අතර කෝටා ක්‍රමයක් යටතේ කෘත්‍යාධිකාරි සභාවෙන් කිසියම් ප්‍රතිශතයක් තෝරා පත් කැර ගැනීමේ ක්‍රමයක් ද යෝජනා වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa1008229</link>
    <topic>පාන් පිටිවලටත් වඩා සහල් පිටි අඩු මිලට</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහතිරිඟු පිටිවලට වඩා අඩු මිලට සහල් පිටි ලබාදීමේ නව වැඩ පිළිවෙළක් ජාතික ආහාර ප්‍රවර්ධන මණ්ඩලය මඟින් ක්‍රියාවට නංවා ඇතැයි එහි සභාපතිනි කුමුදුනී ගුණසේකර මහත්මිය පවසන්නීය.මහින්ද රාජපක්ෂ ජනාධිපතිතුමාගේ උපදෙස් පරිදි කෘෂිකර්ම ඇමැති මහින්ද යාපා අබේවර්ධන මහතාගේ අධීක්ෂණය මත මේ වැඩපිළිවෙළ ක්‍රියාවට නංවන බවද සභාපතිනිය කීවේය.ජාතික ආහාර ප්‍රවර්ධන මණ්ඩලය සිය අනුරාධපුර පිහිටි සහල් පිටි කර්මාන්ත ශාලාවෙන් විවිධ රසයෙන් යුත් හාල් පිටි වර්ග තුනක් නිපදවන බවත් ඒ මඟින් තිරිඟු පිටිවලින් සාදන ඕනෑම ආහාර වර්ගයක් නිපදවීමට හැකි බවත් කුමුදුනී ගුණසේකර මහත්මිය සිළුමිණට පැවසුවාය.අනුරාධපුරය තඹුත්තේගම කලංකුට්ටිය ප්‍රදේශයේ පිහිටි මෙම සහල් පිටි කර්මාන්ත ශාලාව මඟින් සාමාන්‍ය සහල් පිටි, විශේෂ සහල් පිටි සහ විශේෂ තෝසේ මිශ්‍රණය නිපදවනු ලැබේ. මේවා අවශ්‍ය පරිදි කිලෝ 1 සිට කිලෝ 20 දක්වා වූ ප්‍රමාණවලින් කිලෝ 1 සිට කිලෝ 20 දක්වා වූ බෑග්වලින් ලබාදීමට කටයුතු යොදා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa10082210</link>
    <topic>තෙවැනි රන්දෝලි පෙරහර අද</topic>
    <author>රමණී සුබසිංහ</author>
    <content>රමණී සුබසිංහමහනුවර ඇසළ පෙරහරේ තෙවැනි රන්දෝලි පෙරහර අද (22) රාත්‍රී 8.05ට වීදි සංචාරය කැරේ. දළදා වීදිය ඔස්සේ ගමන් ගන්නා පෙරහර ඊ.එල්.සේනානායක වීදිය, කොළඹ වීදිය, යටිනුවර වීදිය, කුමාර වීදිය, හරස් වීදිය, ඩී.එස්.සේනානායක වීදිය, රජ වීදිය ඔස්සේ ඉහළට පැමිණ ශ්‍රී දළදා මාලිගාවට ගෙවැදීමට නියමිත ය.අවසන් මහා රන්දෝලි පෙරහර අගෝස්තු 24දා අඟහරුවාදා රාත්‍රී 7.54ට වීදි සංචාරය කිරීමට නියමිතය. ශ්‍රී දළදා මන්දිරයේ පෙරහර සිවුමහා දේවාල පෙරහර සමඟ පිටත්ව දළදා වීදිය, යටිනුවර වීදිය, කන්දේ වීදිය, ඩී.එස්.සේනානායක වීදිය ඔස්සේ රජ වීදියෙන් ඉහළට පැමිණ දළදා මාලිගයට ගෙවැදීමට නියමිතය. අවසන් මහා රන්දෝලි පෙරහර අවසන් වී අලුයම දියකැපුම් පෙරහර ගැටඹේ තොට දක්වා ගමන් ගන්නා අතර 25දා පෙරහර දහවල් 2.45ට ගෙඩිගේ විහාරයෙන් පිටත්වී මාලිගා චතුරශ්‍රයේ තෙවරක් පැදකුණු කොට ගෙවැදීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=aa10082211</link>
    <topic>මහනුවර ඇසළ පෙරහර වෙනුවෙන් ‘පරිසරය පූජනීයයි’ වැඩ සටහන ඇරැඹේ</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමෙවරත් මහනුවර ඇසළ පෙරහර වෙනුවෙන් ‘පරිසරය පූජනීයයි’ වැඩ සටහන ක්‍රියාත්මක වන බවත් පෙරහර යටතේ නගරයේ පරිසරය සුරැකීම මෙන්ම පරිසරය සුරැකීම පිළිබඳව පෙරහර නැරැඹීමට එන අයට දැනුමක් ලබාදීම මෙහි ප්‍රධාන අරමුණ බවත් මධ්‍යම පළාත් ප්‍රධාන අමාත්‍ය සරත් ඒකනායක මහතා සිළුමිණට පැවැසීය.ඒ යටතේ මහනුවර නාගරික ප්‍රදේශයට පොලිතින් රැගෙන ඒම ප්ලාස්ටික් බෝතල් රැගෙන ඒම තහනම් බවත් ඒ පිළිබඳව පරීක්ෂා කිරීමට විශේෂ පාරිසරික පොලිස් ඒකකයක් ක්‍රියාත්මක බවත් ඇමැතිවරයා කීය.මේ වැඩ පිළිවෙළට මධ්‍යම පළාත් සභාව, මධ්‍යම පරිසර අධිකාරිය, පිළිසරු ව්‍යාපෘතිය, මහනුවර දිස්ත්‍රික් ලේකම් කාර්යාලය, මධ්‍යම පළාත් අධ්‍යාපන අමාත්‍යංශය, පේරාදෙණිය විශ්ව විද්‍යාලය යන ආයතනවල පූර්ණ සහාය ලැබෙන බව ද ඇමැතිවරයා පැවැසීය.මේ වැඩ සටහන යටතේ ඩෙංගු මර්දන වැඩ සටහනක් ද නගරයේ අනවශ්‍ය අවිධිමත් ලෙස සකස් කළ නාම පුවරු ඉවත් කිරීමේ වැඩ සටහනක් ද දැන් ක්‍රියාත්මක වී ඇත.පෙරහර නැරැඹීමෙන් පසු බලාපොරොත්තු වන මානසික සතුට අධ්‍යාත්මික ගුණ වගාවන් සමඟ වැඩි කර ගනිමින් මෙත් කරුණා මුදිතා සහිත කුසල සිත් වෙනුවට අසතුට, මානසික පීඩනය සහිත අකුසල සිත් පහළ කරවා ගනිමින් තමා විසින්ම කෙලෙසා ගත් අපවිත්‍ර පරිසරයෙන් අපගේ ගෞරවයට මෙන්ම සංස්කෘතියට ද හානියක් වන බව දැනුවත් කිරීමත්, එවැනි ක්‍රියා අවම කර පරිසරය සංරක්ෂණයට මහජනතාව පෙළඹවීම ‘පරිසරය පූජනීයයි’ වැඩ සටහනේ ප්‍රධාන අරමුණ වේ.මේ නිසා මහනුවර පූජනීය නගරයට පැමිණෙන විට පරිසර හිතකාමී ගමන් මලු පමණක් රැගෙන ඒමත්, පොලිතින් ප්ලාස්ටික් වැනි නොදිරන ද්‍රව්‍ය වැනි අනවශ්‍ය දෑ රැගෙන ඒමෙන් හැකිතාක් දුරට වලකින ලෙසත් ඉල්ලීමක් කෙරේ. ඒවා ගෙන එන්නේ නම් නැවත ඒ සියල්ලම නගරය තුළ නොදමා සිය නිවෙස් කරා ගෙන යන ලෙසත්, නොඑසේනම් නගරයේ තැන් තැන්වල තැන්පත් කර ඇති කසල බඳුන්වලට විධිමත් ලෙස බැහැර කිරීමත් මහජනතාව තුළින් අපේක්ෂා කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=ab1008221</link>
    <topic>බලවත් රටවල් කළ යුත්තේ අපට බැනීම නොව අපෙන් උපදෙස් පැතීමයි</topic>
    <author>සැකසුම  -සරත් පෙරේරා</author>
    <content>ආරක්ෂක ලේකම් ගෝඨාභය රාජපක්ෂශ්‍රී ලංකාව නැමැති ඉන්දියානු සාගරයේ ආශිර්වාද ලත් දේශය රුදුරු ත්‍රස්තවාදීන් කණ්ඩායමක් විසින් ආසියාවේ කඳුළු බිංදුව බවට පත් කළ ආකාරයත් අවසානයේ එම දේශය දේශවිමුක්ති හමුදා සිවිල් ජනතාවත් රැකගන්නා ගමන් ත්‍රස්තවාදී හස්තයෙන් මුදාගත් ආකාරයත් මේ දිනවල ‘උගත් පාඩම් හා ප්‍රතිසන්ධාන පිළිබඳ ජනාධිපති කොමිසන් සභාව‘ හමුවේ හෙළිදරව් වෙමින් පවතී.රටට අතිශය වැදගත් මේ කොමිසම මහින්ද රාජපක්ෂ ජනාධිපතිතුමා විසින් පුළුල් බලතල යටතේ පත්කෙරුණක් වන අතර එහි කටයුතු පසුගිය 11 වැනිදා ආරම්භ කෙරිණි.එහි සභාපතිත්වය උසුලන්නේ හිටපු නීතිපති ජනාධිපති නීතිඥ සී.ආර්.ද සිල්වා මහතාය. ජනාධිපති නීතිඥ ආචාර්ය අම්රිත් රොහාන් පෙරේරා, මහාචාර්ය කරුණාරත්න හඟවත්ත, චන්ද්‍රිපාල් චන්මුගම්, එච්.එම්.ජී.එස්.පලිහක්කාර, මැක්ස්වෙල් පරාක්‍රම පරණගම යන මහත්වරු ද මනොහරි රාමනාදන් මහත්මිය ද කොමිසමේ සෙසු සාමාජික සාමාජිකාවෝ වෙති.කොමිසමේ ලේකම්වරයා ලෙස කටයුතුª කරන්නේ එස්.එම්.සමරකෝන් මහතාය.සටන් විරාමය අසාර්ථකවීමට හේතු එයට යම් පුද්ගලයකු හෝ පිරිසක් වගකියන්නේ ද එය භාරගන්නේ ද මෙවැනි සිදුවීම් නැවත ඇති නොවීමට උගත යුතුª පාඩම්, හානිවලට මුහුණදුන් අයට හෝ යැපෙන්නන් උදෙසා කළ යුතු පිළියම්, ජාතික සමඟිය හා සුහදතාව වර්ධනය කර ගැනීමට සඳහා වූ යෝජනා මෙම කොමිසම මඟින් විමර්ශනය කරන කරුණුවලට ඇතුළත් වෙයි.පසුගිය 11 වැනිදා මේ කොමිසමේ කටයුතු ආරම්භ වීමෙන් පසු සාමයට තිබූ සියලු අවස්ථා අහිමිකරමින් ත්‍රස්තවාදීන් රුදුරු යුද්ධයකට රට ඇදගෙන ගිය ආකාරයත් ඉන් රට මුදාගත් ආකාරයත් ප්‍රබල ලෙස ඉස්මතු විය.රටක ජනතාව ඒ රටට ඇති ලොකුම සම්පතයි. ඒ ජන සම්පත ආරක්ෂාකර සමෘද්ධිමත් කිරීම පාලකයන්ගේ වගකීම යි. ඒ නිසා විශේෂයෙන්ම කිසිදු රටට හිත ඇති නායකයකු අවසාන උපක්‍රමය වශයෙන් මිස මෙහෙයුමකට පෙළෙඹෙන්නේ නැත. මන්ද යත් යුද්ධය විනාශකාරී වන නිසාය.ශ්‍රී ලංකාව නමැති මේ දේශය ත්‍රස්තවාදී පිළිලයෙන් ගලවා ගැනීම සඳහා මානුෂික මෙහෙයුම සිවිල් ජනතාවට අවම හානිවන අයුරින් සැලසුම් කළ ආකාරය ද පසුගිය බදාදා ආරක්ෂක ලේකම් ගෝඨාභය රාජපක්ෂ මහතා කොමිසම හමුවේ පැහැදිලි කළේය.සිවිල් ජනතාවට අවම හානි වන පරිදි මේ මානුෂික මෙහෙයුම පුරා රටේ ආරක්ෂක හමුදා ක්‍රියා කළ ආකාරය ද ඒ නිසා ආරක්ෂක හමුදාවන්ට කරන්නට සිදුවූ කැපකිරීම ද ආරක්ෂක ලේකම් වරයා සවිස්තරව කොමිසම හමුවේ පෙන්වා දුන්නේය. දැනටමත් මේ කොමිසම හමුවේ කිහිපදෙනෙකුම සාක්ෂි ලබාදී ඇත.එයට සහභාගිවූ හිටපු ආරක්ෂක ලේකම් ඔස්ටින් ප්‍රනාන්දු මහතා කීවේ ආර්ථික දුෂ්කරතා එනම් සල්ලි නොතිබුණ නිසා එවකට පැවැති එ.ජා.ප. ආණ්ඩුවට 2002 සටන් විරාම ගිවිසුමට අස්සන් තැබීමට සිදුවූ බවයි. එම ගිවිසුමට අස්සන් තැබීම නිසා ජාතික ආරක්ෂාව ඈලියාවට ගිය ආකාරය ඔහුගේ කතාව පුරාම ඉස්මතු වී ආවේය.මෙතැනදී පැනනඟින ප්‍රශ්නය නම් සල්ලි නැති නිසා සටන් විරාම ගිවිසුමට රනිල් වික්‍රමසිංහ මහතා අස්සන් කළා නම් ඒ ආණ්ඩු පරිපාලන යන්ත්‍රයම බාරගෙන මහින්ද රාජපක්ෂ ජනාධිපතිතුමාගේ සේනාධිනායකත්වය යටතේ වත්මන් ආරක්ෂක ලේකම් ගෝඨාභය රාජපක්ෂ මහතාගේ සැලසුම් යටතේ ත්‍රස්තවාදය නිමා කිරීමේ මානුෂික මෙහෙයුම අවුරුදු තුනකින් සාර්ථකව නිමාකළේ කෙළෙස ද යන්නය.කොමිසම ඇමතූ ඔස්ටින් ප්‍රනාන්දු මහතා මෙසේ කීය. “යුද්ධය කරන්න රටට ආර්ථික සම්පත් නොතිබුණ නිසා සටන් විරාම ගිවිසුමකට එල්.ටී.ටී.ඊ. ය සමඟ එකඟත්වයකට ඒමට සිදුවුණා. හමුදාවේ මූලික අවශ්‍යතාවත් ලබාදීමට මුදල් නොතිබුණ නිසා මේ ගිවිසුමට අස්සන් කළා”එම ප්‍රකාශ තුළ රටේ ආරක්ෂාව මුදලට ලඝු කිරීමක් ද සිදුවන්නේ සටන් විරාම ගිවිසුම එල්.ටී.ටී.ඊ.යේ වාසියට සැකසූවක් බව පිළිගන්නා හිටපු ආරක්ෂක ලේකම් ඔස්ටින් ප්‍රනාන්දු මහතා එසේ නොවන්නට එම ගිවිසුමට එල්.ටී.ටී.ඊ.ය අස්සන් නොකරන බව පැවසීමෙනුයි.සටන් විරාම ගිවිසුම බොරුවක් බවත් ඉන් සිදුවන්නේ ත්‍රස්තවාදීන් ශක්තිමත් වීම බවත් එම ගිවිසුම ගැන කතා කළ බොහෝ දෙනා එදත් පිළිගත්හ. අදත් පිළිගනිති. සිදුවූයේ ද එයමය. එල්.ටී.ටී.ඊ.ය වෙන ම රටක් සංකල්පය මිස ඊට අඩු යමක් පිළිගන්නට සූදානම් වුණ සංවිධානයක් නොවීය. ප්‍රභාකරන් සටන් විරාමය හරහා උත්සාහ කළේ ශ්‍රී ලංකාව බැඳ තැබීමට ය. ඔහු එය නෝර්වේජියානුවන්ගේ ආධාරයත් ඇතිව අපූරුවට කළේය. රනිල් වික්‍රමසිංහ මහතාගේ ආණ්ඩුව හමුදාවට පතරොම් ගන්නටවත් මුදල් නොදුන් බව කීවේ එවකට සිටි හමුදා ප්‍රධානීන්මය. එල්.ටී.ටී.ඊ.ය දිගටම සාමයේ මුවාවෙන් ද කළේ යුද්ධයට අවි ආයුධ රැස්කර ගැනීමයි. ඔහු එය තම නැව් හරහා හොර පාරෙන් මෙන්ම කොළඹ පරිපාලන හරහා එළිපිටමද කරගත්තේය. ඒ සියල්ල දැන දැනත් එ.ජා.ප. ආණ්ඩුව කිසිවක් සිදු නොවූ ලෙස මුනිවත රැක්කේ සතුරාට වර්ධනය වන්නට ඉඩදී ළාබාල කොල්ලන් කෙල්ලන් පවා එල්.ටී.ටී.ඊ.යට බඳවා ගැනීම කෙරෙන අතරතුරය.ප්‍රභාකරන් ඉතා පැහැදිලිව කියා තිබුණේ තමා ඊළමට විරුද්ධ වන්නේ නම් තමාව ද වෙඩි තබා මරා දමන්න යන්නයි. ප්‍රභාකරන්ගේ එකම සිහිනයව තිබුණේ දෙමළ ඊළමක් මේ භූමිය තුළ ස්ථාපිත කර ලේ ගංගා ගලා යාමට සැලැස්වීමයි. ඊළම හැර ෆෙඩරල් කතා ද ප්‍රභාකරන්ට දිරෙව්වේම නැත. එ.ජා.ප. කාලේ ෆෙඩරල් ගැන කතා කළ බාලසිංහම්ව ඒ කතාවලින් කපා දැම්මේ ඒ නිසාය.තුවක්කුව හැර මේ ත්‍රස්තවාදියා මෙල්ල කිරීමට හැකි අන්කිසිවක් නොවූ අතර ප්‍රභාකරන් ද වචනයේ පරිසමාප්ත අර්ථයෙන්ම තුවක්කුව ගැන පූර්ණ විශ්වාසය තබා සිටියේය. ඊළම නැති නම් මරණය ඔහුගේ ධර්මය විය.එල්.ටී.ටී.ඊ.ය ගරිල්ලා යුද්ධයෙන් ඔබ්බට ගිය යුද නාවික හා ගුවන් හමුදා සතුවූ ලෝකයේ එකම ගරිල්ලා කල්ලිය වුණා. ආරක්ෂක ලේකම්වරයා කොමිසමට කරුණු දක්වමින් ඔවුන් අපේ හමුදාවන්ට විරුද්ධව විනාශකාරී ලෙස හමුදාවෙන්ම ලබාගත් යුද ටැංකි, කාලතුවක්කු වැනි බර අවි ද පාවිච්චි කළ මානුෂික මෙහෙයුමේදී ආරක්ෂක හමුදාවන්ට හය දහසකට ජීවිත පූජා කරන්ටත් තවත් තිස් දහසකට තුවාල ලැබීමටත් සිදුවුණා.ඔස්ටින් ප්‍රනාන්දුබර්නාඩ් ගුණතිලකකොටි ත්‍රස්තවාදීන්ට විරුද්ධව ප්‍රහාර එල්ල කරන්නට ගත් පියවර සමගම ඊට සමගාමීව සිවිල් වැසියන් ආරක්ෂා කරන්නටත් හමුදාවට සිදු වුණා. සිවිල් වැසියන්ට විය හැකි හානි අවම කිරීමටත් පියවර ගත්තා.මේ පිළිබඳව මුල සිටම ක්‍රියාත්මක වූ මහින්ද සමරසිංහ මහතාගේ ප්‍රධානත්වයෙන් පත් කෙරුණ මානුෂික සහන සැලසීම සඳහා වූ උපදේශක කමිටුවට එක්සත් ජාතීන්ගේ ඒජන්සි ආයතනවල නියෝජිතයන් හා උතුරේ සහන කටයුතුවල නියැලුණ රාජ්‍ය නොවන සංවිධානවල නියෝජිතයන් ද ඇතුළත් කරගත්තා. එම කමිටුවේ හැම රැස්වීමකට මම ආරක්ෂක ලේකම් ලෙස සහභාගි වුණා. සාම වැඩපිළිවෙළේ සම සභාපතිවරුන් ඇතුළු හැම රටකම තානාපතිවරු ද එම සාකච්ඡාවලට හවුල් කරගත්තා.ජනාධිපතිතුමාත් සිවිල් වැසියන් ආරක්ෂා කරන ලෙස මුල සිටම උපදෙස් දුන්නා.ආරක්ෂක ලේකම් ගෝඨාභය රාජපක්ෂ මහතා මෙසේ ද කීය.“මානුෂිය මෙහෙයුමේ ආරම්භයේ සිටම හමුදා ක්‍රියාමාර්ගවලට සමගාමී මානුෂිය සහයෝගයක් සහ ආරක්ෂාවක් සැපයීම සඳහා රජයට සැලසුමක් තිබුණා. වසර ගණනාවක් පුරා විවිධ නම්වලින් අපි මෙහෙයුම් කළා. නමුත් ජනාධිපතිතුමාගේ උපදෙස් මත අපි මේ මෙහෙයුම “මානුෂික මෙහෙයුම” ලෙස නම් කළා. සමහරු හිතයි මෙය ඉතා සුළු කාරණයක් කියලා. නමුත් මෙය ඉතා වැදගත් කරුණක්. ජනධිපතිතුමා කීවේ සිවිල් ජනතාව ආරක්ෂා කළ යුතු බවයි. ඒ අනුව ගත යුතු සියලු ක්‍රියාමාර්ග ගැනීම සඳහා අප සැලසුම් කරද්දි ජනාධිපතිතුමා ඒ ගැන අධීක්ෂණය කළා.”මානුෂික ආධාර පිළිබඳ උපදේශක කමිටුව ආරම්භ කෙරුණේ ද ජනාධිපතිතුමාගේ සංකල්පයකට අනුවයි. එහිදී රජයේ හා රාජ්‍ය නොවන අදාළ පාර්ශ්වයන් සියල්ල එකම වහලක් යට සිට ඒ සඳහා අවශ්‍ය තීරණ ගැනීම අවශ්‍ය ආධාර මොනවාද යන්න තෝරා බේරා ගැනීම සිදු කෙරුණා. මෙය සම සභාපතිවරුන් සමඟ ජනාධිපතිතුමා පැවැත්වූ සාකච්ඡාවකට පසුව ගත් සංකල්පයක්. ආරක්ෂක ලේකම්වරයා කොමිසමේ අවධානය යොමු කළේ බලපෑමට ලක්වූ ප්‍රදේශවලට සැපයුම් යැවීමේදී ඇති වූ දුෂ්කරතා පිළිබඳවය.“අපට සියලු යුද මෙහෙයුම් නතර කිරීමට සිදු වුණා. මේ පිරිසට ආරක්ෂාව සැපයීම සඳහා. ඒ අයට එල්ටීටීඊය පහරදීම්වල අවදානමටත් මුහුණ දෙන්නට සිදුවුණා. අපට වාකරේ සිට ආරම්භ වූ නොයෙක් අවස්ථා තිබුණා. ඒ වගේම අපි දන්නවා මේ දේවල්වලින් බොහොමයක් එල්ටීටීඊය අතට පත් වුණත් අප ඔවුන්ට අවශ්‍ය ආහාර යැවීමට පියවර ගත්තා. සති දෙකේදී භූමියෙන් ප්‍රවේශ වීමට නොහැකි විට පවා නැව් මඟින් මේ භාණ්ඩ යැවීමට අවශ්‍ය සියලු දේ අපි කෙරුවා. එල්ටීටීඊය භාණ්ඩ පැහැරගත්තා. අපි එය දන්නවා. එසේ වුවත් අපි හිතුවා අඩුම ගණනේ එයින් කොටසක් හෝ සාමාන්‍ය ජනතාවට ලැබේවිය කියලා.මානුෂික සහන සැලසීම සඳහා වූ උපදේශක කමිටුවට සහභාගි වූ කිසිවකු අපේ ආරක්ෂක හමුදා මානව අයිතිවාසිකම් උල්ලංඝනය කරන බවට චෝදනාවක් නොකළ බව ද කොමිසම් සභාපතිවරයාගේ විමසුමකට පිළිතුරු දෙමින් රාජපක්ෂ මහතා කීය.සිවිල් වැසියන් ලෙස මිය ගිය බොහෝ දෙනා එල්ටීටීඊ සාමාජිකයන් ඔවුන් සැරසී සිටියේ සිවිල් වැසියන් ලෙසයි. මේක තහවුරු කරන්න එල්ටීටීඊය සතුව තිබු වීඩියෝ දර්ශන අප සතුව තිබෙනවා. සිවිල් වැසියන් ලෙස සැරසී සිටින සාමාජිකයන්ගේ රූප රාමු සහ ක්‍රියාකාරකම් එහි ඇතුළත් වෙනවා.ආරක්ෂක අංශ වෙත බාර වූ සිවිල් වැසියන් ලියාපදිංචි කිරීම සිදු කළේ රතු කුරුස සංවිධානයේ අනුදැනුම ඇතිවයි. ඔවුන් ඉදිරියේයි.2003 වසරේ සිටම මානව අයිතිවාසිකම් ආරක්ෂා කරන ආකාරය පිළිබඳව ජාත්‍යන්තර නීතියට අනුව ආරක්ෂක නිලධාරීන් පුහුණු කිරීම සිදු කළා. එය දිගටම ක්‍රියාත්මක කළා. ආරක්ෂක ලේකම්වරයාගේ මේ ප්‍රකාශය කොතරම් ඇත්ත ද කියා මුලතිව් කිලිනොච්චි දිස්ත්‍රික්කවල සිටි රජයේ දිසාපතිවරුම සාක්ෂි දරනු ඇත. මන්ද ප්‍රභාකරන් හා ඔහුගේ සඟයන්ට අවශ්‍ය ආහාර වෙනත් රටකින් ඔවුන් ගෙනාවේ නැත.ආරක්ෂක ලේකම්වරයා කොමිසම හමුවේ මෙසේ ද කීය.රජය සිවිල් වැසියන්ට ලබාදුන් සැපයුම් එල්ටීටීඊය පැහැර ගත්තත් රජය අඛණ්ඩව ආහාර හා ඖෂධ සැපයුම් එල්ටීටීඊ බලය පැවැත්වුණ ප්‍රදේශවලට සැපයීමට පියවර ගත්තා.ආහාර සැපයුම් රැගෙන ගමන්ගත් වාහනවලට එල්ටීටීඊය ප්‍රහාර එල්ල කළ අවස්ථා තිබුණා. නමුත් රජය එම බලවත් දුෂ්කර තත්ත්වයන් මැදත් සිවිල් වැසියන් රැකගැනීම සඳහා රජය තමන්ට කළ හැකි හැම දෙයක්ම කළා.එක්සත් ජාතීන්ගේ ඒජන්සි ආයතන එම ආහාර බෙදාහැරීමේ වැඩපිළිවෙළට සම්බන්ධ වුණා. ඒ අතර පුල්මුඩෙයිහිදී තුවාල වූවන්ට ප්‍රතිකාර කිරීමේ කටයුතුවලට ඉන්දියානු වෛද්‍ය කණ්ඩායමක ද සහාය ලැබුණා. රජයේ පැත්තට පැමිණි එල්ටීටීඊ සටන්කරුවන්ට ද වෛද්‍ය ප්‍රතිකාර ලබා දුන්නා.එල්ටීටීඊ සටන්කරුවන්ට දඖෂධ ලබා දුන්නාමේ අවස්ථාවේ දරුණු ගැටුම් පැවැති අවස්ථාවේත් නාවික හමුදාව තුවාල ලැබූවන් ඉවත්කර ගැනීමට පහසුකම් සැපයීම ගැන නාවික හමුදාපතිව සිටි අද්මිරාල් වසන්ත කරන්නාගොඩ මහතා වෙත ප්‍රශංසා කරමින් එවකට අන්තර්ජාතික රතු කුරුස කණ්ඩායමේ ප්‍රධානී පෝල් කැස්ට්ලා මහතා විසින් යවන ලද ලිපියක් ද ලේකම්වරයා ඉදිරිපත් කළේය. යුදබිමේ නීතිය සතුරාගේ කෲරභාවය හමුවේ අපේ හමුදා වෙනස් නොකළ බව ආරක්ෂක ලේකම්වරයාගේ මේ කතාවෙන් සක්සුදක් සේ පැහැදිලි වෙයි. නමුත් එල්ටීටීඊයේ ඉතිහාසය කෙබඳු ද? කොටි අසරණ ගැබිණි මවුවරුන්, කිරි දරුවන්, භික්ෂුන් වහන්සේලා පවා වෙඩි තබා කපා කොටා මරා දැමුවේ සිත්පිත් නැති ආකාරයටය. ප්‍රභාකරන්ගේ සගයන්ගේ කෲරභාවය මෑත යුගයේ කිසිදු මිනීමරුවකුගේ ක්‍රියාදාමයට සම කළ හැකි එකක් නොවිණි. ඒ නිසාම ලෝකයේම දරුණු ත්‍රස්ත සංවිධානය ලෙස ද එල්ටීටීඊය නම් කෙරිණි. එල්ටීටීඊය කළේ මිනී මරන එකය. එහෙත් කතා කළේ සිවිල් වැසියන් ගේ ජීවිත ආරක්ෂා කිරීම ගැනය.සිවිල් වැසියන්ගේ ආරක්ෂාව ගැන කිය කියාඑල්ටීටීඊ එක මිනීමැරුවාසිවිල් ජනතාවට වන හානි අවම කිරීමට රජය ගත් පියවර පැහැදිලි කරමින් කතා කළ රාජපක්ෂ මහතා යුද්ධය අවසානයකට පත්වෙමින් සිටි අවස්ථාවේ වන්නි නැඟෙනහිර කලාපයේ බර අවි භාවිතයත්, ගුවන් ප්‍රහාරත් සීමා කිරීමට පියවර ගත්තා.රජය ඒ - 9 මාර්ගයේ නැඟෙනහිර කොටසේ යුද මුක්ත කලාපයක් ප්‍රකාශයට පත් කළා. දෙවරක් එය දීර්ඝ කළා. එසේ කළේ එල්.ටී.ටී.ඊ. යේ බර අවි ප්‍රහාර යුද මුක්ත කලාපයට අවසාන මොහොත දක්වා එල්ල වෙමින් තිබිය දී යි.කොමිසම හමුවේ ආරක්ෂක ලේකම් වරයා කළ මේ ප්‍රකාශය ද එකසේ වැදගත් ය.එල්.ටී.ටී.ඊ. ය දිගටම සිදු කළ විනාශයන් ගැන ජගත් ප්‍රජාවේ ඇතැම් කොටස් නොදැක්ක සේ හිටියත් විශේෂයෙන් ම එල්ටීටීඊ ය සිවිල් ජනතාව පළිහක් ලෙස පාවිච්චි කළ අවස්ථාවේ මෙය මුළු ලොවටම පැහැදිලි වුණා.සමහරු නොදැක්කා වගේ හිටියාටඑල්.ටී.ටී.ඊ. ය සිවිල් වැසියන් පළිහක් ලෙස යොදා ගත්තාඑක්සත් ජාතීන් හා අනෙකුත් උනන්දුවක් දක්වන කණ්ඩායම් මහින්ද රාජපක්ෂ ජනාධිපතිතුමාට යුද ක්‍රියාමාර්ගය නවත්වන ලෙස බල කළත් එල්ටීටීඊයට සිවිල් ජනතාව නිදහස් කරන ලෙස ඔවුන් කිසිවක් කිව්වේ නැහැ.ශ්‍රී ලංකාව තම භෞමික අඛණ්ඩතාව ආරක්ෂා කරගැනීම සඳහා නීත්‍යානුකූ®ල හමුදා යෙදවීම නැවතිය හැක්කේ කාටද? හැම රටකටම ඒ ශුද්ධ වූ අයිතිය තිබෙන්නේ ය. එම අයිතිය තිබෙන්නේ ඇමෙරිකාවට හෝ බ්‍රිතාන්‍යයට පමණක් නොවේ. ඒ අයිතියම අපටත් ඇත. කිසිදු නීත්‍යානුකූල පදනමක් අවසරයක් නැතිව ඉරාකය ආක්‍රමණය කළ ඇමෙරිකාව ශ්‍රී ලංකාවේ කොටි උවදුර විනාශ කිරීමට එරෙහි වූයේ කිසිදු පදනමකින් තොරව ය. කොටි ලෝකය පුරා ත්‍රස්තවාදය වපුරණ සංවිධානයක් බව ඇමෙරිකාවත් දනී. ඒ නිසා ඔවුන් ද එය ත්‍රස්තවාදී සංවිධාන ගොන්නට එකතු කර ඇති බව සත්‍යයකි. එහෙත් අවසන් මොහොතේ ප්‍රභාකරන් බේරාගන්නට ඔවුන්ට අමාරුවක් ඇති විය.මේ බලපෑම් වලට රජය යට වූයේ නම් ප්‍රභාකරන්ට හා එල්ටීටීඊ යේ ලොක්කන්ට තවත් අසරණ ජීවිත බිලිගන්නා සටනක් කරන්න ජීවිත ගලවාගන්න ඉඩ ලැබෙන්න තිබුණ බව රාජපක්ෂ මහතා කීය.යුද්ධයේ අවසාන දින ගැන සඳහන් කරමින් ආරක්ෂක ලේකම් වරයා මෙසේ කීය. සීමිත බිම් කඩකට කොටු වූ එල්ටීටීඊ නායකයන් තමන්ට යුද්ධයෙන් කෙසේ හෝ ජීවිත ගලවා ගත හැකි වනු ඇතැයි විශ්වාස කරන්නට ඇත. ඒ අතරතුර යුද හමුදාව එල්ටීටීඊය සතුව තිබූ අවසන් බිම් තීරුවටත් ළඟා වන අවස්ථාවේ මැලේසියාවේ සිටි කුමරන් පද්මනාදන් නොහොත් ‘කේපී’ ජගත් ප්‍රජාවේ ඇතැම් අංශ මගින් ශ්‍රී ලංකාවට මෙහෙයුම් නවතන ලෙස බලපෑම් කිරීමට කටයුතු කළා.සාම වැඩපිළිවෙළඑල්.ටී.ටී.ඊ. ය යොදා ගත්තේතමන්ගේ යුද බලය වැඩිකර ගැනීමටයිනෝර්වේජියානුවන්ගේ මැදිහත්වීමෙන් ඇති කළ සාම වැඩපිළිවෙළ සම්පූර්ණයෙන් ම අසාර්ථක එකක්. එල්.ටී.ටී.ඊ. ය එය තමන්ගේ යුදබලය වැඩිකර ගැනීම සඳහා යොදාගත්තා. ත්‍රිකුණාමල කන්කසන්තුරේ මුහුදු සැපයුම් මාර්ගය අවහිර කරමින් යාපනේ සිටි 40000 - 50000 අතර වූ පොලිස් හා ආරක්ෂක හමුදා පිරිස තනි කිරීම එල්.ටී.ටී.ඊ. උපක්‍රමය වුණා. එවැන්නක් සිදුවී නම් වසර 2000 උදා වූ තත්ත්වය ඇති වෙන්න තිබුණා. චන්ද්‍රිකා කුමාරතුංග එවකට සිටි ජනාධිපතිනිය එහි කොටු වූ පොලිස් හා හමුදා පිරිස ඉවත්කර ගැනීමට ඉන්දියාවේ සහාය ඉල්ලා සිටියා.ලෝකයේ විවිධ ප්‍රදේශවල යුද කටයුතුවල යෙදී සිටින ජගත් ප්‍රජාවට මානුෂික මෙහෙයුම් සම්බන්ධයෙන් ‘ශ්‍රී ලංකා ආදර්ශය’ අනුගමනය කළ හැකි බව ද ආරක්ෂක ලේකම්වරයා පෙන්වා දුන්නේ ය.පැහැදිලිව මෙතරම් දරුණු ත්‍රස්තවාදී කණ්ඩායමකට එරෙහිව සටන් කර ජයගෙන ලෝක වාර්තාවක් තබා ඇත්තේ මේ ශ්‍රී ලංකාවත් එහි හමුදාවත් පමණය. ඇමෙරිකාව වැනි රටවල් ත්‍රස්තවාදය නැති කරන්න කියමින් ඉරාකය වැනි රටවල පැරණි ශිෂ්ඨාචාරය පවා බිමට සමතලා කරමින් ගෙනගිය යුද්ධය අදත් සාර්ථක වී නැත. ඒ සඳහා වැය කළ ඩොලර් කෝටි ප්‍රකෝටි සංඛ්‍යාත මුදල ලෝකයේ දුප්පත්කම නැති කරන්නට යෙදවී නම් ලෝකයම දෙපයින් නගා සිටුවන්නට තිබිණි.ඔවුනට ආයුධ තිබුණත් භටයන් සිටියත් සතුරා සිටි තැනින් මුලිනුපුටා දමන්නට පුළුවන් වුණේ නැත. ඒ නිසා ඉරාකයේ අදටත් බෝම්බ පුපුරයි. ඇප්ගනිස්ථානයේත් බෝම්බ පුපුරයි. එම අවාසනාවන්ත තත්ත්වයට දැන් පාකිස්ථානයත් ගොදුරු වී පවතී. අපේ ආරක්ෂක ලේකම්වරයා කී ආකාරයට මේ බලගතු රටවල් කළ යුත්තේ අපට බැනීම නොව මානුෂික මෙහෙයුම් ගැන ලංකාවෙන් උපදෙස් ගැනීම ය.ලංකාව ලවා තම හමුදා නිවැරැදි ඉලක්කයට යවන්නට පුහුණු කරවා ගැනීම ය. සාමාන්‍ය වැසියන් යුද්ධයට ගොදුරු නොකර ගලවා ගන්නේ කෙසේද යන්න ශ්‍රී ලංකා හමුදාවෙන් උපදෙස් ගැනීම ය.ත්‍රස්තවාදය තුරන් කිරීමේ ක්‍රියාවලියේදීශ්‍රී ලංකාව තරම් හොඳ ආදර්ශයක්ලොව කොතැනකවත් නැතත්‍රස්තවාදය ලෝකයෙන් තුරන් කිරීමට ඇත්තටම කැප වෙනවා නම් අද ලෝකයේ ඒ පිළිබඳව ආදර්ශයට ගත හැකි ශ්‍රී ලංකා ආදර්ශයට වැඩි ආදර්ශයක් ලෝකයේ කොහේවත් නැත. ඒ ත්‍රස්තවාදය තුරන් කිරීමේ වුවමනාවක් ඇත්නම් පමණි.එසේ නැතිව ඒ කිසිවකු ත්‍රස්තවාදය වපුරන එයට උඩගෙඩි දෙන අය නම් අපට කරන්නට දෙයක් නැත. ශ්‍රී ලංකාව අති ශුද්ධ වූ ලෙස ම එහි වැසියන්ගේ ප්‍රජාතන්ත්‍රවාදී අයිතීන් සුරකින ප්‍රජාතන්ත්‍රවාදය අනුව පාලකයන් පත්වන ඉවත් කෙරෙන රටකි. ඒ නිසා ම ත්‍රස්තවාදී උවදුර නැති කරනු සඳහා අපේ අසල්වැසි ඉන්දියාවත් චීනයත් අපට උදව් කළේ ය.පිරිහෙන ලෝකය සමඟ නොව අපි අලුත් ලෝකය සමඟ සිටගෙන සිටින්නෙමු. වත්මන් ජනාධිපතිතුමා මේ රටේ වඩා නිවැරැදිම විදේශ ප්‍රතිපත්තිය අනුගමනය කළ පුද්ගලයා විය යුතු ය. ඒ නිසා අපට පරදින යුද්ධය ජයග්‍රහණය කළ හැකි යුද්ධයක් බවට පරිවර්තනය කරගත හැකි විය. එතුමාගේ නිවැරැදි විදේශ ප්‍රතිපත්තිය නිසා ම අපට ඊළඟ යුද්ධය ජනතාවගේ ජීවිත සුඛිත මුදිත කිරීමේ ආර්ථික යුද්ධයත් ජයගැනීමට නිසැකව ම හැකිවනු ඇත. අපේ මිතුරෝ ලෝකය ජයගනිමින් සිටිති. මේ සතියේ අපේ මිතුරු චීනය ලෝකයේ ශක්තිමත්ම දෙවැනි ආර්ථිකය බවට පත්වූයේ එතෙක් ඒ තත්ත්වය තිබූ ජපානය පරයා යමිනි. අපේ ඊළඟ මිතුරු ඉන්දියාව ද ජව වේගයෙන් සංවර්ධන හිණිමගේ ඉහළට ගමන් කරමින් සිටී.අනෙක් ලෝක මිතුරන් පිරිහෙන්නන් නොව ඉදිරියට යන්නන් ය.ගණන් බැලීම් අනුව 2030 වනවිට ඇමරිකාව පරදා චීනය ලෝකයේ ශක්ති මත් ආර්ථිකය ඇති රට බවට පත්වෙයි. ඒ නිසා අපට සංවර්ධනය සඳහා තිබෙන්නේ මේ මිතුරු රාජ්‍ය සමඟ ඉදිරියටත් සහජීවනයෙන් කටයුතු කරමින් අපේ සම්පත් වර්ධනය කරගැනීම සඳහා කටයුතු කිරීම ය.ඒ සඳහා රාජ්‍ය - පෞද්ගලික අංශවල සහසම්බන්ධතාවයෙන් ක්‍රමෝපායන් සම්පාදනය කිරීම මුළු රටේම කාර්ය භාරය වෙයි.කොමිසම හමුවේ වරින්වර එල්ටීටීඊ ය පරාජය කිරීමේ මෙහෙයුම වගේ ම සටන් විරාම ගිවිසුම හා ඒ සම්බන්ධ කාර්ය භාරයන් පිළිබඳව කරුණු දැක්විණි.කොමිසමෙන් නැගුණ ප්‍රශ්නයකට පිළිතුරු දෙමින් තමා සටන් විරාම ගිවිසුම සැකසීමට මැදිහත් නොවුණ බවත් හිටපු ආරක්ෂක ලේකම් වරයා කියා සිටියේ ය.ඇතැම් කොන්දේසි මඟින්බාධා පැමිණුනාතමා ආරක්ෂක ලේකම්වරයා ලෙස සටන් විරාම ගිවිසුම ගැන සෑහීමට පත් වී දැයි ඇසූ ප්‍රශ්නයකට පිළිතුරු දෙමින් හිටපු ආරක්ෂක ලේකම්වරයා කියා සිටියේ තමන් සටන් විරාම ගිවිසුම ගැන දැනගත්තේ ද යුද හමුදාපති හා නාවික හමුදාපතිවරයාගෙන් බව ය.ආරක්ෂාවට බලපාන සටන් විරාම ගිවිසුමේ ඇතැම් කොන්දේසි මගින් හමුදාපතිවරුන්ගේ කටයුතුවලට බාධා පැමිණුන බව ද ප්‍රනාන්දු මහතා පිළිගත්තේ ය. එම පැන නැඟුණ ප්‍රශ්න ගැන තමන් තිලක් මාරපන හා ජී.එල්. පීරිස් ඇමැතිවරුන් සමඟ සාකච්ඡා කළා.සාමය දිනා ගැනීමට යම් මිලක් ගෙවිය යුතු බව සැබෑ ය. එහෙත් එය වත්ත බද්දට දී ඇස්සට දත නියවන ආකාරයේ එකක් නොවිය යුතු ය.හමුදාව එම කරුණු ගැන දැඩි අවධානය යොමු කළත් බලයේ සිටිය වුන් නෝර්වේජීයානුවන්ට සටන් විරාම ගිවිසුම සකසන්නට ඉඩ දී නොදැක්ක ලෙස සිටි බවට කරුණු බොහෝ ය.නෝර්වේජියානුවන්ට එල්.ටී.ටී.ඊ. යට වාසි වන ලෙස ඔවුන්ගේ උපදෙස් අනුව සටන් විරාම ගිවිසුම සකසන්නට ඉඩදීම ගැන තමා ආරක්ෂක ලේකම් ලෙස දැන සිටියේ දැයි ප්‍රශ්න කරනු ලදුව ප්‍රනාන්දු මහතා කියා සිටියේ යාපන අර්ධද්වීපයේ ඇතැම් රාජ්‍ය හා පෞද්ගලික දේපොළ හා ගොඩනැඟිලි අත්හැරීමට සිදුවීම ජාතික ආරක්ෂාවට අනතුරු දායක ලෙස බලපෑ බවයි.තමන් සටන් විරාම ගිවිසුම හැදීමට සම්බන්ධ නොවූ බවට ප්‍රනාන්දු මහතා කියා සිටි විට නැහැ එම කටයුතුවලට ශ්‍රී ලංකාව සම්බන්ධ වූ බව කොමිසමේ සභාපතිවරයා කියා සිටියේය. එවිට ප්‍රනාන්දු මහතා කියා සිටියේ සටන් විරාම ගිවිසුම ශ්‍රී ලංකා රජයට වාසිසහගගත වී නම් එල්ටීටීඊ ය සාකච්ඡාවලට නොපැමිණෙනු ඇතිය යන්නයි.සටන් විරාම ගිවිසුමේ ඇතැම් කොන්දේසි ගැන තමන් පවා එකඟ නොවූ බව ඔහු කීය.සටන් විරාම ගිවිසුමශ්‍රී ලංකා රජයට වාසි වී නම්එල්ටීටීඊ ය සාකච්ඡාවලට එන්නේ නැහැ-හිටපු ආරක්‍ෂක ලේකම් ඔස්ටින් ප්‍රනාන්දුනාවික හමුදාව විසින් මුලතිව්වලට ඔබ්බෙන් වූ මුහුදේදී 2003 දී එල්ටීටීඊ නැව් දෙකක් ගිල්වා දැමීම ගැන හිටපු ආරක්‍ෂක ලේකම්වරයා කියා සිටියේ රජයට නාවික කටයුතු සම්බන්ධව තිබෙන අයිතිය ගැන කිසිවිටක අභියෝග නොකළ බවයි.සටන් විරාමය කැඩීම ගැන එල්ටීටීඊයට විරුද්ධව පියවර ගැනීම් වැළකුණේ ඇයිදැයි ප්‍රශ්න කරන ලදුව ප්‍රනාන්දු මහතා කියා සිටියේ සටන්විරාම නිරීක්ෂකයන් අසරණ වූ බවය. එල්ටීටීඊ යට ළමා සොල්දාදුවන් බඳවා ගැනීමට අන්තර්ජාතික ප්‍රජාව කළ බලපෑම ගැන ප්‍රනාන්දු මහතා කියා සිටියේ ඒ පිළිබඳව විදේශ විශේෂඥයන් ලවා උපදෙස් දීම දක්වා ඔවුන් කටයුතු කළත් ඒ පිළිබඳව එල්ටීටීඊ ය එකඟත්වය පළ නොකළ බවය. හිටපු සාම මහ ලේකම් කාර්යාල ප්‍රධානී බර්නාඩ් ගුණතිලක මහතා කළ ප්‍රකාශයක් ගැන කීවේ එල්ටීටීඊය මානව අයිතිවාසිකම් කඩවීම් ගැන ජාතික මානව අයිතිවාසිකම් කොමිසමට පරීක්‍ෂණ පැවැත්වීමට කීවත් ඔවුන්ට එල්ටීටීඊ බලය පැවැත්වූ ප්‍රදේශවල ක්‍රියාත්මකවීමට බලයක් නොතිබූ බවය. සටන් විරාම ගිවිසුම මුළුමනින්ම වැරැදි යැයි තමන් නොකියන නමුත් එහි බලවත් වැරැදි තිබූ බවද ප්‍රනාන්දු මහතා කීය.සටන්විරාම ගිවිසුම ගැන නෝර්වේ රජයට ලොකු හදිස්සියක් තිබුණාසටන් විරාම ගිවිසුම බලපැවැත්වූ අවස්ථාවේ එම ගිවිසුම බලවත් ලෙස කඩවීමේ සිද්ධීන් ගැන අවධානය යොමුකළ විට ප්‍රනාන්දු මහතා කියා සිටියේ ඒ අවස්ථාවල සටන් විරාම ගිවිසුමේ පහසුකම් සපයන්නන්ට හා සටන් විරාම නිරීක්‍ෂකයන්ටත් කිසිදු පියවරක් ගැනීමට නොහැකිවූ බවත් ඒ නිසා මුළු සාම වැඩපිළිවෙළම එහි ප්‍රතිඵලයක් ලෙස අනතුරට පත්වූ බවත්ය. සාම ලේකම් කාර්යාලයේ හිටපු ලේකම් හා විදේශ අමාත්‍යංශයේ හිටපු ලේකම් වරයකු වන බර්නාඩ් ගුණතිලක මහතා කොමිසම හමුවේ සාක්ෂි දෙමින් කීවේ එවක පැවැති එජාප රජය හා එල්ටීටීඊය අතර සටන් විරාම ගිවිසුම ඇති කිරීමේදී එහි අවසන් ක්‍රියාවලියට නෝර්වේජියානු රජයේ දැඩි හදිස්සියක් තිබුණේය යන්නයි.ශ්‍රී ලංකාව පිළිබඳ අවධානය යොමු නොකොට ලිඛිත ගිවිසුම කඩිනමින් අස්සන් කිරීමට නෝර්වේ රජයට උවමනාවක් තිබුණ බව ඔහු කියා සිටියේය.එවකට එ.ජා.ප ප්‍රබලයින් වුණ මිලින්ද මොරගොඩ, ජී.එල්. පීරිස් හා රාවුෆ් හකීම් සටන්විරාම ගිවිසුම් සාකච්ඡාවලට සහභාගි වූ බවද ඔහු කීය.නෝර්වේජියානු රජයට අවශ්‍යව තිබුණේ අවම වශයෙන් සටන් විරාම ගිවිසුමට සංශෝධනයන් එකතු කිරීමට බවද ගුණතිලක මහතා පෙන්වා දුන්නේය. මහනුවර යාපනය ඒ 9 මාර්ගය සම්බන්ධයෙන් කෙරුණු යෝජනාවක් පහසුකම් සපයන්නා පිළිගත්තද ළමා සොල්දාදුවන් හා එල්ටීටීඊ බල ප්‍රදේශවල දේශපාලන ක්‍රියා සඳහා වන නිදහස සම්බන්ධයෙන් යෝජනා නෝර්වේ ප්‍රතික්ෂේප කළේය.මෙතෙක් එල්ටීටීඊ බල ප්‍රදේශවල දේශපාලන ක්‍රියාවන්ට ඉඩ නොලැබුණත් දේශපාලන පක්‍ෂවලට ද රජයේ බල ප්‍රදේශවල මෙන් දේශපාලන ක්‍රියාවල නිරත වීමට ඉඩදිය යුතුයැයි රජයේ ස්ථාවරය වුණා. නමුත් එය නෝර්වේජියානුවන් ප්‍රතික්ෂේප කළා. සටන් විරාමයට බාධාවන ක්‍රියාවන්ට ඉඩ නොදිය යුතුය යන්න ඔවුන්ගේ ස්ථාවරය විය.ගුණතිලක මහතා කීවේ, සටන් විරාමයට යුද්ධය සූදානම් වීම සඳහා එල්ටීටීඊ ය කල්මැරීමක් විය යන්නයි.සැබැවින්ම එය ආරම්භ කළේ ජනාධිපති චන්ද්‍රිකා කුමාරතුංගයි. ඇය ආරම්භභ කළ එම ක්‍රියාවලිය රනිල් වික්‍රමසිංහ අවසානයක් කරා ගෙන ගියා යැයි ද හිටපු සාම මහලේකම් කාර්යාල ප්‍රධානියා කීය. අලිමංකඩ හමුදා කඳවුර බිඳ වැටීම, අග්නිකීල මෙහෙයුම අසාර්ථක වීම, කටුනායක ගුවන් තොටුපලට ප්‍රහාර එල්ල වීම යන පසුබෑම යටතේ එල්ටීටීඊය සමඟ සාකච්ඡා කිරීම හැර වෙන විකල්පයක් තිබුණේ නැති නිසා මෙම ගිවිසුමට එළැඹීමට සිදුවුණා යැයි ද හේ කීය. එල්ටීටීඊ ය ප්‍රබල යුද්ධ ශක්තියකින් යුතු සංවිධානයක් බවට නෝර්වේ පිළිගැනීම වී තිබිණි.එල්ටීටීඊය ත්‍රස්ත කල්ලියක් බවට කිසිවක් නොකියවිණි. ප්‍රභාකරන් මහත්මයෙක් විය. මෙසේ එල්ටීටීඊය හා රජය එක සමාන ලෙස සාකච්ඡාවලදී පිළිගත් බවද ගුණතිලක මහතා කීවේය. සටන් විරාම ගිවිසුමට රජයෙන් පුළුල් විරෝධයක් ඉදිරිපත් නොවූ බවද ගුණතිලක මහතා පෙන්වා දුන්නේය. එල්ටීටීඊ යේ දැඩි මතධාරීන්ගේ තවමත් තර්ජන තිබෙනවා. ඔවුන් ක්‍රියාදාම අත්හැරීමට සූදානම් නැහැ.මේ නිසා එල්ටීටීඊ සැලසුම් අඩාල කිරීමට අන්තර්ජාතික ප්‍රජාවේ සහය ලබා ගත යුතු වෙන බවද ගුණතිලක මහතාගේ අදහස විය. එල්ටීටීඊය තම අන්තර්ජාතික ප්‍රචාර තුළින් තවමත් දේශපාලඥයින් හා විවිධ රටවල් දිනා ගැනීමට කටයුතු කරමින් සිටිනවා. අන්තර්ජාතික මුල්‍ය අරමුදල පවා ඉලක්ක කරගෙන කටයතු කරනවා යැයිද ඒ මහතා කීය.ශ්‍රී ලංකා විදේශගත දෙමළ ප්‍රජාව ඇතුළු කණ්ඩායම්වල සිත් දිනා ගැනීම ඉතා වැදගත් බව ගුණතිලක මහතා කීය. ශ්‍රී ලංකාවේ සමහර තානාපති කාර්යාල අසාර්ථකයි. ශ්‍රී ලංකා ද්‍රවිඩ කොටස්වලට ද්විත්ව පුරවැසිභාවය ලබා ගැනීමේ අවශ්‍යතාවය ඔහු අවධාරණය කෙළේය.සටන් විරාම ගිවිසුම සටන් විරාම නිරීක්‍ෂකයන්ට ක්‍රියාත්මක කිරීමට බලයක් තිබුණේ නැහැ. හඬ නැඟීම පමණක් ඔවුන් කළා. එහෙත් ඒ කිසිවක් එල්ටීටීඊය පිළිගත්තේ නැහැ. එමනිසා ගිවිසුම අවසන් වන විට එය උල්ලංඝන 3000 ක් රජයට එරෙහිව 200 – 300 ප්‍රමාණයක් තිබුණා.දිගින් දිගටම සාකච්ඡා මේසයට කැඳවීම තුළ රජයේ විශ්වාසය වූයේ එල්ටීටීඊය දුර්වල වන බවයි. මෙම උපාය නිසා කරුණා, එල්ටීටීඊ යෙන් වෙන්වී එම සංවිධානය දෙකඩ වූ බවද ගුණතිලක මහතා කීය.තිස් අවුරුදු යුද්ධය වාර්ගික ගැටුමක් නොව එක්තරා ද්‍රවිඩ කණ්ඩායමක් විසින් ආරම්භ කරන ලද සන්නද්ධ ගැටුමක් පමණයි. දෙමළ ජනතාවට රජය හා සම්බන්ධ වීමට අවස්ථාව දිය යුතුයි.මේ නිසා අපේ පිටරට සිටින තරුණ පිරිස දිනා ගැනීමට වැඩපිළිවෙළක් සැකසිය යුතුය. මෙහිදී අපේ තානාපති කාර්යාලවලට කළ හැකි සේවා රැසකි.අධිආරක්ෂක කලාප ක්‍රමයෙන් ඉවත් කළ යුතුය. උතුරේ එවැනි ගොඩනැගිලිවල සිටින හමුදාව ඉන් ඉවත් කර ඒවා සාමාන්‍ය ජනතාවට යළි පවරා දිය යුතුය. එසේම උතුරේ සංවර්ධන කටයුතු ද දැනට වඩා කඩිනම් කළ යුතුය.විදේශවල සිටින ශ්‍රී ලාංකිකයන් ද යළි මෙරටට ගෙන්වා ගැනීමට පියවර ගත යුතු අතර ඒ සඳහා ක්‍රමවේද සැකසිය යුතුය. දිගු කලක සිටින ශ්‍රී ලාංකිකයන්ට විදේශවල පුරවැසිභාවය හිමිව තිබෙන නිසා අපේ රටට ඔවුන් ගෙන්වා ගැනීමේදී අපේ රටේත් ඔවුන්ට පුරවැසිභාවය ලබාදීමේ ද්විත්ව පුරවැසි ක්‍රමයක් ගැන සිතා බැලිය යුතු වෙනවා යැයිද ගුණතිලක මහතා කීය.සැකසුම  -සරත් පෙරේරාසුනිල් දයා අල්විස්අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=ab1008222</link>
    <topic>දිය පිරවූ නැකත හරියටම හරි</topic>
    <author>චන්දන බණ්ඩාර</author>
    <content>ගිය සතියේ ජනාධිපතිතුමා හදිසියේම පාර්ලිමේන්තුවට ගියේය. ඒ පාර්ලිමේන්තු උපදේශක කාරක සභා දෙකකට සහභාගි වීමටය. ඉන් අනතුරුව ජනාධිපතිතුමා ගියේ පාර්ලිමේන්තු භෝජනාගාරය වෙතය. එහි යනවිට මංගල සමරවීර, ලක්ෂ්මන් සෙනෙවිරත්න සහ එ.ජා.ප. මහලේකම් තිස්ස අත්තනායක එකම මේසයකට වී කතාබහ කරමින් සිටියහ. ජනාධිපතිතුමා තිස්ස, ලක්ෂ්මන් සෙනෙවිරත්න යන මන්න්‍රීවරුන්ට කතාකොට අනතුරුව කතා කළේ මංගල මන්ත්‍රීවරයා සමඟය.”කොහොමද අලුත් වැඩ කටයුතු. දැන් මහලේකම්තුමා එක්කම තමයි ඉන්නේ නේද?” ජනාධිපතිතුමා මංගල මන්ත්‍රීවරයාගෙන් විමසා සිටියේය.”හොඳින් අලුත් පක්ෂයේ වැඩ කරගෙන යනවා ජනාධිපතිතුමනි” මංගල සමරවීර මන්ත්‍රීවරයා කියා සිටියේය. මේ අතර මංගල සමරවීර මන්ත්‍රීවරයා කළුපැහැති සුදු තිත් වැටුණු සාටකයක් කරේ දමාගෙන සිටියේය.”මොකද මංගල කළුපාට සාටකයක් දාගෙන. තවම කොළපාට සාටකය දැම්මේ නැද්ද? මම නම් හිතුවේ කාලයක ඉඳලා කොළ පාට සාටකය මහගෙන ඉන්න ඇති කියලා” ජනාධිපතිතුමා කීවේ සිනහසෙමිනි.බැසිල් රාජපක්ෂමර්වින් සිල්වාජෝන් අමරතුංගගිය සතියේ පාර්ලිමේන්තුව රැස්වූයේ අඟහරුවාදාය. හිටපු නියෝජ්‍ය ඇමැති මර්වින් සිල්වාගේ නියෝජ්‍ය ඇමැති ධූරය අහිමි කිරීම සහ සරත් ෆොන්සේකාගේ තනතුරු අහිමි කිරීම ගිය සතියේ මැති ඇමැතිවරුන්ගේ කතාබහට ලක්විය.මේ අතර බැසිල් රාජපක්ෂ ඇමැතිවරයා සහ මන්ත්‍රී නාමල් රාජපක්ෂ රටේ සංවර්ධන කටයුතු පිළිබඳව විවිධ නිලධාරීන් සමඟ සාකච්ඡා කරමින් සිටියහ. මේ අතර හිටපු නියෝජ්‍ය ඇමැති මර්වින් සිල්වා ජනාධිපතිතුමාගේ පාර්ලිමේන්තු කටයුතු ලේකම් කුමාරසිරි හෙට්ටිගේ ගේ නිල කාමරයට පැමිණියේය. “මට අද පූජාවක් තියෙනවා. මං ඉක්මනටම යන්න ඕනෑ” මර්වින් සිල්වා හිටපු නියෝජ්‍ය ඇමැතිවරයා කීවේය. “ඇයි අද කතාවක් නැද්ද” නියෝජ්‍ය ඇමැති ජගත් පුෂ්පකුමාර විමසා සිටියේය.”දැන් මම නියෝජ්‍ය ඇමැතිකමෙන් වගේම පක්ෂයේ සාමාජිකත්වයෙන් තාවකාලිකව ඉවත්කරලානේ. ඒ නිසා මට කතාකරන්න බැහැනේ” මර්වින් සිල්වා මන්ත්‍රීවරයා හෙට්ටිගේ ලේකම්වරයාට කීවේය.මේ අතර පාර්ලිමේන්තුවේ කොරිඩෝවේ ඇමැතිවරුන් වන ජොන්ස්ටන් ප්‍රනාන්දු, මහින්ද යාපා අබේවර්ධන, ජීවන් කුමාරතුංග, සුමේධා ජයසේන සහ පවිත්‍රා වන්නිආරච්චි සහ මාලනී ෆොන්සේකා, හේමාල් ගුණසේකර යන මන්ත්‍රීවරු කතාබහක නිරතව සිටියහ. ඒ අතර මන්ත්‍රී නාමල් රාජපක්ෂ මැති ඇමැතිවරු පිරිස අතරට පැමිණියේය.”හම්බන්තොට වරායේ උත්සවයේදී පිටුපසට වෙලා හිටියේ ඇයි” මන්ත්‍රීනී මාලිනී ෆොන්සේකා මන්ත්‍රී නාමල් රාජපක්ෂගෙන් විමසා සිටියේය. “අපිට පුටු ගැන ප්‍රශ්නයක් නැහැනේ. මං එදා උදේ පාන්දරම ඒ පැත්තට ගිහින් ගමේ ජනතාව හමුවුණා. අපි ගමේ මිනිස්සුනේ. අපිට කොහොමත් එකයි” මන්ත්‍රී නාමල් රාජපක්ෂ කීවේය.”ඔබතුමිය අලුත් චිත්‍රපටයක රඟපාන්න සූදානම් වෙනවාලු නේද? රඟපාන්න පුළුවන් මැති ඇමැතිවරු ඉන්නවා නම් චාන්ස් එකක් දෙන්ඩ බැරිද?” හෙට්ටිගේ ලේකම්වරයා මන්ත්‍රීනී මාලිනී ෆොන්සේකාගෙන් විමසා සිටියේය.”චිත්‍රපටයක් කරනවා කියන කතාව නම් ඇත්ත. හැබැයි මං ඒ චිත්‍රපටයේ රඟපාන්නේ සොල්දාදුවෙක්ගේ අම්මා කෙනෙකුගේ චරිතයට” මාලිනී ෆොන්සේකා මන්ත්‍රීවරිය කීවාය.හම්බන්තොට කරදියවර මංගල්‍යයට සහභාගී වීම සඳහා ගිය ඉරිදා ජනාධිපතිතුමා මැදමුලන නිවෙසට ගියේය. ජනාධිපතිතුමාගේ පැමිණීම දැනගත් මැදමුලන ජනතාව මැදමුලන නිවෙසට එකතුªවූයේ ජනාධිපතිතුමා හමුවීමටය. ඉන් අනතුරුව ජනාධිපතිතුමා පැමිණ තම හිතවත් ජනතාව සමඟ ඉතා සුහදව සැහැල්ලුවෙන් කතාබහ කළේය.”සමහරු හම්බන්තොට වරාය ඉදිකරන එක සිහිනයක් කිව්වා. සමහරු මේ ගැන හාස්‍යයෙන් කතා කළේ.” ජනාධිපතිතුමා තම හිතවතුන් සමඟ කීවේය.මේ අතරතුර එදින රාත්‍රියේ ජනාධිපතිතුමාට විශේෂ පණිවිඩයක් ලැබිණි. එනම් එක්සත් ජාතින්ගේ සංවිධානයේ මහලේකම්වරයාට හදිසියේම ජනාධිපතිතුමාට කථාකිරීමට අවශ්‍යව ඇති බවය. මේ නිසා ජනාධිපතිතුමා මැදමුලන නිවෙසේ සිට තංගල්ල කාල්ටන් නිවෙස වෙත ගියේය.මාගම්තොට වරායේ කරදියවර මංගල්‍ය සඳහා සියලු කටයුතු සූදානම් කැර තිබියදී ඊට පෙර දින හම්බන්තොට ප්‍රදේශයට වර්ෂාව ඇද හැලිණි. මේ නිසා සංවිධායකයෝ තරමක් කනස්සල්ලට පත්වූහ.කරදියවර මංගල්‍යයේ නැකැත් සකස් කැර තිබුණේ ප්‍රවීණ ඡ්‍යොතිෂ්‍යවේදී සුමනදාස අබේගුණවර්ධන විසිනි.”මේ මහා ජල තටාකය විවෘත වෙන්නේ ජල නැකැතකිනි. ඒ නැකත යෙදෙන දිනයේ සාමාන්‍යයෙන් වැසි වහිනවා. ඒත් උත්සවය පවත්වන සුබ මොහොතේදී යහපත් කාලගුණයක් පවතිනවා.” ප්‍රවීණ ඡ්‍යොතිෂ්‍යවේදී සුමනදාස අබේගුණවර්ධන සංවිධායකයන්ට කියා සිටියේය.එම අනාවැකිය සඵත කරමින් කරදියවර මංගල්‍යයේ උත්සවය ආරම්භ වෙන මොහොත වෙන විට යහපත් කාලගුණ තත්ත්වයක් ඇතිවීය. ඉන්පසුව ජනාධිපතිතුමා, ජනාධිපති ආර්යාව වන ශිරන්ති රාජපක්ෂ මැතිනිය, අගමැති දි.මු ජයරත්න මහතා සහ කථානායක චමල් රාජපක්ෂ මහතා ඇතුළු මැති ඇමැතිවරු උත්සව සභාවට පැමිණියහ. ඉන් අනතුරුව ජනාධිපතිතුමා සුබ මොහොතින් වරායට දිය පිරවීම ආරම්භ කළේය.එම චාම් උත්සවයෙන් අනතුරුව ජනාධිපතිතුමා ගියේ කතරගම රන්මිහිතැන්න ටෙලි සිනමා ගම්මානය වෙතය. ඒ දිවා ආහාරය එහි පිළියෙල කැර තිබූ නිසාය. එහි කෑම පිළියෙළ කැර තිබුණේ නාවික හමුදා නිලධාරින් විසිනි. කොස්, පොළොස්, අල, බතල, තිබ්බටු සහ වැව් මාළුවලින් යුත් ගමේ ආහාර වේලක් ජනාධිපතිතුමා වෙනුවෙන් එහි පිළියෙල කැර තිබිණි.ඉන්පසුව ජනාධිපතිතුමා රන්මිහිතැන්න ටෙලි සිනමා ගම්මානය නිරීක්ෂණය කළේය. ඒ වෙනවිට රංගන ශිල්පී මහේන්ද්‍ර පෙරේරා ඇතුළු පිරිසක් ටෙලි නාට්‍යයක් රූගත කරමින් සිටියහ. ඔවුන්ට ජනාධිපතිතුමාගේ පැමිණීම දැනගන්නට ලැබී තිබිණි. “ජනාධිපතිතුමනි ඉතාම සාධාරණ මිලට මේ ටෙලි ගම්මානයේ පහසුකම් ලැබෙනවා. මූලික වියදම්වලට විතරයි මුදල් අය කරන්නේ.” මහේන්ද්‍ර පෙරේරා ඇතුළු කලාකරුවෝ පිරිස ජනාධිපතිතුමාට කීහ.ගිය සතියේ පාර්ලිමේන්තු මන්ත්‍රී නාමල් රාජපක්ෂ, දිලුම් අමුණුගම සහ උදිත ලොකු බණ්ඩාර මන්ත්‍රීවරු යාපනය නාග විහාරයට ගොස් බාරයක් ඔප්පු කළේය. ඒ රට එක්සත් කිරීම වෙනුවෙන් ජනාධිපතිතුමා විසින් වූ බාරයකි. ඒ අනුව නාග විහාරයේ චෛත්‍ය වටා රන් වැටක් ඉදිකිරීමට මුල්ගල තැබීම නාමල් රාජපක්ෂ මන්ත්‍රීවරයා අතින් සිදුවිය. අනතුරුව මන්ත්‍රීවරු බෝධි පූජා පිංකමකට සහභාගී වූහ.නාග විහාරයේ සිට හින්දු කෝවිලට යාමට පසුව මන්ත්‍රීවරු පිරිස සූදානම් වූහ. ඒ සඳහා කිලෝමීටරයක් පමණ යා යුතු විය. ඒ වෙනුවෙන් ආරක්ෂක අංශ සූදානම් කර තිබුණේ ලංගම බස් රථයකි. අනතුරුව මන්ත්‍රී නාමල් රාජපක්ෂ සහ දිලුම් අමුණුගම සහ උදිත ලොකු බණ්ඩාර එම බස් රථයට ගොඩ වූහ. බස් රථයට ගොඩවූ නාමල් මන්ත්‍රීතුමා විමසා සිටියේ හින්දු කෝවිලට කොතරම් දුරක් යා යුතුද කියායි. බස් රථයේ රියදුරුගේ පිළිතුර වූයේ කිලෝමීටරයක් වැනි දුරක් කියාය.”කිලෝමීටරයක් කියන්නේ මහ දුරක්ද බැහැලා පයින් යමු.” නාමල් මන්ත්‍රීවරයා කීවේ තම හිතවත් මන්ත්‍රීවරු දෙපලවන දිලුම් සහ ලොකු බණ්ඩාරටය. ඒ අනුව මන්ත්‍රීවරු තිදෙනා හින්දු කෝවිල වෙත ගමන් කළේ පයින්මය. ඔවුන් පෙරටුකොටගෙන යාපනයේ ජනතාව ද නාමල් රාජපක්ෂ මන්ත්‍රීතුමා ඇතුළු පිරිස පිටුපසින් පැමිණියහ. ඉන් අනතුරුව හින්දු චාරිත්‍ර අනුව ආගමික වතාවත් සිදු කෙරිණි. ඉන් අනතුරුව නාමල් රාජපක්ෂ මන්ත්‍රීතුමා ඇතුළු පිරිස යා යුතුව තිබුණේ නල්ලූර් කෝවිල වෙතය. එමනිසා මන්ත්‍රීවරු තිදෙනා යාපනය නාගදීප කෝවිල අසලින් ත්‍රිරෝද රථ කීපයක් කුලියට ගෙන යළිත් යාපනය නගරය වෙත ආහ.ඉන්අනතුරුව මන්ත්‍රී නාමල් රාජපක්ෂ ඇතුළු පිරිස ගියේ විශ්වමඩු ප්‍රදේශයටය. ඒ එල්.ටී.ටී.ඊ. නායක වේළුපිල්ලේ ප්‍රභාකරන්ගේ භූගත බංකරයක් නැරැඹීම සඳහාය. තට්ටු තුනකින් සමන්විත වූ එම බංකරයෙහි යටම තට්ටුව වායු සමීකරණය කැර තිබිණි. එය ප්‍රභාකරන් සැඟවී සිටි කාමරයක් බව ආරක්ෂක ප්‍රධානීහු පැහැදිලි කළහ.”ප්‍රභාකරන් කාටත් හොරෙන් මේ වගේ බංකර් හැදුවා නම් අපිට මොනවද කරන්න බැරි. අපට සියළුම පහසුකම් තියෙද්දි කොහොම වැඩ කරන්න බැරිද” නාමල් රාජපක්ෂ දිලුම් අමුණුගම සහ උදිත ලොකුබණ්ඩාර යන මන්ත්‍රීවරු සමඟ කීවේය.ගිය සතියේ සිකුරාදා ජනාධිපතිතුමා එ.ජා.ප. නායක රනිල් වික්‍රමසිංහගේ මෑණියන්ගේ සුවදුක් බැලීමට කොළඹ පෞද්ගලික රෝහලකට ගියේ ය. එ.ජා.ප නායකයාගේ මෑණියන් රෝගාතුරව රෝහල්ගත කර තිබුණේ දැනට දින කීපයකට පෙරදී ය. ජනාධිපතිතුමා එම පෞද්ගලික රෝහලට ගොස් රෝගාතුරව සිටින ජනාධිපති උපදේශක ලක්ෂ්මන් ජයකොඩිගේ සුවදුක් බැලීමට ද අමතක නොකළේ ය.ගිය සතියේ සිකුරාදා එ.ජා.ප නායක රනිල් වික්‍රමසිංහ නුවර බලා පිටත්ව ගියේ ය. එදින එ.ජා.ප නායකයා නවාතැන් ගත්තේ එ.ජා.ප හිටපු සභාපති මලික් සමරවික්‍රමගේ නිවෙසේ ය.ගිය සෙනසුරාදා උදේ වරුවේ එ.ජා.ප කෑගලු දිසා මන්ත්‍රී චම්පිකා ප්‍රේමදාසගේ පෞද්ගලික ව්‍යාපාරයක් මහනුවර නගරයේදී විවෘත විය. ඒ එ.ජා.ප නායකයාගේ ප්‍රධානත්වයෙනි. ඉන් අනතුරුව එ.ජා.ප නායකයා ගියේ එ.ජා.ප මධ්‍යම පළාත් සභා මන්ත්‍රී චානක අයිලප්පෙරුමගේ නිවෙසට ය.ඒ අයිලප්පෙරුම පළාත් මන්ත්‍රීවරයාගේ පියාගේ අවමංගල උත්සවයට සහභාගි වීමට නොහැකි වීම නිසා මන්ත්‍රීවරයා ගේ පියාගේ අභාවය ගැන තම කනගාටුව ප්‍රකාශ කිරීමට ය.අම්පිටිගල රජමහා විහාරයේ සීමාමාලකය අගමැති දි.මු. ජයරත්න මහතාගේ ප්‍රධානත්වයෙන් ගිය සතියේ විවෘත වීය. එම අවස්ථාවට එ.ජා.ප නියෝජ්‍ය නායක කරූ ජයසූරිය සහ මහාමාර්ග නියෝජ්‍ය ඇමැති නිර්මල කොතලාවල ද එක්ව සිටියහ. බස්නාහිර පළාත් සභා මන්ත්‍රී කිත්සිරි කහටපිටිය ගිය ඉරිදා බුලත්සිංහල නගරයේදී විශේෂ සම්මන්ත්‍රණයක් සංවිධානය කැර තිබිණි. එම සම්මන්ත්‍රණයට එ.ජා.ප නියෝජ්‍ය නායක ජයසූරිය, මහ ලේකම් තිස්ස අත්තනායක, රවි කරුණානායක, එ.ජා.ප මන්ත්‍රී හර්ෂ ද සිල්වා සහ මයන්ත දිසානායක මන්ත්‍රීවරු සහභාගි වූහ.අනතුරුව එ.ජා.ප මහලේකම් තිස්ස අත්තනායක මිනුවන්ගොඩ නගරයට පැමිණියේ ය. ඒ එ.ජා.ප මාධ්‍ය ප්‍රකාශක ගයන්ත කරුණාතිලක සමඟ ය. ඒ එ.ජා.ප මිනුවන්ගොඩ සංවිධායක එඩ්වඩ් ගුණසේකර සංවිධානය කැර තිබූ විරෝධතා ව්‍යාපාරයකට සහභාගි වීමට ය.ගිය සඳුදා එ.ජා.ප නායකයා එ.ජා.ප නියෝජ්‍ය නායක කරු ජයසූරිය, ශ්‍රී ලංකා මුස්ලිම් කොංග්‍රස් නායක රාවුෆ් හකීම්, පාර්ලිමේන්තු මන්ත්‍රී මංගල සමරවීර සහ එ.ජා.ප සභාපති ගාමිණී ජයවික්‍රම පෙරේරා ගේ සහභාගිත්වයෙන් විශේෂ සාකච්ඡාවක් පැවැත්විණි. ඒ ඉදිරියේදී ගත යුතු දේශපාලන ක්‍රියාමාර්ග ගැන ය. රටේ පොදු ප්‍රශ්නවලදී පොදු විපක්ෂයක් ලෙස කටයුතු කිරීමේ අවශ්‍යතාව එහිදී එ.ජා.ප නායකයා පෙන්වා දුන්නේ ය. එ.ජා.ප පාර්ලිමේන්තු මන්ත්‍රීවරුන්ගේ කණ්ඩායම් රැස්වීම පැවැතියේ ගිය අඟහරුවාදා ය. එහිදී සතියේ පාර්ලිමේන්තුවේ න්‍යාය පත්‍රය ගැන පැහැදිලි කිරීමක් කළේ විපක්ෂයේ ප්‍රධාන සංවිධායක ජෝන් අමරතුංග විසිනි. පාර්ලිමේන්තුවට ඉදිරිපත් කිරීමට නියමිත බූදල් නඩු පනත පිළිබඳව එහිදී ජෝන් අමරතුංග මන්ත්‍රීවරයා පැහැදිලි කිරීමක් කළේ ය.මේ අතර ජෝන් අමරතුංගගේ කතාවට කීප වතාවක් ම ජෝශප් මයිකල් පෙරේරා මන්ත්‍රීවරයා බාධා කළේ ය. එම ගැටුම නැවැත්වීමට මැදිහත් වූයේ එ.ජා.ප මන්ත්‍රී සජිත් ප්‍රේමදාසයි.“ඔබතුමාට ජෝන් අමරතුංග මන්ත්‍රීතුමා එක්ක බූදල් නඩුවක් තියෙනවාද? නැත්නම් මේ විදියට දෙන්නා පැටලෙන්නේ මොකද?” මන්ත්‍රී සජිත්, ජෝශප් මයිකල් පෙරේරා මන්ත්‍රීවරයාගෙන් විමසා සිටියේ ය.අනතුරුව එ.ජා.ප කණ්ඩායම් රැස්වීමේදී අදහස් දැක්වූයේ එ.ජා.ප කොළඹ දිසා මන්ත්‍රී සුජීව සේනසිංහ ය. “අපේ පක්ෂය රජය සමඟ සිදු කරන සාකච්ඡා හෙළි කළ යුතුයි” මන්ත්‍රී සුජීව සේනසිංහ කියා සිටියේ ය. ඒ සමඟ ම ඊට පිළිතුරු දුන්නේ එ.ජා.ප නායක රනිල් වික්‍රමසිංහ ය. “මම රජයේ නායකයා ඒ කියන්නේ ජනාධිපතිතුමා නිල වශයෙන් හමු වෙන්නේ විපක්ෂ නායක හැටියට. හැබැයි මට ආරංචි වුණා. අපේ සමහර මන්ත්‍රීවරු ඒ අතරතුර රජය සමඟ ඩීල් දානවා කියලා. ඒ අය ගැනත් මම දන්නවා” එ.ජා.ප නායකයා කියා සිටියේ ය.ගිය සතියේ එ.ජා.ප නායක රනිල් වික්‍රමසිංහ, සජිත් ප්‍රේමදාස, මහ ලේකම් තිස්ස අත්තනායක සහ කොළඹ දිසා මන්ත්‍රී රවි කරුණානායක හමුවී විශේෂ සාකච්ඡාවක් පැවැත්වූහ. ඒ එ.ජා.ප යේ ඉදිරි දේශපාලන ක්‍රියාමාර්ග ගැන ය. ගිය සතියේ එ.ජා.ප නායකයා සහ එ.ජා.ප ප්‍රබලයන් අතර එවැනි සාකච්ඡා වට කීපයක් ම පැවැත්විණි. මේ අතර එ.ජා.ප මන්ත්‍රී සජිත් ප්‍රේමදාසගේ ඉල්ලීම මත එ.ජා.ප නායකයා සහ මන්ත්‍රී සජිත් අතර පෞද්ගලිකව ද සාකච්ඡා වට කීපයක් සිදුවිය.කොළඹත් ගම්පහත් යා කරමින් රුපියල් ලක්ෂ 425 ක වියදමින් ඉදි වූ නවගමුව - මාපිටිගම පාලම ගිය සතියේ විවෘත වූයේ කොළඹ සහ ගම්පහ දිස්ත්‍රික්කවල ජනතාවට ගමන් කිරීමට පහසු නව මාර්ගයක් සපයමිනි.මේ පාලමට මුලින් ම මුල්ගල් තැබුවේ 1999 වසරේදී ය. එහෙත් පාලම ඉදිවී තිබුණේ නැත. එහෙත් ආර්ථික සංවර්ධන ඇමැති බැසිල් රාජපක්ෂ මහතා ග්‍රාමීය පුනර්ජීවන අරමුදල මගින් මුදල් වෙන් කරවා ගෙන මේ පාලම ඉදිකිරීමට කටයුතු කැර තිබිණි.නව පාලම විවෘත කිරීම සිදු වූයේ ද අපූරු ආකාරයකට ය. පාලම විවෘත කිරීමේ අවස්ථාවට ආර්ථික සංවර්ධන ඇමැති බැසිල් රාජපක්ෂ මහතා ඛනිජ තෙල් කර්මාන්ත ඇමැති සුසිල් ප්‍රේමජයන්ත, ඉදිකිරීම් ඉංජිනේරු සේවා සහ පොදු පහසුකම් ඇමැති විමල් වීරවංශ ඇතුළු මැති ඇමැතිවරු පිරිසක් එක්ව සිටියහ.ආර්ථික සංවර්ධන ඇමැති බැසිල් රාජපක්ෂ මහතා පාලම විවෘත කිරීමට පැමිණියේ දොම්පේ මාපිටිගම ප්‍රදේශය දෙසිනි. එහිදී බැසිල් රාජපක්ෂ ඇමැතිතුමා පිළිගනු ලැබුවේ දොම්පේ ශ්‍රී.ල.නි.ප සංවිධායක උපාලි ගුණරත්න විසිනි. නවගමුව දෙසින් පාලම විවෘත කිරීමේ අවස්ථාවට ඇමැති විමල් වීරවංශ සහ සුසිල් ප්‍රේමජයන්ත ඇමැතිවරු පැමිණියහ. පාලම මධ්‍යයේදී මැති ඇමැතිවරු එක්වූහ. පාලම විවෘත කිරීමෙන් අනතුරුව ජනහමුවක් ද පැවැත්විණි.“මම මේ පාලම හදන්න මූලික වුණේ කොළඹ සිටින අයට පහසුවෙන් ම ගම්පහට එන්න හැකියාව ලබා දීමටයි. පසුගිය රජයන් සමයේ මුල් ගල් පැළ කරලා දැම්මාට මහින්ද රාජපක්ෂ රජය මුල්ගල් පැළ කරන්ඩ ඉඩ තියලා නැහැ. මේ රටේ ඊට උදාහරණ ඕනෑ තරම් තිබෙනවා. මේ පාළමත් ඒකට එක් උදාහරණයක්. ඒ වගේ ම මම මේ මාම්පිටිගම මාර්ගය කොන්ක්‍රීට් කරන්න කටයුතු කරනවා. ඒක ඉතාම සුළු දෙයක්. ඒක පළාත් මාර්ග ඇමැතිතුමාට කියන්ඩ විතරයි තියෙන්නේ. බැසිල් රාජපක්ෂ ඇමැතිවරයා එම උත්සවයේ දී කීවේය. (උත්සවය පැවැති දිනයට පසු දිනම දොම්පේ මාම්පිටිගම මාර්ගය කොන්ක්‍රීට් කිරීමට පටන්ගෙන තිබීම විශේෂත්වයක් විය).ලෝක මානුෂවාදී දිනය යෙදී තිබුණේ ගිය බ්‍රහස්පතින්දා ය. ඒ වෙනුවෙන් විශේෂ උත්සවයක් ගිය සතියේ කොළඹ එක්සත් ජාතීන්ගේ කාර්යාලයේදී පැවැත්විණි.එම උත්සවයට එක්සත් ජාතීන්ගේ සංවිධානයේ මෙරට නිත්‍ය නියෝජිත නිල් බෲනේ, ආර්ථික සංවර්ධන ඇමැති බැසිල් රාජපක්ෂ, ඇමරිකාවේ මෙරට තානාපතිවරිය සහ සර්වෝදය නායක ආචාර්ය ඒ.ටී. ආරියරත්න සහභාගි වූහ. එම උත්සවයේ තේ පැන් සංග්‍රහය වෙනුවෙන් මඤ්ඤොක්කා සහ ලුණු මිරිස් සම්බෝලයක් ද සකස් කැර තිබිණි. එහිදී ඇමැති බැසිල් රාජපක්ෂ මහතා එක්සත් ජාතීන්ගේ සංවිධානයේ මෙරට නිත්‍ය නියෝජිත නීල් බෲනේ සමඟ තේ මේසය අසලට ගොස් මඤ්ඤොක්කා සමඟ ලුණු මිරිස් සම්බෝලයේ රස බැලීය.“මේ වගේ ආහාර තමයි ලංකාවේ අනන්‍යතාවය සහ සුහදතාවය” බැසිල් රාජපක්ෂ ඇමැතිවරයා කියා සිටියේ ය.පසුගියදා ජාතික නිදහස් පෙරමුණේ දේශපාලන මණ්ඩලය සුපුරුදු පරිදි පක්‍ෂ නායක විමල් වීරවංශ ප්‍රධාන ලේකම් පි‍්‍රයන්ජිත් විතාරණගේ ප්‍රධානත්වයෙන් රැස්විය.එහිදී පක්‍ෂ මධ්‍යම කාරක සභාවේ අනුමැතියට ඉදිරිපත් කර ඇති පක්‍ෂ ලාංඡනය කඩිනමින් අනුමත කරවාගෙන මැතිවරණ කොමසාරිස්වරයා වෙත යැවීමට තීරණය විය.”මේ දිනවල ‘කැප්පෙටිපොළ තරුණ බළකාය’ හා ‘ලක්මව දියණියෝ’ සංවිධානවල දිස්ත්‍රික් මට්ටමින් ගොඩනැඟීමේ කටයුතු සිදු වෙනවා. දේශප්‍රේමී වැඩකරන ජනතා මධ්‍යස්ථානත්, දේශප්‍රේමී ශිෂ්‍ය මධ්‍යස්ථානත් ජාතික මට්ටමින් ගොඩනැගීමේ කටයුතු අවසන්ව තිබෙනවා.” ප්‍රධාන ලේකම් පි‍්‍රයන්ජිත් විතාරණ ප්‍රතිසංවිධාන වැඩපිළිවෙළෙහි ප්‍රගතිය පිළිබඳව අදහස් දක්වමින් පැවසීය.”ඒ වගේම අපේ ජාතික ගුරු ව්‍යාපාරය, ‘ජාතික ගුරු සභාව‘ නමින් වෘත්තීය සමිතියක් ලෙස ලියාපදිංචි කිරීමටත් හැකිව තිබෙනවා.” ජාතික ගුරු සභාවේ නව සභාපති, හිටපු පාර්ලිමේන්තු මන්ත්‍රී නිමල් ප්‍රේමවංශ කියා සිටියෝය.ශ්‍රේෂ්ඨ රුසියානු ලේඛක ඇන්ටන් චෙකෝව්ගේ 150 වන ජන්ම සංවත්සරය හා ඔහුගේ ලංකාගමනයේ 120 වන සංවත්සරය නිමිත්තෙන් 2010 අගෝස්තු 14 වැනිදා කොළඹ ග්‍රෑන්ඩ් ඔරියෙන්ටල් හෝටලයේදී විශේෂ උත්සවයක් පවත්වන ලදී.මෙහිදී ඇන්ටන් චෙකෝව්ගේ පිළිරුවක් කොළඹ ග්‍රෑන්ඩ් ඔරියෙන්ටල් හෝටලයේදී නිරාවරණය කරනු ලැබුවේ රුසියානු ෆෙඩරේෂනයේ ශ්‍රී ලංකා තානාපති ව්ලැදිමීර් මිහලොව් විසිනි.මේ අවස්ථාවට විශේෂ ආරාධිතයෝ ලෙස ජාතික නිදහස් පෙරමුණේ නායක විමල් වීරවංශ, ශ්‍රී ලංකා රුසියානු මිත්‍ර සංගමයේ සභාපති සුසිල් ප්‍රේමජයන්ත් යන ඇමැතිවරු සහභාගි වූහ. රුසියාවටත්, එහි සංස්කෘතියටත් ඇලුම් කරන්නා වූ ශ්‍රී ලාංකිකයන් රැසක් මේ අවස්ථාවට එක්ව සිටියහ. ඔවුන් අමතා ඇමැති විමල් වීරවංශ සිදු කළ දේශනය කාගේත් අවධානය දිනා ගත්තේය.රුසියාවේ කළු මුහුදු නාවික සංචිතයේ ඇති ප්‍රධානතම නෞකාව වන “මොස්කාවා” නෞකාව පසුගිය 13 වැනිදා ශ්‍රී ලංකාවට පැමිණි අතර ;තදිනක් කොළඹ වරායේ නැංගුරම් ලා තිබිණි. මේ සුවිශාල නෞකාව ශ්‍රී ලංකාවට පැමිණියේ රුසියානු - ශ්‍රී ලංකා මිත්‍රත්වය තහවුරු කිරීමේ පියවරක් ලෙසය.ඇන්ටන් චෙකෝව් සැමරුමෙන් අනතුරුව ශ්‍රී ලංකා - රුසියානු මිත්‍රත්ව සංගමයේ සභාපති ඇමැති සුසිල් ප්‍රේම ජයන්ත නෞකාවේ කාර්ය මණ්ඩලයට සිහිවටන තිළිණ ප්‍රදානය සඳහා යාම සඳහා විමල් වීරවංශ ඇමැතිවරයාට ද ඇරයුම් කළේය. ඒ අනුව 14 වැනිදා උදේ වරුවේ ඔවුහු නෞකාවේ කාර්ය මණ්ඩලයට තිළිණ ලබා දෙමින් නෞකාවේ අධ්‍යයන චාරිකාවක නිරත වූහ.මාස්කාවා නෞකාවේ ප්‍රධාන කපිතාන්වරයා සහ ශ්‍රී ලංකාවේ රුසියානු තානාපති ව්ලැදිමීර් මිහලොව් මෙරට ප්‍රමුඛ පෙළේ දේශපාලනඥයන්ට, ආරක්‍ෂක අංශ ප්‍රධානීන්ට හා තානාපති නිලධාරීන්ට විශේෂ ආරාධනයක් කොට තිබිණි.ඒ 14 වැනිදා රාත්‍රියේ “මොස්කාවා” නෞකාවේදී පවත්වනු ලබන රාත්‍රී භෝජන සංග්‍රහයට සහභාගි වන ලෙසයට. ජාතික නිදහස් පෙරමුණේ නායක ඉදිකිරීම්, ඉන්ජිනේරු සේවා, නිවාස හා පොදු පහසුකම් ඇමැති විමල් වීරවංශද ද මේ විශේෂ රාත්‍රී භෝජන සංග්‍රහයට ඇරයුම් ලැබ සිටියේය.පසු දිනයට යෙදී තිබුණු “කරදියවර මංගල්‍යය” හේතුවෙන් බොහෝ මැති ඇමතිවරුන් කල් තියාම හම්බන්තොට බලා පිටත්වීම හේතුවෙන් මේ රාත්‍රී භෝජන සංග්‍රහයට මැති ඇමතිවරුන් රැසක්ම පැමිණ සිටියේ නැත.1986 සිට රට රටවල් බලා යාත්‍රා කරන මොස්කාවා නෞකාවෙහි සිදු කෙරෙන මේ විශේෂ භෝජන සංග්‍රහය අතරතුර සිදු කෙරෙන විශේෂ කටයුත්තක් විය. එනම් අදාළ රටෙහි රුසියානු තානාපතිවරයාගේ ඇරැයුමන් නෞකාවේ රුව රැගත් කේක් ආකෘතියක් එම රටෙහි ආරක්‍ෂක අමාත්‍යවරයා විසින් හෝ අදාළ රටේ ප්‍රධාන පෙළේ ඇමැතිවරයකු විසින් කපනු ලැබීමයි. ඒ චාරිත්‍රය ඉටු කිරීමට සූදානම් වූ ශ්‍රී ලංකාවේ රුසියානු තානාපති ව්ලැදිමීර් මිහයිලොව් ඒ සඳහා ඇරයුම් කරනු ලැබුවේ ඇමැති විමල් වීරවංශ වෙතය.ඇරැයුමින් පසු විමල් වීරවංශ අමාත්‍යවරයා හා රුසියානු තානාපතිවරයා එක්ව නෞකාවේ රුව රැගත් කේක් ආකෘතිය කපා දෙරට අතර මිත්‍රත්වය සංකේතවත් අන්දමින් තහවුරු කර ගත්හ.ඩෙංගු මදුරු උවදුර යන උප ශීර්ෂය යටතේ 2010 අගෝස්තු 08 වන දා මේ තිරයේ පළවූ තොරතුරක් පිළිබඳව දෙහිවල ගල්කිස්ස මහ නගර සභාවේ නගරාධිපතිනී සුනේත්‍රා රණසිංහ මහත්මිය අප වෙත කරුණු පැහැදිලි කිරීමක් එවා තිබේ. එය මෙසේය.යෞවන කටයුතු අමාත්‍යාංශය මඟින් සංවිධානය කළ “ඩෙංගු නසමු රට සනසමු” වැඩසටහනෙහි ආරම්භක උත්සවයට අප මහ නගර සභා බල ප්‍රදේශයේ පැවැත්වීමට ඩලස් අලහප්පෙරුම ඇමැතිතුමා තීරණය කර මාගේ අදහස් විමසීය.එම අවස්ථාවේ සිට ඩලස් අලහප්පෙරුම ඇමැතිතුමා සහ නියෝජ්‍ය ඇමැති මහින්දානන්ද අලුත්ගමගේ මහතා සහ ජාතික තරුණ සේවා සභාවේ සභාපතිතුමා සමඟ ඉතා සමීපව එම කටයුතු පිළිබඳ සාකච්ඡා කළෙමි.එම ඩෙංගු මැඩලීමේ වැඩසටහන පිළිබඳව යෞවන කටයුතු අමාත්‍යාංශයේ සහ දෙහිවල ගල්කිස්ස මහ නගර සභාවේදී ඒ පිළිබඳ සාකච්ඡා වට කීපයක් ද පැවැත්විණි. එම කටයුත්ත සාර්ථක කර ගැනීමට සෑම සහයෝගයක්ම ලබා දී ආරම්භක උත්සවයට පවා මා සහභාගි වුණෙමි.එම උත්සවය අවසානයේදී ඩෙංගු උණට ගොදුරුව මිය ගිය දරුවාගේ නිවෙසට යාමට නියෝජ්‍ය නගරාධිපතිතුමා සහ එම කොට්ඨාසය බාර නාගරික මන්ත්‍රීවරයා ද මා විසින් අනුයුක්ත කැර තිබිණි.හදිසි අනතුරක් හේතුවෙන් මාගේ පාදයේ ඇතිව තිබෙන ආබාධයක් හේතු කොට ගෙන එහි යාමට අපහසු වීය. ඒ බව මා ඇමැතිතුමන්ලා දෙදෙනාට ද දැන්වූයෙමි.ඔවුන් ද එය අනුමත කළ බව දන්වන අතරම දේශපාලන බේදයකින් තොරව මේ සභාවේ කටයුතු ඉතා සාමූහිකව කැර ගෙන ගිය බව ද දන්වනු කැමැත්තෙමි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=ab1008223</link>
    <topic>ඉඩම් නඩු විසඳන්න විනිශ්චය සභාවක් පත් කරනවා</topic>
    <author>සංවාද සටහන චන්දන බණ්ඩාර</author>
    <content>ඉඩම් සහ ඉඩම් සංවර්ධන නියෝජ්‍ය ඇමැති සිරිපාල ගම්ලත්ආසියාවේ ආශ්චර්ය බවට මේ රට පත් කිරීම සඳහා යන ගමනේදී අපේ අමාත්‍යාංශයටත් සැලකිය යුතු කාර්යභාරයක් පැවැරෙනවා. මේ රටේ පවතින සෑම බිම් අගලක් සමඟම අපේ අමාත්‍යාංශයේ බැඳීමක් තිබෙනවා කිව්වොත් නිවැරැදියි. මා හිතන විදියට මේ රටේ සෑම කෙනෙකුටම මේ රටේ ඉඩම් කැබැල්ලක අයිතිය තිබිය යුතුයි. ඉඩම් නොමැති ජනතාවට ඉඩම් ලබා දීමත් අපට තිබෙන වගකීමක්.ඒ අනුව මහින්ද චින්තන වැඩ පිළිවෙළට අනුව ඉඩම් නොමැති ජනතාවට රජයේ ඉඩම්වලින් ඉඩම් කැබැලි ලක්ෂයක් බෙදා දීම සඳහා අප දැන් කටයුතු කරමින් සිටිනවා. එහි මූලික කටයුතු දැන් අවසන් වී තිබෙනවා. ඊළඟට ඉඩම් ඔප්පු නොමැති ජනතාවට ඉඩම් ඔප්පු 10,000 බෙදා දීමේ කටයුතු අප දැන් අරඹා තිබෙනවා. මෙවැනි වැඩසටහන් රැසක් අපේ අමාත්‍යංශය විසින් සැලැසුම් කර තිබෙනවා.ඉඩම් නොමැති ජනතාව සාමාන්‍යයෙන් ඔවුන්ට අදාළ ප්‍රාදේශීය ලේකම් කාර්යාලවල ලියාපදිංචි වී සිටිනවා. ඒ වගේම ඉඩම් කච්චේරි පැවැත්වීම මඟින් ඉඩම් නොමැති ජනතාව පිළිබඳව අපේ අමාත්‍යාංශය දත්ත එකතු කැර ගෙන තිබෙනවා. ඒ අනුව ඉඩමක් නොමැති පවුල් සඳහා ඉඩම් කැබැලි බෙදා දීම සිදු වෙනවා.ඇත්ත වශයෙන්ම රජයේ ඉඩම් භුක්ති විඳින නමුත් ඉඩම් ඔප්පු නොමැති ජනතාව සිටිනවා. ඔවුන්ට ඉඩම් සඳහා ඔප්පුවල අවශ්‍යතාව රජය හඳුනාගෙන තිබෙනවා. ඒ වෙනුවෙන් තමයි ඔප්පු 10,000 ක් බෙදා දීමේ වැඩසටහන අපේ අමාත්‍යාංශය ආරම්භ කළේ. දැනට එම ඉඩම් මැනීම් කටයුතු කරමින් පවතිනවා. මේ වැඩසටහන වේගවත්ව සිදු කිරීමට අපේ ඇමැතිතුමා නිලධාරීන්ට උපදෙස් දී තිබෙනවා.එහි ප්‍රධානම අරමුණ තමයි රටේ සෑම බිම් අඟලකම අයිතිය තහවුරු කොට ඉඩම් සම්පත ඵලදායි ලෙස රටේ සංවර්ධනයට යොදා ගැනීම. ඒ වැඩසටහන යටතේ මෙරට සියලුම ඉඩම් මැනීමෙන් පසුව එම තොරතුරු පරිගණක ගත කරනවා. ඊට අමතරව ජයභූමි සහ ස්වර්ණ භූමි ඔප්පුවල මායිම් සමහර අවස්ථාවල නිවැරැදිව සටහන් වී නැහැ. එම ඉඩම් අලුතින් මැනලා මායිම් නිරවුල් කිරීමත් මේ වැඩසටහනේදී සිදු වෙනවා. ඒ වගේම විහාරස්ථාන සඳහා පූජා භූමි ඔප්පු බෙදා දීමටත් අපේ අමාත්‍යාංශය මේ දිනවල කටයුතු කරමින් සිටිනවා.ඇත්තටම මෙරට ක්‍රියාත්මක වෙන 1848 ඉඩම් ආඥා පනත අදට ප්‍රායෝගිකව ගැළපෙන්නේ නැහැ. මම එක උදාහරණයක් කියන්නම් රජයෙන් ලබාදුන් ඉඩම් යම් අවස්ථාවකදී දරුවන්ට පවරා නොතිබෙන අවස්ථාවලදී පියා මිය ගිය අවස්ථාවල ඉඩමේ අයිතිය හිමි වෙන්නේ පවුලේ වැඩිමල් දරුවාට. එවැනි අවස්ථාවල පවුලේ වැඩිමල් සහෝදරයාගේ අභිමතය තමයි පවුලේ අනෙත් දරුවන්ට ඉඩම් ලැබීම හෝ නොලැබීම සිදු වෙන්නේ. එය සාධාරණ තත්ත්වයක් නෙමෙයි. එවැනි අඩුපාඩු රැසක් තිබෙන මේ ඉඩම් ආඥා පනත වෙනස් විය යුතුයි. මේ පිළිබඳව අප දැනට පළාත් සභාවල ඉඩම් ඇමැතිවරු සහ දිස්ත්‍රික් ඉඩම් කොමසාරිස්වරු සමඟ සාකච්ඡා කරමින් සිටිනවා.අපේ ඇමැතිතුමාගේ අදහසක් අනුව මේ විනිශ්චය සභාව පිහිටුවීමට කටයුතු සූදානම් කරමින් පවතින්නේ. මෙරට අධිකරණවල පවතින නඩුවලින් සියයට හැටක්ම ඉඩම් නඩු බවට වාර්තා වෙලා තිබෙනවා. මේ ඉඩම් නඩු දීර්ඝ කාලයක් ඇදි ඇදී යනවා. මේ නිසා ජනතාවගේ කාලය, ශ්‍රමය, ධනය, විශාල වශයෙන් වැය වෙනවා.මෙය වක්‍රාකාරයෙන් රටේ සංවර්ධනයටත් බලපානවා. මේ තත්ත්වය වෙනස් කිරීමටයි ඉඩම් විනිශ්චය සභාව පිහිටුවීමට තීරණය කැර තිබෙන්නේ.දේශපාලඥයින් රජයේ ඉඩම් කුණු කොල්ලයට ගත් අවස්ථා තිබුණා. නමුත් දැන් ඒ සඳහා අවස්ථාවක් නැහැ. ඒ සඳහා ජනක බණ්ඩාර තෙන්නකෝන් ඇමැතිතුමාගෙන් කොහොමටවත් ඉඩක් ලැබෙන්නේ නැහැ.රජයේ ඉඩම් අනවසරයෙන් භුක්ති විඳීමට දැන්නම් ඉඩක් ලැබෙන්නේ නැහැ.හොර ඔප්පු ලිවීම මෙරට දීර්ඝ කාලයක් තිස්සේ ඇතැම් අය කරලා තිබෙනවා. ලේඛන පරීක්ෂා කිරීමකින් තොරව ඔප්පුව ලිව්වා කියලා එවැනි අවස්ථාවල ලියන ඔප්පුවේ සටහන් යොදනවා. එතැනදි ඔප්පුව ලියන කෙනා නීතියෙන් ගැලවෙනවා. ඒ නිසා එවැනි සටහන් යෙදු ඔප්පු සහිත ඉඩම් මිලට ගන්න ඒවා කියලා අපි ඉල්ලා සිටිනවා. ඒ නිසා හොර ඔප්පු ලිවීම නතර කරන සැලැසුමක් අමාත්‍යාංශය සතුව තිබෙනවා. හොර ඔප්පු ලිවීම වැළැක්වීමට එම වැඩසටහන හරහා අප කටයුතු කරනවා.සංවාද සටහන චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=ab1008224</link>
    <topic>මහසෙන් කොලම</topic>
    <author>මහසෙන්</author>
    <content>“හිඟන්නාගේ තුවාලය වගේ”එහෙම කතාවක් අපේ ජනවහරේ ඇත. හිඟන්නාගේ තුවාලය කවදාවත් සුවවන්නේ නැත. රෙදි පාන්කඩවලින් වෙලා ඇති එහි නිල මැස්සෝ ද වසති. කුනු ලේ පැහැ ඕජස්වලින් රෙදි පාන්කඩ තෙත් වෙයි. හිඟන්නා ඒ තුවාලය පෙන්වමින් මුදල් ඉල්ලයි. පාර තොටේ යන්නෝ තමන්ගේ සාක්කුවේ ඉතිරි වී ඇති කාසියක් දෙකක් හිඟන්නා ඉදිරිපිට ඇති රෙදි කෑල්ල මතට හෝ කඩදාසි කෑල්ල මතට වීසි කරති. රුපියල් දහයක හෝ නෝට්ටුවක් වීසි වන්නේ කලාතුරකිනි.හිඟන්නාගේ රැකියාව මේ තුවාලය මාකට් කිරීමයි. මාකට් කිරීමට නම් හොඳ තුවාලයක් තිබිය යුතු ය. පුංචි බිබිලක් මාකට් කළ නොහැක.මාකට් කිරීමට තමන්ට ඇති එකම දේ ඒ තුවාලය බැවින් එය සුවපත් කරගන්නට පියවර ගන්නේ නැත.දූවිලි වැදීමට ඉඩදෙමින් මැස්සන්ට ඉහඳ තබන්නට ඉඩ දෙමින් පාරේ සිටිනවා මිසක ආණ්ඩුවේ ඉස්පිරිතාලෙකට ගොස් එය සුද්ධ පවිත්‍ර කොට බෙහෙත් ටිකක් දමා ගැනීමට ඔහු උත්සාහ නොකරයි.හිඟන්නාට රුපියලක් දෙකක් වීසි කරන නෝනලා මහත්තුරු ද “ඉස්පිරිතාලෙට ගිහින් බේත් ටිකක් දමා ගන්ඩ” යැයි නොකියති.ඇතැම් දේශපාලකයෝ ද ජනතාවගේ දුප්පත්කම ද හිඟන්නාගේ තුවාලයක් බවට පත් කර ගෙන සිටිති. ඔවුහු එය අපූරුවට මාකට් කරති. තුවාලය සුව වුවහොත් හිඟන්නාට රස්සාව නැති වෙනවා වාගේ ම ජනතාවගේ දුප්පත්කම නැති වුවහොත් මේ දේශපාලකයන්ට ද බඩ රස්සාව අහිමි වනු නිසැක ය. එහෙයින් ඔවුහු දුප්පත්කම තුරන් කිරීමට කිසිදු පියවරක් නොගෙන දුප්පත්කම ගැනම කතා කරති.“යමු ඉස්පිරිතාලෙට ගිහින් ඕක සුද්ධ කරල බෙහෙත් ටිකක් දාගම්මු”මේ දේශපාලකයෝ දුප්පත්කම ගැන එසේ නොකියති.“ඔන්න ඕජස් ගලනවා. මේ රෙදි පටියෙන් බැඳ ගන්ඩ.”ඔවුහු දුප්පත්කම ගැන කියමින් රෙදි කඩමාළු වීසි කරති.සජිත් ප්‍රේමදාස හම්බන්තොට කරන්නේ ද මෙවැනි කඩමාළු දේශපාලනයකි. හම්බන්තොට සංවර්ධනය කොට දුගී දුප්පත්කම නැති කිරීමේ දීර්ඝකාලීන වැඩපිළිවෙළක් ඔහුට කවදාවත් තිබුණේ නැත. වරායක් හදන සැලැස්මක්, ගුවන් තොටුපොළක් හදන සැළැස්මක් විශාල කර්මාන්ත පුරයක් හදන සැලැස්මක් ඔහුගේ සිතේ කවදාවත් තිබුණේ නැත.ඔහුට තිබුණේ දුප්පත්කම මාකට් කරමින් ඉඳහිට කඩමාල්ලක් දෙකක් වීසි කරමින් ඡන්ද අතපත ගා ගැනීමේ සැලැස්මක් පමණි.“හම්බන්තොට කියන්නෙ කිසිම පහසුකමක් නැති දුෂ්කර ප්‍රදේශයක්. මේ පැත්තෙ ඉපදෙන මිනිස්සු කරුමක්කාරයො. ගිනි ගහන අව් කාස්ටෙයි දූවිල්ලයි ඇරෙන්ඩ මේ මිනිස්සුන්ට දෙයියො දීපු දෙයක් නෑ. ඒක දෙයියන්ගෙ තීන්දුව.”කොළඹ මහත්තුරුත් පරම්පරා ගණනක් සිතුවේ එහෙම ය. හම්බන්තොටට ගුරු පත්වීමක් ලද ඉස්කෝල මහත්තයා පත්වීමේ ලිපිය ලැබුණු මොහොතේ සිටම උත්සාහ කෙළේ හම්බන්තොටට නොගොසින් මාරුවක් හදාගන්නට ය. එසේ නොහැකිවී පත්වීම බාරගන්නට සිදුවුවහොත් හම්බන්තොට ගියේ මරණ මඩුවට දක්කනවා වැනි හැඟීමක් සහිතව ය. හම්බන්තොට යනු ඒ තරමට ම එපා වී තිබුණු කොන් වී තිබුණු ප්‍රදේශයකි.හම්බන්තොටින් ලුණු ගත්තා මිසක කිසිම ආණ්ඩුවක් ඊට වඩා දෙයක් කරන්නට උත්සාහ ගත්තේ නැත.හම්බන්තොට මිනිස්සු හැමදාමත් දුප්පතුන් වී සිටියහ. දුප්පත්කමේ පාපයෙන් ගැලවෙන්නට ඔවුන්ට මඟක් පාදා දුන්නේ නැත. එහෙත් සමහරු දුප්පත්කම ගැන ම වසර ගණනාවක් තිස්සේ කතා කළහ. තවමත් කතා කරති.සජිත් ප්‍රේමදාසලාගේ දේශපාලනය වූයේ මෙසේ දුප්පත්කම මාකට් කිරීමේ දේශපාලනයයි. මාකට් කරන්නට දුප්පත්කමක් තිබිය යුතු ය. මාකට් කරන්නට තුවාලයක් තිබිය යුතු ය.“නොමිලයේ මාළුවෙක් නොදෙන්න. මාළුවෙක් අල්ලා ගන්නට බිලී පිත්තක් දෙන්න.”සැබෑ සංවර්ධනය පිළිබඳව වහරේ ඇති මේ චීන කියමන ඕනෑම දේශපාලකයකුට සිය දේශපාලන දැක්ම ලෙසින් භාවිතා කළ හැක්කකි. බිලී පිත්තක් ලැබුණු පසු ඔහු අද මාළුවකු අල්ලා ගනු ඇත. හෙට ද එකකු අල්ලා ගනු ඇත. ඉන්පසු හැමදාමත් ඔහු මාළුවකු අල්ලාගෙන කුසගින්න නිවා ගනු ඇත.මෙය තවත් ඉදිරියට ගෙන ගොස් බිලී පිත්තක් සකසා ගැනීමේ තාක්ෂණය ලබා දුනහොත් පළමු බිලී පිත්ත අබල දුබල වී ගිය විට ද ජනතාව අතරමං වන්නේ නැත. සංවර්ධන සැලසුම් තිබිය යුත්තේ ඒ ආකාරයෙන් ය. දුප්පත්කම නැති කිරීම සඳහා බිලිපිත්තක් වෙනුවට සාලයෙක් දෙන්නෝ දුප්පත්කම සදාකාලික කරන්නෝ ය. එවිට හැමදාමත් සාලයන් බෙදමින් ඡන්ද අත පත ගෑමේ දේශපාලනය කිරීමට ඒ සාලයන් බෙදන්නන්ට අවස්ථාවක් ලැබේ.හම්බන්තොට දිස්ත්‍රික්කය සංවර්ධනය කිරීමේ රාජපක්ෂලා ගේ සැලසුම් ඉදිරියේ සජිත් ප්‍රේමදාසලාගේ ‘සාල දේශපාලනය’ අතුගෑවී යන්නේ එකී සාල දේශපාලනයේ ඇති බොරුව ඇස් පනාපිට පෙනෙන්නට පටන් ගන්නා නිසා ය. හම්බන්තොට හෙවත් මාගම්පුර අන්තර්ජාතික වරාය ඉදිවීමත් සමඟම ‘දුෂ්කර’ යන විශේෂණ පදය හම්බන්තොට දිස්ත්‍රික්කයෙන් ගැලවී ගොස් නැගී සිටින දිස්ත්‍රික්කය යන නාමය ආදේශනය වනු නිසැක ය.සජිත් ප්‍රේමදාසලා බලයේ සිටි යුගයක් ද තිබිණි. නියෝජ්‍ය ඇමැතිකම් දැරූ යුගයක් ද තිබිණි. එහෙත් හම්බන්තොට වෙනුවෙන් කෙළේ කුමක්ද?අබල දුබල පාරවල් එහෙම ම තිබුණේ ය. පාසල් එහෙම ම තිබුණේ ය. කඩ සාප්පු කඩවීදි එහෙම ම තිබුණේ ය.ඒ කාලයේ හම්බන්තොට තරුණයකුට තරුණියකට එක ද රස්සාවක් දෙන්නට වැඩපිළිවෙළක් තිබුණේ නැත. කෙසේ හෝ හම්බන්තොට දුප්පත්කම දිගින් දිගටම රැක ගත්තේ ය.දැන් මාගම්පුර වරාය ඉදිවී ඇත. ලෝකයේ දීර්ඝතම ධාවන පථයකින් යුත් අන්තර්ජාතික ගුවන්තොටුපළක් ද ඉදිවනු ඇත. මේ ව්‍යාපෘති දෙකට සමගාමීව මාර්ග පද්ධතිය අන්තර්ජාතික මට්ටමට පැමිණෙනු ඇත. කර්මාන්තපුර ඇතිවනු ඇත. ඒ සමඟ ම ඉදිවන අන්තර්ජාතික ක්‍රිකට් ක්‍රීඩාංගණය සමඟ මේ සංවර්ධන ව්‍යාපෘතිය තවදුරටත් පුළුල්වනු ඇත.“දුප්පත්කම නැති කරව්” යන බෝඩ් ලෑල්ලක් උස්සාගෙන දුප්පත්කම මාකට් කිරීමේ දේශපාලනයේ නියැලෙමින් සිටින සජිත්ලාට සිදුවන්නේ අකුලාගෙන නැවතත් මැද කොළඹට ලිස්සා එන්නට ය.රාජපක්ෂලා හම්බන්තොට මිනිසුන්ට බිලිපිත්තක් නොව අන්තර්ජාතික වරායක් ම දුන්නේ ය. පාරේ වලවල්වල නොවැටී යන්නට හැර මිටියක් නොව ඕස්ට්‍රේලියාවේ මට්ටමේ මාර්ග පද්ධතියක්ම දුන්නේ ය.දුප්පත්කම මාකට් කිරීම සහ දුප්පත්කම තුරන් කිරීම අතර අහසට පොළොව වන තරමේ වෙනසක් ඇති බව ජනතාවට වඩ වඩාත් දැනෙන්නට පටන්ගන්නේ අද නොව හෙට ය.මහසෙන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=ab1008225</link>
    <topic>ප්‍රශ්න පහ</topic>
    <author/>
    <content>පළාත් පාලන හා පළාත් සභා නියෝජ්‍ය ඇමැති ඉන්දික බණ්ඩාරනායකමේ සංශෝධන පිළිබඳ කළ සාකච්ඡා බොහෝ දුරට අවසන්. එ.ජා.ප ය යම් යම් සංශෝධන සම්බන්ධව එකඟතාවයකට ඇවිත් තිබෙනවා.ඒ අනුව කොට්ඨාස හා සමානුපාතික යන ක්‍රම දෙකම නියෝජනය වන අයුරින් පළාත් පාලන මැතිවරණ ක්‍රමය සංශෝධනය වෙයි.ලබන වසරේ මුල අනිවාර්යයෙන් ම මැතිවරණය පැවැත්වෙනවා. සංශෝධිත නව මැතිවරණ ක්‍රමය අනුවයි පළාත් පාලන මැතිවරණයත් පැවැත්වෙන්නෙ.බොහෝ විට සීයට හැත්තෑවක් කොට්ඨාස ක්‍රමයටත් සීයට තිහක් සමානුපාතික ක්‍රමයටත් පවත්වන්න ඉඩ තිබෙනවා.මේ කොට්ඨාස ක්‍රමය ඇතුළත නියෝජිතයන්ට තම වගකීම් වලින් මඟ හරින්න බැහැ.එවැන්නක් නොවෙන්න ජනාධිපතිතුමා කටයුතු කරනවා. සීයට තිහක් වැනි ප්‍රමාණයක් සමානුපාතික ක්‍රමයට පැවැත්වෙන්නෙ ඒ නිසයි. ජනතාවට වගේම සුළු ජාතික හා සුළු පක්ෂවලට අසාධාරණයක් නොවෙන්න ජනාධිපතිතුමා කටයුතු කරයි.පළාත් සභා ඇමැතිවරුන්ගෙ විශ්‍රාම වැටුප් ඉල්ලීම ජනාධිපතිතුමා ප්‍රතික්ෂේප කළා. එතුමා පැවසුවේ රටේ ආර්ථිකය යහපත් වූ විටක ඒ පිළිබඳ සලකා බලන්නම් කියලයි. මේ ඉල්ලීම සම්බන්ධයෙනුත් තීරණය ගන්නෙ ජනාධිපතිතුමා සහ කැබිනට් මණ්ඩලයයි. ඒ තීරණය තමයි අපේ අමාත්‍යංශය ක්‍රියාත්මක කරන්නෙ.ඔබ කියන එක ඇත්තක්. එවැනි අඩුපාඩු, චෝදනා තිබෙනවා. මේ අඩුපාඩු නැති කරලීමට අමාත්‍යංශය මැදිහත් වෙනවා. වගකීම් කාර්යක්ෂමව නිවැරැදිව ඉටු කිරීමට දැනුම හා සම්පත් ලබාදීමට අමාත්‍යංශය මැදිහත් වෙනවා. මේ ආයතනවල සභාපතිවරු නිලධාරීන් සේවකයන් දැනුම්වත් කරන වැඩසටහනක් අරඹනවා. ඒ සම්බන්ධ ඩිප්ලෝමා පාඨමාලාවකුත් පැවැත්වෙනවා. ඩෙංගු මර්දනයටත් අපේ අමාත්‍යංශය මේ වසරේ මූලිකත්වය දී කටයුතු කරනවා.එ.ජා.ප. යේ හිටපු පාර්ලිමේන්තු මන්ත්‍රී වජිර අබේවර්ධනඅලුත් තොරතුරක් නැහැ. පරණ විදියට ම දේශපාලනය කරගෙන යනවා.එහෙම පරදින්නෙ නැහැ. දේශපාලනය කියන්නෙ හැමදාම අලුත් වෙන දෙයක්. මම දේශපාලනය කරන්න අරගෙන අවුරුදු විසිතුනක්. මේ ගෙවුණු යුගයේ වසරක් පාසා දේශපාලන අත්දැකීම් ලැබුණා. පසුගිය සමයේ තවත් අත්දැකීම් සම්භාරයක් එකතු වුණා. ඉදිරි දේශපාලන කටයුතු කෙරෙන්නෙ ඒ කියූ සියලු අත්දැකීම් උපයෝගී කරගෙනයි.ප්‍රතිසංවිධානය යන වචනය කියැවෙන වාරයක් පාසා පක්ෂයේ ඡන්ද අඩු වෙනවා වගේම නැති වෙනවා. පාක්ෂිකයො කලකිරෙනවා.”ප්‍රතිසංවිධානය” කියන වචනය ප්‍රසිද්ධ දේශපාලන වේදිකාවේ සටන් පාඨයක් වීම ගැන කනගාටු වෙනවා. නිදහසින් පසුව එ.ජා.ප. යට මුහුණ දෙන්න වෙලා තියෙන්නෙ අලුත් දේශපාලන සංස්කෘතියකට. එහිදී එ.ජා.ප. ය ප්‍රවේශම් විය යුතුයි.දැන් තියෙන්නෙ, වසර තිහක් තිස්සෙ තිබුණ ත්‍රස්තවාදී ගැටලුව විසැඳූ ආණ්ඩුවක්. එවැනි පසුබිමක තමයි එ.ජා.ප. යට තමන්ගෙ දේශපාලන කටයුතු කරන්න වෙන්නෙ. ඒ නිසා කලබල වුණාට, කෑ ගැසුවට විසඳුම් ලැබෙන්නෙ නැහැ. එ.ජා.ප. ය ඉදිරියේදී කටයුතු කරන්න ඕනෙ පරිස්සමින්.ආණ්ඩුව ඉදිරියේදී අසමත් වන විෂයයන් දිහා බලා අලුත් දර්ශනයකට යා යුතුයි. ඒ නිසා ප්‍රතිසංවිධාන අවශ්‍ය කුමක් සඳහා ද යන්න ගැන මුලින්ම කල්පනා කළ යුතුයි. එහෙම නැතිව තම තමන්ට ඕනෙ විදියට කටයුතු කරලා බලය ලබා ගන්න පුළුවන් කියලා හිතනවා නම් ඒක වැරැදියි. මොකද අවුරුදු තිහක ත්‍රස්තවාදය පැරදූ දේශපාලන පක්ෂයක දර්ශනය සමඟ ඉදිරියට යන්නෙ කොහොමද කියන එක ගැන එ.ජා.ප. ය කල්පනා කළ යුතුයි.ඔය වගේ ප්‍රශ්න මොකද අහන්නෙ. ඔය බොළඳ ප්‍රශ්නවලට උත්තර දෙන්න මම කැමැති නැහැ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=af1008225</link>
    <topic>වී ප්‍රශ්නයක් තිබෙනවා නම් මා අමතන්න.... මෙන්න නොම්මර...!</topic>
    <author>සංවාද සටහන සරත් පෙරේරා ඡායාරූපය -දුෂ්මන්ත මායාදුන්න</author>
    <content>සමූපකාර හා වෙළෙඳ අමාත්‍යංශයේ ලේකම්අනුර සිරිවර්ධනයල කන්නයේ වී අස්වැන්න සහතික මිලට මිලදී ගැනීමට වී අලෙවි මණ්ඩලය වැඩපිළිවෙළක් යොදා ඇති බවත් ඒ නිසා අඩුමිලට වී විකිණීමේ අවශ්‍යතාවක් නැති බවත් සමූපකාර හා වෙළෙඳ කටයුතු අමාත්‍යංශයේ ලේකම් අනුර සිරිවර්ධන මහතා පවසයි.සිළුමිණ සමඟ සම්මුඛ සාකච්ඡාවකට එක්වෙමින් ලේකම් වරයා අදහස් දක්වා සිටියේ මෙසේය.* ඇතැමුන් නඟමින් තිබෙන චෝදනා මැද ආණ්ඩුව මේ යල කන්නයේ වී මිලදී ගන්න ක්‍රියාත්මක කරන වැඩපිළිවෙළ විස්තර කළොත්...?වී අලෙවි මණ්ඩලයට ගබඩා පහසුකම් නැති තැන්වල ද ගබඩා පහසුකම් ඇති කරමින් වී ගොවියාට තම වී ටික විකුණාගත හැකි ලෙස ජනාධිපතිතුමාගේ උපදෙස් පරිදි වී අලෙවි මණ්ඩලය කටයුතු කරනවා. ජනාධිපතිතුමා අපට උපදෙස් දී තියෙන්නේ ගොවි මහත්වරුන්ගේ වී අස්වැන්න මිලදී ගැනීමට කටයුතු කළ යුතුය කියලයි. ජොන්ස්ටන් ඇමැතිතුමා සියල්ල සංවිධානය කොට තිබෙනවා. මේ වන විට යල කන්නයේ වී අස්වැන්නෙන් වී අලෙවි මණ්ඩලය වී මෙට්‍රික් ටොන් 5000කට අධික ප්‍රමාණයක් මිලදී ගෙන තිබෙනවා.* පෞද්ගලික වෙළෙඳුන් ගොවීන්ගෙන් අඩුවට වී ගන්නවා යැයි චෝදනාවක් තියෙනවා?මෙතැනදි පෞද්ගලික වෙළෙඳුන්ටත් විශේෂ කාර්යභාරයක් පැවරෙනවා. වී මිල අඩු නොවෙන්න වී අලෙවි මණ්ඩලය එවැනි ප්‍රශ්න තියන ඕනෑතැනක වී මිලදී ගන්න සූදානම්. සහතික මිලට අඩුවෙන් කිසිවෙක් වී විකුණන්න වුවමනාවක් නැහැ.අපි පෞද්ගලික වෙළෙඳුන්ගෙනුත් ඉල්ලනවා අවස්ථාවාදීව කටයුතුª නොකර ගොවීන්ගේ වී මිලදී ගැනීමේදී ඔවුන්ට සාධාරණ මිලක් ලබා දෙන්න කියලා. වී අලෙවි මණ්ඩලය තම වී තොග විකුණන්න එන ගොවීන්ගේ අස්වනු සීමා නොපනවා මිලදී ගන්න තීන්දු කර තියෙනවා. අපි මොනම හේතුවක් නිසා හෝ ගොවි මහත්වරුන්ට තම අස්වනු විකුණා ගන්න බැරුව අසරණ වන තත්ත්වයක් ඇතිවෙන්න ඉඩ තබන්නේ නැහැ.* වී අලෙවි මණ්ඩලය මේ යෝධ කටයුත්ත ඉටුකරන්න ශක්තිමත්ද?මේ වගකීම ඉටුකරන්න අවශ්‍ය සියලුම සම්පත් රජය වී අලෙවි මණ්ඩලයට ලබාදෙනවා. මුදල්, ගබඩා පිළිබඳ ප්‍රශ්න ඇතිවෙන්න ඉඩක් නැහැ. වී මිලදී ගැනීමට අවශ්‍ය මුදල් මහා භාණ්ඩාගාරයෙන් ලබාදෙනවා. බැංකුවලිනුත් අවශ්‍ය පරිදි ප්‍රතිපාදන ලබාගන්නවා.එතෙක් අක්‍රීයව තිබුණ වී අලෙවි මණ්ඩලය පිහිටෙව්වෙත් 2005 දී මහින්ද චින්තනයෙන් ජනාධිපතිතුමා දුන් පොරොන්දුවක් අනුවම තමයි. එතුමා මහින්ද චින්තනයේ 41 වැනි පිටුවේ සඳහන් කර තියෙනවා “වී මිලදී ගැනීම සහ සහල් වෙළෙඳපොළට මැදිහත් වීම සඳහා වී අලෙවි මණ්ඩලය නැවත පිහිටුවන්නෙමි” කියලා.මහින්ද චින්තනයෙන් ජනාධිපතිතුමා නාඩු වී රුපියල් 16.50ටත් රතු වී හා සම්බා රුපියල් 17.50ට මිලදී ගන්න පොරොන්දු වුණත් වී අලෙවි මණ්ඩලයෙන් නාඩු වී කිලෝව සඳහා රුපියල් 28කුත් සම්බා වී සඳහා රුපියල් 30කුත් ලබා දෙනවා.* මේ යල කන්නයේ කොතරම් වී අස්වැන්නක් බලාපොරොත්තු වෙනවද?යල කන්නයේදී කෘෂිකර්ම දෙපාර්තමේන්තුවේ සංඛ්‍යාලේඛන අනුව වී මෙට්‍රික් ටොන් ලක්ෂ 13ක අස්වැන්නක් බලාපොරොත්තු වෙනවා. ඒකෙන් වී මෙට්‍රික් ටොන් ලක්ෂ 8ක් පමණ වෙළෙඳපොළට ඒවි කියල ඇස්තමේන්තු කර තිබෙනවා.වෙළෙඳපොළට එන වී ප්‍රමාණයෙන් හතරෙන් එකකට වැඩි ප්‍රමාණයක් ඒ කියන්නේ් වී මෙට්‍රික් ටොන් ලක්ෂ 2 1/2ක් පමණ වී අලෙවි මණ්ඩලයෙන් මිලදී ගන්න බලාපොරොත්තු වෙනවා. ඉතිහාසයේ වී අලෙවි මණ්ඩලය මිලදී ගෙන තිබෙන්නේ සියයට 5 – 10ක වී ප්‍රමාණයක්. එක අවස්ථාවක පමණයි සියයට 12ක වී ප්‍රමාණයක් මිලදීගෙන තිබෙන්නේ. දැන් ජනාධිපතිතුමා උපදෙස් දී තියනවා ගොවියා රැකගන්න මේ සීමාවලින් ඔබ්බට ගිහිල්ලා අවශ්‍ය පරිදි ක්‍රියාකරන්න කියා.* ගොවියා රැකගැනීම සඳහා වී අලෙවි මණ්ඩලයට විශේෂ කාර්යභාරයක් පැවරෙනවා..?වී අලෙවි මණ්ඩලයට වී මිලදී ගැනීමේ දී වගේම භාණ්ඩ මිල ස්ථාවරව තබාගන්න සතොසටත් විශේෂ කාර්යභාරයක් පැවරෙනවා. වී අලෙවි මණ්ඩලයේ දැනට තිබෙන්නේ ගබඩා 167ක් පමණයි. අපට පෙරදී ගබඩා 375ක් තිබුණා. ඒව එක එක කාලවල පෙර තිබූ ආණ්ඩු අනූනව අවුරුදු තිස් අවුරුදු බදුවලට එක් එක් පුද්ගලයන්ට දී තියනවා.ගබඩා 200කට වැඩි ප්‍රමාණයක් අහිමි වුණා. ආයතනයත් සමඟ අපට මේ වී මිලදී ගැනීමේ වැඩ පිළිවෙළ ක්‍රියාත්මක කරන්න සිදුවෙලා තිබෙන්නේ. අපි මේ ප්‍රශ්නය විසඳාගන්න සියලු රාජ්‍ය ආයතනවල සහාය ඇතිව කටයුතු කරගෙන යනවා.ආර්ථික කටයුතු අමාත්‍ය බැසිල් රාජපක්ෂ මහතා අපට ආයෝජන මණ්ඩලයට අයිති දිවුලපිටියේ තිබෙන ගබඩා දෙකක් වී ගබඩා කිරීම සඳහා ලබාදී තිබෙනවා. ලෝක ආහාර සංවිධානයත් අපට තාවකාලික ගබඩා ලබාදෙන්න පොරොන්දු වී තිබෙනවා.වී මිලදී ගැනීමේ වැඩපිළිවෙළ සාර්ථක කරගන්න උරදී සිටින ජොන්ස්ටන් ඇමැතිතුමාත් ඉන්දියානු බලධාරීන් සමඟ සාකච්ඡා කරලා එරටින් තාවකාලික ගබඩා පහසුකම් ලබාගැනීමට වැඩපිළිවෙළක් යොදාගෙන යනවා. මේ ප්‍රශ්නය විසඳන්න රජය උපරිම ශක්තිය යොදවා කටයුතු කරනවා.මේක ඇත්තටම අපි අර්බුදයක් විදියට සැලකිය යුතු නැහැ. වී අස්වැන්න වැඩි වෙනව කියල කියන්නේම ඒක රටට ආශිර්වාදයක්. රටට සම්පතක්. අපි කළ යුත්තේත් අපි කරන්නේත් ඒ සම්පත් රටට උපරිම ප්‍රයෝජනයක් ලැබෙන පරිදි එය කළමනාකරණය කිරීමයි. මේක අපිට බරක්, කරදරයක් විදියට අපි දකින්නේ නැහැ.මේ වී සහල් කරන්නත් අපි රජයේ සහල් මෝල් ක්‍රියාත්මක කරනවා. සතොසට අයත් පන්නෙගමුව සහල් මෝල දැනටමත් ක්‍රියාත්මකයි. හිඟුරක්ගොඩ වී මෝලත් ක්‍රියාත්මක කරනවා. මේ ප්‍රශ්නය විසඳන්න මෙතෙක් අත්හැර දමා තිබුණ රාජ්‍ය සම්පත් අප උපරීම ආකාරයට යොදාගන්නවා.* වී විකුණා ගැනීම පිළිබඳ ප්‍රශ්නයක් තියන ගොවි මහතකුට ඔබට අමතන්න පුළුවන් ද?මෙවැනි ගැටලුවක් තියෙන ගොවි මහත්වරුන්ට වෙළෙඳ අමාත්‍යංශයේ ලේකම් කාර්යාලයේ 0112300345, හා 0112300346 දුරකථන අංකවලත් නැතිනම් 0112882310 හෝ 0112882311 දුරකථන අංකවලට වී අලෙවි මණ්ඩලයේ සභාපතිවරයාට අමතන්න පුළුවන්.සහලින් රට ස්වයංපෝෂිත වෙනවා කියන්නේම ඒක රටේ සමෘද්ධිය ළඟාවීමේ සුබ ලකුණක් විදියටයි සැලකිය යුත්තේ. එතැනදි රටට ලැබෙන වී අස්වැන්න නිසි ලෙස කළමනාකරණය කිරීම සඳහා කාගේත් සහය ඊට ලැබිය යුතුයි.මෙතනදී ගොවියාට තම වී නිෂ්පාදනය සඳහා හොඳ මිලක් ලැබිය යුතු අතරම පාරිභෝගිකයාටත් සාධාරණ මිලකට සහල් ලබාගත හැකි විය යුතුයි.* මෙරට නිපදවිය නොහැකි තිරිඟු පිටි නිෂ්පාදනවලින් පාරිභෝගිකයා හාල් පිටි නිෂ්පාදනවලට මාරුවීමත් අවශ්‍ය කරනවා...?ඇත්ත සහල් නිෂ්පාදනය වැඩිවීම සමඟ රටේ සහල් පරිභෝජනය වැඩිකර ගැනීමත් අවශ්‍යයයි. සහලින් කෙරෙන කෑම නිෂ්පාදනයත් දිරිගැන්විය යුතුයි.රටේ සමස්ත ඒක පුද්ගල සහල් පරිභෝජනය අවුරුද්දකට කිලෝ 114 ක් 116 ක් අතර ප්‍රමාණයක් වෙනවා. කොළඹ දිස්ත්‍රික්කයේ සහල් පරිභෝජනය 83.8 ක් වෙනවා. ගම්පහ සහල් පරිභෝජනය කිලෝ 96.5 ක්. පොලොන්නරුවේ ඒක පුද්ගල සහල් පරිභෝජනය කිලෝ 149 ක්. මේ අනුව අඩුම සහල් පරිභෝජනය තිබෙන්නේ කොළඹයි.පාන් කෑමෙන් ඇමෙරිකාවේ නැතිනම් ඕස්ට්‍රේලියාවේ ගොවියා පොහොසත්වීම පමණයි සිදුවෙන්නේ.මෙරට සහල් පරිභෝජනය වැඩි කිරීමෙන් පාන් පිටි සඳහා එතෙරට ඇදීයන විදේශ විනිමය ඉතිරි වෙනවා මෙන්ම එම මුදල් අපේ ගොවියා අතට යාමත් සිදු වෙනවා.දැන් කොළඹ, ගම්පහ වගේ ඒක පුද්ගල සහල් පරිභෝජනය අඩු ප්‍රදේශවලත් සහල් පරිභෝජනය ප්‍රචලිත කරන්න පුළුවන් නම් උදේට පාන් වෙනුවට සහලින් සැකසූ ආප්ප, පිට්ටු වගේ නිෂ්පාදනයකට යන්න පුළුවන් නම් ඒක මේ රටේ ගොවියට කරන උදව්වක් වගේ ම පාන් පිටි කා ලෙඩ වෙනව වෙනුවට තමන්ගේ සෞඛ්‍යයටත් හොඳයි කියන පණිවුඩය අපි මේ රටේ ජනතාවට දෙන්න ඕන.කොහොමත් සහල් පරිභෝජනයට ගැනීම තමන්ගේ ආර්ථිකයට වගේම රටේ ආර්ථිකයටත් හොඳයි.ජනාධිපතිතුමාගේ ස්ථාවරය වෙලා තියෙන්නේ වී අලෙවි මණ්ඩලය ගොවියා රැකගන්නත් රටේ ආහාර සුරක්ෂිතතාවය සහතික කිරීම සඳහා ආරක්ෂිත තොගයක් පවත්වා ගැනීමත් කළ යුතු ය යන්නයි. ඒ නිසා මින් ඉදිරියට හිටි හැටියේ හාල් මිල ඉහළ යාමටවත් හාල් හිඟයක් ඇතිවීමටවත් කිසිදු ඉඩක් නැහැ. මේ මොහොත වෙන කොට වී අලෙවි මණ්ඩලය සතුව තිබෙනවා වී මෙට්‍රික් ටොන් 82000 ක් පමණ. එහි වටිනාකම රුපියල් කෝටි 200 ක් පමණ වෙනවා.* ජපානය වැනි දියුණු රටවලත් ඉන්දියාව වැනි දියුණු වෙන රටවලත් ගොවියා රැකගන්න විශේෂ වැඩපිළිවෙළක් ක්‍රියාත්මක වෙනවා නේද...?ඒක අවශ්‍යයයි. ඒකනෙ ජනාධිපතිතුමා නොමිලේ පොහොර දෙන්න පියවර ගත්තේ. ආහාර සුරක්ෂිතතාව රටකට ඕන.දැන් ඉස්සරහට එන මහ කන්නෙ ගැන මේ වෙනකොටම ආණ්ඩුව අවධානය යොමු කරල ඉවරයි. ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් ජාතික ක්‍රම සම්පාදන දෙපාර්තමේන්තුව පාර්ලිමේන්තු සංකීර්ණයේදී පැවැත්වූ මේ සතියේ රැස්වීමේදී 2010/11 මහ කන්නයේදී වගා කිරීමට අපේක්ෂිත බිම් ප්‍රමාණය, පුරන් කුඹුරු අස්වැද්දීම, අවශ්‍ය පොහොර, බීජ සැපයීම වගේ කරුණු ගැන විතරක් නෙවෙයි වී මිලදී ගැනීමේ ක්‍රමවේදය හා ඊට රජයේ මැදිහත්වීම හා වී තොග ගබඩා කිරීම ගැනත් සාකච්ඡාවට ලක්වුණා.* ඔබ කියන්නේ මේ ගමන යන්නේ සැලසුමක් ඇතිවයි කියලයි...?පැහැදිලිව. දැක්මක් ඇතිව මේ ගමන යන්නේ. මේවා කතාවට විතරක් සීමා වෙන සැලසුම් නෙවෙයි. සැබෑ ලෙසම මහ පොළවේ ක්‍රියාත්මක වෙන ඒව. ඒ විතරක් නෙවෙයි එක එක ප්‍රදේශයට ඕන සහල් ප්‍රමාණය වර්ගය ගැනත් අපි හොයාගෙන යනවා. දැන් කොළඹ ගත්තොත් කොළඹට සම්බා කොපමණ ප්‍රමාණයක් ඕනද නාඩු, රතු කැකුලු, සුදු කැකුලු කොයිතරම් ප්‍රමාණයක් ඕන ද කියල හොයනවා. පරිභෝජන රටාව අප හඳුනාගත යුතුයි. කොළඹට නාඩුම යවල වැඩක් නැහැනේ වැඩිපුර කන්නේ සම්බ නම්. මේ විදියට හැම ප්‍රදේශයකම ආහාර අවශ්‍යතා ගැන සොයා බලා කටයුතු කරනවා. මේකට හැම පාර්ශවයකම සහාය ලබාගෙනයි කටයුතු කරන්නේ.වී අලෙවි මණ්ඩලයේ සභාපති කේ.බී.ජයසිංහකවුරුත් මේකෙන් දේශපාලන වාසි ගන්න උත්සාහ කළ යුතු නැහැ. පොළොන්නරුවේ වී විකුණගන්න බැරි ය කියල චෝදනාව ගේන කොට එහෙ ගොයම් කැපිල තිබුණෙත් නැහැ.අම්පාරෙත් එහෙමයි. අපි ප්‍රමිතියකින් යුතු තෙතමනය සීයට 14 ට අඩු වී මිලදී ගන්නවා. තෙතමනය වැඩි වුණොත් ඒ වී නියමිත කාලය ගබඩා කරල තියාගන්න බැරි නිසයි මේ ප්‍රමිතිය පවත්වාගෙන යන්නේ.ඇතැම් ගොවි මහත්වරුන් තම වී අස්වනු නෙළීමට ඇසිරීමට භාවිත කරන නවීන උපක්‍රම නිසා අධික තෙතමනය තියෙන වී එදාම කපල ගොනීවලට දාල ගේනවා.මේ වී එක දවසක් දෙකක් වේලල ගේනව නම් මේ ප්‍රශ්නය ඇති වන්නේ නැහැ.සංවාද සටහන සරත් පෙරේරා ඡායාරූපය -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=af1008224</link>
    <topic>ඔවුන්ට නිදහස දෙන්න</topic>
    <author/>
    <content>“අපි අද කතා කරන මේ මොහොත ඉතා ආඩම්බරයෙන් කතා කරන්න පුළුවන් මොහොතක්. අපේ රණවිරුවෝ ලබා ඇති ජයග්‍රහණ මේ රට එක් සේසත් කරන්න අද පැය ගාණකින් එහෙම නැත්නම් නොබෝ දිනකින් හැකි වෙනවා.සිවිල් වැසියෝ ටික අද එක ප්‍රදේශයකට රොක් වෙලා තියෙනවා. යුද මුක්ත කලාපය තුළ ඔවුන් ඉන්නවා. ඒ අතරතුර තමයි අද එල්ටීටීඊ නායකත්වය ජීවත් වෙන්නේ. දැන් සටන එතැන ඉඳන් තමයි කරන්න බලාපොරොත්තුව. ජනතාව පළිහක් ලෙස භාවිත කරලා.අපේ රණවිරුවන්ට සුබ පතන ගමන් මම මෙය අවස්ථාවක් කර ගන්නවා ප්‍රභාකරන්ට පණිවිඩයක් දෙන්න. ඉතුරු වෙලා ඉන්න ඔහුගේ වචනයට රැවටිච්චි, තුවක්කු අතට අරන් ඉන්න එල්ටීටීඊ කොටි නායකයන් වහාම ඒ තුවක්කු බිම තියලා අපේ හමුදාවන්ට යටත් වෙලා අහිංසක සිවිල් වැසියන් සියල්ලම ඒ ප්‍රදේශයේ නිදහස් කරන්න කාලය ඇවිල්ලා තියනවා කියලා මම ඔහුට මතක් කරලා දෙනවා.ප්‍රභාකරන් දැන් කළ යුත්තේ එයයි. ඔවුන් තමන්ගේ අවි බිම තැබිය යුතුයි. ඔවුන් යටත් වෙලා සිවිල් වැසියන් සියලු දෙනා නිදහස් කරගෙන මේ ප්‍රදේශවල ජනතාවට නිදහසේ බියෙන් තොරව ජීවත් වෙන්න පුළුවන් නිදහස ලබා දෙන්න අපට අවස්ථාව ලබා දෙන්න ඕනෑ.අපි මේ කළේ දෙමළ ජනතාවට විරුද්ධ සටනක් නොවේ කියලා මතක් කරන්න ඕනෑ.”2009 අප්‍රේල් 09 දා ශ්‍රීලනිප සාමාජිකත්වය ගත් කොළඹ දිස්ත්‍රික් එ.ජා.ප පාක්‍ෂිකයන් ඉදිරියේදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=af1008223</link>
    <topic>යාපනයත් දැන් කොළඹ වගේ</topic>
    <author>කීර්ති මෙන්ඩිස් යාපනයේ සිට</author>
    <content>යාපනය අද ජනාකීර්ණ නගරයකිඋදා හිරු රැසින් යාපනය නගරයම නැහැවී ගොසිනි. මුළු යාපනයම කඩිගුලක් ඇවිස්සුවක් බඳුය. කුරිරු යුද්ධයේ සෙවණැල්ලක්වත් කිසිදු තැනක දකින්නට නැත. යාපනයේ ජනතාවගේ සිත්සතන් ප්‍රබෝධවත් වී ඇති සෙයකි.ඔවුහු ඔබමොබ යමින් නිදහසේ සැරිසරමින් තම එදිනෙදා වැඩ කටයුතුවල යෙදෙති. පාපැදිවල නැඟි පාසල් යන දරු දැරියන්ගෙන් යාපනය නගරයම පිරී පවතී. කොටින්ම කිවහොත් යාපනය අද කොළඹ නගරය මෙන් දිස්වේ. තවත් වසරක් දෙකක් ගතවෙද්දී මුළු උතුරම වෙනත් නගර මෙන්ම උදාවූ නව අරුණැල්ලෙන් නැහැවී යනු ඇත.දශක තුනක් තිස්සේ පැවැති කොටි ත්‍රස්තවාදය අවසන්ව තවම ගෙවී ඇත්තේ වසරකුත් මාස තුනකි. යුද්ධයේ නිමාවත් සමඟ පොදුවේ රටේ ඇතිවූ නව පරිවර්තනයට යාපනය ද ලක් වී ඇති බවක් පසුගියදා යාපනය පුරා අප කළ සංචාරයේදී පැහැදිලිව දක්නට ලැබිණි.තල්වැට මායිමෙන් ඇසුණු වෙඩි හඬින් බියපත්වූ වැඩිහිටියන් තම අහිංසක දරු පැටුවන් තුරුලු කරගෙන අඳුරු අහස දෙස බලමින් නිදිවර්ජිතව ගත කළ ඒ කාලය ඔවුන්ගේ සිත්වලින් අද බැහැර ගොසිනි. වැඩිහිටි තරුණ මහලු ඕනෑම අයකුට නගරය පුරා නිදහසේ සැරිසැරීමේ අවකාශ අද උදාවී ඇත. නගරයට එන ඔවුනට දැන් සිය අනන්‍යතාවය ඔප්පු කිරීම අනවශ්‍යය.දිනපතා නගරයට ඇදෙන දහස් ගණන් ජනයාගෙන් මුළු යාපනයම පිරී පවතී. පාරට බහින්නට කඩ පොළකට යන්නට ගමනක් බිමනක් යන්නට නිදහසේ ඇවිදින්නට බියෙන් සැකෙන් සිටි ඔවුහු අද සිත් සේ ඔබමොබ යති. මුර කපොලු සෝදිසි කිරීම් කිසිත් නොමැත. තැන තැන යුද හමුදා හා පොලිස් නිලධාරීන් ආරක්ෂක කටයුතුවල යෙදී සිටියද ඔවුන්ගෙන් යාපනයේ ජනතාවට වන්නේ යහපතකි.යාපනයට නව අරුනළු උදාකරලීමට ශ්‍රී ලංකා පොලීසිය මෙන්ම යුද හමුදාව ද දැවැන්ත වැඩ කොටසක් ඉටු කරයි. වසර තිහක් පුරා පැවැති කුරිරු යුද්ධය නිසා වල් වැදුණු නීතිය යළි ස්ථාපිත කිරීමටත් එමඟින් සාමය පුබුදුවාලීමටත් ඔවුන් කරන කාර්යභාරය අතිමහත්ය.ජංගම සේවය“අවුරුදු තිහක් තිස්සේ යාපනේ ජනතාව දැක්කේ යුද්ධය විතරයි.... නීතිය පවා වල් වැදිලා තිබුණේ... හැමතැනම තිබුණේ ආරක්ෂක මුර කපොලු... දැන් ඒ කිසිත් නැහැ... නගරය පුරාම වැඩිපුරම ඇත්තේ පාපැදි... හුඟක් පාසල් දරුවෝ පාසලට යන්නේ පාපැදිවලින්. මේ නිසා අනතුරු වැඩියි... ඔවුන්ට මාර්ග නීති ගැන ඇති අවබෝධය අඩුයි... වමෙන් දකුණෙන් යන අවබෝධයවත් සමහර අය ළඟ නැහැ...දැන් යාපනය ජනාකීර්ණ නගරයක්... වාහන ගමනාගමනය වැඩියි... දිවයිනේ හැම තැනම සිට වාහන විශාල සංඛ්‍යාවක් යාපනයට එනවා... යනවා... ඒ නිසා යාපනයේ වැඩිහිටියන්ට දරු දැරියන්ට පාසල්වලට නීතිය ගැන කියා දීම දැන් අපි ආරම්භ කරලා තියෙනවා...”මේ පිළිබඳව අදහස් දක්වමින් යාපනය කොට්ඨාස බාර ජ්‍යෙෂ්ඨ පොලිස් අධිකාරී නෙවින් පත්මදේව මහතා පැවසීය.එය සැබෑවකි. අද නගරය පුරාම රථවාහනය. පොලිස් නිලධාරීන් යාපනය ජනතාවට මාර්ග නීතිරීති පිළිබඳව කියාදීමේ වැඩපිළිවෙළක් අරඹා තිබේ. අඩුම තරමින් මසකට දෙවරක් පාසල් දරුවන් දැනුම්වත් කෙරේ. කොළඹ නගරයේ ඇති පාසල් අසල රථවාහන රාජකාරියේ යෙදෙන දරු දැරියන් මෙන් යාපනය නගරයේ පාසල් අසල රථවාහන රාජකාරියට හුරු පුරුදු කරන දෙමළ දරු දැරියන් අද දැකගත හැකිවේ.කලක් ආරක්ෂක අංශ පිළිබඳ එතරම් පැහැදීමක් නොතිබූ දෙමළ තරුණ තරුණියන් පොලිසියට හා හමුදාවට එක්වීමට දැඩි කැමැත්තෙන් සිටින ආකාරය යාපනයේදී අපට දැකගත හැකි විය. යාපනය අර්ධද්වීපයෙන් තෝරා ගත් දෙමළ තරුණියෝ 118 දෙනෙක් තරුණයෝ 28 දෙනෙක් දැනටමත් ශ්‍රී ලංකා පොලිසියට එක්වී සිටිති. මෙය පළමු වතාවට සිදු වූවකි. ඔවුන් මේ වන විටත් පුහුණුවීම් ලබන අතර යථා කාලයේදී ඔවුන්ගේ සේවාව යාපනය අර්ධද්වීපයේ පොලිස් ස්ථානවලට ම ලබාගත හැකිවීම විශේෂත්වයකි.ඩෙංගු මර්දන කටයුතු ඇරැඹීම“පොලිසිය හමුදාව ඔබලාගේ සතුරන් නොවේ” යන මැයෙන් වෙම්බඩි බාලිකා විද්‍යාලයේ පැවැති පොලිස් ජංගම සේවය ඉතාමත් සාර්ථක වූ බවක් පෙනෙන්නට තිබිණ. හත්දාහකට ආසන්න පිරිසක් ජංගම සේවයේ සරණ සොයා පැමිණයහ. උප්පැන්න නොමැති අයට උප්පැන්න සහතික ලබාදීම, නිත්‍යානුකූලව විවාහ නොවූ අඹුසැමියන් සඳහා විවාහ සහතික පත් ලබාදීම, ජාතික හැඳුනුම්පත් අහිමි වූවන්ට හැඳුනුම්පත් ලබාදීම මෙහිදී සිදු කෙරිණි.ජංගම සේවයේ පැවැති අක්ෂි සායනය සඳහා වෛද්‍යවරුන් විසිදෙනකුගේ සහභාගිත්වය මැනැවින් කැපී පෙනිණ. මැලේරියා මර්දනය සඳහා නොමිලේ ලේ පරීක්ෂාව, ළමා අපචාර පිළිබඳව දැනුම්වත් කිරීම්, හා දේශන පැවැත්වීම්, නොමිලේ පැවැති ආයුර්වේද සායනය සඳහා ද වැඩි ජන සහභාගිත්වයක් තිබිණ. නීතිමය කටයුතු සිදුකර ගැනීම සඳහා අවශ්‍ය පැමිණිලි පිටපත් ලබාගැනීම සඳහා ද බොහෝ පිරිස් පැමිණ සිටියහ.ශීඝ්‍ර ලෙස වර්ධනය වෙමින් පවතින ඩෙංගු රෝගය යාපනයේ පැතිරීම වැළැක්වීම සඳහා පොලිසිය නායකත්වය ගෙන සිටී.පළමු වතාවට යාපනය පුරා ක්‍රියාත්මක වූ ඩෙංගු මර්දන වැඩසටහන සඳහා බාලදක්ෂයන්, සිවිල් ආරක්ෂක කමිටු, මහජන සෞඛ්‍ය පරීක්ෂකවරුන්, පාසල් සිසුන්, සහ වෙළෙද ව්‍යාපාරිකයන් ද එක්ව සිටීම කැපී පෙනෙන කරුණකි. පාසල් සිසුන් 200 ක් පමණ ද සිවිල් ආරක්ෂකයන් 400 ක්ද පොලිස් නිලධාරීන් 600 ක්ද මීට එක්ව සිටි අතර ඒ සඳහා යාපනය කොට්ඨාසයේ පොලිස් ස්ථාන 9 ක්ම දායකත්වය ලබාදුනි.පොලිසියට බැඳීමට පැමිණි තරුණයන්යාපනය නගරය, නගර සීමාව, සියලුම කාණු පද්ධති, පාසල් ආදිය පිරිසුදු කිරීම හා ඩෙංගු මර්දන කටයුතු සිදුකිරීම යාපනයේ ජනතාවගේ නොමද පැසසුමට ලක්විණි.පාසල් නිවාඩුවත් සමඟ යාපනයට ඇදී එන පිටස්තරයන් සංඛ්‍යාව ද අතිවිශාල වේ. නල්ලූර් කන්දසාමි කෝවිලේ වාර්ෂික උත්සවය සඳහා ලක්ෂ ගණනින් බැතිමතුන් පැමිණ ඇති අයුරු අපට දක්නට ලැබිණි. නිදහස් සාමකාමී වාතාවරණයක් යටතේ පැවැත්වෙන මෙම උත්සවය සඳහා ලක්ෂ පහකට ආසන්න බැතිමතුන් පිරිසක් පැමිණෙනු ඇතැයි පොලිසිය බලාපොරොත්තු වේ. හින්දු භක්තිකයින් පමණක් නොව නාගදීප පුදබිම වැඳ පුදා ගැනීමට පැමිණෙන බෞද්ධ හා ක්‍රිස්තියානු බැතිමත්තු ද මෙම උත්සවයට සහභාගි වෙති.නාගදීපය වැඳ පුදා ගැනීම සඳහා ද විශාල ජනකායක් පැමිණ සිටිනු අපි දුටුවෙමු.වසර ගණනාවක් තිස්සේ වැඳ පුදා ගත නොහැකිව තිබූ නාගදීපයට යන එන බැතිමතුන් සඳහා නිරන්තර බෝට්ටු සේවාවක් පවත්වාගෙන යන අතර නාවික හමුදාව හා පොලිසිය බැතිමතුන්ගේ ආරක්ෂාව සඳහා යොදවා තිබේ. සියලුම රථවාහන නැවතුම් පොළ දිවයිනේ නන්දෙසින් පැමිණි බස්, වෑෑන්, සහ මෝටර් රථවලින් පිරී පවති.උතුර බාර ජ්‍යෙෂ්ඨ නියෝජ්‍ය පොලිස්පති ගාමිණි ද සිල්වායාපනය කොට්ඨාස බාර  ජ්‍යෙෂ්ඨ පොලිස් අධිකාරී නෙවින් පත්මදේව“පියකරු පුරවර” නගර අලංකරණ ජාතික සංවර්ධන සමාජ සත්කාරක සේවා රැසක් ද පසුගියදා යාපනය අර්ධද්වීපය තුළ ක්‍රියාත්මක විය. දෙස් විදෙස් ජනතාවට මාර්ග පිළිබඳ අවබෝධයක් ලබාදීම සඳහා මාර්ග නාම පුවරු පද්ධතියක් ද නාගරික සීමා පුවරු පද්ධතියක් ද සවි කරනු ලැබිණ. වසංගත රෝග පිළිබඳ මහජනයා දැනුම්වත් කිරීමේ පද්ධති, මගී බස් ආවරණ ස්ථාපනය කිරීම, මාර්ග අවහිරතා, අනතුරු හා අපරාධ අවම කරගනිමින් මහජන සුරක්ෂිතතාව තහවුරු කිරීම, පොලිස් ස්ථාන පිළිබඳ දුරකථන අංක සහ නිවැරැදි මාර්ග දිශා දැක්වීමේ පුවරු පද්ධතියක් ද සවි කර තිබිණ.යාපනය අර්ධද්වීපයට පිවිසෙන තැන සන්නිවේදන පිවිසුම් මාධ්‍ය මධ්‍යස්ථානයක් ඉදිකර ඇත. මේ පිවිසුම් මධ්‍යස්ථානයේ අරමුණ වන්නේ යුද්ධය නිමාවීමත් සමඟ රට ද ශීඝ්‍ර සංවර්ධනයක් කරා ගෙන යෑමට රාජ්‍ය හා පෞද්ගලික ආයතනවල එකමුතුව ලබාගැනීමය. අද ඉන් සාර්ථක ඵල නෙළා ගැනීමට හැකිවී ඇත.පැය විසිහතර පුරාම විවෘතව පවතින ඒ 9 ගොඩබිම් මාර්ගය යාපනයත් කොළඹත් අතර අන්‍යොන්‍ය සබඳතා තර කර ගැනීමට බෙහෙවින් ඉවහල් වී තිබේ. මග දෙපස ඉදිවී ඇති හා ඉදි කෙරෙන කඩ සාප්පු, වෙළෙඳසල්, නවාතැන් පොළ හා දුම්රිය මාර්ගයෙන් පෙනෙන්නේ යාපනය ළඟදීම කොළඹ මෙන් ජනාකීර්ණ නගරයක් වන බවට පෙරනිමිතිය.උතුර දිශාව බාර ජ්‍යෙෂ්ඨ නියෝජ්‍ය පොලිස්පති ගාමිණී ද සිල්වා මහතාගේ අධීක්ෂණ යටතේ පොලිස් දෙපාර්තමේන්තුව මඟින් මෙලෙස යාපනය ජනතාව වෙනුවෙන් ඉටුවන්නේ විශාල වැඩ කොටසකි.යාපනය දිසාපති එම්. එස්. සරවතබවාන්, යාපනය කොට්ඨාස බාර ජ්‍යෙෂ්ඨ පොලිස් අධිකාරී නෙවින් පත්මදේව යාපනය මූලස්ථාන පොලිස් පරීක්ෂක සමන් සිගේරා ඇතුළු නිලධාරීන් යුද හමුදාව එක්ව සිවිල් පරිපාලන කටයුතු සඳහා පැය විසිහතර පුරා සිය කැපවීම් කරනුයේ යුද්ධයෙන් පීඩා විඳි යාපනයේ ජනතාවගේ අලුත් බලාපොරොත්තු මල්ඵල ගැන්වීම සඳහාය.කීර්ති මෙන්ඩිස් යාපනයේ සිටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=af1008222</link>
    <topic>එදා මල් වැස්සට මාත් තෙමුණා</topic>
    <author>සුභාෂිණී ජයරත්න ඡායා - සුදම් ගුණසිංහ</author>
    <content>අද හොඳටෝම වැස්ස.. ඊයේ අපිට නිකමටවත් හිතුණේ නැහැ වහියි කියලා. ඒ තරමටම පරිසරය පැහැපත් වෙලා තිබුණෙ. අහසේ වැහි වලාවක්වත් පායලා තිබුණේ නැහැ. පුංචි කාලේ අපේ අත්තම්මලා සීයලා නිතරම කියන දෙයක් තමයි නැකැතකට කලින් සිහින් පොදයක් ගියත් ඒ මල් වැස්සක් බව. මල්වැස්ස වැදගත් වැඩකට ආශිර්වාදයක් ගෙන දෙනවලු.ඒකනම් ඇත්තටම ඇත්තක් කියලා මටත් හිතුණා. අපි පුංචි කාලේ කතරගම හම්බන්තොට වගේ පළාත් සැලකුවේ වියළි ශුෂ්ක කලාප විදියට. ඉගෙන ගත්තෙත් එහෙමයි. කටු සහිත ගණකම පොත්තක් තියන පඳුරු විදියට වැවෙන පතොක් වගේ ගස් තමයි මේ පළාත්වලට ආවේණික පැළෑටි කියලා ගුරුවරු ඉගැන්වුවත් මතකයි. ඒ.. තරමට මේ පළාත්වල වැස්සක් නැති වේලුණු බිම් තියෙන්නේ. අපි කතරගම කොච්චර වතාවක් නම් යනවද? ඒත් කතරගමට වැස්සක් දැක්කේ මගේ ජීවිතේ නම් වසර තිස් ගණනකට එක් වතාවක් විතරයි.වැස්සක ලකුණක්වත් නොතිබුණු හම්බන්තොටට එදා හොඳටම වැස්සා. කලින් දවසේ අපි ගියා කරදියවර මංගල්‍යයට සූදානම් වෙන හම්බන්තොට වරාය බලන්න. හතරපස් වතාවක්ම හම්බන්තොට ගියත් එදානම් හම්බන්තොට වරාය බිම හරිම අපූරුයි. බිම එකම කඩිගුලක්. හරියට මඟුල් ගෙදරක කලින් දවස වගේ. දඩිබිඩිගාලා එළිවෙන්න කලින් වැඩ ඉවර කරන්න හැමෝම එකවගේ මහන්සි වෙනවා.මට විහාර මහා දේවිය කිරින්දෙන් ගොඩබැස්ස කතාව මතක් වුණා. විහාර මහා දේවිය කිරින්දෙන් ගොඩබැස්සේ ලස්සන රුවල් ඔරුවකින්ලු. මේ රුවල් ඔරුවේ පිංතූර එදා අපේ බුද්ධාගම පොත්වල ඇඳලා තිබුණා.. දකින්නත් ආසයි. එදා පොතේ දැක්ක පිංතූරය අද සැබැවින්ම ඉදිවෙනවා. ඒ වරායේ වතුර පුරවන තටාකයේ පැත්තක. ඒ වෙනකොට ලස්සන රුවල් ඔරුවේ වැඩ ගොඩාක් ඉවර වෙලා. තවත් පුංචි පුංචි දේවල් ටිකක් විතරයි ඉතුරුවෙලා තිබුණේ.අපි ආසාවටත් එක්ක රුවල් ඔරුවට නැග්ගා. මෙහෙම නැග්ගේ නැත්නම් කවදා නඟින්නද කියලත් හිතුණා... හෙට කරදියවර උත්සවය පැවැත්වෙන්නේ මේ ඔරුවේ සිටයි. රුවල් ඔරුවක් කිව්වට මේ ඔරුව අපේ වරාය ක්ෂේත්‍රයේත්, ආගමික හා සංස්කෘතික ක්ෂේත්‍රයේත් සංකලනයක් කියලා අපිට හිතුණා. ඒකේ අගේට පත්තිරිප්පුවක් හදලා තිබුණා. හරියට නුවර දළදා මාලිගාවේ පත්තිරිප්පුව වගේ.හවස අපිට තේ එකක්වත් බොන්න ලැබුණේ නැහැ. නමුත් ඒ අඩුව පිරවුණා මේවා දකිනකොට. අපි වගේම ගොඩක් දෙනා මේ මඟුල් ගෙදරට කලින් දවසෙත් ඇවිත්. සුවිශේෂ අමුත්තෙකුත් එදා ආවා. අපි ඉන්නකොට ඒ අපේ රටේ සමෘද්ධියේ නිර්මාතෘ ජනාධිපති මහින්ද රාජපක්ෂ මැතිතුමා. එතුමාගේ නම වරායත් එක්ක හැමදාම බැඳිලා පැවතුණා.කවුදෝ කියනවා ඇහුණා ජනාධිපතිතුමා නැතිනම් මෙතන කවමදාවත් වරායක් හැදෙන්නෙ නැහැ කියලා. මම ඒ කතාවට වැඩි අර්ථකථනයක්, පැහැදිලි කිරීමක් කරගන්නට ළඟ ඉන්න කෙනෙකුගෙන් ඇහුවා ඇයි එහෙම කියන්නේ කියලා. මේ වරාය හදන්න පටන් ගන්නකොට හරියට විදේශීය බලපෑම් ආවලු.මේක නතර කරන්න සමහර රටවල් හැදුවලු, මෙතන තෙල් ටැංකි සංකීර්ණයක් විතරක් ඉදිකරන්න. නමුත් ඒ මොන බලවේගයකටවත් ජනාධිපතිතුමා සමඟ සටන් කරන්න බැරිවුණා කියලා ඔහු මට කිව්වා. අද කොහොම හරි එතුමා සිහිනය ජයගත්තා. එතුමා මේ ඉදිකිරීම් දැකලා කොයිතරම් සතුටු වෙනවා ඇද්ද කියලා අපිට හිතුණා.අපි ඉගෙනගන්න කාලේ වරායක් හිතින් මවාගත්තා. මට නම් හිතුණේ වරායක් කියන්නේ මුහුදක් අයිනේ නැව් ගොඩාක් නවත්තලා තියන තැනක් කියලා. ටිකක් ලොකුවෙලා පිටකොටුව පැත්තෙන් යනකොට ඈතට වරාය පෙනුණා. ඒත් වරායක සංකීර්ණත්වය නම් කවදාවත් දැක්කේ නැහැ. වරායක නියම ස්වරූපය අපි හිතින් මවාගත් දේකට වඩා හාත්පසින්ම වෙනස් දෙයක් කියලා අපි දැනගත්තෙ මෑතකදි.ඒත් අද දරුවො හරිම බුද්ධිමත්. අපිට වඩා කොච්චර දේවල් දැකගන්න තියනවද? ඉගෙනගන්න ගමන් දකින්න ගොඩාක් දේවල් ඒ අයට තියනවා. අපේ දරුවන්ට වරාය ඉදිවෙනවා මුල ඉඳන්ම දකින්න ලැබෙනවා. පෙරුම් පුරලත් මේ දේවල් දකින්න අමාරුයි.එදා ලුණු ලේවායෙන් ලුණු කැට එකතු කරපු අය වරායේ පතුළෙන් අද ගල්කැට එකතු කරනවා. අද එකතු කළේ නැතිනම් හෙටින් පස්සේ කවදාවත් පතුළට බැහැලා ගල් කැටයක් ගන්න ලැබෙන්නේ නැහැ. මේ ගල් කැටවලටත් කවදාහරි මිණිමුතුවල අගය ලැබෙන්න ඕන.පෙරදින රාත්‍රියේ කතරගම ගතකරපු අපි හම්බන්තොට වරායට යන්න පිටත්වුණේ උදෙන්මයි. ඒ කරදියවර මංගල්‍යයට. කතරගමට නම් වැසි පොදක්වත් නැහැ. ඒත් හම්බන්තොට නගර සීමාවට එනකොට හොඳටම වැහැලා. කවුද කියනවා ඇහුණා පාන්දර පහේ ඉඳන්ම හොඳටම වැස්ස කියලා. මට නම් ටිකක් දුකත් හිතුණා වැස්ස නිසා උත්සවය ලස්සනට කෙරෙන්නෙ නැතිවෙයිද කියලා. ඒ තරමට අපේ බලාපොරොත්තු ලියලලා තිබුණා. මොකද අපි දන්නවා වැස්සොත් වරාය බිමට වෙන දේ. කාටවත් බහින්න බැරි මඩ ගොඩක් වෙන්නත් පුළුවන්.”කරදිය එන්න කලින් අහස් දිය ඇවිල්ල.. මේක නම් ආශිර්වාදයක් වෙන්නැති..” අපේ මාධ්‍ය මිතුරෙක් කියනවා ඇහුණා. අහසේ ඉඳන් වැස්ස වස්සන්නේ දෙවිවරු කියලා අපේ අම්මලා අපිට පුංචිකාලේ කියලා දුන්නා. මටත් එහෙමම හිතුණා. වැස්ස අපිට හිරිහැරයක් වුණත් මේක ආශිර්වාද වැස්සක්.ඉස්සෙල්ලම කරදියෙන් වතුර පුරවනවාට වඩා මේ ඓතිහාසික වරායට දෙවිවරුන්ගේ ආශිර්වාදයෙන් අහස්දිය පොදකින් තෙත් වෙන එක කරදරයක් වෙන්නේ කොහොමද? මේ අහස්දිය ඒ වෙලාවේ පිරිත් පැන් වගේ. අන්තිමේදී ජනාධිපතිතුමාත් හාමුදුරුවන්ගේ ආශිර්වාදය මැද පිරිත්පැන් ඉස්සා. කොච්චර වතුර තිබුණත් ඒ පිරිත් පැන් ටිකත් පොළොවට උරාගත්තා.හරියට මිහිකත බලාපොරොත්තුවෙන් හිටියා වගේ. මගේ යාළුවෙක් මට ඒ වෙලාවේ දුරකතනයෙන් කතාකරලා කිව්වා බස්නාහිර පැත්තට තද හුළඟක් හැමුවා කියලා. පිරිත්පැන් දමද්දි ඒ හුළඟ ඉබේම නැතිවෙලා ගිහින්. මේ වගේ අරුම පුදුම දේවල් අපි අහලා තිබුණට පොත්වල කියවලා තිබුණට සැබැහින් නම් දැකලා තිබුණෙ නැහැ.වැස්ස නොතකා බොහෝ දෙනා එදා ආවේ මේ වරායට වතුර පුරවන හැටි බලන්න. මනස්කාන්ත රැඟුම් කිහිපයකුත් රඟ දැක්වූවා. සාගර ජලය වරායට එක්වන දොරටු විවර වුණා. ඒ සුබ මොහොතින් ඈතින් ජලකඳ වරාය පතුළ සිප ගන්නා හැටි හැමෝම දැක්කා. ප්‍රීති ඝෝෂා මැද සාගර ජලකඳ හැමෝගෙම දෙපතුල් සිපගත්තා. ඒ ජල කඳට අමතර ව වතුර මලුත් විහිදෙන්න වුණා.සංවර්ධනයේ මල් වැසි වස්සන කරදියවර මංගල්‍යය අන්තිමේදී හැමෝටම ආශිර්වාදයක් ගෙනදුන්නා.සුභාෂිණී ජයරත්න ඡායා - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=af1008226</link>
    <topic>ඇමතිතුමනි මේ අහන්න</topic>
    <author>සුභාෂිණී ජයරත්න</author>
    <content>සිළුමිණ පාඨක ඔබ වෙනුවෙන්ම ආරම්භ කළ “ඇමතිතුමනි මේ අහන්න” විශේෂාංගය මේ වන විටත් සාර්ථකව ඉදිරියට ගෙන යාමට අපට හැකි වී ඇත. පාඨක ඔබ එවන ගැටලු ද දිනෙන් දිනම වැඩිවෙමින් පවතියි. ඔබගේ බොහෝ ප්‍රශ්නවලට පුවත්පතේ පළවීමටත් ප්‍රථමයෙන්ම විසඳුම් ලබා දීමට අපට හැකිවීම සතුටට කරුණකි. ඉදිරියේදීත් මෙතෙක් හමුවූ හා හමු නොවූ ඇමැතිවරුන් රැසක් සමඟින් ඔබේ ගැටලුවලට සෘජු විසඳුම් ලබා දෙන්නට අපි සූදානම්. අදම ඔබේ ගැටලු එවන්න.“ඇමතිතුමනි මේ අහන්න”සිළුමිණ කර්තෘ මණ්ඩලයලේක්හවුස්ඩී. ආර්. විජේවර්ධන මාවතකොළඹ 10 ෆැක්ස් - 2429260සුභාෂිණී ජයරත්නඅරුණි මුතුමලීඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=af1008227</link>
    <topic>රේඛා</topic>
    <author>රූපාන්ති බුලත්සිංහල</author>
    <content>මවුපියන් කෑ ඇඹුල් ඵලවලින් දත් හිරිවැටෙන්නෙ දරුවන්ගෙයි. කිරි සප්පයෝ මොනවා දන්න එකක්ද? වැරැදි කාරයන්ට දඬුවම් ලැබීම පොදු ධර්මතාව වුවත් නිවැරැදිකාරයන්ට දඬුවම් ලැබීම කිසිසේත් නොවටී. එහෙම කියන්න වුණේ පුංචි එවුන්ට එච්.අයි.වී. වයිරස ආසාදනය වීම නිසාය. එච්.අයි.වී. කියන්නේ ඛේදවාචකයක්.පුංචි මල් කැකුළුවලට නොවටින ආසාදිත තත්ත්වය ශරීර ගතවෙන්නේ මවුපියන්ගේ වරදින්. සංගණන වාර්තා අනුව කුඩා ළමයින් 44 දෙනෙකුටත් ඒඩ්ස් වයිරස ආසාදිත වූ බව ඔබට අදහා ගන්නත් බැරි ඇති. මේ පෙළගැස්ම කෙළේ අගෝස්තු 19 වෙනිදා ලක්බිම. කොහොම වුණත් පනින්ට පෙර සිතා බලන්න කියන එක විතරක් මතක තියාගන්න.දිසාපාමොක් ඇඟිලි මාලය සම්පූර්ණ කරගෙන අහිංසක එන තෙක් මඟ බලා සිටියේ නොවිසිලිමත්වය. ඒ එදාය.ඒත් අද එවැනි දිසාපාමොක්ලා සිටින බව හෙළිකර තිබුණේ 19 වෙනිදා ලංකාදීපයයි. තවත් අහිංසකයන් පිරිසක් අංගුලිමාලලා කරන්න ගිය දිසාපාමොක් කෙනෙක් ගැන කතාව ලිව්වේ 19 වෙනිදා ලංකාදීපය. ඔහු වෘත්තියෙන් උපාධිධාරී ගුරුවරයෙකි.මොවුන් ගුරුවරු ද ගුරු හොරු ද යන්න ප්‍රහේලිකාවකි.නැත්නම් ආයිබොවන්ඩ තමන් උගන්වන දරුවන්ට හෙරොයින් විකුණයිද? ගුරුවරයෙක් කියන්නෙ සමාජය යහමඟ යවන කෙනෙක්. කොහෙද ඉතින් ජම්මෙට වඩා පුරුද්ද ලොකුයිනෙ.  තුන්දෙනා සාලෙ මැද නිදාගෙන හිටියා. පුංචි පෙට්ටි තුනක අපූරුවට හැඩ කරලා හිටිය සකුණිත්, පියුමිත්, මධුකවත් බලන්න ඉස්කෝලෙ ළමයි ආවා.ඇස්වල කඳුළු පිරිලා. ආයිත් ඔයගොල්ලො ඉස්කෝලෙ එන්නෙ නැද්ද? යාළුවො හැමෝම තුන්දෙනාගෙ මූණට එඹුණා.හැම පත්තරේකම ඔයගොල්ලන්ගෙ පිංතූර ඒ ඇයි? අනේ අපේ පුංචි යාළුවෝ, ඉස්කෝලෙ ළමයි අත්දෙක එකතුකරලා සාදු කිව්වා.අනේ් මගේ රත්තරන් දුව මොකද? මේ... ඇයි මේ සකුණිගෙ අම්මා අඬන්නේ,අනේ... සකුණි නැගිටින්න අපි ආවා. පොඩ්ඩක් හිනාවෙලා කතා කරන්න.ආයිත් අපි රංඩු නොවී ඉඳිමු. අපි රඹුටන්වලට ආසයි. ඒත් ඉතින් මේ වගෙ සිදුවීමක් ගැන හීනයක් දකින්නවත් කැමැති නැහැ.පුංචි අපිට භයානකම දැනෙන්නෙ නැහැ. ඒත් අපේ අම්මලා තාත්තලා අපි දැනුම්වත් කරන්න ඕනෙ.හොරු ආවේ රංචුවක් පිටින්, තමන්ගේ වගේ අනුන්ගේ ගෙවල්වලට ඇතුළු වුණු හොරු ගෙවල් අයිතිකාරයන්ට කළේ මහ කරදරයක්. කුරුම්බා, පොල්, අඹ, ජම්බු විතරක් නම් මදෑ ගේ් ඇතුළේ තිබුණ බත් මුට්ටිත් උස්සාගෙන ගියා. බේරගන්න කොහෙත්ම බැරි බව ලියලා තිබුණේ 17 වෙනිදා ලක්බිම.කකුල් දෙකේ හොරු මදිවට ගස් උඩ පැන පැන ගිය අයත් බිමට බැහැලා හොරකම් කරන්න පටන්ගෙන.මේ රිලා රංචුව නිසා දොඹවෙල මකුලුස්ස ගම්වාසීන් දස දුක් විඳිනවා. උයාගත්තු දේ කන්නවත් නිදහසක් දැන් නැහැ. ඒත් ඉතින් මොනවා කරන්නද උන්ටත් බඩගින්න දැනෙනවනේ.සංජුගෙ උපන්දින සාදය ජයටම පැවැත්වුණා.ඔක්කොම ලෑස්ති කළේ සත්තුවත්තේ නෝනලා මහත්තයලා. අවුරුදු 5 ක් කිව්වහම සංජු ලොකු ළමයෙක්.උපන් දිනේට අලුත් ඇඳුමක් ලැබුණ එක ලොකු සතුටක්. අපූරු කේක් එකක් කපලා රහ බලන්නත් අවස්ථාව ලැබුණා.මිනිස්සු තමන්ගෙ දරුවන්ගෙ යුතුකම් අමතක කරන යුගයක චිම්පන්සි දරුවෙකු වෙනුවෙන් කාලය කැප කිරීම ලොකු සතුටක්.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=af1008228</link>
    <topic>ජනමත පිටුව</topic>
    <author/>
    <content>ධර්මද්වීපය ලෙස හැඳින්වෙන මෙරට දහම් පාසල් මඟින් අනාගත පරපුර වෙනුවෙන් කරන්නේ මහඟු සේවාවකි. දහම් පාසල් අවසාන විභාගය හා ධර්මාචාර්ය විභාගය සමත් වී සිටින්නේ අතළොස්සකි. මේ ධර්මාචාර්ය විභාගය සමත් වී සිටින පිරිසට පාසල්වල ගුරුපත්වීම් ලබා දෙන බවට පවසමින් දීර්ඝ කාලයක සිට දේශපාලනඥයින් විසින් වරින් වර පොරොන්දු ලබා දුණි.මේ පොරොන්දුවලට සහාය දක්වන ස්වාමීන් වහන්සේලා ද සිටිති. මැතිවරණ කාලය එනවිට ධර්මාචාර්ය සමත් අයගේ තොරතුරු ද එක්රැස් කරනු පෙනේ.පාසල්වල බුද්ධ ධර්මය ඉගැන්වීමට ගුරුවරු නැත. ධර්මය නොදන්නා අය කාලසටහන් පිරවීමට ආගම විෂය ඉගැන්වීමට යොදනු පෙනේ. මෙය අපේ ආගමට මෙන්ම සිසු දරුවන්ට කරන විශාල අපරාධයකි.පුරප්පාඩු තිබියදීත්, ධර්මාචාර්ය සමත් සීමිත පිරිසක් සිටියදීත් දහම් පාසල් ගුරුවරයා සිදුකරන මේ සේවාවට කරන උපහාරයක් ලෙසද මෙම ධර්මාචාර්ය සහතිකයට කරන ගරු සැලකිල්ලක් ලෙසත් සලකා ධර්මාචාර්ය සමත් වූවන්ට ගුරු පත්වීම් දීම සුදුසුය.ධර්මාචාර්ය විභාගය සමත් අයට ඩිප්ලෝමාධාරියකුට වඩා ධර්මය ගැන ලොකු දැනුමක් ඇත. පාසල්වල ඵලදායි ලෙස බුද්ධ ධර්මය විෂය ඉගැන්වීමට ඔවුන්ට හැකියාව කිබේ.මේ උතුම් සත්ක්‍රියාව කරන ධර්මය පිළිබඳ මනා දැනුමක් ලබා සිටින ධර්මාචාර්ය සමත් අය වරින් වර රැවටීම එතරම් සුදුසු නොවේ.අධ්‍යාපන ඇමැතිතුමනි ඔබතුමා විසින්වත් මේ පොරොන්දුව ඉටු කිරීමට පියවර ගනු ඇතැයි සිතමි.පූජ්‍ය දෑරංගල මංගල හිමිරත්නපුරේමේ අබුද්දස්ස කාලයේ පොලිසියේ ලොකු - ලොක්කන් සමහරෙක් ද නොයෙක් චෝදනාවලට සැකපිට අසුවී තිබෙන බව රහසක් නොවේ. නීතිය අකුරටම ඉටුකරන උසස් නිලධරයකු වශයෙන් පරසිදු පොලිස්පති තුමාගෙන් තුන් සිංහලේ ජනතාව ඉඳුරා බලාපොරොත්තු වන්නේ අනෙකක් නොව තරාතිරම් - උස්මිටිකම් නොබලා එතුමා උසුලන නීති ගරුකත්වය නිරතුරුවම සක්සුදක් සේ තහවුරු වීම බව මෙහිලා සඳහන් කරනු කැමැත්තෙමි. නොබෝදා රහස් පොලිසියෙ ලොක්කකුට වුවද නිදහසේ පැන යා නොදී පරීක්ෂාවට ලක්කරනු ලැබ ඒ පොලිස් නිලධරයන් කිහිප දෙනාට ද පුරවැසියකු වශයෙන් මම මෙහිදී ප්‍රශංසා කිරීමට මෙය අවස්ථාවක් කර ගනිමි.ඇත්තෙන්ම පොලිස්පති තුමනි, එවන් නීති ගරුක නිලධාරීන් ගෙන් ශෝභමාන වන පොලිස් සේවාව වඩ - වඩා යථාර්ථවත් වන්නේ නම් ඔබතුමාගේ කාර්යභාරය ද අනභිභවනීය වනු නිසැක වේ. වැරැදි ඇත්නම් කවරකුට වුව දඬුවම් දෙනු මැනවි. පොලිස්පති තුමා වන ඔබ වෙතින් සාධාරණ ජනතාව බලාපොරොත්තු වන්නේ එපමණකි.ඇම්. අසෝක ද සිල්වාමාදම්පේබස්නාහිර පළාත් සභාවේ ඉඩම් කොමසාරිස් දෙපාර්තමේන්තුවට අනුයුක්ත කොට ඇති මැණුම් සහායකයින් ගණනාවකට හිමිවිය යුතු උසස්වීම් අවුරුදු ගණනාවක සිට ලබා නොදීම සම්බන්ධයෙන් අදාළ වගකිව යුතු පාර්ශවයන් වෙත බලවත් දෝෂාරෝපණ එල්ල වෙමින් පවතී. පළාත් රාජ්‍ය සේවයේ අවශ්‍යතාවයන් හේතුවෙන් මිනින්දෝරු දෙපාර්තමේන්තුවෙන් පළාත් රාජ්‍ය සේවයට අනුයුක්ත කරනු ලැබු මෙම මැණුම් සහායකයින්ගේ සේවා කාලය වසර 17 ක් 27 ක් තරම් වන නමුත් මේ වන තෙක් ඔවුන්ගේ සේවා උසස්වීම්වලට අන්තර්ග්‍රහණය කොට නොමැත.මොවුන්ගේ වාර්ෂික වැටුප් ප්‍රමාණය වැටුප් කඩඉමට පැමිණීම හේතු කොටගෙන වැටුප් වර්ධක ලබාදීම ද නවතා තිබේ. එමෙන්ම බොහොමයක් සේවකයින් විශ්‍රාම යෑමේ කඩඉමට ආසන්නව සිටින හෙයින් ඔවුන්ගේ සේවා උසස්වීම් අතපසු කිරීම හෝ නොසලකා හැරීම සදාචාරාත්මක වශයෙන් ද නොහොඹිනාකමකි.මෙකී මැණුම් සහායකයින්ට හිමිවිය යුතු සේවා වරප්‍රසාදයන් ලබාදීම සම්බන්ධයෙන් හිටපු පළාත් ඉඩම් කොමසාරිස්වරයා කැපවීමෙන් හා උනන්දුවෙන් කටයුතු කළ බව ඔවුන් සිහිපත් කරන්නේ කෘතඥ පූර්වකවය මැණුම් සහායකයින් 11 දෙනෙකු විසින් ඔවුන්ගේ වෘත්තීය අයිතිවාසිකම් අහිමිවීම පිළිබඳව බස්නාහිර පළාත් ප්‍රධාන ලේකම්වරයාට ද එහි කෘෂිකර්ම හා ඉඩම් ඇමැතිවරයාට ද මැණුම්පතිවරයාට ද කිහිප වතාවකදීම කරුණු දක්වා ඇති නමුත් මේ වන තෙක් නිසියාකාරව සේවකයින්ගේ වරප්‍රසාද ප්‍රතිලාභ ලබාදීමට පාලකයින් අපොහොසත්ව ඇත.දැනට වසරකට වැඩි කාලයකට ඉහත දී එනම් 2009 අපේ‍්‍රල් මස 11 වන දිනයේදී පළාත් ඉඩම් කොමසාරිස්වරයා විසින් ඉඩම් අමාත්‍යංශයෙන් මේ සඳහා අනුමැතිය ඉල්ලා ඇතත් වගකිවයුතු බලධාරීන්ගේ කුඩම්මාගේ සැලකිල්ල මත මොවුන්ගේ සේවා වරප්‍රසාද හමස් පෙට්ටියට යැයිදැයි සේවකයින් තුළ සාධාරණ සැකයක් බියක් පවතී.රාජ්‍ය පරිපාලනයේ ඉහළ තැන්වල වැජඹෙන නිලධාරීන් බලධාරීන් මැති ඇමැතිවරුන් ඔවුනොවුනට හිමි වරප්‍රසාද මැනවින් බෙදා හදා ගනිමින් රජයන වාතාවරණයක් තුළ දහඩිය මහන්සිය කැප කරමින් අව්ව වැස්ස නොබලා සේවය කරන සුළු සේවකයින්ට පනම් හතරක් හොයාගන්න තිබෙන සේවක අයිතිවාසිකම් හා වරප්‍රසාද නිසි පරිදි නිසි කලට ලබා නොදෙමින් වසර ගණනාවක් ඔවුන් සාමාජීය ආර්ථික හා මානසික වශයෙන් පීඩනයට පත් කිරීම රාජ්‍ය පරිපාලන තන්ත්‍රයටම දැඩි සේ නිගා දෙන තත්ත්වයකි.මීගස්ආරේ ගුණපාල වික්‍රමආරච්චිඇහැලියගොඩ රත්නපුර අතර ප්‍රදේශවල දිවා කාලයේ මෙන්ම රාත්‍රි කාලයේ ගවයන් සොරාගෙන යෑම ශීඝ්‍ර ලෙස ඉහළ ගොස් ඇත. මේ හේතුවෙන් මේ ප්‍රදේශවල ගව සම්පත විනාශ වී යෑමේ තර්ජනයකට මුහුණ පා ඇති බව ප්‍රදේශවාසීහු කියති. පසුගිය කාලයේ මේ ප්‍රදේශවල කිරි ගවයන් විශාල ප්‍රමාණයක් සොරාගෙන යෑම නිසා ගොවිහු දැඩි අසීරුතාවකට ද පත්ව ඇත. ප්‍රදේශවාසී ජනතාව පෙන්වා දෙන්නේ සංවිධානාත්මක කණ්ඩායම් මේ ප්‍රදේශවලට පැමිණ පාළු ස්ථානවල බැඳ සිටින ගවයන් වාහනවල පටවා ගෙන රැගෙන යන බවකි.ගව සොරකම් පිළිබඳව පැමිණිලි කිරීම්වලින් ප්‍රතිඵලයක් අත් නොවන බව ද ප්‍රදේශවාසින්ගේ මතය වී ඇත. ඇහැලියගොඩ රත්නපුර ප්‍රදේශවල ඉකුත් වසරේ බලපත්‍ර මත මරා ඇති ගවයින් සංඛ්‍යාවට වඩා වැඩි සංඛ්‍යාවක් නීති විරෝධී ගව ඝාතන වලට ලක්ව ඇත. මෙසේ අතුරුදන් වන කිසිදු ගවයෙක් මෙතෙක් හමු නොවූ බව ගව හිමිකරුවෝ පවසති. ප්‍රදේශයේ සතුන් මස් කරන ස්ථාන හා සැක කරන කැලෑ ප්‍රදේශ සෝදිසි කළ ද කිසිදු තොරතුරක් දැනගැනීමට නොහැකි තත්ත්වයක් උදා වී ඇත. මේ සම්බන්ධයෙන් වගකිව යුතු නිලධාරීන් සොයා බලා ගව සම්පත විනාශ වීමට ඉඩ නොදිය යුතුය.ටී. එම්. අබේසේකර දිගෝගෙදර මාතර, බෙරලපනාතර පිහිටා ඇති මාර/ කැටවල කනිටු විදුහල මේ වනවිට වැසී යාමේ අවධානමකට ලක්ව ඇත. ගුරුවරුන්ගේ හිඟය මෙම තත්ත්වයට ප්‍රධාන වශයෙන් බලපා ඇති අතර පරිපාලනයේ දුර්වලතා රැසක් ද මවුපියන් විසින් පෙන්වා දී ඇත.2010 වසර සඳහා පළමු ශ්‍රේණිය සඳහා සිසුන් ඇතුළත් කර ගත්තද ගුරුවරයකු නොමැති බැවින් සිසුන් අසරණ වී තිබේ. අකුරු කියවීමට හා ලිවීමට පවා නොහැකි සිසුන් මෙම පාසලේ විශාල වශයෙන් සිටින අතර මෙම තත්ත්වය ළමා පරපුරට කරන මහත් අසාධාරණයකි.ගමක සංවර්ධනයට පාසලින් ඉටුවන සේවාව ඉමහත් වන අතර එම වරප්‍රසාදය කැටවල ගමේ දරුවන්ට ද ලබාදීමට බලධාරින්ගේ අවධානය යොමු වීම අත්‍යවශ්‍ය කරුණක් වී තිබේ.ඒ.එල්. චමින්දබෙරලපනාතරගිරිඋල්ල අධ්‍යාපන කලාපයට අයත් ඉංගරදවුල මහ විදුහල මධ්‍ය මහා විද්‍යාලයක් බවට පත්කර ඇතත් මැදි විදුහලකට අවැසි පහසුකම් සපයා නොතිබීම කනගාටුවට කරුණකි. දහසකට වැඩි ශිෂ්‍ය සංඛ්‍යාවක් අධ්‍යාපනය ලබන මෙම විදුහලෙහි ප්‍රමාණවත් ආචාර්ය මණ්ඩලයක් සිටිය ද දරුවනට ප්‍රධාන රැස්වීම් ශාලාවක් නොමැතිකම බලවත් අඩුපාඩුවකි.ගැමි ගොවි ජනතාවක් ජීවත්වන ගැමි ප්‍රදේශයක දරුවනගේ දැනුම හා ආකල්ප සංවර්ධනයේ පෙරමුණගත් ඉංගරදවුල විදුහලේ විභාග ප්‍රතිඵල ඉතා අගය කළ යුතු මට්ටමක පවතී. මෙම විදුහලට ප්‍රධාන රැස්වීම් ශාලාවක් නොමැතිකම නිසා රැස්වීම් පැවැත්වීමට සිදුවී ඇත්තේ ගස් සෙවනෙහිය. පවතින තත්ත්වය මැදි විදුහලකට තරම් නොවේ. මේ පිළිබඳව අධ්‍යාපන බලධාරීන්ගේ කාරුණික අවධානය යොමු වී ඉංගරදවුල ගැමුණු මැදි විදුහලට රැස්වීම් ශාලාවක් සාදා දීමට පියවර ගන්නේ නම් මැනවි.  පරගම්මන නන්ද - යක්විලඅධ්‍යාපනයේ පවතින තරගකාරී බව නිසාම අද බොහෝ සිසුන් පාසල් අධ්‍යාපනයෙන් සෑහීමකට පත් නොවී ටියුෂන් හෙවත් උපකාරක පන්තිවලට යෑමේ ප්‍රවණතාවක් දක්නට ලැබේ. අතීතයට වඩා නූතන අධ්‍යාපනය තරගකාරී බව සැබෑවකි. නමුත් මෙම උපකාරක පන්තිවල අයහපත් පැතිකඩක් ද පවතින බව අවධානයට ගත යුතු කරුණකි. පෙර පාසල් කුඩා දරුවාගේ පටන් උසස් පෙළ සිසුන් දක්වාම ටියුෂන් යති. පෙර පාසල් දරුවාට ටියුෂන් කුමකට ද? අපේ බොහෝ දෙමාපියන් ටියුෂන් පන්තිවලට දරුවන් යවන්නේ විලාසිතාවකටය.උදේ සිට දවල් වනතුරු පාසලේ ඉගෙන ගන්නා දරුවා ගෙදර පැමිණ මුහුණ කට සෝදා බත් කටක් කෑ පමණින් ටියුෂන් යයි. නැවත පැමිණෙන්නේ රෑ බෝ වූවාට පසුවය. සවසට යහළුවන් සමඟ සෙල්ලම් කිරීමට, රූපවාහිනියක් නැරැඹීමට ඔවුන්ට කාල වේලාවක් නොමැත. සුන්දර ළමා ලෝකය දරුවාට අහිමි වන්නේ එලෙසිනි. අනෙක් අතට බලන කල පාසලේ නියමිත විෂය නිර්දේශය නිසි ලෙස උගන්වන්නේ නම් ටියුෂන් කුමකට ද? ටියුෂන් දෙන බොහෝ දෙනා පාසල් ගුරුවරුන් වීම විශේෂයකි. ඔවුන් තම කාර්යය වගකීම යුතුකම නිසි ලෙස ඉටු කරයි නම් සිසුන්ගෙන් මුදල් ලබාගෙන සවසට සහ නිවාඩු දිනවල ටියුෂන් පන්ති කරන්නේ ඇයි?එසේම සිසුන් ටියුෂන් යන මුවාවෙන් නිවසින් පිටවී සමාජ පටහැනි දේට පෙළඹීම ද දක්නට පුළුවන. යොවුන් වියේ පේ‍්‍රමයට මෙම ටියුෂන් පන්ති පනින රිලවුන්ට හිණිමං තැබීමක් වැනිය. සති අන්ත දිනවල උද්‍යාන, සිනමාශාලා, මුහුදු වෙරළ අසල පොත් මිටිය හංගාගෙන ටියුෂන් ගිය සිසු සිසුවියන් ඕනෑතරම් හමුවේ. බස් නැවතුම්පලවල් ගානේ කාණ්ඩ ගැසී මත්කුඩු, දුම්වැටි දල්වමින් විවිධ දේ අත්හදා බලන සිසුන් නිවසින් පිටවන්නේ ටියුෂන් යන මුවාවෙනි.ඉරිදා දිනයට දහම් පාසලට, පෝයට සිල් ගන්නට සිසුන්ට නොහැකි වී ඇත්තේ මෙම ටියුෂන් නිසාවෙනි. පසුගිය දිනවල රජය විසින් යෝජනා කළ පරිදි ඉරිදා සහ පෝය දින ටියුෂන් නතර කළ යුතුය.මේ යෝජනාව අනිවාර්යයෙන්ම නීතියක් බවට පත් කළ යුතුය. විවිධ ටියුෂන් මුදලාලිලා මේ ගැන විවිධ අර්ථකථන කරන්නේ ඔවුන්ගේ ආර්ථිකයට එය බලපාන බැවිනි. මෙම යෝජනාව කාලීන වශයෙන් වැදගත් යෝජනාවකි.ආදරණීය දෙමාපියනි, ටියුෂන් යවන ඔබේ කුඩා දරුවාගේ මානසිකත්වය ඔබ මීට වඩා තේරුම් ගත යුතුය.එසේම ටියුෂන් යන ඔබේ යොවුන් දියණිය, පුතා පිළිබඳ මීට වඩා අවධානයෙන් සිටිය යුතු කාලයක් එළඹී ඇත.හංසි ලංකා වීරක්කොඩි, වක්වැල්ල මාපුටුගල කොස්හේන පාර, හොරණ ආසනයේ ඉංගිරිය ප්‍රාදේශීය ලේකම් කොට්ඨාසයේ 621, ග්‍රාමසේවා වසමේ හොරණ - හඳපාන්ගොඩ 316, බස් මාර්ගයේ සිට සැතපුම් තුනක් පමණ වන පානදුර - රත්නපුර ඒ. 8 අධිවේගී මාර්ගය දක්වා ඇති ප්‍රවේශ මාර්ග යයි.පානදුර රත්නපුර පාරේ ආසන්න කොටස අවහිර වන අවස්ථා වලදී විකල්ප මාර්ගයක් වන්නේ ද කොස්හේන පාරයි. ජනාකීර්ණ ප්‍රදේශයක් වන මෙහි ගමේ කෙලවර අලුබෝහේන, කොස්හේන, ගර්ටන්වත්ත, බවුන්ඩර් පාර, ඇල්ල දොළ ප්‍රදේශය ආදී ප්‍රදේශවල සිට දිනපතා පාසල් දරුවන් ද, රජයේ හා වෙනත් සේවා ස්ථාන වෙත දෙපසින් ම හොරණ, ඉංගිරිය, රත්නපුර කොළඹ හා වෙනත් තදාසන්න ප්‍රදේශ වෙත යන්නන්ද මෙම මාර්ගය දිනපතා ප්‍රයෝජනයට ගනිති.ආසන්නයේ ආයෝජන කලාපයක් ද, පානදුර - රත්නපුර අධිවේගී මාර්ගය ද ඒ සමගාමීව කොස්හේන පාර ද සංවර්ධනය විය යුතුව ඇතත් මේ සඳහා දිගු කාලයක් තිස්සේ ම වගකිව යුත්තන් හා ආයතන ප්‍රධානීන් විසින් දක්වා ඇත්තේ ඉතා අඩු සැලකිල්ලකි.තාර හෝ කොන්ක්‍රීට් අතුරා නොමැති නිසා ගර්ටන්වත්ත ප්‍රදේශයේ පාර වැසි කාලයට මඩ වගුරක් බවට පත්වේ. කාලයක සිට නිසි නඩත්තු කිරීමක් සිදු නොවීම නිසා දෙපස කානු ගොඩවී යාමෙන් පාර සේදී ගොස් වාහන ගමනා ගමන දුෂ්කර ව ඇත.ආසන්න ආයෝජන කලාපයේ බර වාහන ධාවනය වීම ද පාර අබලන්ව යාමට තවත් හේතුවකි.කොස්හේන පාර තාර හෝ කොන්ක්‍රීට් අතුරා පොදු මහ ජනතාවගේ එදිනෙදා ප්‍රයෝජනය සඳහා බස් රථයක් ධාවනය වීම කවර දාක සිදුවේ දැයි සියලු ගම්වාසීන්ට සිහිනයක්ව ඇත.චන්ද්‍රදාස බමුණුසිංහපෝරුවදණ්ඩශ්‍රී ලංකා ටෙලිකොම් ආයතනයේ නුගේගොඩ ශාඛාවේ දුරකථන දෝෂ දැනුම් දීමට එන පාරිභෝගිකයන්ට පහසුකම් සලසා නැත. පාරිභෝගික එම ගැටලු ඉදිරිපත් කළ යුත්තේ දුරකථනය මඟින් පමණි. ඒ සඳහා වෙන්කැර ඇත්තේ එම ආයතන ගොඩනැඟිල්ලේ බිත්තියක රඳවා තිබෙන දුරකථනයකි. සිදුව ඇති දෝෂය ගැන විස්තර කළ යුතු ය. සිටගෙන ඉන්නා එම ස්ථානයට දැකුණු පසින් විශාල ජනකායක් නිරන්තරයෙන් එහා මෙහා යන, වැල නොකැඩී පෙළට වාහන කොළඹ දෙසටත් මහරගම දෙසටත් ධාවනය වන හයිලෙවල් පාරේ අතිවිශාල ඝෝෂාවයි.මෙතරම් වූ විශාල ඝෝෂාවක් දෙසවන් පුරා පිරෙද්දී දුරකථනයෙන් අදහස් (පැමිණිලි) හුවමාරු කැර ගැනීම ඉතා ම අසීරු ය. එබැවින් පාරිභෝගිකයාට බාධාවකින් තොරව පහසු අයුරින් ගෞරවාන්විතව සිය ප්‍රශ්නය ඉදිරිපත් කිරීමට සුදුසු ස්ථානයක් සැකැසීම ටෙලිකොම් ආයතන බලධාරීන්ගේ වගකීමයි. තවද සියලු පාරිභෝගිකයෙකුගෙන් ම මාසික බද්දක් අය කැර ගනිද්දී සිය පාරිභෝගික ජනයාගේ අභිමානය රැකෙන ලෙස පැමිණිලි ඉදිරිපත් කිරීමට සුදුසු ස්ථානයක් වෙන්කරන හැටියට පාරිභෝගිකයන් වෙනුවෙන් බලධාරීන්ගෙන් ඉල්ලා සිටිමි.  මුතුමානි රාජහෙට්ටි උඩහමුල්ල - නුගේගොඩ කඩුවෙල ප්‍රාදේශීය සභා බල ප්‍රදේශයට අයත් හෝකන්දර දකුණ ප්‍රදේශයේ කැලි කසළ ඉවත් කිරීමේ වැඩ සටහනක් නොමැතිකමින් හෝකන්දර විද්‍යාල හන්දිය - මල්වත්ත පාර ප්‍රදේශයේ පදිංචිකරුවන්ට සෞඛ්‍ය ප්‍රශ්න උද්ගත වෙමින් පවතී.හෝකන්දර දකුණ මල්වත්ත පාර අවට නිවාස ක්‍රම ගණනාවක පදිංචිකරුවන්ට මේ නිසා මහත් කරදරයකට මුහුණදීමට සිදුවී පවතී. ඇතැමෙක් කැලි කසළ මලු රාජකාරියට යන විට ගෙන ගොස් තැන තැන අතහැර යාමට පුරුදුව සිටිති. මේ නිසා අඩු තරමින් මේ ප්‍රදේශයේ කැලි කසල සතියකට වරක්වත් ඉවත් කිරීමේ වැඩපිළිවෙළක් සකස් කර දෙන ලෙස පදිංචිකරුවෝ කඩුවෙල ප්‍රාදේශීය සභාවෙන් ඉල්ලා සිටිති.  ආර්. සමරකෝන්හෝකන්දරවාහනවල ඉන්ධන පිළිස්සී ඉන් වායුගෝලයට එක්වන විෂ කොටස් අවම කිරීමේ අලුත් වැඩ පිළිවෙළක් වසරක පමණ කාලයක සිට රජය විසින් අරඹා ඇත. පරමාර්ථ වශයෙන් එය අගය කළ යුතුය.එහෙත් එය ක්‍රියාත්මක වීමේදී විශාල ගැටලු රැසකට වාහන හිමියන් මුහුණපාන බව අවධාරණය කළ යුතු ය.නිදසුනක් ලෙස මගේ මෝටර් රථය මාතලේ නගරාසන්නයේ දුම් පරීක්ෂණ ස්ථානයක් වෙත පරීක්ෂණය සඳහා ඉදිරිපත් කෙළෙමි. රුපියල් 762.00 ක් ගෙවා කරන ලද පළමු පරීක්ෂණයෙන් එය අසමත් විය. එහි සේවය කරන පරීක්ෂකයින් පැවසුවේ වාහනයේ ඇන්ජිම ‘සුසර’ (TUNE) වී නැති බවයි.පසුදිනම මම මාතලේ මෝටර් රථ කාර්මිකයකු වෙත වාහනය ගෙන ගොස් එය ‘සුසර’ කර දෙන ලෙස දන්වා සිටියෙමි.ඔහු වරුවක් පමණ ගත කර එන්ජිම සුසර කර දුණි. පසුව නැවත දුම් පරීක්ෂණ ස්ථානය වෙත ගෙන ගොස් පරීක්ෂණයට ඉදිරිපත් කළත් එම අවස්ථාවේදී ද වාහනය අසමත් විය. මට මෙය ප්‍රහේළිකාවක් විය. පරීක්ෂකයින් පවසන්නේ පරිගණක දත්ත අනුව තව දුරටත් එන්ජිම සුසර වී නැති බව ය.එසේ නම් කළ යුත්තේ කුමක් දැයි පැහැදිලිව ලියා දෙන ලෙස ඔවුන්ගෙන් ඉල්ලා සිටියෙමි. ඔවුන්ගේ පිළිතුර වූයේ පෙර පරිදිම එන්ජිම සුසර කරගෙන එන ලෙස ය.යළිත් මා පෙර හමුවූ කාර්මික ශිල්පියාට මෙය කීවෙමි. ඔහු පැවසුවේ “වෙන නම් මේ කාර් එකේ ටියුන් කරන්න දෙයක්” නැති බව ය. (මේ වන විට මගේ වාහනය ධාවනය කර තිබුණේ කිලෝ මීටර් 50000 ක් පමණ ය.) එහෙත් ඔහු සමග යළි සාකච්ඡා කර ඒ වන විට මාරු නොකළ යුතු අලුත් තත්ත්වයේ තිබු ලිහිසි තෙල් ද (ENGINE OIL) මාරු කර ඉන්ධන විදිනය ද (JET) මාරු කර යළි දුම් පරීක්ෂණයට ඉදිරිපත් කෙළෙමි.යළිත් මට රුපියල් 762.00 ක ගාස්තුව ගෙවන්නට ද සිදු විය.එම අවස්ථාවේ ද රථය පරීක්ෂණයෙන් අසමත් බව පරීක්ෂකයෝ දැනුම් දුන්හ. මම මහත් අසරණ තත්ත්වයට පත්වීමි. දුම් පරීක්ෂණ සමර්ථතා සහතිකය නැති නම් වාහනයට ආදායම් බලපත්‍රය නොලැබේ. එය නොමැතිව වාහනය ධාවනය කිරීම තහනම් ය. මට කළ හැකි අන් දෙයක් නොවී ය.එන්ජිම සුසර කිරීමට අන් අයෙක් නැති නිසා එය කර දෙන ලෙස දුම් පරීක්ෂකයින්ටම කීවෙමි. ඔවුන් පැවසුවේ පරීක්ෂණ ස්ථානය තුළ එවැන්නක් කිරීම ඔවුන්ට තහනම් බව ය.ඉමහත් සේ කලකිරීමට පත්වූ මම යළිත් ගොස් කාර්මික ශිල්පියා කැඳවා අවුත් පරීක්ෂණ ස්ථානයට යාබද නිවසේ මිදුලේ ඔහු සමග වාහනය රැඳවීමි. ඉන් පසු දුම් පරීක්ෂකයින්ට ඉතා බැගෑපත්ව කීවේ වාහනයට කළ යුතු දේ අල්ලපු වැටේ සිට කාර්මික ශිල්පියාට පවසන ලෙස ය.එසේ පවසා මම වාහනයේ ආශාව පවා අතහැර ඈතට වී වෙනතක බලාගෙන සිටියෙමි.පැය දෙකක පමණ කාලයක් වාහනයේ එන්ජිම ක්‍රියාත්මක කරවමින් පරීක්ෂකයින් සමග කතාබස් කරමින් කාර්මික ශිල්පියා වාහනයේ ඇන්ජිම සුසර කෙළේය.ඉන්පසු රථය පරීක්ෂණයෙන් සමත් විය. ඒ වන විට දුම් පරීක්ෂණයට දෙවතාවක් මුදල් ගෙවා තිබුණි.කාර්මික ශිල්පියාට ද රුපියල් 3000.00 කට අධික මුදලක් ගෙවා තිබුණි. දින හතරක පමණ වටිනා කාලය ද මිඩංගු වී තිබුණි.මා අවධාරණය කරනුයේ මේ වැඩ පිළිවෙළ හොඳ වූවත් ක්‍රියාත්මක වීමේදී වගකීම නැමති පන්දුව දෙපැත්තට දෝලනය කරවමින් වාහන හිමියන් මහා අසහනයටත් කලකරවීමටත් පත් කරවන බව ය.ඒ නිසා වාහන ඇන්ජින් යන්ත්‍රයේ දුම් පරීක්ෂාවත් එය සුසර (TUNE) කිරීමත් එකම ආයතනයකින් කර ගැනීමට කටයුතු සලසන්නේ නම් මේ ගැටලුව විසඳා ගත හැකි ය. මෙය වගකිව යුත්තන්ගේ අවධානයට වහ වහා ලක්වේවා.උපාලි බෝපෙආරච්චිමාතලේමහාමාර්ග දෙපාර්තමේන්තුව 1984 වර්ෂයේ දෙසැම්බර් මාසයේ වසා දමන ලදී. එම වසා දැමීම හේතුවෙන් කම්කරුවන් විශාල ප්‍රමාණයකට රැකියා අහිමි විය. අවුරුදු 10 කට අධික කාලයක් සේවය කළ කම්කරුවනට තම සේවය අහිමි විය. මේ දක්වා බලවතුන්ගේ ඇසට මෙම කරුණ විද්‍යාමාන නොවී තිබුණි.මහාමාර්ග දෙපාර්තමේන්තුව වසා දමා මාර්ග සංවර්ධන අධිකාරිය පිහිටවූ අතර එම අධිකාරියේ සේවය කරන කම්කරුවන්ගේ සේවය වසර 5 ට පසු ස්ථිර කර සියලුම සේවකයින්ගේ වරප්‍රසාද ඔවුන්ට ලබා දී ඇත. කනගාටුවට කරුණ නම් මහාමාර්ග දෙපාර්තමේන්තුවේ අවුරුදු 10 ට අධික කාලයක් සේවය කර තාවකාලික මාසික වැටුප් තත්ත්වය ලැබු සේවකයිනට විශ්‍රාම වැටුප් තත්ත්වය ලබා නොදීමයි.ජනාධිපතිතුමා විසින් අනියම්, කොන්ත්‍රාත් පදනම මත බඳවා ගන්නා ලද සියලුම සේවක මහතුන් ස්ථිර කිරීමට පියවර ගෙන ඇත. එබැවින් මහාමාර්ග දෙපාර්තමේන්තුව අහෝසි කිරීම හේතුවෙන් සේවය අහිමි වූ අවුරුදු 10 ට අධික කාලයක් සේවය කිරීමෙන් අනතුරුව තාවකාලික මාසික වැටුප් තත්ත්වය ලැබූ සේවකයින්ට ජනාධිපතිතුමා මැදිහත් වී හෝ විශ්‍රාම වැටුප් තත්ත්වය ලබාදීමට අවශ්‍ය පියවර ගන්නා මෙන් කාරුණිකව ඉල්ලා සිටිමි.විශ්‍රාම වැටුප් තත්ත්වය ලබා ගැනීම සම්බන්ධයෙන් පාර්ලිමේන්තු පෙත්සම් කාරක සභාවට ද කරුණු දක්වා ඇති අතර එම පෙත්සම් කාරක සභාව මඟින් සානුකම්පිතව සලකා බලා ජ්‍යෙෂ්ඨ පුරවැසියන් වන අප හට එම විශ්‍රාම වැටුප් තත්ත්වය ලබාදීමෙන් රජය අපහසුතාවයකට පත් නොවන බව දන්වා ඇත. විශ්‍රාම වැටුප් අධ්‍යක්ෂතුමා ද මෙම කරුණ සම්බන්ධයෙන් ඉතා නම්‍යශීලී පිළිතුරක් ලබා දී ඇත. එබැවින් මහාමාර්ග දෙපාර්තමේන්තුව යටතේ අවුරුදු 10 ට අධික කාලයක් සේවය කළ තාවකාලික මාසික වැටුප් තත්ත්වයට පත් කම්කරු මහතුන්ට විශ්‍රාම වැටුප් ලබාදීමට කටයුතු කරන මෙන් ඉතා ගෞරවයෙන් ඉල්ලා සිටිමි.  ඒ. එස්. පෙරේරාදකුණු කළුතරඔබේ ගමේ, නගරයේ හෝ ප්‍රදේශයේ මෙතෙක් ඉටු නොවූ මහජන සේවාවන්, පොදු අඩුපාඩු ආදිය ගැන අපට ලියා එවන්න. එම ලිපි යොමු කිරීමේදී ඔබේ නම ලිපිනය අත්‍යවශ්‍ය බව ද සලකන්න.ජනමත පිටුව, සිළුමිණ, ලේක්හවුස්, කොළඹ 10. ලිපිනයට ඒ ලිපි යොමු කරන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=af1008229</link>
    <topic>මාගමට මහ සයුර පැන් වඩන මහ මඟුල</topic>
    <author>සුනිල් සරත් පෙරේරා කුවේට් සිට...</author>
    <content>සිසිලකර දියවරින් පතුල කරදිය අතුලදළරළට මන බඳින දිය කඩන බැඳී තුමුලසසිරිසරු අසිරියකි මෙසිරිලක අවදිකළමාගමට මහ සයුර දිය වඩන මහ මඟුලරණවරා මල් පිපුණ දෙරණ හම්බන්තොටයිලේවාය කරදියෙන් ලුණු මිදෙන සම්පතයිතල්වැටිය වැලිකන්ද කෙළවරක මාඉමයිකතරගම යන අතර ගිම් නිවන කෙම්බිමයිබැද්දෙගම හේන්වල අහිංසක ගැමිදරුවකුරහනට කිරි එරෙයි වාසනාවට සරුවයුද බියෙන් තොර රටක් ගොඩ නැඟුව රණවිරුවදුටුගැමුණු ඔබමදෝ පෙර බවේ වෙර දැරුවවිජිතපුර සටනකට කඩු තැනූ මාගමේඑඩිතරය දූ පුතුන් කොඳු ඇටය නොම නැමේලොවට පෙන්වමුය අප බලය එකමුතු කමේසෙනෙහසින් යුග දෑත දිගු කරමු මිතු දමේගිරුවාවෙ මී බඳී රුහුණේ ම මීකිරටවන්දනා නඩ ඇදෙයි වෙහෙර මුල්කිරි ගලටතිස්සමහාරාමයේ සෑරදුන් කොත් අගටපතිතවේ නව අරුණ රැස් දහර රන රුවටකරදියෙන් වැව පිරේ නැව් යනෙන මාවතේඉතින් හෙට ගැන කිසිත් බියක් නැත මා පුතේනව පණෙන් පුබුදු වේ මෙරට ජන ජීවිතේසතුට ඉතිරී ගලයි රස කැකුළු කිරිබතේසුනිල් සරත් පෙරේරා කුවේට් සිට...කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=af10082210</link>
    <topic>ඔවුහු සිතුවිලි වෙනස් කළෝය</topic>
    <author>ටිරෝනි වෑවලගේ</author>
    <content> සිත නැවතුණු තැනක්සහන්, සම්පත්, නන්දන, භාරත, වීරසිංහ සහ ජානක මා සමඟ සුහදව කතාබස් කළහ. ගම්ලත් ගේ සහ හේරත් හඳුනාගන්නට ලැබුණේ පසුව වුවද සුහදතාවේ අඩුවක් මට දැනුණේ නැත. එහෙත් කිත්සිරි මා සමඟ කතාබස් කළේ මේ සැමට කලිනි. පුදුමයකි. මා මෙතරම් සුහද පිළිගැනීමක් අපේක්ෂා කළේ නැත. වැදගත්ම කාරණය ඔවුන් දුටු පමණින් මෙතරම් සුහද වේ යැයි මා කිසිසේත්ම නොසිතීමය. එහෙත් ඔවුහු මගේ සිතිවිලි වෙනස් කළෝය. එපමණක් ද නොව ඔවුහු මුළු මහත් රටේම අනාගතය ද වෙනස් කිරීමට උර දුන්නෝය.කටුනායක දාවින්ද්‍ර මෙන්ඩිස් ක්‍රීඩාංගණයට සන්ධ්‍යාව පැමිණෙමින් තිබුණි. ඒ තනිවම නොවේ. සන්ධ්‍යාවට පෙර බොහෝ ජනී ජනයා ක්‍රීඩාංගණය වෙත පැමිණෙමින් සිටියහ. හාත්පස වූයේ උත්සවශ්‍රීයකි. විදුලි බුබුළු දහස් ගණනකින් ආලෝකමත් වූ පරිසරය ප්‍රදේශවාසීන්ට ද නවමු අත්දැකීමක් ගෙන එනු දිස්විය.සෑම දෙයම නීතියටය. අකුරටය. රථවාහන නැවතුම ඉතා ක්‍රමානුකූ®ලය. ක්‍රීඩාංගණය දෙසට ඇදෙන ජන ගඟට එක්වූ මම ද හෙමින් හෙමින් ඒ දෙසට පියමැන්නෙමි. පිවිසුම් දොරටුව අසල ආරක්ෂක විධි විධාන කදිමය. වෙනත් සැනකෙළියක නොමැති ආරක්ෂාකාරී හැඟීමක් දැනේ. පුදුමයක් නැත. මේ නිකිණි උදානයයි. එහි සංවිධායකවරු මුළු මහත් ශ්‍රී ලාකංවටම ආරක්ෂාව සපයන රණශූරයෝය. තවත් ලෙසකින් කියන්නේ නම් ඒ ශ්‍රී ලංකා යුද හමුදාවේ විශේෂ බලකායයි.සහන්, සම්පත්, නන්දන, භාරත, වීරසිංහ සහ ජනකක්‍රීඩාංගණයේ එක් පසෙක මනරම් වේදිකාවකි. ඉන් ඔබ්බෙහි ඇති බිම් තීරුව වැසී ගොස් ඇත්තේ තුන්හෙළය එක්සේසත් කිරීමට උරදුන් අවි ආයුධ සහ යුද රථ කිහිපයකි. ප්‍රදර්ශන කුටි සහ අලෙවි සල් තවත් ප්‍රදේශයක් වසා සිටී. ක්‍රීඩාංගණය මධ්‍යයේ ජනාව පොදි කති. ඒ අසල අහසට නැඟුණු ගිනි වළලු අතරින් රිංගා යාමට සූදානම් වන යතුරු පැදි කරුවෙකි. ජනතාව ඔහුගේ වීරත්වය නෙත පුරා නරඹති.කොනක සිට මේ සියල්ල නැරඹිය යුතු යැයි මට සිතෙයි. එහෙත් ඒ සිතිවිල්ලට ඉඩක් නැත. ක්‍රීඩාංගණයේ තැනින් තැන සෙල් රූ මෙන් සිටින කළු පැහැ නිල ඇඳුමින් සැරසුණු තරුණයෝ රැසක් මගේ අවධානය පැහැර ගනිති. බැලූ බැල්මට නෙතට තහවුරු වන එක් දෙයක් වෙයි. ඒ ඔවුන් රණශූරයෝ බවයි. එහෙත් අද ඔවුහු ක්‍රීඩාංගණය පුරා සැහැල්ලුවෙන් සැරිසරනු පෙනේ. නිකිණි උදානයට පැමිණි ජනතාව මේ මොහොතේ මගේ මවුබිම අත්විඳින නිදහසට සාක්ෂි සපයති. ඔවුහු බිය සැක නොමැතිව සැණකෙළි අසිරිය විඳිති. ඒ අතර ඔවුන් වෙත ශ්‍රේෂ්ඨ නිදහසේ අබිමන් කැන්දූ තරුණයෝ නිහඬව ජනතාවගේ ප්‍රීතියට හවුල් වෙති.තවත් බලා සිටීමට නොහැක. ඔවුන් සමඟ කතාබස් කළ යුතුමය. මම ඔවුන් වෙත ගොස් මගේ අරමුණ පවසමි. මට ලැබෙන්නේ සුහද පිළිගැනීමකි. සැණකෙළියේ විවිධ අංග වෙතට මා කැඳවාගෙන යන ඔවුහු ඒ එකින් එක හඳුන්වා දෙති. එක් ප්‍රදර්ශන කුටියක් මුළුමනින්ම විශේෂ බලකා සෙබලාගේ යුද බිමේ ජීවිතය පෙන්නුම් කරයි. යතුරු පැදි මත මෙන්ම බෝට්ටු මත නැඟුණු සෙබළු ද ඝන කැළැවක අභ්‍යන්තරයේ සතුරා සොයා යන අන්දම නිරූපණය කරන සෙබළු ද සෙල්රූ මෙන් නොසෙල්වී සිටිති.මම යළි යළිත් පුදුම වෙමි.”අපි කැළේ දවස් ගණන් ඉන්නවා. මේ වගේ සැණකෙළියක නිරූපණයක යෙදෙන එක ඒ තරම් දෙයක් නෙමෙයි.”ඔවුහු මට පිළිතුරු සපයන්නේ සැහැල්ලුවෙනි. මුහුණුවල වූ රළු බැල්මට යටින් සිටින සුහද මිතුරෝ මම හඳුනාගනිමින් සිටිමි.”මේ සැණකෙළිය අපි පවත්වන්නේ විශේෂ අරමුණක් වෙනුවෙන්. අපිත් එක්ක එකට රට බේරා ගන්න සටන් කර මියගිය, ආබාධිත තත්ත්වයට පත්වුණු සොහොයුරෝ අපට කිසිසේත්ම අමතක නැහැ. යුද්ධය අවසන් වී ගෙවී යන මේ සුබ හෝරාවේ ඔවුන් වෙනුවෙන් කළ හැකි උපරිමය කිරීමයි අපේ අරමුණ. ඒ සඳහා අවශ්‍ය අරමුදල් රැස්කර ගැනීමටයි අපි මේ සැණකෙළිය පවත්වන්නේ. මෙයින් ලැබෙන සෑම සතයක්ම මාතෘ භූ®මියේ නිදහස වෙනුවෙන් සිය ජීවිත කැප කළ රණවිරුවන්ගේ පවුල්වල අනාගත යහපත වෙනුවෙන් කැප කෙරෙනවා.””සැණකෙළි බිමට මේ තරම් මිනිස්සු ඇවිත් ඉන්නේ අපි වෙනුවෙන්. ඒ බව දැනෙනකොට ආඩම්බරයක් වගේ හැඟීමක් හිතට එනවා. රටේ තව ඕනෑතරම් සංගීත සංදර්ශන, සැණකෙළි තියෙනවා. ඒත් මේ සහයෝගය ලැබුණේ අපටයි. රටේ මිනිස්සු අපට ආදරෙයි””යුද්ධෙ ඉවර කළාම හරිම සතුටක් දැනුණේ. සතුට කියන්නේ හිතට ච;නන දෙයක්. ඒත් මේ සතුට හිතට විතරක් නෙමෙයි ඇඟටම දැනුණා. අපි ඒ සතුට මේ මොහොතේත් අත්විඳිනවා.”මම තවත් ප්‍රශ්න කිහිපයක් අසමි. පිළිතුරු ක්ෂණිකය. ඒ පිළිතුරු අතර අමාරුයි, අසීරුයි, නැහැ, බැහැ වගේ වචන නම් අඩංගු වූයේ ම නැත. කතාබහ ව්‍යක්තය. පැහැදිලිය. එමෙන්ම බුද්ධිගෝචරය. ඒ පිළිතුරු ඔවුන් සතු සාහිත්‍යමය ගුණය මෙන්ම භාෂා දැනුමද මනාව පිළිබිඹු කරයි. ඇසීමට තවත් ප්‍රශ්න රාශියක් මා සතුව ඇත. එහෙත් මම පැකිළෙමි. ඔවුන්ගේ වීරත්වයට මදි පුංචිකමක් වේ යැයි මට බිය සිතේ. එහෙත් ඔවුහු තවදුරටත් සුහදතාව බෙදා ගනිමින් සිටිති. මම ඔවුන්ගේ නිවෙස්වල තොරතුරු විමසමි. සියලුදෙනාගේම මුහුණුවල මඳ සිනාවක් විකසිත වනු පෙනේ.”ගෙදර ගිහිල්ලා ආපහු ආවහම වැඩියෙන් පුහුණුවීම් කරන්න වෙනවා. ගෙදර ඉන්න ටික දවසට ඇඟේ කැලරි වැඩි වෙනවා. අම්මයි බිරිඳයි එක එක කෑම ජාති හදලා කවලා, පුළුවන් තරම් සත්කාර කරලා තමයි ආපහු එවන්නේ...”ඔවුහු සිනාවෙති. විහිළු තහළු කරගනිති. බැලු බැලූ අත නෙත සනහන දසුන් ය.”සංගීත සන්දර්ශනය පටන් ගත්තාම මෙතන බලන්න ලස්සනයි. අපි හැමෝම නටලා, සිංදු කියලා, විනෝද වෙනවා. ඒක බලන්න වටින දෙයක්...”ඇරැයුම සුහදය. ඒත් රාත්‍රිය ක්‍රමයෙන් මෝරා එයි. ඉදින් මම මේ වීරයන්ට සමුදිය යුතුය. අවසාන පැනය මම ඔවුන්ගෙන් අසමි.”සැණකෙළිය ඉවර වුණාම අපි ආපහු ඩියුටියට යනවා. අපේ ජීවිතෙයි ඩියුටියයි කියලා දෙකක් නෑ. ඒ තරමට අපි හමුදාවට ආදරෙයි. මේ සැණකෙළිය අපි සංවිධානය කළෙත් උපරිම කැපවීමෙන්. විදුලි බුබුළු හැත්තෑදහසයි නම් හරියටම හැත්තෑ දහස තියන්න අපි වගබලාගත්තා. අපේ කොන්දේසි සහ නීතිරීතිවලින් පරිබාහිරව කාටවත් වෙළෙඳ කුටි දුන්නේ නැහැ. බොහෝ දෙනා ඒ සෘජු ප්‍රතිපත්ති අනුමත කළා. අපිත් සින්දු අහනවා. පොත්පත් කියවනවා. සාහිත්‍යය රස විඳිනවා. මෙවර මේ සැණකෙළියේ ප්‍රදර්ශන කුටි පවත්වන්න අපි ලංකාවේ සෑම පොත් මුද්‍රණ ආයතනවලට ආරාධනා කළා. අවාසනාවකට වගේ කව්රුවත්ම ආවේ නෑ. ඉදිරි කාලයේදී මෙවැනි සැණකෙළි පවත්වනවාද යන්න සම්බන්ධව තීරණයක් තවම නැහැ. එහෙත් අපේ සහෝදර සගයන් වෙනුවෙන් යම් දායකත්වයක් ලබාදෙන්න මෙවැනි දේ කිරීමට අවසර ලබා දුන් සියලුම ඉහළ නිලධාරීන්ට අපේ ස්තුතිය පුද කර සිටිය යයුªයි.මගේ පැනයට පිළිතුරු ලැබේ. මට සිහිවන්නේ ඇමෙරිකාවේ කැතරීන් බිගලොව්ය. ඇය ඇමෙරිකා හමුදාව සම්බන්ධව පිරිහී යන ජනතා ආකර්ශණය යළි ඉහළ නැංවීමට ‘හර්ට් ලොකර්’ චිත්‍රපටය නිපදවූවාය. එය ජනප්‍රිය කරවීමේ අරමුණෙන් ඇමෙරිකා බලධාරීහු එම චිත්‍රපටයට ඇකඩමි සම්මානය ද ලබාදුන්හ. කැතරින් බිගලොව් ලංකාවට එන්නේ නම් කොපමණ අගේ දැයි මට සිතේ. තමා ඇමෙරිකා සොල්දාදුවන්ට ආරෝපණය කිරීමට උත්සාහ ගත් වීරත්වය ශ්‍රී ලංකාවේ මේ සුහදශීලී තරුණයන් අතර නොඅඩුව තිබෙනු දැක ඇය පුදුම වනු නොඅනුමානය. සාමාන්‍ය මිනිසුන් සමඟ මේ රණශූරයන් සහයෝගීව ක්‍රියාකරන අන්දම, සතුට බෙදා ගන්නා අන්දම සැබැවින්ම ආකර්ශනීයය. සුපිරි තරු සොයා තරග පැවැත්විය යුතු නැත. ඔවුහු සැබැවින්ම සුපිරි තරුය.ඒ සුපිරි තරු සමඟ නිකිණි උදානය යළි යළිත් අප හමුවට පැමිණේවා යන්න අපේ පැතුමයි.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=as1008221</link>
    <topic>අපේ උණු දිය උල්පත්වලින් රටට විදුලිය විද්‍යාඥයකුගෙන් පර්යේෂණ</topic>
    <author>නිහාල් පී. අබේසිංහ</author>
    <content>අපේ උණු දිය උල්පත්වලින් රටට විදුලිය විද්‍යාඥයකුගෙන් පර්යේෂණඅර මොකක්ද අර සුද්දෝ වගයක් උණු වතුර ළිං වටේ හාරන්නේ?ළංවෙලා බලමු මොකක්ද කියලාඅපි ළඟට ගියෙමු. එහි මහා ලොකු පර්යේෂණයකි.මම එහි ප්‍රධානියා යැයි සැලකිය හැකි පුද්ගලයකුගෙන් ඒ පිළිබඳව විමසුවෙමි.අපි මේ කරන්නේ මේ උණු වතුර ළිංවල ජලයෙන් විදුලිය හදන්න පුළුවන්ද කියලා පර්යේෂණ කරන එකයි.” ඔහු කීය.ත්‍රිකුණාමලයේ කින්නියා ප්‍රදේශයේ උණු වතුර ළිංමේ අටුවා ටීකා ලිව්වේ අපේ උණු වතුර ළිං පිළිබඳව කරන පර්යේෂණ ගැන පසුගියදා අම්පාරේ මහඔයදී සිදුවූ සිදුවීමක් ස්මරණය කිරීමටය.අපේ රටේ උපත ලබා අපේ රටේ නිදහස් අධ්‍යාපනයෙන් ප්‍රයෝජන ලබා පිටරටට ඉහළම මට්ටමේ රැකියාවකට ගිය පසු තම ඉහළ රැකියාවේ ආභාසය මඟින් මෙරටට රටේ ජනතාවට උදව් දෙන්නේ කීයෙන් කී දෙනාද? එවැනි අය ඉතා විරලය.මේ උණු වතුර ළිංවලින් විදුලිය නිපදවීමේ පර්යේෂණයට නායකත්වය ලබා දෙන්නේ ද එවැනි විරල රටට ආදරේ කරන භූ විද්‍යාඥයෙකි. ඔහු කැනඩාවේ මොන්ටේරියෝ සරසවියේ භූ විද්‍යා කථිකාචාර්ය හා ශ්‍රී ලංකාවේ විවෘත විශ්ව විද්‍යාලයේ හිටපු භූ විද්‍යා ජ්‍යෙෂ්ඨ කථිකාචාර්ය ගම්පලගේ මොරෙල් පොන්සේකා මහතාය. ඔහු මේ අපේ රටට අපේ උණු වතුර ළිංවල ජලයෙන් අමතර විදුලි බලයක් නිපදවීමේ පර්යේෂණ කාර්යයට පැමිණියේ ලෝ ප්‍රකට භූ විද්‍යා මහාචාර්යවරු ද සමඟය. ලොව නවීනතම උපකරණ ද රැගෙනය. ඒ රටට ඇති ආදරේ නිසාමය.ඔහු පසුගිය දිනවල රටපුරා කළ පර්යේෂණවල මුළු වටිනාකම රුපියල් කෝටි 6 කට ආසන්නය.ශ්‍රී ලංකාවේ උණු දිය උල්පත් රටේ විවිධ ප්‍රදේශවල පැතිරී තිබේ. හම්බන්තොට මහපැලැස්ස, පදියතලාව, අම්පාරේ මහඔය, කින්නියා, කපුරල, වැලිකන්ද, රන්ගිරි උල්පත යන ස්ථානවල උණු දිය උල්පත් තිබේ. හම්බන්තොට සිට ත්‍රිකුණාමලය දෙසට විහිදී ඇති ශ්‍රී ලංකාවේ ඛනිජ නිධි මායිමේ පැතිරී ඇති මෙම උණු වතුර ළිංවල ජලයේ උෂ්ණත්වය එකිනෙකට වෙනස්ය. මෙම උණු වතුර ළිංවලින් දැනට කෙරෙන්නේ දෙස් විදෙස් සංචාරකයන්ගේ ස්නානය පිණිස වූ උණු ජලය ලබාගැනීම පමණි.නමුත් මේ උණු වතුර ළිංවල අභ්‍යන්තරයේ ඇති භූ තාපය මඟින් විදුලිය නිපදවා ගත හැකි බව 1909 සිට ලොව විවිධ රටවල කළ පර්යේෂණවලින් අනාවරණය වී තිබේ. ඒ අනුව 1909 දී ප්‍රථම වතාවට භූ තාපයේ භාවිතයෙන් විදුලිය ජනනය කිරීම ඉතාලියේ සිදුකර ඇතැයි ආචාර්ය පොන්සේකා පවසයි.ආචාර්ය මොරල් ෆොන්සේකාඇමෙරිකාව ද තම ප්‍රථම භූ තාප බලාගාරය කැලිපෝනියාවේ ඉදි කළේ මීට වසර 50 කට පෙර 1960 දීය. තවත් රටවල් රැසක එවැනි බලාගාර ඇත.ලොව භූ තාප විද්‍යාඥයන් කර ඇති පර්යේෂණ අනුව පෘථිවි පෘෂ්ඨයේ සිට පොළව දෙසට කිඳා බසින සෑම කිලෝමීටරයකටම සෙල්සියස් අංශක 30 ක උෂ්ණත්ව වැඩිවීමක් සිදුවේ.මේ භූ ගර්භයේ උෂ්ණත්වය වෙනස වැඩිපුර සිදුවන්නේ පොළොව යට ඇති විකිරණශීලි ද්‍රව්‍යයන්ගේ ක්ෂය වීම නිසාය. ඊට අමතරව පොළොව අභ්‍යන්තරයේ පවතින පීඩනය නිසා පවතින විකිරණශීලී ද්‍රව පාෂාණ පොළොව මතුපිටට ගලා ඒමේ ප්‍රවණතාවක් ඇත. ඊට අමතරව පොළොව අභ්‍යන්තරය දෙසට විහිදී ඇති ජලය අධික පීඩනයක් යටතේ අධික උෂ්ණත්වයකට රත්වීමේ හැකියාවක් ද තිබේ.ඒ අනුව අපේ රටේ උණු දිය උල්පත්වලින් ද මේ භූ තාපය ලබාගැනීමේ ඉඩකඩ තිබෙන බව ආචාර්ය පොන්සේකා පෙන්වා දෙයි. ඒ අනුව අධික උෂ්ණත්වයෙන් හා අධික පීඩන තත්ත්ව යටතේ අපේ උණු වතුර ළිංවල ඇති භූගත ජලය නළ මාර්ගයෙන් පොළොව මතුපිටට ගෙනැවිත් විදුලි බල ජනක යන්ත්‍ර ක්‍රියාකර වීමෙන් විදුලිය නිපදවා ගත හැකි බව ඔහු පෙන්වා දෙයි.මහපැලැස්ස ප්‍රදේශයේදී උණු වතුර ළිං පිළිබඳ පර්යේෂණ පවත්වද්දීඅපේ රටේ ඇති උණු වතුර ළිංවල ජලය උපරීමයෙන් සෙන්ට්‍රිගේඩ් 190 කට අධිකය. උණු වතුර ළිංවල ජලයෙන් විදුලිය නිපදවීමේ වැඩ සටහනට නායකත්ව දෙන ආචාර්ය පොන්සේකා 1970 හි තම ආචාර්ය උපාධිය සඳහා ඉදිරිපත් කළේ ද උණු වතුර ළිංවල භූ තාපය පිළිබඳව හා ඊට අදාළ විද්‍යුත් චුම්භක ක්‍රියාවලිය පිළිබඳවයි.මේ උණු වතුර ළිංවලින් විදුලිය නිපදවීමේ ප්‍රථම පියවරට අදාළ පරීක්ෂණ පිළිබඳව ප්‍රමුඛත්වය දක්වන ආචාර්ය පොන්සේකා පවසන්නේ උපන් රටට තම යුතුකම ඉටු කිරීමේ අභිලාෂය ඇතිව මේ පර්යේෂණය කරන බවයි.“මම ඉගෙන ගත්තේ ගාල්ලේ ශාන්ත ඇලෝසියස් විද්‍යාලයේ. ඒ විද්‍යාලයේ 1970 දශකයේ තිබුණු විද්‍යා ප්‍රදර්ශනයට මම න්‍යෂ්ටික බලාගාරයකුත් හැදුවා. ඒකට මට විද්‍යාභිවර්ධන සංගමයෙන් ප්‍රථම තෑග්ග ලැබුණා. ඒක නිසා පාසල් කාලේ සිටම මම මේ භූ තාප, භූ ගර්භ විද්‍යා කටයුතු පිළිබඳව උනන්දු වුණා.”1995 දී මහවැලි ව්‍යාපාරයේ උදව් ඇතිව හම්බන්තොට මහපැලැස්සේ උණු වතුර ළිං පිළිබඳව අපි අධ්‍යයන කළා. ඒ අනුව ලැබුණු ප්‍රතිඵලය අනුව අපිට උණු වතුර ළිංවලින් විදුලිය ලබාගැනීමට හැකි උෂ්ණත්ව වේගයක් භූ ගර්භය තුළ තිබෙන බවට යම් ඉඟියක් ලැබුණා. මේ විධියට විදුලිය ලැබුණොත් අපිට ලොකු ජයග්‍රහණයක්.රටට ලොකු සෙතක්. ඒ අනුව මට අන්තර්ජාලය හා මාගේ විද්‍යාඥ මිතුරන් මඟින් මේ පිළිබඳව පරතෙරට පර්යේෂණ කිරීමට හැකි දක්ෂ විද්‍යාඥයන් සෙව්වා. ඊට පසු මම බ්‍රිතාන්‍යයේ එඩින්බරෝ සරසවියේ භූ විද්‍යාව හා විද්‍යුත් භූ තාප චුම්භක තරංග පිළිබඳ මහාචාර්ය රෝස්මරි හන්ට මහතා හමුවීමට ගියා. ඔහු ඒ කාලයේම විශ්‍රාම ගියා.භූ චුම්භක මානකයක් මඟින් කරන තවත් පර්යේෂණඒ අනුව ඔහුගේ රෙකමදාරුව ඇතිව මට මහා බ්‍රිතාන්‍යයේ ඛනිජ තෙල් හා ගුවන් සේවා පර්යේෂණ ආයතනයේ හිටපු පරීක්ෂණ අංශ ප්‍රධානි හා එඩින්බරෝ සරසවියේ භූ තාප විද්‍යාව පිළිබඳව මහාචාර්ය බෲස් ඇලන් හොබ්ස් මහතා මෙම කටයුත්තට සම්බන්ධ කරගැනීමට අපට අවස්ථාව ලැබුණා. ඒ සමඟම එක්සත් ජනපදයේ ජාතික පාරිසරික පර්යේෂණ සභාවේ සහාය ඇතිව රුපියල් ලක්ෂ ගණනක උපකරණ ද අපට ලැබුණා. මේවා සේරම රට වෙනුවෙන් මම අරන් ආවා. ආචාර්ය පොන්සේකා පැවසුවේ තවදුරටත් අපේ රට වෙනුවෙන් තම කාර්යභාරය ඉටුකරන බව පෙන්වා දෙමිනි.මේ අනුව ශ්‍රී ලංකාව භූ විද්‍යාඥ ආචාර්ය මොරෙල් ෆොන්සේකාගේ නායකත්වය ඇතිව තවත් විද්‍යාඥයෝ 8 දෙනකු පමණ එක්වී මුළු රටේම උණු දිය උල්පත් පිළිබඳව දීප ව්‍යාප්ත සමීක්ෂණයක් සිදු කරන ලදී.එඩින්බරෝ විශ්ව විද්‍යාලයේ භූ තාප විද්‍යාව හා විද්‍යුත් චුම්භක තරංග පිළිබඳ මහාචාර්ය බෲස් ඇලන් හොබ්ස් ඇමෙරිකාවේ එක්සත් ජනපදයේ ජාතික පාරිසරික පර්යේෂණ සභාවේ විද්‍යාඥ නොලින් රිව්ස් එහි භූ විද්‍යා උපකරණ නිර්මාණ ශිල්පී ග්‍රැහැම් ඩෝස්, භූ විද්‍යා හා පතල් කැණීම් කාර්යාංශයේ භූ භෞතික විද්‍යාඥ නලින් ද සිල්වා හා මූලික අධ්‍යයන ආයතනයේ භූ විද්‍යාඥ දීපාල් සුබසිංහ යන මහත්වරුන් ඇතුළු මෙම පර්යේෂණ කණ්ඩායමට අයත් විය.මහාචාර්ය බෲස් ඇලන් හොබ්ස් හා ආචාර්ය ෆොන්සේකා ඇතුළු පර්යේෂණ කණ්ඩායමමේ සඳහා මූලික අධ්‍යයන ආයතනයේ අධ්‍යක්ෂ මහාචාර්ය සී. බී. දිසානායක හා භූ විද්‍යා හා පතල් කැණීම් කාර්යාංශයේ එන්. පී. විජයානන්ද යන මහත්වරු ද පූර්ණ සහයෝගය ලබා දුන්හ.ඒ අනුව පසුගිය සති ගණනාවක් තිස්සේ රටේ උණු දිය උල්පත් පිළිබඳව කළ සමීක්ෂණ අනුව රටේ අනාගත දියුණුවට සම්බන්ධ විවිධ දත්ත රැසක් ලබාගන්නට ඔවුන්ට අවස්ථාව ලැබුණි.මේ කණ්ඩායම ඇතුළු තවත් පිරිසක් එකතු වී මේ පරීක්ෂණය සිදු කළේ කණ්ඩායම් තුනක් ලෙසයි. ඒ අනුව අපට විවිධ දත්ත තොරතුරු ලැබුණා. ඉන් පළමුවැන්න නම් මේ උණු වතුර ළිංවලට ජලය එන්නේ ඉතා සියුම් සිදුරු මඟින් බවයි. ඊට අමතරව මහපැලැස්සේ උණු වතුර ළිංවල කිලෝමීටර් 10 - 12 අතර ගැඹුර ප්‍රදේශයක විද්‍යුත් සන්නායකතාව ඉහළ මට්ටමක තිබෙන බව අපට ;පනුණා.මේ උණු වතුර ළිංවල කිලෝමීටර් 1 - 5 ගැඹුරු ප්‍රදේශවල අති නවීන භූ විද්‍යා උපකරණයක් වන Magha totellurice (M T) යොදා අපි පර්යේෂණ කළා. ඒ මඟින් අති විශාල දත්ත සංඛ්‍යාවක් ලබාගන්නට අපට අවස්ථාව ලැබුණා. එම දත්ත විශ්ලේෂණය කිරීමට මාස 10 - 12 ක් යාවී. ඒ අනුව ඉදිරි ගවේෂණ කටයුතුවලදී අපිට මේ උණු වතුර ළිංවල ජලය මඟින් හා උණු වතුර ළිං යට ඇති ඉහළ විද්‍යුත් සන්නායකතාව අනුව විදුලි බලය නිපදවීමට යම් හැකියාවක් ලැබේවි.භූ විද්්‍යුත් චුම්භක ක්ෂේත්‍රය මනින උපකරණයක කොටසක්ලොව දියුණු රටවල් සමඟ හරි හරියට බැරි වුණත් අපේ රටේ බලශක්ති අර්බුදයට යම් පියවරක් ලෙස මේ නව නිපැයුම සොයාගන්න පුළුවන් වේවි. ඒ සඳහා තවත් පරීක්ෂා කළ යුතුයි. අප කළ පර්යේෂණ අනුව අපේ රටේ උණු වතුර ළිංවල ජලයෙන් විදුලිය නිපදවීමට හැකියාවක් තිබෙන බව කියන්න පුළුවන්. රජයත් මීට උදව් දිය යුතුයි.”ආචාර්ය පොන්සේකා පැවසුවේ මේ නව පර්යේෂණ තොරතුරු මෙරට පර්යේෂණ ක්ෂේත්‍රයේ නව පිටුවක් පෙරළන බව පැහැදිලි කරමිනි.මේ සියලු දේවල් මඟින් රටට ස්වේච්ඡාවෙන් කෝටි 6 කට ආසන්න වටිනාකමක් ඇති සේවයක් කිරීමට ආචාර්ය පොන්සේකා කටයුතු කර තිබේ.මේ අනුව බලන විට මේ පර්යේෂණ ඉදිරියට ගෙන යාමෙන් හන්තානේ මූලික අධ්‍යයන ආයතනයටත් භූ විද්‍යා හා පතල් කැණීම් කාර්යාංශයටත් ඉදිරියේදී අපේ රටේ උණු වතුර ළිං ආශි‍්‍රතව විදුලි බලාගාර ඉදිකිරීමේ ඉඩකඩ ලැබෙනු ඇතැයි අපේ විශ්වාසයයි.නිහාල් පී. අබේසිංහසේයාරු - දුෂ්මන්ත මායාදුන්නේ ටයිටස් කුරේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=as1008222</link>
    <topic>බෝනික්කියක් වගෙ හිටි අම්මා එකපාරටම යකඩ ගැහැනියක් වුණා</topic>
    <author>සටහන -උපාලි සමරසිංහ</author>
    <content>බෝනික්කියක් වගෙ හිටි අම්මා එකපාරටම යකඩ ගැහැනියක් වුණාහැබෑ රඟපෑම නම් ඇත්තටම රඟ නොපා සිටීම යැයි වරක් ඇය කීවා මට මතකය. “මල්දෙනියේ සිමියොන්” රංගනයෙන් නවදිල්ලි චිත්‍රපට උළෙල එකලු කළ ලෝකයේ හොඳම නිළිය සම්මානය දිනාගත් ඒ යකඩ ගැහැනිය මට හමුවිය. මල්දෙනියේ සිමියොන්, සෙයිලම, සුරබිදෙන, කෙළිමඬල, සිරිමැදුර චිත්‍රපට හරහා තම රංග පෞරුෂය මනාව කැටපත් කළ ප්‍රවීණ නිළි අනෝජා ලෝකයේ කීර්තිමත් සිනමාකරුවකු වන පෝල් කොක්ස් ගේ ‘ද අයිලන්ඩ්’ වැනි චිත්‍රපටයක කළ රංගනය ද අතිවිශිෂ්ටය.රංගනය අධ්‍යයනය කළ යුතු මාධ්‍යයක් යැයි ඇදහූ මේ සුවිශේෂ නිළිය කටහඬ පාලනය පිළිබඳව එංගලන්තයේ දී විශේෂ පාඨමාලාවක් ද හැදෑරුවාය. ඒ අනුසාරයෙන් ‘ජුලියට්ගේ භූමිකාව‘ චිත්‍රපටයේ දී ඇය මතු කළ ප්‍රතිභාව අප රටේ විචාරකයන්ට තේරුණේද නැත. ‘අභින’ පාඨමාලාව හරහා සහසක් දෙස් විදෙස් සිසුන් තනමින් සිටින ඇය අද රංගාචාර්යවරියකි. ඇය තම ජීවන මඟ සකසා දුන් ආදරණීය මව ගැන මට මෙසේ කීවාය.”මගෙ අම්මා විජේසිංහ ආරච්චිලාගේ සීලවතී. බදුල්ල බණ්ඩාරවෙල පාරේ පින්නරාව කියන ලස්සන ගමේ ඈ ඉපදිලා තියෙන්නෙ. පියා පරණ පල්ලියගුරුගේ ජෙල්ඩින් සිරිවර්ධන. මාතර වැලිගම පැලෑණේ. අම්මගෙ ගම කඳු වළල්ලකින් වටවෙච්ච කුඹුරු, ලියැදි, කෙත්වතු, ඇළ දොළ මිටියාවතින් පිරි සුන්දර ගමක්. අම්මයි තාත්තයි එක්ක අපි ජීවත්වුණු බදුලු ඔය අසබඩ කයිලගොඩ ගමේ ගෙදර මට හොඳට මතකයි. වියළි කාලෙට ගඟ තරමක් හිඳුණම අපි ගඟ හරහා ගවුම් කෙටි උස්සගෙන ඇවිදගෙන යනවා.එහෙම බොහොම වෙලාවට යන්නෙ අම්මගෙ අම්මා (අත්තම්මා) බලන්න. තාත්තා වෘත්තියෙන් සිලෝන් ඉන්ෂුවරන්ස් එකේ බදුල්ල ශාඛා කළමනාකරු. අතමිට තරමක් යහමින් තිබුණා. අම්මටත් අපටත් කිසිම අඩුවක් කළේ නෑ. කොටින්ම අපේ පුංචිම කාලේ ගෙදර වාහන දෙකක් තිබුණත් මතකයි. අම්මා ළඟ තිබුණේ පුදුමාකාර ලස්සනක්. ඒ වගේම ඇය හරිම තේජවන්තයි. රෙදි ගන්න සාප්පුවකට එක්ක ගියත් තාත්තා අම්මාව කාරයෙන් බස්සවන්නෙවත් නෑ. කඩේ සේවකයො රෙදි කච්චි ළඟට ගෙනැවිත් පෙන්වලා තෝරාගැනීම අනුව කාරයට දානවා. සිල්වා ඩ්‍රැපරි ස්ටෝර්ස් චන්ද්‍රා ස්ටෝර්ස් ළඟ වංගුවෙ මේ කාරය නවත්තන්නෙ.බදුල්ල කයිලගොඩ ඉන්නකොට සොබා සෞන්දර්යය, සීතල, අපේ ජීවිත හැඩ කළත් නිවාඩු කාලෙ එනකම්ම අපි ඉන්නෙ තාත්තගෙ ගමේ යන්න. ඒ වෙනත් දෙයකට නොවේ මහ මුහුද බලන්න. ඒ වැල්ල සිපගෙන එන කරදිය සුවඳ මහපාර පුලිනතලාව ගල්වැටි මගේ සිත්ගත්තා.අදත් මට කරදිය සුවඳ දැනෙන විට තාත්තව මතක් වෙනවා. අපේ පුංචි අම්මලා උයන්න හරිම සූරියො. මාළු වර්ග කීපයක් විවිධ ක්‍රමවලට උයලා කිරට, මිරිසට, බැදුමට ඒ අය අපේ කෑම වේලට එක් කළා. ඔක්කොටමත් වඩා රසවත් ඇඹුල් තියල් මාළුව. අපේ පවුලෙ දරුවන් 12 දෙනෙක්.7 වැන්නා මමයි. මට මතකයි අපේ අම්මට මා දන්නා කාලෙ ඉඳන් ලොකු බඩක් නම් තිබුණා.හැමදාම දරු පැටියෙක් හම්බවෙන්න ඇය හිටියා කියලා කියන්න පුළුවන්. තාත්තටත් අම්මටත් දරුවන්ගෙන් තොර ජීවිතයක් තිබුණේ නෑ. ඒ අය පුදුමාකාර සෙනෙහසකින් මේ දරුවන් හැදුවෙ. ගේ පුරාම හැමදාම නැළවිලි ගී හඬත් තිබුණා. ඉතාම මිහිරට ඈ නැළවිලි ගී ගැයුවා. මට උඩින් හිටි මායක්කා ගායිකාවක් වුණේ අම්මගෙ මේ නැළවිලි මිහිර ආභාසයෙන්. අපේ ගෙදර නිතර බතට හිටියා 20ක් විතර. ඔක්කොම නෑදෑයෝ. අම්මා බොහෝ විට කළේ දරුවන් හැදූ එකයි. ඇයගෙන් ගෙදර ඉවුම් පිහුම් සිදුවුණාට වඩා නෑ පිරිසගෙන් ඒවා ඉටුවුණා.ගෙදර තිබුණා මහ වියන් ඇඳක්. මේ වියන් ඇඳ තමයි අපේ වේදිකාව. අපි සියලු දෙනා අම්මගෙ ඇඳුම් පටලවාගෙන මෙහි විවිධ නාට්‍ය රඟදක්වනවා. අම්මා හරිම ස්වාධීනව හිතන ගැහැනියක්. ඒ නිසා ළමයින්ට ඒවා කරන්ඩ ඉඩ දුන්නා.කොල්ලො ගොඩක් මැද්දෙ පවුලෙ එකම කෙල්ල වශයෙන් අම්මා ඉපදුණේ. ඒ නිසා ඒ පවුලෙත් හුරතලිය වුණේ අම්මා. ඒ සෙල්ලම් බෝනික්කිය රූපරාජිණියක්. එයාව තාත්තා ගත්තට පස්සෙත් තවදුරටත් සෙල්ලම් බෝනික්කියක් වගේමයි තියාගත්තෙ. මා කතා කළේ අපේ කුටුම්භයේ මුල් කාලෙ අම්මා ගැනයි. පසුව මේ චරිතය සංකීර්ණ වෙනවා. (හෙන්ඩ්රික් ඉබ්සන්ගේ ‘සෙල්ලම්ගෙදර’ නාට්‍යයේ නෝරා මට මතකයට එයි. ටෝවල්ඩ් හෙල්ම ඇය තබාගෙන සිටින්නේ ද එහෙමය.)ගෙදර වගකීම් සියල්ල ලොකු නැන්දා හා වෙනත් නෑයින් අතින් ඉටුවූ නිසා අම්ම මුල්කාලෙ බෝනික්කියක් වගෙ හිටියෙ. ඒත් ගුඩු පනින්න ගඟ හරහා පීනන්න, වැල්වල එල්ලිලා ටාසන්ලා වගෙ ගහගන්න, කුරුම්බා කඩන්න, අම්මා අපට නිදහස දුන්නා.කවරදාවත් කොල්ලොත් එක්ක ගමේ ඇවිදින්ඩ එපා කියලා අම්මා කීවෙ නෑ. හිඹුටු, මාදං, පේර කඩාගෙන ගවුම්වල පුරෝගෙන අපි කැලෑවේ සෙල්ලම් කරමින් කෑවා. තාත්තා තරමක් සෙල්ලක්කාරයා. තාත්තා හීන් අඩියක් ගහලා ගෙදර ආවොත් මහ රාතියෙ කියලා නෑ අපි හැමදෙනාම නැගිටුවනවා. ඉතින්! නිදි කඩ කඩා අපිත් වාඩිවෙලා තාත්තගෙ සින්දු අහනවා. අපිට කන්ඩ පාන්, සොසේජස්, බනිස් වෙනත් රසකැවිලි ගොඩක් තාත්තා අරගෙනයි එන්නෙ.ඉතින්! පැය දෙක තුනක්ම අපි කියන්නෙ සින්දු. නැටුමක් පෙන්වන්න කීවොත් ඒකත් කරනවා. තාත්තා මේ වගේ දරුවන් හා බිරිය හා විනෝද වුණත් එයා බුද්ධියෙන් වැඩ කළේ. ඒත් අම්මා වැඩකළේ හැඟීමෙන් විතරයි. ගමේ ඇතැමුන් මේකෙන් වැරදි ප්‍රයෝජනත් ගත්තා. මොනතරම් වටිනා ඇඳුමක් මාලයක් වුණත් කෙනෙක් කනිපින්දමක් කීවොත් අම්මා ගලවලා දෙනවා. එයා ළඟ තිබුණෙ වෙස්සන්තර හා සරදියෙල්ගෙ ගති ලක්ෂණ. බඩේ තියෙන දේ හරි දෙන්ඩ පුළුවන්නම් දෙනවා.අපේ ඇඳුම් දහවල් බත්පත පවා අම්මා සමහරුනට දීලා තියෙනවා. අපි ඇවිත් ඇඬුවොත් කියන්නෙ පුතාලා දවල්ට නොකෑවට උදේට කෑවනේ. ආයිත් රාත්‍රියටත් කනවනේ. ඒ අය දවස් දෙකක්ම කාලා නෑ කියලයි. හරිම දයාර්ද මවක්. ඒත් කරුණාව විතරක් මදි. ප්‍රඥාවත් ඕනෑ කියන එක එතුමිය කල්පනා කළේ නෑ.රටට පෙනෙන්න පන්සල් නොගියාට පන්සලේ මල් පෙරහරට, කඨිනයට අපව අරිනවා. බුදුන් වඳිනවා. දෙවියො ගණන් ගත්තෙ නෑ. කතරගම අනුරාධපුරේ වගෙ වන්දනා ස්ථානවලට අපව රැගෙන යන්නෙ විනෝද චාරිකාවක් හැටියට.ඇඳුම් පැළැඳුම් ඇඳීම ගැනත් ඇය හරිම ස්වාධීනයි. අපට කොට කලිසම් අඳින්න, මිනිගවුම් අඳින්න ඇය ඉඩ දුන්නා. ඇය හැමවිට කීවෙ තමන්ගෙ පරිස්සම රැකගන්න තමන් මොන විදියට ඇන්දත් දැනගන්ඩ ඕනෑ කියලයි. අපෙ අම්මා නිතරම අගය කළේ දේශීය වෙදකම්. ඇගෙ අත්ගුණයත් විශාලයි. ගොටුකොළ, රතුළූණු, මුගුණුවැන්න ආදි දේවල් දාලා පොත්තෙල් හිඳවලා ඒවයින් තමයි අපේ කොණ්ඩය අතගාන්නෙ. එතකොට කොණ්ඩය කළුවෙල සාරවත්ව වැවෙනවා. ඊටත් අමතරව කොහොඹ කොළ යුෂ අරගෙන කිරිත් එක්ක උදේට උදේට පොවනවා. මේවා කරන්ඩ එනකොට ඉතින්! අපට තරහයි. අප කරන්නේ ගස් වටේ දුවලා උස ගහක නඟින එකයි.අම්මටත් හොඳට දුවන්න පුළුවන්. ඇයත් ගහ වටේම කැරකැවිලා කෝටුවලින් ඇනලා කොහොම හරි ගසින් අපව බිමට බස්සවාගෙන කොහොඹ කොළ යුෂ පොවනවා. අපේ සම, කොණ්ඩය හරිහැටි තියාගන්න ඇය හරිම උත්සාහයක් දැරුවා. ළමයින් 12 දෙනාටම කේන්දර හදලා තිබුණා. ඒත් පසුකාලයක මගේ කේන්දර පිටපත නැතිවෙලා. අම්මගෙන් වෙලාව ඇහුවාම ඇය එක එක වෙලාවට වෙනස් වෙලාවන් කියන්නේ.ඒ නිසා අන්තිමට ස්පිරිතාලෙටත් ගිහින් සොයා බැලුවා. හරියටම මගේ උපන් දිනය සහිත පොතේ පිටු කාවො කාලා. මං එදා ඉඳන් කේන්දරයක් නැති ගැහැනියක්. ඒක හොඳයි කියලා හිතෙනවා. ඒත් අම්මා මේ ගැන හරියට දුක්වුණා. ඇය අපේ සම, කොණ්ඩය ගැන හිතපු අදහස් වෙනස් කළේ මමයි. ඒ අභින ‘යෝග‘ පාඨමාලාව අරඹපු දවසේ. මා එදා වරලස කපා දැම්මම අම්මා කීවෙ මං මෙච්චර අමාරුවෙන් හදාපු දේ උඹ දුකක් නැතිව කපා දැම්මා නේද? කියලයි.පණු අමාරුවට වුණත් අම්මා දරුවන්ට ඉංගිරිසි බෙහෙත් දුන්නේ නෑ. අදත් මා දේශීය බෙහෙතට කැමැති අම්මාගෙ ආභාසයෙන්.බදුල්ලේ ගත කළ ජීවිතය වෙනස්වන්නේ 1963 විතර. දේශපාලන පලිගැනීමකට ලක්වුණු පියා මොණරාගලට මාරු කළාම අපි වියළි ශුෂ්ක පරිසරයට ආවා. සීත පරිසරයේ හිටපු අපට මේක හරිම දුෂ්කර වුණත් අම්මත් ඒක පිළිගත්තා. තාත්ත මේ වත්ත අරගෙන තිබුණේ බදුල්ලෙ වැඩ කරන කාලෙ ඉඳලයි. මං දැක්කා එහිදී අම්මගෙ බෝනිකි ජීවිතය පරිවර්තනය වන හැටි. ඇය ජීවිතයේ දෙවැනි වරට දිරිය ගැහැනියක් හැටියට උපත ලැබුවෙ ඒ වෙලාවෙ. අපිත් එක්ක කාෂ්ටක පොළොවෙ අම්මත් වැඩ කළා. මල් ගස්, පලතුරු, වගා බෝග කළා. මේ කාලේ අපි නිරාහාරව හිටපු අවස්ථාත් තියෙනවා.ඒත් අම්මා තුළ වුන් යකඩ ගැහැනිය ගමේ කලවම් මැල්ලුමක් හරි හදලා කැකුළු හාලේ බතුත් එක්ක පොල්කිරි හොද්දක් සමඟ අපට කොහොම හරි කැව්වා. ලයිට් නැතුව, වතුර නැතුව අප වැඩ කළේ. තාත්තා දේශපාලන ප්‍රශ්න නිසා බාප්පාගෙ මින්නේරියෙ හාල්මෝලෙත් වැඩ කළා ඒ කාලෙ. අප හිටියෙ ඉලුක් හෙවිලි කල පුංචි නිවසක. කුරුලු පැටව් දයාවෙන් රැකගන්න කිරිල්ලියක් වගෙ අම්මා දහදුක් විඳිමින් අපව රැක්කා. හේන් පවා කළා. තල, මෙනේරි, කුරක්කන්, අල, බතල, බටු, වට්ටක්කා හේන්වල ඇය තනිපංගලමේ වැඩ කළා. අපිත් උදව් කළා. බදුල්ල බාලිකාවෙ පුංචිම කාලෙ ගිය මං මොනරාගල ප්‍රාථමිකයට ආවෙ අවුරුදු 4දි.අම්මා තුළ උන් දිරිය ගැහැනිය කෙතරම් නැඟී සිටියාද කිවහොත් ඇය මේ ගමේ නායිකාවක් වගේ වුණා. මායක්කා මං වගේ නොවේ. පංතියේ චණ්ඩියක්. එක ළමයෙක් ඉන්නවා වත් පොහොසත්කම් තිබෙන. ඒ ළමයා ඉඳියප්පයි මසුයි කන්න ගෙනෙන්නෙ. මායක්කා චණ්ඩිකමින් මේ පාර්සලය අරන් අර ළමයා බයකරගෙන කනවා. පැමිණිල්ල මං තමයි අම්මා ළඟට ගෙනිච්චෙ.අම්මට බොරුව, වංචාව, හොරකම පෙන්වන්න බෑ. ඇය ඉඳියප්පයි මසුයි උයලා මායක්කට බෑයි කියනකම් වමනෙට එනකම්ම කැව්වා. ඊට පස්සෙ ඒ වරද නොකරන්න මල්ලිටත් මේ වගේම දඬුවම් දීලා තියනවා. අම්මා මේ හැම දේම කළේ අප සමාජයේ වැදගත් පුරවැසියන් කරන්න. අම්මා මේ විදියට බොහොම අමාරුවෙන් අපව ජීවත් කළා.තාත්තත් අන්තිම කාලෙ එක්තැන්වුණාම ඒ කටයුතු කළෙත් අම්මයි. අපිත් උදව් කළා. ඒ කාලෙ දේශපාලන නායකයින් හමුවෙන අම්මා ගමේ ළමයින්ට රක්ෂා අරගෙනත් දීලා තියෙනවා. ඒ වුණත් කරපින්නාගත් දේශපාලනය ඈ ළඟ නෑ. හැබැයි! එයා “කැපුවත් කොළ” වර්ගයේ කෙනෙක්. අම්මා ළඟ උදව්වට හිටපු අයටත් ඇය කවදාවත් ‘බං බොලන්’ කියලා කටයුතු කළේ නෑ. එක එස්.එස්.පී. මහත්මයෙක් ළඟදි මට හමුවෙලා අනෝජා මාව හඳුනනවද ඇහුවා. මං නෑ කීවා. බලනකොට එයාගෙ අම්මා අපේ අම්මා ළඟ හිටපු කෙනෙක්.මේ විදියට අම්මා කනකර දීලා තමන් ළඟ හිටපු කට්ටිය බන්දලත් තියෙනවා. එයාගෙ අම්මත් එහෙම කෙනෙක්. ඒ මහත්මයා එදා මතක් කළාම මට හරියට සතුටු හිතුණා. අම්මගෙ වෙස්සන්තර පුරුද්ද හරිම අන්තවාදියි. තමන්ගෙ දරුවගෙ බත් වේල වගේම ඈ මගුල් මුද්දත් වරක් දන්දුන් ගැහැනියක්. අම්මා ගම දාලා මෙහෙට එන්නත් කැමැති නෑ.තවමත් ඉන්නෙ මොනරාගල ඒ වත්තෙ. ඇයට අපි සියලු දෙනා උදව් කළත් ලස්සන සාරි, ඔරලෝසු, වටිනා අත්බෑග කෙතරම් දුන්නත් ඊළඟ මාසෙ ගියාම ඒ එකක්වත් නෑ. ඔක්කොම දන් දෙනවා. දන්දීම නරක පුරුද්දක් නොවේ. ඒත් ඒකට කරුණාව වගේම ප්‍රඥාවත් අවශ්‍යයි.මොනරාගල කීවට හිඳිකිවුල කියන ඒ ගමට අම්මලා යන කාලෙ පාරෙ අලි. මේ ගමට ස්කෝලයක් හැදෙව්වෙත් අම්මයි තාත්තයි. ගමට පන්සල හැදෙව්වෙත් ගමේ මුල් පදිංචිකරුවන් වන අම්මලා. අපේ අම්මා හදන සමහර රසවත් කෑම කොළඹ මහා සූපවේදිනියන්ටත් හදන්න බෑ. ඇයගේ මඤ්ඤොක්කා කොළ මැල්ලුමට ගහන්න මැල්ලුමක් තවම මං කාලා නෑ.දවසක් අපි (මමයි අම්මයි) තිමති අයියලත් බදුල්ලෙ කට්ටිය නිසා හැඳුනුම්කමට පාණදුරේ ඒ අයගෙ ගෙදර ආවා. අනේ! ඉතින් දවල්ටත් කෑම කාලා අප යන්න පිටත්වුණා. සංගිලා එතකොට ඉපදිලත් නෑ. මටත් අවුරුදු 15ක් විතර කාලෙ. ඩේසි අක්කා (තිමති අයියගෙ බිරිඳ) යනකොට අම්මට ඉහළාගන්න කියලා කුඩයක් තෑගිකළා මතකයි. ඒ කුඩය අම්මාගෙ අතේ තිබුණෙ.බස් රථයෙදි කවුදෝ මනුස්සයෙක් මගේ ඇඟට අනිසි විදියට හේත්තුවෙලා පසුපස මිරිකුවා. මා හයියෙන් කෑගැහුවා. අම්මා ඇවිත් ඒ මිනිහාට අර අලුත් කුඩේ කුඩු වෙනකම් ගැහුවා. මිනිහා ඊළඟ හෝල්ට් එකෙන් බැහැලා අතුරුදන් වුණා. අම්මාගේ පුදුමාකාර එඩිතරකමක් තියෙන බව කියන්නයි ඒ සිද්ධිය කීවෙ. බෝනික්කියක් වගේ මුල් කාලෙ හිටියත් ඇය යකඩ ගැහැනියක් වුණේ තාත්තත් අසනීප වුණාට පස්සෙයි. මට මතකයි පුංචිම කාලෙ අම්මා අසනීප වෙච්චි වෙලාවක මාව අරන් හැතැප්ම ගණනාවක් එකදිගට මොනරාගල මහ රෝහලට දුවලා තියෙනවා.මගෙ කලා ජීවිතේ ගැන අම්මා වැඩිමනත් කතා නොකළාට ඒ සම්මාන බුහුමන් ලැබුණු වෙලාවට ඇය යටිහිතින් පුදුමාකාර සතුටක් ලබන බව මා දන්නවා. මා රඟපෑ හැම චිත්‍රපටයක්ම බලලා ඇය කියන්නේ “පුතේ නුඹට හොඳ ගමනක් තියෙනවා. ඒ ගමන පලයන්” කියලා විතරයි. අම්මා උග්‍ර යූ.එන්.පී.කාරියක්. මගේ ගෙදර ගිනිගත්ත වෙලාවෙත් අම්මා ලොකුවට කම්පා වුණේ නෑ.ඇය සතු උපේක්ෂාව ඉහළයි. ඒ වෙලාවෙ මට කිව්වෙ දේශපාලනය ලොකුවට නොකැර හිටියා නම් හොඳයි කියලයි. මා එහෙම බදාගෙන දේශපාලනය කළෙත් ටික දවසයි. ඇය බුද්ධාගම ප්‍රායෝගිකව දන්නා නිසා කිසිම දේකට සැලෙන්නෙත් නෑ. ඇයි උඹලා දේශපාලනය කරන්නේ. උඹලා කලාකාරියො. ඒ ටික කරන්න ඒ වෙලාවෙ අම්මා මට කිව්වා.මගෙ ජීවිතේ විවාහ දෙකක් සිදුවුණා. මුලින්ම දිල්කිගෙ තාත්තා එක්ක. අම්මට පිටුපාලා ඒ විවාහයට ගියෙ. ඒත් තාත්තා මට ලිපියක් එව්වා. ඒකෙ තිබුණේ”ලේ කිරට වඩා උකු නිසා මා ඔබට සමාව දෙනවා” යනුවෙන්. ඒකෙ තේරුම මගෙ හිතුවක්කාරකමට අම්මා දැඩිව හිටියත් තාත්තා සමාව දුන් බවයි. ඒත් අප ගෙදර ගියාම ඇය වෙනසක් නොකර පිළිගත්තා.කොහොම හරි මගේ ජීවිතේ දෙවැනි විවාහයකුත් වුණා. ඒකත් කඩා ඉහිරුණාම මම හිතුවෙ අම්මගෙ ස්වාධීනතා ගුණය මාත් අගය කළ බවයි. අම්මා මඟුල් මුද්ද දන්දීලත් තාත්තා විවාහය කඩාගත්තේ නෑ.අම්මගෙ හිතුවක්කාරකම ස්වාධීනතාව ලෙස තාත්තා පිළිගත්තා. ඒත් මටත් අම්මගෙන් කාන්දු වුණු මේ ස්වාධීනතාව තමයි මාව මෙතරම් දුරක් කලා ලෝකෙ ගෙන ගියේ. ඒත් විවාහයට ඒවා දරාගන්ඩ බෑ. දවසක් මොනරාගල ගෙදර ඉඳන් මං පාසලේ ප්‍රසංගයකට යන්ඩ ගවුමක් නැතිව අඬනවා.අම්මටත් කරන්ඩ දෙයක් නැතිව කල්පනා කරනවා. වත්තේ වැඩ කරන පොඩි මහත්තයා කියලා කෙනෙක් හිටියා. එයා රෝස පාට කළු මිශ්‍රිත අල්ලි වැටුණු අලුත්ම සරමක් ඒ වෙලාවෙ අතේ තියාගෙන අම්මා හමුවෙන්න ඇවිත් හිටියෙ.මගෙ හැඬුම දැකලා ඔහු එම සරමෙන් පුංචි බේබි මේකෙන් ගවුමක් මහගන්න කියලා කිව්වා. මං ඒකෙන් ගවුමක් මහගෙන ඇඳගෙන තමයි එදා පාසල් ප්‍රසංගයට ගියේ.දහසක් දුක් ගින්දර වින්දත් අපේ අම්මගෙ දානපාරමිතාව නැවතුණේ නෑ. අදත් එහෙමයි. අපි කොච්චර කීවත් අම්මා ඇගේ ස්වාධීනතාව පතා ඒ ගමේ ගෙදරම ඉන්නවා.මගෙ රංගන ජීවිතයේ නොයෙක් අවස්ථාවල මට මගේ අම්මා නිරූපණය කරන්න සිදුවුණා. සුරබිදෙන චිත්‍රපටයේ ඒ ගැහැනිය හාමු තමන්ට කන්නට කියා ගෙනැවිත් දෙන ඇපල් මුද්දරප්පලම් තම දරුවන්ට කවන දසුන එහෙම එකක්. අපේ අම්මත් තමන්ට ලැබෙන ඕනෑම මිහිරි කෑමක් දරුවන්ටයි දුන්නේ.ඇගේ ජීවිතයෙන් ස්වාධීනතාව, නොපසුබස්නා වීර්යය, තරමක හිතුවක්කාරකම, නිර්මාණශීලිත්වය, යම් වැඩක් පටන් ගත්තාම එහි අවසානය දක්වා ගැලී සිටීම වගේ දේවල් මා ඉගෙන ගත්තා. ඇත්තටම අපේ අම්මා වෙස්සන්තර හා සරදියෙල්ගේ සම්මිශ්‍රණයක්. එයා සාම්ප්‍රදායික අම්මෙක් නොවේ.සටහන -උපාලි සමරසිංහඡායා - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=as1008224</link>
    <topic>මංජේශ්වරී</topic>
    <author/>
    <content>මංජේශ්වරීත්‍රිකුණාමල සාගරික විද්‍යා ජීඨයේ පුහුණුව සාර්ථක ලෙස අවසන් කිරීමට මට හැකියාව ලැබිණ. අවුරුද්දක පුහුණුව අවසන් කිරීම ඉන්දීය පුහුණුවේ ආරම්භය විය. ඉන්දියාව බලා පිටත්වීමට තිබුණේ තවත් දින පහකි. අම්මා, තාත්තාගෙන් සමුගත් පසු මට ඔවුන්ගේ ආශිර්වාදය මේ ගමන යෑමට මහා හයියක් විය.මා යනවිට අයියා ගෙදර නොසිටියේය. නංගී ද ආපසු පාසලට ගොස් සිටියාය. දෙමවුපියන්ගෙන් සමුගත් පසු මෙහි මට දමා යෑමට බැරි වෙනත් කිසිවකු නොවීම එක් අතකින් සතුටට හේතුවක් විය.”බේකරියෙ මුදලාලි මාමටයි නැන්දටයි කියල ගියොත් නේද හොඳ”අම්මා ඇසුවේ මා ආපසු යන්නට සූදානම් වෙද්දීය.”වෙලාවක් නෑ අම්මෙ”බේකරියට ගියහොත් තිලකා මුණගැසෙතැ’යි යන බිය මගේ සිත යට සැඟවී තිබිණ. මේ සුබගමන් යන අන්තිම මොහොතේ අළු යට සැඟවුණු ගිනි පුපුරු මතක් කරගත යුතු නැත. මම ආපසු ආවේ සිත සතුටිනි. අයියා හෝ තිලකා හෝ හමු නොවීම එක් අතකින් වාසනාවකි.මා ආපසු සාගර විද්‍යා පීඨයට පැමිණ දින දෙකකට පසු හමුවීමට අමුත්තන් දෙදෙනකු පැමිණ ඇති බවට පණිවුඩයක් ලැබිණ. මා අමුත්තන් හමුවීමේ කාමරයට පැමිණියේ සැක සිතිණි. කාමරයේ කෙළවර වූ පුටු දෙකක අයියා තිලකා සමඟ වාඩි වී සිටිී.”මොකෝ මේ අරුමැක්කෙ””තිලකාට ඕනලු ඇත්තම දැනගන්න”අයියා හීන් හ¼ඩින් කීවේය. තිලකා සිටියේ හිස බිමට පාත් කරගත් ගමන්ය.”මොන ඇත්තක්ද?””මල්ලි ඇත්තටම යාළුවෙලා ඉන්න කෙනා බඳිනවද කියල දැනගන්න””යාළුවෙලා හිටි කෙනා බඳින්න අදහසක් නැති බව හොඳටම දන්නවනෙ”නොසිතාම මගේ මුවින් පිටවූ වචන තිලකාට ඊයම් බරුවක් සේ දැනෙන්නට ඇත.”ඔය ඇත්තමද චාමික අය්යා” තිලකාගේ කටහඬ කෙඳිරිල්ලක් මෙන් විය.”ඇත්තද බොරුද කියල තමා දන්නව ඇතිනෙ””අපි යමු තිලකා. යුතුකමක් වශයෙන්නෙ අපි ආවෙ..”අයියා නැගිට්ටේය. තිලකා බිම බලාගෙන අයියා පසුපස යන්නට විය. තිලකා අයියා සමඟ තනිවම මේ ගමන පැමිණීම මහා පුදුමයකි. අප හමුවූයේ කොතරම් හොර රහසේද? අප අතර ප්‍රේම සම්බන්ධයක් තිබූ බව අයියා හැර වෙනත් කිසිවකු තවමත් නොදනී.ඔවුන් යන දෙස මම බලා සිටියෙමි.මහා ජල කඳත් කොළ පැහැති පරිසරයත් මැද රූප රාමුවක් බවට පත්වූ ඔවුන් දෙදෙනා මොහොතකින් කුඩා තිතත් බවට පත්වී නොපෙනී ගියෝය.”කවුද ආවෙ“මා කාමරයට ඇතුළුවෙත්ම උදයකුමාර ඇසුවේය.”නෑදෑයො”මගේ මුවින් පිටවූයේ උපහාසයකි.”මේ වෙලාවෙ එන්න තරම් කවුද අප්පච්චියෙ උඹට ඉන්න මහලොකු නෑදෑයා””තිලකයි අයියයි””මොනව?”උදය කුමාර ඇඳෙන් නැගිට්ටේය. මවිතය ඔහුගේ දෑස් වසාගෙන තිබිණ.”ඔව්””උන් දෙන්න බැඳලද?”ඔහු මගේ උරහිසට අත තබමින් ඇසුවේය.”බැඳල නම් හොඳයි””උඹට ඉරිසියා හිතෙන්නෙ නැද්ද?””ඉරිසියා හිතෙන්න වැඩේමයි”මම උරහිස මත තැබූ උදය කුමාරගේ අත ගසා දැම්මෙමි.”තරහ ගන්න එපා කොල්ලො””තරහක් නෑ සතුටක් දැනෙන්නෙ””හරියට හරි එහෙනම් යමු සන්තෝසෙට තේ එකක් බොන්න”උදයකුමාර මගේ අතින් ඇද්දේය. ආපන ශාලාව පෙනෙනතෙක් මානයේ විය.***1991 ජනවාරි මස දෙවැනි සතියේ ඉරිදා අපි ත්‍රිකුණාමල සාගරික විද්‍යා පීඨයෙන් සමුගත්තෙමු. උදයකුමාර, පද්මසිරි හා මම ඇතුළු අප දහදෙනා ගුවන් යානයට නැග්ගේ අලුත් අත්දැකීම් ඉව කරමිනි. ඉන්දියාව සමීපතම රටක් වූ හෙයින් ගුවන් ගමන ඉතාමත් කෙටි එකක් විය. පැය භාගයක් වත් ගතවූවාදැයි නොදනිමි. අපි ගොඩබැස්සේ මදුරාසිවලටය. මදුරාසිවලින් ආන්ද්‍ර ප්‍රදේශය බලා පිටත්වූයේ තවත් ගුවන් යානයකිනි. එතැනට මදුරාසියේ සිට දුර කිලෝමීටර් හත්සිය පනහකි. නාවික ඉංජිනේරු ශිල්පීය පුහුණු ආයතනය පිහිටා තිබුණේ ආන්ද්‍රා ප්‍රදේශයේ විශාකා පට්නම්වලය. පුහුණු ආයතනයේ නියෝජිතයෝ කිහිප දෙනෙක් අප පිළිගැනීමට පැමිණ සිටියහ. අප ඉතාමත් සුහද ලීලාවෙන් තම වාහනවල නංවාගත් ඔව්හු අපව අපගේ අලුත් නිවහනට ගෙන ගියෝය.විශාකා පට්නම් ත්‍රිකුණාමල වරායට නොදෙවෙනි අති සුන්දර ස්ථානයකි. මදුරාසිවල සිට ඉන්දියාවේ නැෙඟනහිර මුහුදු තීරය කෙලින්ම වැටුණේ ආන්ද්‍ර ප්‍රදේශයටය. ආන්ද්‍ර ප්‍රදේශයේ නාවික වරාය විශාකා පට්නම්ය.රටකින් රටකට පැමිණිය ද අපට එතරම් වෙනසක් නොවීය. පුරා වසරක් අප පෙම් බැන්දේ මුහුද සමඟය. ඉදිරියටත් අපට පෙම් බඳින්නට සිදුවන්නේ මහමුහුද සමඟය. විදේශයකට පැමිණි නිසාදෝ අප ශ්‍රී ලාංකිකයන් දසදෙනා සැබෑ මිතුරෝ බවට පත්වූහ. අප සමඟ පුහුණුවට ඉන්දියාව ඇතුළු තවත් රටවල් කිහිපයක ශිල්පීය නැවියෝ පැමිණ සිටියහ. එකිනෙකා හඳුනා ගැනීමෙන් පසු රට රටවලින් පැමිණි අප අතර ද මිත්‍රත්වයක් ගොඩනැඟිණ. මුල් දින දෙක තුළ අපට රටතොට බලාගැනීමේ අවස්ථාව ලැබිණ. පුහුණුව අරඹන තුරු ලද ඒ විවේකයෙන් අපි උපරිම ප්‍රයෝජන ලැබූවෙමු.මුහුදු තීරයේ අපේ රටේ මෙන්ම සංචාරකයෝ සැරිසැරූහ.වතුරට අඳින ඇඳුම් වෙනසක් නොවීය. ඒ අතර ඉන්දියන් කෙල්ලන් ද නොසිටියා නොවේ.”පාළුව යන්නත් එක්ක මෙහෙන් කෙල්ලක් වත් හොයාගමු”මුහුදු තීරයේ ඇවිදිමින් සිටි උදයකුමාර කෙල්ලන් දෙස බලමින් පැවසූයේ කටමැත දොඩවන්නාක් මෙනි. සංයමයක් තැන්පත් බවක් ඔහු තුළ නොවූවද ඔහු අවිචාරවත් පුද්ගලයකු නොවේ. ආචාරශීලීබව හැමවිටම ඔහු තුළ කැපී පෙනුණි.”උදය කටට ආවාට ඒව මේව නොකිය ටිකක් පරිස්සමින් කතා කරමු””මුන්ට සිංහල තේරෙන්නෙ නෑ””ඒක හරි. ඒත් මෙහේ කෙල්ලො සොයාගෙන කසාද බඳින්නයැ. කසාද බැඳල අපේ රටට ගෙනියන්න කොහොමත් අවසර නැතුව ඇති.”ඒත් මේ කෙල්ලො හරි ලස්සනයි””අපේ රටේ උන්ට අපහාස කරන්න එපා උදය. මොකෝ අපේ සිංහල කෙල්ලො ලස්සන නැතුවයැ””ඉන්නව. දැක්කනෙ තිලකල”නම ඇසූ පමණින් මට තරහක් ඇතිවිය. මම ගමන ඉක්මන් කළෙමි. උදය කුමාර ඒ බව තේරුම් ගන්නට ඇත.”මට සමාවන්න චාමික. මං ආයෙ ඔය නම මතක් කරන්නෙ නෑ.”ඔහු මගේ අත්ලට අත්ල ගසා පොරොන්දු විය. පපුව කීරි ගැසීගෙන ගියේ අතීත ස්මරණය තවමත් සිතින් ගලවා දැමීමට නොහැකිවූ නිසා විය යුතුය.අපේ නවාතැන පිහිටා තිබුණේ පුහුණු ආයතනයට සමීප තැනකය.තට්ටු හතරක ගොඩනැඟිල්ලක්වූ එහි අප සිටියේ ඉහළම මාලයේය. ඉහළ මාලයේ සඳළුතලයට ගියවිට කිලෝ මීටරයක පමණ පරිසර වපසරියක් අපේ නෙත ගැටේ. සමහර නිවෙස් ඉන්දීය නාවිකයන්ගේ මිතුරන්ගේය. හැමදෙයකම හොඳ පැත්ත ඉව අල්ලමින් සිටිනා උදයකුමාරට අපේ නවාතැනට මඳක් ඈතින් වූ නිවසක් ගැන හෝඩුවාවක් ලැබී තිබිණ.”අර පේන ගෙදර ශ්‍රී ලංකා තානාපති කාර්යාලයෙ වැඩ කරන කෙල්ලක් ඉන්නවලු””එක්තරා නිවසක් පෙන්වමින් උදයකුමාර කීවේය.”සිංහල කෙල්ලක්ද?””දන්නෙ නෑ. ගිහින් බලමු”මගේ සිත තුළද කිසියම් කුතුහලයක් ඇතිවිය. එක් හැන්දෑවක පුහුණුව අවසන් කිරීමෙන් පසු අපි ඒ දෙසට ගමන් කළෙමු. නිවස අසලට ගියමුත් කිසිවකු පෙනෙන්නට නොවීය. මිත්‍රත්වයක් ගොඩනඟා ගැනීම සඳහා ද ක්‍රමයක් නොවීය. අප එහා මෙහා ගැවසෙනු දුටු පාරේ ගමන් කරමින් උන් තරුණයෙක් අප දෙසට පැමිණියේය.”කාවද හොයන්නෙ?ඔහු කැඩුණු ඉංග්‍රීසියෙන්”ඇසුවේය.”තානාපති කාර්යාලයෙ වැඩකරන ලංකාවෙ කෙනෙක් මෙහේ ඉන්නවද?””ඉන්නව මයෙ හිතේ. ළමයි දෙන්නෙක් එක්ක ගෑනු කෙනෙක්. ඒත් එයා රිෆියුජි කෙනෙක්” ”ඒ කියන්නෙ අනාථයෙක්. එහෙනම් කොහොමද තානාපති කාර්යාලයෙ වැඩ කරන්නෙ””ඒක නම් මම දන්නෙ නෑ”ඔහු ගේ අසලට ගොස් දොර සීනුව එබුවේය. ඒ ගෙයි පිටතට දොරක් තබා සෑදූ අනෙක්සියකි. විදුලි සීනුව දෙසැරයක් එබූවද කිසිවකු පිටතට පැමිණියේ නැත.”සමහර විට වැඩ ඇරිල ගෙදර එන්න රෑවෙනව ඇති’ තව පැයකින් විතර ඇවිත් බලන්න”අමුත්තා අපට උපදෙස් දී යන්නට ගියේය.”ඇත්තටම ඒ ගෙදර ඉන්න මනුස්සය උදය අඳුනනවද?”මම ආපසු හැරෙමින් ඇසුවෙමි.”නෑ””එහෙනම් හොයන්නෙ?””ලංකාවෙ ගෑනියෙක් නම් හොඳයිනෙ””අනේ මන්ද?”මගේ සිතට කිසියම් විචිකිච්චාවක් දැනිණ. උදයකුමාර මොකක්දෝ අනවශ්‍ය දෙයකට පැටලෙන්නට යයි. එහෙත් ඔහු එවැන්නකුද නොවේ.ආපසු එන්නට සැරසුණු අපි යළිත් ආපසු හැරී බැලුවෙමු. කිසියම් පුද්ගලයකු මහ දොරින් එළියට එනු අපට පෙනිණ. ඔහු අපේ පුහුණු ආයතනයේදී අප දැක පුරුදු පුද්ගලයෙකි. කලින් දැක තිබූ නිසාදෝ ඔහු අප වෙත ආවේය.”කාවද හොයන්නෙ””තානාපති කාර්යාලයෙ වැඩකරන නෝන කෙනෙක් මෙහෙ ඉන්නවද?””ඔව් කුලියට කාමරයක් අරන් ඉන්නවා. තව ටිකකින් ඒවි. ළමයි ඩේ කෙයා එකෙන් අරගෙන තමයි එන්නෙ. ඒ හින්දයි පරක්කු.”ඒ නෝන එනකං මෙහෙන් ඇවිත් ඉඳගන්න.”මේ ගෙදර අපේ අයියගෙ. හමුදා නවාතැනේ හිටියට මං වැඩිපුර ඉන්නෙ මෙහේ”ඔහු නොවලහා තම වගතුග පැවසුවේය. ඔහු මුස්ලිම් ජාතිකයෙකි.නම ලතීෆ් ය. ආගන්තුක සත්කාරය අතින් අපටත් වඩා දියුණුය. ටික වේලාවකින් ගෙතුළට රිංගූ ඔහු තඹ භාජන දෙකකට තේ පුරවාගෙන ආවේය.”ගෙදර කව්රුවත් නෑ. තේ හැදුවෙ මමයි. කහට වැඩිද දන්නෙ නෑ”ඔහු පැහැදිලි ඉංග්‍රීසියෙන් කතා කළේය. අප තේ කෝප්ප තොල ගාද්දී ඇනෙක්සියේ දොර විවරවන හඬ ඇසිණ.”ආවද කොහෙද? මං ගිහින් බලන්නම්”මොහොතකින් තරුණියක හා දරු දෙදෙනෙක් ඔහු පසුපසින් ඇදුනෝය.”හමුවෙන්න ඇවිත්. අඳුනනවද මන්දා?”තරුණිය මොහොතක් ඇස් අයාගෙන බලා සිටියාය.”අපි ශ්‍රී ලංකාවෙ“”ආ එහෙමයි. අඳුනගන්න ලැබුණු එකත් සතුටක්. මම චින්තා. මමත් ශ්‍රී ලංකාවෙ“ඈ ප්‍රථමයෙන් උදය කුමාරටත් දෙවනුව මටත් අතට අත දුන්නාය.ශ්‍රී ලංකාවේ තරුණියක හඳුනාගන්නට ලැබීම ගැන අපි දෙදෙනාම සතුටට පත්වීමු. විදේශයක විදේශිකයන් අතර දැන් අපට අපේ එකියක හමුවී තිබේ.අපේකම දැනෙන්නේ බොහෝවිට අප විදේශගතවී සිටින විට යයි බොහෝ දෙනකු කියන කතාවද මට සිහිපත් විය. පෙර ආත්ම භවයක අප සමඟ එක්ව සිටි එකියක මෙන් චින්තා දවසින් දෙකින් අප හා මිතුරු වූවාය. අප සමඟ මිතුරු වුවද උපතින්ම ලද සංවරශීලී බවක් චින්තා තුළ විය. ඈ ගැන සැබෑ තොරතුරු දැනගැනීමේ ආශාවක් මා තුළ වූ හෙයින් මම උදයකුමාරටත් වැඩියෙන් ඈ සමඟ කතාබහට වැටුණෙමි. මිදුලේ ඇගේ ඇනෙක්සිය පැත්තට වෙන්නට තිබූ අඹ ගස් සෙවණ අපේ කතාබහට තෝතැන්නක් විය. වාඩිවන්නට තැනක් නොවූයෙන් චින්තා අපේ පැමිණීමත් සමඟ තතමි පැදුරක් ගෙනවිත් බිම ඇතිරුවාය. පැදුරේ ඉඳ ගැනීමෙන් ඉන්දියන් හා ජපන් ක්‍රමයේ ලක්ෂණ මතුවිය.දින දෙකක් ඇතුළත ඈ ඇගේ ජීවිත කතාව අප සමඟ කියා නිම කළාය. එය ඇත්ත වශයෙන්ම පුදුම ඛේදවාචකයකි. මේ කතාව ඇසුවායින් පසු තිලකා සම්බන්ධයෙන් බිංදු මාත්‍රයක හෝ වේදනාවක් මා තුළ වූයේ නම් මට එයද නැති කර ගැනීමට හැකිවිය.චින්තාගේ සැමියා ලංකාවේ උපන් ද්‍රවිඩ ජාතිකයෙකි. ඔහු ඊළාම් විමුක්ති සංවිධානයේ සාමාජිකයකු බව ඈ දැන සිටියේ නැත. පෞද්ගලික සමාගමක රැකියාව කළ චින්තා ඔහු යම් යම් ගණුදෙනු සඳහා එහි පැමිණීම නිසා ඔහු සමඟ ආදරයෙන් බැඳුණාය. ගෙදරට හොරෙන් ඔහු සමඟ විවාහ වූ චින්තා කොළඹින් ඈත ප්‍රදේයකට ගොස් පදිංචි වූවාය. තමන්ට නොගැලපෙන පුද්ගලයකු හා විවාහවීම නිසා චින්තාට දෙමව්පියන්ගෙන් කිසිදු සමාවක් නොලැබිණ. දෙමාපියන් ඇයට සැලකුවේ ඈ මියගියාක් හා සමානව සිතමිනි. දැන් ඇයට රාජු හැර වෙනත් කිසිදු පිහිටක් නොවීය. අවුරුදු හයක් පමණ ඔව්හු ලංකාවේ ජීවත්වෙමින් ඉතා හොඳ පවුල් ජීවිතයක් ගත කළහ. පසුව රාජුට ලංකාවෙන් පැනයන්නට සිදුවිය. පොලිසිය ඔහු පසු පස පැන්නූ බව ඈ ඒ වනවිට නොදැන සිටියාය.”කොහොම වුණත් රාජු හොඳ මිනිහෙක්. ඔහු මාවයි දරු දෙන්නයි අනාත කළේ නැහැ. අපි තුන්දෙනාම අරගෙනයි ඉන්දියාවට ආවෙ“එසේ කියාගෙන යද්දී ඇගේ දෑසින් කඳුළු බේරෙන්නට විය. ”දිල්ලි ගුවන් තොටුපළේදී පොලිසිය අපව වටකළා. රාජු හිරබාරයට ගත්තා. අපි තුන්දෙනා සරණාගතයන් බවට පත්වුණා. මොකක්දෝ වාසනාවකට අප තුන්දෙනා කඳවුරකට නොයවා ශ්‍රී ලංකා තානාපති කාර්යාලයට යැව්වා. එතන හිටපු ලේකම්වරියක් අපේ පවුලේ හිතවතියක් බව මට පසුව දැනගන්න ලැබුණා.”සිත්තියා නම් වූ හිතවතිය ඇයට නොසෑහෙනසේ උදව්කර තිබුණි. චින්තාට මේ ඇනෙක්සිය ලබාදී ඇත්තේද ඇයමය. ජීවත්වීම සඳහා කිසියම් මුදලක් අවශ්‍ය වූ හෙයින් ඇයට තානාපති කාර්යාලයේ පිරිසිදු කරන්නියක වශයෙන් රැකියාව ද ලබාදී තිබුණි.”ඉතින් ඔය රස්සාවට කැමතිද?”ඉහළ පෙළේ සමාගමක රැකියාව කළ ඈ දැන් කුණු අතුගාන්නියකි.”අකමැතිවෙලා කොහොමද? දරු දෙන්න ජීවත් කරවන්නත් එපායැ. අනික මේ රස්සාව හොඳයි. කව්රුත් මට මාසෙ අන්තිමට සන්තෝසමක් එහෙමත් දෙනව. ජීවිතේ එන විදියකට බාරගන්නව මිසක් වෙන මොනව කරන්නද..තව කොටසක් ලබන සතියේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=as1008225</link>
    <topic>මිනිත්තුවක කතා</topic>
    <author>විශ්‍රාමලත් විදුහල්පති බණ්ඩාරගම පුල්ලෙපෙරුම</author>
    <content>මිනිත්තුවක කතාකුඩා නගරයක පදික වෙළෙන්දකුට දිනක් උදෑසන මහ මඟදී නීතිඥයකු හමු විය. දෙදෙනා එකිනෙකාට සුබ පතාගැනීමෙන් අනතුරුව වෙළෙන්දා නිකමට මෙන් ව්‍යාපාර කළමනාකරණය පිළිබඳ ප්‍රශ්නයක් නීතිඥයාගෙන් ඇසීය.දින කීපයකට පසු වෙළෙන්දාට නීතිඥයාගෙන් ලිපියක් ලැබිණ. වෙළෙන්දා මවිතයට පත් කරමින් නීතිඥයා සිය නීති උපදෙස් වෙනුවෙන් ඩොලර් 25ක් තමාට ලැබිය යුතු බව දන්වා එවා තිබිණි.ඉන් දින කීපයකට පසු නැවත උදෑසන ඔහුට නීතිඥයා හමුවිය. එදින ද සුපුරුදු පරිදි දෙදෙනා සුබ පතා ගත්හ.”අද නම් වහින පාටක් නැහැ නේද” වෙළෙන්දා පැවසීය.”මම ඒක නිකං කිව්ව විතරයි. සෑර් උත්තර නොදුන්නට කමක් නැහැ”නීතිඥයා කට ඇරීමට පෙර වෙළන්දා පැවැසීය.විශ්‍රාමලත් විදුහල්පති බණ්ඩාරගම පුල්ලෙපෙරුමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=as1008226</link>
    <topic>මං අද ඉඳන් පාඩම් කරන්නම්</topic>
    <author>ටෙක්ලා පද්මිණි කාරියවසම්</author>
    <content>මං අද ඉඳන් පාඩම් කරන්නම්බොහෝ දිනවල දහවල පසුවෙද්දී මම දරුවන් සොයා යමි. ඔවුන් දිවා භෝජනය ගෙන නිදහසේ හිඳින වේලාවයි. මීට සති කිහිපයකට පෙර මා දරුවෙකු සමඟ සාමීචියෙහි යෙදෙමින් සිටින විට රැඳවුම් නිවසේ සිට පාසල් ගොස් පැමිණෙන දරුවන් පේළියට එනු දුටුවෙමි. ඔවුහු ද අප ළමා කාලයේ කළාක් මෙන් දඟ පඟ පාමින් කෙළිලොල් ගමනින් තම ඇඳ, මේසය සොයා යමින් සිටිති. ඒ අතරින් බොහෝ දෙනෙකු නැවැතී මා හා සුහදව කතාබහ කොට යෑම පුරුද්දකි.එක් දරුවකු ගෙන් මම ඇසුවේ දැන් කීයේ පන්තියෙ ද? කියා ය.‘එකොළහ වසරේ මේ සැරේ විභාගේ මිස් පාඩම් කරන්න ඕනැ.’රැඳවුම් දරුවෙක් අපොස සා පෙළට සූදානම් වීම අගය කළ යුතු යැයි සිතු මම ‘ඔයාට මොනවද ඕන?’ යැයි විමසීමි.‘මොකුත් එපා මෙහෙන් ඔක්කොම දේවල් දෙනවා’ දරුවාගේ පිළිතුර විය.‘ඔයාට ඕන මෙහෙන් නොලැබුණු දෙයක් තියෙනවනම් කියන්න’ යි කී මම මගේ කටයුතු ආරම්භ කළෙමි. දරුවා යන්නට ගියේ මට ආචාර කරමිනි. ටික දුරක් ගිය දරුවා ආපසු ආවේය.‘මිස්ට පුළුවන් නම් මට ඩික්ෂනරි එකක් ගෙනත් දෙන්න. ඉංගි‍්‍රසි වචන ඉගෙනගන්න...’මම මෙවර ඉංගි‍්‍රසි සිංහල ශබ්ද කෝෂයත් අත්බෑගයේ දමාගෙන ගොස් පාසල් යාම නවතා දැමු කොලු ගැටයා සොයා රැඳවුම් නිවස පුරා ඇවිද්දෙමි.‘සමීර’ සොයා ගැනීමට මම සමත් වීමි.‘වාඩිවෙන්න.’දරුවා මා අසලින් අසුන් ගත්තේය.මගේ ප්‍රශ්න වැල් ඉදිරියේ යෞවනයාගේ නිල් පැහැති දෑත් රත් පැහැවී ඒවායේ කඳුළු පිරෙන අයුරු මම නිහඬව බලා සිටියෙමි.ඔයාට අඬන්න ඕන නම් අඬන්න...‘එපා මිස් මම අඬන්නෙ නැහැ.’‘මොකද ඉස්කෝලේ යන්නෙ නැත්තෙ?’‘ඒක කියන්න බැහැ.’‘මට ඉස්කෝලෙ ගිහින් විභාගේ ලියන්න ලැබෙනව නම් මම මීට පස්සේ කිසිම දඟ වැඩක් කරන්නෙ නැතිව ඉන්නම්...”කොල්ල වාචික පොරොන්දු ප්‍රකාශය ඉදිරිපත් කළේය.“හොඳයි මම උදව් කරන්නම් මොකද වුණේ...?”“බෑ... මිස් ඒක පෞද්ගලික දෙයක්. සර් මට පනිෂ්මන්ට් කළා. ඉස්කෝලෙ යන එක නතර කළා. තනියම කාමරේ අතු ගාලා අස් කරන්න දීලා තියෙන්නේ මට. මට අද කුස්සියේ වැඩ.”ට කලින් ඔක්කොම හොඳට තිබුණා. ඉස්කෝලෙ යන ළමයින් ගේ ඔක්කොම සල්ලි සර් දෙන්නෙත් මට. ඉතිං මම පැනලා යනවා නම් මීට කලින් පැනලා යනවා. දැන් සර්ලා මට එක පංතියකටවත් යන්න දෙන්නේ නැහැ. මං කම්පියුටර් පංතියට ගිහින් හිටියා ඒකට යන්න දෙන්නෙත් නැහැ. එකෙන් පාඩම් වැඩ ටිකක් බලා ගන්න පුළුවන් දැන් ඒකත් නැහැ. විදුලි පංතියේ වැඩ කරන්න දාන්නම් කීවට ඒකට දාන පාටකුත් නැහැ. මම චිත්‍ර තරගයකටත් තේරිලා පැස්ටල්, පැන්සල, මකන චිත්‍ර පොතක් ඔක්කොම හම්බ වුණා. මම දැන් චිත්‍ර තරගයට යන්න චිත්‍ර ඇඳලා හුරු වෙමින් ඉන්නේ. මට ඒකත් එපා වෙලා මේ ළඟදි මෙහෙට තව මිස් කෙනෙක් ආවා. එයාගෙන් ඇහුවහම එයා කීවා ඉස්කෝලෙ නොගියට පාඩම් කරලා විභාගේ ලියන්න පුළුවන් කියලා. මට දැන් පාඩම් කරන එකත් එපා වෙලා. මං ඇඳුම් සෝදලා මැදලා ලෑස්ති කරලා තියෙන්නේ පොතුත් ලෑස්තියි. ඉස්කෝලේ යන්න විදිහක් නැහැ. දැන් නිවාඩු කාලේ.“ඔයා කොහොමහරි කාටහරි කියලා මට ඉස්කෝලෙ යන්න හදලා දෙන්න.” කියන වචන ටික නොකියා කොල්ලා තම දුක්ගැනවිල්ලේ ඒ වචන ටික සඟවා තබා තිබිණි.ඔහු මදෙස බැලු බැල්මෙහි වූයේ “ඉතිං මගේ බලාපොරොත්තු ඔක්කොම ඉවරයි.” යන්න යැයි මට සිතිණ. ඔහු පරාජය පිළිගෙන තිබිණි. ඒ අස්සේ යන්තම් බලාපොරොත්තු යළි හිස ඔසවන අයුරු පෙනිණි.“ඉස්කෝලේ නොගිහින් පාඩම් කරලා විභාගේ පාස් වෙන්න පුළුවන් ද?”“ඔව්” මම සෘජු පිළිතුරක් දුනිමි.“පාඩම් කරන හැටි ඔයා කියලා දෙනව ද?”“හා” කී මම කොලුවාට පාඩම් කරන හැටි, ඒවා මතක තබාගන්නා ක්‍රම හා විභාගයට සූදානම් වන අයුරු පිළිබඳ පැයක දේශනයක් කළෙමි. ඔහු ඒ වන විට මුවෙහි නැඟුණු තෘප්තිමත් සිනාවක් සමඟ මා හා දොඩමලු වෙමින් සිටියේය. අහිංසකයාගේ සිනහව සඟවා දැමීමට අකමැති වූ මම කොලුවාගේ දඟකාරකම් ගැන විමසුවෙමි. ඔයා ඉස්කෝලෙදි දඟ කරනවා ඇති හොඳට නේද?නෑ මිස්. මම සෙල්ලම් කරන්නවත් යන්නේ නැහැ. මෙහේ හිටියත් සෙල්ලම් කරන්නේ නැහැ. ඉස්කෝලෙදි වොලිබෝල් ගහන්න යනවා. මට සෙල්ලම් කරන එක එපා වෙලා තියෙන්නේ...ගමේ නම් ඔයේ ගිහින් ඔරු පදිනවා, සරුංගල් අරිනවා. ඒත් අපේ අම්මයි තාත්තයි මට ගෙදරින් එළියට යන්න දෙන්නේ නැහැ. එහේ ඉන්න අනිත් ළමයි හොඳ නෑ කියලා. මම බලහත්කාරෙන් පැනලා ගිහින් තමයි සෙල්ලම් කළේ. ඉඳලා හිටලා එහෙම ගිහින් ගෙදර ආවහම තාත්තා මට හොඳටම ගහනවා...” කී කොලුව කඳුළු පිරි දෑස් මවෙතින් ඉවතට හරවා ගත්තේ ලජ්ජාවෙනි.ඔයාගේ අම්මා මොකද කරන්නේ?“මල්ලි බලා ගන්නවා. මල්ලි දැන් මොන්ටිසෝරි යන්නේ ඉතිං ගෙදර ඉඳගෙන මට එයා එක්ක සෙල්ලම් කරන්න බෑනේ. ඒක කීවට අම්මටයි තාත්තටයි තේරෙන්නේ නැහැ.”ඔයාගේ වයස කීය ද? මම ඇසූ පැනයට කොල්ල හිතෙන් ගණන් හදා ‘අවුරුදු 17 යි’ කීවේය.අවුරුදු දොළහක වයස් පරතරයක අයියටයි මල්ලිටයි මොන සෙල්ලම් දැයි සිතු මම සිනාසුණෙමි.එතරම් වයස් පරතරයක් ඇතිව උපන් බාල සහෝදරයාට රැකවරණය දෙනු විනා ඔහු හා සෙල්ලම් කිරීමට අවස්ථාවක් සලසා ගැනීමට වැඩිමහල් සහෝදරයාට ඉඩකඩ නැති බව මම ද දනිමි.තාත්තා ගෙන් ගුටිබැට කෑම යොවුන් වියේ කොල්ලන්ට මදි කමකි. එසේ තරවටු කිරීම ඔවුන් දඩබ්බර වීමට තවත් එක් හේතුවක් වන්නට පුළුවන. සමීරගේ මූණෙහි දඩබ්බර පෙනුමක් නැත. ඇත්තේ බලාපොරොත්තු සුන් වී ගිය යෞවනයකු ගේ කල්පනාකාරී පෙනුමකි. මේ කල්පනාකාරී බව යෞවනයට උචිත නොවේ. මම ඔහුගෙන් බොහෝ දේ හාරඅවුස්සා බැලීමි. ඒ සියල්ල මෙහි සටහන් කිරීම උචිත නොවේ. සමීර මට කීවේ ද“අනේ මිස් ඔක්කොම දේවල් සර්ලට කියන්න එපා. මාව මෙහෙට එව්වේ ඉස්කෝලේ යන්නේ නැති නිසා උසාවියෙන්...” යනුවෙනි.දරුවාගේ වචනම අහන්නට ඔබ කැමැති බැවින් ඔහුගේ වචනම ඔබට කීම මම ද කැමැත්තෙමි.“මම හැදුණේ ආච්චිගේ ළඟ මට අවුරුදු තුනේ දී තමයි අම්ම රට ගිහින් තියෙන්නේ. අම්මා රට ගියාට පස්සෙත් තාත්තා මාව බලන්න ආවේ නැහැ. ඒ ආච්චි එක්ක තරහ නිසාලු. දැන් එයා ආච්චි එක්ක යාළුයි. මේ සේරම වුණේ අපි තාත්තාගේ ගෙදරට ගියාට පස්සේ තාත්තා මට මල්කදුරු කෝටුවෙන් රිදෙන්නම ගහනවා.මට එපාවෙලා ගෙදරින් පැනලා ගියා. ගිහින් පන්සලකට වෙලා හිටියා. ඒ හාමුදුරුවෝ ගෙදරට කෝල් කරලා කීවා මම ඉන්නවා කියලා අම්මා ආවට මම ගියේ නැහැ. ඉස්කෝලේ යන්න කියලා හාමුදුරුවෝ කීවා. මම ඒත් ගෙදර ගියේ නැහැ. හාමුදුරුවෝ මාව මහණ කරන්න හැදුවා. මම මහණ වෙන්න බෑ කියලා ගෙදර ගියා.ආයේ වෙන පිරිවෙනකට ගියා ඒකේ සංස්කෘත, පාලි උගන්නන්නේ ඒ නිසා චන්දෝදය පිරිවෙනට ගියා. ඒකෙ යද්දි මට යන්න බෑ කියලා හිතිලා එකොළහ වසරෙදි නැවතුණා. මම කොහේ ගියත් ආච්චි බලන්න එනවා. මම නැති වුණහම ආච්චි අඬ අඬා මාව හොයනවා. එක සැරයක් මම ගෙදරින් පැනලා ගිහින් වෙන පන්සලක හිටියා මාස තුනක් විතර. ඒ වෙලාවේ ආච්චි බලන්න ආවා ගෙදර අය මාව වට කරලා අල්ලන්න හැදුවේ මං ආච්චිගේ ගෙදර පිටිපස්ස දොරෙන් පැනලා ගලක් තියෙනවා ඒක නැගලා ඒක ළඟ තියෙන ගහ දිගේ බැහැලා පැනලා ගියා. කාටවත් මාව අල්ලන්න බැරිවුණා. ආච්චි මට හරිම ආදරෙයි.ආච්චි හිටිය ගේයි ඉඩමයි ආච්චි මට ලියලා දුන්නා අම්මයි තාත්තයි ඒකට විරුද්ධ වුණා. ඒත් ආච්චි එයාලා කියන දේ ඇහුවේ නැහැ. තාත්තයි අම්මයි කීවේ ඒක අම්මගේ නමට ලියන්න කියලා. ආච්චි ප්‍රාණ භුක්තිය තියාගෙන ගේ මට ලියලා රබර් වත්තක තියෙන පොඩි ගේකට ගියා. තාත්තයි අම්මයි වෙන ගෙයක් හදාගෙන තාත්තගේ මහ ගෙදර ගියා. මම පස්සේ දවසක ගෙදරින් පැනලා ඇවිත් හිටියේ ඒ ගෙදර ඒ ගෙදර ඉඳන් පේන්ට් වැඩ කරන්න ගියා. දවල්ට කෑම දීලා හවසට රුපියල් 1000 ක් දුන්නා. උස ටෙලිෆෝන් කුලුනුවල පාට ගාන්නයි තිබුණේ. ඊට පස්සේ අම්මා පරිවාසෙට ගිහින් කියලා මම ඉස්කෝලේ යන්නේ නෑ කියලා උසාවියෙන් මාව මෙහේට දැම්මා.”බොරු කියන්න එපා දරුවො... ඔහුට තරයේ අවවාද කළෙමි.“බොරු කියනවනම් මම මිස්ට මීට කලින් කියනවා. බොරු නෙමේ ඇත්ත. මට ගිය අවුරුද්දෙ විභාගේ ලියන්න තිබුණේ. මේ අවුරුද්දෙ ලියන්න ඉස්කෝලේ ගියා. දැන් මේ අවුරුද්දේ ලියන්න වෙන්නෙත් නැහැ.” කී සමීරගේ කටහඬ බිඳී තිබිණි.“අපේ ඉස්කෝලේ සර්ලා කැමතිම නැහැ මෙහෙන් ඉස්කෝලේ යන ළමයින්ට. එයාලා හදන්නේ මොනවා හරි කරලා ඉස්කෝලේ යන එක නවත්තන්න. සර්ට කියලා තියෙන්නේ මම කුඩු ගහන කොල්ලො එක්ක පැනලා යනවා කියලා. මම එහෙම කළේ නෑ ඔය කියන දවසේ මම ඉස්කෝලේ තාප්පෙ ළඟට වෙලා හිටියා. මම ගිය අවුරුද්දෙ දෙවැනි වාරේ තිස් වැනියා. තුන් වැනි වාරේ පහළොස් වැනියා. මම වාර විභාගෙට හොඳට පාඩම් කරලා හිටියේ. ඒත් ප්‍රශ්න පත්තර තුනටයි උත්තර ලීවේ. හතර වැනි ප්‍රශ්න පත්තරේ දවසේ තමයි ඔක්කොම වුණේ. ඉතිං මම සර්ට කීවා ප්‍රශ්න පත්තරේට උත්තර ලියන්න බෑ කියලා සර් ලොකු සර්ට කියලා තීන්නේ බොරු.”“ඇයි ප්‍රශ්න පත්තරේට ලීවෙ නැත්තේ...”“ඒක මිස්ට කියන්න බෑ... පෞද්ගලික දෙයක්.”හැම පෞද්ගලික දෙයක්ම පස්සෙ පොදු දෙයක් වෙනවා ඔයා මට කියන්න මම ඔයාගේ සර් එක්ක කතා කරන්නම් හැබැයි සාධාරණ හේතුවක් නම්...” කී මම ඔයා නේද මගෙන් ඩික්ෂනරියක් ඉල්ලුවේ? යැයි ඇසීමි.ඔව් මිස් ගෙනාවද? යි උද්යෝගිමත් ස්වරයෙන් ඇසු දරුවාට එය දකිනතුරු ඉවසුමක් නැති විය. ඒත් එය දිය යුත්තේ පාලනාධිකාරිය හරහා බව කී මම, ඒක සර් ඔයාට දෙයි. ඔයා ඉස්කෝලෙ යවන්න පුළුවන්ද බලන්න කියලා කියන්නම්. ඔයා ගිහින් නාගෙන එන්නයි කීවෙමි.නාන්නට නොගිය කොලුවා මට බොහෝ දේ කීවේය. දුක හිතෙහි හිරකර ගෙන සිටීම යොවුන් වියේ දරුවෙකුට නොහැක. එය කීමට මවක පියෙකු ආච්චි අම්මා කෙනෙකු හෝ සහෝදරයකු අවශ්‍යය. ඒත් ඒ කිසිවෙකුත් ළඟ නොමැති සමීරට හිටියේ වරදින තුරු බලා සිට සිනාසෙන මිතුරු කැළක්, බාලක නිවහනේ පාලන අධිකාරිය හා පාසලේ ගුරුවරුන් පමණි.පාසලේ ගුරුවරයාට විශාල වගකීමක් තිබේ. මෙවන් හිරවූ ජීවිත ගෙවන දරුවන් කෙරෙහි කාරුණික අවධානය යොමු කිරීම ගුරු භවතුන්ගේ වගකීමයි. මේ දරුවෝ ගුරුවරයා අතින් ප්‍රතික්ෂේප වීම හේතුවෙන් බරපතළ වැරැදි සඳහා යොමු වීමට ඉඩ තිබේ.සියල්ල නොවලහා මා හා කී සමීර සිනාසී කීවේ“මම අද ඉඳලම පාඩම් කරන්නම්” යනුවෙනි. දරුවෙකුගේ සිතට සැනසිල්ල ළඟාකර දීම වෙනුවට පීඩාවට පත්කිරීම හේතුවෙන් දරුවා හෝ දැරිය ප්‍රචණ්ඩත්වයට පත්වේ. සිතෙහි සිරව තිබුණු කෝපය සමඟ සමීර බාලක නිවසින් පැන ගියානම් සිදුවන්නට තිබුණේ බරපතළ අපරාධයකි.අලුත් සර් කීවේ සමීර පාසල් නිවාඩුවෙන් පසු පාසල වෙත රැගෙන යන බවයි. විදුහල්පතිවරුන් ගුරුවරුන් පමණක් නොව නියෝජ්‍ය විදුහල්පතිවරුන් ද දරුවන්ගේ මනස තේරුම් ගෙන කටයුතු කළ යුතුය. එසේ නොකිරීමෙන් දෙමාපියන් සෙවණෙහි මල් මෙන් වැඩුණු බාලක බාලිකාවන් ද පසුගිය කාලයෙහි අකලට පරවී ගිය අයුරු අපට මතකය.මව්පිය සෙවණේ වැඩෙන දරුවන්ට වඩා සෙනෙහස රැඳවුමේ, පරිවාසයේ, ළමා නිවහනේ, වෙසෙන දරුවන්ට අවශ්‍ය බව සමීර මට නිහඬව කීවේය. දරුවන්ගේ විශ්වාසය දිනා ගැනීම වැඩිහිටියන්ගේ වගකීමයි.අලුත් සර්ගේ කාමරයේදී “මීට පස්සේ දඟ වැඩ බෑ” කියා මා දුන් ඉංගි‍්‍රසි සිංහල ශබ්ද කෝෂය අතට ගත් සමීර සිනාසී එතැනින් නික්ම ගියේ අලුත් බලාපොරොත්තු සමඟ වන්නට ඇත.ටෙක්ලා පද්මිණි කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=as1008227</link>
    <topic>අක්මාව දන්දීම පිංකමක් තමයි ඒත් අපට කාගේ පිහිට ද?</topic>
    <author>පිංතූර හා සටහන ජා-ඇල මධ්‍යම ලෙස්ලි පෙරේරා</author>
    <content>අක්මාව දන්දීම පිංකමක් තමයි ඒත් අපට කාගේ පිහිට ද?ලංකා වෛද්‍ය ඉතිහාසයේ ප්‍රථම වරට අමතක නොවන සිද්ධියක් ගැන පසුගියදා අපට අසන්නට ලැබිණි. එනම් මොළය මියගිය 42 හැවිරිදි දෙදරු පියකුගේ අක්මාව ජාතික රෝහලේ දී අක්මා රෝගියකුට ඉතාමත් සාර්ථක අයුරින් බද්ධ කිරීමය. ශල්‍ය වෛද්‍ය විශේෂඥ මහාචාර්ය මන්දික විජේරත්න මහතා ප්‍රමුඛ වෛද්‍ය මණ්ඩලය එම රෝගියාට නව ජීවයක් ලබාදුන්නේ ශ්‍රී ලාංකික වෛද්‍යවරුන්ගේ හැකියා දක්ෂතාවය මුළු ලොවටම කියාපාමිනි.ශ්‍රී ලාංකික වෛද්‍යවරුන්ගේ දක්ෂකමින් සුවය ලැබූ රෝගියා 49 හැවිරිදි එස්.ඒ.එස්.පෙරේරා මහතාය. ඔහුට බද්ධ කෙරුණේ හදිසි මාරක අනතුරකට ලක්ව සිහිය නොලබාම කොළඹ ජාතික රෝහලේ දැඩි සත්කාර ඒකකයේදී මොළය මියයෑමෙන් මරණයට පත් 42 හැවිරිදි දෙදරු පියකු වන කේ.සරත් කොල්වින් පෙරේරා මහතා ගේ අක්මාවය.දින ගණනාවක්ම සිහිසුන්ව කොළඹ ජාතික රෝහලේ දැඩි සත්කාර ඒකකයේ යන්ත්‍රයක ආධාරයෙන් පසුවූ කොල්වින් පෙරේරා මහතා වෘත්තියෙන් පෙදෙරේරුවෙකි. ඔහු සිය බිරිය අනෝමා සහ දියණියන් දෙදෙනා සමඟ සීදූව කොටුගොඩ ලංසියාවාඩිය 30ඒ අංක දරන නිවසේ සාමාන්‍ය දිවිපෙවෙතක් ගතකළේය.කොල්වින් පෙරේරා සිය මස්සිනා ද කැටිව, යතුරුපැදියකින් රද්දොළුගමට යමින් සිටියේ නිවසක වැඩක් බාර ගැනීමටය. ඔහු අනතුරට ලක්වූයේ එවිටය.කොල්වින් ගේ දයාබර බිරිය අනෝමා සිය සැමියාට සිදුවූ විපත හඬාවැලපෙමින් අප සමඟ මෙසේ පැවසුවාය.”කොල්වින් නිවසක වැඩක් බාර ගන්න රද්දොළුගමට ගිහින් එන්නම් කියලා මස්සිනාවත් යතුරුපැදියේ පිටිපස නංවාගෙන පිටත්වුණා. ගලින්එළිය හන්දියේදී ඉතාමත් වේගයෙන් ධාවනය වූ තවත් යතුරු පැදියක ගැටීමෙන් මගෙ සැමියා පසෙකට වීසිවෙලා තිබෙනවා. එයා බරපතළ තුවාල ලබලා. මස්සිනා වහාම සීදූව විජය කුමාරතුංග රෝහල වෙත ගෙන ගොස් තිබෙනවා.එහිදී ලෙඩාගෙ අසාධ්‍ය තත්ත්වය තේරුම්ගත් වෛද්‍යවරුන් වහා රෝගියාව රාගම රෝහලට යවා තිබෙනවා.රාගම රෝහලෙන් ද ලෙඩාව කොළඹ ජාතික රෝහලට මාරුකර දැඩි සත්කාර ඒකකයට යවා එහිදී යන්ත්‍රයක ආධාරයෙන් දින පහක් හිටියා.වෛද්‍ය මන්දික විජේරත්න මහතා කොල්වින්ගේ මොළය මේ වනවිටත් මිය ගොස් ඇති බව අයියාට පවසා තිබෙනවා.යන්ත්‍රය ඉවත් කළ විට ස්ථීරයෙන්ම මියගිය පුද්ගලයකු නිසා බිරිය කැමැත්තක් දක්වන්නේ නම් ඔහුගේ අක්මාව වකුගඩු හා ඇස්දෙක පරිත්‍යාග කළොත් තවත් කෙනෙකු ජීවත් කරවීමට හැකිවන මහා පුණ්‍යක්‍රියාවක් බවත් වෛද්‍යවරයා පැවසුවා.මේ ගැන මා මගේ මව ඇතුළු සැමියාගේ සහෝදරයන්ගෙන් විමසා ඊට කැමැත්ත දුන්නා. සැමියාගේ ශරීර අභ්‍යන්තර අවයව දන්දීමට මා වෛද්‍යවරුන් ඉදිරියේ ලියවිල්ලකට අස්සන් තැබුවා.එම අවයව කාට දුන්නාදැයි මා දැන සිටියේ නැහැ. කාට දන් දුන්නත් මේ පරිත්‍යාගය කළේ මගේ සැමියාට පිං පිණිසයි.කොල්වින් පෙරේරා හදිසි අනතුරකින් දිවියෙන් සමුගත්තේ රැකියාවක් නැති කිසිදු ආදායම් මාර්ගයක් නොමැති බිරිය අනෝමාත් චාරුනී රුවන්තිකා හා කාංචනා දිල්රුක්ෂි දියණියනුත් මෙලොව තනිකරමිනි. ඒ දියණියෝ රද්දොළුව පඤ්ඤානන්ද ජාතික පාසලේ 6 සහ 3 වැනි ශ්‍රේණිවල අධ්‍යාපනය ලබති. ඔවුන්ට දැන් කාගේ් සරණක්ද...?අනෝමා සිය සැමියාගේ වියෝවෙන් පසු වගකීම් රැසක් හිසමත තබාගෙන දියණියන් දෙදෙනාගේ අනාගතය ගැන බියෙන් පසුවන බැව් ඇගේ කතාබහෙන් පැහැදිලි වෙයි.කොල්වින්ගේ අක්මාව තවත් මරණ මංචකයක සිටි රෝගියකුට සාර්ථකව බද්ධ කිරීමට වෛද්‍යවරුන්හට හැකිවූයේ එම අක්මාව පරිත්‍යාග කිරීමට කොල්වින්ගේ දයාබර බිරිය අනෝමා ඉදිරිපත් වූ නිසාය.එවැනි සාර්ථක අත්දැකීමක් රටට ලෝකයට දැනගන්නට සැලැස්සූ වෛද්‍යවරුන් ගැන පුන පුනා උදම් ඇනීම පමණක් නොසෑහේ. මිනිස්කමේ අගය කියාපාමින් ඒ පරිත්‍යාගයට ඉදිරිපත් වූ කොල්වින්ගේ පවුල සම්බන්ධව මේ වන තෙක් වගකිවයුතු බලධාරීන් නිහඬවීම කනගාටුවට කරුණකි.ශ්‍රී ලංකා වෛද්‍ය ඉතිහාසයට නව පිටුවක් පෙරළා දක්ෂ වෛද්‍යවරු වගකිවයුත්තන්ගෙන් හරසර ලැබූහ. නමුත් අක්මාව පරිත්‍යාග කරන ලද කොල්වින්ගේ් අසරණ දරු දෙදෙනා සහ බිරිය අද ඉතාමත් අසරණ තත්ත්වයකට පත්ව සිටින බැව් අනෝමාගේ දුක් අඳෙීනාවෙන් අපට වටහා ගත හැකිවිය.සිය සැමියාගේ අක්මාව - වකුගඩු - ඇස් දන්දීමෙන් ලබන පුණ්‍යකර්මය මඟින් මේ අසරණ පවුල පිළිබඳ සානුකම්පිත ජනතා අවධානය යොමුවන්නේ නම් දනට – පිනට සිත් මනාපය ඇති අය ඇත්නම් 0724450575 දරන දුරකතන අංකයට කතාකර තොරතුරු ලබාගත හැකිය.එමෙන්ම මේ අසරණ පවුලට ආධාරයක් හෝ පරිත්‍යාගයක් කරන්න කැමැති නම් සීදූව ලංකා බැංකුවේ ඉ.කි.අ.3227784ට ඔබේ ආධාරය යොමු කිරීමෙන් මහත් පිනක් අත්පත් කරගත හැක.පිංතූර හා සටහන ජා-ඇල මධ්‍යම ලෙස්ලි පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=as1008228</link>
    <topic>ගුරු සේවයේ රසකතා</topic>
    <author>විශ්‍රාමලත් ආචාර්ය ඩී.එන්. දිසානායක</author>
    <content>ගුරු සේවයේ රසකතාසිසුන් නිතරම ගුරුවරුන්ගෙන් අනුකම්පාව සේම සාධාරණත්වයක් බලාපොරොත්තු වන අවස්ථා එමටය. මෙම අවස්ථාව මතු වූයේද දැනට වසර කිහිපයකට පෙර අපොස (සා/පෙළ) විභාගයට පිළිතුරු ලියූ දකුණු පළාතේ එක්තරා සිසුවකුගෙනි. ඒ මා පාසල් ගුරුවරයකු ලෙස සේවය කළ අවදියේය.”ලෝහවැඩ” ප්‍රශ්න පත්‍රයට බාහිර අපේක්ෂකයකු ලෙස පිළිතුරු සැපයූ මෙම ශිෂ්‍යයා තම උත්තර පත්‍රයේ අවසානයේ පහත සඳහන් වැකිය ලියා උත්තර පත්‍ර පරීක්ෂකවරයාගෙන් බලාපොරොත්තු වී ඇත්තේ අනුකම්පාවට වඩා සාධාරණත්වයක් බැව් පෙනේ.එය මෙසේය.”මෙය නොලිය යුතු දෙයකි. නමුත් මාගේ හදවත මෙය ලිවිය යුතු බැව් කියයි””පරීක්ෂකතුමනි!””මෙම “ලෝහවැඩ” ප්‍රශ්න පත්‍රයට පිළිතුරු ලියන මා “ලෝහවැඩ” විෂයය විෂයයක් වශයෙන් හැදෑරූ අයකු නොවේ. දක්ෂිණ ලංකාවේ මා ඉගෙනුම ලැබූ විද්‍යාලයේ “ලෝහවැඩ” විෂයය උගන්වන්නේ ද නැත. සහජයෙන්ම කාර්මික දැනුමක් ලබා ඇති මා “ලෝහවැඩ” උගත්තේ ස්වෝත්සාහයෙනි. මට “ලෝහවැඩ” විෂයය උගන්වපු ගුරුවරයෙක්ද නැත. මගේ එකම ගුරුවරයා “ලෝහවැඩ” පොත පමණි. මේ ප්‍රදේශයේ කිසිම පාසලක “ලෝහවැඩ” විෂයය උගන්වන්නේ් ද නැත. මා පදිංචි ප්‍රදේශයේ සිට ඉතා දුරබැහැර සැතැපුම් තිහකට පමණ එහා පිහිටි එක්තරා මධ්‍ය මහා විද්‍යාලයක “ලෝහවැඩ” විෂයය ඉගෙන ගන්නා මගේ මිත්‍රයෙකුගේ මිත්‍රයෙකු මාර්ගයෙන් ඔහුගේ “ලෝහවැඩ” සටහන් පොත් ඉතාමත් අපහසුවෙන් ලබාගෙන ඒ මාර්ගයෙන් මම “ලෝහවැඩ” විෂය ඉගෙන ගත්තේ ඒ විෂයයට ඇති බලවත් ආශාව නිසාමය.ඉහත කී විද්‍යාලයයේ “ලෝහවැඩ” උගන්වන ගුරුතුමා හමුවී ඔහුගෙන් උපදෙස් ලබා ගැනීමට ද මම ඒ මගේ මිත්‍රයා සමඟ ගියෙමි. එහෙත් මගේ අවාසනාවන්තකමක මහත! එතුමා මා ගැන කිසිම තැකීමක් කළේ ද නැත. පසුව ඉහත කී ගෝලයා සමඟ ඔහුගේ නිවසට ගොස් ඔහුගෙන් උපදෙස් ලබා ඔහුගේ සටහන් පොත්ද මා ලබා ගතිමි.”තවද ගරු පරීක්ෂකතුමනි,”මෙම විෂයය මා උගත්තේ මාස දෙකකටත් වඩා අඩු කාලයකිනි. මේ මා ලියන පිළිතුරු සමහර විට වැරදි වන්නටද පිළිවන. වැරැදි පිළිතුරුවලට ලකුණු මම අපේක්ෂා නොකරමි. නිවැරැදි පිළිතුරුවලට පමණක් සාධාරණ ලෙස ලකුණු අපේක්ෂා කරමි. මම හිතනවා මෙම “ලෝහවැඩ” විෂයයෙන් මා ඉහළින්ම සමත් වේවිය කියා.ඔබට සියලු දෙවියන්ගේ පිහිටයි. මින් නවතිමි”ඔහුගේ උත්තර පත්‍රය පරීක්‍ෂා කළ මම ඔහුගේ ඒ ප්‍රාර්ථනාව ඔහු ම මුදුන් පමුණුවාගෙන ඇති බැව් දුටුවෙමි.විශ්‍රාමලත් ආචාර්ය ඩී.එන්. දිසානායකකොස්වත්ත – බිංගිරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=as1008229</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිමේ කතාවේ කතා නායකයා වටිනා ගුරු පියෙකි.ඔහු තරුණ කාලයේ පෙමක පැටළුණේ ය. පෙම්වතිය අයත් වූයේ ඔහු ගේ ඥාතීන් බැහැර කළ කුලයකට ය. එහෙත් ඔහු ඇය ආවාහ කර ගත්තේය. කුපිත වූ ඥාතීහු ඔහු වරිගයෙන් පන්නා දැමූහ.මේ නිසා ඔහුට උපතින්ම උරුම වූ ගේදොර ඉඩ-කඩම් අහිමි විය.ජෝඩුව කුලී නිවෙසක පදිංචි වී රස්සාවට ගියහ.කාලය ගෙවී ගියේය. ඔවුන්ගේ ලෝකයට පුතෙක් ද, දුවක් ද ආහ. ඔවුහු දරු දෙදෙනා සෙනෙහසින් ඇති දැඩි කළහ.දරුවෝ ද හොඳින් ඉගෙනගෙන සරසවි ගියහ); අවසානයේ ඉහළ පෙළේ රැකියා ලබා පවුල් ජීවිත ඇරඹූහ.අපේ කතානායකයාට අදාළ කතන්දරයේ මුල් භාගය ගෙවී යන්නේ එසේ ය. දැන් කියන්නේ එහි දෙවන භාගයයි.දරුවන් ලොකු මහත් වූ විට මාපියෝ සේවාවෙන් ඉසිඹු ලද්දෝ වූහ.දිවියේ සැඳෑ කාලය තම මුනුබුරු - මිනිබිරියන් සමඟ සතුටින් ගතකිරීමටත්, බණ දහම් ඇසුරේ සිත නිවා සනසා ගැනීමටත් වයසක මාපියන් සිතා සිටියා විය යුතුය.එහෙත් සිදුවූයේ එය නොවේ.ලේලිය මේ වියපත් ගුරු පියා නොරිස්සුවාය. පැරණි ලෝකයට අයත් ඔවුන් ඇගේ අලුත් ලෝකයට නොගැළපුණු සේය.සිය මාපියන් මහලු මඩමක නැවැත්වීමට පුතු තීරණය කළේ බිරියගෙන් බේරිය නොහැකි තැනය. එය එසේම සිදුවිය.මාපියෝ මඩමට ගෙනෙන ලදහ.දියණිය මෙය නොරිස්සුව ද මාපියන් තම නිවසෙහි රඳවාගැනීම ඇයට නොකළ හැකි වූයේ සැමියා හරස් වන හෙයිනි. එහෙයින් ඇයද කට පියා ගත්තාය.දැන් මාපියෝ මහලු මඩමේ ය.එහෙත් කතාව ඉවර නැත.මසකට වරක් මේ මහලු මාපියන් බැහැදැකීමට නවීන රියක් එයි. පුතුත්, ලේලිත් එහි සිටිති. මාපියෝ එහි නඟිති. මාපියන් එහි නංවාගෙන පුතුත්, ලේලිත් මහ මඟට බසින්නේ ඔවුනට සැහැල්ලුවක් විනෝදයක් ලබාදීමට යැයි ඔබ සිතනු ඇත. එසේනම්, අපට යාන්තම් සැනසීමක් ලද හැකිය. එහෙත් රිය නවත්වන්නේ බැංකුවක් ඉදිරියේය. ඒ, මාපිය දෙපළගේ විශ්‍රාම වැටුප් ලබාගනු පිණිස ය.ඉනික්බිති රිය නතර වන්නේ හෝටලයක් ඉදිරියේය. ඉන් බත් දෙපතක් ගත් පසු රිය මඩම බලා ආපසු ඉගිල යයි. රිය මඩම් බිම නැවතුණු විට මාපියෝ බත් දෙපත ද ගෙන බැස යති. දොර වැසී රිය නොපෙනී යයි.මේ රිය යළි මසකින් නැවත මේ බිමට පිවිසෙනු ඇත.මහලු ගුරුපියාණන් ගැන ම’සිත පිළිසිඳී ඇත්තේ නිම නොවන දුකකි.තරුණ වියේදී ඔහු ප්‍රේමය නිසා, සියලු දේපොළ අහිමි කරගත්තේය. මහලු වියේදී දරුවන් නිසා සැනසිල්ල අහිමි කරගත්තේය.එසේ වුවද, සතුටක් හිතේ නැතැයි කිව හැකිද? ඔහුගේ තනිනොතනියට ඇය සිටියි. ඇගේ තනි නොතනියට ඔහු සිටියි.රටේ දහස් ගණන් දරුවන්ගේ නෙත් පෑදූ පින ඔවුන් වටා සරයි.  අඹගස්පිටියේ, සාමවිනිසුරු බොනිපස් මැල්ලව මහතා විසින් යොමුකරන ලද ලිපියක් ඇසුරිනි.  ඔහු ගේ නිසල දේහය ඉදිරියේ මම නිහඬ ව බොහෝ වේලා බලා සිටියෙමි.මුර අතු, කොඩි සේසත් ආදියෙන් සරසා ඇති නමුදු, මළ ගෙදරක සිරිත අනුව නෑ හිතවතුන් පැමිණ ශෝක වී යන නමුදු ඔහු මෙතරම් ඉක්මනින් ජීවිතයෙන් සමුගත්තේ ඇයි ද යන්න පිළිබඳ සටහනක් ලියා තබන්නට මට සිතේ.ඔහු ඉතා දුක්මහන්සියෙන් උගෙන කොන්දොස්තර රැකියාවක් ලද්දෙකි. ඔහුට රැකියාව අහිමි වූයේ පවුල් ජීවිතයක් ගතකරමින් සිටිය දී ය.ඔහුගේ වැඩ තහනමට හේතු වූයේ ප්‍රවේශපත් සිද්ධියකි.ගමන් කරන බස් රථ තුළ සිටිමින් ප්‍රවේශ පත් පිළිබඳව පැහැදිලි සටහන් නොතැබිය හැකි වුව ද අවසාන එකතුව නිවැරැදි නම් චෝදනාවෙන් නිදහස් විය හැකි ය.මුල් පිටපතත්, අනුපිටපතත්, මගී ප්‍රකාශයන් හා මාර්ග ලේඛන සටහනුත් අනුසාරයෙන් චෝදනාව ඉදිරියට ගෙන ගිය හැකි ය. ඒ අතර විනය විභාගයක දී නිදහසට කරුණු ඉදිරිපත් කරන තෙක් සේවකයකු ගේ වැඩ තහනම් කළ හැකි ය.ඔහුට මුහුණ දීමට සිදු වූයේ ද ඒ තත්ත්වයට ය. මුදල් පිළිබඳ චෝදනාවක් එල්ල වූ බැවින් ඔහුට අඩ වැටුප ද අහිමි විය.විනය පරීක්ෂණය දෙතුන් වතාවක් ම කල්ගියෙන් ඔහු දැඩි ආර්ථික අපහසුතාවකට මුහුණ දී සිටියේ ය.ඔහු වෙනුවෙන් පෙනී සිටියවුන් ද ඔහුගෙන් ම සප්පායම් වූයෙන් ඔහු කබලෙන් ළිපට ඇද වැටුණේ ය. එහෙත් ඒ සියලු ගැහැට ඔහු විඳ දරා ගත්තේ රැකියාව නැවත ලැබේය යන විශ්වාසයෙනි.මේ කනගාටුදායක තත්ත්වයෙන් ඔහු මුදා ගත යුතු යැයි මම සිතුවෙමි. විනය පරීක්ෂණයේ දී ඔහු බේරාගත හැකි යැයි මා විශ්වාස කළ අයකු හමුවට මා ඔහු කැඳවාගෙන ගියේ ඒ අදහසිනි. වාමවාදියකු වූ මේ නව නියෝජිතයා අය කළේ බස් ගාස්තුව පමණි. නියෝජිතයාගේ තර්ක හමුවේ විනය පරීක්ෂණ නිලධාරීන් පහුබාන හැටි මම දැක ඇත්තෙමි. ඔහු පෙනීසිටි හැම පරීක්ෂණයක් ම ජය ගෙන තිබේ.අලුත් නියෝජිත තෙමේ ද අලුත් කටයුත්තට අත ගැසුවේය. පරීක්ෂණයට පෙර විනය නිලධාරීන් මුණගැසී දැනුවත් වූ නියෝජිතයා සිද්ධිය හොඳින් අධ්‍යයනය කර තම සේවා දායකයා නැවත සේවාවට ඇතුළු කර දීමේ හැකියාව ඇති බව වටහා ගත්තේ ය.ඊළඟ සතියේ විනය පරීක්ෂණය එළඹියේ ය.නියෝජිතයා පරීක්ෂණයට පැමිණි නමුත් ඔහු ගේ සේවා දායකයා නොපැමිණියේ ය.තමාගේ විනය පරීක්ෂණය වෙනුවෙන් ඉදිරිපත් නොවූයේ ඇයි දැයි අසනු පිණිස මම ඔහු සොයා ඔහුගේ නිවෙසට පැමිණියෙමි.ඔහු දුන් පිළිතුරෙන් මම පුදුම වීමි.බැඳී සිටි වෘත්තීය සමිතියෙන් මිදී වෙනත් වෘත්තීය සමිති නියෝජිතයකු ගේ පිහිට පැතීමෙන් උරණ වී සිටි පැරැන්නන් ඔහුට බැණ වැදී තිබිණි. මේ නිසා දැඩි ලෙස කළකිරුණ ඔහු කිසිදු වෘත්තීය සමිති නියෝජිතයකු විශ්වාස නොකළ හැකිය යන නිගමනයට එළඹ සියල්ල අතහැර දා ගෙදරට වී සිටීමට තීන්දු කර තිබිණි.ඔහුගේ රැකියාව නැවත ලබා ගැනීම පිළිබඳ අපේක්ෂාව සැබෑ නොවන සිහිනයක් බවට පත් වූයේ එපරිද්දෙනි.ඔහු කළ යුතුව තිබුණේ අභියෝගය පිළිගෙන ඊට මුහුණ දී ජය ගැනීමය. එසේ වූවා නම් ඔහු ගේ ආයු කාලය මීට වඩා දිගු වන්නට ඉඩ තිබිණි.  උඩිස්පත්තුවේ සුමනසිංහ වෙලගෙදර මහතා විසින් යොමු කරන ලද ලිපියක් ඇසුරිනි.  ‘අප්පච්චි අපේ පන්තියෙ යාළුවෙක් බයිසිකලේ පදිනකොට පාලමකින් පල්ලට වැටිල, ඔළුව තුවාල වෙල ගොඩක් අමාරුයිලු! කොළඹ යවල! තවම සිහිය නැහැල්ලු!’පාසල ඇරී ගෙදර ආ පුතු කීවේ දුකිනි.මම ද ඔහු සමඟ දුක්වීමි. පසු දින පුතු අලුත් ආරංචියක් රැගෙන ආවේය.’අප්පච්චි, අපේ ටීචර් යාළුවව බලන්ඩ ගිහිල්ල! ඇස් ඇරල බලාගෙන ඉන්නවලු! කවුරුවත්ම අඳුරන්නෙ නැතිලු!’මම පුතුගේ දුකට යළිත් හවුල්වීමි.’අනේ අප්පච්චි, හැමදාම අඳුරන්නෙ නැතුව ඉඳීද?’’නෑ. පුතේ දොස්තර මහත්තුරු කොහොමහරි සනීප කරයි’ඊළඟ දවසේ පුතු තවත් ආරංචියක් ගෙනාවේය.’පන්තියෙ ඔක්කොම අද බුදුමැදුරට ගියා. අපේ හාමුදුරුවො භාවනා කරල එයාට ඉක්මනින් සනීප වෙන්ඩ කියල ප්‍රාර්ථනා කෙරුව. මීට පස්සෙ මම හැමදාම මල් පූජ කරන කොට එයාට ඉක්මනින් සනීප වෙන්ඩ කියල ප්‍රාර්ථනා කරනව.”’බොහොම හොඳයි පුතේ. එහෙම කරන්ඩ’ වෙද හෙදකම් වගේම ඒ වාගෙ සෙත් සාන්තිවලිනුත් යහපතක් තමයි සිද්ධ වෙන්නෙ’ මම ඔහු දිරිමත් කළෙමි.දින කිහිපයක පාසල් නිවාඩුව අවසන් වී පාසල් ගිය පළමු දින පුතු අලුත් ආරංචියක් ගෙනාවේය.’අප්පච්චි, අපේ යාළුවට දැන් සනීපයිලු! දැන් හොඳට කතාකරනවලු!’පුතු ගේ හිත සතුටින් පිරීතිරී යමින් තිබිණි. මම ද ඔහු හා සතුටුවීමි.සිසු ගුරු, දෙගුරු ගිනි නිවූ වෙදැදුරනි, ඔබ හැමට යහපත සිදුවේවා!  ලෙල්ලොපිටියේ, වැලිමළුවේ, එච්.වී.චන්ද්‍රසිරි මහතා විසින් යොමු කරන ලද ලිපියක් ඇසුරිනි.  දානයක් දීමේ පින් සිතක් පහළ විය. හොඳින් දානය පිසීමට කෙනෙක් නොවීය.දන්නා හඳුනන අයට කියා සුදුස්සකු සොයා බැලුවෙමු. සුදුස්සන් සිටිය ද ඔවුන් බාරගත් වැඩ තිබිණි. එහෙයින් අපට විසඳුමක් නොවීය.’අන්න අර ගෑනු කෙනා නං අපේ දානෙකට ඉව්ව‘ හිතවතියක් මග යමින් සිටි කාන්තාවක අපට පෙන්නුවා ය.අපි ආගන්තුක කත දෙස බැලුවෙමු. ඇය කෙසඟ ය. කළුය. ඇඳුම් අපවිත්‍ර ය. බුලත් විටක් හපමින් සිටියා ය.’එයා ගැන නං විශ්වාසයක් තියන්න බෑ. දානෙ සවුත්තුවෙලා යයි’ ඥාතීහු කීහ.එහෙත් අපට වෙනත් අයකු නම් සොයා ගැනීම අසීරු විය.එහෙයින් අපි ඇයට ආරාධනා කොට දන් පිසීමට හුදෙකලා තැනක් තනා දුනිමු.පියසීලි අපේ ගෙදර ආවේ එලෙස ය.හිනාව අහිංසක ය. කතාව අඩු ය. ගාණ ගැන කේවල් නොකළා ය.වැඩ කඩිනම් ද විධිමත් ද විය.දානයේ කටයුතු අපූරුවට සිදුවිය.’පියසීලිගෙ කෑම හරි රහයි, හාමුදුරුවෝ හොඳ කිව්ව’ අපි ඇයට ප්‍රසාදය පළ කළෙමු.ඇය පුංචි දෑස මහත් කොට කෙටි සිනාවක් පෑවා ය.’හිත හොඳින්, අතේ හුරුවට හදන නිසානෙ නෝනෙ’කෙමෙන් පියසීලි අප හා කතාවට වැටුණා ය.දරුවන් පවුල් වී ඇතැයි ඇය කියයි. සැමියා ගැන නොකියයි. අම්මා ගැන ම කියයි.’මං දැක්ක පියසීලි රාගම පැත්තෙ හිඟමනේ යනව‘ ආරංචියක් ආවේය.ඒ ගැන ඇසීම හරි නැතැ’යි අපි සිතුවෙමු. එහෙත් නොදැනීම එය ඇසිණ.’යනව තමයි නෝනෙ, හැමදාම උයන්න ලැබෙන්නෙ නෑනෙ. ඉතුරු කාලෙ අපිත් ජීවත් වෙන්න එපායැ. මොකද, හොරකමේ යනවයැ. නැතිබැරිකමටනෙ..’ඇය සිය මව රැකගනු පිණිස කුලී-මලී සොයමින් වෙහෙසෙනු පෙනිණ.දිනක් ඇයට පපුවේ අමාරුවක් හැදිණ.’වැඩිය මහන්සි වෙන්න එපා!’ අපි උපදෙස් දුනිමු.’මොනවද නෝනෙ, මැරෙන්න තියනව නම් ඒක වලක්වන්ඩ කාටවත් පුළුවන්ද? වේදනාවක් නැතුව මැරෙන්න තියනව නං එච්චරයි. එහෙම වෙන්න නං හිත හොඳින් තියෙන්න ඕනෑ’ඈ කී දේ එසේ ම සිදු වී තිබිණි.ඈ මිය ගිය බව අප දැනගත්තේ ද පසුවය.කෙමෙන් ඇය අපේ මතකයෙන් ඈත්ව ගියාය.දිනක් වියපත් රෝගී කතක් පාරේ සිඟමන් ආවා ය. හිස පුළුන් ගුලියක් මෙනි. කළුවන් දෑස බයාදු ය.’ඔය ගෑනිට සල්ලි දෙන්න එපා. හිඟාකන්නෙ රස්සාවට’ පාපැදියක යමින් සිටි මිතුරෙක් කීවේය. මම ඇය මඟහළෙමි.’දන්නවද කවුද කියල’ මිතුරා ඇසුවේය. ‘අර මැරුණ පියසීලිගෙ අම්ම!’මම සැලී ගියෙමි. තමා රැකි දුව ගේ වියොවින් පසු මව පාරට වැටී ඇත.මා අත වූයේ දවසේ වියදමින් ඉතිරි වූ රුපියල් විස්සේ කොළයක් පමණි. මම එය ඇයට පිරිනමා වැඳ සමුගතිමි.ඇය මදෙස බැතිබරව බලා සිට පින් දෙන්නට සැරසුණා ය.මම එතෙක් නොරැඳී පය ඉක්මන් කළෙමි.  කැලණියේ පුෂ්පනාත් ජයසිරි මල්ලිකාරච්චි මහතා විසින් යොමු කරන ලද ලිපියක් ඇසුරිනි.  මසිත සතුටින් පිරී තිබේ. ඒ සතුට අතු ඉති ලයි. මල් පිපෙයි. එහි සුවඳ සමාජයට දිය යුතු යයි මම සිතමි.ම’පුතු පහුගිය දවසක වෛද්‍ය උපාධිය ලබා ගත්තේ ය. එය උපකුලපති හිමියන් අතින් පිරිනැමුණේ බණ්ඩාරනායක සම්මන්ත්‍රණ ශාලාවේදී ය. ආරාධනා ලැබ බිරියත් මමත් ඒ අවස්ථාවට සහභාගි වීමු.විශ්වවිද්‍යාල ගීතය ගැයීමෙන් අනතුරුව උත්සව සභාව ඇරඹිණ. නාමලේඛනය කියැවෙන විට උපාධි ලාභීහු වේදිකාවට පිවිස උපාධි මංජුසාව ලැබ ගත්හ.ම’පුතු ගේ වාරය එළැඹිණ. ම’පුතු වේදිකාවට ගොඩවෙත්ම මගේ දෑස කඳුළින් පිරිණ. ඒ සතුටු කඳුළු ය. ම’පුතු උපාධි මංජුසාව පිළිගන්නා විට ඒ කඳුළ දෙකොපුල දිගේ ගලා ආවේය.අසරණ ජනයා ගේ දිවි බේරා දීමට ම’පුතු වරම් ලැබ තිබේ. එය මා ලද උතුම් දායාදයකි. ම’පුතුගේ දෑතට තව තවත් වෙර වීරිය ලැබේවා!මා දියණිය ද කෙටිකලකට පෙර හෙද වෘත්තියේ මුල් වසරට පිවිසියා ය. ඊට අදාළ ප්‍රතිඥා දීම ද මම සියැසින් දුටිමි. එදින ද මා වින්දේ අසීමිත ආස්වාදයකි.මගේ බිරියත්, මමත් රටට වැඩ ඇති පුතකුත්, දුවකුත් දුනිමු. මගේ හිතේ සතුට දෝරෙ ගලයි. එය අවංක සතුටකි.මම ඒ වෙනුවෙන් කවි පද ගොතමි. අසරණ පියකු වන මට එය උදම් ඇනිය යුතු සතුටකි.  වේයන්ගොඩ, වඳුරව, විනී ප්‍රේමරත්න මහතා විසින් යොමු කරන ලද ලිපියක් ඇසුරිණි.නෙළුම් විල, සිළුමිණ, ලේක්හවුස්, කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=as10082210</link>
    <topic>ආදායමට වඩා වියදම වැඩිවන්නේ අනුකරණය නිසයි</topic>
    <author>සාකච්ඡා කළේ -රමණී සුබසිංහ</author>
    <content>ආදායමට වඩා වියදම වැඩිවන්නේ අනුකරණය නිසයිදහම් උයන 10කොපමණ මුදල් හරිහම්බ කළත් කිසිදු ඉතිරියක් නැති බව මේ සමාජයේ වැඩි දෙනා ගේ අදහස ය. උපයන මුදල ලෙඩට දුකට තබා එදා වේල සරි කරගන්නටවත් ප්‍රමාණවත් නොවන බව තවත් කෙනකු ගේ අදහස ය. බෞද්ධ ධර්ම මාර්ගයේ ගමන් කරන සමාජයක මෙවන් අදහස් බලාපොරොත්තු විය නොහැකිය. බුදුරජාණන් වහන්සේ දේශනා කොට වදාළ බෞද්ධ ආර්ථික ක්‍රමය අනුව තමන් ගේ ආර්ථිකය හැඩ ගසා ගන්නවා නම් කිසිදු පුද්ගලයකුට ජීවත් වීම පිළිබඳ ගැටලු මතු වන්නේ නැත.බුද්ධ දේශනාවේ සඳහන් වන ලෙස ගිහි පැවිදි පුද්ගලයා ගේ මූලික අවශ්‍යතා සතරකි.චීවර, පිණ්ඩපාත, සේනාසන, ගිලානපච්ච ලෙස හඳුන්වා දුන්නේ ඒ අවශ්‍යතාවයන් ය.මිනිසා බොහෝ විට අසහනකාරී බවට පත්වන්නේ ආහාරපාන, නිවාස හා බේත් හේත් යන මේ මූලික අවශ්‍යතාවයන් හෝ සපුරා ගත නොහැකි වූ තැන ය. ආහාර හිඟය අද ලෝකයේ ම බලවත් අර්බුදයක් බවට පත් වී ඇත. මෙසේ වීමට හේතුව කුමක් ද? නිසි සැලසුමක් නොමැතිකම ය.මනා ආර්ථික සැලැස්මක් සඳහා වූ නිවැරැදි ක්‍රමෝපායයන් බෞද්ධ දේශනාවේ අන්තර්ගත ය.“එකෙන භොගෙ භුඤ්ජ්‍යෙය - ද්වීහි කම්මං පයෝජයේචතුත්ථංච නිධා ප්‍යෙය - ආපදාසු භවිස්සති”මෙයින් ප්‍රකාශ වන්නේ කුමක් ද? ධනය උපයන පුද්ගලයා විසින් ඒ ධනය පරිභෝග කළ යුතු ආකාරය පිළිබඳවය. මේ ඉතා උසස් ආර්ථික සංරක්ෂණ ක්‍රමයකි.ආර්ථික සංවර්ධනය ඇති කර ගන්නා උපාය මාර්ගයකි. තමන් ධාර්මිකව දුක් මහන්සියෙන් උපයා ගන්නා ධනයෙන් කොටසක් එදිනෙදා පරිභෝජනය සඳහා යෙදවිය යුතුමය.තවත් කොටස් දෙකක් තමන් ගේ ව්‍යාපාරයන් හි, වෙළහෙළඳාම්වල, රැකියාවේ සංවර්ධනය පිණිස යෙදවිය යුතු ය.දුක් කරදර, විපත් අප හමුවට එන්නේ කවර මොහොතකදැයි කිව නොහැකි ය. උපයන ධනයෙන් තවත් කොටසක් වෙන්කළ යුතු වන්නේ එවැනි අවස්ථාවක ප්‍රයෝජනයට ගැනීම සඳහා ය.අනාගතය දැන නුවණින් විමසා බලා කටයුතු කරන පුද්ගලයා තමන් ගේ ආර්ථිකය සැලසුම් කරන්නේ මේ ආකාරයට ය.උපයන ධනය කිසිදු වගවිභාගයකිනතොරව, සැලසුම් නොකර පරිහරණය කරන පුද්ගලයා සැම කල්හි ම දුකින් තැවෙන්නේ ය. ඔහු අත ධනය ඉතිරි වන්නේ නැත හදිසි අවස්ථාවක දී ඔහුට සිදු වන්නේ තවත් කෙනකුට ණයකරුවකු වීමට ය. මේ සඳහා උදාහරණ අප ජීවත්වන සමාජයේ කොතෙකුත් වේ.ලෙඩක් දුකක්, මරණයක් වැනි අවස්ථාවක විය හියදම් කරන්නට මුදල් නොමැතිකම නිසා හිස ගිනිගත්තවුන් සේ හැසිරෙන අය කොතෙකුත් ය.අවසානයේ මෙවන් පුද්ගලයන්ට සිදු වන්නේ ඉන්න හිටින තැන පවා උගසට තබා ණයකරුවකු වීමට ය.උපයන ධනය සැලසුමකින් තොරව පරිහරණය කරන පුද්ගලයන් සේ ම කිසිදු කටයුත්තකට නොයොදා දෛනික අවශ්‍යතා පිණිසවත් වැය නොකොට බොහෝ දුක්ඛිත ජීවිත ගෙවන මිනිසුන් ද අප අතර නැත්තේ නොවේ.බුද්ධ කාලීන භාරතීය සමාජයේ ද එවැනි පුද්ගලයෝ වූ හ.ඉල්ලීස සිටු, තෝද්‍යෙය බමුණා, අදින්නපුබ්බක ආදි පුද්ගලයින් ඒ අතර වේ. අසූ කෝටියක් ධනය ඉපැයූ තෝද්‍යෙය බමුණා අතිශයින් ලෝභී පුද්ගලයෙකි.සිය පුත් සුබමානවක කුමරුට ද ධනය වියදම් නොකරන ලෙස නිරන්තරයෙන් ම අවවාද කළ ඔහු අවසානයේ මිය ගොස් ඒ නිවෙසෙහි ම සුනඛයෙක්ව උපන්නේ ය.දිනක් තම නිවසට වඩින බුදුරජාණන් වහන්සේ දැක මේ සුනඛයා බුරන්නට වන්නේ ය.“තෝද්‍යෙය ඔබ පෙරත් මට චෝදනා කළේ ය. අදත් චෝදනා කරන්නේ ද?” යි බුදුරජාණන් වහන්සේ විමසූහ.ගෙදර ඇති කරන සුනඛයාට බුදුරජාණන් වහන්සේ තම පියා ගේ නමින් ආමන්ත්‍රණය කළ බව ඇසු සුබ මානවක කෝපයට පත්වන්නේ බුදුරදුන් හමු වී මේ පිළිබඳ විමසන්නේය.තෝද්‍යෙය බමුණා මෙසේ මිය ගොස් තම නිවෙසේම සුනඛයකු වී උපදින්නේ තමන් ඉපැයු ධනය පිළිබඳ වූ දැඩි ලෝබය නිසා ය.මේ නිසා ධනය නිසි ලෙස පරිහරණය කරමින් තමන්ගේත් අඹුදරුවන්ගේත් යහපත පිණිස යෙදවිය යුතු ය.අවශ්‍යතා සපුරා ගත නොහැකි වූ කල පවුල් ජීවිතය ද අසාර්ථක වන්නේ ය. මෙලොව මෙන් ම පරලොව ද සුගතිය පිණිස උපයන ධනය තමන්ගේත් අඹුදරුවන් ගේත් යහපත පිණිස යෙදවීමට බෞද්ධයා කටයුතු කළ යුතු ය. දනට පිනට යෙදවිය යුතු ය. නෑදෑයින්ට, අසල්වැසියන්ට, හිත මිතුරන්ට උදව් උපකාර කළ යුතු ය.අද සමාජය සංකීර්ණ වී ඇත. මිනිසුන් ගේ අවශ්‍යතා ද ඒ සමඟ ම සංකීර්ණ වී ඇත. සමාජය බහු භාණ්ඩික වී තිබේ.අතීතයේ ගෘහණිය ගෙදර දොර වැඩ කටයුතු කරගත් වං ගෙඩිය, මෝල්ගස, කුල්ල, පෙනේරය, ඇඹරුම් ගල, වෙනුවට විද්‍යුත් උපකරණ භාවිතයට පැමිණ ඇත. එදා ළිඳෙන් වතුර බාල්දිය ගෙන කළගෙඩියට පුරවා ගෙට ගෙන ගියත් අද මුළුතැන් ගෙට නළ ජලය ලැබී ඇත. අද මේ උපකරණ ග්‍රාමීය සමාජයේ ද ඇති හැකි බව ප්‍රදර්ශනය කරන අත්‍යවශ්‍ය සාධකයන් බවට පත් වී ඇත.මෙම උපකරණ නිසා දෛනික වැඩ කටයුතු පහසු කරවීම සත්‍යයකි. එහෙත් පෙර සමාජයේ වූ මුළුතැන්ගෙයි උපකරණ භාවිතයෙන් සිරුරට මනා ව්‍යායාමයක් ද ලැබුණු බව, එයින් නිරෝගීකම ඇති වූ බව අමතක නොකළ යුතු ය.විද්‍යුත් උපකරණ භාවිතයේ දී ඒවා ක්‍රියාත්මක කරවීම සඳහා වැයවන මුදල ද ඉතිරි කර ගත හැකි ය.අද මිනිසා උපයන ධනය වඩාත් විනාශ වන්නේ නාස්තිය නිසා ය. තමන්ට කළ හැකි තරම නොදැන අනවශ්‍ය දේ කරන්නට යෑම නිසා ය.නිවෙසක ගෘහ මූලිකයා මෙන් ම ගෘහ පතිනිය ද තමන්ට ලැබෙන අය ප්‍රමාණය දැන වැය කළ යුතු ය. බුදුරජාණන් වහන්සේ ව්‍යග්ඝපජ්ජ සූත්‍රයේ දී මෙසේ දේශනා කළහ.“ව්‍යග්ඝපජ්ජය, සම දිවි පැවැත්ම නම් කවරේද? මේ ලෝකයෙහි කුල පුත් තෙමේ භෝගයන් ගේ අය ද වැය ද දැක, ඉතා වැඩිත් නො කොට, ඉතා අඩුත් නො කොට මෙසේ මාගේ අයවැය ඉක්මවා සිටියි, මෙසේ අය වැය ඉක්මවා නොසිටී යැයි සමව දිවි ගෙවන්නේ ය.යම් පුද්ගලයෙක් තමා ගේ ආදායමත්, වියදමත් පිළිබඳ හොඳින් දැන ආදායමට වඩා වියදම වැඩි නොකොට ආදායමත්, වියදමත් සම තත්ත්වයේ තබා ගෙන ජීවත් වන්නේ නම් ඔහු සමව දිවි ගෙවන්නේ ය යන්න මෙහි අදහස ය.බුදුරජාණන් වහන්සේ දේශනා කොට වදාළේ ‘සමං ජීවිකං කප්පේති’ අය වැය දෙක සමව තබා ගෙන ජීවත්වන ලෙස ය.අද සමාජය දැඩි ලෙස අනුකරණයට පෙළඹී ඇති ආකාරය අපි දකිමු.ආදායමට වඩා වියදම වැඩි වන්නේ බොහෝ විට අනුන් අනුකරණයට යෑම නිසා ය. විවාහ මංගල්‍යය වැනි උත්සව අවස්ථාවන්හි දී පමණක් නොව මරණයක දී පවා අනුන් අනුකරණය කර, වැඩි වියදම් දරමින් ඒ කටයුතු ඉතා උසස් ලෙස කරන්නට උත්සාහ දරන පිරිස් අප අතර සුලබ ය.සමාජයේ අන්‍යයන් අතර කැපී පෙනීමට අනුන් හා සමකර බැලීමේ දී තමන් ධනයෙන් අඩු පුද්ගලයකු ලෙස ප්‍රදර්ශනය වීමට ඇති ඉඩ ඇහිරීමට මෙසේ කරන පිරිස් තම විනාශය ළඟා කරගන්නේ අසීමිති මාන්නාධිකම නිසා ය.තමන් අනුන්ට පෙනෙන්නට නොව, තමන්ට සරිලන ලෙස අනුන්ට පි‍්‍රයමනාපව යහපත්ව ජීවත්වීමට පුද්ගලයා කල්පනා කළ යුතු ය. ධනයෙන් හෝ බලයෙන් කෙනෙක් උසස් පුද්ගලයකු බවට පත් නොවන බවත්, ක්‍රියාවෙන් උසස් වන බවත් බෞද්ධයා නිරතුරුවම සිහි තබා ගත යුතු ය.මෙසේ තමන් උපයන ධනයේ ප්‍රමාණයට ම අවශ්‍යතා හසුරුවා ගනිමින් විය හියදම් කරන්නේ නම් ධර්ම මාර්ගයේ යමින් කටයුතු කරන්නේ නම් ලිපිය ආරම්භයේ සඳහන් කළ ගැටලු මතු වන්නේ නැත.තමන් ගේ හෝ අඹුදරුවන් ගේ ජීවිත දුකට පත්වන්නේ නැත. අල්පේච්ඡ දිවියක් ගත කරන තරමට ඔබට ගැටලු අවම වන්නේ ය.ජීවිතය සරල නම් ඔබ හමුවේ වන ගැටලු ද සරල ය. ඒවා විසඳා ගැනීම ද සරල ය.මෙලොවත් පරලොවත් සුඛිත මුදිත වන්නේ අල්පේච්ඡතාවය අගයමින් සරලව දිවි ගෙවන පුද්ගලයා ගේ ය.සාකච්ඡා කළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=as10082211</link>
    <topic>කොටිකාවත්ත ශ්‍රී නාගරුක්ඛාරාමයේ මහා පරිනිර්වාණ ප්‍රතිමා වහන්සේ</topic>
    <author/>
    <content>කොටිකාවත්ත ශ්‍රී නාගරුක්ඛාරාමයේ මහා පරිනිර්වාණ ප්‍රතිමා වහන්සේකුසිනාරා නුවර පිහිටි මහා පරිනිර්වාණ මංචකයෙහි අනුරුවක් රෝස තිරුවාණා ගලින් නිමවා රන් ආලේප කොට කොටිකාවත්ත ශ්‍රී නාගරුක්ඛාරාමයේ දී නිරාවරණය කිරීමට කටයුතු යොදා ඇත.කොටිකාවත්ත ශ්‍රී නාගරුක්ඛාරාමයේ පරිනිර්වාණ ප්‍රතිමා වහන්සේඉන්දියාවෙන් ආනයනය කරනු ලැබූ රෝස තිරුවාණා ගලින් නිමවා ඇති මෙම ප්‍රතිමා වහන්සේ සෑම අතින්ම වසර 1500කට පෙර හරිබාලා විසින් නිර්මාණය කරන්නට යෙදුණු මහා පරිනිර්වාණ මංචකයට සමානකමක් දක්වයි.විටෙක සිනාමුසු මුහුණත් තවත් තැනක වේදනාවට පත් මුහුණත් තවත් තැනකදී බැලූ විට මහා පරිනිර්වාණයට සම වැදුණු බවක් පෙන්නුම් කරන මෙම ප්‍රතිමා වහන්සේ ශ්‍රී ලංකාවේ තිබෙන අනෙකුත් සැතපෙන ප්‍රතිමා වහන්සේට කිසිදු අයුරකින් සමාන නොවේ. මෙම විශිෂ්ට කලා නිර්මාණය ප්‍රතිමා වහන්සේගෙන් ද ඒ තැන්පත්කොට ඇති ආසනය නිසා ද සුවිශේෂිත්වයට පත්වේ.කුසිනාරාවේ පරිනිර්වාණ මංචකයෙහි ආසනය සේම පය පාමුල වැඩ සිටිනා ආනන්ද හාමුදුරුවන් ද මධ්‍යමව වැඩ සිටිනා සුභද්‍ර හාමුදුරුවන් ද හිස පෙදෙස වැඩ සිටිනා මල්ලිකා දේවිය ද මහා කැටයමින් නිර්මිතය.ඉන්දියාවේ කුසිනාරා නුවරට ගොස් එම ප්‍රතිමා වහන්සේ දැක බලා වැඳ පුදා ගැනීමට නොහැකි සියලු ලෝකවාසී බෞද්ධ ජනතාවට ශ්‍රී ලංකාද්වීපයේදීම මෙම ප්‍රතිමා වහන්සේ දැකබලා වැඳ පුදාගෙන පහන්සංවේග උපදවාගත හැකිවනුයේ මෙම දුර්ලභ කලා නිර්මාණය කුසිනාරාවේ ඒ මහා පරිනිර්වාණ මංචකයට හැම අතින්ම සමාන වන බැවිනි.මේ පිළිම වහන්සේ මතුයෙහි ශ්‍රී සර්වඥධාතූන් වහන්සේ නිදන් කොට ඇති හෙයින් මෙම ප්‍රතිමා වහන්සේ වන්දනා කිරීමේදී ශාරීරික හා උද්දේසික යන ද්වීචෛත්‍යයනටම වන්දනා කිරීමේ භාග්‍යමත් අවස්ථාව සැදැහැවතුන්ට හිමිවේ.අද වනවිට කොටිකාවත්ත නාගරුක්ඛාරාම පුරාණ විහාරස්ථානය කොළොන්නාව ප්‍රදේශයේ මෙන්ම දිවයිනේ ප්‍රමුඛතම විහාරස්ථානයක් බවට පත්ව ඇත.කොටිකාවත්ත ශ්‍රී නාගරුක්ඛාරාමාධිපති බදුල්ලේ මහානාම මාහිමිවිහාරාධිපති “සද්ධර්ම කීර්ති ශ්‍රී “ පූජ්‍යපාද බදුල්ලේ මහානාම මාහිමිපාණන් වහන්සේ දරුවන් 1500ක් පමණ ධර්මය ඉගෙනුම ලබන මලියදේව ධර්ම විද්‍යාලය ද විහාරස්ථ දායක සභාව ද කුළඟන සමිතිය හා තරුණ පරම්පරාව උදෙසා නිර්මාණය කරන ලද සම්බුදු මඟ සංවිධානය ද සමඟ එක්ව විහාරස්ථානයේ චිරස්ථිතිය පිණිස මහත් වූ දායකත්වයක් ලබා දේ.නිතිපතා පැවැත්වෙන විවිධ වූ ධර්ම දානමය පිංකම් ද ප්‍රදේශවාසීන් සමඟ සම්බන්ධ වී සිදු කරනු ලබන වන්දනාමය පින්කම් ද නාගරුක්ඛාරාමාධිපති විසින් සිදුකරනු ලබයි. විහාරාධිපති බදුල්ලේ මහානාම ස්වාමීන් වහන්සේගේ දැඩි වගකීම නිසාම පසුගිය වසර කිහිපයක තුළ මරණයට කැප වූ ගවයන් 400කට අධික ප්‍රමාණයක් නිදහස් කිරීම නිවාස සාදාදීම වැනි උතුම් කාර්යයන් රැසක් සිදුකිරීමට හැකි වී ඇත.විහාරස්ථ සාරතී පදනම මඟින් අඩු ආදායම්ලාභී පවුල්වල දරුවන් වෙනුවෙන් ආරම්භ කළ ශිෂ්‍ය ආධාර වැඩසටහන හා පාසල් උපකරණ බෙදාදීම මඟින් සමාජයට ලබා දී ඇත්තේ මහඟු ආදර්ශයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av1008221</link>
    <topic>‘ජේම්ස් බොන්ඩ්’ නිර්මාතෘ ඉයන් ෆ්ලෙමිං ජන්ම සියවස සැමරුමට මුද්දර 6ක් එළිදකී</topic>
    <author>ටානියා මෝසස්</author>
    <content>‘ජේම්ස් බොන්ඩ්’ නිර්මාතෘ ඉයන් ෆ්ලෙමිං ජන්ම සියවස සැමරුමට මුද්දර 6ක් එළිදකී007 ඇසූ පමණින් ඔබේ මතකයට නැඟෙන්නේ ලෝ ප්‍රකට ජේම්ස් බොන්ඩ් චරිතය බව නොඅනුමානය. දශක ගණනාවක් පුරා රිදී තිරයේ ආධිපත්‍යය පැතිර වූ රහස් පරීක්‍ෂක වීරයා ජේම්ස් බොන්ඩ් චරිතය ලොවට දායාද කළ කර්තෘවරයා ඉයන් ෆ්ලෙමිංය.වරෙක දක්‍ෂ ක්‍රීඩකයකු ලෙසද, වරෙක පුවත්පත් කලාවේදියකු ලෙස ද තවත් වරෙක ඔත්තුකරුවකු ලෙස ද සමාජයේ විවිධ දස්කම් පෑ ඉයන්ගේ කීර්තිය පැතිර ගියේ රහස් පරීක්‍ෂක නවකතා කලාවේ නව පිටුවක් පෙරැලූ ලේඛකයකු ලෙසයි.ඉයන් මූලික අධ්‍යාපනය ලැබුවේ ඩන්ෆර්ඩ් පාසලේදීය. ඉන්පසු පාසල් කිහිපයකම සිප් සතර හැදෑරූ ඉයන් තරුණ වියේදී සැන්ඩ්ගර්ස්ට් හී හමුදා පාසලට ඇතුළු වන්නේ හමුදා නිලධාරියකු ලෙස පුහුණුවීම සඳහාය.ඔස්ට්‍රියාවේ කිට්ස්බුහෙල් විද්‍යාලයේ අධ්‍යාපනය හැදෑරු සමය ඔහු ගේ ජීවිතයේ යම්කිසි වෙනසකට ලක්වූ කාලපරිච්ඡේදයක් ලෙස හැඳින්විය හැකිය.මෙහිදී ඉයන් ක්‍රමක්‍රමයෙන් කෙටිකතා සහ කවි ලියන්නට පෙලඹීම නිසා ඔහුගේ ගුරුවරු ඉයන්ගේ ලේඛන හැකියාව වටහා ගත්හ. පුවත්පත් කලාව පිළිබඳ ඇල්මක් ඇතිවූ ඉයන් පසුව රොයිටර් පුවත් සේවයේ පුවත්පත් කලාවේදියකු ලෙස සම්බන්ධ වී කටයුතු කළේය.ඉයන්ගේ ජීවිතයේ දෙවැනි ගමන ආරම්භ වන්නේ ඔහු පසුව ‘ටයිම්ස්’ පුවත්පතට සම්බන්ධ වීමෙනි. සෝවියට් රුසියාවේ වාර්තාකරුවකු ලෙස ටයිම්ස් පුවත්පතේ සේවය කරන අතරතුරදීම ඔත්තුකරුවකු ලෙස ද හෙතෙම ක්‍රියා කළේය. මෙතැනින් පටන් ගත් ඔහුගේ ජීවිතයේ දෙවැනි කඩඉම ඉතා ඉක්මනින්ම බ්‍රිතාන්‍ය නාවික ඔත්තු සේවයේ ලුතිනන්; අණ දෙන නිලධාරී යන තනතුර දක්වාම ඔහුව රැගෙන යන ලදී.දෙවැනි ලෝක මහා සංග්‍රාම සමයේදී ඉයන් ෆ්ලෙමිං ඔත්තුකරුවකු ලෙස ඉතා කාර්ය බහුල වූ ජීවිතයක් ගත කළ අතර එම කාලය සෑම අතින්ම ඉතා සුව පහසු සැපවත් වකවානුවක් විය. ඉයන්ගේ කෘතීන්වලට ඉවහල් වන්නේ ඔත්තුකරුවකු ලෙස බ්‍රිතාන්‍ය හමුදාවට සේවය කළ සමය හා එහිදී ඔහු ලද අත්දැකීම් සමූහයයි.දෙවැනි ලෝක මහ සංග්‍රාමය අවසන් සමයේදී ඉයන්ගේ ජැමෙයිකා සංචාරය ඔහුගේ ලේඛන කලාවේ සුවිශේෂි වූ සන්ධිස්ථානයක් වනු ඇතැයි ඔහුවත් නොසිතන්නට ඇත. සම්මන්ත්‍රණයකට සහභාගී වීම සඳහා ජැමෙයිකාවට යන ඉයන් ජැමෙයිකාවේ සෞන්දර්ය කෙරෙහි වශී වෙයි. ඔහු කොතරම් ජැමෙයිකාවට පි‍්‍රයවීද කිවහොත් ඔහු එහි තමාටම කියා ඉඩමක් මිලදී ගෙන නිවෙසක් තනා ඉතා සැප පහසු සැහැල්ලු ජීවිතයක් ගත කළේය.ඉයන් ෆ්ලෙමිං ගේ ප්‍රථම නවකතාව එළි දකින්නේ මේ අතරතුරයි. ඒ 1953 දීය. මෙය ‘කැසිනෝ රෝයල්’ නමින් හැඳින්වුණි. 007 සංකේතාංකයෙන් යුතුව ලෝ පහළ වූ ජේම්ස් බොන්ඩ් චරිතය බිහි වන්නේ ‘කැසිනෝ රෝයල්’ කෘතියෙනි.දෙවැනි ලෝක සංග්‍රාම සමයේදී පැවැති ‘කෑම්ප් එක්ස්’ (campx) නම් වූ කමාන්ඩෝ බළකායේ සිටි සර් විලියම් ස්ටෙෆන්සන් ගෙන් උගත් කරුණු රැසක් ‘කැසිනෝ රෝයල්’ කෘතියෙහි ගැබ්වී තිබිණි.ෆ්ලෙමිං ගේ රහස් පරීක්‍ෂක චරිතයට ජේම්ස් බොන්ඩ් යන නම ඈඳා ගනු ලැබුවේ ජැමෙයිකාවේ බොන්ඩ් පෙළපතට අයත් වතුයායක පදිංචිව සිටි ජේම්ස් බොන්ඩ් නමැති පක්‍ෂි විශේෂඥයා ගෙනි.ඔත්තුකරුවකු ලෙස කටයුතු කරමින් ලැබූ අත්දැකීම් සහ ජැමෙයිකාවේදී හිරු එළිය තපිමින්, කාන්තාවන් පිරිවරාගෙන ගත කළ සෙල්ලක්කාර සමයත් මුසු කර ගනිමින් ‘කැසිනෝ රෝයල්’ කෘතියෙන් බිහිවූ ජේම්ස් බොන්ඩ් චරිතය ලොව පුරා පාඨකයින් අතර ඉතා ඉක්මනින් ජනපි‍්‍රයත්වයට පත්වූයේ ඉයන් ෆ්ලෙමිං සාහිත්‍ය ලෝකයේ දැවැන්තකු බවට පත් කරවමිනි. එතැන් සිට ඔහු අතින් ජේම්ස් බොන්ඩ් චරිතය ඇතුළු කරගනිමින් නවකතා 14 රචනා විය.කැසිනෝ රෝයල් (1953), ‘ලිව් ඇන්ඩ් ලෙට් ඩයි’ (1954) ‘මුන් රෙකර්’, (1955) ඩයමන්ඩ්ස් ආ ෆෝඑවර්, (1956) ‘ෆො‍්‍රම් රෂියා විත් ලව්, (1956) ‘ද ඩයමන්ඩ් ස්මග්ලර්ස්, (1957) ‘ගෝල්ඩ් ෆින්ගර්’, (1959) ‘ෆෝ යුවර් අයිස් ඔන්ලි’, (1960) ‘තන්ඩර් බෝල්’, (1961) ‘ද ස්පයි හු ලව්ඩ් මී’, (1962) ‘ඔන් හර් මැජෙස්ටිස් සීක්‍රට් සර්විස්’, (1963) ‘යූ ඔන්ලි ලිව් ට්වයිස්’, (1964) ‘ද මෑන් විත් ද ගෝල්ඩන් ගන්’, (1965) ‘ඔක්ටොපුසි’ සහ (1966) ‘ද ලිවින්ග් ඩේ ලයිට්ස්’ ඉයන් අතින් රචනා වූ නවකතාය.’කැසිනෝ රෝයල්’ එළිදැක්වූ සමයේදී ඇමෙරිකාවේ පමණක් මේ කෘතිය එතරම් ජනපි‍්‍රයත්වයට පත් නොවුණි. නමුත් එකල ඇමෙරිකාවේ ජනපති වූ ජෝන් එෆ්. කෙනඩි තමා වඩාත්ම පි‍්‍රය කරන නවකතා අතලොස්සට ඉයන්ගේ ‘ෆ්‍රොම් රෂියා විත් ලව්’ නවකතාවද ඇතුළු කර තිබිණි. එතැන් පටන් ඔහුගේ නවකතා ඇමෙරිකාව පුරාද ජනපි‍්‍රය විය.ඉයන්ගේ ‘ස්පයි හු ලව්ඩ් මී’ කෘතිය ඔහුගේ අනෙක් කතා සම්ප්‍රදායෙන් බැහැරව වෙනස්ම ආරකින් රචනා වී ඇත.එසේ ජනපි‍්‍රය වෙමින් නවකතා අතරට සීමා වී පාඨකයාගේ සිතෙහි පමණක් ඇඳි තිබූ ජේම්ස් බොන්ඩ්ගේ රුව රිදී තිරයට ගෙන ඒමට කටයුතු සූදානම් වෙමින් තිබිණි. හැරී සල්ට්ස්මන් නම් වූ ඉයන්ගේ මිතුරාට කර්තෘ හිමිකම් පැවරීමෙන් පසු හැරී ඇල්බට් (කබී) බ්‍රොකෝලී සමඟ එක්වී ‘ද ඩයමන්ඩ් ස්මග්ලර්ස්’ නවකතාව ඇසුරෙන් 1963 දී ‘ඩොක්ටර් නෝ’ නමින් පළමු ජේම්ස් බොන්ඩ් චිත්‍රපටය නිර්මාණය කෙරිණි.එතැන් පටන් අද දක්වා විශාල ආදායම් ලබමින් ජේම්ස් බොන්ඩ් චිත්‍රපට 20 ක් මේ වන විට රිදී තිරයට විත් අවසන්ය.පළමු ජේම්ස් බොන්ඩ් චරිතය නිරූපණය කළේ හොලිවුඩ් නළු ෂෝන් නොනරිය. මුල් ජේම්ස් බොන්ඩ් චිත්‍රපට පහේදීම සහ හත්වැනි චිත්‍රපටයේ බොන්ඩ්ගේ චරිතය නිරූපණය කළේ ෂෝන්ය. ඉන්පසු ජෝන් ලෙසන්බේ, රොජර් මුවර්, තිමොති ඩෝල්ටන් සහ පියර්ස් බ්‍රෝසන් ජේම්ස් බොන්ඩ් චරිතයට පණ දුන් අනෙකුත් සුපිරි නළුවන්ය.ඉයන් ෆ්ලෙමිං 1964 අගෝස්තු 12 දා මෙලොවින් සමුගත්තේ හෘදයාබාධයක් හේතුවෙනි. මිය යන විට ඔහු 56 වැනි වියෙහි පසු විය.”මම ජීවිතය ඇති තරම් රස වින්ඳෙමි. මා ජීවත් වූ කාලය කෙටි වුවත් දිගු කලක් ජීවත් වූ බවක් මට හැඟෙයි. මරණය මා කරා එන දිනෙක ඉතාමත් සතුටින් නොපැකිළව මා ඔහුට හිස නමන්නේ එනිසයි.” මේ ඔහුගේ අවසන් වදනයි.ඔහු අද අප අතර නැතත් ඔහු ජීවත්ව සිටියා නම් ඔහුගේ වයස අවුරුදු 102 කි. ඉයන් ෆ්ලෙමිං නම් වූ මහා ගත් කතුවරයාගේ සියවස සැමරුම නිමිත්තෙන් බ්‍රිතාන්‍යයේ රාජකීය තැපැල් සේවය අපූරු කටයුත්තක් සූදානම් කර තිබිණි.ජේම්ස් බොන්ඩ් කතා මාලාවට අයත් පොත් කිහිපයකම කවර සිතුවම් එක් කරගනිමින් සමරු මුද්දර 6 ක් පසුගියදා බ්‍රිතාන්‍යයේ රාජකීය තැපැල් සේවය මඟින් නිකුත් කරනු ලැබීය.මේ වන විට ජේම්ස් බොන්ඩ් නවකතා මාලාවට නවතම ජේම්ස් බොන්ඩ් කතාව රචනා කිරීමට ද ඉයන් ෆ්ලෙමිං ප්‍රකාශන ආයතනය සූදානම් වන අතර ඒ රචනා කිරීම සඳහා ඔවුන් ජෙෆ්රී ඩීවර් නමැති ලේඛකයකු සම්බන්ධ කොටගෙන තිබේ. තවම නමක් යොදා නැති නවතම කෘතිය දැනට හැඳින්වෙන්නේ ‘ප්‍රොජෙක්ට්X’යනුවෙනි. 2011 මැයි මාසයේදී යෙදෙන ඉයන්ගේ උපන්දිනය දා මේ පොත ප්‍රකාශයට පත් කිරීමට නියමිත වී ඇත.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av1008222</link>
    <topic>රඟපෑම තමයි මගේ ඩ්‍රීම් එක</topic>
    <author>හේමාලි විජේරත්න</author>
    <content>රඟපෑම තමයි මගේ ඩ්‍රීම් එකරයිනි චාරුකාමේ දිනවල මහනුවර ප්‍රදේශය අවට රූපගත වන ශ්‍රී ලංකාවේ ප්‍රථම ක්‍රිකට් චිත්‍රපටයේ ප්‍රධාන නිළිය වශයෙන් රඟපෑමට අවස්ථාව හිමි වූයේ රයිනි චාරුකා ගුණතිලක ය. අප කවුරුත් දන්නා පරිදිරයිනිට කලාව යනු අමුතු දෙයක් නොවූයේ ඇය කුඩා කල පටන් ම සිය නිවෙසින් ඒ ආභාසය ලද නිසා ය.ලංකාවේ සුප්‍රකට ගායක ගායිකා යුවළක් වන රූකාන්ත ගුණතිලකගේ සහ චන්ද්‍රලේඛා පෙරේරා ගේ වැඩිමල් දියණිය වන චාරුකා මීට ප්‍රථම කලාවට එක්වූයේ සහ දක්ෂතා පෙන්වූයේ සංගීතය පැත්තෙනි.මේ ඇය සිනමා රංගනයට එක්වෙන ප්‍රථම අවස්ථාවයි. පසුගියදා මහනුවර රූගත වන ‘සිංහාවලෝකන’ දර්ශන තලයේදී ඇය මුණ ගැසුණු මොහොතක කළ සංවාදයකි මේ.මේ ඔබේ කුලුඳුල් සිනමා රංගනය ඔබට මොනවද දැනෙන්නේ?මීට කලින් මම වේදිකාවේ රඟපාලා අත්දැකීම් ලබලා තිබුණා. ඒ මම නිව්යෝ්ර්ක් වලදි වේදිකා නාට්‍යවලට සම්බන්ධ වෙලා හිටපු නිසා. මේක මගේ පළවැනි සිනමා අත්දැකීම. මේ රංගනයන් දෙක කොයිතරම් දුරට වෙනසක් ද කියලා දැන් මට තේරෙනවා.වේදිකාවේ දී අපි උස් හඬින් කතා බහ කරන්න ඕන. අපේ රංගනය වුණත් මීට වඩා වේගවත්. මේ අත්දැකීමත් එක්ක තමයි මේ රංගන විධි දෙකේ වෙනස මම අවබෝධ කරගත්තේ.අනික් එක චිත්‍රපටයට සම්බන්ධ අපි හැමෝම පවුලක් වගේ එකට එකතු වෙලා ඉන්නවා. පුංචි කාලේ ඉඳන් ම මම දන්න කියන බොහෝ දෙනෙක් මෙතන ඉන්නවා. මගෙන් වැරැද්දක් වුණත් ඒ අය මට කරුණාවෙන් පැහැදිලි කරලා දෙනවා.‘සිංහාවලෝකන’ චිත්‍රපටයට සම්බන්ධවීමේ අවස්ථාව ඔබට ලැබුණේ කොහොමද?මේ චිත්‍රපටයේ අධ්‍යක්ෂවරයා වන සුනෙත් මාලිංග ලොකුහේවා කලකට ඉස්සර මාව රූපවාහිනි වැඩසටහනකින් දැකලා තිබෙනවා. ඒ දකින කොට ම ඔහුට ආසාවක් ඇති වුණාලු මාව දාලා චිත්‍රපටයක් කරන්න. ඒ අනුව තමයි ඔහුගේ මේ චිත්‍රපටයට මට ආරාධනාවක් ආවේ.ඔබ නිළියක් වෙනවට මවගෙන් පියාගෙන් කැමැත්ත ලැබුණ ද?ඒ දෙන්නම කලාවේ ඉන්න කලාව ගැන දන්න කලාවට ආදරය කරන ;දන්නෙක්. මගේ අම්මත් ඒ කාලේ රඟපෑ බව බොහෝ දෙනෙක් දන්න කරුණක්. ඒ දෙන්නටම හරි සතුටුයි මට ලැබුණු මේ අවස්ථාව ගැන. ඒ දෙන්නගේ දුව විදියට කලාවට එන්න ඕන කියලා ඒ දෙන්නම මට බල කළේ නෑ. නමුත් අපි යම් දෙයක් තෝරා බේරා ගෙන කරනවා නම් ඒ හැමදේටම මගේ අම්මයි - තාත්තයි උපරිම සහයෝගය ලබා දුන්නා.දැන් මගේ රංගන කටයුතු වෙනුවෙන් ඒ දෙන්නට දෙන්න පුළුවන් උපරිම සහයෝගය දෙනවා. ඇත්තටම කිවුවොත් අද මම කිසියම් තැනක ඉන්නවා නම් ඒ හැමදේම පසු පස්සෙ ඉන්නේ. මගේ අම්මයි තාත්තයි.ඔබ කලාවට කැමතිවෙන්න ඒ දෙන්නගේ ආභාසය විශේෂම හේතුවක් වෙන්න ඇති!ඔව්. අපි පුංචි කාලේ ඉඳන් ම ඒ දෙන්න කරන දේවල් බලාගෙන හිටියා. අපි හැදුණේ වැඩුණේ ඒ කලා පරිසරය ඇතුළේ. ඒ දෙන්න නිසා මටත් කලාවට ආස හිතුණා. ඒ වගේ ම මටත් දක්ෂකම තිබුණා. දක්ෂතාව නැතිව ඒ දෙන්නගේ මාර්ගයෙන් කලාවට එන්නත් බෑ. මෙතන රැඳී ඉන්න දක්ෂතාව නැතුව බෑ. මගේ ම කියලා අනන්‍යතාවයක් ගොඩනඟා ගන්න තමයි මට අවශ්‍ය.දැන් ඔබේ අධ්‍යාපන කටයුතු ඉවරද?අධ්‍යාපන කටයුතු තවම ඉවර නෑ. මම රූගත කිරීම් නිම වූ වහාම යළිත් ඇමරිකා එක්සත් ජනපදය බලා යනවා. දැනට එහි හාට් ෆෝඩ් විශ්ව විද්‍යාලයේ දෙවැනි වසරේ සිසුවියක්. මගේ අනාගත බලාපොරොත්තුව වෙන්නේ පයිලට් කෙනෙක් වෙන එක.දිගින් දිගටම ඔබ රඟපාන්න බලාපොරොත්තුවක් නැද්ද?ඒක මගේ ඩ්‍රීම් එකක්. ඉදිරියට එන විදියට කටයුතු සිද්ධ වෙයි.ඔබ ලංකාවේ පදිංචියට එන්න බලාපොරොත්තුවක් නැද්ද?ඒක ඉතින් මම දන්නේ නෑ. තව අවුරුදු පහක් මම යූ.එස්.ඒ. වල ඉන්න ඕන. මේ කාලය ඇතුළත මොනව වෙයිද දන්නේ නෑ. හැබැයි හැම අවුරුද්දෙම ලංකාවට එනව කියලා විතරක් මම දන්නවා.ඔබේ ගීතයකුත් මේ දිනවල ජනප්‍රියයි නේද?ඔව්. ‘නීල කඳු ගැටේ’ ගීතය. ඒක 2005 දී ගයාන් පෙරේරා එක්ක කළේ. තාත්තගේ අම්මගේ ෂෝ එකෙත් මම සින්දු කිව්වා. ඉදිරියේදී සින්දු කිහිපයක් කරන්නත් බලාපොරොත්තු වෙනවා.ඉදිරි බලාපොරොත්තු මොනවද?විශේෂ දෙයක් නෑ. පුළුවන් තරම් ඉක්මනට ඩිග්රිය සම්පූර්ණ කර ගන්න ඕන. ඒ අතරම කලාවේ රැදෙන්නත් බලාපොරොත්තු වෙනවා.හේමාලි විජේරත්නඡායාරූපය - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av1008223</link>
    <topic>කවුළු දොරින්</topic>
    <author>හිරුණි</author>
    <content>කවුළු දොරින්තවත් අලුත් චිත්‍රපටයක් පසුගිය සතියේ තිරගත වුණි. ඒ ලාල් ප්‍රියදේව අධ්‍යක්ෂණය කළ ‘අපේ යාළු පුංචි භූතයා’ චිත්‍රපටයයි. කුඩා දරු දැරියන් රැසකගේ ක්‍රියාදාම රැසක් රැගත් මේ චිත්‍රපටයේ සංගීත අධ්‍යක්ෂවරයා වූයේ ප්‍රවීණ සංගීතඥ, ගායක විශාරද එඩ්වඩ් ජයකොඩිය.දරුවන් වෙනුවෙන් චිත්‍රපට අඩුවෙන් හැදෙන යුගයක මෙවන් නිර්මාණයකට දායකවීමට ලැබීම සම්බන්ධයෙන් තමන් ඉතාමත්ම සතුටු වන බව ද එඩ්වඩ් පැවසුවේය.මේ චිත්‍රපටයෙන් අපේ සංගීත ක්ෂේත්‍රයට තවත් අපූරු සංගීතඥයකු ළඟ ළඟම පැමිණෙන සුබාරංචිය මෙහි විශේෂත්වය විය. ඒ එඩ්වඩ් ජයකොඩි සමඟ ඔහුගේ ආදරණීය පුත්‍රයා ද මෙහි සහාය සංගීත අධ්‍යක්ෂණයට දායකවීමය. එඩ්වඩ්ගේ ජීවිතයටත් මෙය සුවිශේෂි අත්දැකීමක් වූවා සේම චන්දීප ශාරාණනාත් ගේ ජීවිතයටත් සිය පියා සමඟ එක්ව නිර්මාණකරණයට ප්‍රවිෂ්ට වීම අලුත් අත්දැකීමක් වන්නට ඇත.චන්දීප සිනමා නළුවෙකු වශයෙන් අප හමුවට ආවේ උදයකාන්ත වර්ණසූරියගේ ‘හිරිපොද වැස්ස’ චිත්‍රපටයෙනි. ඔහු පාසල් වේදිකාවේද දක්ෂ නළුවෙකි. නුගේගොඩ ලයිසියම් ජාත්‍යන්තර පාසලේ උසස් පෙළ හදාරන ශිෂ්‍යයකු වන ඔහු එඩ්වඩ්ගේ ‘මාරම්බරි’ ප්‍රසංගයේ ගිටාර් වාදකයා වශයෙන් ද කටයුතු කරයි.සංගීත ක්ෂේත්‍රයේ එඩ්වඩ් ඉදිරිය බලා පියමැන්නා සේම, ඔහුගේ පුත්‍ර චන්දීපට ද යහපත් නිර්මාණ ඔස්සේ ක්ෂේත්‍රයේ දුර ගමනකට ආශිර්වාද කිරීමද සැබැවින්ම යුතුකමකි.වර්තමාන රජයේ තැපැල් ඇමැතිවරයා වශයෙන් කාර්ය බහුල ජීවිතයක් ගෙන යන ප්‍රවීණ රංගන ශිල්පී ජීවන් කුමාරතුංගයන්ගේ රංගනයක් කලකින් අපට බලන්නට නොහැකි වූයේ රාජකාරිමය වශයෙන් ඔහු සතු ව කාර්ය බහුලත්වය නිසාම වන්නට ඇත. එහෙත් රංගන ශිල්පියකු වශයෙන් ඔහුට ආදරය කරන ප්‍රේක්ෂකයන්ට ඔහු පිළිබඳ සුබ ආරංචියක් අපට රැගෙන ආ හැකිය.ඒ ජීවන් මේ දිනවල අපූරු ආකාරයේ සිනමා රංගනයකට සූදානම් වන බවය. එය මේ රටේ ඓතිහාසික සිද්ධි දාමයකට සම්බන්ධව ගෙතෙන චිත්‍රපටයක ප්‍රධාන චරිතයකි. ‘මහින්දාගමනය’ චිත්‍රපටයේ තේමාව වන්නේ මිහිඳු මහ රහතන් වහන්සේ ඇතුළු පිරිස මෙරටට බුදු දහම රැගෙන ඒමේ කතා පුවතයි.මේ කතාවේ දේවානම්පියතිස්ස රජුගේ චරිතය වෙනුවෙන් තෝරාගෙන ඇත්තේ ජීවන් කුමාරතුංගය. ඉදිරි මාස කිහිපය ඇතුළත එහි රූගත කිරීම ඇරඹෙන බවත්, දේවානම් පියතිස්ස රජුගේ චරිතය නිරූපණය කිරීමට ලැබීම ගැන තමන් අතිශයින්ම සතුටට පත්වෙන බවත් ජීවන් ප්‍රකාශ කළේය.දිල්හානි අශෝකමාලා හතළිහ දශකයේ ගැමි ගැහැනියකගේ චරිතයක් රැඟුවේ මේ දිනවල රූගත වන ‘සිංහාවලෝකන’ චිත්‍රපටයෙනි. පසුගිය දින කිහිපයේම එහි රූගත කිරීම සඳහා මහනුවර ප්‍රදේශයේ රැඳී සිටි දිල්හානිට මේ දිනවල වැඩි වැඩියේ ආරාධනා ලැබෙනුයේ ඉතිහාසයේ කිසියම් සන්ධිස්ථානයක් සනිටුහන් කළ චරිත නිරූපණ උදෙසාය. ඒ සඳහා තවත් උදාහරණයක් වනුයේ මේ දිනවල රූගත කිරීම් පිණිස කටයුතු සැලසුම් කරන ‘මහින්දාගමනය’ චිත්‍රපටයේ ‘අනුලා බිසවගේ’ චරිතයට ඇයව තෝරාගැනීමෙනි.ස්වාධීන රූපවාහිනිය ඔස්සේ විකාශය වන සුදත් රෝහණගේ ‘ස්වයංජාත’ ටෙලි නාට්‍යය කාගේත් අවධානයට ලක්වූවක්. මෙහි රංගනයට එක්වුණු ජනප්‍රිය රංගන ශිල්පිනී චතුරිකා පීරිස් ඇතුළු තවත් කිහිපදෙනෙකුට ‘ස්වයංජාත’ රූපගත කිරීමකදී ත්‍රාසජනක අත්දැකීමකට මුහුණ දෙන්නට සිදුවූ බව අපට පැවසුවේ එහි අධ්‍යක්ෂවරයා වන සුදත් රෝහණය.බලංගොඩ කල්තොට ගඟ මධ්‍යයේ රූපගත කිරීමකට එක්ව සිටි ඔවුන්ට හදිසියේම ගඟේ වතුර මට්ටම වැඩිවීමත්, දැඩි සැඩ පහර නිසාවෙනුත් රූගත කිරීම නතර කොට ජීවිත බේරා ගැනීමේ සටනක් කරන්නට සිදුවිය.අවසානයේ කඹවල උදව්වෙන් චතුරිකා ඇතුළු පිරිස ගොඩට රැගෙන එන්නට සිදුවී ඇත.තවත් අලුත් සිනමා නිර්මාණයක ආරම්භය සනිටුහන් වන සුබ මුහුර්තියක් පිළිබඳ පසුගිය දිනක අපට අසන්න ලැබුණා. ඒ තවත් ක්‍රිකට් චිත්‍රපටයක් පිළිබඳ වන ආරංචියක්. මේ චිත්‍රපටයේ අධ්‍යක්ෂවරයා සිංහල සිනමාවට නවකයෙක්. ඔහු කලක් වෙළෙඳ දැන්වීම් ක්ෂේත්‍රයේ රැඳී සිටි සහ වර්තමානයේ රූපවාහිනි අභ්‍යාස ආයතනයේ අධ්‍යක්ෂවරයකු වශයෙන් කටයුතු කරන උදාර පල්ලියගුරුය.චිත්‍රපටය නිෂ්පාදනය කරනුයේ සතිස් කුමාරය. ‘සුපර් සික්ස්’ නමින් හඳුන්වා ඇති මේ චිත්‍රපටයට ලංකාවේ ප්‍රවීණතම, ජනප්‍රියතම ක්‍රිකට් ක්‍රීඩකයින් රැසක් ද රංගනයෙන් එක්වීමට නියමිතය. ඉන්දියාව, මැලේසියා සහ ලංකාව යන රටවල් තුනක මෙහි රූගත කිරීම් පැවැත්වෙන අතර සැප්තැම්බර් 02 දා සිට දින 70 ක් මෙහි රූගත කිරීම් සිදුකෙරේ.මේ සඳහා රුපියල් ලක්ෂ 750ක් වැයකරන බවද දැනගන්නට ලැබුණි. සනත් ගුණතිලක, අරුණි රාජපක්ෂ, ඇන්ටන් ජූඩ්, ප්‍රියන්ත සෙනෙවිරත්න, රොෂාන් රණවන, පබෝදා සංදීපනී ඇතුළු නළු නිළියන් රැසක් මේ සඳහා රංගනයෙන් දායක වෙති.පසුගිය කාලයේ වැඩ ආරම්භකළ චන්න පෙරේරා ගේ නවතම චිත්‍රපටයේ රූගත කිරීම් මඳකට කල් දමන්නට සිදුවූයේ එම චිත්‍රපටයේ ප්‍රධාන චරිතය සඳහා නිළියක් නොසිටි නිසාය. චන්නගේ උත්සාහය සාර්ථකවීම නිසා එළඹෙන 24 වැනිදා සිට රූගත කිරීම් පිණිස ඉන්දියාවේ බැංගලෝර් නුවර සිට ඉන්දීය නිළියක පසුගියදා ලංකාවට පැමිණියාය. ඇයගේ වැඩිදුර විස්තර ඉදිරි කලාපයකින් ඔබට දැනගැනීමට ලැබෙනු ඇත.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av1008224</link>
    <topic>පිස්සු හැදෙන සඳ</topic>
    <author>එඩ්වඩ් චන්ද්‍රසිරි</author>
    <content>පිස්සු හැදෙන සඳපොත් සාප්පුවේ කවුන්ටරයක් වෙත කිට්ටු වූ එපිටවල මහතා එහි සිටි සේවකයකු අමතා මෙසේ කීය.”මම මෙහෙන් ගිය සතියේ අරගෙන ගියා ‘බෝම්බය සහ තුවක්කුව‘ කියන පොත. ඒක මම එක හුස්මට කියෙව්වා. කරුණාකරලා මට තව ඒ වගෙ හොඳ පොතක් තෝරල දෙන්න පුළුවන්ද?”පොත් රාක්ක වෙත ගිය සේවකයා ආපසු ආවේ පොතක් සැණෙකින් තෝරාගෙනය.”එහෙම නං සර්ට ගැළපෙන්නේ මෙන්න මේ පොත. මේක ‘නැන්දම්මා සහ බිරිඳ’ අරක වගේමයි.”පියසේන සාලයේ සැටියක වාඩි වී පුවත්පතක් කියවමින් සිටියේය. පියසේන ගේ පුත් මනෝජ් සිටියේ සාලයේ වාඩිවී සෙල්ලම් කරමිනි. හදිසියේ හිස ඔසවා තම පියා දෙස බැලූ මනෝජ් මෙසේ ඇසීය.”තාත්තෙ දිව්‍ය ලෝකෙ මිනිස්සු කසාද බඳිනවද?”පියසේන පුවත්පතින් දෙනෙත් මෑත්කොට පුතා දෙස බලා මෙසේ පිළිතුරු දුන්නේය.”අපොයි නෑ පුතා. ඒකනෙ එහාට දිව්‍යලෝකෙ කියන්නෙ.”මනෝජ් සති අන්තයේ මීරිගම නගරයට පැමිණියේ යහළුවකු හමුවන අදහසිනි. දුම්රියපළ ඉදිරිපස මාර ගසක් පාමුල සිටි සාස්තරකරුවකු බලෙන් මෙන් මනෝජ්ගේ අත බලා මෙසේ කීය.”තව වැඩි දවසක් යන්ඩ කලින් මහත්තයාට හොඳ ලස්සන සල්ලිකාර කෙල්ලෙක් බඳින්න ලැබේවි. ඊට පස්සෙ දැන් ඔය තියෙන කරදර ඔක්කොම ඉවර වෙලා බොහෝම සන්තෝසෙන් පී‍්‍රතිමත් ජීවිතයක් ගත කරන්ඩ පුළුවන් කියල ස්ථීරේටම කියන්ඩ පුළුවන්.””ෂං. මරුනේ! ඒත් මට අහන්ඩ එක දෙයක් තියෙනවා.” මනෝජි කීවේ සතුටින් ඉපිලෙමිනි.”ඔව් ඔව්, මහත්තයට ඕන දෙයක් අහන්ඩ.” සාස්තරකරු කීවේය.”එතකොට මගෙ නෝනටයි ළමයි තුන්දෙනාටයි මොනවා වෙයිද?” මනෝජ් ඇසීය.”ප්‍රේමකුමාර ස්ත්‍රී ලිංග පද දන්නවද?”සිංහල පන්තියේදී ගුරුතුමිය ඇසුවේ ප්‍රේමකුමාරගේ අවධානය පාඩමට යොමු වී නැතැයි අනුමාන කරමිනි.”දන්නවා ටීචර්.” ප්‍රේමකුමාර වහා නැගිට පිළිතුරු දුන්නේය.”එහෙනං කියනවා බලන්න ස්ත්‍රී ලිංග පදයක්.” ගුරුතුමිය කීවාය.”ස්ත්‍රිය” ප්‍රේමකුමාර වහා පිළිතුරු සැපයීය.”ඔයා බඳින්ඩ ඉස්සෙල්ලා මං කලින් කෙල්ලොත් එක්ක තිබිච්ච සම්බන්‍ධකම් ඔක්කොම ඔයාට කියන්ඩ ඕනෙයි කියල මම හිතුවා. ඒක මගෙ යුතුකමක්.” පින්තු ඉÁද්‍රානිට කිව්වේ රාජගිරිය බස් නැවතුමේ සිට කාර්යාලයට යද්දීය.”ඉතින් ගිය මාසෙ ඔයා ඒ ඔක්කොම දේවල් මට කිව්වනෙ ළමයො.” වේගයෙන් ආ බස් රථයක් නිසා පින්තු දෙසට හොඳටම ඇලවෙමින් ඉන්ද්‍රානි කීවාය.”ඇත්ත... ඒ ගිය මාසෙට කලින් ඒවනෙ.” පින්තු කීවේ ඉÁද්‍රානි දෙස ආදර බැල්මක් හෙළමිනි.බන්දු මහ මැතිවරණයේදී කැපවී වැඩ කළේ සුමතිපාල මහතාටය. එහෙයින් බන්දුගේ නැන්දම්මා හදිසි අනතුරකින් මිය ගිය බව දැනගත් සුමතිපාල මන්ත්‍රීතුමා අවමංගල්‍යයට කල්වේලා ඇතිව පැමිණියේය.”බූරුවෙක් පයින් ගහලා මැරුණත් බන්දුගෙ නැන්දම්මා ගම් පළාතේ බොහොම ජනපි‍්‍රය වෙලා හිටිය කෙනෙක් බව මේ ඇවිල්ලා ඉන්න සෙනඟෙන්ම පේනවා! සුමතිපාල මන්ත්‍රිතුමා බන්දුට කීවේ මළගමට පැමිණ සිටි සෙනඟ දෙස බලමිනි.”නැහැ... මන්ත්‍රීතුමා තමුන්නාන්සෙට පොඩි වැරැදීමක් වෙලා. මේ සෙනගෙන් වැඩි දෙනෙක් ඇවිත් ඉන්නේ බූරුවව ණයට ඉල්ලා ගෙන යන්න.” බන්දු මන්ත්‍රීතුමාගේ කනට ළං වී පැවසීය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av1008225</link>
    <topic>හඳට ගිය මේ තුන්දෙනා දැන් මොනවද කරන්නේ ?</topic>
    <author>සේමාලි කැල්ලපත</author>
    <content>හඳට ගිය මේ තුන්දෙනා දැන් මොනවද කරන්නේ ?මිනිසා සඳමත පා තබා වසර හතළිස් එකක් සම්පූර්ණ වූයේ පසුගිය ජූලි 21 වැනිදා ය. “මිනිස් වර්ගයා වෙනුවෙන් වූ යෝධ පිම්මක්’ ලෙසින් හැඳින්වූ සඳ තරණයත් සමඟ ලොව පුරා ප්‍රචලිත වූ නම් තුනක් වූයේය. සඳතරණය කළ ඇමෙරිකානු ගගනගාමීන් වූ නීල් ආම්ස්ට්‍රෝං, එඩ්වින් ඕල්ඩ්‍රින් සහ මයිකල් කොලින්ස් ඒ නම්ය.සඳට මුලින් ම පා තැබූ නීල් ආම්ස්ටෙ‍්‍රීං පසුගියදා (අගෝස්තු 05 වැනිදා) 80 වැනි වියට පා තැබුවේය. සඳතරණයෙන් 40 වැනි සංවත්සරය පසුගිය වසරේ දී ඇමෙරිකාව ජයට ම සමරද්දී නීල් ආම්ස්ට්‍රෝං ද එයට එක්විය. ඒ නිසාම ඔහු මෙවර ඔහුගේ 80 වැනි උපන්දිනය නිහඬවම සැමරීමට තීන්දු කර තිබුණෙන් එයට සහභාගි වී ඇත්තේ ඔහුගේ ළඟම හිතවතුන් කීප දෙනකු පමණි.ඉතාම නිහඬ පුද්ගලයකු වන නීල් ආම්ස්ට්‍රෝං ප්‍රසිද්ධියට අකැමැති පුද්ගලයකු ලෙස ප්‍රසිද්ධය. සඳතරණයෙන් දශක 40 කට පසු ඔහු ප්‍රථමවරට රූපවාහිනී සාකච්ඡාවකට පෙනී සිට ඇත්තේද මෑතක දීය. ආම්ස්ට්‍රෝං ගේ උපන් දිනයත් සමඟම ප්‍රසිද්ධියට පත් තවත් සිද්ධියක් වූයේ ඔහුගේ අස්සන සහිත රේගු ලියවිල්ලක් හොරකම් කර විකිණීමට තැත්කිරීමකි. සමරු සටහන් නොතබන පුද්ගලයකු ලෙසින් කවුරුත් හඳුන්වන ආම්ස්ටෙ‍්‍රීං ගේ අස්සන ද ඔහු පි‍්‍රයකරන්නන්ට අගනා සිහිවටනයකි.විසිවැනි සියවසේදී සඳමත ඇවිද්ද පුද්ගලයන් 12 දෙනාගෙන් අයකු ලෙස ද ඉතිහාසගතවන ආම්ස්ටෙ‍්‍රීං නමින් ඔහුට ගරුකිරීමක් ලෙස නම්කර ඇති ස්ථාන ගණනාවක් වෙයි. සඳතරණය සඳහා ඔහු තෝරා ගැනීමට හේතුවක් වී ඇත්තේ ඔහු ඇමෙරිකානු යුද වීරයකු වීමය.සඳතරණයට පසු නාසා ඇතුළු ඇමෙරිකානු අභ්‍යවකාශ පර්යේෂණ ආයතන ගණනාවක නිලතල හෙබවූ ආම්ස්ට්‍රෝං 2002 වසරේ දී විශ්‍රාම ලැබුවේය. ඔහු යළිත් මිහිතලයට පා තබා වසර කීපයක් යනවිට ලොව පුරා පැතිර ගිය ප්‍රවෘත්තියක් වූයේ ආම්ස්ට්‍රෝං ඉස්ලාම් දහම වැළඳගත් බවකි.ඉස්ලාම් ලෝකය පුරා පැතිරගිය මේ පුවතින් කියැවුණේ ආම්ස්ට්‍රෝං සඳමත සිටි පැය 21 ක කාලයේ දී ඔහුට අමුතු භාෂාවකින් නොතේරෙන දෙයක් කථාකරන හඬක් ඇසුණු බවකි. එහෙත් පොළොවට පය ගැසූ පසු ඒ හඬ මුස්ලිම් භක්තිකයනට යාඥා සඳහා කෙරෙන කැඳවුම් හඬ යැයි ඔහු දැනගත් බවය. මෙනිසා ආම්ස්ට්‍රෝං දැඩි ඉස්ලාම් භක්තිකයකු වූ බව පැවසිණ.ආම්ස්ට්‍රෝං මේ ප්‍රචාරයට පිළිතුරු දී ඇත්තේ 2005 වසරේ දී මැලේසියාවේ කළ සංචාරයක දීය. එරට පැවැති විශ්ව නායකත්ව සමුළුවකට සහභාගි වීමට ගිය ආම්ස්ට්‍රෝං එරට ප්‍රසිද්ධ ඉංගි‍්‍රසි පුවත්පතකට සම්මුඛ සාකච්ඡාවක් දෙමින් ඒ පුවත නිවැරැදි කර ඇත.ආම්ස්ටෙ‍්‍රීං සඳතරණය කරන සමයේ විවාහ වී සිටියේ ජැනට් එලිසබත් සමඟය. 1994 වසරේදී ඇගෙන් දික්කසාද වූ ඔහු යළි විවාහ විය. ඔහුට දරුවන් තිදෙනෙකි.සඳතරණයේ දී මුළු ලොවේම වීරයා බවට පත්වූ ආම්ස්ට්‍රෝං කළ තව දෙයක් බොහෝ දෙනෙක් නොදනිති. සඳමතට ගොඩ බැසීමට පෙර යානය ගොඩබැස්ස වීම සඳහා ඔහු ගල් නොමැති රළු පරළු නොමැති සුමට පෘෂ්ඨයක් සොයමින් සඳමත කරක් ගසා ඇත්තේය.එලෙස නියමිත කාලයට වඩා කරක් ගැසීම නිසා යානයේ ඉන්ධන ඉවර වී ගොස් ගොඩ බැස්සවීම සඳහා ඉන්ධන ඉතිරිව තිබී ඇත්තේ මිනිත්තු 14 කට සෑහෙන ප්‍රමාණයක් පමණි. ඒ මිනිත්තු 14 ත් අහවර වූයේ නම් අද අපට කතා කිරීමට දෙයක් ඉතුරු නොවීමට ඉඩ තිබිණි.නීල් ආම්ස්ට්‍රෝං සමඟින් සඳතරණයේදී ඔහු පසුපසින් ම සඳට බටුයේ එඩ්වින් ඕල්ඩ්‍රින් ය. ඔහු Buzzනමින් ද හඳුන්වයි. සඳතරණය කර පොළොවට පය ගැසූ දා සිට ඔහු නිරතව සිටියේ ඇමෙරිකානු අභ්‍යවකාශ තරණයේ උන්නතිය සඳහාය. ඇමෙරිකානු නාසා ආයතනයේ රන් අවදිය ලෙස සැලකෙන 1960 – 70 කාලයේ අභ්‍යවකාශ තරණය කළ ගගනගාමීන් අතරින් බොහෝ දෙනෙක් ඉතා නිහඬව විශ්‍රාම සුවයෙන් කල්ගතකරති.එහෙත් එඩ්වින් ඕල්ඩ්‍රින් දිගින් දිගටම කරළියේ සිටිමින් අභ්‍යවකාශ පර්යේෂණයන්හි නිරත වූයේය. ඇමෙරිකාව බුධ හෙවත් රතු ග්‍රහයා තරණය කිරීමේ සැලසුම් හෙළිකිරීමත් සමඟ ඔහු ද ඒ සඳහා සිය දායකත්වය ලබා දුන්නේය. ඔහුගේ කැමැත්ත අභ්‍යවකාශ පර්යේෂණයන්හි නිරතවීමට ය.ඇපලෝ 11 සඳතරණයෙන් පසු අමතකම වූ පුද්ගලයා ලෙස හැඳින්වෙනුයේ මයිකල් කොලින්ස් ය. සඳ මතට පා නොතැබුවත් සඳට ගොඩබට සගයන් ගෙන් ඇමතුමක් ලැබෙනතෙක් මැරී නොමැරී හදවතින් ගැහෙමින් සිය යානයට වී හුදෙකලාව සඳවටා කරක් ගැසුවේ ඔහු ය. මේ සඳතරණය ව්‍යසනයකින් කෙළවර වේදෝයි යන බිය සැක සිතේ දරාගෙන දැඩි චිත්ත වේගයකින් සිටි පුද්ගලයා වූයේ ද මයිකල් කොලින්ස් ය.ආම්ස්ට්‍රෝං හා ඕල්ඩ්‍රින් ගේ ආපසු ගමන තීරණය වනුයේ ඔවුන් සඳමතට බැස්ස වූ ඊගල් යානයේ නිවැරැදි ක්‍රියාකාරිත්වය මතය. කොලොම්බියා මවුයානයේ තනිව සිටි මයිකල් කොලින්ස් ගේ සිත පෙළන ලද නිරන්තර බිය වූයේ සිය සගයන් සඳමත තනිකර දමා තමන්ට තනිව යළි මහපොළොවට ඒමට සිදුවේද යන්නය.ඒ බිය මේ ගගනගාමීන් තිදෙනාට පමණක් නොව මුළු ගමනම මෙහෙයවූ අභ්‍යවකාශ නිලධාරී මණ්ඩලයට ම විය. එපමණක් නොව මිනිසා සඳතරණය කළ වකවානුවේ ඇමෙරිකානු ජනාධිපතිවරයා වූ රිචඩ් නික්සන් වෙතද ඒ බිය තිබිණ.ඊගල් යානයේ යාන්ත්‍රික දෝෂයක් වුවහොත් කළ සියලු ම දේ හමාර වනු ඇත. සඳතරණය මහා ඛේදවාචකයකින් අවසන් වනු ඇත. මේ බව දත් ජනාධිපතිවරයා එවන් දෙයක් වුවහොත් ජාතිය අමතා කරන නිවේදනය පවා සකස් කර තිබූ බව පසුව අනාවරණය විය.කොලින්ස් කොලොම්බියා යානයේ තනිව සිටියදී මුළු ලෝකයේම අවධානය යොමුව තිබුණේ අනෙක් දෙදෙනා වෙතය.ඊගල් යානයෙන් පණිවුඩයක් ලැබෙන තෙක් බලා සිටිද්දී කොලින්ස් ලිපියක් ලියා ඇත්තේය.”මා දැන් ගැහෙමින් දාඩිය දමමින් සිටින්නේ චංචල වූ මනාලියක ලෙසිනි. පසුගිය හයමාසය පුරා මා පෙළූ බිය වූයේ ඔවුන් සඳමත තනිකර දමා තනිවම ආපසු ඒමට සිදුවේද යන්නයි. යම්කිසි ලෙසකින් ඔවුන්ගේ යානයට සඳ මතින් නික්මීමට නොහැකි වුවහොත් මම සියදිවි නසා නොගනිමි. මම පොළොව කරා ආපසු යමි.” යනුවෙන් එහි සඳහන් විය.වාසනාවකට මෙන් සියල්ල සාර්ථක වී ඊගල් යානය කොලින්ස් සිටි යානය හා සම්බන්ධ වී සගයන් යානයට පැමිණි පසු ඔහු පවසා ඇත්තේ,”මිනිසා මෙතෙක් නොදැන සිටි හුදෙකලාව හා තනිකම මා අත්වින්ඳා” යනුවෙනි.අනෙකුත් ගගනගාමීන් මෙන් නොව මයිකල් කොලින්ස් පොළොවට පය ගැසූ පසු අභ්‍යවකාශ ගමන් මුළුමනින්ම අත්හළේය. 1985 දී සියලු දෙයින් විශ්‍රාම ගත් ඔහු ව්‍යාපාර කටයුතුවලට අත ගැසුවේය.සඳමත පා තැබූ නීල් ආම්ස්ට්‍රෝං ගේ 80 වැනි ඡන්ම දිනය ගැන ලොවම කතා කළද සැබැවින්ම ම මේ තිදෙනා ම උපත ලබා ඇත්තේ 1930 වසෙර්ය. ඔවුහු තිදෙනාම 80 වැනි වියට එළඹෙති. එහෙත් කාගේත් මතකයේ ඇත්තේ නීල් ආම්ස්ට්‍රෝං ගැන පමණය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av1008226</link>
    <topic>එකම බැඳුම ඔබය</topic>
    <author>යමුනා මාලිනි පෙරේරා</author>
    <content>එකම බැඳුම ඔබයමේ ලෝකේ දමා යන්නට හැකි දේවල් ගැන ඔබ සිතුවාද? එසේම මේ ජීවිතයේදී දමා යන්නට නොහැකි දේවල් ගැන ඔබට කල්පනා වුණාද? ඇතැම් දේවල් සමඟ ඇති බැඳීම් මුදා හරින්නට කලින්ම මුදා හැරෙයි. ඇතැම් බැඳීම් බිඳී ගියත් මිදී නොයයි. බැඳීම් – බිඳීම් – මුදා හැරීම් – මිදීම් කවදත් පුදුමයක්ම තමයි.මේ ජීවිතයේ ඔබගේ සමීපතමයා කවුද? හදවතට කතාකර බැලුවාද? දූ දරු ප්‍රේමය, මාපිය ප්‍රේමය, සහෝදර ප්‍රේමය, ඒ සියලු ප්‍රේමයන් ගෙන් වෙනස් වූ අද්විතීයම ප්‍රේමය අඹු සැමි ප්‍රේමය යැයි මම කියමි.ඔබ සිටිනා තැනින් මඳක් ඉහළට යන්න. ඉහළට යා යුත්තේ අහසින් නොවෙයි. මනසින්ය. එසේම මසැසින්ය. එසේම වයසින්ය. එවිට ඔබට පෙනෙන්නේ කුමක්ද?මේ සක්වළ යට නර සතුන්ගේ බැඳීම් ගැන ඔබට කුමක් සිතේද? ඔබේ බිරිඳ ඔබේ මවය, ඔබේ සහෝදරියය, ඔබේ යෙහෙළියය. එසේම ඔබේ සැමියා ඔබේ පියාය, ඔබේ සහෝදරයාය, ඔබේ යහළුවාය. වැඩිපුරම තනතුරු දරා සිටින්නේ ඔබේ ජීවිතයේ පංගුකාරිය හෝ පංගුකාරයාය.දමා යන්නට නොහැකි මිහිමත එකම සම්පත ඔබම පමණයි මිදී යන්නට නොහැකි මේ ලොව එකම බැඳුමද ඔබම පමණයිබැඳී දුක සැප දෙකෙහි නිතියෙන් හදේ තනි නොතනියට වැඩ හුන් ළබැඳි සිත්මල් පරව යන විට පසක් වෙයි අනියත ලොවේ ජීවිතය යනු සිහිනයක්මය - සසර මඟ දකිනා බැඳුණු සෙනෙහස නොවන නිම්හිම් ඇතද පණ නල සමග රැකෙමින් අපේ අත්වැල ලිහී ගිලිහෙන මොහොත එයි කවදාක හෝ යා යුතුය ඒ නියත නික්මන - සියලු බැමි සිඳිනාපද :- කුලරත්න ආරියවංශසංගීතය :- රෝහණ වීරසිංහගායනය :- සෝමතිලක ජයමහඉතින් ජීවිත කාලයේදී පැරණි නොවී රමණීය වෙවී පවතින්නාවූ මේ අඹුසැමි ප්‍රේමය ගැන කවර කතාද?ජීවතුන් අතර සිටියදීම වෙන්වීමක් ගැන මරණයෙන් වෙන්වීමක් ගැන සිතීම හෝ කතාකිරීම බොහෝවිට නොකරනා දෙයකි. නමුත් කවියන් හා ගීත රචකයන් යනු සාමාන්‍යයෙන් ජීවිත භාවයන් පිළිබඳ පෙරදැක්මක් ඇති අයමය. මේ භාවපූර්ණ ගීතයේ නිර්මාතෘ කුලරත්න ආරියවංශයෝ ඒ ගැන මෙසේ පවසති.”ඇත්තටම වෙන්වීම කියන්නෙ මහා දුකක්. මරණයෙන් වෙන්වීම කියන්නේ හැම වෙන්වීමකටම වඩා තියුණුව දැනෙන දුකක්. සමීපතමයන්ගේ වියෝගයන්හිදී මම ඒ දුක අත්වින්දා. නමුත් මට උහුලාගන්නම බැරි විදියේ වේදනාවක් දැණුනේ අපගේ ඉතාම සමීපතම සහෘදයකුª වන ධර්මසිරි ගමගේ හිතවතාගේ වියෝවේදි. ඒ කම්පනය ඔස්සේ තමා මගේ සිත මරණය ගැන දැඩි ලෙස සිහිවුණේ.එවෙලේ මට හිතුණා මම මිය ගියොත් මගේ දරුවන්ට නම් කවදාහරි ඔවුන්ගේ සහකරුවන් හිඳීවි. ඒත් මගේ බිරිඳට නේද කවුරුවත් නැතිවන්නේ කියන හැඟීම. ඒ ඔස්සේ මේ ගීය ලියැවුණේ. එය මම ගයන්න දුන්නේ හිත මිත්‍ර සෝමතිලක ජයමහයන්ට. ඒ වන විට ඔහු මගෙන් ගීතයන් ඉල්ලලා අවුරුදු 30 ක්ම ගතවෙලා තිබුණා. ඉතින් හැත්තෑවෙ දශකයේදි ඔහු මගෙන් ඉල්ලා සිටිය ගීතය මේ විදියට 2006 දි වගේ තමා ලියවිලා ඔහු අතට ගියේ. එහි අර්ථයට ඔහු ඉතාම කැමැති වුණා වගේම රෝහණ වීරසිංහයන්ගේ සංගීතයත් ඊට මැනවින් යෙදුණා.”හදේ තනි නොතනියට හිටි ඇතැම් අය වෙන් වෙලා යති. ඒ තාවකාලිකව බැඳී සිට යන තාවකාලික වෙන්වීමය. ඒ වෙන්වීමද දුකක්මය. නමුත් ඒ දුක පිළිබඳව හිත හදාගත හැකිය. ඒ ඔවුන් ඔවුන්ගෙන් වෙන්වෙලා ගියත් කොහේ හෝ සිට හොඳින් ඉන්නවා ඇතැයි හිත හදාගන්නට පුළුවන් නිසාය. නමුත් මරණය කියන්නේ ඊට වඩා මහා අමුතුම වෙන්වීමකි. එහි නියම අරුත බොහෝ දෙනෙකුට පසක් වන්නේ සමීප අත්දැකීමකට මුහුණ දුන්නොත් විතරක්මය.මෙලොව ඉපදුණු අප කිසිම දෙයක් ගෙන එන්නේ නැත. කොටින්ම අප සන්තකව අචේතනික හෝ සචේතනික කිසිවක්ම නැත. නමුත් ජීවිත කාලයේදී නොයෙක් හැලහැප්පීම්වලට භාජනය වී අන්තිමටම හැබෑ ආදරය සොයා එයි. ඒ ආදරය හදවතේ මෙන්ම ජීවිතයේදී ලැයිස්තුගත වෙයි. ඒ මත විවාහයේ මුද්‍රාව වැටෙයි. ඒ මුද්‍රාවෙන් මතු නොව අඹු සැමියන් වශයෙන් ජීවිතය කුල ගෙදර නම් මිහිරි සිර කුටියක සිරවෙයි. ඒ බැඳීම් හා වෙලීම් මුදා හැර එක්කෙනෙකුට පිටව යන්නට සිදුවීම තුළ, ඉතිරිවන්නා ජීවිත කෙළවර තෙක් දුක්විඳියි. ඒ ලෝක ස්වභාවයය.යමුනා මාලිනි පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av1008227</link>
    <topic>රුසියානු අභිමානය පාමින් ’මොස්ක්වා’ යුද නැව ඇවිත්</topic>
    <author>ඉනෝකා පෙරේරා බණ්ඩාර</author>
    <content>රුසියානු අභිමානය පාමින් ’මොස්ක්වා’ යුද නැව ඇවිත්මොස්ක්වා... අපි හමුවුණු පළමු වතාව.මොන තරම් අපූරුද...මට ඔබෙන් දැනගන්න හුඟක් දේ තියෙනවා.ඒත් සේරටම කලින් පොරබදන්නෙ හිතේ සතුට නෙව. කුතුහලය. විස්මය. ඊට එහා.’ස්ද්රාස්තුතියේ...!’ (ආයුබෝවන්!) මං මගේ රටට ඔබ පිළිගන්නවා.’මොස්ක්වා’ සිංහල අරුත ‘මොස්කව්’. ආවෙ රුසියාවෙන්. යුද නැවක් නිසා වෙන්නැති ඔබ මේතරම් තේජාන්විත.ඉතින්, ඔබේ දිග මැනගන්න මේ ජැටිය මං කොයිතරම් දුර ඇවිදින්නද... එහෙම නම් හරියටම මීටර 186ක් මට ඇවිදින්න වෙනවා.මේ තරම් දිග යුද නැවකට ගොඩවන්නෙ මං පළමු වතාවට.ඒ නිසා ඔබ මට කොහොමත් විශේෂයි.ඒත් මේ කට්ට අව්ව... ඇස් නිලංකාර කර දමන්න හදන්නෙ කිසිම ගනිච්චියක් අනුකම්පාවක් නැතිව.බලාපොරොත්තුව, ගමනාන්තය ඇස් ඉදිරිපිට පෙනි පෙනී පැය තුනකට කිට්ටු කාලයක් අව් කූටකේ ජැටියක කරවෙන එක දරාගන්න අමාරු දෙයක්.දමල ගහල යන්න නොහිතුණාම නෙවෙයි.ඒත් අපි හැමෝම ඉවසුවා.ඒ පැය තුනට මොන තරම් දේවල් සිද්ධ වුණාද. නැව බලන්න ආපු මහ සෙනඟත් හෙමි හෙමින් බැහැල යන්න ගියා. ටික වෙලාවක් මුකුත්ම නොවී ගෙවුණා. තරුණ රුසියානු නැවියො එක එක රාජකාරිවල. කට්ටියක් බස් දෙකතුනකින් සාප්පු ගියා. තව කට්ටියක් සීරුවෙන්.නාවික හමුදාපති ඇතුළු නිලධාරි පිරිසක් බලාපොරොත්තුවෙන්.ඒ මොහොතත් උදාවුණා.අපේ රටේ ජාතික ගීය, රුසියානු ජාතික ගීය මොස්ක්වා නැවේ වාදනය වෙද්දී අපිත් සීරුවෙන් හිටියෙ දෙරටම කෙරෙහි ගෞරවයෙන්.ඊළඟට ඒ උසස් නිලධාරීන්, මොස්ක්වා කපිතාන් ඇතුළු පිරිස එක්ක නැව නරඹනව. දවල් කෑමත් ඒ නැවේදීම. ඔවුන් බැස්සමයි අපේ වාරය.ඒ අතරෙ ෂොපින් ගිය නැවියොත් ආපහු ඇවිත්.හැමෝගෙම අත්වල බඩු මලු. තේකොළ, අන්නාසි, ඇපල්, ක්‍රීම් ක්‍රැකර් බිස්කට්, කෝඩියල් වගේ කෑම බීම මලු පුරවල.’ඉස්සර නම් රුසියන් නැවියො පොල්පලා අරන් යනව හරියට. ඔවුන්ටම සකස් වූ පොල්පලා මෙහෙ තිබුණා...’කවුදෝ කියනව ඇහුණා. වැඩිය වතුර නොපෙවෙන නිසා මුත්‍රා රෝගවලින් මිදෙන්නලු ඔවුන් එහෙම කළේ.1976 හදපු මේ යුද නැවට යුදෝපකරණ සවිකළේ 1979. නැව යාත්‍රා කරන්නෙ එදා පටන්.එහෙම බලද්දී මොස්ක්වාගෙ වයස දැන් අවුරුදු තිස් එකක් වෙලා.ඇති යන්තම්! දැන්. අපේ වාරය.ඕචබබතඥ ට්පචර හෙවත් මුහුදු වතුරෙ අළු පාට, යුද නැව්වල ජාත්‍යන්තර වර්ණය. පිටින් ඉඳන් මොස්ක්වාගෙ හැඩ බලපු අපි දැන් නැවට ගොඩවෙනව.සුදු පැතලි තොප්පි පැලඳල, සුදු ෂර්ට් එකට නිල් සේලය බෙල්ල වටේ ගැට ගහල කළු කලිසම් ඇඳපු නැවියො අපි පිළිගත්තෙ සීරුවෙන්.’දෝබ්‍රපෂාලවන්...!’ (welcome) කිව්වෙ අප පිළිගන්න.රුසියානු නැවියො 520ක් මොස්ක්වා සේවයේ.මේ ඔවුන් ආසියාවේ කරක්ගහන පළමු වතාව. මැලේසියාවේ ඉඳන් ආපහු යන ගමනෙ ලංකාවට ආවේ අප් රටේ ආරාධනාවකට.රුසියානු මහා ගත්කරු ඇන්ටන් චෙකොෆ්ගේ 150 වැනි ජන්ම සංවත්සරය සහ ඔහුගේ ලංකාගමනයට අවුරුදු 120ක් සපිරුණු සමරු වැඩසටහන් අපේ රටේ සිදුවුණේ පසුගිය 15 වැනිදා චෙකොෆ් දින 06 ක් නවාතැන් ගත් ග්‍රෑන්ඩ් ඔරියන්ටල් හෝටලයේ ඔහු වෙනුවෙන් පිළිමයකුත් විවෘත වුණා.මේ සියල්ලට සමගාමීව සිදුවුණු ‘මොස්ක්වා’ පැමිණීම අපේ රටට සුවිශේෂී වුණේ ඒ නිසා.ටොන් 11,280ක් බර මොස්ක්වා, කිලෝ මීටර 10,000ක් නොනවත්වා එක දිගට ධාවනය කළ හැකි බව කීවොත් ඔබ පුදුම වේවි.ඒ විතරක් නෙවෙයි. කිලෝමීටර 700ක් දුරට පහර දෙන්න පුළුවන් අධිබලැති මිසයිල 16ක පද්ධතියක් හෙලිකොප්ටර් අංගනයක්, සිනෙත් රොකට් මිසයිල පද්ධති සමූහයකින් මොස්ක්වා පොහොසත්.ටර්පිඩෝ බෝම්බ, අධිතාක්ෂණික ජීවිතාරක්ෂක බෝට්ටු එක මිනිත්තුවකට රොකට් මිසයිල 6000ක් පිටවන පද්ධතිය ඇතුළු සන්නිවේදනයේ ප්‍රබල තාක්ෂණය මේ නැවේ අභිමානය කියාපාන සුවිශේෂී දේ.මේ අවුරුදු 30ටම කවදාවත් මේ නැවේ එකම උණ්ඩයක්වත් පාවිච්චි කර නැති එක මට නම් පුදුමයටත් වඩා වාසනාවක් කියලයි හැඟුණෙ.ඒ විතරක් නෙවෙයි. මුහුදු පතුලේ සැඟව ගත් සබ්මැරීන පවා විනාශ කර දමන්න තරම් අධි තාක්ෂණයක් ඔවුන් සතුයි.අද නම් මොස්ක්වා , රුසියානු නාවික යුද ක්‍ෂේත්‍රයේ රාජකීය සලකුණක්. අභිමානයක්. රටින් රටට ගියත් ඒ අභිමානය ප්‍රදර්ශනය කරනවා හැරෙන්නට, සූදානම් පිට තියෙන මේ කිසිදු යුද උපකරණයක් පාවිච්චි නොකරන එකයි සුවිශේෂීම දේ. කිසිදු කරදරයක් නැතිව දින 30කට අවශ්‍ය කෑම බීම මේ නැවේ කොයි මොහොතෙත් සූදානම් පිට.මොනව වුණත් මොස්ක්වා එක්ක ඉන්නකොට බඩගින්නෙ ඉන්න වෙන්නෑ. ඒකම මදෑ සතුටුවෙන්න.මේ, රුසියානු නැවක් තිස් වසරකට පසු අපේ රටට ආ මොහොත.මට ඔබට කියන්න බැරිවුණා. ජැටියෙ ගත කරපු අර පැය තුනේදි මට අවස්ථාව ලැබුණ දිමිත්‍රි එක්ක වචනයක් දෙකක් කතා කරන්න. 19 හැවිරිදි දිමිත්‍රි ආධුනික රුසියානු නැවියෙක්,මේ ගමන සංවිධානය කරපු රුසියානු සංස්කෘතික කේන්ද්‍රයේ ප්‍රධාන විධායක නිලධාරී බුද්ධපි‍්‍රය රාමනායකයි, අපේ පරිවර්තක .චතුර ලෙස රුසියානු බස වහරන රාමනායක, නැවට නැගපු වෙලාවෙත් අපි හැමෝටම නැවේ තොරතුරු පැහැදුවෙ නැවියා රුසියානු බසින් කියු දේ සිංහලයට පරිවර්තනය කරමින්.මේ දිමිත්‍රිගෙ පළමු නැව් ගමන. රස්සාවට ඇවිත් අට මාසයයි.එයින් මාස පහක්ම තවම මහ මුහුදේ.ලංකාව ලස්සනයිද...බොහොම සුන්දර රටක්.ඔබත් ෂොපින් යනව දැක්කා...ආ... ඔව්.ඔබ විවාහකද...නෑ... මගේ පෙම්වතිය ඉන්නව... රුසියාවෙ ඈත ගමක.මොනවද ඇයට ලංකාවෙන් ගත්තෙ...මං මාස පහකින් ඇය දැක්කෙ නැහැ. ලස්නන සිහිවටනයක් ගත්තා ඔබේ රටේ ලක්සලින්...මට පුංචි ආඩම්බරයකුත් දැනුණා.අපේ ලක්සලින් රුසියානු පෙම්වතියට සිහිවටනයක්...!ජැක් - රෝස් දෙන්නා ටයිටැනික් නැවේ තුඩ ළඟ ඉස්සරහ දෙපසට දෑත් දිගු කරගෙන ‘එව්රිනයිට්’ ගීතය ගයන දර්ශනය ඔබට මතකද...මං දැන් ඉන්නෙ මොස්ක්වා නැවේ ඒ තුඩේ. නැව් තුඩේ සවි කරපු රුසියානු කොඩිය ලෙළ දෙනවා. යූරි එතැන මුර කරන රුසියානු නැවියා. ජැක් - රෝස් දෙන්නා මතක් වුණේ යූරි එතැන තනිව හිටි හැටි අයුරුව දැකල.නැව බලන්න ආපු හුඟ දෙනෙක් එතැන ඉඳන් යූරි එක්ක පින්තූර ගන්නව. මටත් ඒ පින්තූරෙ සදා සිහිවටනයක් වේවි.තැන තැන සවි කරපු සුදු පාට සිලින්ඩර් ජැටියට පෙනුණට වඩා මොන තරම් විශාලද... මං අතගාලම බැලුවා.ඔය හැම සිලින්ඩරයක් ඇතුළෙම තියෙන්නෙ ජීවිතාරක්ෂක බෝට්ටුවක්. විසි දෙනෙකුට සෑහෙන කෑම බීම වතුර ඒකෙම තියෙනවා. මාළු බාන්න පුළුවන් උපකරණත් තියෙනවා. කොටින්ම නැව මුහුදුබත් වුණත් දවස් ගාණක් ජීවිතේ ගැටගහන්න පුළුවන් විදියටයි හැම දේම හදල තියෙන්නෙ.හෙලිකොප්ටර් නවතන තැන හිටගත්තත් හෙලිකොප්ටරේ නම් නැව ඇතුළෙ. මහ විශාල දොර පියන් දෙකක් ඇති ගරාජ් එකක් වගේ. එතැනත් නැවියො මුර.මෙන්න... 1941 දෙවැනි ලෝක යුද සමයෙ රුසියාව බෝම්බ අත හැරපු කාලතුවක්කුවක් මෙතැන. අපොයි...! මේකෙන් බෝම්බ කොච්චර නම් දමන්න ඇතිද...“1941 න් පස්සෙ මේකෙන් එක බෝම්බයක් වත් යැව්වෙ නැහැ. අද අපි මේකෙන් විදින්නෙ මල් වෙඩි විතරයි...” ව්ලැදීමීර් පහදනව.කිලෝ මීටර 200 ක් ඈතට විදිය හැකි විශේෂ සිනෙත් රොකට් මිසයිල එකවර 60 ක් යවන්න පුළුවන් පද්ධතිය ළඟ, දැන් අපි හැමෝම.“මේවා ඉලක්කෙ ගන්නෙ මීටර් 15 ක් උඩට ගිහින්. ‘ඔටෝමැටිකලි’ හරියටම ඉලක්කෙ ගන්න නිසා මේ නැවේ මිසයිල එකක්වත් නිකරුණේ අපතෙ යන්නෙ නැහැ...”ඒ කියන්නෙ ගැහුවොත් ගැහුවම තමයි.පව් පින් කොහොම වුණත් මේ තමයි ලොව නාවික යුද ශිල්පයේ අධිතාක්ෂණය.ඉතින් මොස්ක්වා අපට බැසයන්න අවසර.දාස්විදානියා...! (ගුඩ් බායි.!)ඉනෝකා පෙරේරා බණ්ඩාරඡායාරූප – ගීත් ද මැල්දෙදහස් හයසිය වැනි ශ්‍රීී සම්බුද්ධත්ව ජයන්තිය වෙනුවෙන් ’මහින්දාගමනය’ නමින් බෞද්ධ චිත්‍රපටයක් නිෂ්පාදනය වේ. මිහිඳු මහ රහතන් වහන්සේ ලංකාවට වැඩම කළ ඓතිහාසික කතා පුවත විදහා දැක්වෙන මෙම බෞද්ධ චිත්‍රපටය අධ්‍යක්ෂණය කරනුයේ ජනප්‍රිය ටෙලි නාට්‍ය රැසක් අධ්‍යක්ෂණය කළ සනත් අබේසේකරය. මේ චිත්‍රපටය නිපදවෙන්නේ ජනාධිපතිතුමාගේ උපදෙස් පරිදි වීම විශේෂත්වයකි.මෙම චිත්‍රපටය සම්බන්ධයෙන් මූලික සාකච්ඡාවක් පසුගියදා ජනාධිපති ලේකම් කාර්යාලයේදී පැවැත්විණ. ආගමික කටයුතු පිළිබඳ ජනාධිපති සම්බන්ධීකරණ ලේකම් පූජ්‍ය ගැටමාන්නේ ගුණානන්ද හිමියන්, පුරාවිද්‍යා චක්‍රවර්ති පූජ්‍ය එල්ලාවල මේධානන්ද හිමියන් හා අනුරාධපුරයේ රුවන්වැලි සෑය විහාරස්ථාන අධිපති පූජ්‍ය පල්ලේගම හේමරතන හිමිවරුන්ගේ ප්‍රධානත්වයෙන් මෙය පැවැත්විණි.චිත්‍රපට සංස්ථාවේ සභාපති කුමාර් අබේසිංහ, රාජ්‍ය ආරක්ෂක අමාත්‍යංශය නියෝජනය කරමින් එහි ලේකම් තුමා, ප්‍රවීණ සංගීතවේදී රෝහණ වීරසිංහ, ප්‍රවීණ නළු ජීවන් කුමාරණතුංග ඇතුළු තවත් කලාකරුවෝ රැසක් මෙම අවස්ථාවට සහභාගිවී සිටියහ.සනත් අබේසේකර තිර රචනය ලියා අධ්‍යක්ෂණය කරන ‘මහින්දාගමනය’ චිත්‍රපටය නොවැම්බර් 1 දා සිට දෙසැම්බර් 30 වැනිදා දක්වා වන දින 30ක කාලයක් ඇතුළත රූගත වීමට නියමිතය.මිහිඳු මහ රහතන් වහන්සේගේ චරිතය සහ සංඝමිත්තා මෙහෙණියගේ චරිතය ග්‍රැෆික් නිර්මාණ ඇසුරින් නිර්මාණය කිරීමට බලාපොරොත්තු වන අතර දේවානම්පියතිස්ස රජුගේ චරිතය සඳහා ප්‍රවීණ නළු ජීවන් කුමාරතුංග තෝරාගෙන ඇත. පුරෝහිත ලෙස ක්ලීටස් මෙන්ඩිස් ද මහා අරිට්ඨ ඇමැති ලෙස රොෂාන් පිලපිටිය ද, මහානාග ලෙස රොෂාන් රණවන ද රංගනයට එක්වෙති.අනුරාධපුරය, මිහින්තලය, ත්‍රිකුණාමලය, හම්බන්තොට සහ දඹකොළ පටුනේදී මෙහි රූගත කිරීම් කිරිමට බලාපොරොත්තු වේ.ඉන්දියාවේ ධර්මාශෝක රජතුමාගේ ධර්මදූත සේවය පිළිබඳවද මෙහි සඳහන් වන අතර ධර්මාශෝක රජු ඇතුළු ඒ ක්‍රියාදාම ඉන්දියාවේදී රූගත කිරීමට නියමිත අතර ඒ සඳහා ඉන්දීය නළු නිළියන්ගේ දායකත්වය ද ලබාගැනීමට බලාපොරොත්තු වේ.’මහින්දාගමනය’ නිෂ්පාදනය කරනුයේ සුප්‍රකට භාරත සංචාර සංවිධානය කරන ආයතනයක් වන Best Life Internationalආයතනය වෙනුවෙන් දමින්ද උපාලි පෙරේරාය.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av1008229</link>
    <topic>ජීවන මඟේ හමුවූ අමරණීය චරිත</topic>
    <author>ඉනෝකා පෙරේරා බණ්ඩාර</author>
    <content>ජීවන මඟේ හමුවූ අමරණීය චරිත’පොඩි එකා’ ගෙ අම්මට ‘බඹර වළල්ලෙ’ වෙන් කෙරෙන්නෙ බොහොම පොඩි ඉඩක්.ඒත් ඒ ඉඩ හොඳටෝම ඇති. මානසික රෝගී මව අපිට හොඳින් මතක හිටිනව.විනාඩි ගණනක මානසික රෝගී චරිතයකින් චිත්‍රපටයට වන බලපෑම මොන වගේ වෙයි කියලද ඔබ හිතන්නෙ. ඇත්තටම පොඩි එකාගෙ ජීවිතේ වෙනස් වෙන්නෙ අම්මගෙ මේ අසනීපෙත් එක්ක.අපූරු සුන්දර ගමක්.පොඩි එකාගෙ අම්මා, නීටා.විනාඩි ගණනකට වුණත් ඈ අපට ඉතිරි කර යන්නෙ බොහෝ සංවේදී මතකයක්.”කාලෙකින් කළා වුණත් හිතට දැනුණු චරිතයක්...”නීටා කියන්නෙ ඒ හින්දා වෙන්න ඇති. නීටා චිත්‍රපටයෙ සම නිෂ්පාදිකාව.”ඇත්තටම අතුල මට මගේ චරිතෙ මවල පෙන්නුව. පැයක් ඇතුළත එයා මේ චිත්‍රපටය ගැන පැහැදුවා. මගේ චරිතේ දර්ශන 5-6 ක් වුණත් ඔහුගේ නිර්මාණවේදීත්වය හඳුනාගැනීමේ ඉව මට තිබුණා.’බඹර වළල්ලෙ’ න් කතාව ඇරැඹුවට මේ නීටගෙ ජීවිතේ හමුවූ අමරණීය චරිත ගැන කතා කරන වෙලාව.නීටා ප්‍රනාන්දු ලෝකෙ වටේම ගිය නිළියක්. චිත්‍රපටවල රඟපාන්න නෙවෙයි, පිය හිමි ඊලියන් එක්ක.”මගේ අම්ම – තාත්තට පස්සෙ මේ ලෝකෙ මට හමුවුණු මගේ හිතවතා, සහෝදරයා, මිත්‍රයා, ආරක්‍ෂකයා, ප්‍රේමවන්තයා, වගේම සැමියා ඔහු. මට ඔහු ඕනෙ වෙන්නෙ මොන විදියටද ඒ හැම වෙලාවෙම ඊලියන් හිටියා මගේ ළඟින්.කරන දේ හරියට කරන්න, ඔහු මට ඉගැන්වූ ජීවිත පාඩම.මං රඟපෑවෙ අවුරුදු අටයි. ඒ වෙනකොට මම චිත්‍රපට 40 ක් කරල තිබුණා. ‘බාර ගත්ත හැම වැඩක්ම පුළුවන් ඉක්මනට ඉවර කරන්න’. එහෙම කියල ඔහු බලා හිටියා. චිත්‍රපට වැඩ ඉවර කළාට පස්සෙ අපි විවාහ වුණා. ඒ මං අතිශය ජනපි‍්‍රය වූ යුගය. එයා මාව සිනමාවෙන් අයින් කරන් අරන් ගියා.අපි හරි සන්තෝසෙන් ජීවත් වුණා. ලංකාවට ඇවිත් ‘පවුරු වළලු’ කළේ ඊලියන්ගෙ ඉල්ලීමට. ඒ කියන්නෙ එයා ආයෙ මාව සිනමාවට ගෙනාවා. මං සම්මාන ලබනව දැක්කා. මාව ‘පීක්’ එකේදි අයින් කරන් අරන් ගියාට, ආපහු මට ඒ සතුට දහස්වාරයක් වැඩිකරල ලබල දුන්නෙ පවුරු වළලුවලින්.ඊලියන් වගේ හොඳ මහත්තයෙක් ලබන්න මං පින් කරල තිබුණා. එයා ගියේ මට හැම දෙයක්ම ලබල දීලා. ඊලියන් වෙනුවෙන් මගේ ආදරේ සදාකාලිකයි. හැම මොහොතකම එයා මගේ හිතේ ජීවත් වෙනවා. හරියටම කියනව නම් අමරණීය චරිතෙ නෙවෙයි, එයා තමයි මගේ අමරණීය ජීවිතේ. මං ලෝකෙ දැක්කෙ ඊලියන් මාව ලෝකෙ වටේ අරන් ගිය නිසා. අනේ! මගේ ආදරේ තවමත් ඊලියන් වෙනුවෙන්.”ටයිටස් තොටවත්ත කියන්නෙ නීටගෙ ජීවිතේ සදා රැඳුණු මතකයක්.“ටයිටස් තොටවත්ත වගේ ප්‍රවීණ දක්‍ෂ අධ්‍යක්‍ෂවරයෙක් ළඟ වැඩ කරන්න මට අවස්ථාව උදාවුණේ ‘මංගලා’ චිත්‍රපටය කරපු කාලෙ. මං හරියට බය වුණා.මිස්ට තොටවත්තට හරියට තරහ යන බවත් ඔහු තදින් බැණ වදින බවත් මං අහල තිබුණා. මංගලා කරද්දි මං හරියට පරිස්සම් වුණා ඔහු තරහ අවුස්සන් නැතිව ඉන්න. ඇත්තටම බයෙන් වුණත් ‘මංගලා’ මං හොඳට කළ නිසා වෙන්න ඇති ඔහුගෙම සාගරිකා චිත්‍රපටයටත් මාව ගත්තෙ. චරිතෙකට පණ දෙන්න කලින් අධ්‍යක්‍ෂවරයට හොඳින් සවන් දෙන්න. මං ඔහුගෙන් උගත් පාඩම. ඔහු එක්ක වැඩකරන්න ලැබීම අදත් මං සලකන්නෙ මහා භාග්‍යයක් විදියට. ඔහු මගේ හිතේ හැමදාම ලැගුම් ගෙන ඉන්නෙ බොහොම ගෞරවාන්විත මතකයකුත් එක්ක.”ජනපි‍්‍රයÀවයෙ මුදුන් පෙතේදි සිනමාවෙන් ඈත් වුවත් චිත්‍රපට නිෂ්පාදිකාවක් සේ නීටා දොරට වඩින්නේ ‘සූරියකාන්ත’ චිත්‍රපටයෙන්. ‘පවුරු වළලු’, ‘නිසලගිර’ නිෂ්පාදනයන්ට පස්සෙ ‘බඹර වළල්ල’. ඊළඟට ඈ ‘තේජා’ චිත්‍රපටයෙ සම නිෂ්පාදිකාව.ඒ වගේම ප්‍රධාන චරිතය වන ‘තේජා’ ට පණ දෙන්නෙත් නීටා.ඒ දේවල් දකින්න වෙන්නෙ ඉදිරියේදි.කේ.ඒ.ඩබ්. පෙරේරා කියන්නෙ නීටගෙ ජීවිතේ තවත් සදා රැඳුණු චරිතයක්.”ටී.බී. ඉලංගකෝන් සූරින්ගෙ කතා දෙකකම මට ලැබුණෙ ප්‍රධාන චරිත. එයිනුත් ළසඳා හරි විශේෂයි.මං කේ.ඒ. ට ගරු කරන්නෙ එයා බොහොම නිර්භීත මනුෂ්‍යයෙක් නිසා. කිසි කෙනෙකුට බය නෑ. නැවෙන්නෑ. කියන දේ කෙළින් කියනවා. නමුත් වැඩි කතා බහක් නැති කෙනෙක්.ඊලියන්ගෙයි මගෙයි විවාහයට හුඟ දෙනෙක් විරුද්ධ වෙද්දි කේ.ඒ. මට ආශිර්වාද කළා.’නීටා ඔයාගෙ තීරණේ හරි. ඊලියන් හොඳ මනුස්සයෙක්. එහෙම කෙනෙකුගෙ බිරිඳ වෙන්න ලැබීම වාසනාවක්. මං ඔය දෙන්නට ආශිර්වාද කරනවා..’ඔහුගෙ මේ වචන ටික මට ලොකු ධෛර්යයක් වුණා. ඔහු කිව්වා වගේම ඊලියන් එයා ජීවත්වෙලා හිටි අන්තිම මොහොත දක්වාම මාව ආදරෙන් බලා ගත්තා. සතුටින් තැබුවා. ඒ අතින් මං හරි වාසනාවන්තයි. ඊලියන්ගෙ මතකයත් එක්ක කේ.ඒ. ව මට හැමදාම මතක් වෙනවා. ඔහු අපි දෙන්නටම ආදරේ කළ හැබෑ හිතවතෙක්...”’ළසඳා’, ‘ශාන්තී’, ‘වාසනා’, ‘දුප්පතාගෙ හිතවතා’, ‘මංගලා’, ‘සාගරිකා’ වගේ චිත්‍රපට ගණනාවක රැඟුවත් නීටා ගැන මතකය අලුත් වෙන්නෙ ‘දුහුළු මලක්’ එක්ක.තහනම් ආදරයක පැටලුණු ‘නිලූපා’ වෙනුවෙන් නීටා ඒ කාලෙ බැනුනුත් ඇහුවා.”අද හුඟ දෙනෙක් ආදරෙන් කතා කළත් ඒ කාලෙ තහනම් ආදරයක් ගැන පළමු වතාවට චිත්‍රපටයකින් කතා කළේ විජය ධර්ම ශ්‍රී. එදා ආන්දෝලනයක් ඇති කරපු ‘දුහුළු මලක්’ නිලූපා වෙනුවෙන් විජය අයියා මාව තෝරාගත්තෙ ඇයි කියල මං දන්නෑ. ඒත් අදත් මාව රසිකයන්ට මතක ‘දුහුළු මලක්’ නිසා. විජය ධර්ම ශ්‍රී මට අමරණීය චරිතයක් වෙන්නෙ ඒ නිසා.”ඉතින් ඊලියනුත්, කේ.ඒ.ඩබ්, ටයිටස් තොටවත්ත සහ විජය ධර්ම ශ්‍රී කියන සිනමාවේ දැවැන්තයොත් නීටගෙ ජීවිතේ අමරණීය චරිත වෙන්නෙ ඔය කියපු සියලුම හේතු කාරණා නිසා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av10082210</link>
    <topic>අපූර්ව සංස්කෘතියක් ඇති උතුරු කරේ සුන්දර නගරය ‘යාල් පානම්’ යමු</topic>
    <author>හේමාලි විජේරත්න</author>
    <content>අපූර්ව සංස්කෘතියක් ඇති උතුරු කරේ සුන්දර නගරය ‘යාල් පානම්’ යමුඅලිමංකඩ ස්මාරකයඈතින් ඇහුණේ කෝවිල්වලින් නැඟෙන සුපුරුදු ඝණ්ඨාර හඬ. ඒ මැද්දෙන් ස්තෝත්‍ර නාදය ලතාවකට අපේ සවන් යුග සිපගත්තා. කපුරු, සුවඳ දුම්වලින් සුවඳවත් වුණු නගරය තවත් අපූරු උදෑසනකට සූදානම් වුණා.නැඟෙනහිරින් මතුවුණු ඉරු රැස් කෙමෙන් කෙමෙන් යාපනේ නගරය එළිය කරමින් අලුත් දවසක ඉරු උදාව සනිටුහන් කළා.කහ දියරෙන් සේදුණු නිවාස, කඩ සාප්පු, උදේ පාන්දරින් සිය සේවා සඳහා පිටත්ව යන ජනී ජනයාගෙන් පිරුණු කෝවිල් මේ හැම දෙයක්ම අපට පසක් කළේ අපූරු සංස්කෘතියක නිර්ව්‍යාජ වටිනාකම්ය. නළලට තිලක තිබ්බ, සින්දූර් ගෑ සාම්ප්‍රදායික දෙමළ ලලනාව මේ නගරයට එකතු කළේ අමුතු චමත්කාරයක්. යාපනයේ නිර්ව්‍යාජ දෙමළ සංස්කෘතියේ ආස්වාදය පසුගිය සතියේ මා වින්දේ පෙර නොවිඳි සතුටකිනි.උපන් දා සිටම යාපනයට යෑම දකුණේ සිටි මගේ වයසේ අයට හීනයක් වූයේ පුරා වසර තිහක් මේ රටේ පැවැති ත්‍රස්තවාදී යුද්ධය නිසාවෙනි. එහෙත් යුද්ධය නිමාකර ඒ-9 මාර්ගය විවෘත කිරීමෙන් පසු දකුණේ ජනතාවට උතුරටත් උතුරේ ජනතාවට දකුණටත් යා හැකි වාතාවරණය සැලසීමෙන් පසු එය තවදුරටත් සිහිනයක් නොවන බව දැන් දැන් කාටත් පසක් වන කරුණකි.අද වනවිට දකුණේ බොහෝ පිරිස් උතුරේ සංචාර සඳහා එක්වන නමුත් උතුර පිළිබඳවත් යාපනේ ජන ජීවිතය, සංස්කෘතිය පිළිබඳවත් එහි නැරඹිය යුතු හා දැක බලාගත යුතු සුවිශේෂී ස්ථාන පිළිබඳවත් මනා සැලසුමක් හා දැනුම්වත් භාවයක් ඇතිව ගමන්කරනු දකින්නේ බොහොමත්ම අඩුවෙනි.උතුරේ සංචාරය සඳහා එක්වන ඔබට විශේෂයෙන් ම දැනුම්දිය යුත්තේ උතුරේ මාර්ග පද්ධතිය හා ස්ථාන පිළිබඳ දැක්වෙන සිතියමක් සමඟ මේ සංචාරය කළ හැකි නම් ඒ පිළිබඳ ඉතාම නිරවුල් අධ්‍යයනයක් ලබාගත හැකි බවයි.ඒ-9 මාර්ගය දිගේ යාපනේ බලා යත්දී මැදවච්චියෙන් පසු වව්නියාව, මාන්කුලම්, ඕමන්තේ, අක්කරායන්කුලම්,, කිලිනොච්චි, මුහමලේ, එලිෆන්ට්පාස්, චාවකච්චේරි ඔස්සේ යන මාර්ගය දෙපස අතිශය සුන්දර දර්ශන බොහෝය. මේ අතරම යුද්ධයේ බියකරු බව හඟවන, යුද්ධයෙන් ශේෂ වූ නටඹුන් ද බොහෝය. මඟ දෙපස පුරා විහිදුණු මේ ශේෂයන් අපේ සිත්වලට නොයෙකුත් ආකාරයේ අතීත සැමරුම් ගෙන එයි.යාපනය දිස්ත්‍රික් ලේකම් එමිල්ඩා සුකුමාර්රුදුරු ත්‍රස්තවාදීන්ගේ ප්‍රධාන පරිපාලන නගරය වූ කිලිනොච්චිය ඇතුළු දිවයින ඉන් මුදාගැනීමේ සැමරුමක් ලෙස කිලිනොච්චි නගර මධ්‍යයේ ඉදිවුණු සැමරුමක් ද යාපනය බලා ගමන් ගන්නා ඔබට දැක බලාගත හැකිය. ත්‍රස්තවාදීන් කිලිනොච්චි නගරය අතහැර පලායත්දී නගරයේ වූ සියලු ගොඩනැඟිලිවල වහල ගලවා ගෙනයාම නිසා බොහොමයක් ගොඩනැඟිලිවල වහල තවමත් ප්‍රතිසංස්කරණය කර නොමැත.කිලිනොච්චි ජල ටැංකිය ද පුපුරුවා දමා ඇති ආකාරය තවමත් ඔබට දැක බලා ගත හැකිය.එහෙත් මේ වනවිට කිලිනොච්චියේ විසූ 75,000 ට අධික ජනතාවගෙන් 50,000ට ආසන්න ප්‍රමාණයක් සිය පදිංචි ස්ථාන කරා පැමිණ ඇති බව අපට දැනගන්නට ලැබුණි. ඉතාම කඩිනමින් මේ පිරිසගේ මූලික අවශ්‍යතා සපුරන්නට ද කටයුතු ක්‍රියාත්මක වෙමින් පවතී.’අලිමංකඩ’ යනු ත්‍රස්තවාදී යුද්ධයේ තවත් එක් සුවිශේෂී සන්ධිස්ථානයක් සනිටුහන් වන ස්ථානයකි.ගාමිණී කුලරත්න රණවිරුවා දිවි දුන් ස්ථානයේ සහ එකල අලිමංකඩ කඳවුර ඉදිව තිබූ ස්ථානයේ අද දකින්නට ඇත්තේ අලංකාර ස්මාරකය.වර්මානය වන විට මෙම ස්මාරක නැරඹීමට හා එහි ගමන් කිරීමට සංචාරයට එක්වන අයට පහසුකම් සලසා තිබේ.යාපනය පුස්තකාලයයාපනයේ සංචාරයට එක්වෙන ඔබට එහි ඇති සුවිශේෂිත්වය සහ එහි සැලසුම පිළිබඳව ද මනා අවබෝධයක් ඇතිව ගමන් කිරීම වඩාත් පහසුවන බැවින් යාපනේ දිස්ත්‍රික්කයේ පරිපාලන සැලසුම පිළිබඳවද අපගේ අවධානය යොමු විය. යාපනේ දිස්ත්‍රිත්කයේ විශාලතම ප්‍රාදේශීය ලේකම් කොට්ඨාසය වනුයේ චාවාකච්චේරිය.එයත් ඇතුළත්ව ප්‍රාදේශීය ලේකම් කොට්ඨාස දාහතරක් මෙයට ඇතුළත් වෙයි. ඒ අතරම කරෙයිනගර්, මණ්ඩතිව්, ඩෙල්ෆ් නයිනතිව්, පුංකුඩුතිව්, කයිට්ස් වැනි දූපත් ද මේ පරිපාලන කොට්ඨාස අතරට අයිතිවෙයි.යාපනයේ දිස්ත්‍රික්කයේ ප්‍රධාන පරිපාලන කොට්ඨාස (ප්‍රාදේශීය ලේකම් කොට්ඨාස) ඩෙල්ෆ්, වෙලනෙයි, කරෙයිනගර්, යාපනය, නල්ලූර්, සන්දිල්පායි, චුන්කානෙයි, උඩුවිල්, තෙලිප්පලෙයි, කෝපායි, චාවකච්චේරි, කරවෙඩ්ඩි, පේදුරුතුඩුව හා මරුදන්කෝර්නිය.මේ සියලු බල ප්‍රදේශ වෙනුවෙන් වර්තමානයේ දිස්ත්‍රික් ලේකම්වරිය වශයෙන් කටයුතු කරනුයේ පරිපාලන සේවයේ බොහෝ අත්දැකීම් සැපිරූ කාන්තාවක වන එමිල්ඩා සුකුමාර්ය. ඇය මීට ප්‍රථම මුලතිව් හි ප්‍රාදේශීය ලේකම්වරිය වූ අතර ඉතිහාසයේ ප්‍රථම වතාවට යාපනය දිස්ත්‍රික්කයට පත් ව ආ ප්‍රථම කාන්තා දිස්ත්‍රික් ලේකම්වරියය.යාපනයේ සංචාරයත් සමඟ බොහෝ යාපන වැසියන් මුණගැසීමේ සහ කතා බහ කිරීමේ අවස්ථාවද ලැබුණි. දෙමළ බසින් යාපනය හැඳින්වනුයේ ‘යාල්පානෙයි’ යනුවෙනි. මෙම නාමය බිහිවීම සම්බන්ධයෙන් විවිධ වූ ජනකතා රාශියක් ද ඔවුන් අතර වේ.හින්දු දේවකතා ආශ්‍රයෙන් ගෙතුණු ජනකතාවක ‘යාල්’ යනුවෙන් හඳුන්වනුයේ වාද්‍ය උපකරණයකි. ඉන්දියාවේ සිටි පැමිණි ‘පානම්’ නම් වූ පුද්ගලයකු ශිව දෙවියන් උදෙසා දවසක් පුරා මෙම වාද්‍ය භාණ්ඩය වාදනය කිරීමෙන් ඇතිවූ සතුට හේතුවෙන් ඔහුට මෙම ප්‍රදේශය තෑගි කළාලු. ඔහුගේ නම සහ වාද්‍ය භාණ්ඩයේ නම එකතු කිරීමෙන් ‘යාල්පානම්’ වුණාලු.තල්ගස් පෙළක්ගුරු නගර් ධීවර ජැටියයාපනය පිළිබඳ ඉතිහාස කතා මෙන්ම වර්තමානයේ ඔවුන්ගේ ජන ජීවිතය පිළිබඳ බොහෝ තොරතුරු මේ සංචාරයෙන් අපට ලැබුණි. යාපනයේ උපාධිධාරීන්, මාධ්‍යවේදීන්, මාධ්‍යවේදිනියන් මෙන්ම නැවත පදිංචි කරවූ ජනතාව ද මුණැගැසීමේ අවස්ථාව හිමිවිය.යාපනයේ පරිපාලනය පැත්තෙන් බලනවිට බොහෝ විට කාන්තාවන්ගේ ඉදිරි ගමනක් දක්නට ලැබුණි. එයට උදාහරණ වූයේ වර්තමාන දිස්ත්‍රික් ලේකම් මෙන්ම යාපනේ රෝහලේ අධ්‍යක්ෂවරිය ද කාන්තාවක් වීම ය.එහෙත් නැවත පදිංචි කරවූ ප්‍රදේශයන්හි සාමාන්‍ය වැසියන් ගේ පැත්තෙන් බැලුවහොත් කාන්තාවන් පිළිබඳ ඇත්තේ කනගාටුදායක ආරංචිය. වර්තමානය වන විට එම පවුල්වල රැකියාව සඳහා පිටත්වන්නේ කාන්තාවන්ය. එයට විශේෂ හේතුවක් වන්නේ අඩු ගෙවීමකින් කාන්තා ශ්‍රමය ලබාගත හැකි බැවිනි.යාපනයේ සංචාරයක නියුතු වන්නකු යාපනේ සාමාන්‍ය ජන ජීවිතය ගැන මෙන්ම විශේෂයෙන් නැරඹිය යුතු ස්ථාන පිළිබඳවද අවබෝධයක් ලැබිය යුතුය. මේ අතර යාපනය කොටුව, යාපනය පුස්තකාලය, නල්ලූර් කෝවිල, යාපනය කෞතුකාගාරය, යාපනය නාගවිහාරය, ආදිය සුවිශේෂී වෙයි.යාපනය කොටුව නගරයේ මුහුදු තීරය අභියසට වන්නට දැවැන්තව දිවෙන්නෙකි.1619 දී පෘතුගීසීන් විසින් ඉදිකරන ලද මෙම කොටු පවුරේ වට ප්‍රමාණය කිලෝමීටර් 02කි. ක්‍රි.ව. 1718 දී නැවත ලන්දේසීන් අල්ලාගත් මේ කොටුපවුර ලන්දේසීන් නැවත ප්‍රතිසංස්කරණය කරමින් පවත්වාගෙන ගොස් ඇත. වර්තමානය වනවිට බොහෝ ස්ථාන කැඩී බිඳී ගොස් නටඹුන් වී ඇති අතර අද කොටු පවුර මධ්‍යයේ පවතිනුයේ යුද හමුදා කඳවුරකි. එදා ඈත අතීතයෙන් ඓතිහාසික සාධක වර්තමානයට ගෙන එන මේ නටඹුන් ආරක්ෂා කර ගැනීම සැබැවින්ම අපේ යුතුකමකි.කොටු පවුර මත්තට නැඟුණු විට දක්නට ලැබෙන මනස්කාන්ත දර්ශනය ගැන කියන්නට වචන මා දන්නේ නැත. අප ලංකා සිතියමේ දකින යාපනය වටා පවතින දූපත් සියල්ල කොටු පවුර මතට ඈතින් දිස්වේ.කොටු පවුර ඉදිරිපසින් වන්නේ දොරේ අප්පා ක්‍රීඩාංගණයයි. එය ඉදිරිපසින් යාපනය පුස්තකාලය අභිමානවත්ව නැඟී සිටියි.යාපනය නගරය පුරා කුඩා කුඩා කෝවිල් රැසක් දක්නට ලැබුණද යාපනය කියූ පමණින් කාගේත් මතකයට එන්නේ නල්ලූර් කෝවිලයි.සුවිසල් භූමි භාගයක පිහිටා ඇති නල්ලූර් කෝවිල සම්බන්ධයෙන් ඓතිහාසික කතා පුවත් රැසක් අපට අසන්නට ලැබුණි.නල්ලූර් කෝවිලේ ඇතුළතනල්ලූර් කෝවිල වැඳ පුදා ගැනීමට පැමිණෙන බැතිමතුන් සියලු දෙනා කෝවිල ඉදිරිපසදී පා දෝවනය කිරීමෙන් පසු කෝවිලට ඇතුළුවනු ලැබේ. පුරුෂ පාර්ශ්වය කෝවිලට ඇතුළු විය යුත්තේ උඩුකය නිරුවත්වය.අතිශය අලංකාර, අභිමානවත් ගොඩනැඟිලි සැලසුමකින් යුතු මෙම කෝවිල් ඇතුළත බිත්ති පුරා දක්නට ලැබෙන චිත්‍ර අතිශයින් රමණීයය. මේ සියලු චිත්‍රයන්ගෙන් කියවෙනුයේ අප අසා ඇති දේව කතාය.යාපනය නගරයේ දැක බලාග යුතු තවත් ස්ථානයක් වන්නේ යාපනය කෞතුකාගාරයයි. එය නල්ලූර් කෝවිලට යන මාර්ගයේ මඟ නවාලර් කලා මධ්‍යස්ථානය පසු පසට වන්නට පිහිටා තිබේ. යාපනය නගරයේ, ඓතිහාසික සමාජීය, සංස්කෘතික වටිනාකම් රැසක් පිළිබඳ අවබෝධයක් මින් ලද හැකිය.ඉපැරැණි කලා නිර්මාණ පැරණි කාසි, පැරණි ගෘහ භාණ්ඩ, පූජා භාණ්ඩ දෙමළ සංස්කෘතියට අයත් බඩු භාණ්ඩ රැසක් මෙහි දක්නට ලැබේ. පසුගිය කාලය පුරාම සාමාන්‍ය ජනතාවට යා නොහැකි පරිදි වසා දමා තිබුණු ‘ගුරුනගර්’ ප්‍රදේශය නැරඹීමේ අවස්ථාව ද මෙහිදී සුවිශේෂී විය.අලංකාර මුහුදු තීරය වසාගෙන තිබුණේ මීට දින කිහිපයකට පෙර විවෘත කරන ලද ධීවර ජැටියේ රඳවා තිබුණු බෝට්ටු සමූහයෙනි. මීට ප්‍රථම මෙම ප්‍රදේශයේ ජීවත්වූයේ ධීවරයන්ය.ඔවුහු යුද්ධය නිසාවෙන් අතහැර දැමූ තම ගම් බිම් වෙත අප එහි යන අවස්ථාව වනවිටත් පැමිණ සිටියහ. විනාශ වූ සිය නිවෙස් යළි ඉදිකර ගනිමින් නැවතත් තම වෘත්තියේ නියුක්ත වීම බොහෝ දෙනකුගේ බලාපොරොත්තුව විය.හේමාලි විජේරත්නඡායාරූප ඉරේෂා වඩුගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av10082211</link>
    <topic>ප්‍රබුද්ධ ගී සංස්කෘතියක් බිහිකළ කලාකාමී සිවිල් නිලධාරියා</topic>
    <author>සු.මි.</author>
    <content>ප්‍රබුද්ධ ගී සංස්කෘතියක් බිහිකළ කලාකාමී සිවිල් නිලධාරියාගුවන් විදුලි සංස්ථාවේ සභාපති හා අධ්‍යක්ෂ ජනරාල් ධූරය දැරූ (1973 – 1977) කීර්තිමත් සිවිල් නිලධාරියකු වූ රිජ්වේ තිලකරත්න අරභයා මහාචාර්ය සුනිල් ආරියරත්න වරක් මෙසේ කියා තිබිණි.”මා රිජ්වේ තිලකරත්න මහතා දකින්නේ ගුවන් විදුලියෙහි සංගීත අංශයට විශිෂ්ට අන්දමේ මෙහෙයක් කළ තැනැත්තකු ලෙසය.”රිජ්වේ තිලකරත්නයන් අනුස්මරණය කෙරෙන මේ කෙටි සටහනින් මා යත්න දරන්නේ ඔහු ඉෂ්ට සිද්ධ කරනු ලැබුවා වූ එකී මෙහෙවර කුමක්දැයි සැකෙවින් විමසා බලන්ටය.වාද්දුවගේ රිජ්වේ පෙරේරා තිලකරත්න 1973 – 1977 කාලපරිච්ඡේදයේ ප්‍රවෘත්ති හා ගුවන්විදුලි අමාත්‍යංශයේ ලේකම් ධූරය දැරුවාක් පමණක් නොව ගුවන්විදුලි සංස්ථාවේ සභාපති හා අධ්‍යක්ෂ ජනරාල් ධූරය ද දැරුවේය.ගුවන්විද්‍රලියේ එම්.ජේ.පෙරේරා, නෙවිල් ජයවීර යුගවලින් පසු හොඳම යුගය බවට පත්වන්නේ රිජ්වේ තිලකරත්න පාලන අවදියයි. ඔහු අලුත් සංගීතමය වැඩසටහන් හා එමඟින් එළිදුටු ගී ඔස්සේ නව ප්‍රබුද්ධ ගීත සංස්කෘතියක් ඇතිකළේය. ‘ප්‍රබුද්ධ ගී’, ‘ස්වර රංග‘, ‘ගීත තරංගනී’, ‘ස්වර වර්ණ’, ‘නව නිර්මාණ’ වැනි සංගීත විචිත්‍රාංග ඔහුගේ මූලිකත්වයෙන් ආරම්භ කෙරුණකි. එකල දිනකට එක් අලුත් ගීතයක් බැගින් නිර්මාණය වී ගුවන්විදුලියෙන් ප්‍රචාරය කෙරුණේය. එක්තරා යුගයකදී ගුවන්විදුලියට අපරදිග සංගීත භාණ්ඩ වැද්ද නොගැනිණි. එහෙත් රිජ්වේ එකී සීමා අහෝසිකර දැම්මේය. ඉන් පෙනීයන්නේ සංගීතය විෂයයෙහිලා ඔහු පටු ආස්ථානයක නොරැඳී සිටි බවයි.ගායක ගායිකාවන් කිසියම් වෘත්තීය මට්ටමකට ගෙන ඒම උදෙසා රිජ්වේ ගත් පියවර ද ප්‍රශංසා පූර්වකය. කර්තෘ භාග ගෙවීම්, ගීතැටි අලෙවියෙන් ලබාදුන් ප්‍රතිලාභ ඒ සඳහා ඔහු ගත් වැදගත් පියවර දෙකකි. ‘කිරිකවඩි’, ‘මාලිනියේ’, ‘උපුලි’, ‘හෙළ ජන ගී’, ‘සුනිල් ගී’, ‘අනුරාධා’, ‘මධුවන්ති’ එකල නිකුත්වූ ගී තැටි කීපයකි.රිජ්වේ තිලකරත්න කවියෙක් මෙන්ම ගීත රචකයෙක්ද වෙයි. ඔහු ලියූ ‘ඔබ හා මෙමා’ (ටී.එම්.ජයරත්න) ‘සීතා සරාගී සීතා’ (මහාචාර්ය සනත් නන්දසිරි) වැනි ගීත ප්‍රචාරය වූයේ වෙනත් අයකුගේ නමිනි. එසේ වූයේ ගුවන්විදුලියේ පාලකයාව සිටියදී ගීත ලිවීම හෝ ඒවා ප්‍රචාරය කිරීම යුක්තිසහගත නොමැති බවට ආකල්පයක් ඔහු තුළ තිබුණු බැවින් විය හැකිය.රිජ්වේ ට චිත්‍රකලාව අරභයා ද පෘථුල දැනුමක් තිබිණි. 1955 වසරේ ‘සංස්කෘති’ සඟරාවට ඔහු ලියූ ‘ප්‍රංශයේ නව චිත්‍ර කලාව‘ නම් වූ ලිපිය ඊට මනා සාක්ෂ්‍ය සපයයි. 1977 දී සිදුවූ ආණ්ඩු පෙරළියේ දී දුර්දාන්ත එජාප පාලනය රිජ්වේ නිසි සේවා කාලය සපුරන්ට ප්‍රථම අනිවාර්ය විශ්‍රාම යැව්වේය. ඒ වනවිට ඔහුගේ වයස අවුරුදු 46කි. පිලිස්තිනුවන්ගෙන් නොතොර මෙබඳු සමාජ ක්‍රමයක රිජ්වේ වැනි නිර්මාණශීලී සිවිල් නිලධාරීන් බිහිනොවීම රටේම අභාග්‍යයකි.සු.මි.ශ්‍රී ලංකා පොත් ප්‍රකාශකයන්ගේ සංගමය සංවිධානය කරන 12 වන කොළඹ ජාත්‍යන්තර පොත් ප්‍රදර්ශනය සැප්තැම්බර් මස 18 සිට 26 දක්වා බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී හා සිරිමාවෝ බණ්ඩාරනායක ප්‍රදර්ශන මධ්‍යස්ථානයේ දී පැවැත්වේ.එහි අනුග්‍රාහක ආයතන සමඟ ගිවිසුම් අස්සන් කිරීමේ හා ප්‍රදර්ශනය නියෝජනය කරන ආයතන වෙත ලබා දෙන වෙළෙඳ කුටි තහවුරු කිරීමේ උත්සවය පසුගිය 11 වනදා ‘මිහිලක මැදුරේදී’ පැවැත්වුණි.සැප්තැම්බර් මස 10 වන දින පැවැත්වෙන 2009 වසරේ ප්‍රකාශිත ප්‍රශස්තතම නවකතාව ඇගයුමට ලක් කරන ‘ස්වර්ණ පුස්තක සම්මාන උළෙලේ’ අනුග්‍රාහක ආයතන ද මෙම ගිවිසුම් අස්සන් කිරීමේ අවස්ථාවට සහභාගී විය.ශ්‍රී ලංකා පොත් ප්‍රකාශකයන්ගේ සංගමයේ ප්‍රධාන ලේකම් උපාලි වනිගසූරිය, එහි සභාපති ආරියදාස වීරමන්, භාණ්ඩාගාරික එච්.ඩී.ප්‍රේමසිරි හා බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ අධ්‍යක්ෂ ජනරාල් බන්දුල ඒකනායක මහත්වරු ඡායාරූපයේ සිටිති.  ප්‍රවීණ ලේඛිකා අනුල ද සිල්වා විසින් පරිවර්තිත පැට්‍රික් මැගුවර්ගේ ‘දිදුලන කඳුළැලි’ කෘතිය විදර්ශන ප්‍රකාශනයක් ලෙස පසුගියදා එළි දුටුවේය.වික්ටර් බණ්ඩාර සේනාරත්න ගේ ‘වෙල්ලස්සේ වෙඩි හඬ’ නාට්‍යය අද (22) දින මාවතගම සාමෝදය ශාලාවේදී රඟදැක්වේ.සෞන්දර්ය කලා විශ්වවිද්‍යාලයේ නර්තන හා නාට්‍ය කලා පීඨයේ පීඨාධිපති වන ජ්‍යෙෂ්ඨ කථිකාචාර්ය ආරියරත්න කලුආරච්චි ලියූ ඔපෙරා, බැලේ, ගීත නාට්‍ය සහ මුද්‍රා නාට්‍ය” යන නවතම කෘතිය මේ මස 25 වැනිදා කොළඹ ජෝන් ද සිල්වා සමරු රඟහලේ දී ප.ව. 5.00ට එළිදැක්වේ. එදින කලුආරච්චි මහතා විසින් අධ්‍යක්ෂණය කරනු ලබන මුද්‍රා නාට්‍ය ප්‍රසංගයක් ද ඉදිරිපත් කෙරේ.ඩබ්ලිව්.කේ.සරත් විමලසිරි පිටපත ලියූ ‘ශ්‍රද්ධාංජලී’ විශේෂ ගී සමාධිය නිකිණි පුන් පෝදා (24දා) දහවල් 12 සිට 12.45 දක්වා ශ්‍රී ලංකා ගුවන් විදුලි සංස්ථාවේ සිංහල ස්වදේශීය සේවය ඔස්සේ ප්‍රචාරය වේ. ‘ශ්‍රද්ධාංජලී’ ශ්‍රී ලංකා ගුවන් විදුලි සංස්ථාවේ සංගීත අංශයේ ඉදිරිපත් කිරීමකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av10082212</link>
    <topic>තාත්තාට දුවෙක් නැති අඩුව ඔහු ලියූ නවකතාවලින් පිරිමැහුණා</topic>
    <author>හේමාලි විජේරත්න</author>
    <content>තාත්තාට දුවෙක් නැති අඩුව ඔහු ලියූ නවකතාවලින් පිරිමැහුණාකරුණාසේන ජයලත් ගේ පුතුන් තිදෙනා කියන කතාවගොළු හදවත’ අපට තිළිණ කළ ගොළු නොවූ හදවත ගොළු වී පුරා වසර 16 කි. මේ ගෙවුණු කාලය පුරා කරුණාසේන ජයලත් නම් වූ ඒ සොඳුරු මිනිසා යළි යළි හද රිදවමින් මතකයට නැඟෙන්නට ඔහු තබා ගිය අපූරු සැමරුම් අපේ සාහිත්‍ය ලෝකය හැමදාමත් එළිය කරනවා.එදා ඔහුගේ හිතේ මැවුණු සුගත් දම්මි ආදරයට දශක ගණනාවක් ගියත් අදත් ලැබෙන්නේ නොමඳ ඉල්ලුමක්. එදා බොහෝ දෙනෙක් එයට බොළඳ පෙම් කතාවක් ලෙසින් අවලාද නැඟුවද අදත් තරුණ හදවත් තුළ ජනපි‍්‍රය පෙම් යුවළ දම්මි සුගත් වග රහසක් නොවේ.එතැනින් පසු ‘මුව දඩයම’, ‘බඹා කෙටූ හැටි’, ‘ලස්සන ඇස්’, ‘පිරුණු හදක්’, ‘යහළු යෙහෙළි’, ‘මව සහ දුව‘, ‘ඇවැස්ස නෑයෝ’, ‘හතුරු හිතක්’, ‘රිදී නිම්නය’, ‘සතීගේ කතාව‘, ‘කුල කුමරිය’, ‘මානවිකාවක්’, ‘පෙම් පුවතක්’ දක්වා පාඨක හදවතට ආමන්ත්‍රණය කළ ඔහු සිය නිර්මාණය බිහි කළ අපූරු නිවහනක් ඔහුගේ ආදරණීය පුතුන් තිදෙනාත් සොයාගෙන පසුගිය දිනක අපි හොරණට ගියෙමු.හොරණ පොකුණුවිට හන්දියට ආසන්නව ඇති ඔහුගේ නිවෙසට යන මාවත අද නම්කොට ඇත්තේ ‘කරුණාසේන ජයලත්’ මාවත නමිනි. ප්‍රධාන මාර්ගයේ සිට කිලෝමීටර් 1/2 ක වැනි දුරකින් පිහිටි අප කා අතරත් ප්‍රසිද්ධ ඔහුගේ ‘අමරජය’ නිවෙස සුපුරුදු ගම්භීරත්වයෙන්ම අප පිළිගන්නට සූදානමින් සිටියේය. මිදුලේ වූ සිවුසල් වෙරළු ගස මගේ මතකයට එක්වරම රැගෙන ආවේ දම්මි - සුගත්ට වෙරළු ගෙන එන දර්ශනයයි. කණිෂ්ක ධම්මික මොහාන්දිගු ආලින්දයත් ජයලත් මහතා ලේඛන කටයුතු කළ කාමරයත් ඇතුළු මේ නිවෙස ඔහුගේ නිර්මාණ බිහිවුණු තිබිරිගෙයයි. අද මේ නිවෙසේ වෙසෙන්නේ ඔහුගේ වැඩිමල් පුත් කණිෂ්ක ජයලත් ඔහුගේ බිරිඳ සහ පුතණුවන්ය.සිය පියාගේ ආදරබර මතකය සමරන්නට මුලින්ම අපිත් සමඟ එක්වූයේ කණිෂ්කය.”අපේ තාත්තා හැමදාමත් නිස්කලංකව ජීවත් වෙන්න පි‍්‍රය කරපු කෙනෙක්. තාත්තගේ ජීවිතෙන් වැඩි කාලයක් ගෙවුණේ මේ ‘අමරජය’ නිවෙසේ. 1977 කාලයේදී දේශපාලන වශයෙන් විවිධ හිරිහැර ආ නිසා කාලයක් කොළඹ නුගේගොඩ අපි පදිංචි වෙලා හිටියා. ඒත් අවුරුදු කීපයකින්ම ආයෙත් මෙහේ පදිංචියට ආවා.තාත්තා පොත් ලියන්න වගේම හරියට පොත් කියවන්නත් කැමැති කෙනෙක්. නිතරම අලුත් පොත් අපේ ගෙදරට අරගෙන ආවා. වැඩියෙන්ම කියෙව්වේ ඉංගි‍්‍රසි පොත්. දේශපාලනය ගැන ලියවුණු පොත පතටත් තාත්තා හරියට ආස කළා.ඔහු පරිහරණය කළ පොත් පත් සේම ඔහු රචිත පොත් පත් සියල්ලම තවමත් තිබෙන්නේ මේ මහගෙදර. පොත්වල බාරකරු හැටියට ක්‍රියාකරන්නෙත් කණිෂ්ක. කණිෂ්ක සිය මහගෙදරට ආසන්නයේම ව්‍යාපාරයක් පවත්වාගෙන, යමින් වතු පිටි බලාකියාගෙන ‘අමරජය’ හි පදිංචි වී සිටිනවා.මේ නිවෙසට ‘අමරජය’ යන නම තබන්නට කරුණාසේන ජයලත් බොහෝ කලක පටන් සිතාගෙන සිටි බවට ඉඟියක් ඔහුගේ ජීවිත කතා පොතේ සඳහන් වෙනවා.එය සනාථ කරමින් වැඩිමල් පුත් කණිෂ්ක කීවේ තම මවගේ නමට එන රූපා අමරසිංහ නාමයෙන් ‘අමර’ කොටසත් කරුණාසේන ජයලත් නාමයෙන් ‘ජය’ කොටසත් රැගෙන ‘අමරජය’ නිර්මාණය කළ බවයි.කරුණාසේන ජයලත් – රූපා අමරසිංහ යුවළට වූයේ පුතුන්ම තිදෙනෙකි. දෙවැනි පුතා ධම්මික ජයලත් අද ඉංගිරිය ලංකා බැංකු ශාඛාවේ කළමනාකාරවරයාය. හොරණ අවටම පදිංචි වී සිටින ඔහුත් අපගේ ආරාධනයෙන් සිය මහගෙදර වූ ‘අමරජයට’ පැමිණ සිටියේය. තුන්වැනි පුතා මොහාන් ජයලත් බණ්ඩාරගම සෞඛ්‍ය වෛද්‍ය නිලධාරිවරයාය. මේ තිදෙනාම අප වෙනුවෙන් මහගෙදරට පැමිණීම සැබැවින්ම අපට කළ ගෞරවයකි.සිය පියාගේ ආදරණීය මතක සමඟ ඉඳීම පුතුන් තිදෙනාටම සතුටක් බව අපට දැනුණේ කොතෙක් කාර්ය බහුල දිවියක් ගත කළත් මේ සැමරුම් අතර තනිවන්නට ඔවුන් දැක්වූ කැමැත්තයි.”අපේ තාත්තා පුංචි කාලේ ඉඳන්ම අපිව ඇති දැඩි කළේ ලොකු නිදහසක් දීලයි. තාත්තට කොයි තරම් වැඩ තිබුණත් පවුලේ අපිත් එක්ක ගතකරන කාලයට එයා හරියට කැමැති වුණා. අපේ අධ්‍යාපන කටයුතු පිළිබඳ වැඩිපුර මහන්සි වුණේ අම්මා තමයි. ඒ වුණත් තාත්තත් නිතරම ගෙදර හිටපු කෙනෙක්.”පවුලේ අයත් එක්ක ගමන් බිමන් යන්න තාත්තා හරියට ආස කළා. වැඩිපුරම කැමැති වුණේ අනුරාධපුරය වගේ පැතිවලට යන්න . තාත්තගේ ඒ පුරුද්ද අදටත් අපිට පිහිටලා තිබෙනවා. අපිත් විවේකයක් ආපු ගමන්ම බලන්නේ කොහේ හරි යන්න තමයි.තාත්තා අපේ අධ්‍යාපනයටවත්, වෙනත් දේවල් වලටවත් බලපෑම් කරන්න ආවේ නෑ. අපි තුන්දෙනාගේ අනාගත තීරණ ස්වාධීනව ගන්න ඉඩදීලා තිබුණා. තාත්තා වගේ ලේඛනය, සාහිත්‍යය පැත්තට අපි තුන්දෙනාම යොමු වුණේ නෑ. ඒ වුණාට තාත්තා කලාවේ සාහිත්‍යයේ වෙන බොහෝ ;ද්වල් ගැන ගෙදරදි කතා කරනවා.ලියන එකට නිශ්චිත වෙලාවක් අපේ තාත්තට තිබුණේ නෑ. කාලයක් තාත්තා රැකියාවක් කළා ඊට පස්සෙ දේශපාලන කටයුතු කරන්න ගත්තා. ඒ වෙනකොට විවේකය අඩුවෙන්න ගත්තා. ඒ කාලෙට හුඟාක් වෙලාවට ලියන්න ගත්තේ රෑට.කරුණාසේන ජයලත්ගේ නවකතාවල එන කාන්තා චරිත බොහෝ සුපිරිසිදු, අවිහිංසක නිර්මල චරිතය. කුමන හෝ අන්දමකින් කාන්තාවකට අවැඩක් වන ආකාරයේ යමක් ලියන්නට තියා එසේ ලියා තිබෙනු දකින්නටවත් ඔහු කැමැති වූයේ නැත. කාන්තාව කෙරෙහි දැක්වූ මේ ආදරණීය බව ඔහුට නොලැබුණු සෙනෙහසක අරුමයක්ද?’තාත්තගේ පවුලේ ඉන්නෙත් තාත්තා විතරයි. අපේ පවුලේ ඉන්නෙත් පිරිමිම තුන්දෙනෙක්. ඇත්තටම තාත්තගේ යටිහිතේ දුවෙකුට ආසාවක් තිබෙන්න ඇති. ඒ කාලේ අපේ ඥාති සහෝදරියන්ට තාත්තා හරිම ආදරෙන් සැලකුවා. තාත්තගේ නිර්මාණවලින් පවා කාන්තාවකට මෙවැනි තැනක් දෙන්න තාත්තට දුවෙක් නැති අඩුව බලපාන්න ඇති කියලා මමත් විශ්වාස කරනවා.’’ගොළු හදවත’ ප්‍රකාශයට පත් වූ කාලයේ එය ‘බොළඳ නවකතාවක්’ ලෙසින් විචාරකයින්ගේ චෝදනාවන්ට යොමු වූ අවස්ථා බොහෝ විය. මෙවැනි මොහොතක ඔහු දැක්වූ ප්‍රතිචාර පිළිබඳ අපට කිව්වේ දෙවැනි පුත් ධම්මිකය.’ඒ කාලේ හුඟ දෙනෙක් තාත්තගේ ‘ගොළු හදවත’ විවේචනය කළා තමයි. නමුත් එය බොළඳ කතාවක් විදියට අදටත් මම නම් පිළිගන්නේ නෑ. ප්‍රකාශයට පත් වුණු දා සිටම 5 වැනි දශකයේ අදත් මේ පොතට ලැබෙන්නේ නොමඳ ප්‍රතිචාරයක්. සමහරවිට තාත්තගේ ‘රිදී නිම්නය’ ‘ගැහැනු ළමයි’ වගේ කතා ඉස්සරින් ලියවුණා නම් ඔය විවේචන නොඑන්න තිබුණා. අපේ තාත්තා ඒ විචාරවලින් කම්පාවට පත් වුණෙත් නෑ. ඒ කියන්නේ කනගාටු නොවුණා කියන එක නොවෙයි. නමුත් ඒ කාලේ පෝස්ට්මන් අපේ ගෙදරට ආවේ අපේ ගෙදරට වෙන්වුණු වෙනමම ලියුම් මල්ලක් අරගෙන. ඒ තරම් පාඨක ප්‍රතිචාර තාත්තට ලැබුණු නිසා විවේචන ගැන ඒ තරම් තැකීමක් කළේ නෑ.ලව් ස්ටෝරි එකක් විදියට ලියවුණු එකම කතාව වුණේ ‘ගොළු හදවත’ විතරයි. අනෙක් ඒවා කිසියම් වූ සමාජ යථාර්ථයන් පිළිඹිබු කරන වෙනත් ගැඹුරු සංකල්ප දනවන නවකතා. තාත්තා ලියපු නවකතා අතරින් එයා වැඩිපුරම කැමැති වුණේ ‘ගැහැනු ළමයි’ නවකතාවට. ‘ගොළු හදවත’, ‘ගැහැනු ළමයි’ හා ‘රිදී නිම්නය’ චිත්‍රපටවලට තාත්තා සතුටු වුණා. ටෙලි නාට්‍යවලට නම් සතුටු වුණේ නෑ.තාත්තා දේශපාලනය පටන් අරන් තියෙන්නේ කලාවට එන්නත් කලින්. සම සමාජ අදහස් දරපු ඔහු පසුව ශ්‍රී ලංකා නිදහස් පාක්ෂිකයෙක් වුණා. තාත්තගේ දේශපාලන ජීවිතේට නම් අම්මා එච්චර කැමැත්තක් දැක්වූයේ නෑ. ඒ කාලේ තිබුණු මහත්මා දේශපාලනයට නම් අපිත් කැමැති වුණා. නමුත් 77 න් පස්සෙ තිබුණු දේශපාලනයට අපි කැමැති වුණේ නෑ. තාත්තගේ දේශපාලන ජීවිතය ඔහු තුළ හිටපු සාහිත්‍යධරයාට විශාල හානියක් කළා කියලයි මට නම් හිතෙන්නේ.1977 වෙනකොට තාත්තගේ වයස අවුරුදු 49 යි. එයා නැතිවෙනකොට එයාට අවුරුදු 64 යි. මේ කාලය ඇතුළත එයා රචනා කළේ පොත් 04 යි. දේශපාලනය නිසා එයාගේ ජීවිතේ හොඳම කාලේ බිහිවෙන්න තිබුණු නිර්මාණයන්ට ඉඩකඩ ඇහිරුණා කියලා මට හිතෙනවා.දේශපාලනය නිසා හිත් වේදනා, අපහසුතා ඇරෙන්න වෙන දෙයක් තාත්තට ලැබුණෙත් නෑ. එයාගේ 50 වැනි උපන්දිනයට පත්තර කිහිපයක යමක් පළ කර ගැනීමේ උවමනාව තාත්තට තිබුණා. නමුත් ඒ කිසිදෙයක් තාත්තට කර ගන්න බැරි වුණා.නවකතා 15 ක් සහ වෙනත් පොත් දෙකක් තාත්තා ලියලා තිබෙනවා. නවකතා අතරින් පොත් 10 ම අත් පිටපත් ලිව්වේ අපේ අම්මා. ඒ මොකද තාත්තගේ අකුරු ඒ තරම් පැහැදිලි නැති නිසා. ඒත් මට මතකයි අන්තිමට කරපු පොත් අම්මටත් වැඩ වැඩියි කියලා එයාම අමාරුවෙන් ලියාගත්තා.හොරණ වජිරඥාන හිමියන්ගේ මූලිකත්වයෙන් පිහිටුවා ගත් කරුණාසේන ජයලත් අනුස්මරණ පදනමේ වැඩ කටයුතුද උන්වහන්සේගේ අභාවයෙන් අතරමඟ ඇන සිට තිබෙන අතර හොරණ නගර මධ්‍යයේ ඉදිවුණු කරුණාසේන ජයලත් අනුස්මරණ පුස්තකාලය ද අද බාගෙට ඉදිවී නතර වෙලා.මේ සාහිත්‍යවේදියාගේ අපූරු පුස්තකාලයේ ඇති වටිනා පත පොත රැක ගන්නට පොකුණුවිට පුස්තකාලය ඉදිරිපත් වී සිටින අතර ඒ පිළිබඳ මූලික සාකච්ඡා මේ දිනවල පැවැත්වෙනවා. ඔහු විසින් රචනා කරන ලද නව කතා 15 නවතම මුද්‍රණ ලබන සාහිත්‍ය මාසය වෙනුවෙන් නිකුත් කිරීමට බලාපොරොත්තු වන බවද පුත්තු තිදෙනා පැවසුවා.හේමාලි විජේරත්නඡායාරූප -බර්නාඩ් ෂෝ ප්‍රේම සුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av10082213</link>
    <topic>ජයලත් ‘ගැහැනු ළමයි’ ලීවේ ඇඩ්ලින් විතාරණ ඝාතනයේ කම්පනයෙන්</topic>
    <author>සුනිල් මිහිඳුකුල</author>
    <content>ජයලත් ‘ගැහැනු ළමයි’ ලීවේ ඇඩ්ලින් විතාරණ ඝාතනයේ කම්පනයෙන්‘ගොළු හදවත’ හැරුණු කොට කරුණාසේන ජයලත් ලියු නවකතා අතරින් වඩාත් ජනපි‍්‍රයම කෘතිය ‘ගැහැනු ළමයි’ යැයි මම සිතමි. ‘ගොළු හදවතේ’ දම්මි - සුගත් සේම මේ නවකතාවේ ආ නිමල් (නිමල් හතුරුසිංහ) හා කුසුම් (ලියනගේ දෝන කුසුමාවති) යන චරිත දෙක ද පාඨක හද බැඳ ගත්හ.‘ගැහැනු ළමයි’ නවකතාව සිනමාවට ද නැඟුණු අතර දැන් එය ටෙලිනාට්‍යයක් ලෙස ද සිරස රූපවාහිනියෙන් විකාශය කෙරේ.‘ගොළු හදවත’ නවකතාවට වස්තුබීජ වූයේ කතුවර ජයලත්ට හොරණ තක්ෂිලාවේ ඉගෙනුම ලබද්දි ලද අත්දැකීම් කීපයකි.එය අත්දැකීමකටත් වඩා අත්විඳීමකැයි කීම සපුරා නිවැරදිය.ජයලත්ම කියා ඇති පරිදි ‘ගැහැනු ළමයි’ නවකතාවට ද අත්දැකීම් දෙකක් පාදක වී ඇත. ඒ දෙකම දිවිනසා ගැනීම් හා සම්බන්ධය. එකක් පෙම්වතාගෙන් අපේක්ෂිත ලිපිය නොලද යුවතියකගේ දිවිතොර ගැන්මකි. අනික නිවෙසේ කිසිවකු නොමැතිව තනිව පන්සල් නොයන ලෙස මව දුන් අවවාදය නොඉවසු තරුණියකගේ දිවිනසා ගැනීමකි.‘ගැහැනු ළමයි’ නවකතාවේ ‘කර්තෘගේ සටහන්’ තීරුවේ ජයලත් මෙසේ කියා සිටී.“මේ දිවි නසා ගැනීම් දෙක ගැන තවදුරටත් කල්පනා කැරගෙන යෑමේදි දුක්කම්කටොලු, බාධක සහ පරාජය විඳ දරාගෙන, ඒ හැමට මුහුණ දී ජීවිතය කෙරෙහි බලාපොරොත්තුවත් විශ්වාසයත් අත්නොහරින තරමට ධෛර්ය සම්පන්න ගැහැනු දරුවකු ගැන නවකතාවක් ලිවිය යුතු යයි මම තීරණය කළෙමි.”ඇඩ්ලින් විතාරණ‘ගැහැනු ළමයි’ නවකතාව ලිවීමේදී 1959 දී සිදු වූ ඇඩ්ලින් විතාරණ ඝාතනය ජයලත් කෙරෙහි බලපා තිබේ ද? ඇත්තටම ඔහු මේ නවකතාව ලීවේ එම ඝාතනයෙන් හටගත් බලවත් කම්පනයකින් ද? මා ඉහත දැක්වූ ‘කර්තෘ සටහන්’ තීරයේ ඇඩ්ලින් විතාරණ නඩු වාර්තා කියවාගෙන යෑමේදී තමා තුළ හටගත් කම්පනය, ඊට අවුරුදු පහකට පමණ පසුව ‘ගැහැනු ළමයි’ නවකතාව ලිවීමේදී තමා කෙරෙහි කෙතරම් තදින් බලපා තිබිණිදැයි තමාට අවබෝධ වූයේ තවත් වසර දහයක් පමණ ගිය තැන අලස් මහතා ගේ ග්‍රන්ථය කියවගෙන යන අතරයැයි ජයලත් කියා සිටී.ඒ. සී. අලස් මහතාගේ ග්‍රන්ථය ලෙස ජයලත් මෙහිලා දක්වා ඇත්තේ ‘විල්පත්තු සිහිවටන’ ය.කුසුම්ගේ චරිතය ගොඩනැංවීමේදී නිසැකයෙන්ම එසේම නිරායාසයෙන් ඇඩ්ලින් තමා කෙරෙහි විශාල බලපෑමක් කර ඇති බව ජයලත් තවදුරටත් සඳහන් කරයි. මා සිතන පරිදි ඇත්තටම එබඳු බලපෑමක් කර ඇත්තේ කුසුම් ගේ චරිතයටත් වඩා ඇගේ සොහොයුරිය වූ සෝමා ගේ චරිතය නිර්මාණය කිරිමේදීය.ජයලත් ද එය වෙනත් අයුරකින් කියා සිටී.“ඇඩ්ලින්ගේ ඇතැම් ගති ලක්ෂණයක් පරස්පර විරෝධි යයි දැන් මට සිතේ. මගේ යටි සිත මෙම කරුණ එදත් දැක සිටින්නට ඇත. කුසුම් ගේ මෙන්ම ඇයට හාත්පසින් වෙනස් සෝමාගේ චරිතය බිහිවී ඇත්තේත් ඇඩ්ලින්ගේ බලපෑම යටතේ, ඇයගේ ඒ පරස්පර විරෝධි පැත්ත ඇසුරෙනැයි මම කල්පනා කරමි.” (ඉහත කර්තෘ සටහන)‘ගැහැනු ළමයි’ නවකතාවේ සෝමා මිනිසකුට රැවටෙයි.ඇය ඉන්ද්‍රපාල නමැත්තකු අතින් අනාථ වන්නීය. විශේෂ බලපත්‍රයක් ගෙන එක් දිනකින් විවාහය ලියාපදිංචි කරන බව දන්වන ඔහු ඇය මඟ හරී. සෝමා ඉන්ද්‍රපාලට දාව දරුවකු ද ලබයි. ඒ නිල්මිණි ය. නිල්මිණි ගේ චරිතය ගැන ද ජයලත් අදහස් දක්වා ඇත.‘ගැහැනු ළමයි’ නවකතාවේ නිල්මිණි නම් තනිකරම පිළිසිඳෙන්ට ඇත්තේ ඇඩ්ලින්ගේ අනාථ දියණිය කෙරෙහි තම සිතේ එදා ජනිත වූ අනුකම්පාව සහ දයාව තුළ බව දැන් තමාට විශ්වාස බව ජයලත් කියයි.‘ගැහැනු ළමයි’ නවකතාවත් ඇඩ්ලින් විතාරණ ඝාතනයත් අතර ඇති සම්බන්ධය ගැන ජයලත් එක්තරා පුවත්පත් සම්මුඛ සාකච්ඡාවකදී ද අදහස් පළකර ඇත. එය ‘සරසවිය’ පුවත්පත වෙනුවෙන් දක්ෂ විශේෂාංග ලේඛකයකු වන අනුර බණ්ඩාර රාජගුරු කළ සම්මුඛ සාකච්ඡාවකි.“ගැහැනු ළමයි ලියැවුණු කාලේ තමයි ඇඩ්ලින් විතාරණ විල්පත්තු මිනිමැරුම සිදුවුණේ. ලංකාදීප පත්තරේ මේ පිළිබඳ ලිපි, ප්‍රවෘත්ති පළවුණා. මගේ අතිනුත් ඒ ලිපි සකස්වුණු අවස්ථා තිබුණා. ඇඩ්ලින් ධෛර්යයසම්පන්න ළමයෙක්.ඇය මියයන අවස්ථාවේ කුඩයක් අතේ තිබුණා. ඒ කුඩය නංගි පළමු පඩියෙන් අරන් දුන්න තෑග්ගක්.නඩු විභාගයේදී ඇඩ්ලින්ගේ මව සාක්කි දුන්නේ ඇඩ්ලින්ගේ දරුවා අතේ තියාගෙන.දරුවාගේ ඇඬීමට, කිරි පොවන්නට මේ ආදියට උසාවිය කල් තැබු අවස්ථා තිබුණා. හදවත කම්පාවට පත්වූ සිදුවීම් තිබුණා. ඒ කම්පනය මගේ හදවතින් මැකී ගියේ නෑ. ‘ගැහැනු ළමයි’ ලියැවෙන අවදියෙත් මේ කම්පාව මගේ හදවතේ තිබී ඇති බව මට පසුව හිතුණා.” (සරසවිය 1992 අගෝස්තු 6)‘ගැහැනු ළමයි’ නවකතාව ලියැවී ඇත්තේ කුසුම්ගේ උත්තම පුරුෂ දෘෂ්ටිකෝණයෙනි. නවකතාවේ එක් තැනක කුසුම්, ඇඩ්ලින් විතාරණ නඩුව මතකයට නඟන අවස්ථාවක් නිරූපිතය. ඒ ඡේදය මෙපරිදිය. “සෝමා ගැන මතක් වන විට මගේ සිතෙහි අනියත බියක් පහළ වෙයි.මට ඇඩ්ලින් විතාරණ නඩුව මතක් විය. පත්තරවල මෙවැනි ආරංචි පළවෙයි. ඉඳහිට මා අතට එන පුවත්පතක නාඳුනන තරුණියක ගේ මළ සිරුර ගඟක පාවීමේ හෝ ඇටකටු ගොඩක් හමුවීමේ හෝ පුවතක් දුටු කල මා කියෙව්වේ තැතිගත් සිතිනි.”ඉන් උද්ධරණය වන්නේ ද ‘ගැහැනු ළමයි’ ලියන අවදියේ ඇඩ්ලින් විතාරණ ඝාතනය ජයලත් කෙරෙහි නොමඳ ලෙස බලපෑ ආකාරයයි.‘ගැහැනු ළමයි’ නවකතාවේ දෙවැනි කොටසක් ද ඇත. එය ‘පිරුණු හඳක්’ ය. ‘හතුරු හිතක්’ නම් වූ ජයලත්ගේ නවකතාව නිමල් හතුරුසිංහගේ දෘෂ්ටි කෝණයෙන් යළිත් ‘ගැහැනු ළමයි’ වෘත්තාන්තය දිගහැරීමකි.ජයලත් තම පළමු නවකතාව වූ ‘ගොළු හදවත’ ලත් අප්‍රමාණ සාර්ථකත්වය නිසාදෝ ඉන්පසු ලියු ‘ඇවැස්ස නෑයෝ’ හා ‘රිදී නිම්නය’ හැරුණු කොට අන් සියලු නවකතාවලට යෙදුවේ අකුරු හයේ නම් ය. එය ජයලත්ගේ නවකතාවල විශේෂත්වයකි.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av10082215</link>
    <topic>ලෙඩ ඇඳට වැටුණු මහා නැට්ටුවා</topic>
    <author>ඡායාරූප - ගීත් ද මැල්</author>
    <content>ලෙඩ ඇඳට වැටුණු මහා නැට්ටුවාකෞතුකාගාරයක තැබුණු බඩු භාණ්ඩ සියල්ල ගේ මැද සාලෙ තැන්පත් වෙලා.දවුල්, තම්මැට්ටම්, බෙරගෙඩි, වෙස් මුහුණු විතරක් නෙවෙයි දේශීය නැටුම් කලාවට අයිති ඇඳුම් ආයිත්තම් ඇතුළු තව හුඟක් දේ, ඒ අතරෙ.මේ සියල්ලෙ හිමිකරුත් ඒ සාලෙ කොනේම තැබූ පබිලියන් ඇඳක.කාමරවල ඉඩ නැතුවට නෙවෙයි, තමන්ගෙ තාත්තා අංශභාග රෝගියෙක් කියල මුළු ගන්වන්න ජී. රංගනාත්ගෙ දරු දෙන්නම අකැමැති හින්දා.ජී රංගනාත්.යුගයක් එකලු කළ හෙළයේ මහා නර්තන ශිල්පියා. අද ඇඳක. මොහාන් ජී. රංගනාත් ඔහුගෙ පුතු. ඊෂාණී රංගනාත් එකම දූ.“කොයිතරම් ඔත්පල වුණත් තාත්තා අපේ මුදුන්මල්කඩ. මේ හැම දේම තාත්තගෙ අතීත ශ්‍රී විභූතිය. කෞතුකාගාරෙ නැතත් අඩුගානේ මේ හැම වස්තුවක්ම තාත්තගෙ ඇස්මානෙ රැඳෙනව.සාලෙ මැදින් යන එන හැමෝමත් තාත්තට පේනවා. කාමරේක හිරවෙලා ලෙඩෙක් විදියට ඉන්නවට වඩා තාත්තා කැමැතියි මෙහෙම ඉන්න. මේ රටේ නර්තන කලාවෙ ඉතිහාසය උරුමය කියා පෑ කෞතුකාගාරයක් සාලෙකට ඇහිරෙනව කියන්නෙ ඛේදවාචකයක්.“ඒත් නැතිවුණු දේට වඩා ඉතිරි වූ දෙයින් සතුටු වෙන්න අපිට පුළුවන්. අවුරුදු ගණනාවකට පස්සෙ මං රංගනාත් කලායතනය ඇරැඹු එකම තාත්තට ලොකු සතුටක්. සැනසීමක්. මොකද තාත්තා අරඹපු රංගනාත් කලායතනය තමයි 1946 සංස්කෘතික අමාත්‍යංශයේ ලියාපදිංචි මේ රටේ පළමු කලායතනය...”ඊෂාණී පහදනව.රංගනාත් කලා පරපුර ඉදිරියට ගෙනයන්නී ඊෂාණී. වෘත්තියෙන් විශ්ව විද්‍යාල කථිකාචාර්යවරියක්. කැලණිය විශ්ව විද්‍යාලයේ ලලිතකලා අධ්‍යයන අංශයේ දෘශ්‍ය කලා සැලසුම්කරණ හා ප්‍රාසාංගික කලා ඒකකයේ.මොහාන් ජි. ලොකු පුතු රූපවාහිනි මාධ්‍යයේ. ඔහු ජාතික රූපවාහිනියේ නාට්‍ය ඒකකයේ.‘අසනි වැසි’ සහ ‘යස ඉසුරු’, මොහාන් අධ්‍යක්ෂණය කළ අතිශය ජනපි‍්‍රය ටෙලි නාට්‍ය.2003 වසරේ හොඳම ගායනය වෙනුවෙන් සහ හොඳම සංගීත අධ්‍යක්ෂණයේ සම සම්මානය යන සම්මාන ද්වයම දිනාගත්තී ඊෂාණි. ඒ සිය සොයුරා නිමැයූ ‘අසනිවැසි’ හි තේමා ගීය ගැයීම සහ ඊට සංගීතය සැපයීම නිසා.නර්තනය වගේම සංගීතයත් අපිට තාත්තගෙන් උරුම වූ දායාද. නැටුම සහ ජන ගීය එකිනෙක බද්ධ වූ කලාවක්. අනෙක් අතට මේ දේවල් දැන් අපේ ජීවිත එක්කත් බද්ධ වෙලා. පාරම්පරික මේ ශිල්පය ඊළඟ පරපුර වෙත ගෙනයෑමේ වගකීම මං බාරගෙන තියෙන්නෙ බොහෝම කැමැත්තෙන්.මේ පැරැණි කලායතනය, ‘රංගනාත් ඩාන්ස් ඇකඩමි’ නමින් කිරිබත්ගොඩ ගාල හන්දියෙ යළි ඇරැඹුවෙත් ඒ අරමුණු ඇතිව.නර්තනය සහ ගායනය විතරක් නෙවෙයි, එදා කලායතනයෙන් නව නිර්මාණ, උඩරට - පහතරට පාරම්පරික නැටුම, බෙර වාදනය, නර්තන ඇඳුම් සැකසීම, වෙස් මුහුණු නිර්මාණය වැනි නැටුමට අදාළ සියලු අංශවලින් ප්‍රායෝගික සහ න්‍යායාත්මක දැනුම ලබාගත් විශාල සිසුන් පිරිසක් බිහිවුණා. ඒ හුඟ දෙනෙක් නර්තන ගුරුවරු විදියට අදත් රට පුරා විහිදී ඉන්නවා.ඒ විදියට බැලුවම තාත්තගෙන් ඉගෙන ගත්තු ගෝලයෙක් මේ රටේ කොයි තැනක බැලුවත් ඉන්නව. එදා තාත්තා ශිල්ප දුන්නෙ බොහෝ විට නොමිලේ. ලැබුණා නම් ලැබුණේ ශිෂ්‍යයෙක් කැමැත්තෙන් දුන් ගුරු පඬුරක්.රංගනාත් යනු නර්තනයේ ශ්‍රේෂ්ඨ ගුරුවරයෙක් බව කියන්නට තවත් කුමන කතාද...වරකාපොළ තුඹලියැද්ද ගණිතපුර ගමෙන් ඇරැඹු කලායතනය ස්ථාවර වුණේ මාහේනේ.නර්තනය, ජන ගීය එදා ජන සමාජයෙ මොන තරම් ප්‍රබෝධයක් ඇති කළා ද කිව්වොත් මහා සිසුන් පිරිසක් කලායතනයට එන්න ගත්තා.තාත්තා කලායතන පරිශ්‍රයේ එළිමහන් රංග පීඨයක් හැදුවා. නර්තන ක්ෂේත්‍රයේ විවිධ පර්යේෂණ සඳහා පර්යේෂණායතනයක් පිහිටෙව්වා. නර්තනය හා බැඳුණු සියලු අංගෝපාංග කියාපාන කෞතුකාගාරයක් ඇරැඹුවා. මේ සියල්ල කළේ පෞද්ගලිකව. අම්මගෙයි තාත්තගෙයි මේ වෙහෙසකර ව්‍යායාමය තමයි අයියත් මාත් පුංචි කාලෙ පටන් දැක්කෙ. හැබැයි කොයි තරම් වෙහෙසකර වුණත් මේ හැම දේකම ලොකු සතුටක්, තෘප්තිකර හැඟීමක් තිබුණා.අනික, තාත්තගෙ නර්තන ජීවිතේ ඒකාලෝක වුණේ අම්මා නිසා. ඈ නයනකමලා රංගනාත්. නර්තන කලාවෙ නමක් ඇති කළා පමණක් නෙවෙයි, වේවැල්දෙණිය බාලිකාවෙ, නිට්ටඹුව සංඝබෝධියෙ, තෝලංගමුව මධ්‍ය මහා විදුහලේ සහ කොළඹ ආනන්දයේ නැටුම් ගුරුවරී විදියට අවුරුදු 32 ක් සේවය කළා.සමස්ත ලංකා නර්තන තරග හැමදාමත් පළමු තැන ඇයට නිසා අන්තිමේ මතයක් ගොඩනැඟුණා. නයනකමලා තරගවලින් අයින් කරල විනිශ්චය මණ්ඩලයට දමන්න කියල.දුව ඊෂාණිකලායතනය හරහා නැටුමෙ ජන ගීයෙ ඇති කළ ප්‍රබෝධයේ උච්චම තැනෙකදි මේ හැමදේම නවතිනව. රට ලියල දුන්නත් ගම දාලා එන්නෑ කියපු තාත්තට සියල්ල හකුළාගෙන ගමෙන් පිටවෙන්න සිදුවෙනවා. මහා සංක්‍රාන්ති සමයක්. එතැන් පටන් අම්මයි - තාත්තයි ගත කරන්නෙ මනසින් කඩා වැටුණු කාල පරිච්ඡේදයක්. 2006 වසරේ අම්මා මිය ගියෙත් අකාලයේ වගේ...”ඊෂාණි පවසන දේ රංගනාත් ගුරුතුමා හොඳින් අසා සිටින බව පෙනේ.වචන තතනමින් කුමක්දෝ කියන්නට සැරැසේ. පැටලිලි සහගත ඒ කිසිවක් නොතේරේ. එහෙත් ඊෂාණි දනී.“ඔය කියන්නෙ දෙවැනි ලෝක යුද්දෙන් පස්සෙ 1953 දී ජර්මනියට නැටුම් කණ්ඩායමක් අරන් ගියා කියල. එහෙම නැටුම් කණ්ඩායමක් අරන් ගිය පළමුවැනියා තාත්තා.”‘මගේ කාලෙ නැටුම් ශිල්පීන්ගෙන් මං විතරයි ඉන්නෙ... හැමෝම මිය ගිහින් මටත් දැන් 85 ක්...’තතනමින් ඔහු කියූ දේ අපට පහදා දුන්නෙ ඊෂාණී.සියල් නළු බරණින් සැරසුණු රංගනාත් ගුරුතුමා ඊ වේගයෙන් කැරකෙන අපූරුව... බිත්ති පුරා ඡායාරූප සේ පෙළ ගැහිල.තේජාන්විත නැටුම, ප්‍රභාවත් පෙනුම නැට්ටුවෙකුට මොන තරම් අභිමානයක් ද... ඒ හැම රුවකම ඇත්තේ අතීත අභිමානය.ජවය පිරුණු ඒ අත පයේ හයි හත්තිය අද නැතත් බෙර හඬක් ඇසුණු සැණින් රංගනාතයන්ගෙ මුහුණ කට ප්‍රබෝධයෙන් ඉතිරෙනව කියලයි ඊෂාණි කියන්නෙ.“ඒ තාත්තගෙ මුළු ජීවිතයම නර්තනය වුණු හින්දා. ඒ කාලෙ තාත්තා කරපු ‘සුරළ’ සහ ‘ලග්න දොළහ’ මුද්‍රා නාට්‍යවල මං රැඟුවෙ - නැටුවෙ ප්‍රවීණයො එක්ක. එතකොට මට වයස අවුරුදු 4 යි. ‘සුරළෙ’ මං කළේ හනුමා වන්නම.තේරෙන කාලෙ ඉඳල අම්ම - තාත්තගෙන් නැටුමෙ - ජන ගීයෙ ආභාසය ලැබුවත් අද මං කුඩා දරුවන්ගෙ පටන් විශ්ව විද්‍යාල සිසුන් දක්වා ඒ ශිල්පෙ කියා දෙන කොට තමයි මට තාත්තගෙ අගේ තවත් දැනෙන්නෙ.තාත්තාගෙ ඒ දැනුම් ගබඩාවෙන් මං අරන් තියෙන්නෙ කොයිතරම් පොඩි ප්‍රමාණයක්ද... මගේ තාත්තා නිසා නෙවෙයි, රංගනාත් කලාකරුවා කියන්නෙ නර්තන කලාවටම උරුම ජාතික වස්තුවක් කියල මං තනියම හිතනව...තාත්තා කරපු පර්යේෂණ පිටපත්, පැරණි පත පොත, බෙර වර්ග, නැටුමට අදාළ වෙස් මුහුණු, ජන ගී, සංගීත භාණ්ඩ මොන තරම්ද. නිසි තැනක් නැතිව මේ හැමදේම සාලේ ගුලි ගැහිල. ටිකෙන් ටික මේ හැම දේම පිළිවෙළක් කරන්න ඕනෙ. අයියගේ උදව්ව විතරයි මට තියෙන්නෙ.”ඊෂාණි ලොකු අධිෂ්ඨානයක.50 - 60 දශකවල මේ රටේ වේදිකාව එකලු කළ ගැමි රසය ‘මේඝ මල්හාර’, ‘ගිරි කඳුරු’, ‘උමා - ඉසුරු’, ‘රන්දහර’, ‘සුරළ’, ‘ලග්න දොළහ’ අද පරපුරට දකින්න පින් නැති හැටි...මේ බොහෝ මුද්‍රා නාටකවල ප්‍රධාන චරිත රැඟුයේ රංගනාත් සහ නයනකමලා යුවළ.ඒ දැනුමට - රැඟුමට අලගු තියන්නවත් බැරි ඇතැම් පිරිස් වේදිකාව දෙවනත් කරන හැටි විටෙක ඛේදවාචකයක්.නමුත් ඒ සියල්ල බලා නොඉඳ සැබෑ ශිල්පයේ පිහිටන ගෝල පිරිසක් බිහි කරන්නට ඊෂාණී දරන වෑයම අපි අගය කරන්නෙ ඒ නිසා.ඡායාරූප - ගීත් ද මැල්ඉනෝකා පෙරේරා බණ්ඩාරබෞද්ධ චිත්‍රපට කලාව ලොව පැතිරවීමේ මූලස්ථානය බවට ශ්‍රී ලංකාව පත් කිරීමේ අරමුණු ඇතිව, ‘ආසියා ආලෝක පදනම’ (Light of Asia foundation) සංවිධානය කළ කෙටි චිත්‍රපට තරගයේ සම්මානයක් හිමි කරගත් චන්දි ප්‍රියදර්ශනීයි මේ.විනාඩි 04 ක කෙටි චිත්‍රපටයක් වූ ඇගේ නිර්මාණය නම් කර තිබුණේ ‘සම්මුතියක් මිස අන් කිසිවක් නෑ’ යනුවෙන්.බෞද්ධ තේමාවක් යටතේ නිමැවූ චිත්‍රපට රාශියක් අතරින් තරගකරුවන් 500 ක් අභිබවා ඉදිරියට ආ කාන්තාවන් පස් දෙනා අතරට ඇයත් ඇතුළත්.“ඒක මට ලොකු සතුටක්. කැටගරි 6 – 7 කින් ම සම්මාන ලැබුවෙ කාන්තාවො 5 දෙනෙක් විතරයි. විශේෂයෙන් විනාඩි 04 කදී අපේ අරමුණු නිර්මාණාත්මකව ඉදිරිපත් කරන්න ඕනෙ. ආසියානු රටවල් අතරෙ ඉරානය, ඉරාකය, චීනය, වැනි රටවලිනුත් බොහෝ තරග කරුවන් මේ සඳහා තරග වැදී තිබුණා. අනික මේ මගේ පළමු කෙටි චිත්‍රපටය. එයට යම් ඇගයීමක් ලැබීම මට ලොකු ධෛර්යයක්. බෞද්ධ තේමාවක් ගැන කතා කරන නිසා බොහොම පරිස්සම් වෙන්නත් සිදුවුණා.යමක් ලබා ගන්න අපි මේ ජීවිතේ විඳිනා දුක - වෙහෙස ගැන වගේ ම එය හඳුනාගන්නට කොයිතරම් පහසු ද කියන එක තමයි මට, ‘සම්මුතියක් මිස වෙන කිසිවක් නෑ’ කියන දෙයින් කියන්න ඕනෙ වුණේ...”චන්දි වෘත්තියෙන් වෙළෙඳ දැන්වීම් ප්‍රචාරණ ක්ෂේත්‍රයේ, නිර්මාණ අධ්‍යක්ෂිකාවක්. (Creative Director)තිලංකගෙ සංස්කරණය, දයාන් අරෝෂගේ කැමරාකරණය වගේ ම ප්‍රියන්ත සහ චතුරිකාගේ සහාය මගේ නිර්මාණය සාර්ථක කරගන්න අත්වැලක් වුණා”- ඉනෝකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av10082216</link>
    <topic>ක්ෂය රෝගී චෙකෝව්ට පෙම් කළ ලංකාවේ ආයුර්වේද වෛද්‍යවරිය කවුද?</topic>
    <author>සුනිල් මිහිදුකුල</author>
    <content>ක්ෂය රෝගී චෙකෝව්ට පෙම් කළ ලංකාවේ ආයුර්වේද වෛද්‍යවරිය කවුද?ප්‍රාග් විප්ලවීය රුසියානු සාහිත්‍යධරයන් දෙදෙනකු ලංකාවට පැමිණ ඇත. ඉන් එක් අයෙක් ඉවාන් බුනින් ය. අනිත් ලේඛකයා ඇන්ටන් චෙකෝව් ය.චෙකෝව් ලංකාවට පැමිණියේ 1890 නොවැම්බර් මස 11 වැනි දිනය.ඒ වනවිට ඔහු 30 වැනි වියෙහි පසුවූයේය. චෙකෝව් දින 6 ක් මෙරට රැඳී සිටි අතර නවාතැන් ගනු ලැබුවේ කොළඹ කොටුවේ වරාය ඉදිරිපිට පිහිටියාවූ ග්‍රෑන්ඩ් ඔරියෙන්ටල් හෝටලයේය.පසුගියදාට යෙදුණු චෙකෝව් 150 වැනි ජන්ම සමරුව නිමිත්තෙන් චෙකෝව්ගේ ලංකාගමන කෙරෙහි නැවත වතාවක් අවධානය යොමුවී ඇත්තේය.එය සිහිපත් කරනු වස් රුසියන් ලේඛකයෝ කීප දෙනෙක් පසුගිය 14 වැනිදා ග්‍රෑන්ඩ් ඔරියෙන්ටල් හෝටලයේ චෙකෝව් නැවතී සිටි කාමරයට පැමිණි චෙකෝව්ගේ හිසෙයි අනුරුවක් තැන්පත් කළහ.චෙකෝව් නැව් නැඟ මුලින්ම ගියේ සයිබීරියාවේ ශාන්තිකර වෙරළට නුදුරින් පිහිටි සක්හලින් දූපතටය. එය සාර් පාලනය පැවැති යුගයේ මිනිමරුවන්, සොරුන්, දේශද්‍රෝහීන් සිරකර තැබූ ස්ථානයකි.චෙකෝව් එම කොදෙව්ව හඳුන්වා සිටියේ ‘මෙලොව නරකාදියක්’ ලෙසිනි. චෙකෝව් මාස කීපයක් සක්හලින් දූවේ නැවති සිට ‘පීටර්ස්බර්ග්’ නම් වූ නෞකාවෙන් යළි රුසියාව බලා ඒමට පිටත් වූයේය. එහෙත් වසංගත රෝගයක් පැතිරීම හේතු කොටගෙන නැව ජපානයට යාත්‍රා නොකළෙන් හොංකොං, සිංගප්පූරුව වැනි වරායන්ට යාත්‍රා කොට ලංකාවට ද පැමිණියේය.නැවේ ගමන ඉතාම අනතුරුදායක වූ බව පෙනේ. එය සිංගප්පූරුවට ළඟාවීමට ඉහත නැවේ සිටි දෙදෙනකු මියගිය අතර ඔවුන්ගේ සිරුරු රුවල් රෙදිවල දවටා මුහුදට විසිකර ඇත.නැව, ඉන්දියන් සාගරයට පිවිස යාත්‍රා කරද්දී නැවේ සිට මුහුදට පැන්න චෙකෝව් නෑමත්, පිහිනීමත් මහත් ආශාවෙන් කළේය. එවන් අවස්ථාවක මිනී මෝරකු දුටු චෙකෝව් ඉන් දිවි ගලවාගෙන ඇත්තේ කිසිවකු විසින් කඹයක් ඔහු වෙත දමනු ලැබීමෙනි.ලංකාවට ගොඩබට චෙකෝව් ග්‍රෑන්ඩ් ඔරියෙන්ටල් හෝටලයේ 304 වැනි කාමරයේ නවාතැන් ගත්තේය. චෙකෝව් සක්හලින් දූපත හඳුන්වා ඇත්තේ මෙලොව අපායක් වශයෙන් නම් ලංකාව හඳුන්වා ඇත්තේ ‘මිහිපිට පාරාදීසයක්’ ලෙසිනි.”මම නරකාදියක් දුටුවෙමි. ඒ සක්හලින් දූවයි. මම සුරපුරක් දුටුවෙමි. ඒ ලංකාවයි. මේ පාරාදීසයේ සැතපුම් සියයකට වැඩිදුරක් දුම්රියෙන් ගමන් කළ මම පොල් රුප්පා ද තලඑළලු පැහැති ගැහැනුන් ද දැක බලා ඉමහත් ආස්වාදයක් වින්දෙමි.” යැයි චෙකෝව් කියා ඇත.සැතපුම් සියයක දුම්රිය ගමනක් ලෙස චෙකෝව් මෙහිලා සඳහන් කරන්නේ මහනුවර ගමනය. නුවර ගොස් දළදා මාළිගාව නැරඹූ ඔහු නුවර වැට වටාද ඇවිද්දේය. නුවර සංචාරයේදී ඔහුට රුසියන් බස කතා කළ හැකි බෞද්ධ භික්ෂුවක මුණගැසුණු බව ද උන්වහන්සේ චෙකෝව්ගේ ආයුකාලය කෙටි බවට අනාවැකියක් පළකළ බවද වාර්තා වෙයි. (චෙකෝව් ජීවත් වූයේ අවුරුදු 44 ක් වැනි සුළු කාලයකි.)එසේම ආයුර්වේද වෛද්‍ය විද්‍යාව දැන සිටි එක්තරා කාන්තාවක් චෙකෝව්ට එහිදී හමුවූ බවත් ඒ වනවිට ක්ෂය රෝගයෙන් පෙළෙමින් සිටි චෙකෝව්ට ඇගෙන් ලැබුණු ප්‍රතිකාරවලින් කිසියම් සුවයක් අත්පත් වූ බවත් සඳහන් වන අතර චෙකෝව් ඇය හා පෙමින් වෙළුණු බවත් පැවසේ.චෙකෝව්, තම මිතුරු ඇලෙක්සි සුවොරින්ට යැවූ ලිපියක සඳහන් වන්නේ තමා කළු පැහැති ලාංකේය තරුණියකට සඳ පහන් ඇති රැයක එක් පොල් රුප්පාවකදි පෙම් කළ බවයි. එම තරුණිය චෙකෝව්ට ප්‍රතිකාර කළ ආයුර්වේද වෛද්‍යවරිය විය නොහැකිද?කෙසේ වෙතත් චෙකෝව් තමාට ප්‍රතිකාර කළ වෛද්‍යවරියට ප්‍රති උපකාර වශයෙන් ඇයට මැණික් එබ්බ වූ මාලයක් තෑගි කළ අතර ඇය එකී මාලය චෙකෝව් මිය ගොස් අවුරුදු කීපයකට පසු (1920) රුසියාවට ගොස් යාල්ටාවේදී චෙකෝව්ගේ සොයුරිය වූ මරියාට පිරිනමා ඇති බවද කියැවෙයි.ලබන නොවැම්බර් මාසයට යෙදෙන චෙකෝව් ලංකාගමනේ 120 වැනි සංවත්සරය වෙනුවෙන් චෙකෝව්ගේ ලංකා චාරිකාව අළලා පර්යේෂණාත්මක ග්‍රන්ථයක් සම්පාදනය කරමින් සිටින රන්ජන දේවමිත්‍ර සේනාසිංහ පවසන්නේ ඉහත ප්‍රබන්ධ කටකතා විය හැකි බවයි. ඒවා තහවුරු කළ හැකි ලිඛිත සාක්ෂ්‍ය කිසිවක් නැතැයි ඔහු කියයි.නුවර යුගයට අයත් ගෘහ නිර්මාණ ශිල්පය කෙරෙහි බලවත් සේ පැහැදුණු චෙකෝව් ක්‍රිමියාවේ යාල්ටා නුවර පිහිටි තම නිවෙස ද එම ගෘහ නිර්මාණ ශිල්පය අනුරූපීව ප්‍රතිසංස්කරණය කර ඇත. එම නිවෙසේ ගෙමිදුලෙහි රුසියාවට ආගන්තුක කෙසෙල් ගස් පවා සිටුවා තිබිණි. එම කෙසෙල් ගස් නිසැක වශයෙන්ම ඔහු ලංකාවෙන් ගෙනගිය ඒවා විය යුතුය. (දැනට චෙකෝව් කෞතුකාගාරය වන්නේ ඉහත නිවෙසය.)ලංකාවේදී නයි – මුගටි හටනක් දුටු චෙකෝව් යළි රුසියාවට යද්දි මුගටියන් දෙදෙනකුට රැගෙන යෑමට ද අමතක නොකළේය. එසේම කළුවර ලීයෙන් හා ඇත් දළින් නිමවූ ඇත් රූප කීපයක් ද මෙරටින් මිලට ගෙන ඇත. එකී භාණ්ඩ අදත් චෙකෝව් කෞතුකාගාරයේ සුරක්‍ෂිතව පවතී.චෙකෝව් ‘ගුසෙෆ්’ නමැති කෙටිකතාව ලියන්ට පටන් ගත්තේ ලංකාවේ සිටියදීය. ඊට ආවේශය වූයේ සක්හලින් දූපතක් දුටු දේ, නැවේදී මියගිය දෙදෙනාගේ මළ සිරුරු මුහුදට විසි කිරීම, මුහුදේ නාද්දි මිනී මෝරකු දැකීම වැනි අත්දැකීම්ය. (කේ.ජී. කරුණාතිලක පරිවර්තනය කළ ‘හාදුව‘ නම් වූ කෙටිකතා සංග්‍රහයේ මේ ‘ගුසෙෆ්’ කෙටිකතාව ඇතුළත් වෙයි.)සුනිල් මිහිදුකුලතරංග දන්දෙනියගේ ‘රාසිං දෙයියෝ’ නාට්‍යයේ මංගල දර්ශනය ඊයේ (21) ඕස්ට්‍රේලියාවේ මෙල්බර්න් හිදී පැවැත්වීමට නියමිතව තිබිණ.ප්‍රාසාංගික කලාකරුවන් උදෙසා පිරිනමන ජනාධිපති ශිෂ්‍යත්වය දිනා විදේශගතවූ තරංග දන්දෙනිය තම ශාස්ත්‍රපති පර්යේෂණ උපාධිය නාට්‍ය හා රංග කලාව උදෙසා ලාට්‍රොබ් (LATROBE)  විශ්වවිද්‍යාලය වෙතින් හිමි කරගන්නා ලදී. ‘රාසිං දෙයියෝ’ නාට්‍යයේ සංගීත නිර්මාණය තරුපති මුණසිංහගෙනි.ප්‍රවීණ ඡායාරූප ශිල්පි මහේශ් ප්‍රසන්න ප්‍රනාන්දු පසුගියදා ස්ලොවැකියාවේ පැවැති 42 වැනි ජාත්‍යන්තර ඡායාරූප තරගයෙන් ජ්.ධ්.ඒ.ර්‍ථ. ගෞරව සම්මානයක් දිනාගෙන ඇත.ලෝකයේ ප්‍රධාන රටවල් 39 ක් මේ සඳහා තරගවැදී ඇත.ඩී ශ්‍රී ඇකඩමි ගුවන් විදුලි හා රූපවාහිනී නිවේදකයින් පුහුණු කිරීමේ ආයතනයේ පස් වසරක අභිමානය හා 15 වැනි 16 වැනි සිසු කණ්ඩායම්වලට සහතික පත්‍ර ප්‍රදානය පිණිස සංවිධානය කෙරුණු විවිධ ප්‍රසංගය පසුගියදා කොළඹ ජාතික පුස්තකාල මණ්ඩල ශ්‍රවණාගාරයේදී පැවැත්විණි. ප්‍රවීණ මාධ්‍යවේදී අශෝක තිලකරත්න හා ප්‍රවීණ මාධ්‍යවේදිනී රත්නා ලංකා අබේවික්‍රම මහත්මිය ගුවන්විදුලිය වෙනුවෙන් කළ මෙහෙය සමරනු වස් විශේෂ තිළිණ ප්‍රදානයක් ද මෙහිදී සිදුවිණි. මේ අශෝක තිලකරත්න එහිදී පිළිගනු ලැබූ අවස්ථාවයි.පී.හෙට්ටිහේවා හා පර්සි ජයමාන්න විසින් සංස්කරණය කරන ලද ’සරසවි සිංහල - සිංහල ශබ්ද කෝෂය’ පසුගියදා එළිදුටුවේය. මෙහි ශීර්ෂ පද අසූපන්දහසකට වැඩි ගණනකට අරුත් සපයා ඇත. සරසවි සිංහල - සිංහල ‘ශබ්ද කෝෂය’ නුගේගොඩ සරසවි ප්‍රකාශනයකි.දයාවංශ ජයකොඩි ලියූ ප්‍රථම ග්‍රන්ථය ‘සිංහලේ ජාතික සටන්’ නවතම පස්වන මුද්‍රණය මේ මස 29 වැනිදා ඇමෙරිකාවේ නිව්යෝර්ක් බෞද්ධ විහාරයේ දී දොරට වඩී.චන්දන මෛත්‍රීගේ ‘පුංචි සුරංගනාවී’ ස්වර නිර්මාණ රැගත් සංයුක්ත තැටිය පසුගියදා එළිදුටුවේය. නාලක අංජන කුමාර සංගීත නිමැවුම් සිදුකොට ඇති මෙහි පද රචනා ද චන්දන මෛත්‍රීගෙනි.”නදීකාට මතක නැද්ද අපේ පුංචි කාලේ” ගීයෙන් ජනපි‍්‍රය වූ සුනිල් පුනාන්දු ගේ ගායන දිවියට වසර විසිපහක් පිරීම නිමිත්තෙන් ’25 වසරක මතක සටහන්’ සංගීත ප්‍රසංගය අද (22) සවස 6.30ට මීගමු පුරහලේ දී පැවැත්වේ.චිත්‍ර ශිල්පිනි දිලීපා ගුණතිලකගේ ඒකපුද්ගල චිත්‍ර ප්‍රදර්ශනය අදත් (22) කොළඹ ලයනල් වෙන්ඩ්ට් කලාගාරයේදී පැවැත්වෙයි. ‘සිතුවම්’ නමින් නම් කර ඇති මේ චිත්‍ර දැක්ම පෙ.ව. 8.30 සිට පස්වරු 7 දක්වා මහජන ප්‍රදර්ශනය සඳහා විවෘතව පවතී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av10082217</link>
    <topic>මං බලාගෙන ඩගී.. ඔයත් ඒ අම්මණ්ඩිත් එක්ක කදේ දාගෙන ඉන්නවා</topic>
    <author/>
    <content>මං බලාගෙන ඩගී.. ඔයත් ඒ අම්මණ්ඩිත් එක්ක කදේ දාගෙන ඉන්නවාලියන්නේ නිව්ටන් ගුණසේකර අඳින්නේ හර්ෂ ගුණවර්ධනමුහුණ ඉවතට හරවා ගනිමින් කුසුම්රානි කීවේ අසන්තෝෂයෙනි. සේරා තම සිත්ගත් නිළියගේ මුහුණටම එසේ කීම ගැන ඩග්ලස් ද සිත යටින් කෝපවිය.”ඔයා නොදැක්කට සේරා මං නම් මෙයාගෙ රඟපෑම් හොඳට දැකලා තියෙනවා” බිරිඳ අතින් සිදුවූ එම වැරැද්ද හරිගස්සමින් ඩග්ලස් කීවේය.කුසුම්රානි හැඳ සිටි සාරිය, තම සාරියට වඩා බෙහෙවින් වටිනා එකකැයි සේරාට සිතිණ. වයසට වඩා තිරිහන් වෙන්නට ඇය දරා තිබූ උත්සාහය ද සේරාගේ හිතට එතරම් ඇල්ලුවේ නැත. ඇය ඉක්මනින් කුසුම්රානි වෙතින් මිදී සිය යෙහෙළියන් අතරට ගියාය.මුහුරත් උළෙලට සහභාගිවීම සඳහා පැමිණ සිටි නළු නිළියන් හා ආරාධිතයින්ට විශේෂ තේපැන් සංග්‍රහයක් ද පිළියෙල කොට තිබිණ.කවුරු කව්රුත් එම සංග්‍රහය භුක්ති වින්දේ සතුටු සිනා හා කෙළිකවටකම් මධ්‍යයේය. සඳුන්, තිසරු, අපර්ණා සහ සුරනිමල එකම මේසයක් වටා අසුන්ගෙන සිටීම නිසා ඔවුනට නිදහසේ කතාබස් කරන්නට අවස්ථාව උදාවී තිබිණ.වෛවර්ණ ඇඳුමින් පැලඳුමින් සැරසුණු තරුණ රූමත් නිළියන් ඈතට දිස්වූයේ ලස්සන සමනල රෑනක් මෙනි. පසුබිමින් නැඟුණ මිහිරි සංගීත රාවය කාගේත් සිත්වලට මිහිරක් ගෙන දුන්නේය.බතලගොඩ අමාත්‍යවරයා සැන්ඩ්විචස් එකක් කා කෝපි උගුරක් බී ඉක්මනින් සභාවෙන් පිටව ගියේ තවත් රැස්වීමකට යා යුතුව ඇතැයි කියමිනි. ඔහු පිටව ගිය පසු ඩග්ලස්ට සිත්සේ නළු නිළියන් අතර රැඳෙමින් සතුටු වන්නට අවකාශය ලැබිණ.ඩග්ලස් වඩාත්ම පි‍්‍රය කළේ කුසුම්රානි සමඟ කුළුපගවෙන්නටය. ඔහු කීප වතාවක්ම වුවමනාවෙන්ම වාගේ ඇගේ සිරුරේ ඇතුල්ලුණේය. ඇයද ඊට නොමද ප්‍රතිචාර දක්වමින් ඔහු වෙත ආලවට්ටම් පෑවාය. මෙතරම් ඉක්මනට ඇය සිය වසඟයට ගන්නට හැකිවෙතැයි ඔහුට තුන් සිතකින්වත් සිතුණේ නැත. ඔය අතර ගිවිසුම්වලට අත්සන් කිරීමත් අත්තිකාරම් මුදල් ගෙවීමත් සිදු විය. මාරසිංහ හා චිත්‍රපට අධ්‍යක්‍ෂවරයා ඒ වෙනුවෙන් නිරත වී සිටියහ.”මට නම් දැන් මේ චිත්‍රපටියෙන් පාඩු වුණත් කමක් නැහැ කියලා හිතෙනවා කුසුම්...””එහෙම කියන්නෙ ඇයි මිස්ටර් ඩග්ලස්? බලන්නකො මේ ෆිල්ම් එක පැල් බැදගෙන දුවන්නෙ නැද්ද කියලා..?””ඔයාට ඒක හොඳටම විශ්වාසද?””ඔව්.. හැබැයි මගෙ රෝල් එකටත් තව අලුත් සීන්ස් ටිකක් එකතු වුණොත් තමා වඩා හොඳ. මට ඒ ටික කරලා දෙන්න බැරිද?” කොමල සිනාවක් පාමින් කුසුම්රානි ඇසුවාය.”අපොයි මං ඒක කරලා දෙන්නම්... ඒක සුළු දෙයක්නෙ.”ඔහු ඒ වචන ටික කිව්වේ කුසුම්රානිගේ උරහිසට අත තබමිනි.”මිස්ටර් දැරණියගලගෙ වයිෆ් නම් ටිකක් ආඩම්බර පාටයි... නේද?””ටිකක් නෙමේ.. හුඟක්..””මං ෆිල්ම් ස්ටාර් කෙනෙක් වෙලත් එහෙම ආඩම්බර නැහැ..””ඇත්ත.. මට අදම ඒක තේරුණා.. මං කලින් හිතාගෙන හිටියෙ කුසුම්රානි කියන්නෙ හරිම ආඩම්බර කාර නිළියක්ය කියලා..” ඔහු දෙවුර නටවමින් උස් හඬින් සිනාසුණේය.”මතුපිටින් බලලා මනුස්සයින්ව තේරුම් ගන්න බැහැ මිස්ටර් ඩග්ලස්””ඔයාගෙ කතාව නම් සහතික ඇත්ත.””අපි යමුද ටිකක් අර පැත්තට. හුළං වදින්නත් එක්ක..”කුසුම්රානි පුටුවෙන් නැගිටමින් කළ යෝජනාවට ඩග්ලස්ගේ හිතට අමුතු දිරියක් ද මිහිරක්ද දැනුණේය.ඒ වනවිට පසුබිමෙන් නැගෙමින් තිබුණ සංගීත රාවයද පෙරට වඩා උච්චස් ස්වරයකට පත්වී තිබිණ. සමහර තරුණ පිරිස් සබා මැදට පැන වේග රිද්මයට අනුව ඉග සුඟ සොලවමින් නටන්නට වන්හ.කවුරු... කව්රුත් ඔවුන්ගේ නර්තන විලාස දෙස බලාසිටියේ නෙත් කැලුම් විහිදුවමිනි.සත් සමුදුර පිස හමා ආ මුහුදු සුළඟේ සිහිල් පහස හෝටලයෙන් එළිමහනට ආ ඩග්ලස්ටත්, කුසුම්රානිටත් හොඳින් දැනිණි. ඔහු ඇගේ සිරුරේ ගෑවෙන තරමට ළංවී සිටි නිසා ඇය වෙතින් හමා ආ මුදු විලවුන් සුවඳ ඔහුගේ නැහැ පුඩුවලට හොඳින් දැනුණේය. ඇගේ දෙකොපුල් සිප ගන්නට තරම් වියරු ආශාවක් ඔහුගේ සිතේ ඉපදුණද ඔහු එය ආයාසයෙන් යටපත් කරගෙන සිටියේය.”ඇයි ඔයා මුහුරත් එකට තනියම ආවෙ? හස්බන්ඩ්වත් එක්කගෙන එන්නනෙ තිබුණේ?””එයා දැන් මගෙන් ඩිවෝස්වෙලා අවුරුද්දකටත් වැඩියි..””ඇත්තද? මං ඒ වගක් දැනගෙන හිටියෙ නැහැනෙ” හදවතට දැනුුණ සතුට පිට කරමින් ඩග්ලස් ඇයට තව තවත් සමීප විය.මුහුරත් උළෙලේ සියලු වැඩ කටයුතු නිමවෙන විට සවස හයත් පසුවී තිබිණ. තිසරු ඒ වන විට සිටියේ හොඳටෝම විඩාබරවය. සඳුන් සමඟ සිත්සේ ආදර බස් තෙපලීමට වැඩි අවස්ථාවක් නොලද නිසා ඇගේ ගතහිත බෙහෙවින් උකටලීව පැවතිණ.ආපසු නිවෙසට එන අතරතුරේද ඩග්ලස් දැරණියගල සිය චිත්‍රපටයේ රඟපාන නළු නිළියන්ගේ ඇතැම් විස්තර කියමින් ලොකු සතුටක් වින්දේය. ප්‍රධාන නිළියගේ රූප සොබාව මහ ඉහළින් වර්ණනා කළේය. ඇය තම චිත්‍රපටයට සම්බන්ධ කර ගැනීමට හැකිවීම ගැන ඔහු කතාබහ කළේ අපමණ පී‍්‍රතියකිනි. කුසුම්රානි ගැනද ඔහු මහත් අභිරුචියෙන් යුතුව කතා කළේය.”මට නම් එයාගෙ බොරු විච්චූරණ ඇල්ලුවෙම නැහැ... මේකප් දාලා හිටියෙ හරියට දහඅටේ කෙල්ලෙකුට වාගෙ.. මල කෝළං..” කට ඇද කරමින් සේරා කීවේය.”ඔයාට ජෙලස් හිතුණා නේද?””පිස්සු? මං මොකට එයාට ජෙලස් වෙන්නද? මං බලාගෙන ඩගී.. ඔයත් ඒ අම්මණ්ඩිත් එක්ක කදේ දාගෙන ඉන්නවා..””කුසුම්රානි කියන්නෙ හොඳ දක්‍ෂ නිළියක් සේරා.””ඔයාට නම් හොඳ ඇති?”මේ නිසරු හිස් කතා බස්වලට තිසරු කන්දීගෙන සිටියේ අසතුටිනි. කොහෙවත් ඉන්න නිළියක් ගැන පියා සහ සේරා පුංචි අම්මා වාද කිරීම කෙතරම් නිෂ්පල ක්‍රියාවක් දැයි ඇයට සිතෙන්නෙට විය.”දැන් කොයි දවස්වලද ෂූටින් පටන් ගන්නෙ ඩගී?””ලබන සුමානෙ.. එදාට මටත් නුවරඑළි යන්න වෙයි.””මාත් එනවා..” සේරා කීවාය.”ඔයාව මං පස්සෙ දවසක එක්කගෙන යන්නම්කො සේරා.. අපි දෙන්නම කොළඹින් පිට ගියාම කව්ද මෙහෙ බිස්නස් වැඩ ටික බලාගන්නෙ?”සේරාට එයට දීමට තරම් උත්තරයක් තිබුණේ නැත.*********ටිකින් ටික ඇඳිරි වැටීගෙන එත්ම මාකොළ හාමිනේගේ හිතට තරමක බියක් දැනෙන්නට විය.ගිනිසිළුව‘ චිත්‍රපටයේ මුහුරත් උළෙලට සහභාගිවීමට ගිය අපර්ණා මෙතරම් ප්‍රමාද වන්නේ ඇයිදැයි මාකොළ හාමිනේ දස අතේ කල්පනා කළාය. අසල්වැසි යෙහෙළියක හා සඳුන් සමඟ ඇය මේ ගමන ගියේ නොගිහින්ම බැරි කමටය. එසේ නොගියා නම් චිත්‍රපටයේ රඟපෑමේ අවස්ථාව ගිලිහී යන බව අපර්ණා තදින්ම කියා සිටියාය.හොඳ වෙලාවට ගමන පිටත් වෙන විට සෙනරත් ඉස්කෝල මහත්තයා කන්ද උඩ පන්සලේ පැවැත්වෙන වස් පින්කමට සහභාගිවීම සඳහා නිවෙසින් පිටව ගොස් සිටියේය. ඔහුද තවම ගෙදර පැමිණ නැත. ඔහු ගෙදර එන්නේ රාත්‍රි හතට ආරම්භ වෙන ධර්ම දේශනයටද සවන් දීමෙන් පසුව බව මාකොළ හාමිනේට හොඳින්ම විශ්වාසය. සැමියා ගෙදර එන්න කලියෙන් කෙල්ල ගෙට ආවොත් හිතට බිය සාංකාවක් නැත.ආලින්දයට වී ගුරුපාර දෙසට විස්සෝපයෙන් යුතුව නෙත් යොමාගෙන සිටි මාකොළ හාමිනේගේ හිතයට විවිධාකාර සිතුවිලි නැඟෙන්නට වූයේ මෙරු ඉගිලෙන්නාක් මෙනි. සැමියාගේ තදබල අකැමැත්ත නොසලකා අපර්ණාව රඟපෑමට යොමුකිරීමෙන් තමා කරන්නේ බලවත් වරදක් බව ඇගේ යටිහිත මොරගාන්නට විය. එහෙත් දියණියගේ එකම ආශාවට එරෙහිවීමද ඇයට කරනු ලබන අසාධාරණයක් නොවේදැයි ඇය ඇගෙන්ම ප්‍රශ්න කළාය. මේ කාරණය ඇයට මහා මානසික වධයක් ලෙසට දැනෙන්නට පටන් ගත්තේ මේ ඊයේ පෙරේදා සිටය. කුමන ආකාරයකින් හෝ සැමියාගේ ගල්හිත මෙලෙක් කර ගැනීම හැර මෙයින් ගැලවීම සඳහා වෙනත් විකල්පයක් නැතිබව ඇය කල්පනා කළේ හිතට තවත් වධ දෙමිනි.ගුරුපාරෙන් හැරුණ වාහනයක් ගේ දෙසට ඇදී එනු දුටු මාකොළ හාමිනේගේ හිතට සැනසුම් සුසුමක් හෙළුණේය. සෙමින් ඉදිරියට ඇදී ආ වාහනය ගෙමිදුලේ වූ ජෑම් ගස යට නතරවූයේ වැඩි සද්ද බද්දයක් නොකරය.අපර්ණා රියෙන් බිමට බසින අයුරු ඇය ගේ දොරකඩට වී බලාසිටියේ ඇස පිය නොහෙළාය. සැමියා ගෙට එන්න කලියෙන් ඇයට ගෙදරට අඩිය තිබීමට හැකිවීම ගැන ඇගේ හිතට කිසියම් අස්වැසිල්ලක් දැනිණි. සඳුන් රියෙන් බිමට බැස්සේ අපර්ණාට පසුවය. ඒ සමඟම රිය ආපසු හරවන අයුරු මාකොළ හාමිනේගේ දෑසට හසුවිය.”මොකද මෙච්චර වෙලා සුනංගු වුණේ..? මන් මේ බයේ ගැහි.. ගැහී හිටියෙ” අපර්ණා දෙස ඇස් ලොකු කොට බලමින් මාකොළ හාමිනේ නළල රැළි ගැන්නුවාය.”ඇග්රිමන්ට්ස් සයින් කරන්න වෙලා ගියා අම්මෙ...””අද හැමෝටම ඇඩ්වාන්ස් ගෙව්වා.. නැන්දෙ..” කියමින් සඳුන් සිය කාමරය දෙසට ගමන් කළේය.”ඉතින් ඔයාටත් සල්ලි ලැබුණද.. දුවේ..””ඔව්.. මේ තියෙන්නෙ අම්මෙ චෙක් එක.. රුපියල් හතළිස්දාහක්.. ඉතුරු ටික ෆිල්ම් එක රිලීස් කළාට පස්සෙ ගෙවනවා කිව්වා..”හෑන්ඩ් බෑගයේ බහාගෙන සිටි චෙක්පත සිය මව අත තබමින් අපර්ණා සතුටින් සිනාසුණාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>08</month>
      <day>22</day>
    </date>
    <link>http://www.silumina.lk/2010/08/22/_art.asp?fn=av10082218</link>
    <topic>Hollywood පුරයෙන්  ඇසෙන කතා</topic>
    <author>කුමාර</author>
    <content>Hollywood පුරයෙන්  ඇසෙන කතාඇමෙරිකාවේ මේරිලන්ඩ් කලා විද්‍යාලයේ නර්තන ශිල්පීන් කණ්ඩායමක් ප්‍රංශයට පැමිනෙන්නේ ජාත්‍යන්තර නර්තන තරගයකට සහභාගි වනු පිණිසය. මූස් එම කණ්ඩායමේ ශිල්පියෙකි. තරගය අවසන ආපසු යාමට සැරසෙන ඔහුට නියමිත ගුවන්යානය මඟ හැරෙයි.ඔහු ඉක්මනින්ම මිත්‍රත්වයක් ගොඩනඟාගන්නේ සිය නිවෙසින් ඈත්ව සිටින ඇමෙරිකානුවකු හා ප්‍රංශ ජාතික රූමතියක සමඟිනි. ඔවුහු මූස්ට පැරිසියේ පාතාල ලෝකයේ නර්තනයන් ඉදිරිපත් කිරීමට අවස්ථාව උදාකර දෙති. ඔහු සිය නර්තන දක්ෂතා හරහා පාතාල ලෝකයේ නර්තන ශිල්පීන් ගේ අවධානය තමා වෙත යොමු කරගනියි.ඒ සමඟම ඔහුට පැවරෙන්නේ පාතාල ලෝකයේ පැවැත්වෙන නර්තන තරගයකට කණ්ඩායමක් පුහුණු කිරීමේ වගකීමයි. කාලය ගෙවී යන්නේ නර්තන තරගය පැවැත්වෙන දිනය වඩ වඩාත් ළං කරවමිනි. ඒ අතරතුර සතුරු නර්තන කණ්ඩායමක් මොවුන්ගේ නර්තන විලාස රැසක් සොරකම් කරගනියි. කෙටි කාලයක් ඇතුළත කණ්ඩායමට අලුත් නර්තන විලාස පුහුණු කරන්නේ කෙසේද? මූස් වහා උපකාර පතන්නේ මේරිලන්ඩ් කලා විද්‍යාලයේ නර්තන කණ්ඩායමෙනි.ඔහුට හා මූස්ගේ ප්‍රංශ පාතාලයේ නර්තන ශිල්පීනට එක්වී අලුත්ම නර්තනයක් අන්තිම මොහොතේ ඉදිරිපත් කළ හැකි වේවිද? ප්‍රංශ පාතාලයේ නර්තන කණ්ඩායම් සියල්ල පරදවන්නට මූස් ඇතුළු පිරිසට හැකිවේවිද?ජෝන්.එම්.චූ.ගේ අධ්‍යක්ෂණයෙන් යුතුව පසුගිය අගෝස්තු 6 වැනිදා ලොව පුරා ප්‍රදර්ශනය ආරම්භ කළ ‘ස්ටෙප් අප් හොලිවුඩයෙන් ලොවට දායාද කළ අලුත්ම සිනමාපටයකි. පසුගිය 20 වැනිදා සිට ‘ස්ටෙප් අප්-3ඩී’ ශ්‍රී ලංකාවේද ප්‍රදර්ශනය වෙයි.ප්‍රේමයේ සුන්දරත්වය ලොව නවතම වේග රිද්ම නර්තන විලාස සමඟ මුසුවූ මෙම චිත්‍රපටයේ මූස් ලෙස ඇඩම් පී.සෙවානි ද,, නතාලි ලෙස ෂරාගි වින්සන් ද රඟපාති.කුමාරලොව පුරා වෙසෙන හොලිවුඩ් රසිකයන්ගේ සිත් වසඟයට ගත් ‘ටයිටැනික්’ චිත්‍රපටයේ ආදරවන්තයන් වූ කේට් වින්ස්ලෙට් – ලියනාඩෝ ඩිකැප්රියෝ ඔබට මතක ඇති. ලියනාඩෝ පිළිබඳ නොයෙකුත් කතා මාධ්‍ය හරහා පැතිර ගියත් කේට් පිළිබඳ නම් වැඩි යමක් දැන ගැනීමට ලැබුණේ නැහැ. දිගු නිහැඩියාවකට පසු නැවතත් කේට් ගැන කතා කරන්නට පටන් අරන්. මෙයට හේතුව වී තිබෙන්නේ කේට් ගේ විවාහය දෙදරා යෑමයි.වසර 06 පුරා පැවති කේට් - සෑම් විවාහය මීට මාස කිහිපයකට ඉහතදී දෙදරා ගොස් තිබෙනවා. නමුත් මේ දෙපළ නිලවශයෙන් දික් කසාද වුණේ පසුගිය සඳුදායි. මේ පිළිබඳ තවදුරටත් මාධ්‍යයට වසන් කිරීමට කේට් ට අවශ්‍ය නොවූ නිසා පසුගියදාක ඇය මේ පිළිබඳ ‘සන්’ පුවත්පතට පැහැදිලි කිරීමක් කර තිබුණා.විවාහය දෙදරා යෑමත් සමඟම කඩාවැටුණු කේට් ගේ සිත සුවපත් කරන්නට පැමිණියේ ලියනාඩෝයි. සෑම්ගේ වෙන්වීමෙන් පසු දරු දෙදෙනාත් සමඟ තනිවී සිටින කෙට්ගේ සෙවණැල්ල මෙන් ඇය සමඟ සිට ඇගේ දුක බෙදාගන්නට ලියනාඩෝට අවශ්‍ය වුණාලු. ඔස්කාර් සම්මාන ලාභී අධ්‍යක්‍ෂ සෑම් මෙන්ඩස් සහා කේට් ගේ දීගය දෙදරා යන ලකුණු පහළ වුණේ මෙන්ඩස් අධ්‍යක්‍ෂණය කළ ‘රෙවොලුෂනරි රෝඩ්’ චිත්‍රපටයේ රූගත කිරීම අතරතුරයි. මේ චිත්‍රපටයේ පෙම්වතුන් වූයේද කේට් සහ ලියනාඩො. එහි තිබූ සමහර දර්ශන සඳහා මොවුන් තාත්විකව රංගනයේ යෙදුණත් එහි ප්‍රතිඵලය වූයේ කේට් - සෑම් විවාහය දෙදරා යෑමයි.’ටයිටැනික්’ චිත්‍රපටයෙන් ආරම්භ වූ කේට් – ලියනාඩෝ මිත්‍රත්වය ‘රෙවොලුෂනරී රෝඩ්’ චිත්‍රපටය අතරතුරදී තව තවත් වර්ධනය වූ බවයි විචාරකයන් පවසන්නේ.මේ මිත්‍රත්වය දෙස විමසිල්ලෙන් පසු වූ බොහෝ දෙනාට අවසානයේදී වැටහි තිබෙනවා, මේ දෙපල අතර කිනිදු අනියම් සම්බන්ධයක් නැති බවට.”ඇත්තටම කේට් – ලියනාඩෝ අතර ඇත්තේ මිතුදමකට වඩා සහෝදර බැඳීමක්. ඇය ලියනාඩෝට හරිම ළෙන්ගතුයි. තමාගේම සහෝදරයකු ලෙසයි ඇය ලියනාඩෝට සලකන්නේ.” විචාරකයන්ගෙන් ලැබුණේ එවැනි අදහසක්.මේ දෙදෙනා අතර තිබෙන බැඳීම කෙතරම් ගැඹුරුදැයි කිවහොත් කේට් ඇගේ අතිශය පෞද්ගලික තොරතුරු පවා ලියනාඩෝට පැවසීමට මැළි වන්නේ නැතිලු.මේ වන විට දෙවරක් විවාහ වී සිටින කේට් දරුවන් දෙදෙනකුගේ මවක්. ඇය පළමුව විවාහ වී සිටියේ චිත්‍රපට අධ්‍යක්‍ෂ ජිට් ක්‍රිපල්ටන් සමඟයි. එම විවාහයෙන් ඇයට අවුරුදු 09 දියණියක් සිටින අතර කේට් – ජිම් විවාහය 2001 අවසන් වුණා. තනිවුණු කේට් සහ ඇගේ දියණිය වූ මියාගේ තනිකම නැති කිරීමට පැමිණියේ සෑම් බෙන්ඩස්. 2003 දී සෑම් කේට් විවාහ වූ අතර සෑම්ට දාව ඇය පුතකු බිහි කළාය.මේ පුවත නම් හොලිවුඩ් තරු පිළිබඳ නොවෙයි. මේ දිනවල ලොව පුරා සාර්ථකව තිරගත වන ‘ඉක්ලිප්ස්’ චිත්‍රපටය නිසා ඇමෙරිකාවේ ඇති වී තිබෙන අලුත්ම උන්මාදය පිළිබඳවයි.මේ දිනවල ඇමෙරිකානු තරුණ තරුණියන් බොහෝ දෙනෙකු වැම්පයරයකු වීමට සිහින දකිනවා. මෙතෙක් වැම්පයරයන් කෙරෙහි තිබූ භයානක ප්‍රතිරූපය සහමුලින්ම උඩුයටි කුරු කිරීමට පසුගිය කාලය පුරා තිරගත වූ ‘මුවයිලයිට්’ චිත්‍රපට මාලාව සහ ‘වැම්පයර් ඩාරිස්’ චිත්‍රපට සමත් වී තිබෙනවා.මෙතෙක් වැම්පයරයන්ට බිය වී සිටි තරුණ තරුණියන් අද වැම්පයරයනට ආලය කරන්නට පටන්ගෙන. එය කොතරම් ද කිවහොත් ඔවුන් වැම්පයරයකු වීමට ද උත්සාහ දරන බවයි ආරංචි වන්නේ.මේ දිනවල ඇමෙරිකාව පුරාම වැම්පයරයන් පලඳිනා ඇඳුම්, ආභරණ සහ වැම්පයරයන් භාවිතා කරන සියලු කළමනා සෑම සාප්පුවකම වගේ දක්නට ලැබෙනවා.මේ අතරම අපට අසන්නට ලැබෙන අලුත්ම ආරංචිය තමයි වැම්පයරයකු වීමට කැමැත්තෙන් සිටින තරුණ තරුණියන්ට ඔවුන් වැම්පයරයකු කිරීමට වෛද්‍ය සායනයක්ද පවත්වාගෙන යන බව.මේ සායනයේදී වැම්පයර් කෙනෙකු වීමට පැමිණෙන තරුණයකු හෝ තරුණියක පළමුව ඔවුන්ගේ හිස මත කිසියම් තෙල් වර්ගයක් ආලේප කර මෝහනය කරනවා.ඉන්පසු වැම්පයරයකු ජීවත් වන අයුරු, ඔහු සිතන පතන අයුරු යන සියල්ල මෝහනයට ලක්වූ තරුණයාගේ හෝ තරුණියගේ සිතට ඇතුළු කිරීමෙන් පසු ඔවුන් පියවි සිහිය ලද තැන සිට හැසිරෙන්නේ වැම්පයරයකු ලෙසිනි.”වැම්පයර් කෙනෙකු වීම මට සතුටක්. ඇත්තටම අපි හරිම අහිංසක ජීවින් කොට්ඨාසයක්. අපට අවශ්‍ය මිනිසුන් සමඟ සමගියෙන් ජීවත් වන්නටයි. අපි ඔවුන්ට හානියක් කරන්නේ නැහැ.” මෝහනය කිරීමෙන් පසු වැම්පයරයකු බවට පත්වූ එක් තරුණයකු විද්‍යුත් මාධ්‍යයකට අදහස් දැක්වූවේ එලෙසයි.ඇමෙරිකාවේ පැතිර තිබෙන මේ වැම්පයර් උන්මාදය පිළිබඳ තමාට අදහගත නොහැකි බව ‘එක්ලිප්ස්’ චිත්‍රපටයේ රඟපෑ රොබට් පැටින්සන් පවසනවා. තමා රඟපෑ එඩ්වඩ් කොලින් නම් වූ වැම්පයර් චරිතය මෙතරම් උන්මාදයක් ඇති කරයි යැයි රොබට් සිහිනෙන් වත් සිතුවේ නැතිලු.”මට අදහගන්න බෑ මේ මොනවද වෙලා තිබෙන්නේ කියලා. පාරට බැස්සත් හැමෝම මගේ පස්සෙන් ඇවිත් මා දිහා බලන් ඉන්නවා. මට මෙතරම් ජනපි‍්‍රයත්වයක් ලැබීම නම් සතුටක්. එහෙත් ඒ ජනපි‍්‍රයත්වය හිමි වන්නේ රොබට් පැටින්සන්ට නෙමෙයි මම රඟපෑ එඩ්වඩ් කොලින් චරිතයට කියලා දැනෙන කොට නම් ඒ සතුට අඩු වෙනවා.” කියලා තමයි රොබට් නම් පවසන්නේ.විවාහයකදී සාමාන්‍ය සිරිත නම් මනාලයා තම මනාලිය නිවෙසට කැන්දාගෙන ඒමයි. නමුත් හොලිවුඩ් පුරයේ නම් මේ සිරිත් විරිත් ගැන ඒතරම් තැකීමක් නැති තරම්.ජනපි‍්‍රය නිළි ‘කෙරී කැටෝනා’ පසුගිය දින සුපිරි නිවෙසක් මිලදී ගත්තා. ඇය ඒ නිවෙස මිලදී ගෙන තිබෙන්නේ තම අලුත් ප්‍රේමවන්තයා ඒ නිවෙසට කැන්දන් ඒමට ඕනෑ නිසාලු.කෙරීගේ අලුත්ම ආදරවන්තයා තමයි ඇඩම් වැල්ඩ්‍රන්. ඔහු දැනට පදිංචි වී සිටින්නේ වැරින්ටන්වලයි. ඇඩම් වෘත්තීයයෙන් චිත්‍ර ශිල්පියෙක්.කෙරී ගේ ඇවිටිල්ල නිසාම ඔහු කෙරීගේ නිවෙසෙහි පදිංචි වන්නට තීරණය කළත් කිසිම කෙනෙකුගෙන් යැපෙන්නට ඔහු කැමැති නැතිලු. ඒ නිසාම තමන්ටම කියා ආදායම් මාර්ගයක් ගොඩ නඟාගෙනයි ඇඩම් කෙරී ගේ නිවෙසේ පදිංචියට ඒමට සූදානම් වී සිටින්නේ.ටානියාකර්තෘට ලියන්න | මුද්‍රණය සඳහා</content>
  </post></root>