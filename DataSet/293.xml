<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=ab1403095</link>
    <topic>අන්තර්ජාලය ජන්ජාලයක් ද?</topic>
    <author>රංජිත් සියඹලාපිටිය</author>
    <content>‍මේ දවස්වල FACE BOOK ගැන විවිධ කථාය. FACE BOOK තිබූ පින්තූර ගැන අවවාද කිරීමෙන් සිත් තැවුලට පත්ව සිය දිවි හානිකර ගැනීමේ ඉතාමත් අවාසනාවන්ත සිද්ධියක් වාර්තා විය. FACE BOOK එකේ වෙනත් අයෙකුගේ ඡායාරූපයක් පෙන්වා මිතුරු වූ යුවළක් සැබැවින්ම දැකීමෙන් රැවටීම අසුවී ඇතිවූ සිත් තැවුලක අවසානය මරණයකින් කෙළවර වෙලාලු. එයත් අවාසනාවන්ත සිද්ධියකි.මේවා නිසා FACE BOOK සපුරා තහනම් කළ යුතු යැයි කියන්නෝ ද ඇත. ලොව පුරා FACE BOOK භාවිතා කරන්නන් කෝටි ප්‍රකෝටි ගණනක් සිටිති. ඒ අතරවාරයේ මෙවැනි අවාසනාවන්ත සිද්ධීන් ද සිදුවේ. අකුරු සාස්තරයේ ගත්තත් මෙය මෙසේම විය හැක. දුරකථනය ද මෙයට දෙවැනි නොවේ. තැපෑලත් එසේමය. අර FACE BOOK එකෙන් වෙනත් අයකුගේ පින්තූරයක් පෙන්වා මිතුරු වූ අයට ඕනැනම් තැපැල් මඟින් ද මේ රැවටීම කළ හැකිව තිබුණි. ඉතින් අපි මේ සියල්ල නවතා දමනවාද?අද ලොවේ ඉදිරි ගමට පරිගණකය අන්තර්ජාලය අධ්‍යාපනය සමඟ බැඳුණු අත්‍යවශ්‍යම සාධකයක් බවට පත්වී තිබේ. අන්තර්ජාලයේ ඕනෑතරම් අනවශ්‍ය දේ තිබිය හැක.එසේ නම් අප කළ යුත්තේ කුමක්ද? අන්තර්ජාලය භාවිත කරන පාසල් දරුවන් උපදෙස් සපයන ගුරු භවතුන්, දරුවන්ගේ වගකීම දරන මාපියන් හොඳින් දැනුවත් කිරීමයි. ඒ සඳහා මාධ්‍ය ඒ වාගේම සංවාදශීලී සම්මන්ත්‍රණ යොදා ගත හැක. මවුපියන් විශේෂයෙන්ම කොතරම් කාර්යබහුල වූවත් තමන්ගේ දරුවන්ගේ හැසිරීම පිළිබඳව දැඩි අවධානයෙන් සිටිය යුතුමය. ඔවුනට අවවාද කිරීමේ දී ද දඬුවම් දීමේ දී ද තැන නොතැන ද, දරුවන්ගේ ආත්ම ගෞරවය පිළිබඳව ද කල්පනා කළ යුතුය.ඒ අතර නොගැළපෙන දේ අවම කිරීම සඳහා පරිගණක හදිසි ප්‍රතිචාර සංසදය වැනි ආයතනවලට වැඩි වැඩියෙන් කටයුතු කළ හැක.මේ සඳහා සියලු බලධාරින්ගෙන් යුත් කමිටුවක් පසුගියදා රැස්වී පත් කළෙමු. තොරතුරු තාක්ෂණය, අධ්‍යාපන, උසස් අධ්‍යාපන, යෞවන කටයුතු අමාත්‍යාංශ, තොරතුරු තාක්ෂණ නියෝජිත ආයතනය, සර්ට්, කොළඹ විශ්ව විද්‍යාලයේ පරිගණක අංශය, විදුලි සංදේශ නියාමන කොමිෂන් සභාව, අපරාධ පරීක්ෂණ දොපර්තමේන්තුව නියෝජනය වන පරිදිය. ඔවුන් රැස්වී අවශ්‍යතා සිද්ධීන් අවම කිරීම සඳහා ගත හැකි පියවර පිළිබඳ ඉතා පැහැදිලි වැඩසටහනක් සකස් කිරීමට සූදානම්ය. ඒ සඳහා ලබා දුන්නේ ද කෙටි කාල සීමාවකි.අදාළ සියලුම පාර්ශවයන් එක්වූ නිසා බොහෝදුරට සම්පූර්ණ වැඩසටහනක් සකස්කළ හැකියයි විශ්වාස කළෙමු. ඒ පිළිබඳ ඉදිරියේදී විවිධ ආකාරයේ සමාජය දැනුවත් කිරීමට ද ඊට සමගාමීව කටයුතු පිළියෙල කළෙමු. ඒවා පිළිපදිමින් අවාසනාවන්ත සිද්ධීන් අවම කර ගැනීමේ වගකීම ඔබ අප සැමට පැවරෙන බව නම් මතක තබා ගත යුතුය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af1403091</link>
    <topic>අඩි දහඅට දහසක් දිග ලක්ෂපාන උමඟ දිගේ ගිය ගමනක්</topic>
    <author>ඉනෝකා සමරවික්‍රම</author>
    <content>හතළිස් වසරක කාලයක් රාත්‍රියේ ඝනඳුර දුරු කරන්නට ජල විදුලිය නිෂ්පාදනයේ පුරෝගාමී වූ නව ලක්ෂපාන විදුලි බලාගාරයට ජල සැපයුම සිදු කැරෙන ප්‍රධාන උමං මාර්ගය මේ දිනවල ප්‍රතිසංස්කරණය කැරේ. කැනියොන් ජලාශයේ සිට නව ලක්ෂපාන දක්වා ජලය රැගෙන යන මේ උමං මාර්ගය අඩි 300ක ගැඹුරින් අඩි දහඅට දහසක් දිගින් යුක්තය.දිවා රෑ නොතකා මෙහි ප්‍රතිසංස්කරණ කටයුතු සිදු කැරුණ ද එහි සේවය කරන්නවුන්ට ඒ පිළිබඳ අවබෝධයක් නැත්තේ බාහිර ලෝකයෙන් මිදී එහි කැරෙන කාර්යයන් හා සම්බන්ධව සිටින බැවිනි. ජල උමඟක් දිගේ ගමන් කිරීමට ලැබීම ජීවිත කාලයේම ලැබෙන දුර්ලභ අවස්ථාවක් වුවද මේ විස්මිත උම‍ඟේ ගමන් කිරීම සුන්දර දෙයකැයි හැ‍ඟේ.“මේ විදිහට යන්න බැහැ. බූට්ස් දාන්න වෙනවා. තොප්පි දාන්න වෙනවා. ඒත් ප්‍රශ්නෙ තියෙන්නෙ ඔයාලට අතනින් යන්න පුළුවන් ද කියලා.”කුඩා ඉණිමඟක් පෙන්වමින් ඉරෝෂ් ප්‍රනාන්දු සිවිල් ඉංජිනේරු මහතා පවසයි.ඒ කුඩා ඉණිම‍ඟේ නඟින්නට සිත අදිමදි කරයි.“කොහොමහරි යන්න ඕනැ නංගි. මුලින්ම මං නඟිනවා. ඊට පස්සේ ඔයා එන්න.”කාගේ කාගේත් උනන්දුව සිතට දිරියක් ඇති කරයි. දෙපයට නුහුරු නුපුරුදු බූට්ස් සපත්තු පැලඳ අසීරු ගමනක යෙදෙන්නට සිත දිරි දෙයි. යකඩ බටවලින් සැදි ඉණිම‍ඟෙහි නැඟ උමං කට ළඟට ගොස් ආ මඟ දෙස ආපසු හැරි බැලීමි.“පහත් වෙලා එන්න. බලාගෙන මේ තියෙන යකඩ බම්බුවල හිස වැදේවී.”ඈත සිට එන කුඩා දිය පහරේ මැදින් ඇති සිමෙන්ති බදාම ගෙන යන යකඩ බට මාර්ග මඟ හරිමින් ඉදිරියට යන අතරේ ප්‍රධාන ඉංජිනේරු අනුර හේරත් මහතා අඳුර මැදින් එන අප දෙසට විදුලි පන්දමේ එළිය එල්ල කරමින් පවසයි. මාර්ගය අපැහැදිලි වුවද ඉදිරියෙන් යන වුන්ගේ මඟ ඔස්සේ අපි ද ඉදිරියට ඇදෙන්නට වීමු.මේ ගමන කුමක් විය හැකි ද? මේ පිළිබඳව ඔබට සිතෙනු ඇත.මේ ලිපිය කියවන ඔබ සිටින්නේ රාත්‍රියේ විදුලි පහන් දල්වාගෙන නම් මොහොතකට ඒ විදුලි එළියට දෑස් යොමු කරන්න.“කොහොමද මේ විදුලි පහන්වල ආලෝක ලැබෙන්නෙ? මෙපමණ දවසක් ඔබට එය සිතුණේ ද? විදුලි බිල ගෙවීමත්, විදුලි කප්පාදුවකදී හෝ අනපේක්ෂිත ලෙස විදුලි බිඳ වැටීමකදී මණ්ඩලයට බැණ වැදුණා හැරෙන්නට ඔබට කොයි මොහොතක හෝ එහි තොරතුරු ගැන සිතුවේ ද? අපට විදුලිය ලබාදීමට කැපවන මිනිසුන් පිළිබඳව ඔබ කුමන මොහොතක හෝ සිතා බැලුවේ ද?හතළිස් වසක කාලයක් පුරා මෙරට ජල විදුලිය නිපදවීමේ පුරෝගාමි මධ්‍යස්ථානයක් වන නව ලක්ෂපාන විදුලි බලාගාරයේ ජල සැපයුම සිදුවන ප්‍රධාන උමං මාර්ගය මේ දිනවල ප්‍රතිසංස්කරණය කැරෙමින් තිබේ. එය සුළු කාර්යයක් නොවේ. එක්දහස් නවසීය විසි හතරේදී වැඩ ආරම්භ කෙරුණ ද විවිධ හේතුන් මත මෙහි එක දිගට වැඩ කිරීම සිදු නොවිණි.උමගඋමග ඇතුලතකෙසේ වෙතත් නව ලක්ෂපාන බලාගාරය ආරම්භ කෙරෙන්නේ එක්දහස් නවසිය හැත්තෑ හතර වසරේදීය. මස්කෙළිය ඔයෙන් එන ජලය කැනියොන් ජලාශයේ සිට නව ලක්ෂපාන දක්වා ජලය ගෙන යනු ලබන මේ උමං මාර්ගය අඩි දහඅට දහසක් පමණ දිගය.එක්දහස් නවසිය හැත්තෑ හතර වසරේදී ආරම්භ කෙරුණ නව ලක්ෂපාන බලාගාරය මස්කෙළිය ඔය සම්බන්ධ කරගෙන කැනියොන් පොකුණ හරහා ජලය ලබා ගනිමින් U හැඩැති උමං මාර්ගයක් දිගේ ගමන් කර ජල විදුලිය නිපදවන්නේය.මේ සඳහා භාවිත කැරෙන ටර්බයින වර්ගය වන්නේ පෙල්ටන්ය. උමං මාර්ගය ප්‍රතිසංස්කරණ කැරෙන අතරේම මෙම විදුලි උත්පාදක යන්ත්‍ර ද ප්‍රතිසංස්කරණය කරනු ලැබේ. කෙසේ වෙතත් ලක්ෂපාන බලාගාරවල වාර්ෂිකව ගි. වො. පැය 1400 ක විදුලියක් නිපදවේ.වසර හතළිහක් පැරැණි මේ උමං මාර්ගයේ ප්‍රතිසංස්කරණය කිරීමට සිදුවූයේ ඇයිදැයි යන ප්‍රශ්නයට ඇත්තේ දිගු පිළිතුරකි. උමං මාර්ගය තැනු කාලයේ පටන්ම එහි සුළු දිය කාන්දුවක් තිබී ඇත.එක්දහස් නවසීය හැත්තෑ හයේ දී පමණ මේ දිය කාන්දුව නිසා උමඟ අවට පදිංචි ජනතාව බියට පත්ව ගම්බිම් අතහැර දමා ගොස් ඇත.කාලයත් සමඟ ජල කාන්දුව වැඩිවී ඇති අතර එය තත්පරයට වතුර ලීටර් 250 - 300 අතර කාන්දු වීමක් දක්වා වර්ධනය වී තිබේ. උමං මඟ දිගේ කාන්දු වන ජලය දිය උල්පතකින් එන ජලය යැයි සිතු ගැමියෝ ඒවා ප්‍රයෝජනයට ගෙන ඇත.පසුගිය කාලය පුරාම නල්ලතන්නිය හරහා සිරිපාදේ ගිය ජනතාව උමං මාර්ගයෙන් කාන්දු වී කඳු මැදින් පීලිවලින් ගැලු ජලයෙන් ස්නානය කර ඇත.එහෙත් මේ වසරේ ජනවාරියේදී උමං මාර්ගය ප්‍රතිසංස්කරණය සඳහා වැසීමත් සමඟ පිටතින් ගැලු දිය පීලි ද වියළි ගොස් තිබේ.මුහුදු මට්ටමේ සිට අඩි 2000 ක් පමණ උසින් පිහිටි මේ භූමි ප්‍රදේශයේ දී කන්ද කපා ගෙන යන උමඟ පිහිටා ඇත්තේ අඩි 300 ක් පමණ ගැඹුරින්ය.උමං ම‍ඟේ යාමට විදුලිබල හා බලශක්ති අමාත්‍යාංශයේ මාධ්‍ය ලේකම් සිසිර විජේසිංහ හා ප්‍රවෘත්ති සහකාර නිලධාරී චන්දි කොළඹ සිට අවශ්‍ය කටයුතු සලසා දුන්හ.වානේ උමඟ ඇතුළට පැමිණි අපි සැවොම ඈත සිට එන කුඩා දිය පහර අතරින් අසීරු ගමනක් යමින් කළුගල විද සාදන ලද උමං මාර්ගයට පිවිසියෙමු. ආපසු හැරී බැලු විට කුඩා එළියක් ලෙස වානේ උමං ම‍ඟේ කට ඉතා කුඩාවට පෙනේ.අපි ආවේ ඒ මගෙන්දැයි සිතෙන්නේ ඒ දුටු විටය. මීටර් කිහිපයක් ඉදිරියට යන විට ළඟින් සිටින අයකු කියන දේ පවා පැහැදිලි නැති තරමට උමං ම‍ඟෙහි ඇතුළෙහි ක්‍රියාත්මක යන්ත්‍ර සූත්‍රවල හඬ කන් දෙදරවයි. විශාල වශයෙන් එළිය විහිදුවන විදුලි ලාම්පු, ගල් බිත්ති පොළව හාරන යන්ත්‍රවලින් නැ‍ඟෙන හඬ කන් දෙදරවයි.ඒ සියල්ල අපට දැනුණේ ඉතා සුළු කාලයකදීය. එහෙත් මාසයකටත් වැඩි කාලයක් තිස්සේ මේ උමං ම‍ඟෙහි දිවා රෑ නොතකා වැඩ කරන ඉංජිනේරුවන්, කම්කරුවන් ආදි වූ සියල්ලන්ට නම් ඒ සියල්ල දැන් හුරු පුරුදු සේය. සියල්ලෝම තම තමන්ගේ වගකීම ඉටු කරන්නේ රාජකාරියටත් වඩා දේව කාරියක් යන හැඟීමෙනි.“අඩි දෙකහමාරක විතර කටක් තිබෙනවා ජල කාන්දු වන ස්ථානයේ. එය කාලයක් තිස්සේ සිදුවූ දෙයක්. එක්දහස් නවසිය අනූ එකේදී තමයි පරීක්ෂණ කරලා මේ කාන්දු වන ස්ථානය පිළිබඳව තහවුරු කරගත්තේ. අපි බලාගෙන හිටියා වතුර අඩු කාලයක් එළැඹෙන තුරු. මෙම බලාගාරය ඉදිකරලා වසර හතළිහකට පසුව සිදුකරන පළමු ප්‍රතිසංස්කරණය මෙයයි.මේ උමඟ කපලා තියෙන්නේ පස් පැත්තකින් ඇවිත්. මං අහලා තියෙනවා මේ ව්‍යාපෘතිය ආරම්භ කළාට පස්සේ විවිධ බාධක ඇවිත් වැඩේ අතරමඟ නතර වෙලා තියෙනවා. කොතලාවල මහත්තයා එක්දහස් නවසිය හතළිස් හතේදී ශ්‍රීපාදස්ථානයට භාරයක් වුණාලු මේ කාර්යය සාර්ථකව නිම වුණොත් මකර තොරණ හදනවා කියලා.ඉන් පසුව තමයි බාධාවක් නැතිව ඒ කටයුත්ත සිදු කැරිලා තියෙන්නේ. විදුලි බල මණ්ඩලයෙන් මේ කෙරෙන හැම ව්‍යාපෘතියකදීම ශ්‍රීපාදස්ථානයට භාර වී තිබෙනවා. උමං මාර්ගයේ ප්‍රතිසංස්කරණ කටයුතු ආරම්භ කිරීමට පෙර මෙවරත් භාරයක් වුණා.ප්‍රතිසංස්කරණ කටයුතු සඳහා ජල කළමනාකරණ හා වේලි ආරක්ෂණ ව්‍යාපෘතියෙන් මුදල් වෙන්කර තිබෙනවා. අපේ බලාපොරොත්තුව අප්‍රේල් මස මැද වන විට මේ කටයුත්ත අවසන් කිරීමටයි. ප්‍රධාන ඉංජිනේරු අනුර හේරත් මහතා අපට කරුණු පැහැදිලි කරන අතරේම උමං මාර්ගයේ එක් කැණීම් ස්ථානයකට බැස එම ස්ථානය උනන්දුවෙන් පරීක්ෂා කර බලයි.“මෙතන තමයි තැන අර තියෙන්නේ...” සිවිල් අධිකාරී ඒ. ඒ. ආනන්ද හා සිවිල් ඉංජිනේරු ‍ඉරෝෂ් යන මහත්වරු ද යන්ත්‍රයෙන් හාරන ලද වළට බැස ඇතුළ පරීක්ෂා කරති. ඡායාරූප ශිල්පි සුදම් ද පහළට බැස මඳ අඳුරේ ඒ ස්ථාන ඡායාරූප ගත කරයි.අනුර හේරත්ඉරෝෂ්පොළව මට්ටමින් අඩි තුන්සියයක් යට සිටිය ද ඒ ස්ථානය දැඩි සේ උණුසුම්ය. කම්කරුවන් මෙන්ම යන්ත්‍ර සූත්‍ර ද විදුලි ආලෝකය ද සියල්ල එකට එක්වී පරිසරය උණුසුම් වී ඇත. දිගු ඉතා ගැඹුරු ටැංකි කිහිපයක් මතින් දමා ඇති ඝන ලෑලි තට්ටුව මතින් අපි ඉදිරියට යන්නෙමු.“මේ වළවල් වලට තමයි ජලාශයෙන් එන වතුරේ තිබෙන කුණු රොඩු රොන්මඩ ආදිය එකතු වෙන්නේ. අවුරුදු හතළිහක් පුරා මේ වළවල්වල පිරිලා තිබුණු ඒ රොන්මඩ, කුණු රොඩු ආදිය ඉවත් කරලා තමයි මේ කටයුතු ආරම්භ කළේ.” ආනන්ද මහතා වැඩිදුරටත් පැහැදිලි කරයි.“මේ තියෙන්නේ කැලඹුම් ළිඳ?”ඉරෝෂ් ඉංජිනේරු මහතා එසේ කියන විට මා හා සුදම් බැලුවේ උමං ම‍ඟෙහි පහළය.‘අර තියෙන්නෙ...’ඉරෝෂ් පෙන්වන්නේ උමං ම‍ඟෙහි ඉහළය. ඉතා ඉහළට නැඟුණ එයින් පෙනෙන්නේ ගුවනයි.“ඔතැනින් කෙරෙන්නේ ජලාශයෙන් මේ උමං මඟ පිරෙන්න වතුර එන විට ඒ සමඟ වායු බුබුළු එනවා. එහෙම එන වායු බුබුළු ඇතුළේ රැඳුණොත් ප්‍රශ්නයක්. අන්න ඒ වායු බුබුළු පුපුරා පිටවන්න තමයි ඔය කැලඹුම් ළිඳ තියෙන්නෙ.”ඉංජිනේරුවෝ එකින් එක පහදා දෙති. උමං ම‍ඟෙහි කිලෝමීටර තුන හතරක් පැමිණි අප ආපසු හැරුණෙමු. ඉදිරිය අන්ධකාරයෙන් පිරී ඇත. පිටුපස ද එසේමය. එකිනෙකා අත ඇති විදුලි පන්දම් එළි ඉදිරියට යන පාර පෙන්වයි.දෙකට බෙදෙන උමං මඟලක්ෂපාන සිට කිරිවන්එළියට පැමිණ උමං ම‍ඟේ ප්‍රතිසංස්කරණ කටයුතු කැරෙන ස්ථානයට ඇතුළු වූ අපි යළිත් අර අසීරු ඉණිම‍ඟෙන් පහළට බැස්සෙමු. මෙතෙක් වේලා දෙපාවලට දැනුණ අපහසුව ඉවත් වූයේ බූට්ස් සපත්තු ගැලවූ පසුය.මේ උමඟට අනිත් පැත්තෙනුත් යන්න පුළුවන්. එතැනට නම් වාහනෙන් යන්න පුළුවන්.ඉරෝෂ් සප්ත කන්‍යා කඳුවැටිය, ලක්ෂපාන දියඇල්ල පෙනෙන මාර්ගයෙන් අප එහි කැඳවා යාමට ඉදිරිපත් වූයේය.කැබ් රිය උමඟට ඇතුළු වන විට ඇතිවූයේ චකිතයකි. ඇතුළ මුළුමනින්ම අන්ධකාරයේ ගිලී ඇත. ඒ ම‍ඟෙහි ඉදිරියට යන විට එක් තැනෙක වූයේ දෙකට බෙදී යන උමං කටවල් දෙකකි. එතැනින් බිමට බට අපි ඒ අවට ඇවිද්දෙමු. එතැනදි වාහනය ආපසු හරවා ගැනීමේ පහසුකම ඇත.එමෙන්ම මේ උමං ම‍ඟේදී වාහන දෙකකට නිරුපද්‍රිතව මාරුවීමේ පහසුකම ද ඇත. අප ඒ බව වඩාත් හොඳින් අවබෝධ කර ගත්තේ අප ගමන් ගත් කැබ් රිය ඉදිරියෙන්ම පැමිණි බඩු පටවා ගත් ට්‍රැක්ටරය උමං මාර්ගය තුළින් ඇතුළුව අප ද පසුකර ඉදිරියට ගිය බැවිනි.වතුර ගෙනියන උමඟට පිවිසෙන මඟ ඇත්තේ පහේ කණුව ප්‍රදේශයේය. ඒ සඳහා කිලෝමීටර දෙක තුනක් පමණ පා ගමනේ යා යුතුය.සියල්ල සිදු කැරෙන්නේ බොහෝ ආරක්ෂිතවය. මෙවැනි යුගයක එක් බලාගාරයක ජල සැපයුම් මාර්ගය ප්‍රතිසංස්කරණය කරන විට එක්කෝ විදුලිය කප්පාදුවක් විය යුතුය. එහෙත් සියල්ල සමබර කරමින් මේ කටයුත්ත කඩිනම් කිරීමට ලංකා විදුලි බල මණ්ඩලය බොහෝ වෙහෙස දරයි.වසර හතළිහකට පසු කැරෙන මේ ප්‍රතිසංස්කරණය අපේ යුගයේ දී පළමුවැන්න මෙන්ම අවසානය ද වීමට බැරි නැත. ඒ ඔවුන් එම කාර්යය වඩ වඩාත් හොඳින් කරන බැවිනි. එය එසේ නම් නව ලක්ෂපාන විදුලි බලාගාරයේ ජල උමඟ දිගේ යන්නට ලැබුණ එකම අවස්ථාව ද මෙය වනු ඇත. මේ ලියන මොහොතේ දී ද හිතට නැ‍ඟෙන්නේ එම විස්මිත උම‍ඟේ යාමට ලැබුණු විස්මිත අවස්ථාව කොතරම් සුන්දර ද යන්න ය.ඉනෝකා සමරවික්‍රමඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af1403092</link>
    <topic>සුරා බදු නිලධාරීන්ගේ ගෙවල්වලට වෙඩි තිබ්බේ සුරාබදු වැටලීම් අඩපණ කරන්න ද?</topic>
    <author>විජයානි එදිරිසිංහ</author>
    <content>සුරාබදු කොමසාරිස් ජනරාල් වසන්ත හපුආරච්චි සහ එහි විශේෂ විමර්ශන ඒකකයේ ස්ථානාධිපති රංජිත් ප්‍රනාන්දු යන මහත්වරුන්ගේ නිවෙස්වලට පසුගිය දා (06) අලුයම එල්ල වූ වෙඩි ප්‍රහාර සැලසුම් සහගතව එල්ල වූ ප්‍රහාරයක් බව පොලිස් විමර්ශන කණ්ඩායම්වල මෙන්ම එම නිලධාරීන්ගේ ද විශ්වාසයයි.සිද්ධිය වූ අවස්ථාව වන විට හපුආරච්චි සහ රංජිත් යන මහත්වරුන් පසුවූයේ නින්දේය. පාන්දර 2.15 ට පමණ වූ ඒ වෙලාවේ අවට ප්‍රදේශයම තද නිහැඬියාවක පැවතුණි. පමුණුගම ප්‍රදේශයේ හපුආරච්චි මහතාගේ නිවස පිහිටි අතර රංජිත් මහතාගේ නිවස පිහිටියේ රුක්මල්ගම පන්නිපිටිය ප්‍රදේශයේය.එකවරම හපුආරච්චි මහතාගේ නිවෙස දෙසින් වෙඩි හඬ ගණනාවක් ඇසුණි. මේ ශබ්දයත් සමඟ හපුආරච්චි මහතා පමණක් නොව අවට නිවෙස්වල අය ද තිගැස්සී අවදි වූහ.හපුආරච්චි මහතාගේ නිවෙසට ආසන්නම නිවෙසේ කාන්තාවක් මේ වෙඩි ප්‍රහාරයෙන් කලබලයට පත්ව නිවෙසේ විදුලි ආලෝකය ක්‍රියාත්මක කරන විට අහම්බෙන් මෙන් ඇය අතින් දැල්වුණේ ගේට්ටුවට සවිකර තිබු විදුලි පහනයි. පහන දැල්වෙන විටම එම නිවස ළඟ නවත්වා තිබු කොළ පැහැති ත්‍රීරෝද රථයත් වහාම එම ස්ථානයෙන් පිටත්ව ගොස් ඇත.පසුව හපුආරච්චි මහතාගේ නිවසේ ද විදුලි පහන් දැල්වුණි. හපුආරච්චි මහතාගේ නිවෙසට එම ප්‍රහාරය එල්ල වූ බව පසුව අවට පදිංචිකරුවෝ දැන ගත්හ. වහාම පොලීසියට කළ දැනුම් දීමක් මත පොලීසිය එතැනට පැමිණ ඇත.වෙඩි ප්‍රහාරය එල්ල වන අවස්ථාව වන විට හපුආරච්චි මහතා සහ තවත් සේවකයකු පමණක් නිවසේ සිටි අතර බිරිඳ දරුවන් විදේශගතව සිට ඇත. වෙඩි ප්‍රහාරය එල්ල වීමෙන් හපුආරච්චි මහතාගේ නිවෙසේ ජනෙල් ආදියට ද නිල රථයට ද හානි සිදුවී තිබුණි.පාන්දර 2.15 ට පමණ මේ ප්‍රහාරය සිදුවී ඇති බව පොලිස් හදිසි අවස්ථා අංශවලට වාර්තා වෙද්දී හරියටම ඊට විනාඩි 45 කට පසු එනම් පාන්දර තුනට පමණ පන්නිපිටිය රුක්මල්ගම ප්‍රදේශයෙන් ද එවැනිම සිදුවීමක් වාර්තා විය. එය වාර්තා වූයේ මිරිහාන පොලිස් හදිසි ඇමතුම් ඒකකයටයි. දැනුම් දීම කළේ කොට්ටාව පොලීසියයි.ඒ සුරාබදු විශේෂ විමර්ශන ඒකකයේ ස්ථානාධිපති රංජිත් මහතාගේ නිවෙසට එල්ල වූ ප්‍රහාරයයි. එම ප්‍රහාරය ද හපුආරච්චි මහතාගේ නිවෙසට එල්ල වූ ආකාරයේ ම එකක් විය. රංජිත් මහතාගේ නිවෙසට මීට මාසයකට පමණ පෙර ද මෙවැනි ප්‍රහාරයක් එල්ල වී තිබුණි. එදින වෙඩි උණ්ඩ වැදී තිබුණේ නිවසේ බිත්තිවලටයි.එකම දෙපාර්තමේන්තුවක සේවය කරන දෙපාර්තමේන්තු ප්‍රධානියාට සහ එහි ප්‍රධාන කාර්යභාරයක් පැවැරී ඇති ස්ථානාධිපතිවරයාගේ නිවසට ප්‍රහාරයක් එල්ල වීම සම්පූර්ණයෙන්ම සැලසුම්සහගතව සිදුකළ එකක් බව ඒ සඳහා පරීක්ෂණ කිරීමට යොදවා ඇති කණ්ඩායම්වල විශ්වාසය වෙයි.කිලෝමීටර් 30 ක් පමණ දුරින් පිහිටි මෙම නිවාස දෙකේ වෙඩි තැබීම එකම කණ්ඩායමක් විසින් සිදු කරන්නට ඇතැයි ද සැක කෙරෙන්නේ පමුණුගම සිට රුක්මල්ගමට පෞද්ගලික වාහනයකින් මාර්ග බාධක නොමැති අවස්ථාවක විනාඩි 45 ක පමණ කාලයකින් පැමිණිය හැකි නිසාය. පමුණුගම ප්‍රහාරය එල්ල කර ඔවුන් රුක්මල්ගම ප්‍රහාරයට යන්නට ඇත.මෙම ප්‍රහාර දෙකටම යොදාගෙන ඇති උණ්ඩ ද එක සමානය. වෙඩි තබා පළා ගිය වාහනවල ශබ්දයන් ද එක සමාන බව එම ශබ්ද ඇසුණ අවට පදිංචිකරුවන්ගේ ප්‍රකාශ අනුව විශ්වාස කෙරේ.කෙසේ වුවද ප්‍රහාරය එල්ල කළවුන්ගේ අරමුණ වී ඇත්තේ හපුආරච්චි මහතාට සහ රංජිත් මහතාට ජීවිත හානියක් කිරීමකට වඩා ඔවුන් බිය වැද්දීමක් සිදු කිරීමට අවශ්‍යව තිබූ බවයි.මෙරට මත්ද්‍රව්‍ය ව්‍යාපාරයට එරෙහිව පොලීසිය, මත්ද්‍රව්‍ය නාශක අංශය, සුරාබදු ඒකක ඇතුළු අංශ ගණනාවකින් මෙහෙයුම් සිදුවෙයි. මත්ද්‍රව්‍ය ව්‍යාපාරය මෙරටින් සම්පූර්ණයෙන්ම තුරන් කර දැමීමට රජය ගෙන ඇති දැවැන්ත වැඩ පිළිවෙළට ජාත්‍යන්තර රටවල් ගණනාවක සහාය ද ලැබී ඇත.ඒ සඳහා දේශීය වශයෙන් ඊට සම්බන්ධ වී සිටින කණ්ඩායම් මර්දනය කිරීමට තර්ජනය කර බියවද්දා එම මෙහෙයුම් නවත්වා දැමීමට මත්ද්‍රව්‍ය ජාවාරම්කරුවෝ අරඅඳිති.සුරාබදු දෙපාර්තමේන්තුවේ වැටලීම් කණ්ඩායම් තමන්ට ලැබෙන තොරතුරු මත නිරතුරුවම වැටලීම් කරති. මත්කුඩුවලට එරෙහිව පමණක් නොව හොර අරක්කු, කසිප්පු, ගංජා, ඇතුළු දේශීය වශයෙන් මහා පරිමාණයෙන් සිදු කෙරෙන මත්ද්‍රව්‍ය වැටලීම් විශාල ප්‍රමාණයක් පසුගිය කාලය තුළ සුරාබදු නිලධාරීන් අතින් සිදුවිය.මෙරට ප්‍රධාන පෙළේ ව්‍යාපාරිකයන් රැසක් නීති විරෝධී මත්පැන් ජාවාරමේ යෙදී සිටියදී ඒවා අත්අඩංගුවට ගැනීමට ද සුරාබදු නිලධාරීන්ට හැකි විය. තව ද කොළඹ ප්‍රධාන පෙළේ රාත්‍රී සමාජ ශාලා හෝටල් ගණනාවක අනවසරයෙන් කරගෙන යන මත්පැන් අලෙවියට එරෙහිව ද වැටලීම් සිදුකර ඒවා නැවැත්වීමට ද සුරාබදු නිලධාරීන්ට හැකි විය.මත්කුඩු මෙරටට ගෙන එන මහා පරිමාණ ජාවාරම්කරුවන් පමණක් නොව රට පුරා කුඩු පැකට් අලෙවි කරන විශාල පිරිසක් ද කොටු වූයේ සුරාබදු නිලධාරීන්ගේ මෙහෙයුම් මඟිනි.කංසා, ගංජා ආදියට ද එරෙහිව සිදුවූ වැටලීම් ඇතුළු අස්සක් මුල්ලක් නෑර මත්ද්‍රව්‍ය සොයා සිදුවන සුරාබදු මෙහෙයුම් නවත්වා ගැනීමට එම ජාවාරම්කරුවන්ට අවශ්‍ය වී තිබිණි.මේ වන විට සුරාබදු නිලධාරීන් මෙවැනිම තවත් ප්‍රබල මෙහෙයුම් කිහිපයකට අත ගසා තිබේ. බොහෝ විට මේවා නවත්වා ගැනීම ද එම ජාවාරම්කරුවන්ගේ අරමුණ වී තිබෙන්නට ඇත. එම මෙහෙයුම් සිදුවෙන්නේ ප්‍රධාන වශයෙන් සුරාබදු කොමසාරිස් ජෙනරාල්වරයාගේ උපදෙස් මත එහි විශේෂ විමර්ශන ඒකකය මඟිනි.එම වැටලීම් මෙහෙයවන්නේ රංජිත් මහතාගේ අධීක්ෂණයෙනි. ඒ අනුව ඔවුන් බියවද්දා අධෛර්ය කර එම මෙහෙයුම් නවත්වා ගැනීමට හැකි බව සිතා ජාවාරම්කරුවන් මෙම වෙඩි තැබීම් සිදු කරන්නට ඇත.කෙසේ වුවද මේ ප්‍රහාරයන් එල්ල කළවුන් සොයා ‍පොලිස් කණ්ඩායම් 4 ක් SOCO (සෝකෝ) හෙවත් විශේෂ අපරාධ පුහුණුව ලැබු නිලධාරීන් ද කොට්ටාව සහ පමුණුගම පොලීසිය ද මෙහෙයුම් සිදු කරගෙන යයි.එම නිලධාරීන් කොමසාරිස් ජනරාල්වරයාගෙන් සහ ස්ථානාධිපතිවරයාගෙන් ප්‍රශ්න කළේ මීට පෙර ඔවුන්ට තර්ජන එල්ල වී ඇත්ද, ඒ කෙසේ ද, කවදා ද, දුරකථනවලින් ද, ඒ අංක තිබේ ද? ආදිය හෙළි කර ගැනීමටය. කෙසේ වුවද මීට පෙර ද ඔවුන්ට මෙවැනි තර්ජන එල්ල වී ඇත.ඔවුන් පවසා සිටින්නේ නිවෙස්වලට මේ ප්‍රහාර කළත් ඔවුන්ගේ ජීවිතවලට භයානක තර්ජනයක් ඇති බවයි. ඔවුන්ගේ ජීවිතවලට ආරක්ෂාව සැපයීමට පොලීසිය මේ වන විටත් පියවර ගෙන ඇත. මේ අතර එම නිවෙස් අසල ගැවසුණ පුද්ගලයන් වාහන ආදිය පිළිබඳව ද පරීක්ෂණ සිදුකරගෙන යයි. ඒ සඳහා අවට පදිංචිකරුවන්ගෙන් ද ප්‍රශ්න කරගෙන යයි.කෙසේ වුවද මෙම ප්‍රහාරය එල්ල කළ පුද්ගලයන් කවුද යන්න හෙළි කර ගැනීමට වැඩි කාලයක් ගත නොවන බව පොලිස් පරීක්ෂණ කණ්ඩායම්වල අදහසයි. මිරිහාන ප්‍රදේශය බාර නියෝජ්‍ය පොලිස්පති සුමිත් එදිරිසිංහ මහතා කොට්ටාව පොලීසිය සහ තවත් කණ්ඩායම් දෙකක් මෙහෙයවමින් පුළුල් පරීක්ෂණ පවත්වයි.විජයානි එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af1403093</link>
    <topic>දොළදුක් විඳිමි දරු නොලදිමි</topic>
    <author>ඉසවි</author>
    <content>‘මං අම්මෙක් වෙන්නයි යන්නේ’ ඉසංකා තම සැමියා වූ ජෝර්ජ් රාජපක්ෂට කනට කර කීවාය. ඒ පුංචි ගෙපැලේ නව එළියක් දැල්වෙන ලකුණු පහළ වුණේය. හැමෝම ප්‍රාර්ථනා කළේ නිරෝගී දරු උපතකි. අදාළ වෛද්‍ය වාර්තා අනුව ඇයට මාස පහක් පුරාම පෝෂණ මල්ල ද ලැබුණේය. ඈ සායනවලට ද ගියාය.පවුල් සෞඛ්‍ය සේවිකාව පැමිණ ඇය පිළිබඳව වාර්තා සටහන් තැබුවාය. මාස දහය අවසානයේ කෑගල්ල රෝහලේ දී ඉකුත් පෙබරවාරි 25 දා ඉසංකාට දැනගන්නට ලැබුණේ ඇය ගැබිණියක් නොවන බවය. පුංචි ගෙපැලේ සිහින මන්දිරය බිඳ වැටුණේය.මාධ්‍ය හරහා සියල්ල පළවන විට ඉකුත් බදාදා දමුණුපොළ සෞඛ්‍ය වෛද්‍ය කාර්යාලයෙන් පැමිණ ඉසංකා සතුව තිබූ බබා කාඩ්පත් ආදී සියලු වාර්තා පසුව ලබාදෙන බව දන්වා රැගෙන ගියේය. දැන් ඈ සතුව ඇත්තේ ඡායා පිටපතක් පමණි.“මට හීනයක් තිබුණා අපේම කියලා දරු පැටියෙක් මේ පුංචි ගේ ඇතුළේ අඬනවා හිනාවෙනවා දකින්න. අපි වගේම කිරිඅම්මත් හීන මැව්වා. මම මාස ගාණක් එක දිගට ගෙවුණු හැම මොහොතකම ඒ හීනෙ දැක්කා. හැම අම්මා කෙනෙක් වගේම මමත් පරිස්සම් වුණා.රස්නෙන් වතුර ටිකක්වත් බිව්වේ නැහැ කුසේ ඉන්න දරු පැටියට හොඳ නැහැ කියලා. හරියකට නින්දක් ලැබුණේ නැහැ. කෑම බීම කෑවෙත් තෝරලා බේරලා. කුසේ ඉන්න දරුවා කරදරයක් නැතිව බිහිවෙන්න ඕන කියලා හැම මොහොතකම බුදුන් දෙවියන් සිහිකළා.ඒත් දෙවිය‍ෙන් මගේ විතරක් නෙමෙයි මහත්තයගෙයි කිරිඅම්මගෙයි හීන බිඳිලා යන්න මහ වෙලාවක් ගියේ නැහැ. මගේ කුසේ දරුවෙක් නැහැ කියලා කෑගල්ල ඉස්පිරිතාලේ දොස්තර මහත්තයා කියද්දි මගේ හ‍ිතේ ඇවිළුණු ගින්න දන්නේ මම විතරයි.මට හිතාගන්න බැරි වුණා මං කොහොම එහෙම දේකට මුහුණ දෙන්නද කියලා. ඇයි දෙයියනේ අපට එහෙම වුණේ...” ඉසංකා සංජීවනී අසන්නේ ශෝකයෙනි.ඇයට කතාව කියා නිමකරන්නට නොහැකි විය. හිතේ සඟවාගෙන තිබූ මහා දුකක් එක්වර පිටකර දැමුවා සේ ඇය ඉකිබිඳ හඬන්නට වූවාය.ඉකුත් දිනවල මාධ්‍ය මඟින් අනාවරණය කෙරුණ දසමසක් දරුවෙක් ලැබෙන්නට සායනවලට ගිය ගැබිණි මවට කුසේ දරුවෙක් නැතැයි කියා රෝහලෙන් ගෙදර එවූ පුවතේ ඇත්ත නැත්ත සොයා ඉකුත් බ්‍රහස්පතින්දා අපි ඇගේ නිවෙසට ගියෙමු.“ඇත්තටම කොහොමද එහෙම වුණේ?”“දරුවෙක් සොරකම් කරන්නට කළ රඟපෑමක්ද?”“වෙනත් කාන්තාවකගේ ඕනෑ කමකට කළ ක්‍රියාවක්ද?”වෛද්‍යවරුන්ට වැරදුණේ කෙසේද? ආදී ප්‍රශ්නවලට පිළිතුරු සොයා කෑගල්ල නගරයේ පරගම්මන හන්දියෙන් හැරී අටුගොඩ පාර, ඉඹුල්ගල හන්දිය පසුකර ඇගේ නිවෙස අසළට ළඟා වූයෙමු.අප අවට විපරම් කරද්දී නිවෙස තුළින් පැමිණි වයෝවෘද්ධ මවක අප ඇතුළට කැඳවූවාය.“එන්න”“මෙයා තමයි ඒ”තොරතුරු සොයන්නට මඟපෙන්වන්නට ගිය සජිත් රහසින් මෙන් කීවේය.“මට මුලින්ම දරුවෙක් ලැබෙන්න හිටියා. ඒත් මාස දෙකෙන් විතර ගබ්සා වුණා. මමයි මහත්තයයි දරුවකුට හරිම ආශාවෙන් හිටියේ. මගෙ වයස අවුරුදු විසිඑකයි. ඒත් පසුගිය ටිකේ පත්තරවල ගිහින් තියෙන්නේ වයස අවුරුදු තිස්පහයි කියලා. මගෙ ගම ඇඹිලිපිටියේ කැටගල්ආරාවේ.මම මහත්තය මුලින්ම හඳුනගත්තේ සංඛපාල විහාරයේ පෙරහැරක් තිබුණ දවසක. එයා ඒ පෙරහැරේ නැටුවා. විවාහයෙන් පස්සේ අපි මෙහාට ආවා. මේ ගේ කිරිඅම්මගේ.මහත්තයාගේ අම්මයි තාත්තයි නැහැ. අපි ඉන්නේ මේ කාමරේ (ඇය සාරියකින් දැමූ දොර රෙද්ද මෑත් කර කුඩාම කාමරයක් පෙන්වයි) කුස්සියට මෙහායින් තමයි කිරිඅම්මා ඉන්නේ.මේ ගෙදරටම තියෙන්නේ එක ඇඳයි. අපි හිතාගෙන හිටියේ දරුවා ලැබුණම ඒ ඇ‍ඳේ තියන්න. කිරිඅම්මා තමයි දැනට ඒ ඇ‍ඳේ නිදියන්නේ. මට අන්තිමට ඔසප්වීම නතර වුණේ ගිය අවුරුද‍්දේ පස්වැනි මාසේ විසිවෙනිදා. ඊට පසුව වුණේ නැහැ.ඒ ගමන තමයි දමුණුපොල සායනයට ගියේ. එහිදී වෛද්‍යවරයා හා පවුල් සෞඛ්‍ය සේවා නිලධාරිනිය මා පරීක්ෂා කළා. මම ගැබිණියක ‍ වෙලා කියලා ලියාපදිංචි කරද්දි දරු ගැබට සති හතර පහුවෙලා තිබුණේ. (මේ තියෙන්නේ ඒ සටහනේ කොපියක්)ඇය අපට එහි ඡායා පිටපතක් ද පෙන්වූවාය.මම ඒක පොටෝ කොපි කළේ ඒක සමෘද්ධි නිලධාරියාට ඉදිරිපත් කරන්න ඕන නිසා. ඒ කාඩ්පතේ සඳහන් කරලා තියෙනවා, මට දරුවා ලැබෙන්න තියෙන්නේ දෙදහස් දාහතරේ පෙබරවාරි 27 කියලා. ක්ලිනික් එකේදි මගේ මුත්‍රා සාම්පලයකුත් පරීක්ෂා කළා. ලේ ගත්තා.මම එතැන් සිට හැම සායනයකටම නොවරදවාම ගියා. මට පිටගැස්මට විදින ‍බෙහෙත විද්දා. ඒ වගේම අවශ්‍ය විටමින් වර්ග දුන්නා. කලිනුත් දරුවෙක් ලැබෙන්න ඉඳලා නැති වුණ නිසා මං හොඳට පරෙස්සම් වුණා. පවුල් සෞඛ්‍ය සේවා නිලධාරිනිය ගෙදර ආවා.ඇගෙන් මම ඇහුවා දරුවා කොහොමද කියලා. එයා කිව්වා හොඳින් ඉන්නවා කියලා. මගේ උදරය හුඟක් නෙරා තිබුණේ නැහැ. ඒත් මටත් දැනුණා දරුවා දඟලන බව. මං ඒ කාලේ වතුර බාල්දියක්වත් ඉස්සුවේ නැහැ. ගමේ අහල පහල අය මට කන්න ජාති ගෙනත් දුන්නා.මහත්තයත් පලතුරු එහෙම ගෙනැත් දුන්නා. මහත්තයට ස්ථිර රස්සාවක් නැහැ. කිරිඅම්මට මාසෙට රුපියල් දෙසියපනහක පින් පඩියක් ලැබෙනවා. සමෘද්ධිය ලැබෙනවා. මහත්තය නැටුමකට ගියොත් තමයි කීයක් හරි ලැබෙන්නේ. අපි හරි අමාරුවෙන් ජීවත් වෙන්නේ.දරුවා ලැබෙන්න ඉන්න නිසා දරුවගේ ඇඳුම් ලෑස්ති කරන්නත් ඕන නිසා මම මගේ කනේ කරාබු දෙක රුපියල් තුන්දහස් පන්සීයකට උගස් කළා. ඒ කරලා තමයි ඇඳුම් ගත්තේ, කොට්ට හැදුවේ හැමදේම කළේ. අපිට පෙබරවාරි 26 ඉස්පිරිතාලේ ගිහින් නතර වෙන්න කී නිසා අපි 25 වැනිදා ගිහිල්ලා නතර වුණා.ඒ වෙනකොට මට එච්චරම අමාරුවක් තිබුණේ නැහැ. නමුත් මහන්සියි වගේ දැනුණා. මාව ඇතුළත් කළේ කෑගල්ල ශික්ෂණ රෝහලේ නමයේ වාට්ටුවට. කිරිඅම්මයි මහත්තයයි දෙන්නම ගියා. ඒත් දොස්තර මහත්තයා කීවා මගෙ කුසේ දරුවෙක් නැහැ කියලා. මට අදහා ගන්න බැරිවුණා. මං විශ්වාස කළේම නැහැ.ව්‍යාජ ගර්භිණී භාවය (Pseudo pregnancy) යන්න කලාතුරකින් කෙනෙකුට ඇතිවන්න පුළුවන් රෝගී තත්ත්වයක්. මෙහිදී එම තත්ත්වයට පත්වන කාන්තාවට ගර්භිණී කාන්තාවකට ඇතිවන රෝගී තත්ත්වයන් මතුවන්නට පුළුවන්. නමුත් මේ සිදුවීමේ දී අපට දැනෙන දේ තමයි වෛද්‍යවරයාට හා පවුල් සෞඛ්‍ය නිලධාරිනියට ඇයි මේ තත්ත්වය හඳුනා ගන්න බැරිවුණේ කියලා. ඒ කාන්තාව කියනවනේ පවුල් සෞඛ්‍ය සේවිකාව නිවෙසට ඇවිත් බැලුවා කියලා. මගේ සේවා කාලය තුළදී මෙවැනි රෝගීන් පස්දෙනකු මට හමුවී තිබෙනවා. වෛද්‍ය විද්‍යාව දියුණු මේ කාලයේ මාස ගණනක් යනතුරු මෙවැනි තත්ත්වයක් හඳුනා ගන්නට නොහැකිවීම හරිම ඛේදවාචකයක්. මෙයින් අපහසුතාවට පත්වුණේ එම කාන්තාව හා ඇගේ පවුලේ උදවියයි.ආරියසේන යූ.ගමගේප්‍රජා වෛද්‍ය පිළිබඳවිශේෂඥ වෛද්‍යඊටපස්සේ ස්කෑන් එකකුත් කරලා දොස්තර මහත්තයා මට පැහැදිලිව තේරුම් කර දුන්නා මගෙ කුසේ දරුවෙක් නැහැ කියලා. ඉන්පස්සේ තවත් දොස්තර මහත්තයෙක්ට මාව පෙන්නුවා. එතුමාත් මා පරීක්ෂා කරලා පැහැදිලි කර දුන්නා ඒක මානසිකව වුණ දෙයක් කියලා. මේ සිද්ධිය දැනගත්ත හැමෝම වගේ ම‍ෙග හිත හැදුවා.මට සැහැල්ලුවක් දැනුණා. ඒත් දෙවියනේ ඒක මගේ මානසික ප්‍රශ්නයක් නම් පවුල් සෞඛ්‍ය සේවා කාර්යාලයේ දොස්තර මහත්තයටයි මිසීටයි කොහොමද වැරදුණේ. එයාලා නේද අපිට බලාපොරොත්තු දුන්නේ.ඉසංකා සංජීවනී තමන්ට සිදුවූ දේ ගැන කියමින් හඬන්නීය. ඇය මානසිකව රැවටුණ නමුත් වෛද්‍ය විද්‍යාවට ඇය ගර්භණියක් ද නැද්ද යන බව නිවැරැදිව හසුකර ගැනීමට නොහැකි වූයේ ඇයි?දහසකුත් සිහින ප්‍රාර්ථනා මැවූ ‍ෙම් අහිංසක යුවළගේ හිතට ගින්දර දීමට තරම් මොවුන් නොසැලකිලිමත් වූයේ ඇයි. මේ සම්බන්ධව ඇත්ත දැනගැනීමට අපි අදාළ වෛද්‍යවරයා හා පවුල් සෞඛ්‍ය සේවිකාව හමුවීමට උත්සාහ දැරූ නමුදු එය අසාර්ථක විය.ඉන්පසුව ද අපි ගලිගමුව සෞඛ්‍ය වෛද්‍ය නිලධාරි කාර්යාලයට දුරකථනයෙන් කතා කළෙමු. එහෙත් අදාළ වෛද්‍යවරයා කරුණු දැක්වීම මඟහැරියේය. අවසානයේ ඔහු කියා සිටියේ දිස්ත්‍රික් සෞඛ්‍ය වෛද්‍ය අධිකාරිවරයාගෙන් අසන ලෙසය.අපි එසේ ද කළෙමු. ඔහු ද අපට උත්තර දීම මඟහැරියේ ප්‍රාදේශීය ප්‍රවෘත්ති වාර්තාකරුවකු එහි එවන ලෙස දැනුම් දීමෙනි. තොරතුරු නොදී මඟහැරීමෙන් සියල්ල එතැනින් අවසාන යැයි අත පිසදා ගත හැකිද?පසුගිය දිනවල කා අතරත් කතාබහට ලක් වූ මේ සිදුවීම තවත් සති කිහිපයක් යන විට කාට කාටත් අමතකව යනු ඇත. එහෙත් ගලිගමුවේ ඉඹුල්ගල මේ කාන්තාවට සිදු වූ දෙය මින් ඉදිරියට හෝ තවත් කාන්තාවකට වීමට ඉඩ නොතැබීමට පවුල් සෞඛ්‍ය සේවිකාවන්, පවුල් සෞඛ්‍ය වෛද්‍ය නිලධාරීන් සැලකිලිමත් වේ නම් වඩාත් වැදගත් වනු ඇත.ඉසවිසජිත් තුෂාර ප්‍රේමදාසගලිගමුව සමූහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af1403094</link>
    <topic>මං අම්මගෙ රෙද්දෙ එල්ලිලා ඉන්දැද්දි රොමා අම්මටත් පිහියෙන් ඇන්නා</topic>
    <author>උපාලි සමරසිංහ</author>
    <content>ධනවතී කියයිමා දැන් සිටින්නේ ඓතිහාසික රයිගම්පුරයේ ය. මෙහි ඉතිහාසය දෑ හිතකාමී සිතකට මහත් ආස්වාදය කැඳවන්නකි. එහෙත් මීට අවුරුදු හැත්තෑවකට පෙර රයිගම්පුරයේ රමුක්කන නම් මේ ග්‍රාමය තක්කඩියන්ගෙන්, හොරුන්ගෙන්, නමගිය අපරාධකරුවන්ගෙන් පිරි නිජබිමක් විය.එසේ කියන්නේ මා පමණක් නොවේ. ඒ ගමේ ප්‍රභූවරයකු වන ‘ඓතිහාසික රමුක්කන රජ මහා විහාරය’ පොත ලියූ පී.එස්.පී. ජයතිලක මහතා ඉන් කෙනෙකි. ඔහු ලියූ ඒ පොතේ දෙවැනි පිටුවේ මේ පිළිබඳ සටහනක් එයි.තම පෙම්වතිය තමා හා දීග යන්නට අකමැති බව ප්‍රකාශ කළ බැවින් ඒ පෙම්වතිය ඇගේ පියා හා මව, ආච්චි ඇතුළු ඒ ගමේ විසි එක් දෙනෙකුට පිහියෙන් ඇන 18 ක් එක පැයකදී මරා දැමූ ‘රොමා’ නිසා රමුක්කන ගම ලෝකයේ ද ප්‍රචලිත විය.ඒ සුද්දාගේ ආණ්ඩු සමයයි. දිනය 1944 නොවැම්බර 30 දාය. සුද්දන්ගේ මිලටරි ආණ්ඩුවේ රථවලින් පාණදුර රෝහලට රෝගීන් ගෙන යන ලද්දේය. රෝහලේ නේවාසිකව සිටි කටේ ඉබ්බන් දමා ඇති මිනී කන කාපිරින් පවා රොමා ගේ සිද්ධියෙන් බියගත් වනම නිසොල්මනේ සිටියේය. බ්‍රිතාන්‍යයේ ප්‍රධාන පත්තරවල මේ පුවතට ලැබුණේ මහත් ඉඩකඩකි. අපේ රටේ ද එහෙමය.ඒ මුතුන් මිත්තන්ගේ පුවත සොයන්නට යන අපට ‘සයින්’ නම් රොමාගේ අලුත් පරම්පරාවේ ඇත්තන් විරුද්ධ වනු ඇතැයි මඟින් මඟට යහපත් ගැමියන් විසින් අපට කියන ලද්දේය. ඒ අඟුල්මල් හමුවන්නට ඉදිරියට යන බුදුනට එදා ප්‍රදේශවාසින් කළ ප්‍රකාශ ද අපට සිහිපත් වෙයි. එහෙත් අපි බුදුහු නොවෙති.‘සයින්’ අපව ලෙයින් ‘ඩිසයින්’ කරවනු ඇතැයි ඔවුන් සිතනුයේ මීට කලින් ඒ ගමේ මෙපුවත හෙළිකළ ගමේ මිනිහා වන ජයතිලකට ඔවුන් කළ ඇණුම් බැණුම් නිසාය. එහෙත් මරණය කියන අකුරු හතරට අපි බිය නොවෙමු.ඇත්ත වෙනුවෙන් සොක්‍රටීස් වස බඳුන් බීවේය. යේසුස් තමන් දුටු සත්‍ය කීම වෙනුවෙන් කුරුසියේ ඇණ ගසනු ලැබීය. බුදුනට ෂඩ ් ශාස්තෲවරු බොහෝ නින්දා කළහ. සෙවර්ස් නමැති ගත්කරුවාගේ පුස්තකාලය ගිනි බත් කරනු ලැබිණ. එනිසා රයිගම් කෝරළයේ සාඩම්බර උරුමය අතර සඟවාගත් මේ අඳුරු සිද්ධිය හෙළිකිරීම ද අපේ යුතුකමය.අවුරුදු හැත්තෑවකට ඉහත දී සිදු වූ මේ මහා ඝාතනයේ වං හුං සොයා ගැනීම අතිශය දුෂ්කර විය. ඒ සිද්ධියට හේතු පාදක වූ පුද්ගලයන් හෝ සිද්ධිය ඇසූ දුටුවන් දැන් මිය ගොසිනි. ජීවත්ව සිටින ඇතැමෙකු ගේ මතකය දැන් අතුරුදන්ය. එහෙත් ඒ අතිශය දුෂ්කර වන්දනාවේ අපි සතුටින් යෙදෙමු.මුලින් කී රඹුක්කන රජමහ විහාරය ගැන පොතක් ලියූ ජයතිලක මහතා දැන් වයෝවෘද්ධයෙකි. එතුමා මේ සිද්ධිය මෙසේ මතකයට නඟයි. ඔය සිද්ධිය වෙන කොට මට අවුරුදු දහතුනක් ඇති. මහ යුද්ධ කාලෙ. ඒ කාලෙ බණ්ඩාරගමත් පුංචි කඩ මණ්ඩයක් තිබුණෙ. රාළහාමිලා හතර පස් දෙනෙක් එක්ක පොලිසිය තිබ‍ුණෙත් වීදාගම.පාරෙ වුණත් යන්නෙ බ්‍රිතාන්‍ය රාජකීය හමුදාවේ වාහන විතරයි. ගමේ තිබුණෙත් ගෙවල් හතළිස් පහයි. ඒකෙනුත් හතරක් විතරයි උළු ගෙවල් තිබුණෙ. සුද්දා අපේ මිනිසුන්ට පුදුමාකාර වධ දුන්නා. මිනිසුන්ට හරියකට කන්න බොන්නවත් තිබුණෙ නැහැ. පාරෙ යන මිනිහට පාර පාවිච්චි කරනවය කියලා ඒ දුප්පතාගෙනුත් අවුරුද්දකට රුපියලක ඇඟ බද්දක් ගත්තා.රොමා පිට ගමක මින‍ිහෙක්. මිනිහා අපේ වත්තෙත් රා මදින්න එනවා. ගමේ දියෝනිස් ගේ දුවත් එක්ක පෙම් පලහිලව්වක් තිබුණලු. වැඩිහිටියෝ විරුද්ධ වුණාම රොමා රා මදින පිහියෙන් (පිහියක් කිව්වට ඒක හදාගත් කිනිස්සක්) ඒ දැරිවිගේ පියා, මව, ආච්චි මරල දැම්මා. ජීවිතේ ඉල්ලා දුවන ඒ දැරිවිවත් මරලා දැම්මා.ඒක බලන්න ආපු ගමේ පිරිසකුත් අර මිදුලෙම රොමා‍ගේ පිහි පහර කාලා වැටුණා. ඊට පස්සේ රොමා පිස්සුවෙන් වගේ ඉස්සරයට හම්බ වෙන හම්බවෙන අයව මරා දාලා ගෙවල් ඇතුළට පැනලත් මිනිස්සු මැරුවා. එක මිනිහෙක් තුවක්කුවක් දිග් කරලා ජීවිතේ බේරා ගත්තා. කඩේකට පැනලා රොමා ෂෝකේස් වලටත් ගැහුවා.ඒ අතර ගමේ එවුන් මිනිමරන රොමා නවත්වන්න පොලු අරන් ආවා. හැංගිලා හිටපු එක් කෙනෙක් රොමාගේ කකුලකට යකඩ පොල්ලකින් ගැහුවා. රොමා වැටුණහම තමයි පොලිසියෙන් ආවේ. පණිවිඩය ඊට කලින් පොලිසියට ගියත් ඒ අය රොමා වැටෙනකල් බලා හිටියා. පොලිසිය ඇවිත් රොමාට ගහලා අනෙක් කකුලත් කැඩුවා.නඩුව ඔප්පුවෙලා සුද්දගේ ආණ්ඩුවෙන් රොමාව එල්ලලා මැරුවා. මං මගේ පොතේ මේ ගැන සඳහන් කළේ වගන්ති දෙකක් විතරයි. එයාගේ අද පරම්පරාව මේ ගමේ ජීවත් වෙනවා. ඒ අය හොඳ ජීවිත ගත කරන්නේ.හැබැයි හැමෝමත් නෙමෙයි. මට ඒකෙන් හරි කරදරත් ආවා. ඒත් රයිගම්පුරයේ ඓතිහාසික උරුමය ගැන අපි ආඩම්බර වෙනවා වගේම මේ වගේ අඳුරු සිද්ධි වළක්වලා හංගන්නත් බැහැ. සත්‍යයට අපි මුහුණ දෙන්න ඕනෑ.ජයතිලක මහතා බොහෝ දේ කීවේ පරෙස්සමිනි. ඔහුගේ ‍භාර්යාව මේ ප්‍රකාශ කිරීම ගැන ද ඔහුට විරුද්ධ වූවාය.මම අතීත සිද්ධිය නැවත ඔබට මෙනෙහි කරමි. මිල්ලනිය පනාපේ ගමේ උපන් රොමානිස් සිල්වා හෙවත් රොමා මේ ගමට පැමිණෙන්නේ පොල් ගස් මදින්නට ය.ආරෝහ පරිණාහ දේහයෙන් යුතු රොමා ගස් මැදීම මතු නොව කුලී වැඩ ද අත්නැහැර කළේය. රොමා ගස් මැද්ද එක්තරා ගෙයක ඇඩ්ලින් නම් රූපත් තරුණියක් වූවාය. ඇයට යන්තම් අවුරුදු 17 පිරෙද්දී රොමා ඇය ගැන ආලවන්ත කමකින් පිරුණේය.උඳුගොඩ දෙවොල් මඩුව පැවති දවසේ පන්දම් එළියෙන් දිලිහෙන ඇගේ මුහුණ දෙස ආසාවෙන් බලා සිටි රොමා ඇය තමාගේ සසර පුරුදු සහකාරිය යැයි තමාටම කියා ගත්තේය. රොමා නිහඬ දෑසින් කරන ඇරියුම තේරුම් ගන්නට ඇඩ්ලින් සමත් වූවාය. ඇයද කාටත් හොරා රොමාට පෙම් බැන්දාය.නිදාගන්නකොට මගේ ඇස් පිය වුණත් ඔබ වෙනුවෙන් එක ඇහැක් ඇරගෙන ඉන්නේ. ඒ තමයි සෙනෙහසේ ඇස. රොමා රහසින් ඇඩ්ලින් ගේ කනට කොඳුළේය. මටත් එහෙමමයි රොමා අයියේ ඇය කීවාය.ඒත් රොමා හීන යැයි සම්මත කුලයක මිනිසෙකි. ඔහු තුළ වටිනා මිනිස් කම්ද නොතිබුණාම නොවේ. නමුත් ආවේගයක් ආ විට උගුඩුවකු මෙන් රා බීම රොමාගේ කැත පුරුද්දකි. තම දුව ඇඩ්ලින් රොමාට ආදරය කිරීම ගැන ඇසූ දියෝනිස් දෙමහල්ලෝ දණ්ඩෙන් පහර කෑ නාගයන් මෙන් කුපිත වූහ.ඇඩ්ලින් ගේ අම්මා යකැදුරකු ගෙන්වා රොමා පිස්සු වට්ටා හෝ තම දුව ඔහුගෙන් බේරා දෙන ලෙස ඉල්ලා තොවිලයක් කර ගත්හ. මේ අමානුෂීය සිදුවීම් පෙළ සිදුවන්නේ ඊට පසුය. අපි තවත් මේ ගැන කරුණු විමසමු. ධනවතී පළිහවඩන ඒ ගමේ තවමත් පදිංචි මාතාවකි. ඇගේ මහත්මයා බණ්ඩාරගම අවට පුංචි ඉස්කෝලෙක ඉගැන් වූ ප්‍රේමවර්ධන මහතාය.පළිහවඩන නෝනාට දරුවන් තිදෙනෙකි. ඇගේ එක් පුතෙක් යුද්ධය ක්‍රියාත්මක කාලේ රට වෙන‍ුවෙන් ජීවිතය දන් දුන් රණ විරුවෙකි. දුව බණ්ඩාරගම උප දිසාපති කන්තෝරුවේ සේවය කරන්නීය. අනෙක් පුතා කොළඹ මහානාම මහා විද්‍යාලයේ උප විදුහල්පතිවරයාය. මේ සිද්ධිය වන විට ඇයට යම්තම් අවුරුදු හතරකි. ඇගේ අම්මා ජොසීන් වීරසේනය. ඉතිරිය ඇගෙන් ම අසමු.රෝමානිස් ආතා සහ ඔහුගේ බිරිය“ඔය පල්ලෙහා පැත්තෙන් ඔය කියන දවසේ ඒ කියන්නේ 1944 නොවැම්බර් 30 වන දා දවල් දෙකට විතර මහා සද්දයක් ආවා. ම‍ෙග් අක්කලා දෙන්නා ඉස්කෝලේ ගිහින් ඇවිත් බඩගින්නේ පාසල් ඇඳුම් ගලවමින් හිටියෙ. අම්මා සද්දෙ බලන්ඩ එළියට බැස්සා. ඔය රොමා කියන මිනිහා මරු විකාරෙන් වගේ අපේ ගේ පැත්තටත් ඇවිත් ඉස්සෙල්ම අම්මාට පිහි පහරවල් දෙකක් ඇනලා ඇය මිදුලේ මැරිලා වැටුණ.ඔබ පිළිගන්න වයස හතරක මං හිටියේ අම්මගේ රෙද්දේ එල්ලිලා ඒ වෙලාවේ. රොම‍ාගේ වියරුව දැකලා අම්මා මාව රෙද්දෙන් වහගත්තා මතකයි. ඇය මැරී වැටෙන කොට මම හූ කියන්න ගත්තා. ඒ මිනීමරුවා මාව මැරුවේ නැති එක පුදුමයි.එයා ගෙට පැනලා ඇඳුම් මාරුකරමින් හිටිය අක්කලා දෙන්නටම පිහියෙන් ඇනලා මැරුවා. තාත්තා ගෙදර හිටියෙ නැති නිසා බේරුණා. එදා ඉඳන් මම හැදුණේ නෑ ගෙවල්වල. ඒ ශෝචනිය සිද්ධිය මතක් කරන්නවත් මම කැමැති නැහැ.”මතකය තවමත් දුබල නොවූ පැරැණි වැඩිහිටියෙකු සොයා මම කළුතර බණ්ඩාරගම පාරේ තරමක් දුරින් පිහිටි නිවෙසක් සොයා යන්නෙමි. ඕදිරිස් පෙරේරා නම් ආතා දැන් 93 වියෙහිය. ඇඩ්ලින්ගේ බාප්පා චාලිස් පෙරේරාගේ දරුවා උදයරත්න ද මට ඒ ම‍ඟෙහිදි හමුවිය.මට මාස 3 යි ඔය සිද්ධිය වෙනකොට. මම ඔය ගැන යමක් කියන්ඩ දන්නෙ නෑ. අනෙක ඕවා කියලා ප්‍රශ්න ඇති කරගන්නත් ඕනෑ නෑ. ඔය මිනී බලන්ඩ අම්මා මාව අරන් ඇවිත් තියෙන්නෙ අතේ තියාගෙන. ඔහු අප මඟ හරිමින් කීවේය. ආපසු හැරී තොරතුරු නැතිව ගෙදර ඒම අපට හුරු නැත.අපි විශාල පොල් වත්තේ මැද පිහිටි පරණ තාලේ නිවෙසකදි ඕදිරිස් ආතා හමුවීමු. ඒ ආතාගේ දුවගේ නිවෙසෙදීය. “අපි ඥාතීන්. ඕවා කතා කරන්ඩ එපා.” ඇය කීවාය. එහෙත් ඇයට කරුණු පැහැදිලි කර දී ඒ කතාව අසන්නට අප ඕදිරිස් ආතා කැඳවමු.“අපි ඇත්තටම ඥාතීන් මහත්තයො. මට ඔය කියන කාලෙ අවුරුදු 24 යි. මං ඔය සිද්ධිය වූ ගෙදරට එහා ගෙදර කෙනෙක්. මං එදා ගෙදර හිටියා. මහා ඝෝෂාව මැද්දේ ‘රොමා මිනී මරනවෝ’ සද්දෙ මැද්දෙ අපිත් කලබල වුණා. ඒ වෙලාවෙ ඔය දැරිවි ඇඩ්ලින් පණ බේරා ගන්ඩ අපේ ගෙදරට දුවගෙන ආවා.රොමාත් පිහියක් අමෝරාගෙන මරු විකලෙන් ආවා. ඒ වතාවෙ ඇඩ්ලින් ආයිත් ඒ ගේ පැත්තට දිව්වා. මිදුල මැදදි රොමා ඇයටත් පිහි පාර දෙකක් ඇන්නා. ඒත් එක්කම මං ඉදිරියට එනකොට ‘රොමා’ මාවත් මරන්ඩ එළවාන ආවා. මට ඇන්න පිහි පහර වැදුණෙ අපේ ගෙදර උළුවස්සෙ.යන්තම් මගේ මායියවත් මං ඇදලා ගත්තා. කොටින්ම දියෝනිස්ලාගේ මිදුලේ මිනී හතරයි. කොරනෙල් රාලහාමි හා පොලිසිය ඇවිත් වළලන්න තීන්දුව දෙනතුරු ඔය මිනී මුරකළෙත් මමයි. එකම දවසේ මිනී හතක් එදා රමුක්කන කනත්තට ගෙනිච්චා. අනෙක් අයත් දවස් දෙක තුනකින් මැරුණා.ඒ දහඅට දෙනා ම වැළලුවේ එකම තැනක. රොමා සාමාන්‍යයෙන් ගස් මදින්න අපේ ගෙදරටත් එනවා. ඒ ගෙදරටත් යනවා. දුවගේ ප්‍රේම පටලැවිල්ලට වැඩිමහල්ලෝ යකැදුරු කම් කළා. මාතර පැත්තෙ කට්ටඩියෙක් ඒක කළේ. එයා කියලම තිබුණා. ඇඩ්ලින්ගේ තාත්තටයි අම්මටයි ගෙදර හැමෝටමයි අඩුම තරමේ දවස් තුන හතරක්වත් යනතුරු ගෙදර පැත්ත පළාතේ ඉන්න එපා කියලා.මේ මිනිස්සු ඒක ඇහුවේ නැති හින්දා මෙහෙම දෙයක් වුණා කියලයි මට හිතෙන්නේ. රොමා පිස්සු වැටුණා. ජීවිත ගණනක් නැතිවුණා.” ඕදිරිස් ආතේ ඇඩ්ලින් රොමාට ආදරෙන් හිටිය නම් ඇයි රොමා ඇඩ්ලින්වත් මැරුවේ. මම හදිසියේ අසමි.පී.එස්.පී. ජයතිලකඕදිරිස් ආතාවත්තේ මදින ගස්වල මුලින්ම හැර කැපීම තමයි සිදු වුණේ. මගේ වත්තේ ගස්වලත් හැර කපන්න කිව්වා. මාත් එහෙම කළා. ඒකෙන් කිය වුණේ අපේ ගස් මදින්න එපා කියන එකයි.අර දැරිවි ඇඩ්ලින් තාත්තලගෙ විරුද්ධතාවයට පස්සේ එකඟ වුණා. එයා රොමාට කීවා මාව අමතක කරන්න අයියේ කියලා. ඒ මිනිහා මිනී මරපු එක හරි කියන්නෙ නැහැ. මිනිහ පිස්සු වැටිලා තමයි මේ ටික කළේ.රොමා පැමිණි ගමන පිළිබඳව අපට කනින් කොනින් පුවත් ලැබේ. ඇඩ්ලින්ගේ වෙනස් වීමෙන් ශෝකයට පත් රොමා ඇයට ආදරය වෙනුවට වෛර කරන්නට පටන් ගත්තේය. සියලු දෙනාගෙන් පලිගැනීමට සිතුවේය. අඟල් නවයක් දිග කිනිස්සක් කොළපත් කැබැල්ලේ ඔතා ‍ඉණේ ගසාගත් රොමා ඉක්මන් ගමනින් මහබෙල්ලන රා පොළට ගියේය.හිතේ ආවේගයට උගුඩුවකු මෙන් රා කළයක් එක හුස්මට හිස් කළේය. වියරු වැටුණු නාලාගිරියා මෙන් මහ පාරට පැන්නේය. ඔහු බෙල්ලන සිට රමුක්කනට ආවේ එදෝරිස් උන්නැහැ ගේ කරත්තයෙනි. හිතේ නළියන ආවේගයට ඔහුට කිනිස්ස අමතක විය.අන් සතු දෙයක් තමා සතු නොකර ගන්නා ගුණයෙන් යුත් එදෝරිස් උන්නැහේ ඒ කිනිස්ස මතක් කර රොමාට දුන්නේය. යම් බඳු විදිහකින් එදෝරිස්ට සොර සිතක් පහළ වී නම් හෝ එදෝරිස්ට ද ඒ බව අමතක වී නම් මෙවන් ඛේදවාචකයක් සිදු නොවන්නට හොඳටම ඉඩකඩ තිබුණි.රොමානිස් පෙරේරා මිනින්දෝරු දෙපාර්තමේන්තුවේ සේවය කොට විශ්‍රාමික මෙ ගමෙහි පැරණිම ගැමියෙකි. එසේම ඔහු ද ඇඩ්ලින් ගේ පාර්ශ්වයට නෑකම් ඇත්තෙකි. ඔහු ද කළුනික මෙන් අතිශය දුෂ්කරතා විඳ ‍සොයා ගතිමු. ඔය සිද්ධිය අහල ගම් හතක් දන්නවා.එදා බ්‍රිතාන්‍ය රාජකීය හමුදාවේ නිලධාරින් පවා බියපත් කළ එකක්. එක මිනිහෙක් පැයකටත් අඩු කාලයකදී මේ වගේ තවත් මිනිසුන් විශාල ගණනක් මරා දමපු සිද්ධියක් මම තවත් නම් අහලා නැහැ. අපේ තාත්තා බොහොම කඩවසම් හයි හත්තිය තිබුණ මිනිහා.එයාගේ නම දිමිටියස් පෙරේරා. එදා රොමා පිහිය අරගෙන හැමෝටම ඇන ඇන එන කොට අපේ තාත්තත් ඉස්සරහට ඇවිත්. මිනිහා තාත්තාගේ බෙල්ලට පිහියෙන් ඇන්නා. මගේ අම්මාගේ පිටටත් එයා පිහියෙන් ඇන්නා. මම නම් එදා ගම හිටියේ නැහැ. මං එනකොට තාත්තා මැරිලා. අම්මව නම් බේරා ගත්තා. දැන් නම් ඒ පරම්පරාවේ උගත් අය ඉන්නවලු. සිද්ධ වෙච්ච දේ ගැන අලුතෙන් කතා කරනවා නොවේ. ඇත්ත කතා කළා විතරයි.රොමා හා ඒ ඛේදවාචකයට හසු වූ සියලු දෙනා මිය ගොස් දැන් අවුරුදු 70 කි. මෙබඳු ස්වරූපයේ සිද්ධි අදත් තැනින් තැන ජීවමානය. රොමා ගේ මිනී මැරුම් සාධාරණීය කිරීම හෝ ඔවුනට ගැරහීම අපේ අරමුණ නොවේ.එහෙත් රොමාලා ඒ ටික කළේ රුපියල් සතවලට හෝ වෙනත් දහසින් බැඳි පියලි වරදාන ලබා ගැන්මට නොව ප්‍රේමයේ විරහව නිසාබව අප කල්පනා කළ යුතුය. ආදරයත් වෛරයත් අතර ඇත්තේ සමනල තටුවක තරම් වෙනසකැයි මම ඔබට කියමි. මෙම ඓතිහාසික නඩු තීන්දුවේදී රොමා එල්ලා මැරුණු අතර රයිගම් කෝරළයේ ගස් මැදීමට තහනම් වූ අතර උල්පිහි, කිනිසි රා මදින්නන්ට පාවිච්චි කිරීම ද තහනම් විය.මෙම ඛේදවාචකයේ වරද කා අතදැයි මම ඔබෙන් අසමි. වරද ඇත්තේ රොමාගේ ද? ඇඩ්ලින්ගේ ද? එසේත් නැතිනම් විනය කළ ඇදුරාගේ ද? නොඑසේ නම් විනයට ඇදුරා කැඳවූ දියෝනිස්ලාගේ ද? එසේත් නැත්නම් උල්පිහිය අමතකව රොමා දමා යද්දී එය නැවත බාර දුන් එදෝනිස්ගේ ද? එසේත් නැත්නම් මේ කලබලය බලන්නට ආ පෙරමඟට පිනූ මිනිසුන්ගේ ද?උපාලි සමරසිංහඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af1403095</link>
    <topic>ශ්‍රී ලංකාවට සංචාරකයින්ගේ පැමිණීමෙන් සියලු රටවල් අභිබවා රුසියාව පෙරමුණේ‍</topic>
    <author>උදයාංග වීරතුංග</author>
    <content>2014 ජනවාරි මස දත්තවලට අනුව ලෝක‍ෙය් සියලුම රටවලින් ශ්‍රී ලංකාවට පැමිණි සංචාරකයින් අතරින් වැඩිම පිරිස පැමිණ ඇත්තේ රුසියාව හා පැරණි සෝවියට් දේශයට අයත්ව තිබූ රටවල් වන යුක්රේනය හා බෙලරුසියාවෙනි. වසර 2012ට සාපේක්ෂව වසර 2013 මෙම වැඩිවීම 80%ක් පමණ වන අතර වසර 2013 ජනවාරි මාසයට සාපේක්ෂව එය 90%ක් පමණ වේ. සංචාරක ප්‍රවර්ධන කටයුතු වැඩි දියුණු කිරීමෙන් මෙම රටවලින් ශ්‍රී ලංකාවට පැමිණෙන සංචාරකයින්ගේ ප්‍රමාණය තව තවත් වැඩි කර ගැනීමට හැකියාවක් පවතී.රුසියාවේ මිලියන 147ක් වන ජනගහනයෙන් මිලියන 20ක් පමණ පිරිසක් වසර 2013 දී විදේශ රටවල සංචාර වල නිරත වී ඇත. සාමාන්‍යයෙන් රුසියානු ජාතිකයන් අතර සංචාරය පිණිස ජනප්‍රිය රටවල් වන්නේ තුර්කිය, සයිප්‍රසය, ඊජිප්තුව, ඩොමිනිකන් ජනරජය, තායිලන්තය, මැලේසියාව, මාලදිවයින, මුරුසිය, සීෂෙල්ස් දූපත් ආදියයි.මේ අතරින් ඇතැම් රටවල දැනට පවතින තත්ත්වය මත විදේශීය සංචාරකයන් එම රටවලට ගමන් නොකිරීම ශ්‍රී ලංකාවට රුසියානු හා වෙනත් විදේශීය සංචාරකයන් වැඩි වැඩියෙන් ආකර්ෂණය කර ගැනීමට පිටිවහලක් වෙයි.වැඩිම පිරිසක්මෙම වසරේ ජනවාරි මස ශ්‍රී ලංකාවට විදේශීය සංචාරකයන් 146,575 දෙනෙක් පැමිණ ඇති අතර රුසියාව හා පැරණි සෝවියට් දේශයට අයත්ව තිබූ රටවල්වලින් පැමිණි සංචාරකයන්ගේ එකතුව 17,984කි. ශ්‍රී ලංකාවට පැමිණෙන රුසියානුවන්ගෙන් 99%ක් සංචාරකයන් වීම විශේෂයෙන් සඳහන් කළ යුතු කරුණකි.දෙවන තැනට පැමිණ ඇති ඉන්දියාවෙන් පැමිණි පිරිස 17,886ක් ද තුන්වන තැනට පැමිණි එංගලන්තයෙන් පැමිණි පිරිස 12,896ක් ද හතරවන තැන ගන්නා චීනයෙන් පැමිණි පිරිස 10,779ක් ද වේ. නමුත් එම රටවලින් පැමිණි අයගෙන් 90%කට අඩු පිරිසක් සංචාරකයන් වශයෙන් සැලකිය හැක.මෙම දත්ත අනුව මෙම වසරේ 200,000 පමණ රුසියානු හා පැරණි සෝවියට් රටවල් සංචාරකයන් අප රටට පැමිණෙනු ඇතැයි ලියුම්කරු අනුමාන කරයි. ලියුම්කරු තානාපති වශයෙන් පත්වූ වසරේ එම සංඛ්‍යාව 4,000 වැනි ඉතා සුළු ප්‍රමාණයක් බව ද පවසයි.දැනට ජාතික ගුවන් සේවය වන ශ්‍රී ලන්කන් ගුවන් සමාගම සතියට දින තුනක් කොළඹ හා මොස්කව් අතර සෘජු ගමන් පවත්වාගෙන යයි. වර්ෂ 2011 දී ශ්‍රී ලන්කන් ගුවන් සේවය මොස්කව් නුවරට ගමන් ආරම්භ කළ විට සතියකට පැවැත්වූයේ ගමන් වාර දෙකක් පමණක් වූ අතර ඒවා ද ඩුබායි හි නැවතුමක් සහිත ගමන් වාර විය.ශ්‍රී ලංකාව හා මොස්කව් නුවර අතර සෘජු ගුවන් ගමන් තිබීම නිසා පැය 8යි විනාඩි 30කින් ගුවන් මගියකුට මෙම ගමන නිම කළ හැකිය. එසේම ශ්‍රී ලංකාවේ හෝටල් හා අනික් වියදම් සාපේක්ෂව අඩු අතර රුසියානු සංචාරකයන් බොහෝ සේ ප්‍රිය කරන මුහුදු වෙරළට අමතරව පාරිසරික සංචාරක ආකර්ෂණ, වනෝද්‍යාන, ඓතිහාසික ස්ථාන, ආයුර්වේද ප්‍රතිකර්ම වැනි වෙනත් බොහෝ දේවල් ශ්‍රී ලංකාවේ ඇත.පවුල් පිටින්සෝවියට් දේශය බිඳී ගිය මුල් දිනවල රුසියාවේ ආර්ථිකය දරුණු තත්ත්වයක පැවතුණු අතර එවක පිටරටවල සංචාර කළේ රුසියානුවන් සුළු ප්‍රමාණයකි. තවද ඒ දිනවල රුසියානු සංචාරකයන් පිළිබඳව පැවතුණු මතය වූයේ ඔවුන් එතරම් මුදල් වැය නොකරන පිරිසක් යන්නයි.එම නිසා රුසියානුවන් වෙනත් සංචාරකයන්, විශේෂයෙන් බටහිර ජාතීන් හා සැසඳූ කළ සංචාරක ක්ෂෙත්‍රයට එතරම් දායකත්වයක් නොදක්වන පිරිසක් ලෙස සලකන ලදී. එහෙත් දැන් තත්ත්වය සම්පූර්ණයෙන්ම වෙනස් වී තිබේ. රුසියාවේ ආර්ථිකය පසුගිය වසර 10 පමණ තුළ වර්ධනය වූ අතර ලෝක බැංකු දත්ත අනුව වසර 2012 රුසියාවේ ඒක පුද්ගල ආදායම ඇමෙරිකානු ඩොලර් 14,037ක් වේ.මේ වන විට රුසියාවේ වැඩ කරන ජනතාව‍ෙග් වැටුප් හොඳ මට්ටමක පවතින අතර එහි ප්‍රතිඵලයක් ලෙස නූතන රුසියානුවන්ට සිය පවුලේ සාමාජිකයන් සමඟ විදේශීය රටක නිවාඩුවක් ගත කිරීම එතරම් දුෂ්කර කටයුත්තක් නොවේ.එසේම රුසියානුවෝ බොහෝ විට සිය පවුලේ සාමාජිකයන් සියලු දෙනා සමඟ සංචාරය පිණිස පැමිණෙති. වසරේ වැඩි මාස ගණනක් සීතලෙන් යුත් රුසියාවේ සංචාරකයන් සිය නිවාඩු ගත කිරීම සඳහා ශ්‍රී ලංකාව බඳු නිවර්තන රටවල සංචාරය කිරීමට ප්‍රිය කිරීම පුදුමයක් නොවේ.අප තානාපති කාර්යාලය හා ශ්‍රී ලංකා සංචාරක ප්‍රවර්ධන කාර්යාංශය එක්ව පසුගිය වසර තුළ සිදු කරන ලද සංචාරක ප්‍රවර්ධන වැඩ සටහන් 2013 වසරේ 80%ක රුසියානු සංචාරකයන් වැඩිවීමට බලපා ඇත. තානාපති කාර්යාලය මඟින් රුසියානු සංචාරකයන් ශ්‍රී ලංකාවට ආකර්ෂණය කරගැනීම සඳහා ගත් ක්‍රියා මාර්ග ගැන කෙටියෙන් මෙසේ සඳහන් කළ හැකිය.* පළමුවෙන්ම සංචාරක වැඩ කටයුතු සඳහා රුසියානු ජාතිකයකු තානාපති කාර්යාලයේ සේවයට බඳවා ගැනිණි. සාමාන්‍යයෙන් ශ්‍රී ලංකාවේ ආයතන හා සංචාරක මණ්ඩලය සියලු විදේශ රටවල සංචාරක ප්‍රවර්ධනය සඳහා වූ ප්‍රකාශන නිකුත් කරනුයේ වැඩි වශයෙන් ඉංග්‍රීසි බසිනි. එහෙත් රුසියාවේ ශ්‍රී ලංකාව ප්‍රචලිත කිරීම සඳහා තොරතුරු රුසියානු බසින් නිකුත් කිරීම අනිවාර්ය බව තේරුම් ගනිමින් ශ්‍රී ලංකාව පිළිබඳ තොරතුරු රුසියානු බසින් නිකුත් කිරීමට කටයුතු සූදානම් කරනු ලැබීය.* මේ පිළිබඳ මුල් පියවරක් ලෙස ශ්‍රී ලංකාව ගැන තොරතුරු සහිත ‘ආයුබෝවන් ශ්‍රී ලංකා’ නමින් සතිපතා පුවත්පතක් තානාපති කාර්යාලය මඟින් රුසියානු බසින් නිකුත් කර එය විද්යුත් තැපෑල ඔස්සේ විශාල පිරිසකට යැවීම ආරම්භ කරනු ලැබීය. පොත් ප්‍රකාශන ආයතනයක් සමඟ එක්වී ඔවුන් ශ්‍රී ලංකාවට ගෙන්වා දිවයිනෙහි ඉතිහාසය, ප්‍රධාන සංචාරක ආකර්ෂණ ආදී සංචාරකයන් දැනගත යුතු වැදගත් තොරතුරු අඩංගු පිටු 320ක පොතක් රුසියානු භාෂාවෙන් නිකුත් කරනු ලැබීය. තවද ශ්‍රී ලංකාවේ පිහිටි සංචාරක හෝටල් සම්බන්ධ කර ගෙන එම හෝටල් පිළිබඳ තොරතුරු හා මෙනූ කාඩ්පත් හා වෙනත් ප්‍රකාශන තානාපති කාර්යාලය විසින් නොමිලේ රුසියානු භාෂාවට පරිවර්තනය කර දෙන ලදී.ආකර්ෂණ ස්ථානශ්‍රී ලාංකික සංචාරක මාර්ගෝපදේශකයන්ගේ රුසියානු දැනුම දුර්වල බව පෙනී යාම නිසා එවැනි අයගේ ප්‍රයෝජනය පිණිස ශ්‍රී ලංකාවේ සංචාරක ආකර්ෂණ ස්ථාන 56ක් ආවරණය කෙරෙන තොරතුරු ලබා දෙන සංයුක්ත තැටියක් තානාපති කාර්යාල සාමාජිකයන්ගේ කටහඬින්ම රුසියන් බසින් තැටිගත කර ශ්‍රී ලංකාවේ අවශ්‍ය ආයතනවලටත්, සංචාරක මාර්ගෝපදේශකයන්ටත්, රුසියාවේ අදාළ ආයතනවලටත් නොමි‍ලේ බෙදා හරින ලදී.රුසියානු සංචාරක ගමන් සංවිධායක ආයතන තෝරාගෙන ඔවුන් සමඟ නිරතුරුව සාකච්ඡා කිරීම සහ පුද්ගලිකව ඔවුන් හමුවී ඔවුනට ඇති ප්‍රශ්න තේරුම් ගැනීම සහ ඒවාට විසඳුම් සෙවීමට කටයුතු සැලැස්විණි. තවද සංචාරක ගමන් සංවිධායක ආයතන තානාපති කාර්යාලයේ ලියාපදිංචි කර ඔවුනට විශේෂ සහතිකයක් නිකුත් කර ඔවුන්ගේ සංචාරයකයන් සඳහා වීසා නිකුත් කිරීමේ දී හා අනිකුත් ප්‍රශ්නවලදී ඔවුනට උදව් කිරීමට කටයුතු යොදන ලදී.ශ්‍රී ලංකාවේ සංචාර හා අනිකුත් උත්සවවලට එම ආයතනවලට ආරාධනා කිරීමත් ඔවුන් සමඟ සම්බන්ධතාවය තර කිරීමටත් පියවර ගනු ලැබීය. සංචාරක නියෝජිත ආයතන සඳහා වැඩමුළු පැවැත්වීම ආරම්භ කළ අතර අවම වශයෙන් මසකට වරක් වත් එවැනි වැඩ මුළුවක් සංවිධානය කරන ලදී. එහිදී එහි තානාපති නිල නිවසේදීම ලාංකික දිවා ආහාරයකින් සංග්‍රහ කිරීමට සහ ලාංකික තේ තෑගි වශයෙන් දීමට ද අමතක නොකරන ලදී.* රුසියාවේ, යුක්රේනයේ හා කසකස්තානයේ පැවැත්වෙන ප්‍රධාන සංචාරක ප්‍රවර්ධන ප්‍රදර්ශන සඳහා තානාපති කාර්යාලය ඉදිරිපත් විය. එහිදී අපගේ සංස්කෘතිය හා ඉතිහාසය පිළිබිඹු වන සේ අපට අවශ්‍ය අයුරින් ප්‍රවර්ධන කුටි තානාපති කාර්යාලය මඟින්ම සංවිධානය කිරීම හා නිර්මාණය කිරීම ආරම්භ කෙරිණි. එම ප්‍රදර්ශනවලට සහභාගි වන ශ්‍රී ලාංකික ආයතනවලට අවශ්‍ය සහය ලබා දීම ඔවුන් දිරිගැන්වීම සහ රුසියානු සංචාරකයන් හා ආයතනවල ගතිපැවතුම් හා සංචාරකයන් ලෙස ඔවුන් බලාපොරොත්තු වන සේවය පිළිබඳව ශ්‍රී ලාංකික ආයතනවලට අවබෝධ කරදීමට කටයුතු කෙරිණි.* මොස්කව් හා කොළඹ අතර පියාසර කළ එකම ගුවන් සේවය වූ රුසියාවේ එරෝෆ්ලොට් ගුවන් සේවය ශ්‍රී ලංකාවට පියාසර කිරීම නතර කර තිබුණ විට එම ආයතනය දිරිගන්වා ඔවුන් 2009 දී නැවත ශ්‍රී ලංකාවට ගුවන් ගමන් ඇරඹීමට කටයුතු කිරීමත් ශ්‍රී ලංකා රජය හරහා යම් යම් සහනාධාර ඔවුන්ට ලබා දීමටත් තානාපති කාර්යාලය මැදිහත් විය.ප්‍රචාරක කටයුතුරුසියාවේ ප්‍රසිද්ධ පුවත්පත් ආයතන, ගුවන්විදුලි හා රූපවාහිනී ආයතන සමඟ සාකච්ඡා කර එම ආයතනවල නියෝජිතයන් කුඩා කණ්ඩායම් වශයෙන් ශ්‍රී ලංකාවට සංචාරය කිරීමට කටයුතු සූදානම් කිරීමත් ඔවුන් සංචාරයට පිටත් වීමට පෙර අනිවාර්යයෙන්ම පෞද්ගලිකව හමුවී අවශ්‍ය කරුණු පහදා දීමත් කෙළෙමි.ඔවුන්ගේ සංචාරයේ ලංකාව තුළ සම්පූර්ණ වියදම දරන ලද්දේ අප රජය විසිනි. එසේම, වසරකට වරක් ශ්‍රී ලංකාව සංචාරක ගමනාන්තයක් ලෙස ප්‍රවර්ධනය නොකරන එහෙත් වෙනත් ආසියානු රටවල් හා කුඩා දූපත් සමඟ සංචාරක ප්‍රවර්ධන කටයුතුවල නිරත විශාලම ආයතන 25 තෝරා ඔවුන්ව අප වියදමින් ශ්‍රී ලංකාවට රැගෙන යාම සිදු කරන ලදී.වසරකට අවම වශයෙන් 4-5 වරක් රුසියානු සංචාරක ආයතන සමඟ ශ්‍රී ලාංකික සංචාරක ආයතනවල හමුවීම් තානාපති නිල නිවසේ සංවිධානය කර ඔවුනට ශ්‍රී ලාංකික ආහාරවලින් සංග්‍රහ කර දෙරටේ සංචාරක ආයතන අතර සම්බන්ධතාවයන් ගොඩනැංවීමට කටයුතු කර ඇත.* රුසියානු සංචාරකයන් බලාපො‍ෙරාත්තු වන ප්‍රධාන දේවල් වන මුහුදු වෙරළ, පලතුරු, මාළු හා මුහුදු නිෂ්පාදන, උසස් වෙළෙඳ සංකීර්ණ වැනි සියලුම දේවල් ශ්‍රී ලංකාවේ ඇති බව පුවත්පත් නි‍යෝජිතයන්ට හා සංචාරක ගමන් සංවිධාන ආයතනවලට පවත්වන වැඩ මුළුවලදී තරයේ ප්‍රකාශ කරනු ලැබේ. ශ්‍රී ලංකාවේ ඇති සෑම හෝටලයක්ම ආවරණය වන ලෙස පිටු 296ක ඉතා අනගි විස්තර පොතක් රුසියානු බසින් ඉදිරිපත් කිරීමත් මෙහි මුද්‍රණය හැර පොතෙහි අන්තර්ගතය ලිවීම, පිටු සැලසුම් කිරීම ආදී සියලු කටයුත්තක්ම අප තානාපති කාර්යාලය විසින්ම සිදු කරනු ලැබීය. එපමණක් නොව එය රුසියානු සංචාරක ආයතන අතර බෙදා හැරුණු අතර එය අපගේ සංචාරක හෝටල් ගැන රුසියානු බසින් තිබෙන හොඳම සඟරාව ලෙස ද පිළිගැනිණි. ජනාධිපතිතුමාගේ උපදෙස් අනුව එම පොතෙහි ඉංග්‍රීසි පරිවර්තනයක් ද තානාපති කාර්යාල කාර්ය මණ්ඩලයේ සාමාජිකයන් සමඟ අවසන් කෙරිණි. එහෙත් මෙයට වෙනත් කිසිම අයකු ගෙන් උදවු නොලැබීම කනගාටුවට කරුණකි.නගර වැඩ සටහන්* පසුගිය වසරේ අප තානාපති කාර්යාලය රුසියාවේ, යුක්රේනයේ හා කසකස්තානයේ සංචාරක ප්‍රවර්ධන වැඩ සටහන් Tourism Mega Caravan හා Road Show නමින් පැවැත්වීය. එක නගරයක දින 3ක් පමණ රැඳී සිටිමින් නගර 15ක එවැනි වැඩ සටහන් බිඳක් විදහා දැක්වීම සඳහා චන්දන වික්‍රමසිංහ නර්තන කණ්ඩායම එම වැඩසටහන් වෙනුවෙන් විශේෂයෙන් ගෙන්වා විචිත්‍ර ශ්‍රී ලාංකික සංස්කෘතික අංග ඔවුන් ලවා ඉදිරිපත් කරනු ලැබිණි. සිද්ධාලේප හා ලක්සල ආයතන සමඟින් උදේ 10.00 සිට රාත්‍රී 9.00 වන තෙක් ප්‍රධාන සාප්පු සංකීර්ණවල ප්‍රචාරක වැඩ කටයුතු ලියුම්කරුගේ පෞද්ගලික අධීක්ෂණය යටතේ සාර්ථකව අවසන් කරන ලදී. දවස පුරා නොමිලේ ශ්‍රී ලාංකික තේ පැන් සංග්‍රහයක් හා කුඩා තේ පෙට්ටි පැමිණෙන අයට තෑගි වශයෙන් ප්‍රදානය කෙරිණි. සංචාරක පොත් පිංචක් නොමිලේ බෙදා හැරුණු අතර සමහර නගරවල දිනපතා 10,000කට වැඩි පිරිසක් සමඟ ලංකාව පිළිබඳව කතා කිරීමට හැකිවිය.දැනට පවතින නැඹුරුතාව අනුව ශ්‍රී ලංකාවට පැමිණෙන රුසියානු සංචාරකයන්ගේ ප්‍රමාණය ඉදිරියේ දී තව තවත් වැඩිවන බවට කිසිදු සැකයක් නැත. ඇත්ත වශයෙන් කිවහොත් දැනට ශ්‍රී ලංකාවට පැමිණෙන සංචාරකයන්ගෙන් වැඩිම මුදලක් වැය කරන පිරිස රුසියානුවන් යයි කිවහොත් එය අතිශයෝක්තියක් නොවේ.ශ්‍රී ලංකාවේ හෝටල්, සංචාරක මඟපෙන්වන්නන්, මැණික් හා ස්වර්ණාභරණ සාප්පු ආදිය මේ බව තහවුරු කරනු ඇත. රුසියාවේ ආර්ථිකය වර්ධනය වන ආකාරය අනුව අනාගතයේ තව තවත් රුසියානුවන් විවේකය ගතකිරීම සඳහාත් සංචාරය සඳහාත් වෙනත් රටවලට ගමන් කරන බව නිසැකය.වෙනත් යුරෝපීය රටවලින් පැමිණෙන්නන් මෙන් නොව ශ්‍රී ලංකාවට පැමිණෙන රුසියානුවන්ගෙන් 99%ක් පමණම සංචාරකයන් බව කිව හැකිය. වෙනත් රටවලින් පැමිණෙන්නන් අතර සිය ඥාතීන් බැහැ දැකීමට පැමිණෙන ශ්‍රී ලාංකික සම්භවයක් ඇති පුද්ගලයන් ද, ව්‍යාපාර හා වෙනත් කටයුතු සඳහා ශ්‍රී ලංකාවට පැමිණෙන්නන් ද සිටින බැවිනි.සෘජු ගුවන් ගමන්එනිසා ත්‍රස්තවාදය නිමවීමෙන් පසු සංචාරක කර්මාන්තය රටට විදේශ විනිමය ලබා දෙන ප්‍රධාන කර්මාන්තයක් බවට නැවතත් පත්වෙමින් තිබෙන මෙකල රුසියානු සංචාරකයන් තව තවත් ශ්‍රී ලංකාවට ආකර්ෂණය කර ගැනීම අතිශයින් වැදගත් වේ.මේ සඳහා රටවල් දෙක අතර සෘජු ගුවන් ගමන් දිගටම පවත්වාගෙන යාම ද, රුසියානු බස කතා කළ හැකි සංචාරක මඟපෙන්වන්නන් හා හෝටල් කාර්ය මණ්ඩල වැඩි කිරීම ද, ශ්‍රී ලංකාව පිළිබඳ තොරතුරු රුසියානු බසින් එළිදැක්වීම ද අත්‍යවශ්‍යය.ඇත්ත වශයෙන් සංචාරක පාරාදීසයක් ලෙස ශ්‍රී ලංකාව පිළිබඳ දැනුම තවමත් රුසියානුවන් අතර අල්පය. එහෙත් ශ්‍රී ලංකාවේ සංචාරය කර නැවත පැමිණි පසු ශ්‍රී ලංකාව කුඩා රටක් වුවද, එහි ඇති පාරිසරික සුන්දරත්වයත්, එහි ඇති ඓතිහාසික ස්ථාන විශාල සංඛ්‍යාවත්, ශ්‍රී ලාංකිකයන්ගේ උණුසුම් ආගන්තුක සත්කාර මෙන්ම ඔවුන් නිතර සිනහමුසු මුහුණින් පසුවීම පිළිබඳවත් බොහෝ රුසියානුවෝ ලියුම්කරු සමඟ ප්‍රශංසා මුඛයෙන් කතා කරති.ශ්‍රී ලංකාව එතරම් සුන්දර හා ශ්‍රේෂ්ඨ ඉතිහාසයක් ඇති රටක් බව එහි ගොස් රට දැකගන්නා තුරු තමන් නොදැන සිටි බැව් ඔවුහු පවසති. මේ දැනුවත් භාවය රුසියානු සංචාරකයන්ට තව තවත් ලබා දී ශ්‍රී ලංකාව සංචාරක පාරාදීසයක් ලෙස රුසියාවේ ජනප්‍රිය කිරීම සඳහා තානාපතිවරයා ලෙස ලියුම්කරුත් අපගේ තානාපති කාර්යාලයත් ඉදිරියටත් කැපවී සිටී.උදයාංග වීරතුංගරුසියාවේ ශ්‍රී ලංකා තානාපතිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af1403096</link>
    <topic>රුධිර කාන්දු ඒකකයට මිලියන සියයක අරමුදලක්</topic>
    <author>සුනිල් දයා අල්විස්</author>
    <content>මහනුවර වකුගඩු ඒකකයේලේකාන්දුකරණ හෙවත් ලේ පිරිසුදු කරන රෝගියෙක්මහනුවර මහ රෝහලේ වකුගඩු රෝග ඒකකයේ විශේෂඥ වෛද්‍ය නිශාන්ත නානායක්කාර මහතාගේ අදහස අනුව වකුගඩු රෝගීන්ගේ මානසිකව කඩාවැටීම වළක්වා ගැනීමට පියවර ගැනීම සමාජයේ වගකීමයි. රජයට පමණක් මේ කාර්යභාරය තනිවම සිදුකළ නොහැකි නිසා මහජනතාවගේ උදවු ඇතිව මේ සඳහා ක්‍රියාමාර්ග ගැනීම අවශ්‍ය බව ද හෙතෙම පවසයි.දිනෙන් දින වැඩිවන වකුගඩු රෝගීන්ගේ ප්‍රමාණය සැලකිල්ලට ගත් කළ වකුගඩු බද්ධ කිරීමට වකුගඩු දායකයන් සොයා ගැනීමට පවත්නා දුෂ්කරතාව නිසාත් වෙනත් වෛද්‍යමය හේතුන් මත ද වකුගඩු බද්ධ කිරීමට යොමුවන රෝගීන්ට වඩා වැඩි ප්‍රමාණයක් රුධිරය පිරිසිදු කිරීම නැතිනම් රුධිර කාන්දුකරණය හෙවත් ඩයලිසීස් ප්‍රතිකාර ක්‍රමය තුළින් ජීවිත කාලය දිගුකර ගැනීමට වෙර දරති.මෙයට විසඳුමක් ලෙස දැනට තිබෙන රුධිර කාන්දුකරණ සේවා අංශයට අමතරව පුණ්‍යායතන මට්ටමින් නව රුධිර කාන්දුකරණ ඒකකයක් ප්‍රාදේශීය මට්ටමින් මහනුවර පිහිටුවීමට තීරණය කර තිබේ.ඒ සඳහා රුපියල් මිලියන 100 පමණ මුදලක් වැය වෙයි. මේ මුදල් සොයා ගැනීම පිළිබඳ මහනුවර වකුගඩු ඒකකයේ විශේෂඥ වෛද්‍යවරු, කාර්ය මණ්ඩලය හා වකුගඩු ආරක්ෂක සංගමය සාකච්ඡා කර වකුගඩු රෝගීන්ට ඉතා පූර්ණ වූ ප්‍රතිකාර ක්‍රමවේදයක් යන සංකල්පය යටතේ අරමුදලක් පිහිටුවීමට අදහස් ඉදිරිපත් වී තිබේ.මේ අදහස මල්ඵල ගැන්වීමට මහනුවර වකුගඩු බද්ධ කිරීමේ ඒකකයේ දී වකුගඩු සැත්කමක් සිදුකර දැනට නිරෝගී සුවයෙන් පසුවන සංගීතඥ ආනන්ද පෙරේරා මහතා ඇතුළු කලාකරුවෝ දායකත්වය ලබාදෙන්නට ඉදිරිපත් වී සිටිති.‘ජයගන්න ජීවිතය පමණක් නොවේ’ (Life Plus) නම් සංගීතමය ප්‍රසංගයක් ලබන 14 වැනිදා පස්වරු 6.00ට මහනුවර ධර්මරාජ විදුහල් ශ්‍රවණාගාරයේ දී පැවැත්වෙන්නේ මෙහි ප්‍රතිඵලයක් වශයෙනි.වකුගඩු බද්ධ කිරීමේ විශේෂඥ හා ශල්‍ය වෛද්‍යපී.කේ.හරිස්චන්ද්‍රවකුගඩු රෝග විශේෂඥ වෛද්‍ය නිශාන්ත නානායක්කාරමහින්ද රාජපක්ෂ ජනාධිපතිතුමා සහ ශිරන්ති රාජපක්ෂ ආර්යාවගේ ප්‍රධානත්වයෙන්, සෞඛ්‍ය ඇමැති මෛත්‍රීපාල සිරිසේන මහතා ප්‍රමුඛ සම්භාවනීය ආරාධිත අමුත්තන් පිරිසක් ද මේ සංගීතමය ප්‍රසංගයට සහභාගි වන්නේ ද මේ උදාර කටයුත්තට අරමුදල් රැස්කිරීමේ ක්‍රියාවලියට දිරිදීමක් වශයෙනි.නව වකුගඩු ඒකකය පිහිටුවීමෙන් පසු එහි දෛනිකව වකුගඩු රෝගීන් 80ක් උ‍ෙදසා ලේ පිරිසුදු කරදීමේ ක්‍රියාවලියේ වෛද්‍ය සේවාව සලසා දිය හැකිය. මහනුවර රෝහලේ වකුගඩු ඒකකයේ හෙද නිලධාරියෙකු සහ වකුගඩු ආරක්ෂක සංගමයේ උපලේකම් එච්.එම්.ජේ.විජේබණ්ඩාර මහතා පැවසුවේ නව රුධිර කාන්දුකරණ ඒකකය අවශ්‍යතාවය සපුරාලීමට එකම කණ්ඩායමක් ලෙස වකුගඩු ඒකකයේ වෛද්‍යවරුන් ඇතුළු සියලු දෙනා ක්‍රියාකරන බවත්ය.මේ තත්ත්වය හමුවේ අපේ රටේ ජනතාවට සිදුවී ඇත්තේ අනපේක්ෂිත අවස්ථාවක බෝ නොවෙන රෝගයක් යයි කියන වකුගඩු රෝගය කවර හේතුවක් නිසා හෝ වැලඳී එම රෝගය සමඟම ජීවත්වී දුක් විඳ අවසානයේදී එයින්ම මියැදී යන්නටය.රජරට අනුරාධපුරයට පමණක් සීමාවී මුලින් පැතිරී පැවතුණ වකුගඩු රෝගය අනුරාධපුරය, පොලොන්නරුව, ගිරාඳුරුකෝට්ටේ ආදී මුළු රජරට ප්‍රදේශය පුරා ව්‍යාප්ත වී ඇත්තේ ද රෝගයේ බරපතළකම තවත් ප්‍රදේශවලටත් බලපා තිබෙන බවට අනතුරු හඟවමිනි. පදවි-පරාක්‍රමපුර ප්‍රදේශවල වකුගඩු රෝගය වැලඳුන රෝගීන්ගෙන් සියයට 20 - 25 මේ වන විටත් මිය පරලොව ගොසිනි.වකුගඩු රෝගයේ තමන්ට වැලඳී ඇති බවට කෙනකු දැන ගත් දින සිට ඒ පුද්ගලයා ජීවත්වන්නේ මරණය ගැන සිතමින්ය. එදිනෙදා ජීවන රටාව ද අක්‍රිය තත්ත්වයට පත්වෙන නිසා වකුගඩු රෝගීන් තම රෝගී තත්ත්වය ගැන සිතමින් කනගාටුවකින් දුකකින් පසුවීම ද ‍කාටවත් වැළැක්විය නොහැකිය.නව රුධිර කාන්දුකරණ ඒකකයක් ඉදිකිරීමට රුපියල් මිලියන 100 අරමුදලක් එක්රැස් කර ගැනීමට අපි කවුරුත් පුළුවන් මට්ටමින් උපකාරයක් ලබාදීම වකුගඩු රෝගීන්ගේ ජීවිත මරණයට බිලි නොකර රැකගැනීමට ලබා දෙන උතුම් සත්ක්‍රියාවක් වන බැවිනි.‘ලයිෆ් ප්ලස්’ (Life Plus) නමින් මේ වෙනුවෙන් සිහිවටන භාණ්ඩයක් ද මිලදී ගැනීම සඳහා නිකුත් කර ඇත.අවශ්‍ය තොරතුරු සඳහා මහනුවර වකුගඩු ආරක්ෂක සංගමයේ දුරකථන අංක 0813993003 විමසන්න.Email- kidneysociety@gmail.com / web-www.kandykps.orgසුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af1403097</link>
    <topic>ඝාතකයා ආවේ 'ෆේස් බුක්' හරහායි</topic>
    <author>කීර්ති මෙන්ඩිස්</author>
    <content>අන්තර්ජාලය හරහා ක්‍රියාත්මක වෙන නොයෙකුත් සේවා ජාල අතරින් “ෆේස්බුක්” සමාජ ජාලය බොහෝ දෙනාගේ කතාබහට ලක්වන සුවිශේෂි ජාලයකි. දිනකට මිලියන හත්සිය පනහක පමණ දෙනා සැරි සරන ෆේස්බුක් ජාලය හරහා තප්පරයකට ඡායාරූප මිලියන තුන්සිය පනහක් පමණ මුදා හැරේ. අප රටේ පිරිමි පක්ෂය 67% කුත් ගැහැනු පක්ෂය 37% ක් පමණ ෆේස්බුක් භාවිත කරන බව මොරටුව විශ්ව විද්‍යාලයේ තොරතුරු තාක්ෂණ පීඨයේ තොරතුරු අනාවරණය කරයි.හොඳත් නැති නරකත් නැති ෆේස්බුක් ජාලයේ ඇති මිතුරු සමාජ නිසා මිනීමැරුම් පවා සිදුවී ඇති බව පසුගියදා අනාවරණය වූයේ මිරිහාන පොලීසිය විසින් කරන ලද පරීක්ෂණයකට අනුවය.ෆේස්බුක් හරහා ජාලගත වන සම්පත් පෙරේරා නමැති අයකුට අයත් මිතුරු සමාජයකට ඒ වන විටත් බොහෝ අය එකතු වී සිටියහ. ඊට එකතු වූ වැඩිපුරම පිරිස තරුණ පහේ ගැටවර කොල්ලන්ය. ෆේස්බුක් මිතුරු සමාජය ඔස්සේ ඊට සම්බන්ධ මධුසංක ද එවන් අයෙකි. සම්පත් පෙරේරා නමින් ඔහුට සම්බන්ධ වන ඔහු නුගේගොඩ ප්‍රදේශයේ ධනවත් ව්‍යාපාරිකයෙකි. මේ සියල්ල හෙළි වනුයේ නුගේගොඩ ව්‍යාපාරිකයාගේ අබිරහස් ඝාතනයට පසුවෙනි.ෆේස්බුක් මිතුරු සමාජයක රැඳුණු ඔහු නුගේගොඩ බෝගහ අසල ව්‍යාපාරික ස්ථානයක් පවත්වාගෙන ගිය සරත් කුමාර නමැත්තෙකි. ෆේස්බුක් ජාලය ඔස්සේ ගිය තරුණයකු සරත් කුමාර හැඳිනගත්තේ ත්‍රීවිලර් රියදුරකු මාර්ගයෙනි.“බෝගහ හන්දියේ ත්‍රීවිලර් එකක් පාක් කරන කොල්ලෙක් ඉන්නවා මිනිහා මාර්ගයෙන් ඔය මුදලාලි මධුසංඛව හඳුනාගෙන තියෙනවා. මධුසංඛ උදෙන්ම ගිහින් මුදලාලි හම්බ වෙනවා. මුදලාලි මධුසංඛට කියනවා හවසට ගෙදර යනකොට එන්න කියලා. මධුසංඛ හවසට ආයෙත් මුදලාලි හම්බ වෙන්න නුගේගොඩ කඩේට එනවා.ඔය අතරේ ‍තමයි මුදලාලිගේ ගෙදර කාමරයක නතර වෙලා හිටිය රණවීර නමැති තරුණ කොල්ලාත් එතැනට එන්නේ...”උප පරීක්ෂක ජයන්ත පෙරේරා මහතා මෙහි සුලමුල පිළිබඳව අදහස් දැක්වූයේ එසේය.රණවීර නිවිතිගල ප්‍රදේශයේ පදිංචිකරුවෙකි. නුගේගොඩ පෞද්ගලික ආයතනයක ඉගෙනුම ලබන ඔහුට මුදලාලිට අයත් දෙමහල් නිවසේ කාමරයක් කුලියට ලැබෙන්නේ මුදලාලිට හිතවත් අයකුගේ මාර්ගයෙනි. මුදලාලි කවුදැයි හොඳින් අවබෝධ කර දෙන ඔහු තම මිතුරා දෙමහල් නිවසේ කාමරයක නතර කරන්නේ ඔහුට පාඩුවේ අධ්‍යාපන කටයුතු කරගැනීමේ අදහසිනි.ඒ ඉකුත් මස 17 වැනිදාය. නුගේගොඩ පෞද්ගලික පාසලේ සිප්සතර නිමාකළ රණවීර නතරව සිටි කාමරයට යෑමේ අදහසින් මුදලාලිට දුරකථන ඇමතුමක් දෙන්නේ කාමරයේ යතුර ඔහු අත තිබු හෙයිනි.“මට ඔයාට යතුර දෙන්න අමතක වුණා. ඔහොමම කඩේට එන්න.”සැකකරුවන් අධිකරණයට ගෙනයද්දීපාසලේ සිට කඩයට ඇත්තේ කෙටි දුරකි. කඩයට එන රණවීර දකින්නේ මුදලාලි කිසිවකු සමඟින් කතාබහ කරන අයුරුය. ඔහු තරුණයෙකි. කොළ පාට කර ඇති ටී ෂර්ට් එකක් හැඳ සිටින ඔහු කළු පැහැති අව් කණ්ණාඩි දෙකක් ද එල්ලාගෙන සිටියේය.“ආ රණවීර ආවද... එහෙනම් අපි යමු.”කඩේ වැසු මුදලාලි කතාබහ කරමින් සිටි තරුණයා කාරයේ ඉදිරි අසුනට නංවාගත් අතර රණවීරට ලැබුණේ පිටුපස අසුනය. අතරමඟදී රාත්‍රී ආහාරය ගැනීම සඳහා කාරය නතර විය. මුදලාලි වාහනයෙන් බැස ගියේය. රණවීර ඉදිරිපස අසුනේ සිටි තරුණයාගෙන් ඔහු කවුදැයි විමසුවේ ඔය අතරය.“මම මධුසංඛ... කලින් ආමි එකේ හිටියේ... දැන් අයින්වෙලා ඉන්නේ...”ආහාර මිලට ගත් පසු තිදෙනාම යළි මුදලාලිගේ දෙමහල් නිවසට ගියහ. රණවීරට කාමරයේ දොර විවර කර දී මධුසංඛ සමඟ සිය කාමරයට ගිය මුදලාලි ගැන රණවීර කිසිඳු අහිතක් සිතුවේ නැත.ටික මොහොතකින් ‘බුදු අම්මෝ’ කියන හඬක් රණවීරට ඇසිණ. ඒ ගැන විපරම් කළ ඔහු පසුව දුටුවේ තමා සමඟ පැමිණි මධුසංඛ කාටදෝ ජංගම දුරකථනයෙන් අමතන බවකි. තරුණයා මුදලාලිගේ මිතුරෙකු යැයි සිතු රණවීර නිහඬ විය. එහෙත් ඔහුගේ සිතේ කිසියම් සැකයක් ඇති විය. ඒ සමඟම කාමරයේ තිබු ජනේලයකට තට්ටු කරන මධුසංඛ ඔහුට පෙනිණ.“ඇයි... මොකද...?දොර පියන විවර කළ රණවීර මධුසංඛගෙන් විමසුවේය.“තව විනාඩි දහයකින් ගිහින් මහත්තයට කතා කරන්න...”එසේ පැවසූ මධුසංඛ එතැනින් පිටව ගියේය. රණවීර වහා පහත මාලයේ ගේට්ටුව දෙස බැලීය. ගේට්ටුව විවර කොට තිබිණ. ඔහුගේ හිතට කිසියම් චකිතයක් දැනිණ. මුදලාලි මහත්තයාගේ නිහඬතාව ඔහුට ගැටලුවක් විය.ඔහු වහා සිය මිතුරා ඇමැතීය. රණවීරට සරත් කුමාර මහතාගේ නිවෙසේ කාමරයක් කුලියට රැගෙන දුන්නේ ඔහුය. ඔහු සියල්ල නොසඟවා මිතුරාට කීය.“උඹ බයවෙන්න එපා... සෙරෙප්පු දෙකක් දාගෙන මහත්තයාගේ කාමරයට පලයන්... හැබැයි මුකුත් අල්ලන්න එපා.”දුරකථන හුවමාරුව ඔස්සේ කතාබස් කරමින් රණවීර මුදලාලිගේ කාමරයට ගියේය. මුදලාලි බිම වැටී සිටියේය. දෑත් හා දෙපා බැඳ දමා තිබිණ.“මචං මුදලාලිව මරල ද කොහේද?”නිල සුනඛයාට ඉව ලබාදෙමින්“උඹ ටක් ගාලා 119 ට ගහපන්.”මිතුරාගේ කීම මත හදිසි ඇමතුම් අංශය ඇමතුව ද ඊට ප්‍රතිචාර ලැබුණේ නැත. බියට පත් ඔහු පසුව සිය නිවෙසට කතා කළේය.“පුතේ... 119 නැත්නම් පොලිස් මූලස්ථානයට කියන්න” ඒ අනුව පොලිස් මූලස්ථානය ඇමතු රණවීර මේ බව එතැනට පැවැසීය. ඔවුහු 119 හදිසි ඇමතුම් අංශය හරහා මිරිහාන පොලීසිය දැනුම්වත් කළහ. නිලධාරීන් එතැනට පැමිණියේ ඉන් පසුවය.පරීක්ෂණ ඇරැඹිණ. නිලධාරීහු සරත් කුමාර ගැටගසා දමා තිබු කාමරයට ගියහ. සරත් කුමාර ඒ වන විටත් මියගොස් ඇති බව නිලධාරීනට වැටහිණ. සිද්ධිය සැලවීමත් සමඟ සරත් කුමාරගේ සොහොයුරෝ ද එතැනට ආහ.ඔවුන් කීවේ සිය සොහොයුරාගේ ඝාතනයට කාමරයේ නතරව සිටි රණවීර සැක බවය. පොලීසිය ද රණවීරගෙන් දීර්ඝ ලෙස ප්‍රශ්න කරන්නට විය. රණවීර ඇත්ත නොසඟවා කීවේය. ඒත් මිරිහාන පොලීසිය ඒ කිසිවක් පිළි නොගත්තේය.සරත් කුමාර මුදලාලි මහතාගේ ඝාතනය පිළිබඳ පරීක්ෂණ නියෝජ්‍ය පොලිස්පතිවරයාගේ උපදෙසින් මිරිහාන විශේෂ විමර්ශන ඒකකයට පැවරෙන්නේ ඉන් පසුවය. ස්ථානාධිපති නිමල් කරුණාරත්න මහතාගේ උපදෙස් මත පරීක්ෂණ බාර වන්නේ උප පොලිස් පරීක්ෂක ජයන්ත පෙරේරාටය. මෙවැනි සිද්ධි පිළිබඳ මනා අවබෝධයක් ඇති ජයන්ත මුලින්ම කළේ නිවෙසේ නතරව සිටි රණවීර ගෙනැවිත් ප්‍රශ්න කිරීමය.“මම ඔය ගෙදරට ඇවිත් දවසයි සර්... මගේ යාළුවෙක් තමයි ඔය ගෙදර මට සෙට් කරලා දුන්නේ... එදා මම ගිහින් මුදලාලි හම්බ වුණා. මුදලාලි එක්ක හිටිය ඒ කොල්ලත් දාගෙන මුදලාලි ගෙදර ආවා. ටික වේලාවකින් ‘බුදු අම්මෝ’ කියනවා මට ඇහුණා. අර කොල්ලා කාටදෝ කෝල් එකක් ගන්නවා මම දැක්කා...”රණවීර සියල්ල උප පරීක්ෂක ජයන්ත පෙරේරා හා පැවැසීය.“මම මගේ යාළුවට කතා කළා. එයා තමයි කිව්වේ කාමරයට ගිහින් බලන්න කියලා. මේ කතා කරපුවා සේරම මගේ හෑන්ඩ් ෆෝන් එකේ රෙකෝඩ් වෙලා තියෙන්නේ සර්... මේ බලන්න...”ඔහු සිය ජංගම දුරකථනය උප පරීක්ෂකවරයා අත තැබීය. නිලධාරීහු ඊට සවන් දුන්හ. ඔහු කියන කතාව ඇත්තක් බව කාටත් තේරුම් ගියේය. මොහු සරත් කුමාර ඝාතනයට කිසිසේත් සම්බන්ධ නැති බව උප පරීක්ෂකවරයා තීරණය කළේය.“හරි... උඹට මතක ද අර ආපු කොල්ලා කීයට විතර ද ඒ කෝල් එක ගත්තේ කියලා.”“සර්... අටහමාරට විතර ඇති.”“හරියටම ෂුවර් ද?”සොකෝ පරීක්ෂණ පැවැත්වෙමින්“ඔව් සර්. වැඩිම වුණොත් අටයි තිස්පහට ඇති.”නිලධාරීහු ඊළඟට ගියේ ජංගම දුරකථන ජාලය ඔස්සේ පරීක්ෂණයකටය. අටයි තිහත් අටයි තිස්පහත් අතරේ මිරිහාන දුරකථන කුලුන හරහා ලැබුණු ඇමතුම් විශ්ලේෂණය කළ නිලධාරීහු මුලින්ම ඊට සම්බන්ධ වූ එක් අයකු සැකපිට අත්අඩංගුවට ගත්හ. ඔහු මුදලාලිට මධුසංඛ හඳුන්වා දුන් ත්‍රීරෝද රියදුරාය. .“ඔය මිනිහා ත්‍රීවිලර් එක පාක් කරන්නෙත් නුගේගොඩ බෝගහ යට... මුදලාලිගේ කඩේ තියෙන්නෙත් එතැන. දෙන්නා හඳුනගන්නේ එතැනදී ත්‍රීවිලර් රියදුරාගේ හොඳම මිතුරෙක් තමයි මධුසංඛ. රියදුරා තමයි මධුසංඛව ඔය මුදලාලිට සෙට් කරන්නේ...”ඒක හින්දා මධුසංඛ මුදලාලි හම්බවෙන්න උදේ බෝගහ ළඟ කඩේට ඇවිත් තියෙනවා. මුදලාලි එතනදි කියනවා හවසට ගෙදර යනකොට එන්න කියලා. ඊට පස්සේ මධුසංඛ රත්මලානට යනවා. එතැනදි තව දෙන්නෙක් හම්බ වෙනවා. දෙන්නම පේන්ට් බාස්ලා.එයාලට මේ විස්තරේ කියලා එයාලා දෙන්නම මඟ නතර කරලා හවස 6 ට විතර මධුසංඛ තනියම කඩේට එනවා. ඇවිත් මුදලාලිත් එක්ක කතා කර ඉන්නකොට තමයි රණවීර ක්ලාස් ඉවර වෙලා කඩේට එන්නේ.කොළපාට කර ඇති ටී ෂර්ට් එකක් ඇඳගත්තු කොල්ලෙක් එක්ක මුදලාලි කතා කර කර ඉන්නවා රණවීර දකින්නේ එතැනදි. පස්සේ තුන්දෙනාම මුදලාලිගේ ගෙදර එනවා.”“අපි ත්‍රිවිලර් රියදුරාව අත්අඩංගුවට ගත්තාම මිනිහා කිව්වා මම මේකට කිසිම සම්බන්ධයක් නැහැ. මධුසංඛගේ යාළුවෝ දෙන්නෙක් ඉන්නවා රත්මලානේ පේන්ට් බාස්ලා”ත්‍රිවිලර් රියදුරාගේ ප්‍රකාශය මත රත්මලානට යන නිලධාරීන් තීන්ත බාස් කෙනෙකු වූ ප්‍රදීප් කුමාර අත්අඩංගුවට ගන්නා අතර ඔහු සියල්ල හෙළි කරන්නේ නම්ගම් සහිතවය.“අපි මුදලාලි මරන්න ගියේ නැහැ සර්... අපි ගියේ සල්ලි ගන්න... අපි මුදලාලි බැඳලා දාලා ආවා විතරයි... මමත් එක්ක...”ඔහුගේ ප්‍රකාශය අනුව අනෙක් තීන්ත බාස් කෙනකු වන පුෂ්පකුමාර ද වේරහැර ප්‍රදේශයේදී අත්අඩංගුවට ගැනීමට පොලීසියට හැකි විය.ඔවුන්ගෙන් පොලීසිය දීර්ඝ ලෙස ප්‍රශ්න කරන්නට විය. ඒ අනුව මුදලාලි සමඟ ගිය මධුසංඛ ගැන තොරතුරු අනාවරණය විය.“මධුසංඛ දෙනියාය පැත්තේ පන්සලක් කඩලා යනකොට පොලීසියට මාට්ටු වුණා සර්... දැන් මධුසංඛ ඉන්නේ ඇතුළේ.” මිරිහාන විශේෂ මෙහෙයුම් ඒකකයේ ස්ථානාධිපති නිමල් කරුණාරත්නජයන්ත පෙරේරා(උප පොලිස් පරීක්ෂක)පොලීසිය මෙහි ඇත්ත නැත්ත සෙවීය. ඔවුන් පැවසුව දේ නිවැරැදිය. මධුසංඛ ඒ වන විටත් හිරගත වී සිටියේය. ඒ දෙනියායේ විහාරස්ථානයක ලැප්ටොප් එකක් රැගෙන යමින් සිටියදී පොලිස් අත්අඩංගුවට පත්වීමෙන්ය.පොලීසියේ ඊළඟ ප්‍රයත්නය වූයේ මධුසංඛ හා මොවුන් අතර ඇති සබඳතාවය දැනගැනීමය.“අපි ඔක්කොම ෆේස්බුක් හරහා තමයි යාළු වුණේ.” එකෙක් කීවේය. ඒත් පොලීසිය එය විශ්වාස කළේ නැත. තවත් විමර්ශනය කළේය. එහිදී අනාවරණය වූයේ මොවුන් ගල්කිස්ස හෝටලයක පිරිමි පක්ෂයට පමණක් වෙන්වූ ප්‍රිය සාදයකදී දැන හඳුනාගත් අය බවය.“මීට කලිනුත් ඔය මධුසංඛ කියන තැනැත්තා තවත් මිතුරෙකු එක්ක මැජෙස්ටික් සිටි එකේදී ඔය වගේම වයසක මනුස්සයෙක් එක්ක හිතවත් වෙලා ඒ මනුස්සයාගේ ගෙදර ගිහින් අතපය ගැට ගහලා ගෙදර බඩු කොල්ල කාලා තිබුණා. ඒ මනුස්සයා ලැජ්ජාවට පැමිණිලි කරලා නැහැ.මෙයාලා මිනිස්සු මරන්න නෙමේ එන්නේ මධුසංඛ කියන පුද්ගලයාගේ අසම්මත චරියාව නිසා නොයෙකුත් මිනිසුන් හඳුනාගෙන ඔවුන් සතු මුදල් රන් අභරණ වෙනත් බඩු මංකොල්ල කන එක තමයි මොවුන්ගේ රාජකාරිය.”උප පරීක්ෂක ජයන්ත පෙරේරා මහතා කීවේ ෆේස්බුක් හරහා සිදුවූ බව කියන මිනිස් ඝාතනයක සුලමුල අනාවරණය කරමිනි.තමන් මුදලාලි ඝාතනය කරන්නට පැමිණි නැති බව කීවද පශ්චාත් මරණ පරීක්ෂණයේදී හෙළි වූයේ ඔළුවට වැදුණු පහරකින් රුධිරය ගලා යෑම නිසා සරත් කුමාර මියගොස් ඇති බවය.“අනේ සර්... අපි මුදලාලිව මරන්න ආවේ නැහැ... අපි ආවේ සල්ලි ගන්න විතරයි. මුදලාලි දඟලද්දි සමහරවිට බිම ඔළුව වැදුණ ද දන්නේ නැහැ...”සැකකරුවෝ පොලීසියට කීහ. ඔවුන් සියල්ල අධිකරණයට ඉදිරිපත් කොට රිමාන්ඩ් ගත කළ අතර වෙනත් බන්ධනාගාරයක රැඳි සිටින මධුසංඛ ඉදිරියේදී හඳුනා ගැනීමේ පෙරෙට්ටුවකට කැඳවීමට නියමිතය.මහ කොළඹ බාර නියෝජ්‍ය පොලිස්පති සුමිත් එදිරිසිංහ මහතාගේ සෘජු අධීක්ෂණය මත මිරිහාන විශේෂ මෙහෙයුම් ඒකකයේ ස්ථානාධිපති නිමල් කරුණාරත්න මහතාගේ උපදෙස් මත උප පරීක්ෂකවරුන් වූ ජයන්ත පෙරේරා, හේමන්ත කුමාර ප්‍රමුඛ සැරයන්වරුන් වූ ලක්ෂ්මන් (28415), වංසජායා (28315), ප්‍රසන්න (56954), කරුණාදාස (51885), පතිරණ (42156) හා කොස්තාපල්වරුන් වූ ප්‍රසන්න (40248), බණ්ඩාර (21284) හා ලලන්ත (72337) යන නිලධාරීහු මේ පිළිබඳ පරීක්ෂණවලට එක්වූහ.කීර්ති මෙන්ඩිස්පිංතූර - චමින්ද නිරෝෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af1403098</link>
    <topic>කාල බෝම්බය පුපුරා යයි ද?</topic>
    <author>රෝහණ ආර්යරත්න</author>
    <content>පුටින්, යන්කොවිච් සමඟ සාකච්ඡාවසෝවියට් රුසියාව කැබලිවලට කැඩි යෑමත් සමඟ යුක්රේනය ස්වාධීන රටක් බවට පත්විය. මහජන ඡන්දයෙන් පත්වූ ජනාධිපතිවරයකු යටතේ ක්‍රියාත්මක වන ප්‍රජාතන්ත්‍රවාදී පාලන ක්‍රමයක් එරට තුළ ඇති විය. එහෙත් අද එම රට කාලබෝම්බයක් බවට පත්වී ඇත්තේ මහජනයා පත්කරනු ලැබු ජනාධිපතිවරයාට උන්හිටි තැන් පවා අහිමි වීමේ තත්ත්වයකට පත්කොට හිටි හැටියේම කුමන්ත්‍රණකාරී ක්‍රියාවලියක ප්‍රතිඵලයක් ක්‍රියාත්මක වෙමිනි.අන්තර් පාලන මණ්ඩලයක් හා “වැඩ බලන” ජනාධිපතිවරයකු විසින් රටේ පාලනය සිදු වෙමින් පවතී. එහෙත් බලයෙන් උදාවූ තත්ත්වය අසල්වැසි රුසියාව කෙළින්ම ප්‍රතික්ෂේප කිරීම මත රුසියානු හමුදා යුක්රේනයට යවනු ලැබීය.අද මේ තත්ත්වය කොයි මොහොතේ හෝ පුපුරා යා හැකි කාල බෝම්බයක් බවට පත්වී ඇත.මහජන ඡන්දයෙන් පත්වූ ජනාධිපතිවරයකු ඉවත් කිරීම සාධාරණ ද?රුසියන් හමුදා යුක්රේනය තුළට එවීම සාධාරණ ද?මුළු ලොව පුරාම මහත් ආන්දෝලනයක් පත් කිරීමට සමත් යුක්රේන අර්බුදය විසඳාගත නොහැකි තත්ත්වයකට පත්වී ඇත්තේ ඉහත කී ප්‍රශ්නවලට පිළිතුරු සෙවීමට අපහසු වී තිබීම නිසාය.සෝවියට් රුසියාවේ ප්‍රාන්ත රාජ්‍යයක් ලෙස පැවැති මේ රට සෝවියට් දේශය මඟින් පාලනය කරනු ලැබීය. එසේම යුක්රේනයේ කොටසක් හැටියට සලකනු ලබන ක්‍රිමියාව හිටපු සෝවියට් නායක නිකිටා කෘෂෙව් විසින් සෝවියට් යුක්රේන ප්‍රාන්තයට පවරන ලදී.දශක දෙකකට පසු සෝවියට් දේශයේ කඩා වැටීම අනුව යුක්රේනය වෙනම රාජ්‍යයක් ලෙස සලකනු ලැබුව ද විශේෂයෙන් ම ක්‍රිමියාව රුසියන් ජාතිකයින් වැඩිපුර පදිංචිව සිටින නිසා ක්‍රිමියාව තමන්ට අයත් ප්‍රදේශයක් ලෙස රුසියාව විසින් සලකනු ලබයි.එසේම ඇමෙරිකාව ප්‍රමුඛ බටහිර රටවල් යුක්රේනය සමඟ සබඳතා ඇති කරගැනීම කෙරේ රුසියාව අවධානය යොමුකර ඇත්තේ තමන්ගේ අසල්වැසි රටක අවුල් සහගත තත්ත්වයක් ඇති කොට එයින් ඇතිවන බලපෑම රුසියාවේ සුරක්ෂිතතාවට තර්ජනයක් විය හැකි නිසාය. පුටින් හා ඔබාමාජනතා ඡන්දයෙන් පත්වූ ජනාධිපති වික්ටර් යනුකොවිච් එම ධුරයෙන් ඉවත් කිරීම සඳහා කුමන්ත්‍රණයක් දියත් කළ බව මුළු මහත් ලෝකයාම දන්නා කරුණකි. එය ඇමෙරිකාව ප්‍රධාන බටහිර බලවතුන්ගේ කූට උපක්‍රමයක් බව ද හෙළි වී ඇත.දැනට එම යටිකුට්ටු බලවේග තායිලන්තයේ, මියන්මාරයේ, ලිබියාවේ, කොලොම්බියාවේ, සිරියාවේ ද කුමන්ත්‍රණකාරී ක්‍රියාවලියක් ගෙන යනු ලබයි.යුක්රේන කුමන්ත්‍රණයේ ප්‍රතිඵලය වූයේ යන්කෝච් රටින් පලා යාමයි. යුක්රේනය තුළ රූකඩ පාලකයකු හා පාලන ක්‍රමයකට දොර විවෘත කිරීම යනු රුසියාවට සිටින ප්‍රබල මිතුරකු අහිමි කර දැමීමක් වැනිය.යුක්රේනය යුරෝපීය සංගමය හා එකතු කර ගැනීමට තැත් කිරීම ක්‍රිමියානු අර්ධද්වීපයේ සෙවස්ටොපොල්හි ස්ථාපිත කළු මුහුදේ පවතින බලගතු රුසියානු නාවික බළසේනාවට අභියෝගයක් හා තර්ජනයක් වනු ඇත.රුසියාව විසින් ක්‍රිමියාවට රුසියානු හමුදා එවනු ලැබ ඇත්තේ මේ කරුණු සියල්ල සලකා බලා රුසියානු ජාතිකයින් ආරක්ෂා කර ගැනීමට හා තම නාවික බළසේනාවේ සුරක්ෂිත භාවය සලකාය.යුක්රේනයේ වත්මන් පාලකයන් මේ ක්‍රියාව යුද ප්‍රකාශ කිරීමක් ලෙස සලකන අතර ඔබාමා ඇතුළු බටහිර නායකයින්ගේ මතය වී ඇත්තේ රුසියාව දැනට ඉතිහාසයේ වැරැදි පැත්තේ සිටින බවයි.එහෙත් රුසියානු ව්ලැඩිමීර් පුටින් පවසන්නේ යුක්රේන ජාතිකයින්ට හානි සිදු කිරීමට හෝ යුක්රේනය යටත් කර ගැනීමට කිසිඳු අදහසක් නොමැති බවය. නිත්‍යනුකූලව ඡන්දයෙන් පත්වූ ජනාධිපතිවරයාගේ ඉල්ලීම මත මෙන්ම ක්‍රිමියාවේ වෙසෙන රුසියානු ජාතිකයින්ගේ ආරක්ෂාව සඳහා රුසියන් හමුදා එවනු ලැබු බවත් ඔහු පවසයි.බටහිර රටවල් මුළුගැන්වී යුක්රේනයේ කරගෙන යන වැඩපිළිවෙළ “විද්‍යාගාරයක් තුළ මීයන් උපයෝගී කරගෙන කරනු ලබන පර්යේෂණයක්” ලෙස හඳුන්වා දුන් ජනාධිපති පුටින් රුසියාව, යුක්රේනයේ සතුරු රටක් නොව මිතුරු රටක් බව ද පැවැසීය.යුදමය තත්ත්වය මඳක් පහවී ගොස් ඇතත් ආර්ථික වශයෙන් ඇමෙරිකාව ප්‍රධාන බටහිර බලවතුන් හා රුසියාව අතර අරගලය තවදුරටත් පවතින බව පෙනේ. ඇමෙරිකාව මඟින් බිලියනයක ආර්ථික ආධාර ලබාදීම යුක්රේන හිටපු ජනාධිපති යන්කොවිච් විසින් ප්‍රතික්ෂේප කරනු ලැබීමත් සමඟ විරුද්ධ පාක්ෂිකයන් විසින් සංවිධානය කරනු ලැබු මහා විරෝධතා ව්‍යාපාරය වර්තමාන තත්ත්වයට පසුබිම් වූ බව කිව යුතුය.යුක්රේන විරෝධතාරුසියන් හමුදා යුක්රේනයටආර්ථික වශයෙන් ආධාර ලබා දී තම පැත්තට රටවල් ඇද ගැනීමේ ප්‍රතිපත්තියේ නියැළී සිටින බටහිර රටවල ක්‍රියා මාර්ගයට එරෙහිව යුදමය පිළිතුරක් දීම කෙරේ රුසියාව යොමු වුවත් දැනට බටහිර රටවලින් සුසැදි නේටෝ සංවිධානය සමඟ සාකච්ඡාවට පුටින් එකඟ වී ඇත.එහෙත් ඔහු යුදමය වශයෙන් වැදගත් වන ක්‍රිමියානු අර්ධද්වීපය තුළ සිටින රුසියන් හමුදා ඉවත් කර ගැනීමට කිසිඳු පියවරක් ගෙන නැත. එතැන සේවයේ යෙදීමට පැමිණි යුක්රේන භටයින් එළවා දැමීම සඳහා අහසට වෙඩි තැබීම ද, සෙවස්ටපෝල වරායේ නවතා තිබු යුක්රේන යුද නැව් දෙකක ගමන් මඟ අවුරා දමා තිබීම වැනි ක්‍රියාවන්වල කිසිඳු වෙනසක් සිදුකර නැත.ආර්ථික වශයෙන් බංකොළොත් තත්ත්වයක සිටින යුක්රේනයට හැකි සෑම ආධාරයක් ලබා දෙන බව එහි පසුගිය දා සංචාරය කළ ඇමෙරිකානු රාජ්‍ය ලේකම් ජෝන් කේරි පවසා ඇත. එසේම ඉදිරියේදී පැවැත්වීමට නියමිත ඡන්ද විමසීමට රුසියාව එකඟ වනු ඇතැයි තමා බලාපොරොත්තු වන බව ද කේරි තවදුරටත් පවසා ඇත.මේ අතර අන්තර්ජාතික මූල්‍ය අරමුදල සමඟ යුක්රේන රජය කතිකාවක් අරඹා ඇති අතර ආර්ථික වශයෙන් රටට ශක්තියක් ලබා ගැනීමට අඩු ගණනේ ඩොලර් මිලියන 35 ක් වත් අවශ්‍ය බව එහි මුදල් ඇමැතිවරයා ප්‍රකාශ කර ඇත.යුක්රේන අර්බුදයට ද මූලික වශයෙන්ම හේතු වූයේ ඇමෙරිකාව ප්‍රධාන බටහිර බලවතුන්ගේ ඉහත කී කූට උපක්‍රම බව ජනාධිපති පුටින් පැවසු අතර රුසියාවට එරෙහිව සම්බාධක පැනවීම කෙරේ ඔවුන් පෙලඹුණහොත් එය ඔවුනටම කොඩිවිනයක් වනු ඇතැයි ද පැවැසීය.මේ අතර ක්‍රිමියාවේ රුසියන් හමුදා නතර කිරීම නිත්‍යානුකූල පියවරක් ලෙස හඳුන්වා දුන් එක්සත් ජාතීන්ගේ සංගමයේ රුසියානු තානාපති විටලි චුර්කින් එය කළු මුහුදේ රුසියානු නාවික බළසේනාවේ ආරක්ෂාව සඳහා ඇතිකර ගෙන තිබු ගිවිසුමට අනුව සිදු කරනු ලැබු බව ද පැවැසීය.එසේම යුක්රේනයේ නිත්‍යනුකූල පාලකයා වන්නේ වික්ටර් යන්කොවිච් බව තමා තවමත් පිළිගන්නා බව පවසන ජනාධිපති පුටින් “මේ අයුරින් රට බෙදීමට ක්‍රියා නොකරන ලෙස බටහිර ජාතීන්ට මා දහස් වාරයකට වඩා කියා තිබෙනවා” යනුවෙන් ද පැවැසීය.එසේම යන්කොවිච්ගේ ජීවිතය බේරා ගැනීම සඳහා මිස ඔහුට රුසියාවේ සිටීමට ඉඩ දුන්නේ දේශපාලන වාසියක් ලබා ගැනීමට නොවන බව ද පුටින් වැඩිදුරටත් පැවැසීය.මේ අතර යුක්රේනයේ නව අගමැති අර්සෙනි යටිසෙන්යුක් පවසන අන්දමට යුක්රේනය තුළ පවතින අවිනිශ්චිත තත්ත්වය සමථයකට පත් කිරීම සඳහා යුක්රේන හා රුසියානු ඇමැතිවරුන් අතර කතිකාවක් අරඹා ඇතත් එයින් විසඳුමක් ලබා ගැනීම කෙරේ ඔහු තුළ විශ්වාසයක් නැත.කෙසේ වෙතත් එදා යුක්රේනය තුළ සිදුවූ විරෝධතා ව්‍යාපාරය හා කැරලි තත්ත්වය ඇමෙරිකාවේ, බ්‍රිතාන්‍යයේ හෝ ප්‍රංසය වැනි බටහිර රටක සිදුවූවා නම් එම රාජ්‍යවල පාලකයින් කුමන අන්දමේ පියවරක් ගනිවී දැයි දේශපාලන විචාරකයෝ ප්‍රශ්න කරති. ඒවා නීතිය හා සාමය කඩ කිරීමේ පියවර හැටියට සලකා දැඩි දඬුවම් ලබාදීම සිදුවනු ඇත.එසේම බ්‍රිතාන්‍යයේ හා ප්‍රංසයේ ඇතිවූ විරෝධතා ව්‍යාපාරවලදී බලය යෙදූ අවස්ථාවලදී එම විරෝධතා කරුවන්ගේ මානව හිමිකම් ගැන ඇමෙරිකාවත්, යුරෝපීය සංවිධානයත් කිසිඳු කථාබහක් හෝ විරෝධතාවයක් දැක්වීමට ඉදිරිපත් වූ බවක් නොපෙනේ.යුක්රේනයේ විරෝධතා කරුවන්ට එරෙහිව රටේ නිත්‍යනුකූල රජය බලය යෙදීම පිළිබඳව පමණක් මහා ඝෝෂාවක් ඇති කිරීමට බටහිර රටවල් පෙලඹීම පරස්පර විරෝධි ක්‍රියා පිළිවෙතක් ලෙසට දේශපාලන විචාරකයෝ පවසති.මේ තත්ත්වය මුළු ලෝකයම දෙපිලකට වෙන් කරන අන්දමේ දැවැන්ත අර්බුදකාරී ස්වභාවයක් දක්වා වර්ධනය වූයේ රුසියානු හමුදා යුක්රේනයේ ක්‍රිමියා ප්‍රදේශයට පැමිණීමත් සමඟ බව නොරහසකි.ප්‍රජාතන්ත්‍රවාදයේ අයිතිකරුවන් ලෙස සලකනු ලබන ඇමෙරිකාව හා බ්‍රිතාන්‍යය රුසියානු හමුදා වහාම ඉවත් කරගන්නා ලෙස ඉල්ලා සිටින නමුත් ජනාධිපති පුටින් එවැන්නකට මුල පුරන බවක් නොපෙනේ.එසේම ව්‍යවස්ථා විරෝධී ලෙස බලයෙන් රජය අල්ලා ගැනීම කිසිසේත් පිළි නොගන්නා බව පැවසු පුටින් මෙය ඇමෙරිකාව විසින් බිහිසුණු ලෙස කරනු ලැබු සමාජයීය පෙරළියක් බවත්, දැනට සිටින පාලකයින් විසින් පැවැත්වීමට නියමිත ඡන්දයේ ප්‍රතිඵල තමන් පිළිගැනීම ප්‍රතික්ෂේප කරන බවත් පැවැසීය.එහෙත් දැනට පවතින තත්ත්වය අනුව යුක්රේනය තුළ උද්ගත වී ඇති දේශපාලන අර්බුදයට විසඳුමක් වහා ලැබෙතියි සිතීම අපහසු සේම දෙපිලේ සිටින බලවතුන් එක්තැන් වී තම තමන්ගේ අවශ්‍යතා සපුරා ගැනීමට වඩා යුක්රේන ජාතිකයින්ගේ අනාගතය ගැන සිතන්නේ නම් සාධාරණ විසඳුමක් ලබාගත හැකි වනු ඇත.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af1403099</link>
    <topic>මේ දිනවල කවුරුත් කතා කරන ඇෆ්ගනිස්ථාන් ක්‍රිකට්</topic>
    <author>නිශ්මන් රණසිංහ</author>
    <content>මේ දිනවල ලංකාවට ක්‍රිකට් උණුසුම තදින්ම දැනේ. ඒ ආසියානු කුසලානය ක්‍රියාත්මකව තිබෙන බැවිනි. මේ ක්‍රිකට් උණුසුම සමග අපේ හිත්වල ලැගුම් ගන්නා අලුත් වීරයා ඇෆ්ගනිස්ථානය බවට පත් වී ඇත. බංගලාදේශයට එරෙහිව ලැබූ ජය මෙන්ම ඔවුන්ගේ වේග පන්දු යවන්නන් වන ෂපූර් ෂර්දාන්,දව්ලත් ෂද්රාන් වැන්නන්ගේ වේගය ආසියාව පමණක් සීමා නොවුණු ක්‍රිකට ලෝකයම කළඹන වේගයක් වනු ඇතැයි ක්‍රිකට් ලෝකය ඔවුන් වෙත අවධානයෙන් සිටින මොහොතක ඇෆ්ගනිස්තානයේ ක්‍රිකට් ගැන කතා කරන්නට අපි තීරණය කළෙමු.පකිස්ථාන සරණාගත කදවුරු වලින් පියාපත් ලබන නූතන ඇෆ්ගන් ක්‍රිකට් හැකියාවේ කැපකරු පිය තනතුර පකිස්ථානයට හිමි විය යුතුයි. ඒ සම්බන්ධය නිසාම අද ද පකිස්තානය නියෝජනය කළ වේග පන්දු යවන්නකු වන කබීර් ඛාන ඇෆ්ගනිස්ථාන කණ්ඩායමේ පුහුණුකරු ලෙස ක්‍රියා කරනවා.ඒ වගේම පකිස්ථාන රේගුව නියෝජනය කරන අද ඇෆ්ගන් කණ්ඩායමේ ජීවය බවට පත් වී සිටින නායක මොහොමඩ් නබි පකිස්ථානය හරහා එම තත්ත්වයට පත් වූ ක්‍රීඩකයෙකි. දස හැවිරිදි කුඩා දරුවෙක් ලෙස පෙෂාවර් හී පිහිටි සරණාගත කදවුරට පැමිණෙන නාබි,පසු කලෙක අර්සාඩ් ඛාන් ‍විසින් එම ප්‍රදේශයේ පවත්වා ගෙන ගිය ක්‍රිකට් ඇකඩමියක් හරහා ක්‍රීඩා කරමින් ඉන්දියාවේ කළ සංචාරයකදී නබී මයික් ගැටින්ගේ ඇස ගැටෙන අතර ඉන් අනතුරුව නබී එංගලන්තයේ මෙරිලිබෝන් කණ්ඩායමට ක්‍රීඩා කිරීමට අවස්ථාව උදා කර ගන්නා අතර එහිදී ඔහු සිය පළමු පෙළ තරගයට සහභාගි වන්නේ ශ්‍රී ලංකාවට එරෙහිවය.ඒ ආකාරයට උපත ලබන සහ ජීවය ලබන වත්මන් ඇෆ්ගනිස්ථාන් ක්‍රිකට් පිළිබද අතීතය සොයා යද්දී 1839 දී පමණ ඇෆ්ගනිස්තානයේ කාබුල් නුවරදී ක්‍රිකට් තරගයක් පැවති බවට සාක්ෂි වාර්තා වෙයි. නමුත් එය වැඩුණු බවට හෝ පැතිරි බවට තො‍රතොරු වාර්තා නොවන අතර ඇෆ්ගනිස්තානය තුළ තිබූ බෞද්ධ ආගම හා සබැදි බුද්ධ ප්‍රතිමා වහන්සේලා ගේ විශාලත්වය නිසා ඇෆ්ගනිස්තානය සහ කාබුල් නුවර ප්‍රසිද්ධියට පත් වුණා හැරෙන්නට ක්‍රිකට් ගැන තොරතුරක් වාර්තා නොවන්නේය.එහෙත් පසු කලෙක ලොවම කම්පාවට පත් කරමින් මේ පිළිම වහන්සේලා බිද විනාශ කරන තලේබාන් මූලධර්මවාදී සටන්කරුවන් ගේ ම්ලේච්ඡ රණකාමීත්වයේ ගොදුරක් වන ඇෆ්ගනිස්ථානය ලොව වාසය කරන්නට අපහසුම සහ අසීරුම භූමියක් බවට පත්වන්නේය.මේ වාතාවරණය තුළ ඇෆ්ගන් දේශයෙන් පළා ඇවිත් පකිස්තානයේ සරණාගත කදවුරු තුළ කූඩු වන අය අතර සිටි මොහොමඩ් නාබි වැන්නන් ට ලැබෙන ක්‍රිකට් දායාදය, පසු කලෙක අමිහිරි රටක ආස්වාදය බවට පත් වීම දක්වා වර්ධනය වී ඇති බව මේ මොහොතේ ඇෆ්ගනිස්තානයේක්‍රිකට් සංස්කාතිය පිළිබද විමසන්නෙකුට පැහැදිළි කර ගැනීම අපහසු නැත.කෙසේ හෝ සරණාගතයන් රැගෙන ආ ක්‍රිකට් හැකියාවන් අනාතවන්නට නොදෙන ඇෆ්ගනිස්තාන් ක්‍රීඩා බලධාරීත්වයේ ආශිර්වාදය ඇතිව පිහිටුවන ඇෆ්ගනිස්තාන් ක්‍රිකට් සම්මේලනයේ වැඩ පිළිවෙළ මේ වන විට මල්පල ගැන්වෙමින් ඇත.1995 ඇරැඹෙන ඇෆ්ගන් ක්‍රිකට් පරිපාලනය මේ වන විට ඇෆ්ගනිස්තානයේක්‍රිකට් හපන්කම් පිළිබදව ලෝකයේම අවධානය එරට දෙසට හරවා ගන්නට සමත් වි ඇත.තවමත් ටෙස්ට් තත්ත්වය දිනා ගැනීමට අපොහොසත්ව සිටින ඇෆ්ගනිස්තානය ඊ ළගට ටෙස්ට් තත්ත්වය දිනා ගන්නා රට වීම ස‍හා වැඩි පුර සුදුසුකම් සපුරා තිබෙන රට බවට පත් වෙමින් තිබෙන බව සැබෑවකි.ලොව එක් දින ක්‍රිකට් කණ්ඩායම් ශ්‍රේණිගත කිරීමේදී ඇෆ්ගනිස්තානය පහළින් සිටින්නේ ටෙස්ට් ක්‍රීඩා නොකරන එක් රටකට පමණි.දැනට ටෙස්ට් බෞතීස්මලාභි රටවල් එකොළහට පසුව අයර්ලන්තය සිටින අතර ඉන් අනතුරුව සිටින්නේ ඇෆ්ගනිස්තාන කණ්ඩායමය.20 -20 තරගවලදී අන්තර්ජාතික ශ්‍රේණිගත කිරීම් සළකද්දී ද තත්ත්වය මෙබදුමය.ටෙස්ට් ක්‍රීඩා නොකරන රටවල් අතර අයර්ලන්තයට පිටු පසින් දෙවන තැන සිටින ඇෆ්ගනිස්තානය, සමස්ත ශ්‍රේණි සටහනේ 11 වන තැනත් ටෙස්‍ට් රටක් වන සිම්බාබ්වේ ඉදිරියෙනුත් සිටියි. නමුත් අයර්ලන්තයට තරම් අන්තර්ජාතික පිටියේ අවස්ථාවක් නොලැබෙන රටක් හැටියට ඇෆ්ගනිස්තානයට ලැබෙන අවස්ථාවන් හී ලබන ජයග්‍රහණ අති විශිෂ්ටය.මේ ජයග්‍රහණ අතර 20 – 20 ආසියානු ක්‍රිකට් සංගම් කුසලානය මේ වන විට සිය බූදලයක් බවට පත් කර ගන්නට ඔවුන්ට හැකි වී ඇත. ආසියාතික ටෙස්ට් වරම් නොලද රටවල් අතර පැවත්වෙන මෙම තරගාවලියේ දී අන්තර්ජාතික පිටියට පා තබන පළමු අවස්ථාව ලෙස සැලකෙන 2007 වර්ෂයේදී ඕමානය සමග සම සූරතාව දිනන ඇෆ්ගනිස්තානය ඉන් අනතුරුව පැවති 2009,2011,සහ 2013 වර්ෂ වලදී එහි සූරයේ වන්නට සමත් වූහ.ඒ නිසාම මේ වන විට අවසානයට එළැඹෙමින් තිබෙන ආසියාතික සුපිරි වීරයන්ගේ තරගාවලිය නියෝජනයට සුදුසු වු ඇෆ්ගනිස්ථානය එහිදී බංගලාදේශයට එරෙහිව ලද ජයෙන් සිය සුපිරි බව සංඛේතවත් කරන්න සමත් විය.2008දී අන්තර්ජාතික පිටියේ අත දරු අවධියේදීම ඇෆ්ගනිස්ථානය ඒ වන විට ක්‍රිකට් තොටිලි වැට අල්ලන් සිටි පිරිස අභිබවා එම කඩ ඉම ජය ගනිමින් ජාත්‍යන්තර ක්‍රිකට් කවුන්සිලයේ පස්වන කොටසේ මෙන්ම හතරවන කොටසේද ලීග් සූරයෝ වූහ.2009 දී එම ජයග්‍රහණයන් ජාත්‍යන්තර ක්‍රිකට් කවුන්සිලයේ තෙවන කොටසේ සූරතාව දක්වා ඉදිරියට රැගෙන එන ඇෆ්ගනිස්තානය, 2010 දී එහි දෙවන කොටසේ ලීග් සූරයෝ වෙති.2011– 2013 තරගාවලියේදී සුපිරිතම ක්‍රිකට් සූරයන්ගේ තරගාවලියට ප්‍රථම හමුවන ප්‍රබලතම තරගාවලිය වන අයිසීසී කුසලාන ක්‍රිකට් ලීග් තරගාවලියේ අනු සූරතාව දක්වා ඉහළ නගින්නට ඇ‍ෆ්ගනිස්තානයට හැකි වන්නේය.එසේම අයිසීසී ක්‍රිකට් කුසලානය සදහා වන තරගාවලියේදී 2009 – 2010 වසර සදහා සූරතාවයට හිමිකම් කියන ඇෆ්ගන් ක්‍රීඩකයෝ 2011- 2013 තරගාවලියේ අනු සූරයෝ වන්නට ද සමත් වන්නාහ. 2010 දී මෙන්ම 2012 වසරේද ජගත් 20 – 20 ක්‍රිකට් කුසලානය සදහා තරග වදින්නට සුදුසුකම් ලද ඇෆ්ගන් ක්‍රිකට් කණ්ඩායම මෙවර ද ඒ සදහා සුදුසුකම් ලබා සිටිති.පැවත්වෙන ආසියානු කුසලානයේ පන්නරයත් සමග බංගලාදේශයේ තමන්ට හුරු පුරුදුව සිටින තණතිලි තුළ මෙවර ඇෆ්ගන් හැසිරීම බොහෝ විට පෙරළිකාර විය හැකි අතර කිසිදු කණ්ඩායමකට අත් වැරැදීමක් වන්නට 20 – 20 වැනි තරගයක ඉඩක් නොමැති වන තරමට සෙසු කණ්ඩායම් ගෞරවයෙන් බලන කණ්ඩායමක තත්ත්වයට මේ වන විට ඇෆ්ගනිස්ථානය ඉදිරියට පැමිණ ඇත.විශේෂයෙන් 2013 දි ඇති කර ගත් පකිස්ථාන ක්‍රිකට් පාලනයේ සහ ඇෆ්ගන් ක්‍රිකට් පරිපාලනයේ ද්වී පාර්ශවික ගිවිසුම හරහා ක්‍රීඩා කිරිමේ ශිල්පීය ක්‍රම වල විශාල පිබිදීමක් පෙන්වන ඇෆ්ගන් ක්‍රීඩකයන් ඒ හරහා ලොවට කියා පාන්නේ ක්‍රිකට් වෙනුවෙන් ඔවුන් තුළ ඇති භක්තිමත් කැපවීමේ ප්‍රතිපලය ය.ටෙස්ට් නොවන ජාතීන් අතර තරගවලදී පාන දස්කම් තරමට ටෙස්ට් ජාතීන් සමග ගැටීමේදී ද යම් මට්ටමක අභියෝගයක් වීමට තරම් ඉතා කෙටි කලකදී මුහුකුරා ගොස් තිබෙන ඇෆ්ගන් ක්‍රිකට් ක්‍රීඩාව ඔවුන් දන්නා ශිල්පීය ක්‍රමවේද කරලියට ගෙන ඒමේදී දක්වන සංයමය මදකම සහ අවස්ථානෝචිතව භාවිතාවේදී දක්වන දුර්වලතා නොවන්නට මේ වන විට ලෝකයේ ප්‍රබලත ක්‍රිකට් කණ්ඩායමක් වන්නට තිබිණ.වේගයෙන් පන්දුව යැවීමේදී සෙසු රටවල වේග පන්දු යවන්නන් අභිබවන තරමේ වේගයක් මෙන්ම ඇතැම් විට දෝලනයක්ද උත්පාදනය කර ගැනීමට හැකියාව ඇති වේග පන්දු යවන්නන් ඔවුන් සතුව සිටියද ඒ විවිධාංගීකරණ හැකියාව අවස්ථානෝචිතව භාවිතයට ගන්නට දක්වන දුර්වලකම හේතුවෙන් ප්‍රතිවාදීන් කෙරෙහි ඇති කරන පීඩනය දිගින් දිගට කළමනාකරනය කරන්නට ඔවුන්ට නොහැකි වන අවස්ථා උදා වනු අප දැක ඇත.පන්දු යැවීමට වඩාඇතැම් විට පිතිකරණයේදී මෙම තත්ත්වය බහුලව දකින්නට ලැබෙන අතර ක්‍රමාණුකූල ඉණිම් ගොඩ නැඟීම කෙරෙහි වූ තවත් පාඩම් බොහෝ ඔවුන්ට ඉගෙන ගන්නට ඇති බව පැහැදිළිය.මේ සියල්ලටම ඔවුන්ට අන්තර්ජාතික පිටියේ ලැබෙන අඩු අවස්ථාවන් විශාල හේතුවක් ලෙස දැකිය හැකිය.මේ නිසාම තෙම්පරාදුවන්නට වන්නට අවශ්‍යය පසුබිමක් ඔවුන් වෙනුවෙන් .වමත් සැකසී නැත.ඊට ද හේතුවක් ඇත.ලොව භයානකම ත්‍රස්ත ව්‍යාපාරයක් ලෙස සැළකෙන තලේබාන් ත්‍රස්ත ව්‍යාපාරයේ දැවැන්ත කඳවුරක් ලෙස සැළකෙන ඇ‍ෆ්ගන් ක්‍රිඩකයන්ට රටවල් එක්වරම කැමති නොවිමේ අවදානමක් පවතින අතර ඒ ආකාරයටම මේ ත්‍රස්ත වෙඩි උණ්ඩ ක්‍රිකට් වලටද විරුද්ධව පත්තවීමට බලා සිටින තත්ත්වයක ඇෆ්ගන් ක්‍රිකට් පවතින්නේද කොයි මොහොතේ පුපුරා අළු වී යා දැයි යන සැකය ද සමගය.නමුත් මරණය පිලිබඳ ඇති අවදානම කිසි විටෙක ක්‍රීඩාවේ චමත්කාරයට බාධා කර නොගන්නා ඔවුන් ලෝකයට ක්‍රිකට් තණතිල්ල හරහා ගොඩ නඟන්න හදන කීර්තියේ මාවත යම් දිනෙක ඇෆ්ගනිස්තානය සුපිරි ක්‍රිකට් තරු වල ආලෝකයෙන් බැබලෙන රටක් කරනු ඇත.නිශ්මන් රණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af14030910</link>
    <topic>සුන්දර ඇපල් වත්තක හිමිකාරියවූ අපේ ටියුලින්</topic>
    <author>ලීලානන්ද ඉහළගමගේ</author>
    <content>ටියුලින් අම්බලන්ගොඩිනුත් ඈත හද්දා පිටිසර ඉතාම දිළිඳු පවුලක තරුණියකි. ඇයගේ පාසල් ගමන හත වසරින් අවසන් විය. ඇහැට කනට පෙනෙන ටියුලින් අහල පහල රබර් සහ කුරුඳු වතුවල තම මව සමඟ වැඩෙහි නිරත වූවාය. වත්තේ වැඩ කරන ගමන් ඇයට ඇල්ම දැක්වූ සෝමපාල සමඟ ඇය විවාහ වූවාය. ඇයට පළමු දරුවා ලැබී වසර දෙකක් ගිය කල්හි සෝමපාල ඇය අතහැර ගොස් වෙනත් ගැහැනියක ගේ ගෙදර බින්න බැස්සේ ය. ටියුලින්ට ඉන්නේ වැඩිහිටි සහෝදරයෙක් පමණි. ඔහු ද විවාහකය. පිටිගල නමැති ගමේ ඔහු ජීවත් වෙයි. කටු මැටි ගැසූ දිරා ගිය පොල් අතු පැල තුළ ටියුලින් ඇගේ පුංචි දියණිය ද, මව ද, පියා ද සමඟ ඉතා කටුක ජීවිතයක් ගත කරන්නීය.දිනක් අම්බලන්ගොඩ නගරයට එන ඇයට මොනිකා නමැති කාන්තාවක් හමුවේ. ඇය ටියුලින් හඳුනයි. ළඟ තිබෙන පුංචි සරුවත් කඩයකට යන මේ දෙදෙනා සතුටු සාමිචියේ යෙදුණාහ. එහි අවසාන ප්‍රතිඵලය වූයේ ටියුලින්ට ලෙබනන් යෑමට පොටක් පෑදීමය.ටියුලින් සහ ආරාටියුලින්ට ඇත්තේ නිම් හිම් නැති සතුටෙකි. මොනිකා අක්කා යමක් කීවොත් හරියටම කර දෙනවාය. සතුටින් ඉපිළී නිවසට එන ටියුලින්ට සෝමපාල අතර මඟදී හමු වෙයි. අලුත් බිරිය සමඟ මුහුණට මුහුණ ලා හමු වුව ද ටියුලින් ඒ පිළිබඳව එතරම් සැලකිල්ලක් දැක්වූයේ නැත. අලුත් බිරිය ටියුලින් තරම් පෙනුම නැත.ඒ පිළිබඳව ටියුලින්ගේ සිතට දැනුණේ සියුම් සතුටකි. සෝමපාල අත පුංචි දරුවකු ද සිටිනු ටියුලින් දුටුවාය. ඒ පිළිබඳව ද ඇය එතරම් දුරට තැකීමක් කළේ නැත. සෝමපාල තමා ද තම දියණිය ද අතහැර ගිය බවට ඇය පොලීසියේ පැමිණිල්ලක් දැම්මාය.මොනිකාගේ මාර්ගයෙන් ලෙබනනයට ගිය ටියුලින්ට කතෝලික නිවසක රැකියාව ලැබුණි. එම ප්‍රදේශය “අයින්-එල් රමේනි’ ය. මෙය බීරූට් අගනුවර මධ්‍යයේ පිහිටි ඉතා ජනාකීර්ණ එහෙත් පැරැණි නගරයෙකි. තට්ටු නිවාස එක ළඟ පිහිටා තිබුණ ද සංචාරකයෝ පැමිණෙති. කාලය ගෙවී ගියේය. දැන් ඇගේ සේවා කාලය එම නිවසේ වසර 4 ක් ගෙවී ගොසින්ය. එම නිවසේ සිටියේ මහලු යුවළකි. ඔවුන් ටියුලින්ට ආදරේය. ටියුලින්ගේ දෙමවුපියන්ට සහ දියණියට ආර්ථික අතින් දැන් කරදරයක් නොමැත. ඇය මාස් පතා තම මවට මුදල් යවන්නීය. දැන් දැරියගේ වයස අවුරුදු අටකි.ටියුලින් සේවය කළ නිවසට යාබදව තිබෙන නිවසේ ජීවත් වූයේ තනිකඩ ආර්මේනියන් ජාතිකයෙකි. ඔහුගේ එකම සහෝදරිය ද එහිම විසීය. ඔවුහු කලකට ඉහත ලෙබනනයට පැමිණ එහි පදිංචි වූ අය වෙති. ඔහු ටියුලින්ට වඩා වයස අවුරුදු 20 කින් පමණ වැඩිමහල්ය. රැකියාව පරිගණක ආයතනයකය. ඔහුට යහමින් මිල මුදල් තිබේ. එම නිවසේම පහත මාලයේ ඔහුටම අයත් පැරැණි භාණ්ඩ විකුණන අලෙවි සැලකි. එය බලා ගන්නේ ඔහුගේ සහෝදරියය.ඔහුගේ නම ‘ආරා’ ය. ආරාගේ දෙනෙතට ටියුලින් දුටු දා සිට මොකක්දෝ කියා ගන්නට බැරි සෙනෙහසක් දලු දමා ලියලන්නට විය. ඔහු හැමදාම ජනෙල් කවුළුව තුළින් ටියුලින් දෙස බැලුව ද ටියුලින් එය එතරම් ගණනකට ගත්තේ නැත. එය එම තට්ටු නිවෙස්වල සාමාන්‍ය ස්වභාවයයි. සමහර දිනවලට තමන් සේවය කරන ආයතනයට යන ආරා වේලාසනින් ආපසු පැමිණියේය. එහෙත් ටියුලින්ට ද නොදැනීම ආරාගේ පරිගණකයේ ටියුලින්ගේ ඡායාරූප කිහිපයක් දැන් ගබඩා වී හමාරය.ආරාගේ එකම සහෝදරියගේ සැමියා මිය ගොසින් ය. ඒ නිසා මෙම නිවස කිසිවෙකු නැති පාළු නිවසක් මෙනි. දවසින් දවස තම නිහඩ හදවත ඇතුළේ මෝර මෝරා දලු ලන ටියුලින් පිළිබඳ ප්‍රේමය රහසක් ලෙස පවත්වාගෙන යන්නට ආරාගේ හිත ඉඩ දුන්නේ නැත. තම සහෝදරියට ආරා රහස හෙළි කළේය.ආරාගේ අක්කා එය එතරම් ලොකුවට තැකුවේ නැත. ඇය තම සහෝදරයාගේ මෙම වෙනස කාලයක් තිස්සේ හොඳින් විපරම් කර බැලු බව ද ඔහු දැන සිටියේ නැත. ටියුලින් වැඩ කරන නිවසට ගිය ආරා ගේ සහෝදරිය මෙම පුවත ඇයට හෙළි කළාය. ඇයට මෙම කතාව අදහා ගන්නට බැරි විය. එහෙත් ඇය සිත තුළ ජනෙල් කවුළුව තුළින් ඇය දෙස මහත් ඕනෑකමින් විපරම් කරන ආරා පිළිබඳව සැකයක් නොසිතුණ ද, මොකක්දෝ කුකුසක් තම හදවතට ද දැනෙමින් තිබුණි.නිවසට වී දුම් වැටියක් උරමින් සිටි ආරා, ඔහු ඉදිරිපිට ඇති දසුනින් වික්ෂිප්ත වූයේය. දෑස දෙවරක් පිස දමා උපැස් යුවළ අතට ගත් ආරා ගේ අභිමුඛයේ දැන් ටියුලින් සහ ඔහුගේ සොහොයුරිය පෙනී සිටිති. ටියුලින් ඔහු සමඟ සිනාසුණාය. ඒ සිනහව ඔහු මෙතෙක් කිසිඳු ගැහැනියකගේ මුහුණේ දැක නැත. ඔහුගේ ද දෙනෙතට කඳුළු බිඳුවක් ආවේය. දෙවරක් නොසිතූ ඔහු ටියුලින්ව සිප ගත්තේය.සුනාමි ව්‍යසනය සඳහා ලෙබනන රජයෙන් දුන් පොදු සමා කාලය තුළදී ටියුලින් ලංකාවට යන්නට මා හමුවීමට තානාපති කාර්යාලයට පැමිණියා මට මතකය. එහෙත් ඇය එම තීරණය අත්හැර දැම්මාය. “ලංකාවට ගියොත් ආයෙත් මෙහෙ එන්න වෙන්නැහැ” ඇය ඒ පිළිබඳව මා විමසූ විට දුන් පිළිතුරයි.එහෙත් ටියුලින් සහ ආරා වෙනත් දිනෙක යළිත් මා හමුවන්නට පැමිණ ඔවුන්ගේ මෙම ප්‍රේම පුරාණය පිළිබඳව විස්තර කළා මට මතකය. දැන් ඔවුනට අවශ්‍ය වී ඇත්තේ ඉක්මනින් විවාහ වීමටය. ලංකාවට ගොස් අදාළ නිත්‍යනුකූල ලිපි ලේඛන සකස් කරගෙන එන ලෙස මම ඔවුනට උපදෙස් දුනිමි. ආරාට අවශ්‍ය වීසා ද අදාළ බලධාරියා විසින් පිළියෙල කර දුන්නේය. මාසයක් පමණ ලංකාවේ සිටි ආරා සහ ටියුලින් යළිත් ලෙබනනයට පැමිණියහ. ඔවුහු චාරිත්‍රානුකූලව ලෙබනන කතෝලික පල්ලියකදී ද විවාහ වූහ. දැන් ඒ නිවසේ ආරාගේ සහෝදරිය නැත. ඇය නව යුවළට නිදහසේ ඉන්නට ඉඩ හැර ඈත පළාතකට ගියාය.ආරාගේ පවුලේ උදවියට අයත් අක්කර තුනක ඇපල් වත්තෙන් අක්කර දෙකක් ආරාට හිමි වුණි. සුන්දර කඳුකරයක පිහිටි ඇපල් වත්තේ පුංචි නිවසකි. තද රතුවන් කළු පැහැයෙන් ද කොළ පාට සහ කහ පාටින් ද දිදුලන අතු කොළ ගානට ඇපල් පිරී ඇති ඇපල් වගාවක් සහිත එහි සාත්තු සප්පායම් කිරීමට සිරියානු ජාතිකයෙක් වෙනමම සිටියි. මොවුනගේ ආරාධනයක් අනුව දිනක් මගේ බිරිය සමඟ මම එහි ගියෙමි. අතු කොළ ගානට ඇපල් පිරුණු ගසක් යට මා සමඟ කතාවට වැටුණු “ආරා” ගේ සිත සැහැල්ලුය. මේ ඔහු මතුරන්නේ ඔහුගේ දෙවැනි ආදර අන්දරයයි.“මම කවදාවත් කසාදයක් බැඳගන්න හිතුවේ නැහැ. මීට අවුරුදු 20 කට ඉස්සෙල්ලා මම ආර්මේනියන් කෙල්ලකට ආදරේ කළා. එයා මාව අතහැර දාලා යන්න ගියා. එයාට මට වඩා දේපළ තියෙනවා. ඒත් ටියුලින් දැක්කට පස්සෙ මගෙ හිත වෙනස් වුණා. එයා කවුද, දුප්පත් ද, ඉගෙන ගෙන තියෙනව ද, මට ඒවා අදාළ නැහැ. මම එයාට හිත යටින් ආදරය කළා. ටියුලින් මට කැමැති වුණා. මගේ මේ තියෙන දේපළ ඔක්කොම එයාටයි, එයාගෙ පුංචි දුවටයි. සමහර විට මේවා එයාට ලැබෙන්න තියෙන දේවල් වෙන්න ඇති.ශ්‍රී ලංකාවේ ඈත ගම්මානයක කටුක ජීවිතයක් ගත කළ ටියුලින්ට මෙම වාසනාව උදාවූයේ ඇගේ පෙර කුසල කර්මයක් නිසා වෙන්නට ඇතැයි මම සිතුවෙමි. ඇපල් මලු කිහිපයක් ටියුලින් අපගේ වාහනයට දැම්මාය. ශ්‍රී ලංකාවේ දී කිසි දිනෙක අපට රස විඳින්නට නොලැබෙන නැවුම් ඇපල් ඒ වත්තේ තිබේ. පෙයාර්ස් ඇතුළු තවත් පලතුරු සහ එළවළුවලින් එම වත්ත පිරි ඇත. ටියුලින් සහ ආරාගේ සිත් ද මේ ලෙස සතුටින් පිරී ඇතැයි මට සිතේ. ඔවුහු හිමිදිරියෙන්ම අවදි වී වත්තේ අඩුපාඩු සකස් කරති. මම ද දිනක් ඔවුන්ගේ ඇපල් වත්තේ පහතට බරව පිහිටියා වූ ඇපල් අතුවලට ලී කරු තබා උදව් වුණෙමි. බිම වැටුණු ඇපල් ගෙඩි අහුලන ආරා ඒවායින් විනාකිරි නිෂ්පාදනය කරයි. වත්තේ මිදිවලින් වයින් පෙරයි. ටියුලින් මේ හැමදේටම නිරන්තරයෙන්ම උදවු වේ. මේ අතර වාරයේ ටියුලින්ගේ පියා මිය ගියේය. නිවස ද අලුත්වැඩියා කරන ලදී. ටියුලින් තම එකම දියණිය ද රැගෙන ලෙබනනයට ආවාය. බිරූට් හි ජාත්‍යන්තර පාසලක ඇය ඉගෙනම ලබයි.ලීලානන්ද ඉහළගමගේලෙබනනයේ තානාපති සේවයේ සිටියදී ලද අත්දැකීම් ඇසුරෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af14030911</link>
    <topic>රත්නමාලි සෑය හදන්න බූට්ස් දැමූ අලි 500ක්</topic>
    <author>අරුණි මුතුමලී</author>
    <content>අලි මිනිස් ගැටුමට එක් තාවකාලික විසඳුමක් වන්නේ ගම්වැදුණු දබඩ්ඩර අලින් අල්ලා වනයට යළි මුදා හැරීමය. එවැනි ප්‍රචණ්ඩ අලි 117ක් ඇල්ලීමට සමත් වූ හිටපු වනජීවී නියෝජ්‍ය අධ්‍යක්ෂ වෛද්‍ය නන්දන අතපත්තු සිය වෘත්තීය අත්දැකීම් හෙළි කරන ‘අලි ඇත්තුයි අතපත්තුයි’ ලිපි පෙළෙහි තවත් දිගහැරුමකි මේ..අලියකු ඇල්ලීම වීර ක්‍රියාවක් වුවද එය ඇතැම්විට ජීවිතයත් මරණයත් අතර සටනක් බඳු යැයි අවබෝධ වන්නේ මිනීමරු අලි ඇතුන්ගේ ප්‍රචණ්ඩ තොරතුරු හෙළිවන විටය. ඒ අතරම අලි ඇල්ලීමට සූදානම් වීමේදී හා ගම්වැදුණු වල්අලින් පිළිබඳ ගැමියන් පවසන කරුණු මෙන්ම ඒ ඇසුරින් ගොඩනැඟෙන විවිධ රස කතා නිසා අලියෙක් ඇල්ලීම යනු වෙනම නාටකයක් යැයි වරෙක සිතේ.තරුණියක ඇතුළු මිනිසුන් 7 දෙනකු මරා දැමූ තිරප්පනේ අලියා අල්ලා ඉවත් කරන්න යැයි ලද නියෝගය අනුව ගිය ගමන ගැන ද වෛද්‍ය නන්දන අතපත්තු සතුව ඇත්තේ එවන් රසවත් අත්දැකීමකි.“අපිට අලියෙක් අල්ලන්න වුණාම ඉස්සෙල්ලම කරන්නේ කූඩාරම් ගැසීමනේ. ඒ කූඩාරම හදන්නේ ගම්තුලානෙන් ටිකක් ඈතට වෙන්න ජලාශයක්, ගඟක්, ඔයක් වගේ වතුරක් ඇති තැනක. අලි අල්ලන කණ්ඩායමේ පිරිසක් අලියා අල්ලාගත් පසු කකුල් බඳින්න කඹ හදනවා. තව කොටසක් තොරතුරු හොයන්න පිටත් වෙනවා. ඔය වගේ වැඩ බෙදාගෙන තමයි කරන්නේ.”කොල්ලි ගැසීම“අලින්ගේ කකුල් බඳින කඹයට සුවිශේෂ ගැටයක් තිබෙනවා. ඒ පුඩුවට කියන්නේ කොල්ලිය කියලා. කොල්ලිය හැදිල්ල රජකාලේ ඉඳන් එන ශාස්ත්‍රයක්. අපේ කාලේ වෙද්දි කොල්ලිය ගහන්න දැනගෙන හිටියේ මුස්ලිම් ජාතික අය කීපදෙනෙක් විතරයි.ඔවුන් හැඳින්වූයේ පනික්කියන් කියලා. ඔවුන් මුස්ලිම් වුණාට යක්ෂ, භූත ආත්ම ගැන යන්ත්‍ර මන්ත්‍ර ගුරුකම් ගැන විශ්වාස කරනවා. අලි මන්තර බොහොමයක් තිබුණෙත් ඔවුන් ළඟ. ශරීර ප්‍රමාණයෙන් නම් කුඩයි. හැබැයි බය නෑ.”වෛද්‍ය අතපත්තු අලි රාජකාරි බාර ගැනීමටත් පෙර සිටම හොරෙන් කොල්ලිය සැකසීමට උගත්තේ ද පනික්කියන් ගෙනි. පසුව වනජීවී නිලධාරීන්ගේ අවබෝධය සඳහා කොල්ලි ගැසීම වැඩමුළු මඟින් උගැන්වීමට ද ඔහු කටයුතු ‍කළේ වටිනා ශාස්ත්‍රයක මුෂ්ටි තබා ගැනීමෙන් වළපල්ලට යා නොදිය යුතුය යන හැඟීම නිසාය. අලියකුගේ කකුල් හතරට අවශ්‍ය වන්නේ කොල්ලි හතරක් වුවද එක අලියකු සඳහා කොල්ලි 5 - 6ක් තැනීමට සිදුවේ.“ඒකට හේතුව සමහර අලි ගැටගහගන්න ළඟපාත හොඳ ගහක් නැතුව යනවා. එතකොට දුරක තිබෙන ගහකට හරි බැඳගන්නත් එක්කයි කොල්ලි දෙක තුනක් වැඩිපුර හදාගන්නේ. අනෙක කොල්ලියක් පාවිච්චි කරන්න පුළුවන් එක වතාවයි. අලියා නිදහස් කරද්දි කකුළ ළඟින් කොල්ලිය කපනවා.”පිරිසක් ඒවා තනන අතර තොරතුරු සෙවීමට යන පිරිස ගම්තුලානේ ඇවිද අලියා දුටු අයගෙන් විස්තර අසන්නටත්, වතුර වළවල්, කඳු පල්ලම් ආදී ප්‍රදේශයේ භූවිෂමතා ආදියත් කරන ලද මැරකම්වල ස්වභාවයත් සොයන්නේ ඒ අනුව මේ මෙහෙයුමට ගතවන කාලය පිළිබඳ දල අවබෝධයක් ලබාගැනීමටය.අඹ මුදලාලිතිරප්පනේ අලියා ගැන මෙසේ තොරතුරු සොයන වෛද්‍ය අතපත්තු ප්‍රමුඛ කණ්ඩායමට අපූරු අත්දැකීමක් ලැබුණි.“මහත්තැන්ලා ආවේ අඹ මුදලාලි අල්ලන්නද?” ගැමියෙක් ඇසීය.“ඔව්”. වෛද්‍ය අතපත්තු පිළිතුරු දුන්නේය.ඒ කාලේ අඹ වා‍ෙර් නිසා ගස්වල අතු බරවී බිමට නැවෙන තරමට අඹ පිරී තිබිණි.“මේ අලියා ‍ගහේ අතු හොල්ලලා - හොල්ලලා අඹ වැටුණාම ඉදිච්ච කාල යනවා. ඒ යද්දි වත්ත පුරා කොළ අතු අලි බෙටි ඉතිරි වෙච්ච අමු අඹ ඔක්කොම තියෙනවා. හැබැයි දවස් දෙක තුනකින් ආරංචි වුණා තවත් තැන් කීපයක අඹ ගස්වල ගෙඩි අතුරුදන් වෙලා කියලා.ගමේ ‍කොල්ලෝ ඒ අලියාවත් අල්ලන්න හිතාගෙන රැක්කා. හැබැයි ඒ අලියා ආපු තැන්වල අලි බෙටි, කොළ අතු ඉතිරි අඹ ගැට මුකුත් නෑ. මේක හරිම ප්‍රහේලිකාවක් වුණා. ඊළඟ දවසේ ගමේ ගෙදරක අඹ ගහ හෙලවෙන සද්දෙට කොල්ලෝ රංචුව දුවගෙන ආවා. බලද්දි ඒ අලියෙක් නෙවෙයි.ඇත්තටම ගමේ පොළේ අඹ විකුණන අඹ මුදලාලි. මනුස්සයා අඹ කඩාගෙන ගියාම තමයි අලි බෙටි කොළ අතු තියා ගැට අඹයක් වත් ඉතිරි නැත්තේ. හොරා අහුවුණාට පස්සේ අඹ මුදලාලිට පොළේ අඹ විකිණිල්ලත් නැතිවුණා. මඟ තොට යද්දිත් කොල්ලො කුරුට්ටො ‘ආ... අඹ මුදලාලී’ කීවාම මිනිහා කුණුහරුපෙන් බැණගෙන එද්දි ‘අපි කීවේ ඔයා ගැන නෙවේ අර අලියා ගැන’ කියලා කියන්න ගමේ ‍පොඩි එවුන් පුරුදු වෙලා හිටියා.”කකුල් දෙකේ අඹ මුදලාලි හසුවීමෙන් දිනකට දෙකකට පසුව අලි අඹ මුදලාලි අල්ලා ගැනීමට ද වෛද්‍ය අතපත්තු ඇතුළු පිරිසට හැකිවිය. එහෙත් ඔවුන්ට මුහුණ දීමට තිබූ විශාලම ප්‍රශ්නය වූයේ මේ අලින් බැඳ තබා ගැනීමය.“අලි ඇල්ලූ ගමන් නිදහස් කරන්න අපට අවසර තිබුණේ නැහැ. ඒ දවස්වල අද වගේ ජංගම දුරකථනත් නෑනේ. අපට සිදු වුණේ ළඟම තිබෙන තැපැල් කන්තෝරුවට ගිහින් කොළඹ කාර්යාලයට මෙහෙයුම සාර්ථක වුණ බව දැන්වීම. එතකොට තමයි කොළඹ තිබෙන ට්‍රක් රථය අලියා ඉන්න තැනට එවන්නේ.ඒකට හේතුව වුණේ ට්‍රක් රියදුරාටයි ගෝලයාටයි බටා ගෙවන්න තිබුණු ප්‍රශ්නය. නමුත් ට්‍රක් රථය කොළඹ ඉඳන් එනකල් අර අහිංසක සද්දන්තයා ගස් බැඳලා තිබ්බාම කකුල් කැපිලා වන වෙලා ඒවාට බේත් කරන්න ඊට වඩා වියදමක් යන බව නිලධාරිවාදයට තේරුණේ නෑ”අලි ගස් බැඳ තබාගැනීමට එරෙහි විශාල මහජන හා සත්ත්වලෝලී විරෝධතාවලට මුහුණ දුන්නේ ද අලි ඇල්ලූ පිරිසමය. මෙයට විසඳුමක් සෙවීමේ වගකීම ද පැටවුණේ වෛද්‍ය අතපත්තුගේ කරපිටමය.අලින්ටත් සපත්තු“අපි උත්සහ දැරුවා අලින්ගේ මේ කකුල කැපෙන එක වළක්වන්න හම් සපත්තුවක් වගේ නැත්නම් පතුල නැති මේස් එකක් වගේ එකක් හදන්න. සම් තට්ටු තුනක් එකට තබා අධි පීඩනයට ලක් කර හදන සපත්තුව ලේස් එකකින් ගැටගැහුවා වගේ කකුලට සවි වන්නයි නිර්මාණය කළේ. ඒ කවරයේ තොණ්ඩු අතරින් කඹය යවලා ගැටගහන විදිහට සම්භාණ්ඩ සංස්ථාවෙන් මෙය හදාගත්තා.”එසේ පවසන අතර ඔහු අලි සපත්තුවේ හා අලි කඹයේ ඉතිහාසය ගැන ද සඳහනක් කළේය.“අපි පරණ දේවල් කුණු කූඩෙට දාලා අලුත් දේවල් කරපින්න ගත්ත. ඒකේ විපාකයක් තමයි අලින්ගේ කකුල් කඹේට කැපෙන එක. ඉස්සර අලි බැන්දේ වරමන්ද කියලා මීහරක් හමෙන් හැදූ කඹයකින්. හැබැයි අලි ඇල්ලූ අය නම් ඒ කඹය ගොතලා තිබුණේ මීමින්නන්ගේ හමෙන්. මොකද අලියා බොහොම ආඩම්බර සතානේ. මීහරක් එක්ක එයාලට ගනුදෙනුවක් නෑ. ඒ නිසා මී හරක් හමට අලි අප්‍රියයි. හැබැයි ඉතින් අර තරම් විශාල අලියෙක් බඳින්න පුංචි මීමින්නෝ කීදාහකගේ හම ගන්න වෙයිද?”ඔහු කීවේ කනගාටුවෙනි.“කොහොම හරි හම් වරමන්දෙන් බැන්දාම අලියා ඇද්දත් කඹයත් ඇදෙන නිසා කකුල කැපෙන්නේ නෑ. ඒත් අපි දැන් අලි ගැටගහන්නේ මැනිලා කඹවලින්. නැව් කඹ කියලත් කියනවා. ලංකාවේ නෑ. බංගලාදේශෙන් ගෙන්වන්නේ. ජූට් කියන හණ වර්ගය පත්‍ර තම්බා ගන්න කෙඳි රසායනිකව පදම් කරලයි මේ කඹ හදන්නේ. ඒකට අලින්ගේ කකුල් කැපෙනවා. ඒක වළක්වන්න තමයි අර බූට්ස් හැදුවේ.”අලින්ට බූට්ස් තැනූ එකම අවස්ථාව මෙය නොවේ. අලි බූට්ස් වලට ද ඇත්තේ දිගු ඉතිහාසයකි.“කණ්ඩුල ගැන වර්ණනා කළාට මහාවංශේ කොතැනකවත් දුටුගැමුණු රජතුමාගේ ඇත් හමුදාව කොතරම්ද කියා සංඛ්‍යා ලේඛන ලියලා නැහැ. නමුත් රුවන්මැලි සෑය හදද්දී දාගැබේ විශාල අඩිතාලම ශක්තිමත්ව ඉදිකරන්න ජම්බාර (අද කොන්ක්‍රීට් කණු) බස්සන්න අවශ්‍ය කළු ගල් එහා මෙහා කරන්න අලි 500ක් යොදා ගත්තා කියලා තිබෙනවා. ඒ අලි 500ටම කකුල් 4ටම හමෙන් කළ පාවහන් දාලා තිබුණා කියලත් සඳහන් වෙනවා.”“මේ ගැනත් හිතලා ඒ කාලේ අපට කැමැත්තෙන් හෝ අකමැත්තෙන් ඇල්ලූ අලින් ගෙන යා යුතුව තිබුණු කුරුණෑගල පිහිටි කුඩා සත්ත්ව උද්‍යානයේ අලි පුනරුත්ථාපන කොටසේ සිටි අලින්ට මේ බූට්ස් අපි පැලැන්දුවා විතරයි හීලෑ අලිත් නග‍ෙර් පෙරළගෙන දුවන්න ගත්තා.”සාමාන්‍ය අලි තියා කකුළක් අහිමි අලියකු හෝ කෘත්‍රිම පාදයකට, හම් සපත්තුවකට කැමැති නොවූ බව වෛද්‍ය අතපත්තුගේ අත්දැකීමයි.රජ රහසක්වනජීවී දෙපාර්තමේන්තුවෙන් අලින්්ට නිර්මාණය කළ සපත්තුව“සාමා ව අපට හමුවු‍ෙණ් තමන්කඩුවෙදි අවුරුදු 3ක පැටියකු හැටියට. ඒ කාලේ ඇත් අතුරු සෙවණ නැති නිසා ඒ අයව යැව්වේ පින්නවල අලි අනාථාගාරයට. අපි සාමාව දකිද්දි තුවාල වේලිලා තිබුණු නිසා සමහරු කීවේ උපතින්ම කකුලක් කොට සතෙක් වෙන්නැති කියලා.මොකද අනතුර සිදු වෙලා වුණත් සාමාට එයාගේ රංචුව මඟ හැරිලා නෑ. ඒත් දෙවැනි වතාවෙදි රංචුව මඟ හැරුණු මොහොතේ එයාට කකුල් තුනෙන් ඇවිදින්න පුළුවන් වුණත් තනිව යැපෙන්න පුංචි වැඩියි. පස්සේ තවත් බිම් බෝම්බවලට අහුවෙලා ආබාධිත වුණු, මැරුණු අලි පැටව් දැක්කාම තමයි සාමාට වෙලා තිබෙන දේ හරියටම පැහැදිලි වුණේ.ඒ කොහොම වුණත් සාමා ගැන අනුකම්පාවෙන් බොහෝම දුක් මහන්සි වෙලා බොරු කකුලක් හදලා පැලැන්දුවා. මම අත්දැකීමෙන් කීවා ඒක හරියන්නේ නෑ කියලා. ඒත් නිර්වින්දනය කරලා අඩසිහියෙන් ඉද්දි සාමා කකුල බාරගත් නිසා පැය කීපයකට හැමෝම සැනසුම් සුසුම් හෙළුවා.පින්තූර ගත්තා. ඒත් හරි සිහිය ආවා විතරයි බොරුකකුල ගලවල වීසි කරගන්න දඟලපු දැඟලිල්ලට අර ‍ෙකාට කකුලේ ඉතිරි ටිකත් තුවාල කරගත්තා. ඔන්න ඔහොම තමයි අලින්ට සපත්තු ඇන්දිල්ල ඉවර වුණේ.”එසේ පැවසූ වෛද්‍ය අතපත්තු අලි බූට්ස් විසි වීම නිසා වනජීවී නිලධාරීන් ලද ජයක් ලෙස ට්‍රක් රථ රියැදුරාත්, සහයකයාත් අලි ඇල්ලීමේ කණ්ඩායමට බඳවා ගැනීමට මෙන්ම දඩබ්බර අලින් ඇල්ලූ සැනින් ඒ ට්‍රක් රථයේ දමාගෙන සුදුසු වන පෙතකට මුදාහැරීමට ලද අවසරය නිසා අලින්ගේ කකුල් කැපීමේ ප්‍රශ්නයට ද තරමක විසඳුමක් ලැබුණු බව පැවසුවේ මහා සටනක් ජයගත් සෙබළකු මෙන් අභිමානයෙනි. ඉන්පසු ඔහු තවත් රහසක් හෙලි කළේය.“අලි බූට්ස් ප්‍රතික්ෂේප කළේ ඒවා මීහරක් හම්වලින් හැදුව නිසා. හැබැයි ඒකට එක උපක්‍රමයක් කරන්න තිබුණා. ඒත් අපේ නිලධාරිවාදයට එරෙහි සටන නිසා අපි ඒ ගැන වැඩිය හෙලි කළේ නෑ. මොන හමකින් හැදුවත් ඒ බූට්ස්වලට අලිබෙටි ගාලා ඉව වෙනස් කළා නම් අලියා ඒක බාර ගන්නවා. සමහර විට දුටුගැමුණු රජ්ජුරුවෝ ඒ රහස දැනගෙන ඉන්න ඇති.”අරුණි මුතුමලීaruni@silumina.lkලබන සතියේ - අලි අවතාරයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af14030912</link>
    <topic>මුහුදට - ගඟට - වැවට - ඇල්ලට පනින්නට පෙර සිතා බලනු</topic>
    <author>ටෙක්ලා පද්මිණී කාරියවසම්</author>
    <content>අවුරුදු 10 ක් තුළදිය ඇලි මරණ 800 යි- දිය ඇලි යොවුන් මිතුරු සංවිධානයේ’ සභාපති අසිත ඉන්දික වීරවර්ධනගිලෙන මරණ ඉහළ යයි මාස අටට මරණ 700 යි - සහකාර පොලිස් අධිකාරි එච්. එම්. චූලසිරිඕනෑම අයෙක් ජලයට කැමතියි. ජලය යනු ප්‍රාණයයි. විවේකයක් ලද සැනින් විනෝද චාරිකාවක් සංවිධානය කරගෙන පවුල් පිටින් වන්දනාවේ යන්න අපි පුරුදු වී සිටිමු. වන්දනාවේ ගොස් වඳිනවාට වඩා කරනුයේ වතුරේ නැටීමයි.2013 වසරේ ජනවාරි මස සිට ඒ වසරේ සැප්තැම්බර් මස අවසානය දක්වා මාස නවයක කාලය තුළ දියේ ගිලී මිය ගිය සංඛ්‍යාව 701 තරම් විශාලයි. ඒ පිරිසෙන් 92 ක් වයස අවුරුදු 19 - 25 අතර තරුණ පිරිස් ය. අවුරුදු 08 - 18 අතර වයස් පරතරය තුළ 88 දෙනෙක් 2013 වසරේ ජල රකුසාට බිලි වී තිබේ. වයස අවුරුදු අටට අඩු දරුවන් 70 දෙනෙකු ජලයේ ගිලී මිය ගිය බව වාර්තා වී ඇත‍. මෙසේ අකාලයේ මිය යන්නේ රටේ අනාගත පරපුරයි. දැයේ සම්පතයි. දියේ ගිලී අකාලයේ දරුවන් මිය යෑම වළක්වා ගැනීමට මාපිය වැඩිහිටි පිරිස් අවධානය යොමු කළ යුතුයි. දියේ ගිලී මිය යන්නේ දරුවන් පමණක් නොවේ. විවිධ වයස් මට්ටම්වලට අයත් විශාල වැඩිහිටියන් සංඛ්‍යාවක් ද දියේ ගිලී අකාලයේ මරු වැලඳ ගනිති. දෙදහස් දොළහ වසරේ දියේ ගිලී මිය ගිය සම්පූර්ණ සංඛ්‍යාව 784 කි. මේ ජීවිත ආරක්ෂා කර ගැනීමට හැකියාව තිබුණි. ඒ සඳහා අවශ්‍යව තිබුණේ කැපවීම, අවධානය සහ විමසීම පමණි. දියේ ගිලී ගිය අයෙකු බේරා ගැනීමට වඩා දියේ ගිලී යාම වළක්වා ගැනීම පහසු කටයුත්තකි. දියේ ගිලීම වළක්වා ගැනීම සඳහා කළයුත්තේ කුමක්ද? යන්න පිළිබඳ පොලිස් ජීවිතාරක්ෂක සංගමයේ ලේකම් සහකාර පොලිස් අධිකාරි එච්.එච්. චූලසිරි මහතාගෙන් අපි විමසීමු.සාගර, ගංගා, වැව් ආදී ජලාශයන්හි දියේ ගිලීම් බොහෝ විට සිදුවන්නේ යාත්‍රා පෙරළීම හේතුවෙන්, යාත්‍රාවක් භාවිතයේ දී සැලකිලිමත් විය යුතු කරුණු රැසක් තියෙනවා. යාත්‍රාවේ රැගෙන යා හැකි මගීන් ප්‍රමාණය ඉතා වැදගත්. කුමන හේතුවක් නිසා හෝ රැගෙන යා හැකි ප්‍රමාණයට වඩා මඟීන් ගෙන නොයා යුතුයි. යාත්‍රාව දියත් කිරීමට පෙර යාත්‍රාවට අවශ්‍ය ඉන්ධන තිබේ ද, යාන්ත්‍රික (එංජින්) දෝෂ තිබේ ද? යාත්‍රාව සිදුරුවී හෝ අබලි වී තිබේ ද? යන්න විමසිය යුතුයි. යාත්‍රාව සමබරව ගෙනයාම කළ යුතුයි. එසේ සැලකිලිමත්වීමෙන් යාත්‍රා කිරීමේදී සිදුවිය හැකි දියේ ගිලීම් අවම කරගැනීමට හැකියාව තිබේ.වර්තමානයේ අපට වාර්තාවන දියේ ගිලීම් බොහෝ විට වැව්, පොකුණු, අනාරක්ෂිත ළිං, ගංගා හෝ වෙරළ භාවිතයේදී සිදුවන සිද්ධීන් ය. බොහෝ දෙනා පවසන්නේ දියේ ගිලී මිය යන්නේ හොඳින් පිහිනීම ප්‍රගුණ කළ අය බවයි. එහෙත් සහකාර පොලිස් අධිකාරි චූලසිරි මහතාගේ අදහස ඊට හාත් පසින් ම වෙනස් ය. ඔහු ප්‍රකාශ කරන්නේ.“ලංකාව දූපතක් ඒ නිසා ලංකාවාසී සියලු දෙනාට දියේ පාවෙමින් සිටින ආකාරය ඉගැන්විය යුතුයි. එවිට දියේ ගිලීමෙන් සිදුවන ජීවිත හානි සංඛ්‍යාව අවම කරගන්න හැකියාව තියෙනවා. එහෙත් ඉතා හොඳින් පිහිනිය හැකි අයෙකු වුණත් දියේ දී හදිසියේ රෝගී වීම කෙණ්ඩා පෙරලීම, මී මැස්මොරය, වලිප්පුව හෝ හෘද රෝගියෙකු නම් එම රෝග තත්ත්වයේ අපහසුතා හේතු කොට ගෙන දියේ ගිලී යන්න පුළුවන්.”“එහෙත් මුහුදේදී, ග‍ඟේදී නැත්නම් ජලාශයකදී දක්ෂ පිහිනුම්කරුවකු වුව ද දියවැලකට, දිය සුළියකට හසුවීමෙන් අපහසුතාවයට ලක්විය හැකි බව පොලිස් ජීවිතාරක්ෂක සංගමයේ ලේකම්වරයා අවධාරණයෙන් කියා සිටී.එසේ නොවන අවස්ථාවන් දියේ ගිලීමට හේතු වන්නේ සාමාන්‍ය මානසික තත්වයෙන් තොරව දියට බැසීමයි. මත්පැන් හෝ මත්ද්‍රව්‍ය පුද්ගල මානසික තත්ත්වය වෙනස් කරනු ලබයි.“මත්ද්‍රව්‍ය හෝ මත්පැන් භාවිතයෙන් පසු කිසි සේත් ම ජලයට බැසීම නොකළ යුත්තේ, ඒ විතරක් නොවෙයි ආහාර ගත් සැනින් දියට බැසීම මෙන් ම අධික කුසගින්නේ දියට බැසීමත් අනතුරට අත වැනීමක්, රෝගී වී සිට සුව වූ සැනින් ඔබට ශරීරයට‍ සුවතාවක් දැනුණ ද දියට බැසීම කිසිසේත් ම නොකළ යුතු ක්‍රියාවක් බව මම අවධාරණයෙන් කියනවා.” සහකාර පොලිස් අධිකාරි එච්.එම්. චූලසිරි මහතා පවසයි.මීට අමතරව දිය ඇලි අසල නෑමට යාමෙන් දිය ඇල්ලට පහත ගඟට බිලිවීම ද බහුලව සිදුවී තිබේ. මෙසේ සිදුවූ මරණ ගණන වසරකට 100 කට අධික ය.ශ්‍රී ලංකාවේ සංචාරකයන් ගැවැසෙන දියඇලි 272 ක් හඳුනා ගෙන ඇති බවද ඉන් දිය ඇලි 61 ක කුමන හේතුවක් නිසා හෝ අනතුරු සිදුවී ඇති බව ද, දැඩි ලෙස පුද්ගලයන් අනතුරට ලක්වන දිය ඇලි 22 ක් හඳුනාගෙන ඇති බව ද ‘රත්නපුර දිස්ත්‍රික් දිය ඇලි යොවුන් මිතුරු සංවිධානයේ’ සභාපති අසිත ඉන්දික වීරවර්ධන මහතා පවසයි.වැඩිම ජීවිත හානිවන දියඇලි අතරට බෝපත් ඇල්ල, බඹරකිරි ඇල්ල, තුඩුගල, මාකෙළි ඇල්ල, රාවණඇල්ල, අසුපින ඇල්ල, දියලුම හා ලක්ෂපාන ඇලි ආදී දිය ඇලි එක්වේ.දැඩි අනතුරු සිදුවන දිය ඇලි කිහිපයක් හඳුනාගෙන ඇති අතර ඒ දිය ඇලි වල බැසීම මරණයට ආරාධනා කිරීමක් බව අසිත වීරවර්ධන මහතා පවසයි.“මේ දිය ඇලිවලට බැස්සොත් මැරෙනවා.” එහෙම වෙන්නේ මේ දියඇලිවල වතුර පාර සැරයි. දිය සුළි සහ ආවාට බහුලයි. කඳුකරයේ සිට පහළට බසින ජල කඳ විශාලයි. කඳුකරයට වැස්ස තිබියදී දිය ඇලි තිබෙන ප්‍රදේශයට හොඳින් හිරුඑළිය පැවැතිය හැකියි. එවන් වේලාවක ඉහළ සිට එන ජල ප්‍රවාහය වේගවත් සහ ප්‍රචණ්ඩකාරියි. ඉන් අනතුරු සිදුවීම අනිවාර්යයි.”මධ්‍යම පරිසර අධිකාරියේ ලියාපදිංචි රත්නපුර දිය ඇලි යොවුන් මිතුරො සංවිධානයේ සභාපතිවරයා ‍දක්වන ලෙසට කිරිඳිඇල්ල (පැල්මඩුල්ල) පාතකඩ අල්ලාවල ඇල්ල, ගොක්සින්ඇල්ල, මීදුම් ඇල්ල, බේකස් ඇල්ල, තුඩුගල ඇල්ල, කොල්ලුදොළ ඇල්ල යන දිය ඇලි මෙසේ මරණයේ දොරටුව අබියස ඇති දිය ඇලිවේ.පසුගිය වසර දහය තුළ දිය ඇලි ආශ්‍රිත මරණ 800 වැඩි ප්‍රමාණයක් සිදුවී ඇත. ඇළ, දොළ, ගංගා, ආශ්‍රිතව ජීවිතාරක්ෂක වැඩපිළිවෙළක් නොවීම ද මීට හේතුවී තිබේ.ඉතා අන්තරාකාරී දියඇලි අතරින් වැඩි ප්‍රමාණයක් රත්නපුර දිස්ත්‍රික්කයේ පිහිටා ඇති අතර පසුගිය වසර දෙකක් තුළ රත්නපුර දිස්ත්‍රික්කයේ දියඇලි ආශ්‍රිත මරණ 200 වැඩි සංඛ්‍යාවක් සිදුවී තිබේ.මෙසේ වීමට හේතුවී ඇත්තේ රත්නපුර ජල පෝෂක ප්‍රදේශයේ දිය ඇලි පිහිටා තිබීමයි. සිරීපාදය, සිංහරාජය , රක්වාන කඳු, බෙලිහුල්ඔය ආදී ජල පෝෂක ප්‍රදේශවලින් ගලා එන ජලය කඳුකරයෙන් පහතට වැටෙන්නේ රත්නපුර දිස්ත්‍රික්කයෙනි. එවිට දිය ඇලි ආශ්‍රිතව ජල සිරාව වැඩිවීම හේතුවෙන් ගල් තලා මත සිට වීර ක්‍රියා කිරීමට යාමේදී පුද්ගලයන් ගල් තලාවෙන් පහළට ඇඳ වැටීමෙන් හා ජල තටාකයට ඇද වැටීමෙන් අනතුරට ලක්විය හැකි ය. මෙම ජල තටාකයන් හි ගැඹුරුදිය, දිය සුළි ඉතා ප්‍රචණ්ඩය, ආවාට ගැඹුරු ය ඒ නිසා ජීවිත පරදුවට තබා දිය ඇලි ආශ්‍රිතව වීර ක්‍රියාවල නිරතවීමෙන් වැළකී සිටීම යෝග්‍යවේ.බීමතින් දිය ඇලි කරා පැමිණීම හා දිය ඇලි නැරඹීමට එන සංචාරකයන් දිය ඇලි ආශ්‍රිතව වෙසෙන ගැමියන් ගේ අවවාද පිළි නොගැනීම දිය ඇලි ආශ්‍රිත මරණ සංඛ්‍යාව ඉහළ යාමට හේතු වී ඇත.“ඔබ දිය ඇලි ආශ්‍රිතව සංචාරයක නිරත වන්නේ නම් ගමේ මිනිස්සුන්ගේ අසා දැනුවත් වී දිය ඇල්ල ආශ්‍රිත වෙසෙන ගැමියන් දැනුවත් කොට දියඇල්ල වෙතට යාමට ඔබගේ ආරක්ෂාවට හේතු වේ” යැයි අසිත ඉන්දික වීරවර්ධන මහතා පවසයි.ලංකාව පුරා දියඇලි රැසක් තිබුණ ද දිය ඇලි ආශ්‍රිතව සංචාරක කලාප පිහිටුවා නොමැත. ඒ හේතුවෙන් ගංගා හා දියඇලි ආශ්‍රිතව දවසේ පැය විසි හතර පුරා ක්‍රියාත්මක වන ජීවිතාරක්ෂක සේවාවක් ද නැත. පළාත් සභා මගින් දියඇලි අවට ආරක්ෂිත කලාපයක් කිරීම අත්‍යවශ්‍ය වේ.ඔබ දිය ඇල්ලකට යාමට පෙර එහි ස්වභාවය පිළිබඳ අවබෝධයක් ලබාගැනීම වැදගත් ය. සංයමයෙන් යුතුව යාම අත්‍යවශ්‍ය වේ. බීමතින් දිය ඇලි වෙත නොයාමට වගබලා ගත යුතු අතර, දිය ඇලි ආශ්‍රිතව වීර ක්‍රියාවන්හි නිරතවීමට දරන උත්සාහයන් වළක්වා ගත යුතු ය. වර්ෂාව සහිත වේලාවේ දියට බැසීමෙන් අනිවාර්යයෙන් ම වැළැකී සිටිය යුතු වේ. එය ඔබගේ ජීවිත ආරක්ෂාව සලසයි.යෞවනයෝ මෙන් ම වැඩිහිටියෝ ද වීර ක්‍රියාවන්ට ඉතා කැමැති ය. දිය කරනම් ගැසීම දිය බුං ගැසීම, ඉහළ සිට ගැඹුරු දියට පැනීම ඉතා විනෝද ජනක මෙන් ම ත්‍රාසය දනවන ක්‍රීඩාවන්ය. දිය මත දී ඔබට ඕනෑම යමක් කළ හැක. එහෙත් ඒ සඳහා හොඳ ආරක්ෂකයකු යටතේ පුහුණුව ලබා තිබීම අවශ්‍ය වේ. එසේ නොවී විනෝද චාරිකාවක් ගිය අතර වාරයේ ත්‍රාසජනක ක්‍රීඩාවන්හි නියැළෙන්නට ගිය විට සිදුවන්නේ ඉතිරි වූවනට හඬමින් ආපසු එන්නට ය.‍විනෝදයට බෝට්ටු පැදීම වර්තමානයේ ඉතා ජනප්‍රිය ක්‍රීඩාවකි.‍ ඉතා දළ බෑවුම්, රළු බෑවුම්, ගල් ගොඩැලි අතරින් වේගයෙන් ගලා යන දිය දහර සිතට සතුට ද ප්‍රීතිය ද ආවේගය ද එක් එක් කරයි. ඊට ජවය ද එක් වූ විට ත්‍රාසය හා ප්‍රීතිය ජනනය කරයි. ඔබ ඔබ කෙරෙහි ද ඔබ හා යන අනෙක් අය කෙරෙහි ද අවධානයෙන් සිටීමෙන් ඔබගේ විවේකය මෙන් ම විනෝදයේ මිහිර ද රැ‍ඳෙනු ඇත.“වන්දනාවේ හෝ විනෝද චාරිකා යද්දී යාත්‍රා කරන්න සිදු වෙනවා නම් අනිවාර්යයෙන් ම ජීවිතාරක්ෂක කබා පැලඳගන්න.”ඒ චූලසිරි මහතාගේ අවධාරණාත්මක අවවාදයයි. ජීවිතාරක්ෂක කබා පැලඳ ඔබ යාත්‍රා කළ විට ඔබ සොයා ගිය සතුට සැනසුම රැ‍ඟෙන ඔබට නැවත නිවෙස කරා පැමිණිය හැකිය.දියේ ගිලීම් අවම කිරීම සඳහා ශ්‍රී ලංකා පොලිස් ජීවිතාරක්ෂක සංගමය විශේෂිත වැඩසටහන් රැසක් ක්‍රියාත්මක කරනු ලබයි. දියේ ගිලීමෙන් සිදුවන මරණ සංඛ්‍යාව දෙවැනි වන්නේ රිය අනතුරු හේතුවෙන් සිදුවන මරණ සංඛ්‍යාවට පමණි.ඔබ නොදන්නා අනාරක්ෂිත ජලාශයකට මුහුදු වෙරළකට එක වර බැසීම නොකළ යුත්තකි. දියට බැසීමට පෙර අවට ජීවිතාරක්ෂකයන් සිටී නම් ඔවුන් ගෙන් විමසන්න. එසේත් නැතිනම් ජලාශය වැව පොකුණු වෙරළ අවට ජනයාගෙන් එම ස්ථානය පිළිබඳ විමසා තොරතුරු ලබාගන්න. එය ඔබේ ජීවිත ආරක්ෂාවට හේතුවේ.ශ්‍රී ලංකාව පුරා පොලිස් ජීවිතා රක්ෂක ස්ථාන 27 ක් ඇත. ඔවුන් සිටින ස්ථානයන් හි රතු සහ කහ පාටින් යුත් කොඩි සිටුවා තිබේ. එහි පොලිස් නිල ලාංඡනය ද දක්වා ඇත.නාවික හමුදාවේ වෙරළාරක්ෂක රටවට වෙරළ ස්ථාන දොළහක රැකවල් ලා සිටී‍. වෙරළාරක්ෂක බළකා පිහිටුවීමෙන් පසු මේවන තෙක් සයුරේ ගිලී ගිය පුද්ගලයන් 207 දෙනෙකු පමණ ගොඩබිමට ගෙනැවිත් ඇත. 2013 වසරේ දී මුහුදු ගිලී ගිය අය අතරින් 103 දෙනකු ගොඩට රැගෙනවිත් ඇත්තේ වෙරළාරක්ෂක බළකාය මගිනි.දියේ ගිලීමෙන් වැළැකී සිටීම ඉතා වැදගත් ය. එහෙත් යම් හේතුක් නිසා දියේ ගිලෙන අයෙකු බේරා ගැනීමට ඉදිරිපත් වන පුද්ගලයා ඒ සඳහා කායිකව හා මානසිකව විශාල වෙහෙසක් දැරිය යුතු ය. සිද්ධිය වූ පරිසරයට මුහුණ දිය යුතුය. බලාපොරොත්තු සහගතව සිටින ජනතාවට මුහුණ දිය යුතු ය. එය අමිල සේවාවක් වන්නේ ඒ හේතුවෙන් නොවේ. දියේ ගිලී ගිය පුද්ගලයාට දියේ දී මෙන් ම ගොඩබිමේදී ප්‍රථමාධාර, කෘතිම ස්වසනය ලබාදීම, හෘදය තෙරපීමේ හැකියාව ඔහු සතු විය යුතු ය. මනා සංයමය සහ විනය ජීවිතාරක්ෂකයකු සතුවිය යුතු ගුණාංග යෝ ය. ඉතා හොඳින් ජලය හා පොරබදා පිහිනීමේ හැකියාව අත්‍යවශ්‍යම වේ‍.සියල්ල වානිජ කරණයට ය‍ටත්වන සමාජයේ ජීවිතාරක්ෂක සේවාව ද වාණිජකරණයට ලක්වෙමින් ඇත. එහෙත් පොලිස් ජීවිතාරක්ෂක සංගමයේ ලේකම් සහකාර ජීවිතාරක්ෂක සංගමයේ ලේකම් සහකාර පොලිස් අධිකාරි එම්.එච්. චූලසිරි මහතා පවසන්නේ “ජලයේ ගිලුණු කෙනෙක් ගොඩට රැගෙන ආපසු ජීවිතය ආරක්ෂා කර ගැනීමට හැකියාව ලැබීම මහත් සතුටක්. එනිසා ජීවිතාරක්ෂකයකු කරන සේවය තමන්ගේ ගෞරවය රැක ගනිමින් කරන්න ඕන‍. ඒක වගකීමක්.”ඔබ ජලයට බිය විය යුතු නැත. දරුවන් කෙරෙහි වැඩි හිටියන් අවධානයෙන් සිටීම අනතුරු වළක්වා ගැනීමට හේතු වෙයි. ඔබේ දරුවා ජලයට හුරු කිරීම අත්‍යවශ්‍ය ය. ඔබට මෙන් ම ඔබේ දරුවාට ද දිය මත පාවෙමින් සිටීමට ද දියෙහි පිහිනා යෑමට ද අවශ්‍ය පුහුණුව ලබා දීමට ශ්‍රී ලංකා පොලිස් ජීවිතාරක්ෂක සංගමය ඉදිරිපත් ව සිටී. ඒ සඳහා 2504450 හෝ 2393840 දුරකථන අංක විමසීමෙන් ඔබට අවස්ථාව සලසාගත හැකි ය.යහළු මිත්‍ර සංගමයේදී දිය මත ක්‍රීඩා කරන්නේ නම් ඔබ බොරු වීරයකු විමට උත්සාහ නොදැරිය යුතු ය. එය ඔබ දියේ ගිල්වා දැමීමට හේතුවේ. විනෝද චාරිකාවක් පිටත්වීමට පෙර එය මතකයට නඟාගන්න‍.ටෙක්ලා පද්මිණී කාරියවසම්ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af14030913</link>
    <topic>ත්‍රස්තයන් හිස පොඩි කළත් හිත පොඩි නොවුණු කඩවැද්දුව ශ්‍රී නන්දාරාම හිමියෝ</topic>
    <author>දෙනගම සිරිවර්ධන</author>
    <content>කඩවැද්දුව මංගලසිරි හිමියෝඅසුනෙහි වැතිර කාල වර්ණ පුරුෂයෙක් සුරුට්ටුවක් උරයි. දුම්රිය මැදිරිය දුගඳ දුමෙන් පිරෙයි.ඒ හිමියනට සුරුට්ටු ගඳ ඉවසිය නොහැකිය. උන්වහන්සේ කවුළුවෙන් පිටතට කෙළ පාරක් ගැසූහ. ලේන්සුවෙන් දෑස ද පිස ගත්හ.මෙය දුටු අර පුරුෂයා වහා නැඟිට සුරුට්ටුව ඉවතට විසි කළේය.“සාමි සමාවෙන්න... කොහාට ද යන්නෙ?” ඔහු ඇසීය.“යාපනේට”“යාපනේ?”“නාග විහාරෙට...”“දැන් නාග විහාරයේ සාමිලා නැහැ. ඔතෙන්ට එන සාමිලා වැඩි දවසක් ඉන්නෙ නැහැ.”“ඇයි ඒ?”“ගියාම තේරෙයි...”ඔහු නැඟිට අනෙක් මැදිරියට ගියේය.හිමි සමඟ මහා බෝධි සමාගමේ කරුණාරත්න, පාඨශාලා සාමාන්‍යාධිකාරී විජේකෝන් යන මහත්වරු ද සිටියහ. ඔවුහු නිදිය.මේ හිමියෝ අර පුරුෂයාගේ බස බොරු කළහ. 1951 සිට 1984 දක්වා ම යාපනයේ ශ්‍රී නාග විහාරාධිපතිව වැඩ වුසූහ.ශ්‍යාමෝපාලි මහා නිකායේ උත්තර ලංකා ප්‍රධාන සංඝනායක, මහෝපාධ්‍යාය, පණ්ඩිත, කඩවැද්දුව ශ්‍රී නන්දාරාම ස්වාමීන්ද්‍රයන් වහන්සේ ය ඒ.නන්දාරාම හිමියන්ගේ ගිහි නම ජාතුන් ආරච්චිගේ විලියම් ය. 1912 දෙසැම්බර් 08 වැනිදා මාතර කඩවැද්දුව ගමේ උපන් විලියම් ගේ පියා ජාතුන් ආරච්චිගේ අප්පුහාමි ය. මව දෝන සිසිලියානා නානායක්කාර මහත්මියයි. විලියම් යටියන කනිටු විදුහලේ දීප්තිමත් ශිෂ්‍යයෙක් විය. දූ පුතුන් හත්දෙනකු යුත් ඒ පවුලෙන් කෙනකු සසුනට පුදන මෙන් කඩවැද්දුව තුන්බෝධි විහාරාධිපති අපරැක්කේ ගුණරත්න හිමියෝ විලියම්ගේ මාපියන්ගෙන් ඉල්ලූහ.“විලී මහණකමට ගැළපෙයි...” මව කීවාය.1927 නොවැම්බර් 30 වැනි දා අපරැක්කේ ගුණරතන හිමියන්ගේ ශිෂ්‍යයකු වශයෙන් විලියම් පැවිදි වූයේ කඩවැද්දුව නන්දාරාම නමින් සසුනට එකතු විය.මාතර ගුණරතන මුදලින්ද පිරිවෙන, මාතර ශ්‍රී සුදර්ශි විද්‍යායතන පිරිවෙන සහ කොළඹ මාළිගාකන්ද විද්‍යෝදය පිරිවෙනෙන් නන්දාරාම හිමියෝ අධ්‍යාපනය ලැබූහ. පිරිවෙන් ශිෂ්‍යයකු වශයෙන් ඉහළ හපන්කම් පෑ අප හිමියෝ පණ්ඩිත විභාගයෙන් ද උසස් සාමාර්ථයක් ලැබූහ.උන්වහන්සේ ගාල්ලේ බුද්ධරක්ඛිත පිරිවෙනේ ගුරුවරයකු වශයෙන් ධර්ම ශාස්ත්‍ර සේවාව ඇරැඹූහ. ඉතා ජනප්‍රිය ගුරුවරයකු වූ උන්වහන්සේ පිරිවෙනේ ශිෂ්‍යයන්ගේ හා දායකයන්ගේ සිත් දිනූහ. ඒ නිසාම උන්වහන්සේට බුද්ධරක්ඛිත පිරිවෙන්පති තනතුර දැරීමට ද සිදුවිය. 1945 දී මහා බෝධි සමාගමට බැඳුණු අප හිමියෝ දඹදිව සංචාරයක යෙදීමට සිතූහ. 1950 දී නන්දාරාම හිමියන්ට මහා බෝධි සමාගමේ සභාපති ආචාර්ය පරවාහැර වජිරඥාන හිමියෝ “දඹදිව ගමන කල් දමන්න... යාපනයේ නාග විහාරය බාර ගන්නැÓයි කීහ.නාග විහාරය උතුරේ ප්‍රධාන බෞද්ධ මධ්‍යස්ථානය කැරගෙන, සිංහල දෙමළ සමගියත් රැකගෙන විහාරයත් දියුණු කරන්න නන්දාරාමට ශක්තිය තියෙනව. මේකට සුදුස්සා නන්දාරාම තමයි.”“මම කැමැතියි...” නන්දාරාම හිමියෝ කීහ.1951 එක් දිනෙක උන්වහන්සේ යාපනයේ ශ්‍රී නාග විහාරයට වැඩම කළහ. අටපට්ටම් විහාර මන්දිරයක්, කුඩා සංඝාවාසයක්, ධර්ම ශාලාවක් සහ බෝධියක් අක්කරයක පමණ වූ ඒ ඉඩමේ විය. අප හිමියනට පසු දා හීල් දානය ලැබුණේ දෙමළ නිවසකිනි. තල් කොළ පෙට්ටියක දැමු ඉඳිආප්ප අප හිමි වැළඳුවේ සතුටිනි. හිමියෝ ඔවුන්ට පින් දුන්හ. සිංහල බෞද්ධයන් කීප දෙනෙක් ම පැමිණ එදා සවස අප හිමියන් හමු වූහ.දුම්රිය ස්ථානාධිපති වීරසිංහ යාපනයේ සිංහල බෞද්ධයන්ගේ තත්ත්වය පැහැදිලි කළහ.“සිංහල බෞද්ධයො විශාල පිරිසක් ඉන්නවා. වැඩි දෙනෙක් දුරාචාරයෙ ගැලිලා. තව ටික වේලාවකින් පෙනෙයි මේ පන්සල ඉස්සරහ පාර දිගේ උන් යන හැටි. බීලා කුණුහරුප කිය කියා යන්නෙ. උන් දුප්පත්. කුලී කාරයො. පොහොසත් සිංහල මුදලාලිලාත් ඉන්නව. උන්ට ආගමක් නැහැ. ජාතියක් නැහැ. උන්ට ආගම සල්ලි...”එදා අප හිමියෝ වීරසිංහ මහතා සමඟ උසාවියේ නිල නිවාසට ගොස් විනිසුරු වල්ගම්පාය මහතා හමු වූහ. දුප්පත්කමෙන්, නූගත්කමෙන් යාපනේ සිංහල බෞද්ධයන් මුදා ගැනීමත්, සිංහල - දෙමළ ජාතීන් අතර සුහදතාව ගොඩ නැඟීමත් පිළිබඳ ඒ මහතා සමඟ උන්වහන්සේ සාකච්ඡා කළහ.“මුලින් ම අපි දහම් පාසලක් පටන් ගනිමු. ළමයි එවන්න කියල දැන්වීමක් ගහල බෙදමු.” හිමියෝ කීහ.“සිංහල කියවන්න බැහැ වැඩි දෙනාට. අපි ගෙවල් ගානෙ ගිහිල්ල කියමු.” වීරසිංහ මහතා කීය.බේබදු ස්වාමිපුරුෂයෝ නිවසට ආ හිමියන්ට “දහම් පාසල් එපා...” යි කීහ. ඔවුන්ගේ භාර්යාවෝ, දහම් පාසල් ඕන, අපි ළමයා එවනවා” යි කීහ.ධර්ම ශාලාව දහම් පාසලක් විය. දෙමළ ශිෂ්‍යයෝ ද ආහ. මුලදී ළමයි 24 යි. වසරක් ගත වන විට ඒ 24 දෙසීය ඉක්ම වීය. තරුණ බෞද්ධ සමිතිය පැවැත්වූ වාර්ෂික පරීක්ෂණයෙන් ළමයි සියයට අනූවක් ම සමත් වූහ. අභිධර්ම විෂයට වැඩිම ලකුණු ගත්තේ දෙමළ ශිෂ්‍යයෙකි.අප හිමියෝ යාපනේ සිංහල මහ විදුහලට ද වැඩියහ. ඉගැන් . එහි ගුරුවරු හිඟය. උපකරණ හිඟය. අප හිමියෝ ද නොමිලේ ඒ විදුහලේ ඉගැන්වීමේ යෙදුණහ.දහම් පාසල ජාතීන් අතර සමගියට මග පෑදුවේය. සිංහල දෙමළ ළමයි එක බංකුවේ හිඳගෙන බුද්ධ ධර්මය උගත්හ. එකට ගාථා කීහ. එකට තෑගි ලැබූහ. වෙසක් භක්ති ගීත සිංහල දෙමළ හඬ මුසුව ගැයිණ.නාග විහාරයේ සිංහල දෙමළ පන්ති ඇරැඹිණ. දෙමළ අයට සිංහල, සිංහල අයට දෙමළ ඉගැන්වීම ඇරැඹිණ. “භාෂා දෙකම දැනීම අන්‍යොන්‍ය අවබෝධය සුහදතාවයට මගයි.” අප හිමියෝ කීහ. උන්වහන්සේ ද දෙමළ භාෂාව ඉගෙන ගත්හ.“දැන් නාග විහාරයට එන වන්දනාකරුවෝ වැඩියි. ඉක්මනින් චෛත්‍යයක් ‍ගොඩ නැඟිය යුතුය” අප හිමියෝ සිතූහ.ජ්‍යෙෂ්ඨ ශිෂ්‍ය දේවාලමුල්ලේ ජිනානන්ද හිමිදෙමළ - සිංහල යාපන වැසියෝ “අපි උදව් කරමු” යි කීහ.1955 දී ආචාර්ය පරවාහැර වජිරඥාන හිමියෝ මහා බෝධි සමාගමේ නිලධාරී පිරිසක් ද කැටුව පැමිණ චෛත්‍යය සඳහා මුල් ගල් තැබූහ.දෙමළ ජනතාවගේ පොදු උත්සවවලට මෙන්ම පෞද්ගලික කටයුතුවලට ද අප හිමියෝ සහභාගි වූහ. දෙමළ අවමඟුල් නිවෙස්වලට ද අප හිමියෝ වැඩියහ. උන්වහන්සේ දෙමළ ජනතාවගේ සැබෑ මිතුරෙක් විය. ඔවුන්ට රජයේ කාර්යාලවලින්, කොළඹින් ලබා ගත යුතු දේ, උදව් අප හිමියන්ගේ මැදිහත් වීමෙන් ලැබිණ.“උන්වහන්සේ අපේම කෙනෙක්” ඔවුහු කීහ.1956 මහ මැතිවරණයේ දී සිංහල භාෂාව පැය 24 න් රාජ්‍ය භාෂාව කරමි” යි ශ්‍රීලනිප නායක එස්. ඩබ්ලිව්. ආර්. ඩී. බණ්ඩාරනායක මහතා දුන් ප්‍රසිද්ධ පොරොන්දුව යාපනයේ ජනතාවගේ සිත් සසල කෙළේය. දෙමළ නායකයෝ දෙමළ වැසියන් කුපිත කළහ. මැතිවරණයෙන් බණ්ඩාරනායක මහතාට මහ ජයක් ලැබිණ. යාපනය නොසන්සුන් විය.සිංහල රාජ්‍ය භාෂාව කිරීමට එරෙහිව ආර්. සුන්දරලිංගම් කොළඹ දී සත්‍යග්‍රහයක් කෙළේය. රජය ඔවුන්ට පහර දී පලවා හැරියහ.ඉන්පසු ඔහු යාපනයේ සත්‍යග්‍රහයක් මෙහෙයවීය. නාග විහාරය ඉදිරියෙන් පෙළපාළි යැවීය.අපේ හිමියෝ රජයටත්, දෙමළ නායකත්වයටත් ප්‍රසිද්ධියේ අවවාද කළහ.“භාෂා ප්‍රශ්නයට අත තැබුවේ හොඳකට නොවෙයි. දෙමළ නායකයො ඒ ගැන කරුණු කියල දෙමළ ජනතාව කුපිත කරනව. සිංහල නායකයො ඉවක් බවක් නැතිව සිංහල පමණයි කියල කෑ ගහනව. දෙගොල්ලම ඉන්නෙ එකම රටක බව අමතක කරනව. ඉදිරි කාලෙ යාපනය පමණක් නොවෙයි මුළු රටම ලේ විලක් වේවි. ජාති දෙකේම හිත නොරිදෙන විධියට කතා කරන්න, වැඩ කරන්න ජාති දෙකේම නායකයො දැනගන්න ඕන...”ජාති දෙකේම නායකයෝ බිහිරිව සිටියහ.සත්‍යග්‍රහවලට පෙළපාළිවලට සහභාගි වන අතර ම යාපනයේ දෙමළ ජනතාව, සිංහලයන් සමඟ එක්ව නාග විහාර චෛත්‍යය ඉදිකිරීමට උදව් වූහ. 1957 දී චෛත්‍යයේ වැඩ අවසන් විය. මහ පින්කමක් පැවැත්විණ. දස දහස් ගණනක සිංහල දෙමළ ගැහැනු පිරිමි නාග විහාරයට රැස්වූහ. මල් පහන් පූජාවට පෙළ ගැසුණහ. දෙමළ කටවලින් ද සාදු සාදු හඬ නැඟිණ.1958 අවුරුද්ද අති බිහිසුණු විය. නාග විහාරය ඉදිරිපසින් ශ්‍රී අකුර යෙදු වාහන කීපයක් ගමන් කරනු අප හිමියනට පෙනිණ. ඒවාට තල් අතු වැටවල් අතරින් ගල් වැදිණ. වීදුරු පොඩි විය. පෙඩරල් පක්ෂ නායකයෝ ශබ්ද විකාශන යන්ත්‍ර රියවල බැඳගෙන යාපනේ ජනතාව පාරට බැස්සීමට කෑ ගැසූහ. සිංහල බේකරි, සිංහල වෙළෙඳසල් ගිනිබත් විය. යාපන අහස කළු දුම් රොටුවලින් වැසිණ.ඒ 1958 මැයි 20 වැනිදාය.පොලිස් රාලහාමිලා දෙදෙනෙක් පන්සලේ ගේට්ටුව ළඟට වී මුර කළහ. ඔවුන් ඈතට දිව යනු ද ආයුධ ගත් මහ පිරිසක් පන්සලට ඇතුළු වනු ද අප හිමියනට පෙනිණ.විහාරයට පැන බුදු පිළිමයට පහර දුන් ඔවුහු ආවාස ගෙයට පැන අප හිමියන් සෙවූහ.“ඇයි දරුවනේ, මොකක්ද මේ කරන්නෙ?” හිමියෝ දෙමළ බසින් ඇසූහ.“කරන දේ බලාගන්න පුළුවන්”එකෙක් හිමියනට පහර දුනි. හිමියෝ ඉවසූහ. තවත් පහරක් වැදිණ. ඉන්පසු සිය අතට යෝධබල ලැබෙනු උන්වහන්සේට දැනිණ. උන්වහන්සේ ද පහර දුන්හ. මුල් මැරයා ඇද වැටිණ. ඒ සමඟ පිටුපස සිටි එකෙක් යකඩ මුගුරකින් හිමියන්ගේ හිසට පහර දුනි. බිම ඇද වැටුණු හිමියන් සිහිසුන් විය.“සාමි මළා” යි කියමින් මැරයෝ ඉවතට ගියහ.මඳ වේලාවකට පසු පොලිස් නිලධාරීහු පැමිණියහ. හිමියන් ඔසවා රෝහලට ගෙන ගියහ. හිසට සැත්කමක් කැරිණ. පැය කීපයකට පසු උන්වහන්සේට සිහිය ලැබිණ.සිංහල දෙමළ සිය ගණනක් හිමි බැලීමට රෝහලට ආහ.දිසාපතිවරයා හිමියන් බාරගෙන යාපනය කොටුවේ සුරක්ෂිත තැනක සතියක් ම රැඳවිය.ඉන්පසු දෙමසක්ම නාවුක හමුදා කඳවුරේ රැඳී සිටීමට අප හිමියන්ට සිදුවිය. තෙමසකට පසු උන්වහන්සේට කොළඹට වැඩම කිරීමට රජය අවසර දුනි. තවත් හිමිවරු කීප දෙනෙක් උන්වහන්සේ සමඟ වැඩියහ.“කොළඹට ගියාම මේ කවුරුත් මතක තියාගන්න ඕන අපට දෙමළ ජනතාව පහර දුන්නා ය කියන්න එපා. අපට ගැහුවේ දෙමළ ජනතාව අතර සිටි සුළු පිරිසක්. වැඩි දෙනා ඒකට සම්බන්ධ නැහැ. දෙමළ බහුතරය සාමයට, සහජීවනයට කැමතියි. අපේ චෛත්‍යය හදන්න දෙමළ බහුතරය උදව් කළ හැටි අමතක කරන්න එපා. ගිනි නිවෙන වචන මිස ගිනි ඇවිළෙන වචන කොළඹ දී කතා කරන්න එපා.” උන්වහන්සේ ඒ හිමිවරුන්ට කීහ.1961 ජනවාරි 10 වැනිදා උන්වහන්සේ යළි යාපනයට වැඩියහ. 1958 දී විනාශ කළ නාග විහාරය ඉතා ඉක්මනින් යළි ගොඩ නැඟීමට අප හිමියෝ සමත් වූහ. සිංහල විරෝධී අරගලය, සත්‍යග්‍රහ ව්‍යාපාරය පෙඩරල් පක්ෂය සහ උතුරේ දෙමළ නායකයන් විසින් දිගටම ගෙන යනු ලැබිණ. වසරක් පුරා එක දිගට සත්‍යග්‍රහ පැවැත්විණ. යාපනේ හමුදා ප්‍රධානී වශයෙන් රිචඩ් උඩුගම මහතා පත්වීමෙන් පසු සත්‍යග්‍රහය අඩාළ විය. බොහෝ දෙමළ කම්කරුවෝ, ගොවියෝ සත්‍යග්‍රහයට ගියේ රුපියල් පහේ දවස් කුලිය සහ බත් මුල වෙනුවෙනි. දහවල සත්‍යග්‍රහයට ගිය දෙමළ තරුණයෝ රාත්‍රි නාග විහාරයට පැමිණියහ. ඔවුන් තුළ ජාතිවාදයක් නොවීය.රිචඩ් උඩුගම මහතා දැඩි මර්දනයක් ක්‍රියාත්මක කළේය. සත්‍යග්‍රහ නායකයෝ පලා ගියහ.යාපනයේ කුලහීන හෙවත් හරිජන ජනතාවට එරෙහිව කුලීනයෝ දැඩි හිංසාකාරී කටයුතු ප්‍රසිද්ධියේ ක්‍රියාත්මක කිරීමට පටන් ගත්හ. කුලීනයන්ගේ තේ පැන් සැල්වල කුල හීනයන්ට තේ දුන්නේ නැත. එහෙත් එක කුලීනයෙක් සිය තේ පැන් හලේ කුලහීනයන්ට තේ වික්කේය. මැටි කෝප්පයකට තේ දෙන ඔහු ඒ සඳහා සත 35 ක් අය කළේය. තේ කෝප්පයක් ඒ කාලේ සත 05 කි. “ඇයි සත 30 ක් වැඩිපුර ගන්නෙ?” හරිජනයා ඇසීය.“තේ එකට සත 5 යි. කෝප්පෙට 30 යි.”“මට කෝප්පෙ ඕන නැහැ...”“උඹ කට ගහපු කෝප්පෙ අපට ඕනත් නැහැ. ඒකටත් එක්ක සත 35 ක් දීපන්” හරිජන කම්කරුවා මුදල් නොදෙන බව කීහ. මේ කතාව ඇසු කුලීන කණ්ඩායමක් ඒ කම්කරුවා කඩයෙන් පිටතට ඇදගෙන ගොස් කපා කොටා මරා දැමූහ.මෙබඳු සිදුවීම් යාපනයේ තැන තැන සිදුවිය.සංකානි ප්‍රදේශයේ කුල ගැටුම් උග්‍ර විය. තුවාල ලබා රෝහලට එන හරිජනයන්ට සාත්තු කිරීමට අප හිමියෝ සිය ගෝල බාලයන් සමඟ රෝහලට වැඩියහ. ඔවුන්ගේ නිවෙස්වලට වැඩම කොට ආහාර ද්‍රව්‍ය ලබා දුන්හ.අනාථ කුලහීනයෝ නාග විහාරයේ පිහිට සොයා පැමිණියහ.යාපනයේ කෝවිල් හරිජනයන්ට වැසිණ. හින්දු පූජකවරු කුලීනයන් වෙනුවෙන් පෙනී සිටියහ. බුදු දහමේ ඇති සමානාත්මතාවය හරිජනයන්ට පෙනිණ. නන්දාරාම නා හිමියෝ බද්දේගම දුටුගැමුණු රජමහා විහාරාධිපති ගණේගම සරණංකර නා හිමියන් සහ විද්‍යෝදය පිරුවන් පති අකුරැටියේ අමරවංශ නා හිමියන් යාපනයට කැඳවා ගත්හ. ඒ හිමිවරු දෙනම හරිජනයන්ට දහම් දෙසූහ. අනාථ වූ හරිජන දරුවන් සිය දෙනකු ගාල්ලට ගෙන ගොස් පන්සල්වල නතර කොට ඔවුන්ට අධ්‍යාපනය ලබා දුන්හ. (ඒ දරුවෝ අද වෛද්‍යවරුය. ඉංජිනේරුවෝය. ගුරුවරුය. ව්‍යාපාරිකයෝය.) අප හිමියන්ගේ බලපෑම නිසා හරිජන තරුණයන්ට රජයේ තනතුරු ලැබිණ. ද්‍රවිඩ බෞද්ධ සංගමයේ සභාපති වෛරමුත්තු ගේ පුතාට ද ග්‍රාමසේවා නිලධාරී තනතුරක් ලැබිණ. උඩුගම මහතා හමුදා සේවයට හරිජන තරුණයන් තෝරා ගති. ඒ මහතා කෝවිල් හරිජනයාට විවෘත කරන ලෙස පූසාරිලාට කීය. තල්වූරි කතරගම දේවාලය හරිජනයන්ට විවෘත වූයේ ඒ අනුවය.“අපට ඉන්න නොම්මර එකේ හතුරා, නාග විහාරේ නන්දාරාම, හරිජනයන්ට තැන දුන්නේ, උන්ගේ බය නැති කළේ නන්දාරාම. අපේ ජාතියේ විශාල පිරිසක් මුළා කොට, ජාතික සමඟිය ඇති කරනවා කියා අප විනාශ කරන්න හදන කඳවුරේ නායකයා නන්දාරාම...”පෙඩරල් නායකයෝ කීහ.හිමියන් ඝාතනයට ඔවුහු කුමන්ත්‍රණ කළහ. ඒ සියල්ල උන්වහන්සේගේ දෙමළ මිතුරෝ හෙළි කළහ. හිමි රැක ගත්හ.යාපනයේ ලේඛක සංගමය ද අප හිමියනට සම්බන්ධය. කොළඹ ජනතා ලේඛන පෙරමුණේ නීතිඥ එස්. ජී. පුංචිහේවා සයිමන් නවගත්තේගම, ගුණසේන විතාන ඇතුළු සිංහල ලේඛක පිරිසක් යාපනයට ගියහ. නාග විහාරයට ද ගියහ. ඔවුන් පිළිගත් දෙමළ කවියෙක් මෙසේ කීය.“1958”අපි ඒ අවුරුද්ද අමතක කරමුඒ අවාසනාවන්ත සිදුවීම් යළි නොවේවා!හිසට මිටි පහර දී මගේ පියා මරා දැමුඒ අතට නොවේ,ඒ අත මෙහෙය වූ හිතට මම ආයාචනා කරමි.අප පෙළන කුරිරු ධනවාදයට එරෙහි වෙමු.පෙරට යමු.”1970 සිරිමාවෝ බණ්ඩාරනායක මැතිනියගේ නායකත්වයෙන් ගොඩ නැඟුණු සමගි පෙරමුණු රජය පිටරට බඩු ගෙන්වීම දැඩි පාලනයකට ලක්කිරීම නිසා ද, දේශීය නිෂ්පාදනයට මුල් තැන දීම නිසා ද යාපනයේ ජනතාවගේ අතමිට සරු විය.රතු ලූනු, මිරිස්, මිදි, ඇතුළු වගාවන් ගෙන් යාපනයේ ඉඩම් වැසිණ. ඒවා ගෙන දකුණට ලොරි සිය දහස් ගාණක් ගියේය. දකුණේ මුදල් උතුරට ආවේය. මහා සෞභාග්‍යයක් පෙනිණ. පාපැදි, යතුරුපැදි, ට්‍රැක්ටර්, වතුර මැෂින් ගොවි ගෙවල්වලට ආවේය. මේ නිසා ජනතාවට වැඩ වැඩි විය. රට බෙදීමේ කතාවලට, සිංහල විරෝධි කතාවලට කන් දීමට දෙමළ ජනතාවට ඉඩ මදි විය. නාග විහාරයේ නා හිමියෝ ද දෙමළ ගොවි ජනතාවගේ මිතුරෙක් විය. කොළඹට බඩු ගෙන යාමට, ගොවි නිෂ්පාදන අලෙවියට උන්වහන්සේ ද උදව් කළහ.එහෙත් ශ්‍රී ලංකා නිදහස් පක්ෂයේ යාපනේ නායකයකු වූ නගරාධිපති දොරයප්පා ඝාතනයත් සමඟ උතුරේ ඇතුළේ ඇවිළෙන ගිනි පුපුරු පිටතට පෙනිණ.උන්වහන්සේ නාග විහාරයේ සිංහල, දෙමළ, භාෂා අධ්‍යයන පීඨයක්, සාමදීප නමින් පුස්තකාල සේවාවක් ඇරැඹූහ. කුලහීන දෙමළ දරුවන්ට පාසල් ඇරැඹූහ. කුලහීනයන් ගේ ගැළවුම්කාරයා වූහ. කන්කසන්තුරේ තිස්ස විහාරයෙත්, නාග විහාරයෙත්, දහම් පාසල් දහස් ගණන් සිංහල දෙමළ දරුවන්ට බුදු දහම ඉගැන්වීය. ඉඩ ඇති හැම විටෙකම අප හිමියෝ ලිපි ලියූහ. ධර්මය, ඉතිහාසය, ජනතා ප්‍රශ්න, උන්වහන්සේගේ මාතෘකා විය. ‘සැඟවුණු උතුර’ උන්වහන්සේ ලියු උසස් කෘතියකි.1977 එජාප රජයක් බිහි විය. ඒ සමඟ ම සිංහල - දෙමළ ගැටුමක් ද ඇති විය. විවෘත ආර්ථිකය බිහිවීමත් සමඟ රට බඩු, රට ආහාර දිවයිනට ගොඩ බසින්නට විය. යාපනේ නිෂ්පාදන දකුණට යාම නැවතිණ. දෙමළ ගොවීහු අගහිඟකම්වලට ගොදුරු වූහ. දැන් ඔවුන්ට රට බෙදන, සිංහල විරෝධී කතාවලට කන් දෙන්නට වෙලාව තිබේ.පැරැණි දෙමළ නායකයන් වෙනුවට අලුත් තරුණ පිරිස් දේශපාලනය කතා කරන්නට පටන් ගත් බව අප හිමියනට පෙනිණ. ඡන්ද කතිරයට වඩා තුවක්කුවට, බෝම්බයට ඔවුන් ඇලුම් කරන බව ද පෙනිණ. හිමියෝ රටේ නායකයන්ට, යාපනේ ඇති ආර්ථික, සමාජීය ප්‍රශ්න ඉදිරිපත් කළහ. හයෙන් පහේ බලයක් තිබු පාලනයන්ට උන්වහන්සේගේ හඬට කන් දීමට අවශ්‍ය නොවීය.1981 දී කොළඹ සිට දුම්රියක් යාපනයට ආවේ මහා මැර පිරිසක් සමඟය. ඒ මැරයන් අතර ඇමැතිවරු ද වූහ. ඔවුහු යාපනේ පුස්තකාලයට ගිනි තැබූහ. පොදු වෙළෙඳ පොළ අළු කළහ. හමුවන දෙමළ මිනිසුන්ට පහර දුන්හ.මේ සිදුවන්නේ කුමක් ද?නන්දාරාම නා හිමියෝ කම්පාවට පත්වූහ.දෙමළ මිනිස්සු නාග විහාරයට දිව ආහ.“ඔන්න ඔබ වහන්සේ දේශනා කරන ජාතික සමඟියට ගිනි තබලා... කොළඹින් ආ සිංහල මැරයෝ යාපනය විනාශ කරනවා. ආසියාවේ හොඳම පුස්තකාලයට උන් ගිනි තිබ්බා... පොදු වෙළෙඳ පොළ ඉවරයි... ගින්න තව පැතිරෙනව... හාමුදුරුවනේ... මේ ඔබ වහන්සේලාගේ නායකයන් කරන වැඩ...”ඒ දෙමළ මිනිසුන්ට පිළිතුරු දීමට නා හිමියන්ට අපහසු විය.උන්වන්සේ ජනාධිපති ජේ. ආර්. ජයවර්ධන මහතාට කතා කළහ.“අප ගොඩනඟාගෙන යන ජාතික සමගියට... සිංහල දෙමළ හොඳ හිතට ඔබතුමාගේ මිනිස්සු අද ගිනි තිබ්බා... මේ මොකක්ද? රට ලේ විලක් කරන්න ද හදන්නෙ?”ජේ. ආර්. ගෙන් පිළිතුරු නොලැබිණ.යාපනයේ සංවර්ධන සභා ඡන්දය ද පැවැත්විණ.ඡන්ද පොළවල් බාර ව සිටියේ ඒ වෙලේම පත්කළ කොළඹ කසිප්පු මුදලාලිලාය. පාතාලයෝය.දෙමළ ජනතාවට සිංහල නායකයන්ගේ ‘ප්‍රජාතන්ත්‍රවාදය’ යස රඟට පෙනිණ.“ජාතික දේහයට මේ ඇති වූ තුවාල, වණ කැළල් සුව කරන්න අමාරුයි. අපට යාපනයක් නැති වේවි...”නා හිමියෝ දකුණේ හිතවතුන්ට කීහ.පැරැණි දෙමළ නායකයෝ කරබා ගත්හ. අලුත් දෙමළ තරුණ පිරිස් තුවක්කු, බෝම්බ සමඟ දේශපාලනයට ඇදුණහ. උතුරෙන් ආ සිංහල මැරයන් කළ හානිය නිසා ඒ තරුණ දෙමළ පිරිසට සිංහලයන්ට එරෙහිව දෙමළ සිත් තුළ වෛරය ගොඩනැඟීම පහසු විය. බැංකු කඩා මුදල් ලබා ගැනීමේ අවස්ථා නිතර වාර්තා විය. යාපනයේ සිංහලයෝ පලා ගියහ. මුස්ලිම් අයට ද යාපනයේ රැඳීම අනතුරු සහිත විය.1982 දී නාග විහාරයේ දහම් පාසල ද, සිංහල දෙමළ භාෂා පීඨය ද වැසිණ.1983 හමුදාවේ සෙබළු 13 දෙනකු දෙමළ ත්‍රස්තවාදීන්ගේ ප්‍රහාරයකට හසුව මිය යාමෙන් පසුව යාපනය යුද බිමක් විය.1984 දී උන්වහන්සේ නාග විහාරයෙන් සමු ගත්හ.අප හිමියෝ මාතර ඕවිටිගමුවේ පුරාණ විහාරයට වැඩම කළහ. එහෙත් සිත තිබුණේ නාග විහාරයේය. යාපනයේ හිත මිතුරු දෙමළ ජනතාව අතර ය.ජාති දෙක අතර විරසක වීම් ඇතිකළ සිංහල නායකයන් සහ දෙමළ නායකයන් පිළිබඳව මහත් කලකිරීමෙන් පසුවූ නාහිමියෝ විටින් විට රෝගාබාධවලට ගොදුරු වූහ. 1958 දී ඒ ත්‍රස්ත පොලු පහර හිසේ නොමැකෙන කැළලක් ඇන්දේය. එහෙත් ඒ හිතේ කිසිදු කැළලක් නො ඇඳිණ.1984 අප්‍රේල් මාසයේ දිනෙක ගුවන් විදුලිය පළ කළ පුවතක් නිසා අප හිමියෝ මහත් කම්පාවට පත්වූහ.කොටි ත්‍රස්තවාදීන් නාග විහාරයට කඩා පැන විහාරය ඇතුළු ගොඩනැඟිලි විනාශ කළ හැටි, චෛත්‍යය හාරා සිදුරු කළ හැටි, ගිනි තැබු හැටි ඒ පුවත්වලින් කියැවිණ.සිය කම්පාව සැඟවීමට සිතු අප හිමියෝ “කමක් නැහැ අපි ආයෙත් නාග විහාරය ගොඩ නංවමු...” අසල සිටි සිය ශිෂ්‍ය කඩවැද්දුව මංගලසිරි හිමියන්ට කීහ.අප හිමියෝ ගුණ නැණ පිරි පැවිදි ශිෂ්‍යයන් කීප දෙනකු තැනූහ. ශාස්ත්‍රපති දේවාලමුල්ලේ ජිනානන්ද හිමි, ශාස්ත්‍රපති කඩවැද්දුව මංගලසිරි හිමි, කන්කසන්තුරේ තිස්ස විහාරාධිපති දෙල්ගල්ලේ පදුමසිරි හිමි, ශාස්ත්‍රපති වේපතඉර කස්සප හිමි, ශාස්ත්‍රපති ඕවිටිගමුවේ මණිරතන හිමි, ශාස්ත්‍රවේදී පැලවත්තේ සරණසිරි හිමි සහ ශාස්ත්‍රවේදී මීගහජඳුරේ ඥානරතන හිමි, සිය ආචාර්ය පාදයන් වහන්සේ ගේ මග ගමන් කරමින් ජාතික, ශාසනික මෙහෙයෙහි ම යෙදුණහ. සිය ශිෂ්‍යයන් පිළිබඳව උන්වහන්සේ කතා කළේ සතුටිනි.1993 මැයි මාසයේ එක දිගට ම මහ වැසි වැස්සේය. කඹුරුපිටිය, නාරන්දෙණිය, ඕවිටිගමුව, පාරවල් ද යට විය. පහත් බිම් සියල්ල ජලාශ බඳු විය. පන්සලට ගංවතුර අනාථයෝ ආහ.අප හිමියන්ගේ රෝගී තත්ත්වය ද උග්‍ර විය. ශිෂ්‍ය හිමිවරු සහ දායකයෝ උන්වහන්සේ මාතර රෝහලට ගෙන යාමට සැරසුණහ. පාර ගංවතුරට යටවීම නිසා ඒ ගමනට බාධා ඇති විය.“පන්සලේ නතර වෙලා ඉන්න අයට මොනව ද අද කෑමට දුන්නෙ?”හිමියෝ රියෙන් පිටත මහ ගංවතුර දෙස බලමින් ඇසූහ.“බතුයි... පොල්සම්බෝලයි” මංගලසිරි හිමියෝ කීහ.“පරිප්පු හොද්දකුත් හදල දෙන්න...” නා හිමියෝ කීහ.අප හිමියෝ මාතර රෝහලේ නතර වූහ.“අර අනාථ වෙච්ච ඇත්තන්ට හොඳට කන්න බොන්න දෙන්න ඕන...”උන්වහන්සේ රෝහලේ දී සිය ශිෂ්‍යයනට කීවේ මේ වචන පමණි. සිතේ රැඳී සිටියේ ගංවතුර අනාථයෝ ය.1993 මැයි 31 වැනිදා අප නා හිමියෝ මාතර රෝහලේ දී අපවත් වී වදාළහ. සිරුර, විඤ්ඤාණයෙන් තොර ව ගිය ද මුහුණෙහි මහා කරුණාවක සේයා ඇදී තිබිණ.ඒ යාපනයේ හරිජනයන් හා ගංවතුර අනාථයන් පිළිබඳව කරුණාව විය යුතුය.දෙනගම සිරිවර්ධනඡායාරූප - ටී.ඩී. සිරිසේනමහරගම සමූහ වාර්තාකරුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af14030914</link>
    <topic>බහිරවයන්ටත් ආශිර්වාද කළ යුතුය</topic>
    <author>රමණී සුබසිංහ</author>
    <content>පර්යේෂණාත්මකව කළ අධ්‍යයනවල දී බහිරව යන සංකල්පයේ යම් සත්‍යතාවක් ඇති බව පැහැදිලි ‍ෙව්. මේ බහිරවයන් වෙසෙන්නේ තනි තනිව හෝ, පිරිමි - පිරිමි, ගැහැනු - ගැහැනු හා පිරිමි - ගැහැනු ආදී කණ්ඩායම් වශයෙනි. නිවෙසක පැවැත්මට හා අභිවෘද්ධියට එහි ජීවත්වන අය වැදගත් වේ. හුදකලා ජීවිතය, තනිකඩ ජීවිතය සමාජයඅගයන්නේ නැත. එතැන දියුණුවක් ඇතිවේ යැයි කිසිවෙක් කියන්නේ ද නැත. එමෙන්ම යම් බහිරවයෙක් හෝ වේවා, බහිරවියක් හෝ වේවා යම් භූමියකට, තැනකට තනිව අරක්ගෙන සිටිනවා නම් එහි දියුණුවක් අපේක්ෂා කළ නොහැකිය.ඔබ ජීවත්වන නිවහන පරම්පරාවෙන් උරුම වූවක්ද? එසේ නොවේ නම්, දහදිය මහන්සියෙන් උපයා සපයා ගත් මුදලින් තැනූවක් ද? මේ කවර ගෘහයක් වාසස්ථානය කොට ගත්ත ද එය පිහිටා ඇත්තේ මේ මහ පොළොව මතය. මහල් නිවෙසක විසූවද ඊට අත්තිවාරම දී ඇත්තේ මේ භූමියමය. අඹුදරුවන් සමඟ වෙසෙන ඒ නිවහන තැනූ ස්ථානය පිළිබඳව සැලකිලිමත් විය යුතු වන්නේ ඇයිි?විද්‍යාත්මක සොයා ගැනීම් අනුව මිහිකත නිමැවී වසර කෝටි ගණනක් ඉක්මවා ඇත. බුද්ධ දේශනාවට අනුව කකුසඳ, කෝණාගම, කාශ්‍යප, ගෞතම යන සිවු බුදුවරයන් වහන්සේ ගේ පහස ලද මේ බිම විනාශ වන්නේ මෛත්‍රිය බෝධි සත්ත්වයන් වහන්සේ ද බුද්ධත්වය ලැබූ පසුවය. ඒ අනුව මේ මහා භද්‍ර කල්පය ගෙවී යන්නට තවත් වසර ‍කෝටි ගණනක් ගතවේ.මෙතෙක් කරන ලද ගවේෂණවලට අනුව ශ්‍රී ලංකාවේ බළන්ගොඩ මානවයා ගේ උපත සිදුවී වසර තිස් පන්දහසක්, හතළිස් දහසක් ගෙවෙන්නට ඇති බව පිළිගැනේ. එ‍ෙහත්, ඊටත් එහා ගිය ඉතිහාසයක් පිළිබඳව ‍ෙතාරතුරු තිස්සමහාරාමයේ තෙඩුල්ල ප්‍රදේශයේ දී හමු වූ මානවකයා ගේ ඇටසැකිළි විමසීමෙන් පැහැදිලි වේ.මේ භූමිය හා එහි ජීවත් වූවන් ගේ ඉතිහාසය සෙවීම මේ ලිපිය කියවන ඔබට වැදගත් වන්නේ ඇයි? මහ පොළව සැකසී, මනුෂ්‍යයා නිර්මාණය වී එන මේ දීර්ඝ ගමනේදී අපගේ නිවෙස ඉදි කළ භූමියට මීට පෙර තවත් කොපමණ පිරිසක් අයිතිවාසිකම් කියන්නට ඇතිද? මේ භූමියේම මිය යන්නට ඇතිද? ඒ මියගිය අය අතර තවත් කොතරම් පිරිසක් තමන්ගේ උරුමය පිළිබඳව ආශා‍ෙවන් මිය යන්නට ඇතිද? තවත් තැනකට ආරූඪ වන්නේ එසේ ආශාවෙන් මිය ගිය කෙනෙකි.පෙර රජවරු සතුරු ‍ෙස්නා පැමිණෙන කල රාජ්‍යයේ මිණි මුතු ආදී වටිනා සම්පත් තෝරාගත් ගල් තලා වැනි තන්හි නිධන් කළහ. ශාක යුෂ භාවිතයෙන් පාෂාණ කපා මිණි මුතු එහි තැන්පත් කොට ඒ ගල් පතුරෙන්ම වසා පෙර පැවතියා සේ ස්වභාවික තත්ත්වයේම පිහිටුවීමේ සමත් උපක්‍රම අතීත වැසියෝ දැන සිටියහ. කපා ඉවත් කළ ගල් පියන වසන්නට පෙර එතනට ගෙන්වා ගත් මිනිසෙකුට ඒ මහා ධන සම්පත් පෙන්වා “මේවා නුඹටයි මින් මතු ඒවා ආරක්ෂා කර ගත යුතු වන්නේ ද නුඹයැයි රජු දැන්වූ කළ“අනේ රජතුමනි! මේ සා ධනස්කන්ධයක්; මේ මටමයි අදහාගත නොහී ඒ මිනිසා ආශාවෙන් ඉපිලෙද්දී ක්ෂණයකින් ගෙල හරහා යන කඩු පහරින් ඔහු එතැන මැරී වැටෙන්නේය. ඒ සා විසල් ධනයකට ආශාවෙන් මිය ගිය මිනිසා එතැන බහිරවයෙක් වී ඒවා ආරක්ෂා කරන්නේ යැයි රජු දැඩිව විශ්වාස කළේය. වර්තමානයේ කොතරම් තාක්ෂණික දියුණුවක් තිබුණ ද, කළුගල් සිදුරු කිරීමේ හා එහි අභ්‍යන්තරයේ ඇති පාෂාණ හා විවිධ සම්පත් හසුකරගත හැකි උපකරණ නිර්මාණය වී තිබුණ ද, අදටත් කෙනෙක් නිධානයකට අත තබන්නේ බහිරව පූජාවක් කිරීමෙන් පසුවය. එසේ නොකොට නිරුපද්‍රිතව නිධානය ගත නොහැකි බව තරයේ විශ්වාස කරන බැවිනි.නිධන් සොයා යාමේදී ඇති වූ බලපෑම්, පාරිසරික වෙනස්කම්, ඝෝෂාකාරී ශබ්ද, විවිධ සතුන්ගේ ආගමනයන් පිළිබඳ බොහෝ අත්දැකීම් ඇති අය ද වෙති. ඇතැම් විට නිධන් හැරීමේ දී සිදුවූ මෙවැනි අද්භූත වෙනස්කම් නිසා යාගයට සහභාගි වූ යකැදුරු අතහැර ගෝලයන් පැනදුවද්දී, ලේ විලක් මැද ඔහු මැරී වැටී සිටිය අවස්ථා ගැන ද තොරතුරු හමු වේ. මේ වැනි දේ සිදු වන්නේ කෙසේද? මේ භූමිය, ස්ථානය හා සම්බන්ධ යම් බලවේගයක් ඇති බව මේ සිදුවීම්වලින් පැහැදිලිය. එහි අරක්ගත් බහිරවයා සතුටු නොකොට ඊට පිවිසෙන්නට බැරි බව ජන සම්මත වී ඇත්තේ මෙවැනි භයානක සිදුවීම් නිසාය.මේ සිද්ධි හා සැසඳීමේ දී අප තේරුම් ගත යුතු වන්නේ ගෘහයක් ඉදි කිරීමේ දී එතැන අරක් ගෙන ඉන්නා පිරිස සන්තෝෂයට පත් කළ යුතු බවය. ඒ සතුට ලබා දෙන්නට නම් ඔවුන්ට ආශිර්වාද කළ යුතු ය.බුදුරජාණන් වහන්සේ දේශනා කොට වදාළේ නිවෙසකට, මුල්ගල, අඩිතාලම පිහිටුවන මොහොතේ උදලු තලයෙන් කැපෙන පළමු පස්පිඩැල්ල පිටුපස “මේ ටික මගේ” “මේ කොටස මගේ” යැයි කියමින් විශාල වශයෙන් ප්‍රේත භූත කණ්ඩායම් හා දේව කොට්ඨාස එක් රොක් වන බවය. එසේ එන පිරිස් සහ එතැන ඉන්නා පිරිස් යහපත් අය බවට පත්කර ගැනීම අත්‍යවශ්‍යය. මුල්ගල තබන මොහොතේ පිරිත් ධර්මය දේශනා කරන්නේ, භූමිය පුරා පිරිත් පැන් ඉසින්නේ, පිරිත් නූල් වළ දමන්නේ ඒ බලාපොරොත්තුවෙනි.මීට අමතරව තුන් සූත්‍රය ඇතුළු ප්‍රබල සූත්‍ර ධර්ම, විශේෂයෙන්ම අටවිසි පිරිත, ජින පංජරය, දේශනා කොට ආරක්ෂා මුට්ටි වළ දැමීමක් ද සිදු කෙරේ. ලද පස්මල්වලට අදාළ දේ, තඹ තහඩු, ධාන්‍ය හා මැණික් වර්ග ආදී දේ ඒවායේ තැන්පත් කෙරේ. ආශිර්වාද බලයක්, ඉන් අපේක්ෂා කෙරේ. යම් අකටයුත්තක් කිරීමට කෙනෙක් බලා සිටිනවා නම් ඒ සියලු දොස් ඒවායින් දුරු වී යන බව ද විශ්වාසයේ පවතී. බොහෝ දෙනෙක් එයින් ද සෑහීමකට පත් නොවී බහිරව පූජාවක් ද සිදුකරති.පර්යේෂණාත්මකව කළ අධ්‍යයනවල දී බහිරව යන සංකල්පයේ යම් සත්‍යතාවක් ඇති බව පැහැදිලි ‍ෙව්. මේ බහිරවයන් වෙසෙන්නේ තනි තනිව හෝ, පිරිමි - පිරිමි, ගැහැනු - ගැහැනු හා පිරිමි - ගැහැනු ආදී කණ්ඩායම් වශයෙනි. නිවෙසක පැවැත්මට හා අභිවෘද්ධියට එහි ජීවත්වන අය වැදගත් වේ. හුදකලා ජීවිතය, තනිකඩ ජීවිතය සමාජය අගයන්නේ නැත. එතැන දියුණුවක් ඇතිවේ යැයි කිසිවෙක් කියන්නේ ද නැත. එමෙන්ම යම් බහිරවයෙක් හෝ වේවා, බහිරවියක් හෝ වේවා යම් භූමියකට, තැනකට තනිව අරක්ගෙන සිටිනවා නම් එහි දියුණුවක් අපේක්ෂා කළ නොහැකිය.පිරිමි - පිරිමි හා ගැහැනු - ගැහැනු ලෙස කණ්ඩායම් සහිත භූත කොට්ඨාසවලට ද සමූහයක් ලෙස පැවතිය හැකි වුවද එහි ඉන්නේ පුරුෂ බව ලැබූ සමූහයකි. එසේත් නැතිනම් ස්ත්‍රී බව ලැබූ සමූහයකි. එසේ කොපමණ පිරිසක් සිටිය ද ඉදිරියට ඔවුන් ගේ වර්ධනයක් සිදු වන්නේ නැත. දියුණුවක් ද නැත. ඔවුන් මිත්‍රශීලීත්වයෙන් තොර, කරුණාව මෛත්‍රිය නැති ගාඪ චරිතය. ඒ අයගේ බලපෑම ඇති නිවෙසකට, පවුලකට සුබසිද්ධියක් නොවේ යැයි පිළිගැනීමක් ‍තිබේ. ඒ සඳහා සිටිය යුතු වන්නේ බහිරවයෙක් සහ බහිරවියකි. ඒ පවුල වර්ධනය වන්නේ පිරිමියාත්, කාන්තාවත් ඒකරාශී කළ විටය.බහිරව පූජාවක දී සිදු කෙරෙන්නේ තනිව සිටින කෙනෙක්, සමලිංගික වශයෙන් ඉන්නා කණ්ඩායම්, මිශ්‍ර වීමට, ඔවුන් ගේ විරුද්ධ පාර්ශ්විකයන් ගෙන්වා ගැනීමට, එතැනට පිවිසීමට හැකි පරිසරයක් සකසා දීමය. ඒ කාර්ය තුළ සිදුවන්නේ බහිරව පවුල වර්ධනය වීමය. එවිට ඔවුන් ආදරය, කරුණාව දරු ස්නේහය පවත්වාගෙන යයි. ඒ තුළින් අදාළ භූමියේ නිවසේ ඉන්න අයට ද විශාල ආශිර්වාදයක් ශක්තියක් ලැබේ. මෙහිදී බහිරවයන් ද සතුටිනි. අදාළ නිවෙසේ ජීවත්වන්නන් ද සතුටිනි. ඔවුන් ගේ විවාහාදිය කල් යන්නේ නැත. අඬදබර නැත.මහා මන්දිරවල පවා ජීවත්වන ඇතැම් අය,“මොන සැප සම්පත් තිබුණත් මට මේ ගෙදරට ගොඩ වෙන කොට පුදුම තරහක් එන්නේ”“මොන තරම් ලස්සන නිවහනක සිටියත් අපිට එකට ඉන්න ඉඩ ලැබෙන්නේ නෑ. දෙන්නට දෙන්න අප්‍රියයි. රණ්ඩුවටමයි හිත යන්නේ”යි පවසන අවස්ථා ඔබ කොතෙකුත් අසා ඇත. සමහරවිට ඒ අත්දැකීම ඔබට ද ලැබෙන්නට ඇත. ඇතැම් නිවෙස්වල දරුවන් ගේ පවා කිසිදු සාමකාමී බවක් නැත. ඔවුහු සැණින් කෝපයට පත්ව එකිනෙකා අඬදබර කර ගනිති.අප මොන තරම් සීලවන්ත වුවද බණ භාවනා කළ ද, ධර්මය දැන ඉගෙන ගත්තද, උගතුන් වුවද පරිසරයේ යම් යම් බලපෑම්වලින් මිදී සිටිය නොහැකිය. එය තේරුම් ගෙන මේ නොපෙනෙන බලවේගවල යම් ආශිර්වාදයක් ගැනීම පිණිස, ඔවුන් වෙනුවෙන් යම් සේවයක් කළ යුතුය.මා දන්නා අධ්‍යාපන ආයතන පද්ධතියක් සම්බන්ධ එක් ව්‍යාපාරිකයෙක් සිටියේය. යම් කාලසීමාවක ඔහුට අතිශය පීඩාකාරි ලෙස සේවක ගැටලු පැනනැඟ‍ුණේය. ආර්ථිකය සම්පූර්ණයෙන්ම කඩා වැටුණේය. සාදමින් තිබූ නිවෙස ද ආරම්භයේ දීම අඩපණ විය. දැඩි උත්සාහවන්තයෙක් වුවද ඔහුට ඒ පීඩනයෙන් ගොඩ ඒමට නොහැකි විය.එහෙත් ස්වාමීන් වහන්සේ නමක ගේ උපදෙස් මත ඔහු, විශ්වාසයක් නොමැති වුවද, බහිරව පුජාවක් සිදු කළේය. ඒ සඳහා හසල දැනුමැති හිමි නමක ගේ ම සහය ද ඔහුට ලැබුණි. බහිරව පූජාවෙන් පසු මාසයක් ඉක්මවීමට මත්තෙන් ඔහු වටා තිබුණු සියලු ප්‍රශ්න ගිලිහී ගිය අතර අඩපණ වූ නිවෙස ද හය මසක් තුළ අපූර්ව ලෙස නිමවා ගන්නට සුදුසු පරිසරයක් නිර්මාණය වුණි.මේ සම්බන්ධව කළ පර්යේෂණයක දී මාස්පතා බහිරව පූජා කරන හෝටල් හිමිකරුවෙක් මට හමුවුණි. කළ විමසී‍ෙම් දී,“ස්වාමීන් වහන්ස! මෙහි එන මිනිසුන් විවිධාකාරය. ඇස් වහ කටවහ ද බොහෝය. දුශ්චරිත ද සිදුවේ. නිරන්තරයෙන් මස් මාළු සැකසේ. සොරමැරකම් සැලසුම් කරන අය ද මෙහි එති. කාමභෝගීහු ද එති. සුරාව ද තිබේ. ව්‍යාපාරයේ දියුණුව වෙනුවෙන් මා විසින් ඒ පහසුකම් සැලසිය යුතුව තිබේ. ඉදින් මේ බිම නිරන්තරයෙන් අපිරිසුදු වේ. මෙවැනි තැනකට භූතමය බලවේග රැස්වීමට ඇති ඉඩ වැඩිය. ව්‍යාපාරය කඩා වැටී ගෙන එන සැමවිටම මට ඒ බව වැටහේ. මාසයකට වරක් බහිරව පූජාවක් දී ආශිර්වාදය ලබන්නේ එහෙයිනි”යි ඔහු පැවසුවේය. ඔහුට අනුව මෙවැනි පූජාවකින් පසුදාම ඒ ආශිර්වාදය හිමිය.මෙවැනි දේ ප්‍රතික්ෂේප කළ නොහැකිය. මෙතැන දී ප්‍රතික්ෂේප කළ යුතු වන්නේ පූජා කරන නියායෙන් බොරු කරන පිරිස්ය. වංචාකරයින්ය.බහිරව පුජාවක් කරන සැබෑ මනුෂ්‍යයකු පසුපස යන කොට්ටෝරුවකුට, දුම්මල අල්ලන, දෙහි ගෙඩි සෝදන, මල් පහන් පැල් සකසන ආවතේව කරුවකුට වුවද පූජාවේ දී කියන වැකි කැසට් රෙකෝඩරයකට හසුකරගෙන කට පාඩම් කර ගත හැකිය. බලා සිටීමෙන් පූජා විධි ද ඉගෙන ගනී. ඒ සුදුසුකමින් පමණක් ‘මටත් බහිරව පූජා කරන්නට පුළුවන්'යැයි ඒ සඳහා ඉදිරිපත් වූවාට ඔහු වෙතින් මේ කාර්යය නිවැරැදිව ඉටු කෙරෙන්නේ නැත.ඒ සඳහා ඉදිරිපත් වන පුද්ගලයා ආධ්‍යාත්මික ශක්තියක් ඇති අයෙක් විය යුතුමය. අමනුෂ්‍ය බලවේග ඇති තැනකට ගිය පසු, ඒ බලවේග ඔහු වෙත නම්‍යශීලී විය යුතුය. ස්වාමීන් වහන්සේ නමක් වුවද, උන්වහන්සේ නිවැරැදි ශීලයෙහි පිහිටා සිටි හිමිනමක් ම විය යුතුය. දුසිරිතෙන් බැහැර විය යුතුය. පිරිත් ධර්මය තුළ, මෛත්‍රී ධර්මය තුළ වර්ධනය විය යුතුය. මිනිස්කම, දානශීල බව, අන්‍යයන් ගේ ගුණය පිළිබඳ හැඟීම තිබිය යුතුමය. පූජාව සාර්ථක වන්නේ එවිටය.ලබන සතියේ:ගිහි පිරිතකින් ආශිර්වාද ලැබිය හැකිද?රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af14030916</link>
    <topic>නොරොච්චෝලෙට මොකද</topic>
    <author/>
    <content>අපේ රටේ විදුලි අර්බුදකාරී තත්ත්වයන් වරින් වර මතු වන බව අමුතු රහසක් නොවේ. කාලයක් රට පුරාම පැය දෙකක් විදුලිය කප්පාදු කරන ලද්දේ විදුලිය අර්බුදයට එක් විසැඳුමක් ලෙසිනි. දිනපතාම වැඩි වන ජනගහනයට සරිලන සේ විදුලිය ඉල්ලුම සැපයීමට විදුලි බල මණ්ඩලයට අපහසු වී ඇත. ලංකා විදුලි පෞද්ගලික සමාගම හෙවත් ‘ලෙකෝ‘ පිහිටුවන ලද්දේද විදුලිය බලය පහසුවෙන් බෙදා හැරීම පිණිසය.එසේම මෙරට වැඩිවන ඉල්ලුමට සරිලන පරිද්දෙන් විදුලිය බලය සැපයීමට හැකි වන පරිදි නොරොච්චෝලේ ගල් අඟුරු බලාගාරය ඉදි කරන ලදී. නොරොච්චෝලේ ගල් අඟුරු බලාගාරය ඉඳි කිරීමට පෙර සිටම ඊට දැඩි විරෝධතා විවේචන හා බාධා එල්ල විය.ගල් අඟුරු බලාගාර මහා භයානක රකුසකු බව ජනතාවට ඒත්තු ගන්වා තිබුණි.වරෙක ත්‍රිකුණාමලයේත් පසුව මාවැල්ලේත් ස්ථාපිත කිරීමට යෝජනා වූ බලාගාරය අවසානයේ නොරොච්චෝලයට ආවේය. පසුගිය දිනවල නිරතුරවම ආපදාවන්ට ලක් වූ බව කියන නොරොච්චෝලේ ගැන මේ දිනවල බොහෝ දෙනාගේ ඇස යොමු වී ඇත. මාධ්‍ය මඟින්ද දිගින් දිගටම මේ අර්බුදය ගැන කතාබහට ලක් වූ නිසා ‘නොරොච්චෝලෙට මොකද වුණේ‘ යන්න ගැන අපිද අවධානය යොමු කෙළෙමු.විදුලි බල මණ්ඩලයේ සාමාන්‍යාධිකාරි ශවී ප්‍රනාන්දුනොරොච්චෝලේ මෙගොවොට් 300ක විශාල බලාගාරයක් මේ වගේ ලොකුම බලාගාරයක ආපදාවන් වැඩිවීම සාමාන්‍ය දෙයක්.අපිට දැනට තියෙන ලොකුම ජල විදුලි බලාගාරය වික්ටෝරියාවෙන් ලබා ගන්නේ මෙගාවොට් 70යි. මෙගාවොට් 300ක අති විශාල බලාගාරයක් ක්‍රියාකරවීමේදී ගැටලු පැන නඟිනවා. ඒ වගේම මේ බලාගාරයන්ගේ සාමාන්‍ය ක්‍රියාකිරී සැකැස්ම ‘නාන බේසමක් ‘ සමානයි. පළමු වසර 5 පමණ කාලයක් ගැටලු සහිතයි. ඉන්පසුව දීර්ඝ කාලයක් ක්‍රියාකාරීත්වය හොඳයි. අවසාන කාල සීමාව වන විට යළිත් ආපදාවන්ට ලක්වීමට ඇති ඉඩකඩ වැඩියි. නොරොච්චෝල මේ වගේ බලාගාර 3 කින් ඉදි කිරීමට යෝජිතයි. සම්පූර්ණ වූ පසුව මෙගාවොට් 900 ක ධාරිතාවක් සැපයෙනවා.මේ බලාගාරයේ ටර්බයින් යන්ත්‍ර ක්‍රියා කරන්නේ ජලවාෂ්පයෙන්. අංශක 500 ක විතර අධික උෂ්ණත්වයක් තුළ මේ ක්‍රියාකාරීත්වයන් සිදුවෙනවා. ගල් අඟුරු දහනයෙන් මේ ජලවාෂ්ප නිපදවා ගනු ලබන්නේ.මේ වෙනකොට නොරොච්චෝල බලාගාරය අවස්ථා 25 කදී ආපදාවන්ට ලක් වෙලා තිබෙනවා. නමුත් කෙරවලපිටිය වගේම තවත් පෞද්ගලික විදුලි බලාගාරයක් වන කැලණිතිස්ස ඒ ඊ එස් මේ වන විට අවස්ථා 59 කදී ආපදාවන්ට ලක්වෙලා තිබෙනවා.ඒ වගේම නොරොච්චෝල අපගේ පළමු ගල් අඟුරු බලාගාරය. එම නිසා අපට තියෙන අත්දැකීම් පවා අඩුයි. අනිත් එක සම්පූර්ණ අදියරම ක්‍රියාත්මක වුණාට පස්සෙ අපට මෙගාවොට් 300 බලාගාර තුනක් තිබෙන නිසා එක් බලාගාරයක් ගැටලුවක් ඇති වුණොත් අනිත් බලාගාර හරහා අපට සේවාව සපයන්න පුළුවන්.බලාගාරයේ මේ ප්‍රශ්නය ප්‍රධාන වශවෙන්ම ඇති වන්නේ සිසිලන පද්ධතියේ සාමාන්‍ය‍ෙයන් ජලය ගෙන යන ජල නළ (ජල ප්‍රවාහන බට) 16000 ක් පමණ බලාගාරයේ තිබෙනවා. එක් වර්ගයක් බලාගාරයේ අධික උෂ්ණත්වය පාලනය කිරීමට සිසිලන පද්ධතියක් ලෙසයි ක්‍රියා කරන්නේ. ඒ සඳහා යොදා ගන්නේ මුහුදු ජලයයි. එමෙන්ම ප්‍රධාන බොයිලේරු සඳහා ඉතා පිරිසිදු ජලය භාවිතා කරනවා. එම ජලය දැඩි පරීක්ෂාවකින් පසුවයි යොදා ගන්නේ. මෙතැන දෝෂයක් ලෙසින් සිදුව ඇත්තේ කරදිය හා මිරිදිය මිශ්‍ර වීමයි. එය බලාගාරයේ දීර්ඝ කාලීන පැවැත්මට හිතකර නැහැ. එම නිසා සම්පූර්ණයෙන් බලාගාරයේ කටයුතු නවත්වා එය අලුත්වැඩියා කරා.මෙසේ කරදිය මිශ්‍රවී ඇත්තේ ජල නළ පාස්සන ලද ස්ථානවලින්. මේ සඳහා යොදා ගෙන ඇත්තේ ඉහළම ප්‍රමිතියෙන් යුත් නළ නමුත් මේ බලාගාරය කොටස් ගෙනවිත් සවි කළේ මෙරටදී. ඒ අවස්ථාවලදී පාස්සන ලද ස්ථානවලින් යම් කාන්දුවීමක් සිදුව තිබෙනවා. එවිට කරදිය මිරිදිය හා මිශ්‍ර වී තිබෙනවා. පිරිසිදු ජලය හා ලවණ ජලය මිශ්‍ර වූ විට සිදු වන්නේ සන්නායකතාව වැඩි වීමයි. එය දිගින් දිගට සිදු වන විට ගැටලු රැසක් මතුවෙනවා.කොහොමත් 2015 දි නොරොච්චෝල සම්පූර්ණයෙන් බලාගාර තුනම ක්‍රියාත්මක වුණහම මේ ගැටලු සියල්ල නිම වෙනවා. තාප බලාගාර පද්ධති 1000කින් විතර සංකීර්ණ පද්ධතියක්. එම නිසා මේ සම්බන්ධයෙන් වැඩි අවධානයක් අපි යොමු කරන්න ඕන.කොහොමත් මේ වෙන කොට ජපානය තවත් බලාගාරයක් හදන්න ආධාර දෙන්න සූදානමින් ඉන්නේ. ඒ බලාගාරය දකුණු පළාතෙ ඉදි කරන්නයි සැලසුම් කරගෙන ඉන්නෙ. ඒත් එක කරුණක් අපි මතක තියාගන්න ඕන. බලාගාරය සැලසුම් කරන්න අවුරුදු 5ක් යනවා. බලාගාරය ඉදි කරන්න තවත් අවුරුදු 5 ක් යනවා. අපි හැම තිස්සෙම බලන්නෙ අඩු වියදමකින් වගේම කඩිනමින් විදුලිය බලය දෙන්න.කවුරු කොහොම කිව්වත් ගල් අඟුරු බලාගාරයන්හි තත්ත්වය හා විදුලිය බලය නිපදවීම සම්බන්ධව ගැටලු මතු වුවත් විදුලිව අඛණ්ඩව සැපයීමේ ක්‍රම වේදයක් අප රටට අවශ්‍ය බව ඉතා පැහැදිලිය. ජපන් රජයේ ආධාර ඇතිව දකුණු පළාතේ තවත් ගල් අඟුරු බලාගාරයක් ඉදි කිරීමට යෝජනා වී මේ වන විට ශක්‍යතා අධ්‍යයන කටයුතු පවා සිදු කරනු ලබන බව විදුලි බල හා බලශක්ති අමාත්‍යාංශය පවසයි. මෙගාවොට් 300 බැගින් වූ බලාගාර දෙකක් මේ යටතේ ඉදි කෙරෙනු ඇත. ගැටලුව ඇත්තේ මේ බලාගාර දෝෂ රහිතව ඉදි කළ යුතු වීමයි. විවිධ පාර්ශ්ව විසින් නඟන චෝදනා සම්බන්ධයෙන්ද අවධානයද මෙහිදී යොමු කළ යුතුව ඇත. ඇමැතිනී පවිත්‍රා වන්නිආරච්චි මහත්මිය පවසන්නේ මේ වන විට නොරොච්චෝල බලාගාරයට වැය කළ මුදල සපයා ගත් බවයි. එය එසේ නම් අපට එය ඉතා හොඳ ආරංචියකි. අඩු මිලට විදුලිය ලබා ගැනීම මෙන්ම අවහිර බාධක අඩු පද්ධතියක් ජාතික විදුලිය බල පද්ධතිය හා සම්බන්ධ විය යුතුය. නැතහොත් යළිත් වරක් අඳුරට ආ වැඩීම අප විසින්ම සිදු කර ගත්තා යැයි අපටම පසු තැවීමට සිදු විය හැකිය.මෙතනදි ඇතැමුන් පවසනවා පුනර්ජනනීය බල ශක්තීන් කෙරෙහි අවධානය යොමු කරන්නේ නැහැ කියලා. සූර්ය බල ශක්තිය එහෙම නැත්නම් සුළං මඟින් විදුලිය බලය නිපදවා ජාතික බිදුලි බල පද්ධතියකට සපයන්න තරම් අපට හැකියාව නැහැ. විශේෂයෙන් සුර්ය බලය ලබා ගන්න පුළුවන් එක්තරා කාල සීමාවකදි පමණයි. සුළං ශක්තියත් එහෙමයි. පුනර්ජනනීය බල ශක්තිය මඟින් 2016 වන විට යම් විදුලිය බලයක් ලබා දෙන්න අපි බලාපොරොත්තු වෙනවා. දැනටමත් හලාවත පෞද්ගලික සුළං බලාගාර තියෙනවා. එමෙන්ම හම්බන්තොට සුර්ය ශක්තිය මෙන්ම සුළං බලාගාරත් තියෙනවා. නමුත් මේ සඳහා ප්‍රාග්ධනය ඉතා ඉහළයි.ජාතික විදුලි පාරිභෝගික ව්‍යාපාරයේ පාරිභෝගික උපදේශක බන්දුල චන්ද්‍රසේකර‘නොරොච්චෝලෙ පළවැනි අදියර යටතේ මෙගවොට් 300 ක් බලාපොරොත්තු වුණත් ලැබෙන්නේ 285 ක් විතරයි. ඒ වගේම බලාගාරයට ඇස්තමේන්ත වුණේ ඩොලර් මිලියන 750 ක් නමුත් ගිවිසුම් අස්සන් කරල බලනකොට ඩොලර් මිලියන 1340 කට ආසන්න මුදලක් දක්වා ඒක වැඩිවුණා. නමුත් ඒකට නිශ්චිත අර්ථ දැක්වීමක් නැහැ.බලාගාරයේ සැලසුමේ තිබුණ ගැටලු තමයි මේ ප්‍රශ්න වලට මුල ඉදලම මූලිකම හේතු වුණේ. මේ බලාගාරයේ ප්‍රධාන අංශයක් තමයි සිසිලන පද්ධතිය. ඒකට මුහුදු ජලය යොදා ගැනීම නිසා මුහුදු බෙල්ලන් වගේම විවිධ දේ මේ සිසිලන පද්ධතියට ඇතුළු වෙලා. අනිත් කරුණ කරදිය අධික ලවණ ගතියකින් යුක්ත නිසා අනිවාර්යයයෙන්ම ගැටලු මතු වෙනවා. ඒ වගේම චීන භාෂාවෙන් තමයි මෙම බලාගාරයේ බොහෝ උපදෙස් දැනුම් දීම් තිබෙන්නේ. අඩුම ගානේ ඉංග්‍රීසි භාෂාවෙන්වත් නැහැ. ඒක නිසා ලොකු ගැටලුවක් තියෙනවා තාක්ෂණය සම්බන්ධව. ඒ වගේම සිනෙක්ස් චීන සමාගම තමයි මෙහි සවි කිරීම් කළේ. නමුත් ඒ අය උප කොන්ත්‍රාත් ලබා දීල තියෙනවා. ඒ උප කොන්ත්‍රාත් හරියට සිදුවෙලා නැති බවයි මෙයින් පේන්නේ.උප කොන්ත්‍රාත්කරුවන් අංගෝපාංග නිසි ප්‍රමිතියෙන් ඉදි නොකරපු බවයි පේන්න තියෙන්නේ.චීන සමාගම් යුරෝපයෙත් ගල් අඟුරු බලාගාර ඉදි කරනවා. ඒවා ඉහළ ප්‍රමිතියකට තියෙනවා. ලෝකයේ ගල් අඟුරු බලාගාර ක්‍රියාත්මක කිරීම හා සම්බන්ධ ලොකු වගකීමක් තියෙන්නේ යාන්ත්‍රික ඉංජිනේරුවන්ට. එයාලගෙ කාර්යය වැඩියි. නමුත් විදුලි බල මණ්ඩලයේ වැඩි ඉංජිනේරු පිරිසක් ඉන්නේ විදුලි ඉංජිනේරුවන් යාන්ත්‍රික ඉංජිනේරුවන් 60 ක් විතර තමයි විදුලි බල මණ්ඩලයේ ඉන්නේ. විදුලි ඉංජිනේරුවන් සිය ගණනක් ඉන්නවා. මේ නිසා ගැටලු නිරාකරණය කිරීමේදී විදුලි ඉංජිනේරුවන්ගේ දැනුම ප්‍රමාණවත් වන්නේ නැහැ. ඒක නිසයි සිසිලන පද්ධතියේ මේ තරම් ප්‍රශ්න ඇති වෙලා තියෙන්නේ.අඩු මිලට විදුලිය නිෂ්පාදනය කිරීමේ තැනක් හැටියටයි ගල් අඟුරු බලාගාරය හඳුන්වලා දෙන්නෙ . මේ බලාගාරය දැඩි විරෝධතා මතයි ක්‍රියාත්මක වුණේ. නමුත් බලාගාරයක් ඉදි කිරීමේ වරදක් නැහැ. කොහොමත් අප දැනටමත් 55% වැඩි ප්‍රමාණයක් විදුලිය නිපදවන්නේ ඉන්ධන ඇසුරින්. ඩීසල් විදුලි ඒකකයට රුපියල් 28 ක් විතර යනවා. ගල් අඟුරු විදුලි ඒකකයකට යන්නේ රුපියල් 9.50 පමණ. ජල විදුලියට ඒකකයට රුපියල් 3.50 පමණ වැය වනවා. නමුත් මෙතනදි නිසි පරිදි ක්‍රියාත්මක කර ගැනීමේ අපහසුවයි මතු ව තිබෙන්නේ. මේ නිසා හොඳම විසැඳුම තමයි පුනර්ජනනීය බලශක්ති කෙරෙහි අවධානය යොමු කරන එක.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af14030917</link>
    <topic>හෙණ්ඩු නැතිව කෝටු නැතිව අලි බලන පින්නවල ඇත්ගොව්වෝ</topic>
    <author>සටහන හා ඡායාරූප -රඹුක්කන විශේෂ</author>
    <content>පින්නවලට 40යිමද කිපුණු අලි 10යිපින්නවල අලි අනාථාගාරය ඉකුත් 16 දා හතළිස් වැනි වසරට පා තැබුවා. ඒ නිමිත්තෙන් ‘කුංචනාදය 2014’ නමින් සංවිධානය කළ උත්සවයක් දවස පුරා එහි පැවැත්වුණා. දෙස් විදෙස් සංචාරකයන් විශාල පිරිසක් එම අවස්ථාවට එක්ව සිටියා.පින්නවල අලි අනාථාගාරය ඉදිකළේ 1975 පෙබරවාරි 16 වැනිදා. ඒ දිවංගත පී.බී.ජී.කලුගල්ල ඇමැතිවරයාගේ අදහසකට අනුව. කලුගල්ල අමාත්‍යවරයා‍ටත්, එදා සිට මේ දක්වා අලි අනාථාගාරයේ සේවය කර මියගිය සේවකයන්ටත් , අලි ඇතුන්ටත් පින් පැමිණවීමට හා ජීවත්වන අලි ඇතුන්ට සෙත් පැතීමට පැවැති ආගමික වැඩසටහන්වලින් මෙම උත්සවය ආරම්භ වූවා.පින්නවල දැනට වෙසෙන හැත්තෑපහක් වූ අලි ඇතුන්ට කිරිබත් හා පලතුරුවලින් සංග්‍රහ කිරීම ඉන් අනතුරුව සිදු වූවා. අලි බලන රස්සාව පහසු රැකියාවක් නොවෙයි. දීර්ඝ කාලයක් අලි අනාථාගාරයේ සේවය කළ පිරිස ඇගයීමත් මෙහිදී සිදුවූවා. එම සේවකයන් සඳහා ඉදි කළ අංගසම්පූර්ණ නව සේවක විවේකාගාරයත් එදින ආරාධිතයන් අතින් විවෘත වූවා. අලි අනාථාගාරය නැරඹීමට එදින එහි පැමිණි සියලුම සංචාරකයන් සඳහා විශේෂ පලඳනාවක් ලබාදීමටත් එහි කාර්ය මණ්ඩලය කටයුතු යොදා තිබුණා.දම්සිරි කරුණාරත්නපින්නවල අලි අනාථාගාරය ඉදිකිරීමේ අරමුණ වූවේ මවු ඇතින්නගෙන් හෝ අලි රැළෙන් හෝ අතරමංව වනයේ අනාථ වූ අලි ඇතුන්ට රැකවරණය සැලසීමටයි. ඒ අනුව මුලින්ම එහි පැමිණි අලි පැටවුන් ගණන හයක්. මෙම අලි පැටවුන් හඳුනාගැනීමේ පහසුව සඳහා නම් තැබීම එදා සිට ‍අද දක්වාම සිදු කෙරෙන්නක්.ආරම්භයේදී පින්නවලට ආ පිරිමි අලින් ‘ජඳුරා’, ‘කදිරා’, ‘විජය’ හා ‘නීලා'යි. ගැහැනු සතුන් වූවේ ‘කුමාරි’ හා ‘මාතලී'යි. විජය හා කදිරා මේ වන විට මිය ගිහින්. විජය අසනීපව සිට මිය ගොස් ඇත්තේ 1999 වසරේ සැප්තැම්බර් 11 වැනිදා. කදිරා ද 2010 ඔක්තෝබර් 26 දා මිය ගියේ හදිසියේ රෝගීවී‍ෙමන්. අනෙකුත් අලින් සිවුදෙනාම තවමත් පින්නවල විසීම විශේෂත්වයක්. පින්නවල අනාථාගාරයේ මුළු වපසරිය අක්කර 28ක්. ලංකාවේ මෙතරම් පුංචි ඉඩකඩකදි අලි 75ක් බලන්න තියෙන එකම තැන මේක.වනජීවී සංරක්ෂණ දෙපාර්තමේන්තුව යටතේ ආරම්භ කළ පින්නවල අලි අනාථාගාරය 1982 වසරේ ජනවාරි පළමුවැනිදා සිට ජාතික සත්වෝද්‍යාන දෙපාර්තමේන්තුව යටතට පැවරෙනවා. ලෝකයේ ප්‍රථම වරට හීලෑ අලින් සඳහා වෙන්වූ නිවහනක පැටවකු බිහිවන්නේ පින්නවලදීයි. ඒ 1994 ජූලි මස 05 වැනි දින ‘කුමාරි’ ඇතින්න විසින් එහිම වෙසෙන ‘විජය’ හස්තියාට දාව ‘සුකුමලී’ නමැති පැටවා බිහි කිරීමයි. එදා සිට අද දක්වා පින්නවලදී අලි පැටවුන් හැටපහක් මෙලොවට බිහිවී තිබෙනවා. දැනටත් පින්නවල වෙසෙන කුමාරි පැටවුන් පහක් බිහි කළ මවක්. කුමාරිගේ ප්‍රථම පැටවා ‘සුකුමලී’ ද මවක්. අලි අනාථාගාරයේ උපත ලද පැටවුන්ට නම් තැබීමේ දී 1996 වසරේ ශ්‍රී ලංකාව ක්‍රිකට් ලෝක කුසලානය දිනාගැනීම නිමිත්තෙන් එම සුකුමලීගේ ප්‍රථම පැටවා ‘අර්ජුන’ නමින් නම් තැබුණා. එසේම කුරිරු ත්‍රස්තවාදයෙන් මවුබිම නිදහස් කර ගත් දින බිහිවූ අලි පැංචාට නම තැබුණේ ‘දිනුදා’ නමින්. අලි අනාථාගාරයේ උපන් පනස්වන අලි පැටවා නම් තැබුණේ ‘කනක’ නමින්. එක් අලි පැටවකුට ‘පින්නවල’ නමින් ද නම් තබා තිබෙනවා.එස්.එස්.එම්.සීල­රත්නමා ඔයේ දී අලි බලන්නකු විසින් කෙවිටකින් අලියකුට පහර දෙන අන්දම පසුගියදා මාධ්‍යයේ පළවීමත් සමඟම අලි අනාථාගාරයේ බලධාරීන්ට අලින් පාලනය සඳහා යොදා ගැනෙන හෙණ්ඩුව හා කෝටුව භාවිතය අවම කිරීමට ජාතික සත්වෝද්‍යානයේ නිලධාරීන්ගෙන් උපදෙස් ලැබිණ. එම තීරණය ක්‍රියාත්මක කළ දිනට පසු දිනම දහවල් මා ඔයේ දී එම උපකරණ කිසිවක් නොමැතිව අලින් නෑවීමට ගිය පුහුණුවන අලි බලන්නෙකුට අලියකුගෙන් ප්‍රහාරයක් එල්ල වූවා.“මම හෙණ්ඩුවක් හෝ කෝටුවක් නොමැතිව මා ඔයේ අලින් නෑවීමට සම්බන්ධ වූවා. එකපාරටම ‘කාන්ති’ ඇතින්න ඇයගේ හො‍ඬෙන් පහරක් එල්ල කළා. මම ඔයට වැටුණා. ‘මායා’ හා ‘කොමලි’ ඇතින්නන් ද මට පහර දෙන්න ආවා. අපේ කණ්ඩායමේ නන්දන හා සුනිල් කෑගහලා මාව බේරා ගත්තා. රඹුක්කන රෝහලෙන් එදා ප්‍රතිකාර ලබාගෙන මම දැන් තැළුම් සඳහා සිංහල බෙහෙත් ගන්නවා.අපිට හෙණ්ඩු හෝ කෝටු භාවිතා කරන්න එපා කීවා. මම නිලධාරීන් කී දේ කළා. මේ උපකරණ නැතිව අලින් ළඟට යන්න අමාරුයි. ඒක අපේ ජීවිතවලටත් තර්ජනයක්. මම විවාහකයි. දරුවන් දෙදෙනෙක් ඉන්නෙ” තුවාල ලැබූ ප්‍රියන්ත ජයවර්ධන පුහුණු අලි බලන්නා පවසනවා.පින්නවල අලි අනාථාගාරයේ දීර්ඝතම අත්දැකීමක් ඇති ප්‍රධාන සත්ව ආරක්ෂක එස්.එස්.එම්.සීලරත්න මහතා : “අලි ඇතුන් සඳහා අවුරුද්දේ දවස් තුන්සිය හැටපහම කෑම බීම සපයන්න, අලි නාවන්න ඕනෑ. 88-89 භීෂණ සමයේදීවත් අපට කාගෙන්වත් ඒ සඳහා බාධා වුවේ නැහැ. අලුත් අවුරුදු හිසතෙල් ගෑමේ නැකතට අපි හැම අවුරුද්දෙම අලින්ට හිසතෙල් ගල්වා නීරෝගී සුව ප්‍රාර්ථනා කරනවා. මේ කුංචනාදය උත්සවය අපේ හතළිස්වන වසරට පා තැබීම උදෙසා සංවිධානය කළා. ගතවූ කාලය තුළ අලි අනාථාගාරය විශාල සංවර්ධනයක් ලබා තිබෙනවා. අලි අනාථාගාරයේ සේවයට තවත් අලි බලන්නන් පිරිසක් අවශ්‍යයි. ඒ සඳහා පුහුණු වැඩසටහනක් දෙපාර්තමේන්තුව මඟින් ආරම්භ කළා. මේ වන විට නවක අලි බලන්නන් ලෙස හැට දෙනකු පුහුණුව ලබනවා.‘මීනා’ ඇතින්නට පහර දුන් පුහුණුවන අලි බලන්නා එම පුහුණුවෙන් ඉවත් කිරීමට අධ්‍යක්ෂ ජනරාල්තුමා තීරණය කළා. මෙම සිදුවීම හුවා දැක්වීම තුළ රටටත් විශාල අපකීර්තියක් අත් වෙනවා. අලි ඇතුන් බලාගැනීම සම්බන්ධයෙන් මට අවුරුදු තිස්තුනක පමණ අත්දැකීමක් හා පළපුරුද්දක් තිබෙනවා. මගේ රාජකාරි ජීවිතයේ වැඩිම කාලයක් ගතවූවේ පින්නවලදී. හෙණ්ඩුව, කෝටුව හා උල්පිහිය අලි බලන්නකු ළඟ අතීතයේ සිටම තිබූ උපකරණයි. මෙම උපකරණ නොමැතිව ශබ්ද කිරීමෙන් පමණක් අලියා වැනි සද්දන්තයකු මෙල්ල කිරීම අපහසුයි. එය අලි බලන්නාගේ ජීවිතයට ද තර්ජනයක් වෙනවා.”ශ්‍රී ලංකාවේ හීලෑ අලි ඇතුන් හිමියන්ගේ සංගමයේ ප්‍රධාන ලේකම් දම්සිරි කරුණාරත්න මහතා පින්නවල අලි අනාථාගාරය සම්බන්ධයෙන් පවසන්නේ මෙවැන්නකි.“පින්නවල අලි අනාථාගාරයෙන් ආරම්භයේ සිටම විශාල සේවාවක් සිදුවනවා. මිය යාමට ආසන්නව සිටි, දඩයක්කරුවන්ගේ ප්‍රහාරයට ලක්වූ අලින් මෙන්ම, වනයේ අතරමං වූ අලින්ට ජීවිතය රැකදෙන්නේ පින්නවලදියි. මේ අලි ඇතුන් රැකගැනීමේ දී ඇතිවන ප්‍රායෝගික ගැටලු අලි අනාථාගාරයට පමණක් නොව අපටත් තිබෙනවා.දැනට පින්නවල අලි ඇතුන් හැත්තෑ පහක් පමණ සිටිනවා. මෙම අලින් රැකබලා ගැනීම පිළිබඳව එකම ආකාරයකට ක්‍රියා කළ නොහැකියි. අලි හැත්තෑපස්දෙනා හැත්තෑපස් ආකාරයක්. ඔවුන්ගේ ගතිගුණ, හැසිරීම් රටාව, කෑමට කැමැති දේ, නෑමට කැමැති වේලාව, රංචුවේ ගැවසීමට කැමැති වේලාව මේවා එකිනෙකට වෙනස්. සමහර අලි තවත් අලින්ව නුරුස්සන ස්වභාවයක් ද තිබෙනවා. මෙවැනි රංචුවකදී එය අවබෝධ කරගැනීම ඉතා අපහසුයි. පිරිමි අලින් අතර ඇතිවන ගැටුම් බේරාගැනීමට යන ඇත්ගොව්වන්ට ද ප්‍රහාර එල්ල වෙනවා. එම අලින්ගෙන් නරඹන්නන්ට හා සේවකයන්ට ද, දේපළවලට ද හානි සිදුවිය හැකියි.අලියකුට කෝටුවකින් පහර දුන්නාට ඌට ඒක දැනෙන්නේ නැහැ. කෝටුවට බයටයි කකුල ඔසවන්නේ. අලියාට ආදරයෙන් කතා කරන විටත් අලියා මුත්‍රා හා වසුරු දමනවා. කලබලවීමත් සමඟ අලියා මුත්‍රා කරන්නේ නැහැ. අලියා බියවූ විට මළපහ පිටවන්නේ වතුර වගේ. පින්නවල සිටින්නේ අර්ධ හීලෑ අලින්. මෙම අලියකුට කෝටුවකින් පහර දී පාලනය කිරීම සත්ව හිංසාවක් ලෙස දැකීම නිවැරැදි නොවන බව මගේ අදහසයි.” දම්සිරි කරුණාරත්න මහතා කියයි.සටහන හා ඡායාරූප -රඹුක්කන විශේෂඔස්වල්ඩ් ගොඩකුඹුරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af14030918</link>
    <topic>කාන්තාව අගයන්න එක දිනක් සෑහේද?</topic>
    <author>සකස් කෙළේ -සුනිල් දයා අල්විස්</author>
    <content>මවක, දියණියක, බිරියක වශයෙන් පමණක් නොව මෙරට ආර්ථිකයට ද විශේෂ ශ්‍රම දායකත්වයක් දක්වන කාන්තාව පිළිබඳව ඇගැයීමට ඇයට උපහාර දැක්වීමට එක් දිනක් පමණක් සෑහේද?කෙසේ වෙතත් වර්තමානයේ අපේ සමාජයේ කාන්තාව කෙතරම් සමාජ අසාධාරණයන්ට ලක්වන්නේ දැයි අපට පැහැදිලිවන්නේ දිනපතා මුද්‍රිත හා විද්යුත් මාධ්‍ය ප්‍රවෘත්ති දකින විට ය.කිෂෝලි පෙරේරාකවර මට්ටමින් කතා කළ ද අපේ කාන්තාව දේශීය මෙන් ම විදේශීය වශයෙන් ද මෙරට ආර්ථික වර්ධනය කිරීමේ ක්ෂේත්‍රයේ සුවිශාල දායකත්වයක් දරයි. ඒ නිසා ම අපේ කාන්තාවන් ගැන ඇගැයීමකින් කතා කළ යුතු ය.අන්තර්ජාතික කාන්තා දිනය පිළිබඳ ඉතිහාසය පිරික්සන ඕනෑම අයකුට 1908, 1909 හා 1910 යන වසර තුන වැදගත් වනුයේ අන්තර්ජාතික කාන්තා දිනය පිළිබඳව මෙම වසර තුනම එකිනෙකට වෙනස් තොරතුරු ඔස්සේ සම්බන්ධ වීමයි. කෙසේ වෙතත් එක්සත් ජාතීන්ගේ සංවිධානය අන්තර්ජාතික කාන්තා දිනය ලෙස සෑම වසරකම මාර්තු 8 වන දින නම් කිරීමට සුවිශේෂී හේතුවක් තිබිණි. ඊට අදාළ ප්‍රධානතම හේතුව වූයේ 19 වන සියවස මුල් භාගයේ දී කාන්තාවන්ට අසම ලෙස හෝ දෙවැනි පෙළ පුරවැසියන් ලෙස සැලකීමයි. පිරිමින්ට සාපේක්ෂව අඩු වැටුප්, වැඩි ශ්‍රමය වැගිරීමක් මෙන් ම දරදඬු නීති රීති හේතුවෙන් පීඩනයට පත්වන කාන්තාවන් උදෙසා අන්තර්ජාතික අවධානය වැඩි වශයෙන් දිනා ගැනීමට කාන්තා දිනය ‍නම් කෙරිණි.එහෙත් සෑම කාන්තාවකටම එක් දිනක් වෙනුවට දින 365 ක් ම අයිති බව අපි දනිමු. පීතෘ මූලික වර්තමාන සමාජ ක්‍රමයට පෙරාතුව පැවති මාත‍ෘ මූලික සමාජ ක්‍රමයේදී කාන්තාවට හිමිවූ සමාජ බලය පීතෘ මූලික සමාජයේදී ක්‍රමයෙන් අහෝසි විය. එහෙත් ආසියාතික අපේ පවු‍ල් සංස්ථාව තුළ කාන්තාවට හිමිව ඇත්තේ සුවිශේෂී වගකීම් සමුදායකි. ආසියාතික පවුල් සංස්ථාව තුළ පුරුෂයා පවුල උදෙසා ආර්ථික ක්‍රියාවලියක නිරතවන අතර මව පවුලේ සුරක්ෂාවත්, අභිවෘද්ධියත් උදෙසා නිරතුරුව වගකීම දරන්නීය.ආසියානු කලාපයේ ම රටක් වන අපි අම්මාගේ සෙනෙහසත් තාත්තාගේ රැකවරණයත් යටතේ පවුල් සංස්ථාව පවත්වාගෙන යන්නෝ වෙමු.වර්තමාන සමාජ ක්‍රමය තුළ කුටුම්බයේ ආරක්ෂාව සහ සුබසාධනය පමණක් නොව එහි ආර්ථිකය සඳහා ද කාන්තාව පෙරමුණගෙන සිටින්නීය.ශ්‍රී ලංකාව තුළ විදේශ ආයෝජනය බහුලව රැගෙන එන විදේශ විගමනික ශ්‍රමික ප්‍රජාව තුළ ද සියයට 51 කට වඩා වැඩි වගකීමක් දරනු ලැබුයේ ශ්‍රී ලාංකීය කාන්තාවන් අතිනි. විදේශ ආයෝජන මෙරටට ගෙනෙන විගමනික ප්‍රජාව, ඇඟලුම් ක්ෂේත්‍රය, තේ කර්මාන්තය ආදී ක්ෂේත්‍ර මෙන් ම දේශීය හෙදි කාර්ය මණ්ඩලය ප්‍රමුඛ සෞඛ්‍ය ක්ෂේත්‍රය ද අතික්‍රමණය කර ඇත්තේ කාන්තාවන් විසිනි.මේ ක්ෂේත්‍ර අතරින් විගමනික කාන්තා ප්‍රතිශතය පසුගිය වසර තුළ සියයට 51 සීමාවෙන් පහත වැටුණි. ඊට හේතුව වූයේ රජය විසින් නුපුහුණු ගෘහ සේවිකාවන් ලෙස කාන්තාවන් විදේශගත වීම ප්‍රතිපත්තිමය ලෙස අධෛර්යයට පත් කිරීමේ ප්‍රතිපත්තියයි. එහිදී විගමනික ප්‍රජාව අතර පිරිමි ප්‍රතිශතය ඉහළ ගියේ ය. මෙමගින් ධෛර්යවත් කරනුයේ නුපුහුණු ගෘහ සේවිකාවන් ලෙස කාන්තාවන් විදේශගත වීම වෙනුවට වෘත්තිමය වශයෙන් පුහුණු කාන්තාවන් විවිධ වෘත්තීන් සඳහා ගුණාත්මක වර්ධනයක් සහිතව විදේශගත කිරීමයි.එහෙත් අපි කිසි විටෙකත් කාන්තාවන්ට විදේශ රැකියා සඳහා යොමුවීමට විශේෂ ධෛර්යයක් හෝ අනුබලයක් දෙනු නොලැබේ. ඊට හේතුව වන්නේ තිස් වසරක යුද තත්ත්වයක් අවසානයේ අපේ රට තුළ කාන්තාවන්ට රැකියා අවස්ථා උදාවීමත්, පශ්චාත් යුද සමයේ දී පවුල අරභයා වඩා විශේෂ වගකීමක් කාන්තාවන් අත තිබීමත් යන ප්‍රධාන කාරණා දෙකයි. ඒ නිසා විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතාගේ අදහස වන්නේ විදේශගතව යළි මෙරටට පැමිණෙන කාන්තාවන් සඳහා මෙරටදීම නව රැකියා අවස්ථා ඇති කිරීමයි. මේ සඳහා නියමු ව්‍යාපෘතියක් ලෙස ශ්‍රී ලංකා විදේශ සේවා නියුක්ති කාර්යාංශය ‘සංසේළා’ නමින් ව්‍යාපෘතියක් ආරම්භ කර තිබේ.අත්යන්ත්‍ර රෙදි නිෂ්පාදන කර්මාන්තයේ නියැළීමට කැමැති විදේශ රැකියා අවසන් කර පෙරලා මවුබිමට පැමිණි කාන්තාවන් උදෙසා දැනට මෙම ව්‍යාපෘතිය සාර්ථකව ක්‍රියාත්මක කෙරෙයි. එලෙසම සිය දක්ෂතා හා හැකියාව මත විවිධ ස්වයං රැකියා සඳහා යොමුවීමට කැමැති විදේශ රැකියාවන්හි නිරතව සිටි කාන්තාවන්ට තවදුරටත් එම ව්‍යාපාර සඳහා පුහුණුව, තාක්ෂණික ආධාර සහ මූල්‍ය ආධාර පවා ලබාදීම අමාත්‍යාංශයක් ලෙසත් රජයක් ලෙසත් අපේ රට, කාන්තාවන් කෙරෙහි දක්වා ඇති ආකල්පයන් ප්‍රකට කෙ‍ෙරයි.අපේ රටේ කාන්තාවන් සම්බන්ධව රාජ්‍ය මැදිහත්වීම ප්‍රශස්ත මට්ටමක පැවතියත් ස්ත්‍රී දූෂණ මෙන්ම කුඩා ගැහැනු දරුවන් අපචාර සඳහා යොමු කරවා ගැනීම ආදී නූතන මිනිස් සමාජය නොඉවසන සමහර ඛේදජනක සිදුවීම් ද අපට නිරතුරුව නෙත ගැටේ. අතළොස්සක් වූ පිරිසකගේ දුර්වල මානසික මට්ටම් හේතුවෙන් සිදුවන මෙම අවකල් ක්‍රියාවන් තවදුරටත් වර්දනය වීම වහ වහා මැදිහත්ව නවතා දැමිය යුතුව තිබේ. දැඩි නීතිමය තත්ත්වයන් යටතේ මෙම සමාජ අවකල් ක්‍රියාවන් මර්දනය කරන අතරතුර සමාජයක් ලෙස සාමූහික මැදිහත් වීමකින් ජනවිඥානයේ සුබ වර්දනයක් ඇති කොට මෙම ශෝකජනක තත්ත්වය මැඬලිය යුතුව ඇත.ආසියානු කලාපයේ සෙසු රටවලට සාපේක්ෂව අ‍ෙප් රට කාන්තාවන් අරභයා දක්වන්නේ සුබවාදී ආකල්පයකි. ආසියානු - අප්‍රිකානු කලාපයේ රටවල මෙන්ම ‍ෙබාහෝ තැන්හිද කාන්තාවන් අරභයා ඇත්තේ අතිශය පසුගාමී තිරශ්චීන තත්ත්වයකි. එවන් සමාජයන්හි වාර්ගික විශ්වාසයන් හේතුවෙන් ගැහැනිය විවිධ පීඩාවන්ට ලක්වන බව අපි දනිමු. ශාරීරිකව හා මානසිකව කාන්තාවන් පීඩාවට පත්කෙරෙන මෙවැනි සම්ප්‍රදායන් නිසා පීඩාවට ලක්ව මරණය පවා වැලඳගත් ගැහැනුන් පිළිබඳව මෑතකදී අන්තර්ජාතිකව ප්‍රකට වූ තොරතුරු අප සියල්ලන්ම භීතියට මෙන්ම තිගැස්මට පත්වූ වකවානුවක් අපි ගෙවා දැමුවෙමු. වාසනාවකට රටක් ලෙස ඊට වඩා යහපත් තත්ත්වයක් ශ්‍රී ලංකාවේ තිබීම අපට මහත් ආශ්වාදයක් ගෙන දෙයි.අපි රැකියා, සේවා, පොදු ස්ථාන පරිහරණය ආදී සෑම ක්ෂේත්‍රයකදීම කාන්තාවන්ට වෙනස්ව සලකනු ලබන රටක් නොවේ. ලොව ප්‍රථම අග්‍රාමාත්‍යවරිය බිහිකිරීමට අපට හැකිවූයේ ද අප කාන්තාව සඳහා නොවෙනස්ව සලසන එවැනි රටක්, සමාජයක් හේතුවෙනි.එහෙත් අප තවදුරටත් කාන්තාවන් අරභයා දක්වන ආල්ප යහපත් ලෙස වර්ධනය කරගත යුතුව ඇතැයි මම විශ්වාස කරමි. දියණියක්, සොහොයුරියක්, පෙම්වතියක්, බිරියක් මවක් මෙන්ම අවසානයේ මිත්තනියක් ලෙස ද අපේ කාන්තාවන් අපේ සමාජයට දෙනු ලබන්නේ අසම සම ආදරයකි, දායවකි, කරුණාවකි. සමාජය පෙරලා බිඳකුදු නොඅඩුව ඇය වෙත ඒ සියල්ල පිරිනැමිය යුතුව ඇත්තේ රැකවරණය ද සමඟිනි.අන්තර්ජාතික මට්ටමින් එක් දිනක් වෙන්කොට කාන්තාවන් උදෙසා අවධානය යොමු කරද්දී ශ්‍රී ලංකා රජය කාන්තාවන් පිළිබඳව දිගු හා කෙටි කාලීනව සැලසුම් සහගත අවධානය යොමු කර ඇති බව ඉහත කරුණු මත සනාථ කෙරෙයි.මහින්ද රාජපක්ෂ ජනාධිපතිතුමා ප්‍රමුඛ රජය සිය රාජ්‍ය ප්‍රතිපත්තිය වන මහින්ද චින්තන ඉදිරි දැක්ම 20 වන පිටුවෙහි නිරවුල්ව දක්වා ඇත්තේ මවගේ ආදරය සමස්ත ලෝකයේ ම ජීවය බවයි.දැන් අපි පිය මනින්නේ 21 වන සියවසේයි. කාන්තාවන්ගේ සම - නිසි තැන නැතහොත් නිසැකවම ලොව එක තැන නතරවනු ඇත. ගැහැනියට අත්‍යවශ්‍ය ආදරය, රැකවරණය, ගෞරවය නොලැබෙන සමාජයක් ප්‍රගතිය කරා නොව බිහිසුණු ප්‍රපාතයක් කරා යනු ඇත. රටක් ලෙසත් සමාජයක් ලෙසත් වඩ වඩාත් නැඹුරුවිය යුත්තේ කාන්තාවන් සුරකින එක් දිනක් වෙනුවට කාන්තාවන් සුරකින අදටත් වඩා යහපත් දින 365 ක් බිහිකර ගැනීමයි. එය නිසැකවම යහපත් අනාගතයකට දිවෙන ආශ්චර්යවත් මාවතක් වනු ඇත.කිෂෝලි පෙරේරාඅතිරේක සාමාන්‍යාධිකාරි(ස්ථාපිත කටයුතු)ශ්‍රී ලංකා විදේශ සේවා නියුක්ති කාර්යාංශයසකස් කෙළේ -සුනිල් දයා අල්විස්රට රැකියාවේ යෙදෙන ඔබේ බිරියගේ ස්වාමියාගේ නැතිනම් දියණියගේ පුතාගේ කිසියම් සේවා ගැටලු හා ප්‍රශ්න මතුවී තිබේ නම් අදාළ අංශ වෙත යොමු කර සහන සලසාදීමට ප්‍රශ්නය කෙටියෙන් සඳහන් කොට අප වෙත ලියා දන්වන්න.අපේ ලිපිනය - රටවිරු විමසුම් විසඳුම්සිළුමිණ, ලේක්හවුස් කොළඹ 10.සම්බන්ධීකරණය මංගල රන්දෙනියනියෝජ්‍ය සාමාන්‍යාධිකාරී (විදේශ සබඳතා හා ප්‍රචාරක)සහ මදුෂාන් කුලරත්න (ප්‍රවෘත්ති නිලධාරී)ශ්‍රී ලංකා විදේශ සේවා නියුක්ති කාර්යාංශයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=af14030920</link>
    <topic>බිම්ස්ටෙක් තුන්වෙනි රාජ්‍ය නායක සමුළුවෙන්...</topic>
    <author/>
    <content>මියන්මාරයේ බිම්ස්ටෙක් තුන්වෙනි රාජ්‍ය නායක සමුළුවට සහභාගිවූ මහින්ද රාජපක්ෂ ජනාධිිපතිතුමා සාමාජික රාජ්‍යයන්හි රාජ්‍ය නායකයන් සමග සමූහ ඡායාරූපයකට පෙනී සිටි අවස්ථාවමියන්මාර් ගුවන් තොටුපලේදී මහින්ද රාජපක්ෂ ජනාධිිපතිතුමා රතු පලස ඔස්සේ පියනැ අවස්ථාව. විදේශ ඇමැති ජී. එල්. පීරිස් මහතා ඇතුළු ශ්‍රී ලාංකීය නියෝජිතයින්ද ‍ෙමහි සිටිති.  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=as1403091</link>
    <topic>“වීරයෝ මරන්න බෑ” සිරකරුවන්ගේ නිර්මාණය රාජ්‍ය නාට්‍ය උලෙළේ</topic>
    <author>ඉනෝකා සමරවික්‍රම</author>
    <content>“වීරයෝ මරන්න බෑ” සිරකරුවන්ගේ නිර්මාණය රාජ්‍ය නාට්‍ය උලෙළේසිරකරුවන් වුව ද ඔවුහු නළුවෝ ය. ජීවිතයේ සියලු ප්‍රශ්න මොහොතකට පසෙකලා සිත සැහැල්ලු කරගෙන ඔවුහු ‘වීරයෝ මරන්න බෑ’ නාට්‍යයේ රඟපෑ හ. ඒ චරිතවල ජීවත්වූහ‍. සැඟව තිබූ දක්ෂතා මතු කර පෙන්වූහ. මෙය ප්‍රථම හෝ අවසන් නාට්‍ය නොවේ. තව තවත් නාට්‍ය බන්ධනාගාරය තුළින් වේදිකා ගත වන්නේ නම් හෙට දවස මේ සිරකරුවන්ට කොතරම් නම් මානසික සුවයක් ගෙන එනු ඇති ද?“අර ඉන්නේ පුතේ තාත්තා”වේදිකාවේ අඳුර පහව ගොස් තිරය මෑත් වූ ඇසිල්ලේ එහි සිටි නළුවන් දෙසට ඇඟිල්ල දිගු කරමින් කාන්තාවක තමා සමීපයේ හුන් අවුරුදු දහයක් පමණ වයසැති දැරියකට කියනු ඇසිණි.“කෝ... කොයි එක්කෙනා ද?දැරිය මදක් උස් ස්වරයෙන් අසන්නීය‍.“අර ඉන්නේ පුතේ” ගැහැනිය දැරියගේ කනට කර තවත් මොන මොනවද පවසන්නීය.“ඒ ඉන්නේ තාත්තා ද අම්මේ?” දැරිය විමසන්නේ විස්මයෙනි.“ඔව් පුතේ”“එයා මගේ තාත්ත නම් ඇයි ගෙදර එන්නැත්තේ...?”දැරිය මවගේ අතක් සොලවමින් අසන්නීය.දැන් ගැහැනිය වෙත පෙර තිබූ සතුට හෝ නොඉවසිලි ගතිය නැත. ඇය හැඳවුන් සාරි පොට අතර මුහුණු සඟවා ගත්තීය.වේදිකාව නිහඬ නැත. කැප්පෙටිපොළ මහ නිලමේ ඇහැලේපොළ නිලමේ, රොබට් බ්‍රවුනින්ග්, ඇහැලේපොළ කුමාරිහාමි, පිළිමතලාව අධිකාරම් ආදී චරිත රැසක් වේදිකාව මත ගරු ගාම්භීරව ඉතිහාසයේ එක් සිදුවීමක් රඟ දක්වා පෙන්වති. හේවිසි හොරණෑ හඬ මෙන් ම වයලීන, ඕගන් බට නළා සංගීත හඬ අතුරින් සියුම්ව වුවත් යළි යළිත් ඇසෙන්නට වූයේ “එයා මගේ තාත්තා නම් ඇයි ගෙදර එන්නේ නැත්තේ” යන හඬයි.ඒ ඉකුත් සිකුරාදා පෙබ. 28 දා පෙරවරුවයි. බන්ධනාගාර ඉතිහාසයේ ප්‍රථම වතාවට රාජ්‍ය නාට්‍ය උලෙළක් වෙනුවෙන් වැලිකඩ බන්ධනාගාර නේවාසික නාට්‍ය කණ්ඩායම විසින් රඟ දක්වන ලද ‘වීරයෝ මරන්න බෑ’ නාට්‍ය ප්‍රසිද්ධ වේදිකාවේ රඟ දැක්වූ දවසයි. මහින්ද රාජපක්ෂ මහතා ජනාධිපතිතුමා සංස්කෘතික ඇමැති ටී.බී. ඒකනායක, බන්ධනාගාර ‍හා පුනරුත්ථාපන අමාත්‍ය චන්ද්‍රසිරි ගජධීර සහ ඇමැති සී‍.බී‍. රත්නායක යන මහත්වරු ඇතුළු සම්භාවනීය අමුත්තන් ඉදිරියේ රඟ දැක්වුණු ‘වීරයෝ මරන්න බෑ’ නාට්‍යය නරඹන අවස්ථාවේ ප්‍රේක්ෂකාගාරයේ කන වැකුණ ඒ අම්මාගේත් දියණියගේත් දෙබස අපට ලොකු කතාවක් කියන්නේ ය.යම් කලෙක කරන්නට යෙදුණ කුමන හෝ වරදක් නිසා මේ අය සිර‍ගත ඇත්තාහ. ඇතැමෙක් සිරගත වී ඇත්තේ මුදල් වංචාවලට ය. ඇතැමෙක් මිනිස් ඝාතන සිදුකිරීම නිසා ය. තවකෙක් මත්ද්‍රව්‍ය වෙළෙඳාමට ය. තවත් අය ස්ත්‍රී දූෂණ නිසා ය. කලක් හිරගෙදර සිටි මොවුන් තුළ සැඟවුණු දක්ෂතා කොතෙක් නම් තිබෙන්නේ දැයි යන්න බාහිර සමාජයට අවබෝධ කර ගැනීමට ‘වීරයෝ මරන්න බෑ නාට්‍ය හොඳ අවස්ථාවක් උදාකර දුන්නේ ය.නාට්‍යවේදී නිශ්මං රණසිංහ විසින් ලියන ලද ඔහු ඇතුළු බන්ධනාගාර නිලධාරීන් විසින් පුරුදු පුහුණු කරන ලද ‘වීරයෝ මරන්න බෑ’ නාට්‍යයට ද ඉතිහාසයක් ඇත්තේ ය.ඒ දෙදහස් දහතුන වසරයි. එම වසරේ මැද භාගයේ දී මහනුවර බෝගම්බර කාන්තා හා රිමාන්ඩ් බන්ධනාගාරය පවත්වාගෙන ගිය ඇහැළේ පොළ වලව්ව රජයට බාරදීම සිදුකරන ලදී. ජනාධිපතිතුමන්ට එම සන්නස් පත්‍රය බාරදෙන දා බන්ධනාගාර හා පුනරුත්ථාපන අමාත්‍ය චන්ද්‍රසිරි ගජධීර මහතාගේ සංකල්පයකට අනුව බන්ධනාගාර කොමසාරිස් ජෙනරාල් චන්ද්‍රරත්න පල්ලේගම මහතාගේ උපදෙස් පරිදි කෙටි නාට්‍යයක් සකස් කෙරිණි. බන්ධනාගාර අධිකාරි ගාමිණී ජයසිංහ මහතාගේ මඟපෙන්වීම යටතේ කැප්පෙටිපොළ නිලමේ හා ඒ චරිතය වටා ගෙතුණු විනාඩි දොළහක නාට්‍යයක්. එදින ඇහැලේපොළ වලව්වේදී රඟදැක්විණි. සිරකරුවන් විසින් රඟ දක්වන ලද මෙම කෙටි නාට්‍ය රාජ්‍ය නාට්‍ය උලෙළ සඳහා වැඩි දියුණු කරන ලෙස එදින ජනාධිපතිතුමා ඔවුන්ට කීවේ ය.සියල්ලෝ එකට එක්වූහ. පුරා මාස පහක් පුරා ඔවුහු නාට්‍ය පුරුදු පුහුණු වූවෝ ය. ඇතැම් සිරකරුවෝ තම චරිතයට ගැළපෙන අයුරින් කොණ්ඩය රැවුල වැව්වෝ ය‍. ඔවුහු බොහෝ කැපවීම් කළහ. පිරිමි රැඳවියන් පමණක් නොව කාන්තා රැදවියෝ කිහිප දෙනෙක් ද කාන්තා නිලධාරිනියක් ද මේ සඳහා එක් වූහ.ප්‍රශ්න නැති අය මෙලොව නැත. එහෙත් සිරගත වූවන්ට බොහෝ ප්‍රශ්න ඇත්තේ ය. තම හිතෛෂින් තමන් අසල නැත. ඇතැමෙකුට කවදා නිදහස ලැබේ දැයි යන්න ප්‍රශ්නයකි. ඇතැමුන්ට තම බිරිය දූ දරුවන් සිහිපත් වේ. තමන් කෙනකුට නිවසේ තනිවම දිවි ගෙවන මහලු මව සිහිපත් වේ. එහෙත් ඔවුහු මේ සියලු දුක්ඛ දෝමනස්සයන්, තැවුල්, සඟවා ගනිමින් “වීරයෝ මරන්න බෑ” නාට්‍ය රඟපෑමට එක්වූහ. වේදිකාව මත නළු නිළියෝ රඟන විට තිරයේ පිටුපස ද බොහෝ චරිත එකතු වූහ. ඒ අතර මේ නිරූපණය, ඇඳුම් ආයිත්තම් නිර්මාණය, වේදිකා පසුතල, විදුලි ආලෝකකරණය සංගීත නිර්මාණය මෙන් ම තවත් බොහෝ කටයුතුවලට සිරකරුවෝ එක්වූහ. අවසානයේ කුඩා පවුලක් ලෙසින් එකට එක්වී ඔවුහු අගනා නිර්මාණයක් වේදිකාවට ගෙන ආහ.“පහුගිය කාලේ මට මගේ බොහෝ දේවල් අමතක වුණා. මම හිරේ ඇවිල්ලා අවුරුදු පහළොවක් වෙනවා. නිදහස ලැබෙන්න තව හුඟක් කල් තියෙනවා. ඒත් මං මෙහෙ ගත කරපු කාලය තුළ මෙවැනි දෙයක් කෙරුණ ප්‍රථම අවස්ථාව මෙයයි. මං රඟපාන්න දැනගෙන හිටියේ නැහැ. ඒත් මේ ඉන්න නිලධාරින්ගේ, නාට්‍ය පුහුණුකරු නිශ්මං මහත්තයගේ මගපෙන්වීම යටතේ අපි රඟපානවා. අපිට අපේ හැම ප්‍රශ්නයක් ම මොහොතකට අමතක කරලා දාලා සැහැල්ලුවෙන් නාට්‍යයේ රඟපාන්න අවස්ථාව ලැබුණා. සිරකුරුවෝ ද මනුෂ්‍යයෝ ය කියලා මේ හිරගෙදර තාප්‍පයේ ගහලා තිබුණාට සමාජයේ ඉන්න අය ඇත්තට තේරුම් ගන්නව නම් අපිත් මිනිස්සු කියලා ඒක තමයි මේ නාට්‍ය නිසා අපිට ලැබෙන හොඳම ප්‍රතිචාරය.” නාට්‍යයේ රඟපාන සිරකරු නළුවකු පවසන්නේ හැඟුම් බරවය.ඉකුත් මාස කිහිපයේ ම වරින් වර මේ නාට්‍ය පුහුණුවන අයුරු නැරැඹීමට අපට ද අවස්ථාව ලැබිණි. මෙහි සම්බන්ධීකරණය සිදු කළේ ප්‍රධාන සුබසාධන නිලධාරි පද්මසිරි පෙරේරා සහ මුදිත එරත්න මහතා ඇතුළු සුබසාධක අංශය විසිනි.“මේ නාට්‍ය වෙනුවෙන් අපට කිසිම දෙයක් පිටට කරලා කරගන්න ඕන වුණේ නැහැ. වෙනදා වගේ ම අපේ නැටුම් කණ්ඩායමේ ප්‍රධාන ශිල්පියා ගෙන් අපට හොඳ දායකත්වයක් ලැබුණා‍.” අපට සිටිනවා දක්ෂ වාදන ශිල්පියෙක්. ඔහු තමයි සංගීත සැපයුවේ. ඒ වගේ ම ඇදුම් මහන්න චිත්‍ර අඳින්න, පසුතල නිර්මාණ කිරීමට ඕන තරම් අය ඉන්නවා. මේ හිරගෙදර කියන්නේ සම්පත් ආකරයක්. අවශ්‍ය මේ සම්පත් තෝරා බේරා ගෙන වැඩ ගැනීමයි. ඒ වගේ ම මේ කාර්යය වේදිකාවට ගෙන ඒමේදී අපට නම් කියා නිම කරන්න නොහැකි තරම් පිරිසකගේ දායකත්වය ලැබුණා.”බන්ධනාගාර අධිකාරි ජයසිංහ මහතා පවසන්නේ ය.ඔවුහු මේ සම්පත් ආකාරයෙන් සම්පත් තෝරා බේරාගෙන අලුත් දෙයක් කළෝය. ජම්පරයත් උඩු කබායත් හැඳි රැඳවියන්ට මේ තරම් වික්‍රමයක් කළ හැකි දැයි සිතෙන තරමට වීරයෝ මරන්න බෑ දුටු ප්‍රේක්ශකයෝ විශ්මයට පත්ව සිටියහ.“රජෙක් ලැබුණෝතින් කොඩි සේසත් නගඤ්ඤං පෙරහැර කරඤ්ඤං සාධු කාරෙන් ගිගුම් දෙඤ්ඤං අනේ කූඹින්නේ තොපටත් රජෙක් ඉන්නේ අපට නැත හැගෙන්නේ ඒ නිසාවෙනි අපි තැවෙන්නේ”වේදිකාව මත රැඳවියෝ තාලයට රඟති. ගයති. ප්‍රේක්ෂකාගාරය මේ සියලු දෑ දෙස බලා සිටියේ නිසොල්මනේ ය.ගෙවී ගිය කාලයේ ඔවුහු මේ නාට්‍ය වෙනුවෙන් කාලය වැය කළහ. ඇතැම් දිනවල බන්ධනාගාර පාලනාධිකාරියේ අවසර මත රාත්‍රිය වනතුරු පුරුදු පුහුණු වූහ. උපාලි රාජපක්ෂ මහතා විටෙක ඔවුන්ගේ අඩු පාඩු සොයා බැලුවේ ය. ඒවා සම්පූර්ණ කළේ ය. කොටුපවුරේ කොටු වී ඇති මේ ජීවිත, කලාවෙන් සංගීතයෙන් නැටුමෙන් කොතරම් නම් සංයමයක් ඇති කළ හැකි ද? ඔවුහු වැරදි කරුවෝ ය. ඒ අතීතයේ ය‍. හෙට දවසේදී නිවැරැදි කරුවන් ලෙස එළියට බසින්නට ඔවුන්ට කවදා හැකියාව ලැබේවිද?තාත්තලා හිරගෙවල්වල සිටිද්දී දරුවෝ දුක් විඳිති. බිරින්දෑවරු අප්‍රමාණ දුක් විඳිති. ඇතැම් විට දරුවන් උපන්තේකට තම පියා දැක නැත. ‘වීරයෝ මරන්න බෑ’ නාට්‍ය රස විඳින අතරේ ද මෙය ලියන මොහොතේ ද යළි යළිත් සිහිපත් වන්නේ වේදිකාව මත රඟපෑ නළු‍වාගේ දියණිය ප්‍රේක්ෂකාගාරයේ හිද නැඟූ ප්‍රශ්නයයි.“එයා මගෙ තාත්තා නම් ඇයි ගෙදර එන්නැත්තේ.තාත්තා හිඳින්නේ කොහේදැයි කියා හෝ තාත්තා එහි ගියේ ඇයි දැයි කියා හෝ නොදන්නා මේ දියණිය පමණක් නොව ඔවුන්ගේ පවුල්වල සාමාජිකයෝ හෙට දවසේදී මේ සියල්ල දෙස කෙළසින් නම් බලනු ඇති ද? ඔවුන් කොයි ලෙසින් ‍නම් තේරුම් ගනු ඇද්ද?ඉනෝකා සමරවික්‍රමඡායාරූප - විමල් කරුණාතිලක, සුදත් නිශාන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=as1403092</link>
    <topic>ලොව විශිෂ්ටතම සැණකෙළිය රියෝ ද ජැනෙයිරෝ වීදි සරයි</topic>
    <author>සේමාලි කැල්ලපත</author>
    <content>ලොව විශිෂ්ටතම සැණකෙළිය රියෝ ද ජැනෙයිරෝ වීදි සරයිසම්බා රංගන ශිල්පිනියක්විසිතුරු ලෙස සැරසූ සංදර්ශන රථයක්මිහිමත පවතින විශිෂ්ටතම සැණකෙළිය ලෙසින් හැඳින්වෙන බ්‍රසීලයේ රියෝ කානිවල් සැණකෙළිය පසුගිය දා එරට රියෝ ද ජැනෙයිරෝ නගරයේ වීදි සංචාරය කළේ මිලියන ගණනාවක් වූ නරඹන්නන්ගේ ප්‍රීති ඝෝෂා මධ්‍යයේය.සෑම වසරකම මාර්තු මස මුල් සතියේ අළු බදාදා දිනට පෙර දින අවසන් වන ලෙස මේ සැණකෙළිය ආරම්භ කෙරෙනුයේ ඊට පෙර සති අන්තයේය. පෙබරවාරි 28 වැනිදා සිට මාර්තු 04 වැනිදා දක්වා දිනපතා වීදි සංචාරය කළ මේ මහා සැණකෙළිය ඉතාමත්ම විචිත්‍රවත්ව පැවැත්විණි.සංද­ර්ශ­නය රියෝ දි ජැනෙ­යිරෝ හි වීදි සරද්දීලෝක පාපන්දු කුසලාන තේමාව කරගනිමින්බ්‍රසීලයේ ඉතා සුප්‍රසිද්ධ නැටුම් විශේෂයක් වන සම්බා නැටුම් අංග සම්බා සංගීතය අනුව ඉදිරිපත් කරමින් වීදි සංචාරය කරන මේ සැණකෙළියේ ප්‍රධානතම අංගය වන්නේ එරට සම්බා නැටුම් ඉගැන්වෙන පාසල්වලින් ඉදිරිපත් කෙරෙන රංගම කණ්ඩායම්ය. මේ රංගන පාසල් විවිධ තේමා ඔස්සේ විචිත්‍රවත් ලෙස නිර්මාණය කළ වර්ණවත් ඇඳුම් ඇඳගත් නැටුම් කණ්ඩායම් සංදර්ශනයට ඉදිරිපත් කරනු ලැබේ. ඒ එක් නැටුම් කණ්ඩායමකට රංගන ශිල්පි ශිල්පිනියෝ 2500 ක් පමණ සහභාගි වෙති.විවිධ පැහැයෙන් වර්ණවත් කළ පිහාටු සහ සිනිඳු සේල වැනි රංගන ඇඳුමින් සැරසුණු රංගන ශිල්පි ශිල්පිනියෝ සිරුරු වර්ණවත් කරගෙන සම්බා නැටුම් රංගන ඉදිරිපත් කරද්දී හොඳම රංගන කණ්ඩායම ඉදිරිපත් කරන පාසල තෝරා ත්‍යාග ප්‍රදානය කෙරේ. මෙනිසා මේ සැණකෙළිය බ්‍රසීලයේ සම්බා පාසල් එකිනෙක අතර පවතින තරගයක ස්වරූපයක් ගනී.විවිධ වාදන භාණ්ඩ වයමින් විසිතුරු සංදර්ශන රථ පෙරටු කරගනිමින් සත් දිනක් තිස්සේ වීදි සංචාරය කරන මේ සැණකෙළියේ ඉතිහාසය වසර 1723 දක්වා දිගු වේ. මෙවර සැණකෙළිය සඳහා සම්බා පාසල් 200 ක් පමණ සහභාගි වූ අතර දිනපතා මිලියන 2 කට අධික ජනකායක් එය නැරැඹු බව වාර්තා විය.දිළිඳු ජනගහනයක් වෙසෙන ප්‍රදේශ මධ්‍යයේ වීදි සංචාරය කෙරෙන මේ සැණකෙළියේ සූදානම සඳහා එක පාසලකට පමණක් ඩොලර් මිලියන 3 කට අධික මුදලක් වැය වෙතැයි පැවැසේ.මෙවර සැණකෙළිය නැරැඹීම සඳහා මිලියන 7.2 ක සංචාරකයෝ සහභාගි වූහ.2014 ලෝක කුසලාන පාපන්දු තරගාවලිය සහ ෆෝමියුලා - 1 සුපිරි මෝටර් රථ ධාවන තරගය මෙවර පැවැත්වෙනුයේ බ්‍රසීලයේය. මේ හෙයින් මෙදා රියෝ සැණකෙළියේ බොහොමයක් නැටුම් අංග සහ සැරසිලි සඳහා තේමාව වී තිබුණේ ලෝක කුසලාන පාපන්දු තරගාවලිය සහ ෆෝමියුලා - 1 මෝටර් රථ ධාවන තරගයයි. බොහොමයක් සංදර්ශනවල පාපන්දු සහ මෝටර් රථ ඉතා විචිත්‍රවත් ලෙස වර්ණවත් සැරසිලි සඳහා ඉදිරිපත් කර තිබිණි.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=as1403093</link>
    <topic>ෂර්ලොක් හෝම්ස් අත්දැකීම් සැබැවින්ම</topic>
    <author/>
    <content>ෂර්ලොක් හෝම්ස් අත්දැකීම් සැබැවින්මෂර්ලොක් හෝම්ස් චරිතය මවද්දීසර් ආතර් කොනන් ඩොයිල්ෂර්ලොක් හෝම්ස් රහස් පරීක්ෂක කතා මාලාව එදා මෙදා තුර ලෝකයේ සෑම රටකම පාහේ පාඨක සිත් ඇද බැඳ ගත්තකි. එහි රචකයා ලෝකප්‍රකට ලේඛක සර් ආතර් කොනන් ඩොයිල්ය.මේ කතා මාලාව කෙතරම් ජනප්‍රිය ද යත් ෂර්ලොක් හෝම්ස් චරිතය ගැවසුණු ප්‍රදේශයේ Theme Park හෙවත් විනෝද උයනක් සෑදීමට සැරසේ. මේ විනෝද උයන තැනෙනුයේ සර් ආතර් කොනන් ඩොයිල් ජීවත් වූ එංගලන්තයේ පෝට්ස්මවුත් ප්‍රදේශයේය.මේ ෂර්ලොක් හෝම්ස් විනෝද උයනේදී විනෝදකාමීන්ට එම කතා මාලාවේ එන ෂර්ලොක් හෝම්ස්, දොස්තර වොට්සන් සහ මොරියාටි වැනි චරිතවලට සැබැවින්ම අනුගත වී රහස් පරීක්ෂණ වික්‍රමයන්ට ද සහභාගි වීමට අවස්ථාව ලැබේ. කතාමා‍ලාවේ එන අයුරින්ම එකල ඇඳුමින් සැරසීමට ද හෝම්ස් ජීවත් වූ බව කියන බේකර් වීදියේ සැරිසැරීමට ද හෝම්ස් ගේ නිවෙසට ගොඩවැදීමට ද හැකි වනු ඇත.සර් ආතර් කොනන් ඩොයිල් විසින් කෙටිකතා ලෙස රචනා කරන ලද රහස් පරීක්ෂක කතා මුලින්ම ප්‍රකාශයට පත්වූයේ 1887 වසරේදීය. එම කතා අද වන තෙක්ම ලොව පුරා ජනප්‍රිය ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=as1403094</link>
    <topic>සොරුන්ගෙන් බේරීමට ග්‍රීස්</topic>
    <author/>
    <content>සොරුන්ගෙන් බේරීමට ග්‍රීස්වහලයක් උඩ නැඟ ග්‍රීස් තවරද්දීචීනයේ ෂැංහයි නුවර පොලිසිය සොරුන්ගෙන් බේරීම සඳහා දැන් අලුත්ම උපක්‍රමයක් භාවිතා කිරීමට පටන් ගෙන ඇත.‍ ෂැංහයි නුවර චැංගිං දිස්ත්‍රික්කයේ නිවාස සංකීර්ණ පිහිටි පළාතක නිවෙස් බිඳින සොරුන් ඒම වැළැක්වීම සඳහා නිවෙස්වලට ඇතුළුවන බැල්කනි වැට පයිප්ප වැනි ස්ථානවල ග්‍රීස් තැවරීම ඒ උපක්‍රමයයි.ඉතා අඩු වියදම් මේ උපක්‍රමය පළමුව භාවිතා කර ඇත්තේ මුදල් සොරා කෑමට ලක්වූ නිවෙස් හිමි කාන්තාවන් දෙදෙනෙකි. ඉතා විශාල ප්‍රමාණයෙන් ග්‍රීස් මිලට ගත් එම කාන්තාවෝ ඒවා තම නිවෙස්වල ගෑස් හා වතුර පයිප්ප දිගට තැවරුවේ සොරුන් ඇතුළුවන්නේ ඒවා හරහා නිසා ය. පහත සිට තෙවැනි මහල දක්වා ග්‍රීස් තැවරූ පසු මේ දක්වා ඒ නිවෙස්වලට හොරුන් ඇතුළු වී නැතැයි වාර්තාවේ.එලෙස තැවරූ ග්‍රීස් මාස 6 ක් පමණ පවතින අතර එය සොරුන්ගෙන් බේරීම සඳහා වියදම් අඩු ඉතා ලාබදායි ක්‍රමයක් ලෙස පිළිගෙන තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=as1403095</link>
    <topic>ලොව මුල්ම දුරකථනය බෑ දෙකක්</topic>
    <author>රෝහණ ආර්යරත්න</author>
    <content>ලොව මුල්ම දුරකථනය බෑ දෙකක්ජංගම දුරකථනයට පෙර පණිවුඩ හුවමාරු කරගැනීම සඳහා සාමාන්‍ය දුරකථනය භාවිතා විය. දුරකථනය නිෂ්පාදනය දෙදෙනකු අතින් සිදුවූ බව පැවසෙතත් දැනට දුරකථනය නිෂ්පාදනය කිරීමේ පේටන්ට් බලපත්‍රය ලැබී ඇත්තේ ඇලෙක්සැන්ඩර් ග්‍රැහැම් බෙල් වෙතය.ඒ කෙසේ වෙතත් මේරිලන්ඩ් ප්‍රදේශයේ සුයිට්ලන්ඩ් හි පිහිටුවා ඇති ඇමෙරිකානු ඉන්දියන් තොරතුරු රැස්කර ඇති ජාතික කෞතුකාගාරයේ තබා ඇති කිසියම් වස්තුවක් පරීක්ෂා කළ පුරාවිද්‍යාඥයින් විසින් දුරකථනයේ කථාන්තරය තව තවත් ඈතට ඇදී යන බව සොයාගෙන ඇත.වර්තමාන දුරකථනයට සමානකම් පෙන්වනු ලබන මෙම භාණ්ඩය දැනට වසර 1200ත් 1400ත් අතර කාලපරාසයකදී ලිඛිත භාෂාවක් පවා ‍ෙනාමැති නොදියුණු ශිෂ්ටාචාරයකට අයත් බව හෙළිවී තිබේ.දකුණු ඇමෙරිකාවේ ආර්ජන්ටිනා‍වත් චිලී රටත් අතර පිහිටි ඇන්ඩිස් කඳුකර ප්‍රදේශයේ පුරාවිද්‍යාත්මක පරීක්ෂණයක් පැවැත්වූ ඉහත කී කෞතුකාගාරයේ අධිකාරි රමීරෝ මටෝස් විසින් මෙම උපකරණය සොයාගනු ලැබූ අතර “මේ උපකරණය හරිහැටි ක්‍රියාත්මක කරනු ලැබුවා ද නැද්ද යන්න පිළිබඳව හරි නිගමනයක් කළ නොහැකි බව අවධාරණය කරයි.ධ්වනි විද්‍යාවේ පුදුම සහගත නිපැයුම් ලෙස සැලකිය හැකි මෙම මෙවලම දුම්මල ආලේප කළ පුහුල් බෑ දෙකකි. ඒවා පණිවුඩ ලබාගන්නා උපකරණ සංඥා ග්‍රාහක උපකරණ ලෙස පාවිච්චි කර ඇත. එම උපකරණ සම්බන්ධ කිරීම සඳහා අඟල් තුනහමාරක් පමණ දිගැති දිග ඇදෙන සම් විශේෂයකින් ආවරණය කරනු ලැබූ කම්බි වැනි ද්‍රව්‍යයක් හා අඩි 75ක් පමණ දිගැති කපු නූල් එම කුඩා රාජධානිය වටා ඇද තිබූ බව පෙනීගොස් ඇත.උතුරු පේරු රාජ්‍යයේ රියෝ මෝචේ සානුව පැතිරි ප්‍රදේශයේ මේ නිර්මාණශීලී ජනතාව ජීවත්වූවේ යැයි ස්මිත්සෝනියන් සඟරාව පෙන්වා දෙයි. චීමු අධිරාජ්‍යය ලෙස හඳුන්වනු ලබන මේ ශිෂ්ටාචාරයේ අගනුවර චැන්චැන් යනුවෙන් හැඳින්වෙන අතර එය ඉතාම පැරැණි නගරයක් බවද කියනු ලැබේ.චැන් චැන් පුරාවිද්‍යාත්මක පරිශ්‍රය අද යුනෙස්කෝවේ ආරක්ෂිත ප්‍රදේශයක් ලෙස සැලකේ. කිලෝමීටර් 20ක් පමණ විශාලත්වයෙන් යුක්ත මේ නගරය ඉතාම ක්‍රමානුකූලව සකස් කරනු ලැබූ නගරයක් බවත් එම රාජ්‍යය පසුකලකදී ඉන්කා ආක්‍රමණිකයින් විසින් අත්පත් කරගනු ලැබූ බවත් සොයාගෙන ඇත.මේ චීමු වැසියෝ නව ලෝකයේ තාක්ෂණය යොදා ගත් නිර්මාණශීලී ජනතාවක් වූ බවත් නිමායි දුරකථනයට (NAMI telephone) අභිරහස් අතීතයක් පවතින බවත් පෙනී‍ෙගාස් ඇත.මේ ‘පුහුල් දුරකථනය’ ප්‍රසියානු රදළයකු වූ වොල්රාම් වි.ෆෝන් ෂෝලර් අතට කෙසේ පත්වූවාද යන්න අභිරහසකි. ෆෝන් ෂෝලර් 1930 දී පමණ පේරු රාජ්‍යයේ කැණීම් කිරීමත් සමඟ මේ දුරකථනය ඔහු අතට පත්වන්නට ඇතැයි අනුමාන කළ හැකිය. පුරාවිද්‍යා සොයාගැනීම් අලෙවි කිරීමෙන් මහා ධනස්කන්ධයක් උපයා ගත් හෙතෙම නිව්යෝර්ක් නගරයේ පදිංචියට පැමිණීමෙන් පසු ඇමෙරිකා‍ව පුරා පිහිටුවා ඇති කෞතුකාගාර වලට ඔහු‍ෙග් කෞතුක වස්තූන් පරිත්‍යාග කිරීමට පෙලඹුණු බව කියනු ලැබේ.ඒ අනුව මෙම ‘පුහුල් බෑ දෙකේ දුරකථනය ද නිමායි (ඇමෙරිකන් ඉන්දියන් තොරතුරු සඳහා වෙන් කරනු ලැබූ ජාතික කෞතුකාගාරයට (NAMI) ලැබුණු බව එම කෞතුකාගාරයේ අධිපති මටොස් පවසයි.මෙම ‘පුහුල් දුරකථනය’ පාලක පන්තිය හා ඒ හා සමාන තත්ත්වයක සිටින අය සමඟ පණිවුඩ හුවමාරු කර ගැනීම සඳහා පාවිච්චි කර ගනු ලැබූ බවත් එම දුරකථනය අපගේ මුතුන් මිත්තන් තුළ වර්තමාන නිර්මාණකරුවන් හා සමාන අදහස් හා හා කියා පැවති බවට කදිම සාධකයක් බවත්මටොස් මත පළ කරයි.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=as1403096</link>
    <topic>සුරතල් ගිරවා නිසා මිනීමරුවා ගස්</topic>
    <author/>
    <content>සුරතල් ගිරවා නිසා මිනීමරුවා ගස්හර්කියුලස් ගිරවාඉන්දියාවේ අග්‍රා නගරයේ හින්දි බසින් පළවන දිනපතා පුවත්පතක කර්තෘ විජය ශර්මා දිනක් වැඩ අවසන් කොට නිවසට පැමිණි විට දුටුවේ ලේ විලක් මැද මරණයට පත්වී සිටි ඔහුගේ ආදරණීය බිරිය නීලාම්ය. විජයට එය මහත් කම්පාවක් විය. තම දයාබර බිරිය සාහසිකයකු විසින් මරා දමා තිබීම ඔහු තුළ වේදනාවත්, කෝපයත් මිශ්‍ර සිතා ගත නොහැකි හැඟීම් සමුදායක් ඇති කරවීය.පොලිස් නිලධාරීන්ගේ සියලු පරීක්ෂණය අවසානයේ විජය ශර්මා නිවී සැනසිල්ලේ සිදුවූ දෙය ගැන කල්පනා කරමින් සිටියේය. ඔවුන්ගේ නිවෙසේ සුරතලේට ඇති කළ ගිරවා හර්කියුල්ය. ඌද තම ස්වාමි දුවගේ අකල් මරණයෙන් කම්පාවට පත්වී සිටින ආකාරය විජයට දැකගත හැකි විය. විජයගේ බෑණනුවන් වන අප්‍රතෝෂ් ෂර්මා ගොස් ස්වාමි නිතර නිතර ඒ නිවෙසට පැමිණෙන්නෙකි. බෑණා ගේ නම සඳහන් කරන හැම අවස්ථාවකදීම ගිරවා මහ හඬ දී කෑගසන ආකාරයත් කථා කිරිමට හැකියාව නිසා හර්කියුල් “උස්තේ මාරා, උස්තේ මාරා” යැයි (ඔහු මැරුවා) හින්දි බසින් කියන්නට වූ අන්දමත් විජයගේ මෙන්ම විජයගේ සොහොයුරු අජේගේ ද විශේෂ අවධානයට යොමු විය.මෙය නිරතුරුවම සිදුවීම නිසා සැකය වැඩිවත්ම ඒ පිළිබඳව ඔවුහු පොලීසියට දැන්වූහ. පොලිස් අධිකාරී ෂලබා මථුර්ගේ ප්‍රධානත්වයෙන් පොලිස් පිරිසක් විසින් අප්‍රතෝෂ් අත්අඩංගුවට ගන්නා ලදී.පාපොච්චාරණයක් කරමින් අප්‍රතෝෂ් ප්‍රකාශ කළේ තමාත් තම මිතුරු රොනි මැසි සමඟ නිවසට ඇතුළු වී තම නැන්දණියගේ සල්ලි හා ස්වර්ණභරණ පැහැර ගත් බවත් ඇය තමා හඳුනාගත් නිසා ඇය මරා දමා ඔවුන් වෙත කඩා පිනූ නිවෙසේ බල්ලාට ද පිහියෙන් ඇන මරා දමා පලා ගිය බවත්ය. ඔවුන් හර්කියුල් නමැති ගිරවා ගැන තැකීමක් නොකිරීම ඔවුන්ගේ අවාසියට හේතු විය.පොලීසියට කොටුකර ගත නොහැකිවූ ඝාතකයා ගිරවා නිසා කොටු කරගත් පොලීසිය ඝාතකයන්ට එරෙහිව මිනීමැරුම් හා මංකොල්ල කෑම යටතේ නඩු පැවරීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=as1403097</link>
    <topic>බයිබලය ජීවිතයක් බේරයි</topic>
    <author/>
    <content>බයිබලය ජීවිතයක් බේරයිබස් රියැදුරෙකු වූ රිකි වැගනර්ගේ ජීවිතය බේරුණේ ඔහුගේ කමිස සාක්කුවේ තිබු “ද මෙසෙජ්” (පණිවිඩය) නම් වූ සරල බසින් ලියැවුණු බයිබලය නිසාය.බස් රියදුරාරිකීගේ බසය ඇමෙරිකාවේ ඩෙටන් සිට ඔහයියෝ දක්වා මඟීන් ගෙන යන්නකි. යම් විදුලි ආබාධයක් නිසා එදින බසය හරිහැටි ක්‍රියාත්මක නොවීය. එය සොයා බැලීමට රිකී බසය ගමන් මාර්ගයේ අයිනකට කර නැවැත්වූයේය. එහෙත් ඔහුට මුහුණ පෑමට සිදුවූයේ සිතා ගත නොහැකි සිදුවීමකටය.හිටි හැටියේම එතැනට කඩා වැදුණු දාමරිකයින් තිදෙනෙක් ඔහුට වෙඩි තැබූහ.“ඇයි මට වෙඩි තිබ්බේ කියා මට තේරුණේ නෑ. ඒත් එක් කෙනෙකු පිස්තෝලය අතැතිව සිටි අයට ‘උඹට සංගමයට බැ‍ඳෙන්න ඕනේ නම් මේ හිම වලහට වෙඩි තියපං’ යනුවෙන් කියනවා ඇසුණා” යැයි රිකි පසුව පැවැසීය.පිස්තෝලය අතැතිව සිටි අය ඔහුට වෙඩි දෙකක් පපු ප්‍රදේශයට තැබුවේය. එහෙත් රිකිගේ උඩ සාක්කුවේ තිබු කුඩා බයිබලය ඔහුගේ ජීවිතය බේරමින් එම උණ්ඩ පපුවට ඇතුළුවීම වැළැක්වීය.“මට ඒ වේලාවේ දැනුණේ කුළුගෙඩියකින් පපුවට ගැහුවා වගේ” යි රිකි පසුව පැවැසීය.මේ අතර ඔහු පිටුපසින් පැමිණි තවත් අයෙක් ඔහුගේ අතට පිහියකින් අනිද්දී රිකී පිහි පහර කාගෙනම පිස්තෝලය උදුරා ගැනීමට අනෙකා සමඟ පොර බදිමින් සිටියේය. ඒ අතරම රිකී ඔහුගේ සාක්කුවේ තිබු පෑන ගෙන පිස්තෝලය සහිත අපරාධකරුවාගේ කකුලට දැඩි ප්‍රහාරයක් එල්ල කළේය. එයින් වේදනාවට පත්වූ ඔහුගේ අතින් බිම වැටුණු පිස්තෝලය අහුලා ගන්නවාත් සමඟ අපරාධකාරයෝ පැන දුවන්නට වූහ.එතැනට පැමිණි පොලිස් නිලධාරීහු වහාම රිකි රෝහලට ඇතුළත් කළහ. ඔහුගේ සාක්කුවේ තිබු බයිබලය පරීක්ෂා කළ පොලිස් නිලධාරීන්ට බයිබලයට වැදුණු වෙඩි උණ්ඩ දෙකක් හමු වී ඇත.“ඩෙටන් පොලීසියේ සාජන්ට් මයිකල් පොලී පවසන අන්දමට මෙය ඇදහීමට පවා අපහසු ප්‍රාතිහාර්යයක්. යම් අදෘශ්‍යමාන බලවේගයක් මෙම සිද්ධිය පිටුපස සිටිනවා. එහෙම නැත්නම් රිකී මේ විධියට බේරෙන්නේ නෑ” යි හෙතෙම පැවැසීය.“ද මෙස්ජ්” නම් වූ බයිබලයේ කර්තෘ 81 හැවිරිදි ඉයුජින් එච්. පීටර්සන්ය. මේ සිද්ධිය අසා මහත් සේ සතුටට පත්වූ පීටර්සන් “මගේ බයිබලයෙන් ජීවිතයක් බේරුණා කිව්වම මට දැනුණු සතුට අප්‍රමාණයි” යනුවෙන් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=as1403098</link>
    <topic>මගෙ අක්කගෙ දුව කාගෙන්වත් ටොකු කන්න ඕනැ නෑ</topic>
    <author/>
    <content>මගෙ අක්කගෙ දුව කාගෙන්වත් ටොකු කන්න ඕනැ නෑවෑන් රථය පිටත්ව යෑමෙන් පසු මිදුල පාළුවට ගියාක් මෙනි. නිවෙස තුළ රැව් පිළිරැව් දුන් සිනා කතා ද නැවතුණෙන් සියල්ල හුදෙකලා බවක ගිලී ගියේය. එහෙත් සුනන්ද නැවත නැවතත් සිය ප්‍රීතිය පළ කළේය.“විමල් අයිය ආපු එක මොනතරම් හොඳද...”බණ්ඩාර මැණිකා ද හිස සැලුවාය.“ඒක නේන්නං... මටත් ඇස් අදහගන්ඩ බැරිව ගියා මේ පුතා දකිද්දි...”නදී සිය පියා දෙස බලා සිටියේ තරමක කනගාටු‍ෙවනි . ඔහු වෙතින් වෙහෙසකර බවක් දිස්වන්නේ යැයි ඇයට සිතිණ. යටපත් කරගත් ශෝකයක සලකුණු ඇත්දැයි සැකයෙන් ඇය සුපරීක්ෂාකාරී බැල්මක් හෙළුවාය.“ඇස් අදහගන්ඩ බැරි වෙන්න ඇත්තෙ අම්මට නෙමේ විමල් අයියට..”තවමත් නොසතුටින් පසු වන ගෝතමී පුටුවක් මත ඇද වැටුණාය.“ඒක නං ඇත්ත. ඔසරියක් ඇඳගෙන ලස්සනට ලැජ්ජ බයට මේ ඉන්නෙ ගෝතමී ද කියල මට හිතාගන්න බැරිවුණා...යි කී විමල් ‍හිනැහුණේය. සුනන්ද හඬ නඟා හිනැහුණේ අත්ල එකට ගටමිනි.“අර යක්ෂ කෙල්ල ද මේ ඉන්නෙ කියල හිතුණද?”ගෝතමී නැඟී සිටියේ අයියාත් මස්සිනාත් දෙස රවා බලමිනි.“කට්ටියටම හරි සතුටුයිනෙ මම මෙතන මෝඩයා වුණානේ..”නදී බියමුසු බැල්මක් හෙළුවාය.“අනේ තරහ ගන්න එපා පුංචි අම්මේ..යි ඉල්ලා සිටින්නට පවා ඇයට සිතිණ.“ඕං කිව්වා කතාවක්.. අනේ හැබෑටම කේන්ති ගන්න දෙයක් මෙතන ති‍යෙනවද?”බණ්ඩාර මැණිකා නෝක්කාඩු කීවාය.“හරි හරි... කියන්ඩකො ඉතිං මනමාලයා හොඳද කියලා..”සුනන්ද යාප්පුවෙන් කතා කළේය.“ඒ මනුස්සයගෙ ඇති වරදක් නෑ.. ඔය අපූරුවට හිටියෙ.. හිනාවුණේ කතාකළේ හරියට ‍මේ ලෝකෙ ඉන්න හොඳම මිනිහ වගේ...යි කියමින් ගෝතමී ඇතුල් කාමරයක් වෙත ගියාය. ඇගේ කීමෙන් වික්ෂිප්ත වූ සුනන්ද සිය මවත් මස්සිනාත් දෙස බැරෑරුම් බැල්මක් හෙළු‍ෙව්ය.“අනේ දුවේ අර යස්සනීට ඔසරිය ගලවගන්ඩ උදව් කරන්න. නැත්තං ඕක ඉරල විසි කරයි.” බණ්ඩාර මැණිකා මිනිබිරියගෙන් ඉල්ලා සිටියාය. නදී කාමරයට දිව්වාය. එහෙත් ඇයට දොර අසල නවතින්නට සිදු විය.“දොර අරින්න පුංචි අම්මේ..යි ඇය අගුල ලෑ දොරට ගසමින් හඬ ගෑවාය.“වෙලාවකට හිතෙනවා විමල් අයියෙ අල්ලල දාල නිකා ඉන්න. අම්මත් නැති දවසක තනි වෙනව නේද කියලයි මෙච්චර මේ දඟලන්නෙ”සුනන්ද කීවේ කලකිරීමෙනි.“කෝ තමරා නංගි...?” විමල් ඇසුවේ දිගින් දිගටම නෑණන්ඩිය විවේචනය කරන්නට ප්‍රිය නොකළ බැවිනි.“එයා කොහෙ එන්නද? ඕං වමනෙ දදා ඉන්නවා..”බණ්ඩාර මැණිකා නොසන්සුන් වූවාය.“අනේ බත් කටක් අරින්ඩෝනෑ තමරා දුවට... හිටින්ඩ මං ඉක්මනට ඔතල දෙන්ඩ..”“ඉතිං පුතාව එක්ක එන්ඩ තිබ්බනේ” විමල් සිහිපත් කළේ සුනන්දගේ පුත්‍රයාය.“ඉස්කෝලෙයි.. පන්තියි එක්ක ළමයින්ට ‍නිවාඩුවක් නෑනෙ විමල් අයියා අපිට තරම්වත්”විමල් හිස සැලුවේය. චාපා සරසවි වරම් ලද බව ඔහු හෙළි කළේ පහත් හඬිනි“මං නං හිතුව විමල් අයියෙ... නදීටත් තව පාරක් විභාගෙ කෙරුවනං කැම්පස් යන්ඩ තිබ්බා..”සුනන්ද සොම්නස ද දොම්නස ද එකවර පළ කළේය.විමල් සුසුමක් හෙළුවේය.“ඒ ගැන තමා මගෙත් හිතට අමාරු.. මට තේරෙන්නෑ මල්ලි මං‍ මොනව කරන්නද කියලා.. මේ ළමය මෙහෙ ඉඳල හරියයිද..? නිර්මලාට මම කරන වැරැද්දක් නේද මේ කෙල්ල මේ විදියට අතෑරලා දාන එක..?”සුනන්ද වටපිට බැලුවේ ය. මව මුළුතැන්ගෙය වෙත යෑම පිළිබඳව ඔහු සතුටු විය.“ළමයා අත්තම්ම ළඟනෙ ඉන්නෙ විමල් අයියෙ. ඒ ගැන කරදර වෙන්න එපා.... අපේ තමරා ඔය පොඩි පොඩි අත්කම් වැඩ කරනවා. නදීටත් බැරියැයි ටිකක් ඉගෙනගන්න.”“අනේ මංදා.. චාපාත් කැම්පස් ගියාම ලාලනියි මායි විතරයි ගෙදර. එහෙම කියල නදී එක්ක යන්නත් මට බයයි.. මේ ළමයගෙ හිත රිදෙයි කියල මට බයයි සුනන්ද මල්ලි”සුනන්ද මඳ සිනාවක් පෑවේය.“මනුස්ස අපි ඉතිං කරන්නෙම අනුන්ගෙ හිත් රිද්දන එකයි තමුන්ගෙ හිත රිද්දවාගන්න එකයිනෙ විමල් අයියෙ...”“මං ආවෙ ලොකු දුව එක්ක යන්න හිතාගෙන. චූටි දුවත් ආසාවෙන් බලා ඉන්නවා කැම්පස් යන්න කලින් අක්කා ගෙදර එනකම්”“ඒකට නං උත්තරේ තියෙන්නෙ නදී ගාව තමා විමල් අයියෙ... යන්න කැමැති නං එක්ක යන්න.. ඉන්න කැමැති නං ඉන්න අරින්ඩ..”විමල් අඬගසන්නට පෙර නදී දිව ආවාය. ඇය වෙත වූයේ බියපත් පෙනුමකි.“අනේ තාත්තේ පුංචි අම්මා දොර වහගෙන.. මං කොච්චර කතා කළාද.. ඒ වුණාට එයා දොර අරින්නෙ නෑනෙ..”විමල් සහ සුනන්ද නැඟී සිටියේ කලින් කතිකා කරගත්තාක් මෙන් එකම වරය.“ඇයි දෙයියනේ.. දොර වහගෙන විලම්බීත නටන්ඩ තරං දෙයක් සිද්ධ වුණා ද...Óයි දොස් පවරමින් සුනන්ද කාමරය වෙත දිව ගියේය. විමල් ඔහු පසුපස ගමන් කළේ මහත් සේ කැලඹෙමිනි.“අත්තම්මේයි කෑ ගසමින් නදී මුළුතැන්ගෙයට දිව්වාය.“නංගී.. මොකද මේ? දොර අරින්ඩ..”සුනන්ද දොරට වැරෙන් පහර දු‍න්නේය.“ගෝතමී... දොර අරින්ඩ” විමල් ද උස් හඬින් ඉල්ලා සිටියේය.“නෑ මං දොර අරින්නෑ... උදේ ඉඳලම මං ඕගොල්ලන්ට ඕන හැටියට හිටියනෙ... දැන්වත් මට මගේ පාඩුවේ ඉන්ඩ දීල යනවද නැද්ද මෙතනින්..”ගෝතමීගේ උච්ච ස්වරය වැසුණ දොරට එපිටින් ඇසිණ.“මේක යකාගෙ කෙළියක්නෙයි කෝපයෙන් කී සුනන්ද දොරට පා පහරක් එල්ල කළේය.“හා.. හා..නිකං අපරාදෙ මෙතන දඟලලා කෑකෝ ගහල වැඩක් ඇතෑ.. මං යාප්පුවෙන් කතාකරල කෙල්ල එළියට ගන්නං”බණ්ඩාර මැණිකා බත්මුල දිගු කරමින් කතාකළේ පහත් හඬිනි.“අම්මගෙ ඔය බුරුල හින්දා තමයි මෙයා මේ හැටි මුරණ්ඩු. මනමාලයෙක් ගෙදෙට්ට ආව කියල ඔහොම තරහ ගන්නවද වෙන ගෑනු ළමයි..” කියමින් සුනන්ද ඉවතට ගියේය.“විමල් පුතා දන්නවනෙ ඉතිං කෙල්ලගෙ තරම.. අනේ තරහගන්ඩ එපා”බණ්ඩාර මැණිකා බැගෑබර බැල්මක් හෙලුවාය.“නෑ අම්මේ.. මාත් යන්ඩ ඕන. ‍ෙලාකු දුවව එක්කගෙන යන්ඩ වෙනවා.. චූටි දුව කැම්පස් තේරිලනේ.. ඉතිං මට බේරෙන්ඩ බෑ අක්ක එක්කගෙන එන්න කියල”බණ්ඩාර මැණිකා ගේ දෑස දිදුලන්නට විය. ඇය ඔසරිපටින් කඳුළක් පිසදැමුවාය.“අම්ම කවුරු වුණත් අපේ නදී කෙල්ලගෙ එකම සහෝදරී‍ෙන.. මට සංතෝසෙ උහුලගන්ඩ බෑ පුතේ..”විමල් සිය දියණිය දෙස බැලුවේය.“ඉක්මනට ලෑස්ති වෙන්න පුතේ..”නැඟණිය‍ගේ ජයග්‍රහණයට සුබ පැතීමේ උවමනාව නිසාම නදී යුහුසුලු වූවාය. එහෙත් ඇයට ඉඩ ලැබුණේ පයක් ඔසවන්නට පමණි. ඇරුණ දොරින් පිටතට කඩාපැන්න ගෝතමී යුවතියගේ අත ඩැහැගත්තාය. ඇය නදීත් සමඟ යළිත් කාමරයට වැදුණාය. දොර මහ හඬින් වැසී ගියේ ය. විමල් සහ බණ්ඩාර මැණිකා ඔවුනොවුන් දෙස බැලුවේ පුදුමයෙන් අයාගත් ඇසිනි.“ගෝතමී ... මම ලොකු දුවව එක්කගෙන යන්නයි ආවෙ. මට පරක්කු වෙනවා.. මේ දොර අරින්න”සිහි එළවාගත් මිනිසා දොරට ගැසුවේය.“ඇයි? ආයෙත් කුඩම්මගෙන් ටොකු කන්ඩද? මගෙ අක්කගෙ දුව එක එක ගෑනුන්ගෙ කතා අහන්ඩ ඕන නෑ... විමල් අයියට යන්ඩ පරක්කු වෙනවනං යන්ඩ... කවුද අල්ලගත්තෙ?”ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=as1403099</link>
    <topic>රිය අනතුරින් බේරුණත් මිය ගියේ දොස්තරගේ වරදින්</topic>
    <author>ඉනෝකා පෙරේරා බණ්ඩාර</author>
    <content>රිය අනතුරින් බේරුණත් මිය ගියේ දොස්තරගේ වරදින්හැම ඉරිදාවක මෙන් එදත් නාලක සිය පෙම්වතිය වූ ශ්‍යාමාගේ නිවෙසට පැමිණියේ සුපුරුදු පරිදි ඈ බලන්නටය. ඈ හා දවස ගත කරන්නටය.ශ්‍යාමා සිටියේ ද ඔහු එනතුරු ඇඟිලි ගනිමිනි. ඒ තමාට වුවමනා සාප්පු බඩු කිහිපයක් ගන්නට ඔහු හා නිට්ටඹුවට යාම සඳහාය.“ඔයා එනකල් මං මඟ බලාගෙන හිටියේ. මං ඉක්මනට කෑමත් හැදුවා, දවල්ට කාලා අපි ටවුමට ගිහින් එමු. මට බඩු වගයක් ගන්න තියෙනවා...”ඈ නාලකට කීවේ, ඔහු යතුරු පැදියෙන් බසින්ටත් පෙරය.“හැබැයි හුඟක් දවල් වෙන්න කලින් ගිහින් එමු. කට්ට අව්වේ යන්න ගියාම එපා වෙනවා...”ගිමන් නිවා, ටික වේලාවක් කතාබහ කරමින් සිටි පෙම්වතුන් මවුපියන් වැඳ යතුරුපැදියේ නැඟී ගමන පිටත් වූයේ, ‘ඉක්මනට එමු...'යි කතිකා කර ගෙනය.යතුරු පැදියේ නැඟී ශ්‍යාමා, සුපුරුදු පරිදි නාලකගේ ඉණ වටා දෙඅත් දමා තදින් අල්ලා ගත්තාය. තරමක වේගයෙන් ඔහු යන බව දැනුණත්, ඒ වේගය ඇයට නුහුරු නොවූයෙන් ඉවසා සිටියාය.“ටිකක් හෙමින් යමු. අද ඉරිද නිසා කලබලයකුත් නැහැනේ...”මඳ දුරක් යද්දී ඈ කී නිසා ඔහු වේගය බාල කළේය.පිටුපසින් එන කන්ටේනරයක් වරින් වර පැති කණ්ණාඩියෙන් දුටුව ද නාලක එය ගණනකට නොගත්තේ ඉස්සර කර යනවා නම් ඔහුට පාරේ ඕනෑවටත් වඩා ඉඩ ඇති බව පෙනුණු නිසාය.ටික දුරක් පැමිණි කන්ටේනරය ඉස්සර කරන්න හදනවා දුටු නාලක බයිසිකලය වමට කපා ඔවුන්ට තවත් ඉඩ දීමට සිතුවේය.එහෙත් ඊට කලින් කන්ටේනරය ඉස්සර වූයේ බයිසිකලයේ පැති කණ්ණාඩියේ ද වැදී ගෙනය. ගතවූයේ නිමේෂයකි.ඊළඟට සිදුවූයේ ඔවුන් සිහිනෙන්වත් නොසිතූ ව්‍යසනයකි.පැති කණ්ණාඩිය වදිනවාත් සමඟම බයිසිකලය පෙරැළිණි. නාලක බදාගෙන පිටුපස වාඩිවීහුන් ශ්‍යාමා බිම ඇද වැටිණි. බිම වැටුණු ශ්‍යාමාගේ දෙපා උඩින් කන්ටේනරය ඇදී ගියේය. තත්පර ගණනකදී සිදුවූ මේ සියල්ල අවසානයේ ලේ විලක් මැද ශ්‍යාමා වැටී සිටියාය. ඒ, දණහිසට පහළින් වෙන්වූ දෙපා කොට සහිතවය. ඇගේ වෙන්වූ කකුල් දෙක කන්ටේනරයේ රෝදවලට තැලි පොඩිවී මහ පාර මැද වැටී තිබිණි.සුළු තුවාල ලැබූ නාලකට සිහි තිබුණත් ශ්‍යාමාගේ සිහිය ආවේ රෝහල් ඇඳ මතදීය. ඒ වන විට ඈ සැත්කමකට ද මුහුණ දී සිටියාය.“මට මොකද මේ වුණේ... අනේ නාලක කෝ මගේ කකුල් දෙක...”ඈ, ඔහු බදා හඬන්නට වූයේ, ඉහිලුම් නැතිවය. තවමත් 20 වැනි වියේ පසුවූ රූමත් යුවතියක වන ශ්‍යාමා, කකුල් කොට දෙකක් සහිත ආබාධිතයෙක් බවට පත්වීම කාගේත් හදවත කම්පා කළ දසුනක් විය. ‘පව්! අහිංසක කෙල්ල...’ හෙදියන් පවා ඈ දෙස බලා සිටියේ අනුකම්පාවෙනි.නාලකත් ඇස් රතු වන තුරු ඈ තුරුලු කොට හැඬුවේ තමන් නිසා සිය ආදරවන්තියට සිදුවූ විපත දරා ගත නොහැකිවය.“ඔයා දුක්වෙන්න එපා. කකුල් නැති වුණාට කමක් නෑ, මං ඔයාව බඳිනවා...”ඔහු පොරොන්දු වූයේ ඇගේ නළලත සිඹ ගනිමිනි.දෙමසකට පමණ පසු ඈ රෝහලෙන් පිටවූයේ කකුල් දෙක වෙනුවට ‘දෙපා කොට’ සහිතව, කිහිලි කරුවල වාරුවෙනි.ලොකුම ප්‍රශ්නය වූයේ, තුවාල හොඳ වන තුරු වැසිකිළි යාමයි. කැපුම් තුවාල හොඳ වනතුරු, ඒ කාරිය සඳහා උදරයේ පැත්තකට වැසිකිළි බෑගයක් සවි කරන්නට වෛද්‍යවරු තීරණය කළේ ඒ ප්‍රශ්නය විසඳන්නටය. එය ඇයට පහසුවක් ද වූයේය.ආමාශයෙන් සහ මහ බඩවැලෙන් දිරාපත්ව යන ආහාර අපද්‍රව්‍ය කොටස් බෑගයට එක්වූ විට ඇයටම සුද්ද පවිත්‍ර කර ගැනීම පහසු විය. තුවාල සනීප වන තෙක් හය මාසයක්වත් බෑගය සවිකරගෙන සිටිය යුතු විය.කර කියා ගත හැකි දෙයක් නැති තැන ශ්‍යාමා ඒ ජීවිතයට ද හුරු වූවාය.“කමක් නෑ, හය මාසෙකින් මේක අයින් කරනවනේ.” ඈ හිත හදා ගත්තාය.තුන් මසකට පසු නාලක, කියූ පරිදිම ඈ විවාහ කර ගත් අතර ඔහු ද සිටියේ ඊළඟ තුන්මස උදාවන තුරු නොඉවසිල්ලෙනි. ඒ, තම බිරියට මහා වධයක් වූ මේ වැසිකිළි බෑගය සැත්කමකින් ඉවත් කරන්නට කල් පිරෙන දිනය උදාවන තුරුය.කොළඹ විශ්‍රාමික නාගරික හදිසි මරණ පරීක්ෂක එඩ්වඩ් අහංගම මහතාගේ ජීවන අත්දැකීම්ඒ කාලය උදාවෙමින් පැවැතිණි. කොළඹ පුද්ගලික රෝහලක වෛද්‍ය මහාචාර්යවරයකු චැනල් කළ නාලක, තම බිරිය ඔහුට පෙන්වා අවශ්‍ය උපදෙස් ගත්තේය.අවශ්‍ය මූලික කටයුතුවලින් පසු වෛද්‍ය මහාචාර්යවරයා සැත්කමට දිනයක් දුන් අතර, ඇගේ තුවාල ද පරීක්ෂා කොට සැත්කමට සූදානම් වන්නැයි අඹු සැමියන්ට දැන්වීය.ශ්‍යාමාගේ සිතට සැනසිල්ලක් දැනිණි. නියමිත දිනට ඈ රෝහල් ගතවූයේ පස්වනක් ප්‍රීතියෙනි.ඒ සතුට නැඟී සිටියේ, දෙපා අහිමි වූ දුකද පරදාය.සැත්කම සඳහා තෝරා ගත් වෛද්‍යවරයා මහාචාර්යවරයකු වූ හෙයින් සැත්කම පිළිබඳ කිසිදු බියක් ද ඇයට නොදැණිනි.ඒ අනුව 2011 වසරේ ජුනි 09 වැනිදා කොළඹ ප්‍රසිද්ධ පුද්ගලික රෝහලකදී ශ්‍යාමා, අදාළ සැත්කමට මුහුණ දුන්නාය.මෙතෙක් උදරයේ පැත්තකට සවි කළ බෑගය ඉවත් කළ පසු ඇයට දැනුණේ අසීමිත නිදහසකි. සිහිය ආ විට දැනුණු ඔක්කාරය නිසා ඇයට බෙහෙත් පෙති කිහිපයක් ම බොන්නට සිදු විය. නිර්වින්දනය කළ මොහොතේ කොඳු නාරටියට ගැසූ එන්නත නිසා සිහින් කොන්දේ වේදනාවක් ආවද එය එතරම් ගණන් ගත යුතු නැතැයි ඈ සිතුවාය.සාමාන්‍ය තත්වයෙන් පසු වූ සිය රෝගියා පිළිබඳ සොයා බැලූ, වෛද්‍ය මහාචාර්යවරයා, පසුදා එනම් 10 වැනිදා නුවර පුද්ගලික රෝහලකට පිටත් විය. ඒ තවත් සැත්කමක් සඳහාය.10 වැනිදා දවල් වරුවේ රෝහලට කතා කළ ඔහු, දුරකථනයෙන් සිය රෝගියා පිළිබඳ විමසන්නට විය.‘බඩ පිපිලා නැහැ සර්. වමනේ ගතිය තමයි තියෙන්නේ...’රෝහලේ ඈ භාරව සිටි දොස්තරවරයා, ඔහුට පැවසූ විට,‘පොටෑසියම් ලවණ තියෙන බෙහෙත් දෙන්න එපා. දියර ආහාර වර්ග විතරක් දෙන්න’ යි මහාචාර්යවරයා දැන්වීය.‘සර් ලෙඩාගේ ‘Intra venousline’ එක (අන්තර් ශිලා නාළය) ගැලවිලා....’ රෝහලින් පැවසිණි.‘ඉක්මනට නිර්වින්දන වෛද්‍යවරයාට කියලා ඒක සවි කරන්න....’රාත්‍රි 10.30 ට රෝහලින්, මහාචාර්යවරයාට ඇමතුමක් ආවේය.‘සර්, ලෙඩාගේ පපුව රිදෙනවා කියනවා'. තදින් හුස්ම ගන්නවා. මොකද කරන්නේ...’‘ඉක්මනට ඔක්සිජන් දෙන්න. දැඩි සත්කාර ඒකකයට යවන්න...’ ඔහු දුරකථනයෙන් ම කීය.පාන්දර යාමයේ යළිත් රෝහලෙන් ඔහුට ඇමතුමකි.‘සර් ලෙඩාට හුඟක් අමාරුයි වගේ...’‘දිගට ම ඔක්සිජන් දෙන්න...’ ඊළඟ විසඳුමත් දුරකථනයෙනි.‘සර්, ලෙඩාගේ හෘද වස්තුව නැවතුණා. ලෙඩා ඉන්නේ Pulmonaxy embolism’ තත්වයක. අපි පපුව මසාජ් කරලා යථා තත්වයට ගත්තා.ඊළඟ දෙපැයේ මහාචාර්යවරයාට රෝහලින් ඇමතුම් ආවේ නැත. එහෙත් ඒ වන විට දෙවතාවක් ම ඇගේ හදවත නැවතී තිබිණි.වෛද්‍ය කාර්ය මණ්ඩලය මහත් පරිශ්‍රමයක් දරා එය යළි පණ ගන්වා තිබිණි.පාන්දර යාමයේ නුවරින් පිටත් වූ වෛද්‍යවරයා කොළඹට ළඟා වූයේ තවත් දෙතුන් පැයකට පසුවය. එහෙත් ඒ වන විට ශ්‍යාමා ජීවිතයෙන් සමුගෙන ය. ඔහුට දකින්නට වූයේ 09 වැනිදා සැත්කම කළ රෝගියා 11 වැනිදා මළ කඳක් වී ඇති අයුරු පමණි.ඈ වෙනුවෙන් පශ්චාත් මරණ පරීක්ෂණයක් පැවැත්වීමට තීරණය වූ අතර, අහංගම මහතා දිගින් දිගටම කරුණු විමසීය.‘Sepsis (පැසවීම් තත්වයක්) සහ Peritonitis තත්වය නිසා මරණය සිදු වී ඇත...’ වෛද්‍ය වාර්තාව එසේ ලියැවී තිබිණි.“පශ්චාත් මරණ පරීක්ෂණයේදී එය තහවුරු වුණා. මේ රෝගියාට හෘදයට ආසන්න රෝගයක් තිබෙන බවට හෙළි වූයේ නැහැ. මරණය සිදුවූයේ සැත්කමින් පසු ඇතිවූ මේ තත්ත්වයන් දෙක නිසා.මෙතෙක් බෑගය දමා තිබූ උදරය විවර කළ පසු, ශල්‍ය තුවාලය නිසි ලෙස යළි සකස් කළා දැයි ප්‍රශ්නයක්. මොකද එතෙක් බෑගයට ගමන් කළ උදරයේ ඒ අපද්‍රව්‍ය, ශල්‍ය තුවාලයට ද කාන්දු වී තිබුණා. ඉන් තුවාලය තදින් පැසවා තිබුණා.අනික එවැනි රෝගියකුට ඉතා සියුම් හෝ විෂ බීජයක් ඇතුළු විය හැකියි. ඒ ශල්‍යාගාරය, දැඩි සත්කාර ඒකකය හෝ රෝගියාගේ කාමරයෙන් විය හැකියි.අනික ඒ ඒ වෙලාවට දුරකථනයෙන් රෝගියාගේ තත්වය විමසුවා විනා, ශල්‍යකර්මය කළ වෛද්‍ය මහාචාර්යවරයා, පසුදා සිට රෝහලේ සිටියේවත් නැහැ. මේ රෝගියාගේ ශල්‍ය තුවාල පිළිබඳ මීට වඩා බලන්න තිබුණා.මා අන්තිමට මගේ තීන්දුව ලියුවා. ‘Medical Misadventure’ හෙවත් ‘වෛද්‍ය අනිෂ්ඨය’.ඒ කියන්නේ වෛද්‍යවරුන්ගේ යම් නොසැලකිලිමත් භාවයක් සිදු වී තිබෙනවා. එය උසාවියට ගිහින් ඥාතින් ඔප්පු කර ගත යුතුයි...”දෙපා කැඩී ශරීරයෙන් ම ඉවත් වී ගියද ජීවත්වීමට වාසනාව ලද ශ්‍යාමාට අවසානයේ සිදු වූයේ සුළු ශල්‍යකර්මයක් නිසා ජීවිතයෙන් සමු ගන්නටය.කන්ටේනර් රියැදුරකුගේ නොසැලකිල්ලෙන් පළමුව දෙපා අහිමි වූ ඇයට, දෙවනුව වෛද්‍යවරයකුගේ නොසැලකිල්ලෙන් ජීවිතය ද අහිමි වූයේ ය.අම්මාටත් තාත්තාටත් හිමි එකම දියණී අවුරුදු 21 වන්නටත් පෙර සියල්ල හැරදා යන්නට ගියේ එලෙසිනි.වරද කාගේද....? අවසානයේ ශ්‍යාමා වෙනුවෙන් විසඳුණු යුක්තියක් ද නැත.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=as14030910</link>
    <topic>නෙළුම්විල</topic>
    <author/>
    <content>නෙළුම්විලමගේ මිතුරා ගමක ඉඩම් කැබැල්ලක් මිලදී ගත්තේ ය.එය පිහිටියේ අතුරු මගකට මුහුණලා ය.අතුරු මගින් එහා පැත්තේ ගමේ පවුලක් පදිංචිව සිටියේ ය.මගේ මිතුරා සාමාන්‍ය රැකියාවක් කරන තැනැත්තෙකි. එහෙයින් ඔහුට ඉඩම් කැබැල්ලේ ගෙයක් හදා ගන්නට කලක් ගත විය. වසර කිහිපයක් ගිය තැන ඔහු එහි තරමක දෙමහල් නිවෙසක් හදා පදිංචියට ගියේ ය.මිතුරා මේ ඉඩම් කැබැල්ල මිලදී ගන්නට පෙර එය නොනිල වශයෙන් පාවිච්චි කර තිබුණේ ගමේ ගෙදර කට්ටිය ය. එකල ඒ නිවෙසට ආ යාන වාහන නතර කරන ලද්දේ මෙහි ය.මිතුරා මේ ඉඩම් කොටස මිලදී ගත් පසු පමණක් නොව මිතුරා මෙහි ගෙයක් හදා පදිංචියට ආ පසු ද අර පවුලේ පුරුද්ද අත ඇරුණේ නැත. මෙය කරදරයකටත් වඩා පීඩාවක් බවට පත් වූයේ මිතුරා ගේ බිරිය මහන්සියෙන් හිටවා නඩත්තු කර ගෙන ආ මල් පැළ ද රිය සකින් තැළී පොඩි වී යෑම නිසා ය.නිවාඩු දිනෙක මිතුරා සිය බිරිය ද සමඟ අලුතෙන් මල් පාත්තියක් සිට වූයේ යාබද නිවැසියනට තමන් ඒ වෙනුවෙන් දරන තැත පෙනෙන පරිදි ය. ඒ ගැන ඔවුන්ගේ අවධානය යොමු වී ඉන්පසු එතැන වාහන නතර නොකරනු ඇතැයි ඔව්හු සිතූහ. එහෙත් යාබද ගෙදර අය මේ යුවළගේ තැත එක්කෝ ගණන් නොගත්හ. නැත්නම් නොසලකා හැරියහ.මිතුරා යාබද ගෙදර අයට පෙනෙන පරිදි යළිත් මල් පැළ සිටවූයේ ය. එහෙත් නැවත සිටවන ලද මල් පැළ උඩ ද වාහන නතර ‍කැරිණ.මිතුරාට කේන්ති ගිය හැම වෙලාවේම ඔහුගේ බිරිය ඔහුට පුන පුනා කී දෙයක් විය.“අනේ ජගත්, අපි පිටගංකාරයො. ගමේ මිනිස්සුන්ව තරහ කර ගන්නෙ නැතුව ජීවත්වෙන්ඩ බලමු.”“මට තේරෙන්නෙ නෑ චමී ඔයාගෙ ක්‍රමවේදය! ඔයා කියන්නෙ “අපි හැමදාම මල් පැළ හිටවමු. ඒ ගොල්ලො හැමදාම මල් පැළ තළල පොඩි කරල දායි. අපි ඒක ඒ විදිහට බාර ගම්මු.” කියලද? මිතුරා තර්ක කළේ ය.“එහෙම නෙමේ අපි ඒගොල්ලන්ව හිතවත් කරගන්ඩ බලමු”“ඒ කොහොමද?”“අපි වෙලාවක කේක් එකකුත් අරගෙන ඒ ගොල්ලන්ගෙ දිහා යං.”බිරියගේ යෝජනාව ප්‍රයෝජනවත් වේ යැයි සිතූ මගේ මිතුරා ඊළඟ සති අන්තයේ කේක් එකක් ද රැගෙන බිරිය ද සමඟ අසල්වැසි ගෙදරට ගියේ ය. එහෙත් ගමේ ගෙදර අය පිටස්තරයන් එතරම් ගණන් ගන්නා බවක් නොපෙ‍නිණ.දූත ගමන කිසිදු ප්‍රයෝජනයක් නැති දෙයක් බව වැටහුණේ එදින සවස ද නවත්වන ලද ලොරියකින් මල් ගස් පොඩි වීම නිසා ය. මින් කෝපයට පත් මගේ මිතුරා පසුදා යාබද ගෙදර නිවැසියන් හමුවී තමන්ට දිගින් දිගටම සිදුවන කරදරය ගැන කියා සිටියේ ය.“මේ පැත්තෙ ගෙවල් කීපෙම වාහන නැවැත්තුවෙ ඔය ඉඩමෙ තමයි! ලැබුණු උත්තරේ එවැන්නකි‍.මේ කරදරයෙන් මිදෙන්නට නම් කළ යුත්තේ තාප්පයක් බැඳීම ය. එහෙත් ඒ සඳහා යන වියදම අධිකය. අන්තිමේදී කටු කම්බි වැටක් ගැසීමට මිතුරාත් බිරියත් යෝජනා ස්ථිර කර ගත්හ.වැඩි දිනක් ගතවීමට පෙර මේසන් බාස් උන්නැහේ කෙනකු කැඳවා කොන්ක්‍රීට් කණු සිටවීම ඇරඹිණ.“මල්ලි කණුවල මුලට දාන කොන්ක්‍රීට් එක තද වෙනකං හෙල්ලෙන් නැතුව තියෙන්ඩ ඕනෑ. කවුරු හරි හොරෙන් ඇවිත් හොල්ලල ගියොත් වැඩෙන් පලක් නෑ” බාස් උන්නැහේ මගේ මිතුරාට එබඳු උපදෙසක් දුන්නේ යාබද ගෙදර හා පැවැති නොක්කාඩුව ඔහු ද දැනගෙන සිටි බැවිනි.කණු පෙළට කොන්ක්‍රීට් දමා අවසන් වනවිට එදින කළුවර වැටිණ. ගෙදර දෙදෙනාම වැ‍ඩේට හිරවූ නිසා රෑ කෑම වේල හැදීම ද පමා විය. බාස් උන්නැහේගේ ගනුදෙනු බේරූ පසු බිරියට මදක් විවේකීව හිඳින්නැයි කී මගේ මිතුරා සිය යතුරු පැදියේ නැඟී රෑට අහරක් ගෙන එනු පිණිස ළඟ පාත නගරයට ගියේ ය.ආපසු එන අතරතුර ඔහු ගේ හිතට ලොකු සැකයක් ආවේ ය. බාස් උන්නැහේ කී පරිදි කවුරුන් හෝ කණු සොලවනු ඇතැයි ඔහුට බියක් සිතිණ. ඔහු කළේ ඈත තියා ම යතුරු පැදියේ ලයිට් නිවා නිව්ටල් එකේ පැමිණීම ය. කිසිදු සද්දයක් නෑසෙන පරිදි කරුවලේ එසේ ආ ඔහු ගේ ඉදිරිපිට දී හිටි හැටියේ ම ලයිට් දැම්මේ ය. පුදුමයකි! කණුවක් අල්ලා සොලවමින් සිටි දෙදෙනෙක් බිය පත්වී වැටි වැටී දුවන්නට වූහ.කණු කිහිපයක් ඇල වී තිබිණ.පසුදා යළි බාස් උන්නැහේ කැඳවා ගෙන ආ ඔහු ඇල වූ කණු යළිත් පිළිසකර කරවා ගත්තේ ය.මිතුරා මේ සියල්ල මනා ඉවසීමකින් සිදු කිරීම බිරියගේ පුදුමයට ද හේතු විය. වැට ගැන කිසිත් නොකී ඔහු පසුදා උදයේ සුදුසු පරිදි වැ‍ඩට ද ගියේ ය. ඔහු වැඩ ඇරී කළුවර වැටෙන්නට පෙර ගෙදර ආවේ බඩු මල්ලක් ද උස්සා ගෙන ය.“මේ මොනවද?” බිරිය ‍මල්ල ඇද බැලුවා ය. රතු හා සුදු රෙදි කඩ දෙකක්, පොල් තෙල් බෝතලයක්, පොල් ගෙඩි කිහිපයක්, පහන් තැටිලි, තිර, හඳුන්කූරු, කට්ටකුමංජල් වැනි දේ එහි විය.“‍‍ඔයාට පිස්සු ද? මේ මොනවද? බිරිය නාහෙන් අඬන්නට වූවා ය.“චමී, අද රෑ මට ලොකු වැඩක් තියනව. ඔයා කාල බීල ජනෙල් දොරවල් වහගෙන ගේ ඇතුළට වෙලා ඉන්ඩ. මං කතා කරපුහම විතරක් දොර අරින්ඩ! නිකං බොරුවට කෑ ගහල අඬල දොඩල මගෙ වැඩේ කඩාකප්පල් කරන්ඩ එපා! මා මිතුරා කීවේ බර හඬිනි.මුල් පැය නිහඬව ගෙවී ගියේ ය. කළුවර වැටිණ. දෙදෙන වේලාසනම රෑ අහර, ගත්හ.ජනෙල් දොරවල් වැසී ලයිට් ද නිවී ගියේ ය. මා මිතුරා පමණක් එළියේ හුදෙකලා විය.ඊළඟ හෝරාවේ දී ඉහළ මාලයේ ජනේලයක් හැර පහත බැලූ බිරියට දැක ගත හැකි වූයේ හිසේ සුදු ජටාවක් හා ඉනේ රතු ජටාවක් බැඳ ගත් කට්ටඩියකු කොන්ක්‍රීට් කම්බි කණු උඩ පහන් දල්වා මිදුලේ වූ මල් බුලත් ආසනයක තබන ලද පොල් ගෙඩි මත කට්ට කුමංජල් දල්වමින් මතුර - මතුරා කොන්ක්‍රීට් කණුමුල පොල් ගසන ආකාරය ය.‍ ඇය වහා යාබද ගෙය දෙස බැලුවා ය. පුදුමයකට මෙන් එහි ද ලයිට් නිවා දමා තිබිණ. එහි නිවැසියන් කවුළු පියනක් හැර කට්ටඩියා දෙස විමතියෙන් බලා සිටින හැටි ද ඇය දුටුවා ය.යාතු කර්මය අවසන් කළ කට්ටඩියා කළුවරේම ගෙට විත් ඇඳුම් මාරු කර ගත්තේ ය.“මොකක්ද ජගත් ඔයා මේ කරන විකාර?” මිනිස්සු අපිට හිනා වෙයිනේ” බිරිය මිමිනුවා ය. මා මිතුරා නිහඬවම නිදා ගත්තේ ය.පසුදා අලුයම නැගිට බිඳි ගිය පොල් කැබැලි ඇතුළු සියල්ල අස් - පස් කළ මිතුරා කිසිවක් නොවූ ආකාරයෙන් වැඩට ගියේ ය.එදින හවස් යාමයේ ඔහු සිය බිරියට ඇමතුමක් ගත්තේ ය.“කොහොමද මගෙ යාතු කර්ම ප්‍රතිචාර?”“එහා ගෙදරත් ඒ වගේ වැඩකට ලෑස්ති වෙනව” බිරිය කී දෙයින් ඔහු ගේ කුහුල වැඩිණ.ඔහු ගෙදර එනවිට තරමක් රෑ බෝ වී තිබිණි. බි‍රිය කීවා සේ ම යාබද නිවෙසෙහි රහසිගත යාතු කර්මයක් කැරෙමින් තිබිණ.දින කිහිපයක් නිහඬවම ගෙවී ගියේ ය. කොන්ක්‍රීට් කණු මුල් තද වූ පසු මිතුරා කටුකම්බි වැට ගැස්සෙව්වේ ය.දැන් ඔහු ගේ මිදුල බේරී ඇත‍. මල් පැළ ද හොඳින් වැඩෙයි.මේ කතාව ඇසූ මට හොඳටම හිනා ගියේ ය.“ඇයි එහෙම දෙයක් කෙරුවෙ?” මම මිතුරාගෙන් ඇසුවෙමි.ඔහු හිනැහී මෙසේ කීවේ ය.“එහෙම නොකළ නම් මං තාමත් කොන්ක්‍රීට් කණු හිටෝනව. අර මිනිස්සු තාමත් ඒ කණු හොලෝනව. මනුස්සයන්ට කරන්ඩ බැරි සමහර වැඩ යක්කුන්ට කරන්ඩ පුළුවනි.මිනිස්කම ඉදිරියේ චණ්ඩි පාට් දාන සමහරු පොල් ගෙඩියක් ගහපු හැටියෙ වෙව්ලන්ඩ පටන් ගන්නව.”“වැඩේ සාර්ථකයි. කට්ටඩි වැඩක් ආවොත් අල්ලල දෙන්නං” මම කීමි.“බය වෙන්ඩ එපා! කෙනෙකුට යහපතක් වෙනව නං මං වැඩේ කරල දෙන්නං” මගේ මිතුරා ජයග්‍රාහී හිනාවක් පෑවේ ය.ගනේමුල්ලේ ‘සිළුමිණ’ පාඨකයකු විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av1403092</link>
    <topic>අපේ ගෙදර හැමදාමත් ජනතාවගෙන් පිරිලා</topic>
    <author>තුෂාරි නේරංජා වික්‍රමසිංහ</author>
    <content>අපේ ගෙදර හැමදාමත් ජනතාවගෙන් පිරිලාප්‍රසන්නමොරින්සොඳුරු නිවහනේ අසිරිය විඳ ගනිමුඔහු මෙරට දේශපාලන ක්ෂේත්‍රයේ සුවිශේෂී චරිතයකි. සරල දිවි පැවැත්මත් ජනතා මෙහෙවරත් නිසාම නිබඳ ආදරයට ගෞරවයට පැසසුමට ලක් වූවෙකි. එනිසාම බස්නාහිර පළාත් ජනතාවගේ මහ ඇමැතිවරයා ලෙස සේවය කිරීමේ භාරධූර වගකීම ඔහු තම කරපිටට ගත්තේය. මෙවර ‘අපේ ගෙදර’ විශේෂාංගය රස ගන්වන්නට ඔහුගේ සොඳුරු කැදැල්ලට අපි පිවිසියෙමු.බස්නාහිර පළාතේ හිටපු මහ ඇමැති ප්‍රසන්න රණතුංග, ඔහුගේ ආදරණීය බිරිඳ මොරීන් රණතුංග ඇතුළු දියණියන් තිදෙනා වෙසෙන උඩුගම්පළ පිහිටි ඒ සොඳුරු නිවහනට අපි ගොඩවදින විට සවස තුන පසුව තිබිණි. ප්‍රසන්න - මොරින් සොඳුරු නිවෙස ඉදිකර ඇත්තේ කලක් මෙරට දේශපාලන වේදිකාවේ ප්‍රබල චරිතයක් වූ ප්‍රසන්නගේ ආදරණීය පියාණන් වන රෙජී රණතුංගයන් විසූ නිවෙසට යාබදව පිහිටි ඉඩමක නිස්කලංක පරිසරයකදීය. චාම් ලෙසත් සරල බවකින් යුතුවත් ඉදි වූ මේ නව නිවෙස අපූර්වත්වයකින් යුතුය. මේ නිවහනේ සුන්දරත්වය ගැන මුලින්ම කතාබහ කරන්නට ප්‍රසන්න රණතුංග ප්‍රිය බිරිඳ මොරීන් අප හා එක් වූවාය.“මමත් ප්‍රසන්නත් විවාහ වුණේ 1991 වර්ෂයේදී. අපි දෙදෙනා සේවය කළේ මර්කන්ටයිල් ක්‍රෙඩිට් ලිමිටඩ් ආයතනයේ. ඔහු එහි කළමනාකාරවරයෙක්. එහි දී ඇතිවුණු දැන හැඳුනුම්කම මිතුදමකට පෙරළුණා. ඒ මිතුදම අපිත් නොදැනම ආදරයකට පෙරළුණා. මමත් මහත්තයත් ජාතීන් වශයෙනුත් ආගමික වශයෙනුත් වෙනස්. මහත්තයා සිංහල බෞද්ධ. ඒත් අදටත් අපි අතර පවතින බැඳීම, අවබෝධය, ආදරය හරිම ප්‍රබලයි. මුල දී අපේ සම්බන්ධය දැනගෙන දෙපාර්ශ්වයෙන්ම යම් යම් බාධා මතු වුණත් දෙපැත්තේම ආශිර්වාදය ඇතුව අපි දෙදෙනා විවාහ දිවියට ඇතුළත් වුණා. විවාහ වූ පසුව අපි පදිංචියට ආවේ ප්‍රසන්නගේ මහ ගෙදරටයි.”අද නිසොල්මනේ පවතින එදා දේශපාලන පරම්පරාවක් බිහි කිරීමට අඩිතාලම දැමු ජනතාවගේ ගරුබුහුමනට පාත්‍ර වූ ජනී ජනයාගෙන් අතොරක් නැතිව පිරී තිබු ඒ දෙමහල් නිවෙස ඇය මට අත දිගුකර පෙන්වයි. මම ඒ දෙස බැලීමි. තවමත් ඒ නිවෙස විරාජමානව පවතී.“ඒ මහ ගෙදර පදිංචි වී හිටියේ ප්‍රසන්නගේ තාත්තා. අපිත් ඒ ගෙදරටම පදිංචියට ගියා. තාත්තා මට හරිම ආදරෙයි. මොකද මගේ තාත්තා නැති වුණේ මට අවුරුදු 7 දී. ප්‍රසන්න ගේ තාත්තාගෙන් නිරතුරුවම මම මගේ පියාව දුටුවා. තාත්තා මට සැලකුවේ එයාගෙම දුවකට වගේ. මමත් එහෙමයි.”රෙජී රණතුංගයන් පිළිබඳ සදාදරණීය මතකය ඇගේ සිත පාරවයි. නෙත් අගින් ඉනූ කඳුළු බිඳුවක් ඇඟිලි තුඩු අගින් පිස දැමු ඇය යළි මා සමඟ කතාබහ කරයි.“පස්සේ කාලෙක ප්‍රසන්නට වුවමනා වුණා නව නිවෙසක් මේ භූමියේ ඉදිකරන්නට. ඒ අනුව මේ නිවෙසේ එක් කොටසක් පමණක් ඉදිකරගෙන අපි මෙහි පදිංචියට ආවා. නිවෙසේ සැලසුම් සියල්ල ප්‍රසන්නට අවශ්‍ය විදිහට නිර්මාණය වුණා. ඔහුට අවශ්‍ය වුණේ නිවෙසට වාතාශ්‍රය උපරීම අයුරින් ලැබෙන ලෙස නිවෙස ගොඩ නඟන්නයි. එනිසා ජනෙල් කවුළු සහ වා කවුළු මේ නිවෙසේ හරියට දක්නට ලැබුණා. නමුත් පසුව මගේ වුවමනාව මත සමහර ජනෙල් කවුළු වෙනුවට නිවෙසට ගැළපෙන ලෙස බිත්ති නිර්මාණය කළා.”ප්‍රසන්න - මොරීන් නිවෙස දෙමහල් නිවෙසකි. එහි බිම් මහල, ආලින්දය, විසිත්ත කාමරය, කෑම මේසය, පැන්ට්‍රිය සහ අමුත්තන්ගේ නිදන කාමරය වෙනුවෙන් වෙන්වෙයි. පළමු මහල ඔවුන්ගේත් දියණියන් තිදෙනාගේත් නිදන කාමර හා පෞද්ගලික කටයුතු සඳහා වෙන් වෙනවා. එමෙන්ම මේ නිවහනේ අනවශ්‍ය ලෙස බඩු භාණ්ඩ පිරී ඉතිරී නැත. කදිම නිමාවකින් යුතු සෝෆාවකින් ද මැහෝගනී දැවයෙන් තැනු කෑම මේසයකින් ද විසිත්ත කාමරය හා කෑම කාමරය හැඩ වෙනවා. නිවසේ බිමට ටයිල් දමා නොමැති අතර සිමෙන්ති දැමු පොළොවෙන් ලැබෙන සිසිලස ගැමි නිවෙසක සිසිලස මෙනි.“ප්‍රසන්න හුඟාක්ම කැමැති ගමේ පරිසරයට. මොනතරම් රාජකාරි වගකීම් තිබුණත් කොළඹ පරිසරයේ ඉඳිමින් කටයුතු කරන්න සිදුවුණත් හැමදාමත් කියන්නේ ගමේ ගිහිල්ල ඉන්න එක මට හරි සනීපයි කියලයි. අපි කොළඹ ඉඳලා ගමට ආවම ගමේ හැමෝම එක එක කෑම වර්ග හදාගෙන ප්‍රසන්නවත් මාවත් දරුවනුත් බලන්න එනවා. පොළොස් මාළුව ඒ අතර ප්‍රධානයි.”මේ නිවැසියන්ට ජනතාවගේ ඇති ආදරය, බැඳීම ගැන මොරීන් පවසන්නේ සතුටින්ය.“මේ නිවෙස සැලැසුම් කරත්දී ප්‍රසන්න හුඟාක් වෙලාවට නිවෙසේ සුව පහසුව බැලුවේ නැහැ. එයාට අවශ්‍ය වුණේ ජනතාව සමඟ ඉතාම කිට්ටුවෙන් යුතුව කටයුතු කරන්න පුළුවන් පරිසරයක් සහිත සරල චාම් නිවෙසක්. අපේ නිවෙස හැම වේලාවෙම කුමක් හෝ ගැටලුවක් විසඳා ගන්නට පැමිණෙන ජනතාවගෙන් පිරිලා. ජනතාව ඒ විදිහට ගෙදර අවට ගැවසෙන්නේ නැත්නම් අපිටත් හරිම පාළුයි. දැන් අපිත් ජනතා සේවයටම කැපවෙලා. ප්‍රසන්න නිවෙසේ නොමැති අවස්ථාවල ජනතාවගේ අවශ්‍යතා වගේම ඒ පිළිබඳ සියලුම සම්බන්ධීකරණ කටයුතුවලට උදව් උපකාර කරන්නේ අපේ වැඩිමහල් දියණිය අර්චනා රණතුංගයි.අර්චනා ඕස්ට්‍රේලියාවේ කළමනාකරණය පිළිබඳ උපාධි අපේක්ෂිකාවක්. දෙවන දියණිය පවිත්‍රා රණතුංග. ඈත් ඕස්ට්‍රේලියාවේ සමාජ විද්‍යාව සහ මනෝ විද්‍යාව පිළිබඳ උපාධි අපේක්ෂිකාවක්. බාල දියණිය උදාරා තවමත් පාසල් යනවා. මේ දවස්වල ප්‍රසන්න පවරා යන සියලු වැඩ කටයුතු අර්චනා කැපවීමෙන් මහන්සියෙන් ඉටු කරනවා.පුරුද්දක් විදිහට මම පාන්දර පහමාරට අවදි වෙනවා. ප්‍රසන්න පහට අවදි වෙලා ව්‍යායාම් කටයුතුවලට ගමේ ඇවිදින්න යනවා. මම මගේ අනිත් බාල දියණියට පාසල් යාමට අවශ්‍ය කෑම බීම ප්‍රසන්නට අවශ්‍ය දෑ සකස් කරනවා. ප්‍රසන්න හරිම සංවේදී චරිතයක්.ඔහු ඉතාම ආදරණීය සැමියෙක්. මගේ දරුවන්ට ඉතාම ආදරණීය තාත්ත කෙනෙක්. අපිට වගේම ප්‍රසන්න ජනතාවටත් ඉතාම ආදරෙයි. මට හිතෙන්නේ හැමදාමත් අපේ මේ පුංචි කැදැල්ල මේ තරම් සුන්දර මගේ මහත්තයත් මගේ දරුවනුත් නිසා කියලයි.”තුෂාරි නේරංජා වික්‍රමසිංහඡායා : සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av1403093</link>
    <topic>දේශපාලන රැල්ල ගහගෙන ගියා මං ඒකට අහුවුණේ නැහැ</topic>
    <author>ගාමිණී සුසන්ත</author>
    <content>දේශපාලන රැල්ල ගහගෙන ගියා මං ඒකට අහුවුණේ නැහැඕෂධී හේවාමද්දුමඅද අප හමුවන තරුව ඕෂධී හේවාමද්දුම. ටෙලි නාට්‍ය ගණනාවකින් මෙන්ම අගනා සිනමා නිර්මාණ කීපයකින්ම පසුගිය කාලයේදී ප්‍රේක්ෂකයින් අතරට පැමිණි ඕෂධී, වසර එකහමාරක් පමණ කාලයක් කලා කටයුතුවලින් ඉවත්ව සිටියේ මවු පදවිය ලැබු නිසාය. දැන් නැවතත් ඇය රංගනයට පිවිස සිටින්නීය. ‘තරුවක් සමඟ වරුවක්’ විශේෂාංගයට අප ඕෂධීව එක්කරගන්නේ ඇයගේ නවතම තොරතුරු දැනගැනීමේ අරමුණෙනි.මේ දවස්වල කොහොමද ඔබගේ කාලය ගතවෙන්නෙ?වැඩිපුර කාලය ගතවන්නේ පුතත් එක්ක. රූපගත කිරීම්වලට නම් මේ දවස්වල සහභාගි වෙන්නේ නෑ. ස්වර්ණවාහිනියේ ‘ආයුබෝවන් ශ්‍රී ලංකා’ වැඩසටහන ඉදිරිපත් කරන්න දායක වෙනවා.‘ආයුබෝවන්’ ශ්‍රී ලංකා’ වැනි සජීවී වැඩසටහනක් ඉදිරිපත් කිරීම ඔබට අලුත් අත්දැකීමක් වෙන්න ඇති?ඔව් ඒක සජීවී වැඩසටහනක්. පුතා ලැබෙන්න කලින් මම “ජීවිතය ලස්සනයි” වැඩසටහන ඉදිරිපත් කළා. ඒක පටිගත කළ වැඩසටහනක්. ඒක අවුරුදු 2 ක් විතර මම කළා.දැන් පුතාගේ වයස...?දැන් අවුරුද්දයි මාස 4 යි.පුතා ලැබිල කොපමණ කාලයක් රංගන කටයුතුවලින් ඉවත්වෙලා හිටිය ද?පුතා ලැබිල මාස 2 ක් ගියාම මට රඟපාන්න කතා කළා. නමුත් පුතාට මාස 6 ක් වෙන තෙක් මම ඒ ආරාධනා බාරගත්තේ නෑ. දැන් මට පුරුදු පරිදි වැඩ කරනවා. පුතා ලැබුණට පසුව ටෙලි නාට්‍ය දෙකකත් චිත්‍රපට දෙකකත් මම රඟපාලා තියෙනවා.පුතාගේ වැඩ කටයුතුවලට ඔබට කවුද උදව් කරන්නෙ?මගේ අම්මයි තාත්තයි ඒ දෙන්නා මට පුතාව ලැබුණට පස්සේ ඉන්නේ මා එක්ක. එයාල පුතාව හොඳින් බලාගන්න නිසයි මට කලා කටයුතුවලට යොමුවෙන්න ඉඩ ලැබුණේ.මවක් වීම ඔබට දැනෙන්නේ කොහොම ද?වචනයෙන් විස්තර කරන්න අමාරු දෙයක්. ඒක මහ පුදුමාකාර අත්දැකීමක්; හැඟීමක්. මවක් වුණු කෙනකුට විතරයි ඒක දැනෙන්නේ. පුතා ලැබීමත් එක්කම මගේ ජීවිතේ වෙනස් වුණා. තවත් මහ විශාල බැඳීමක් ඇතිවුණා.ඔබත් ඔබේ සැමියාත් කලාවට සම්බන්ධ නිසා පුතාවත් කලාවට සම්බන්ධ කරන්න ද අදහස?අපි දෙන්නම කලාවට සම්බන්ධ නිසා පුතාට උපතින්ම කලා හැකියාවන් තිබෙන්න ඕන. පුතාට මාස 6 වෙනකොටම වෙළෙඳ දැන්වීම්වලට ගන්න කතා කළා. නමුත් මම ඒකට කැමැති වුණේ නෑ. ඒ එයා තවම පුංචි වැඩි නිසා. එයා කලාවට යොමුවීම ගැන අපේ ගැටලුවක් නෑ. අපි කැමැතියි. හැබැයි එයා හොඳ අධ්‍යාපනයක් ලබන්නම ඕන. විශේෂයෙන්ම පිරිමි දරුවෙක් වුණාම පවුලේ වගකීම් සමාජ වගකීම් ගොඩක් තියෙනවා. ඒවා ඉටුකරන්න හොඳ ආර්ථික ශක්තියක් අධ්‍යාපනයක් තියෙන්න ඕන. ඒ නිසා මගේ පුතා හොඳ අධ්‍යාපනයක් ලැබීම මූලිකයි.පසුගිය කාලයේ ඔබට බෞද්ධ - චිත්‍රපට කීපයකම රඟපාන්න අවස්ථාව ලැබුණා නේද?ඇත්තෙන්ම ඕව. ඒක මම ලබපු විශාල භාග්‍යයක්. ඒ අවස්ථාව මට උදාවුණේ ‘මහින්දාගමනය’ චිත්‍රපටයෙන්. එහි මම අනුලා තෙරණියගේ චරිතය කළා. ඒ චරිතය වෙනුවෙන් මම කළ කැප කිරිම හින්දා හොඳ ප්‍රතිචාර ලැබුණා. ඒ වගේම ‘සිද්ධාර්ථ ගෞතම’ චිත්‍රපටයේ සුජාතා සිටු දියණියගේ චරිතය රඟපාන්න මට අවස්ථාව ලැබුණා. ඒවා මගේ රංගන ජීවිතයේ සුවිශේෂී අවස්ථා. මම රංගනයෙන් දායක වුණු ‘සුදු සමනලී’ සහ ‘ජූලි 7 යි’ චිත්‍රපට දෙක ළඟදීම තිරගත වේවි.ඔබේ සැමියා ප්‍රදීප් බුලත්සිංහල කලාවට සම්බන්ධ කෙනෙක් වීම ඔබේ වැඩ කටයුතුවලට පහසුවක් ද?ඔව්, ඒක හරිම පහසුවක්. මම ඉස්සර නම් හිතාගෙන හිටියේ කවදාවත් කලාවට සම්බන්ධ කෙනෙක් එක්ක විවාහ වෙන්නේ නැහැ කියලා. ප්‍රදීප් මගේ ජීවිතයට ළංවුණාට පස්සේ ඒ තීරණය වෙනස් වුණා. එකම ක්ෂේත්‍රයක වැඩ කරන දෙන්නෙක් විවාහ වෙලා සාර්ථක වුණු ජීවිතත් අසාර්ථක වුණු ජීවිතත් තියෙනවා. ඒක තීරණය වෙන්නේ පුද්ගලයාගේ හැඟීම් අනුව; තේරුම් ගැනීම අනුව. නිළියකගේ ජීවිතය වැඩ කටයුතු ගැන සැමියාට හොඳ අවබෝධයක්, විශ්වාසයක් තියෙන්න ඕන. ප්‍රදීප්ට ඒ අවබෝධය හොඳට තියෙනවා. ඒ නිසයි මට දරුවා ලැබුණට පසුව නැවත රඟපාන්න ආවේ. මම ඉස්සර වෙලා හිතාගෙන හිටියේ දරුවා ලැබුණට පස්සේ රඟපාන්නේ නැහැ කියලා. ඒත් ප්‍රදීප් තමයි මට කිව්වේ එහෙම කරන්න එපා දරුවාගේ වැඩවලට බාධාවක් නොවෙන්න හොඳ දෙයක් ලැබුණොත් බාරගන්න කියලා.ඔබටයි ඔබේ සැමියටයි ටෙලි නාට්‍යයක් නිෂ්පාදනය කරන්න පුළුවන්නේ?අපි ටෙලි නාට්‍යයක් නිෂ්පාදනය කළා. ඒක සම නිෂ්පාදනයක්. රූපගත කිරීම් කළේ ඉතාලියේ. ඒක තවම පෝලිමේ තියෙනවා. හැබැයි ප්‍රදීප්ගේ අදහසක් තියෙනවා ටෙලි නාට්‍යයක් අධ්‍යක්ෂණය කරන්න. බොහෝ දුරට මේ අවුරුද්ද ඇතුළත ඒක සිදු වේවි.ඔබ එළිමහන් වේදිකාවල ගීත ගායනයටත් යනවා නේද?ඔව් මට තරමක ගායන හැකියාවක් තියෙනවා. ඒත් මම ගායනය හදාරලා නැහැ. ‘මෙගා ස්ටාර්’ තරගයේදී තමයි මම ගායනය තරමක් දුරට හැදෑරුවේ.පසුගිය දවස්වල රාවයක් ගියා ඔබ දේශපාලනයට යොමුවෙන්න හදන බවට...?ඔව් මේ පළාත් සභා මැතිවරණයට තරග කරන්න මට ආරාධනයක් ලැබුණා. ඒ ආරාධනය ලැබිල දවස් දෙක තුනකට පසුව මට දැනුණා නළු නිළියන් දේශපාලනයට ඒමේ රැල්ලක් තියෙන බව. ඒ රැල්ලට ගහගෙන යන්න මට ඕන වුණේ නෑ. ඒ නිසා මට ලැබුණු ආරාධනයට මම වචනයක් දුන්නේ නෑ. මගේ හොඳ වේලාවට ඒ ආව රැල්ල නිකම්ම ගහගෙන ගියා; මම ඒකට අහුවුණේ නෑ. හැබැයි දේශපාලනයට එන්න මගේ අදහසක් තියෙනවා. මීට කලකට පෙර එවැනි අදහසක් නොතිබුණත් සමාජයේ පොදු වැඩ කටයුතුවලට ගොඩක් සම්බන්ධ වුණු කෙනෙක් මම. පදනම් කීපයක්ම මම ගොඩනඟා ගත්තේ අවංකවම මිනිසුන්ට උදව් කරන්න.ගාමිණී සුසන්තඡායාරූපය - ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av1403094</link>
    <topic>ශාස්ත්‍රීය ගී ගැයුවත් මං රැප් ගායකයාම තමයි</topic>
    <author/>
    <content>ශාස්ත්‍රීය ගී ගැයුවත් මං රැප් ගායකයාම තමයි - රන්දීර්රැප් කියන්නේ තවමත් අපේ රටට ටිකක් ආගන්තුක සංගීත ශෛලියක්. නමුත් රන්දීර් විතාන නැතිනම් අද තරුණ පරපුර අතර රන්දීර් ලෙස වඩාත් ජනප්‍රිය ඔහුව හැමෝම හඳුනාගත්තේ මේ ආගන්තුක සංගීත ශෛලිය නිසයි. ලාංකේය රැප් සංගීතයේ පුරෝගාමියෙකු ලෙස ද හැඳින්විය හැකි රන්දීර් ඉන් ඔබ්බට ගොස් ‘නාමල් මිටක්'.. ගීතය ඔස්සේ තමන් සතු ගායන හැකියාව ද මනා ලෙස ඔප්පු කර තිබෙනවා. මේ දිනවල ඔහු වඩාත් ජනප්‍රිය වන්නේ ‘මල් මදහස’ ගීතයෙනුයි.ඔබව බොහෝ දෙනා දැනගත්තේ රැප් ගායකයෙක් විදිහට?ඔව්. 2006 තමයි ආර්ටිස් කෙනෙක් විදිහට ෆීල්ඩ් එකට ආවේ. භාතිය සන්තුෂ්ගේ සිරිසඟබෝ ගීතයට එකතු වෙන්න මට අවස්ථාව ලැබුණා.ඒ කියන්නේ රන්දීර් ෆීල්ඩ් එකට ගෙනාවේ භාතිය සන්තුෂ් ද?ඔව්. මම ඊට කලින් එක එක පුංචි දේවල්වලට සම්බන්ධ වෙලා තියෙනවා. නමුත් හරියටම ගායකයෙක් විදිහට ක්ෂේත්‍රයට ආවේ ඒ දෙන්නාගෙන් තමයි.ක්ෂේත්‍රයේ වසර අටක් වුණත් කරපු නිර්මාණ නම් හරිම අඩුයි කිව්වොත්?මම ඇල්බම් දෙකක් කරලා තියෙනවා.නමුත් හිට් වුණේ ගීත තුන හතරයි නේද?ඔව්. අපි කරන හැම නිර්මාණයක්ම හිට් වෙන්නේ නැහැ. ඇල්බම් එකක් කිරීමේ අරමුණ හැම ගීතයක්ම ජනප්‍රිය කරවීම නෙමෙයි. අපේ ගී එකතුවක් හදාගැනීමයි.හිට් වෙන්නැති ගීත කරලා වැඩක් තියෙනවද?වැඩක් තියෙනවා. අපි කරන හැම ගීතයක්ම රේඩියෝ ටී.වී. චාට්ස්වලට ඇතුළු නොවෙන්න පුළුවන්. නමුත් ආර්ටිස් කෙනෙකුගේ පැවැත්ම තියෙන්නේ එයාගේ නිර්මාණ එකතුව මත. කිසිම ගායකයෙකුගේ හැම ගීතයක්ම හිට් වෙන්නේ නැහැ. අපි නිර්මාණ කරනවා. ඒ නිර්මාණවලින් වැඩියෙන් මිනිස්සු අහන්න කැමැති ඒවා හිට් වෙනවා.රන්දීර් තවමත් ඉන්නේ භාතිය සන්තුෂ් ගේ කණ්ඩායමේ. තනි ගායකයෙක් විදිහට ස්ථාවර වෙන්න කැමැති නැද්ද?ඔව්. තවමත් එයාලා එක්ක තමයි වැඩ කරන්නේ. ඒ වුණත් තනි ගායකයෙක් විදිහටත් මම ගායනා කරනවා.නමුත් තවම ඔබේ අනන්‍යතාවයක් ගොඩනැඟිලා නැහැ කිව්වොත්?රන්දීර් කියන කෙනාව කවුරු හෝ කොතනදී හෝ හඳුන්වලා දෙනවා නම් ‘රැප්’ කියන කෑල්ල අනිවාර්යයෙන්ම එකතු කරනවා. ප්‍රසංග වේදිකාවලදි පවා මගේ නම කියන්නේ ලංකාවේ ‘දක්ෂතම රැප් ගායකයා’ කියන කෑල්ල මුලට එකතු කරලයි. ඉතින් ඕක තමයි ම‍ගේ අනන්‍යතාව.රැප් ආර්ටිස් කියන ලේබලයට ඔබ කැමැතියි. එහෙම නේද?ඒක මට ප්‍රශ්නයක් නැහැ. රැප් කියන දේ මගේ ඇ‍‍ඟේම තියෙන දෙයක්. ඉතින් මාව ඒ විදිහට හඳුන්වා දෙන එකේ වරදක් නැහැනේ. ඉදිරියේ දි මම රැප් කරන එක නවත්තලා ශාස්ත්‍රීය ගීත ගායනා කරන්න පටන් ගත්තා කියමුකො. ඒත් මිනිස්සුන්ට මාව මතක් වෙන්නේ මුලින්ම මම ෆීල්ඩ් එකට ආපු විදිහයි.රන්දීර් ප්‍රොෆෙෂනල් රැප් ආටිස් කෙනෙක් කියලද හිතන්නේ?ඔව්. ඒකේ වරදක් නැහැ.ඔබේ හැම නිර්මාණයකටම භාතිය - සන්තුෂ් එකතු වෙනවා?භාතිය - සන්තුෂ් කියන්නේ ලංකාවේ ජනප්‍රියම ආර්ටිස්ලා ‍ෙදන්නෙක්. මම වැඩ කරන්නෙත් ඔවුන් එක්ක. ඉතින් මගේ නිර්මාණයකට ඔවුන්ගෙන් ලැබෙන සහාය මගේ නිර්මාණයේ ජනප්‍රියත්වයටත් එක්තරා විදිහක සාධකයක් වෙනවා.ඒ දෙදෙනා මත ඔබ යැපෙනවා කිව්වොත්?හ්ම්. හරි යැපෙනවා කියලා කියමුකො. මගේ නිර්මාණවලට එයාලගෙන් එකතුව ලොකු පිටිවහලක්. ඉතින් ඒ යැපීමට මම කැමැතියි.දැන් බොහොමයක් ගීත නිර්මාණය කරන්නේ රින්ගිං ටෝන්ස්වලට. ඔබත් එහෙමද?නැහැ. මම නම් දැන් තව ඇල්බම් එකක වැඩ කරගෙන යනවා. රිංගින් ‍ටෝන්ස් ටාර්ගට් කරලා නිර්මාණ කරන එක නම් එතරම්ම ප්‍රයෝගිකයි කියලා මම හිතන්නේ නැහැ. නමුත් ආර්ටිස් කෙනෙකුගේ පැවැත්මට, මූල්‍ය ගැටලුවලට නම් මේක හොඳ විසඳුමක්.අද කාලේ නිර්මාණ එකතුවක් කරන එක පාඩුයි නේද?ඒක වෙන්නෙ මෙහෙමයි. ඇල්බම් එකක් කළාම ඒක හරියටම මාර්කට් කරන්නේ කොහොමද කියලා අපි ප්ලෑන් කරන්නත් ඕනේ. මගේ 3 වැනි එකතුවත් මම කරන්නේ ඒ විදිහටයි.රන්දීර් කියන්නේ වැඩි කතා බහක් නැති ලජ්ජාශීලී තරුණයෙක් කියලා කිව්වොත්?එහෙමත් කියලා නැහැ. සාමාන්‍යයෙන් මම හැමෝම එක්ක කතා කරනවානේ. අපි අද ආර්ටිස්ලා විදිහට රැඳිලා ඉන්නේ අපේ රසිකයන් නිසා. ඉතින් කොයිම වෙලාවකවත් මාත් එක්ක කතාකරන්න ආපු කෙනෙක්ව මඟහැරලා යන්නේ නැහැ. මම හැමවෙලේම කැමැති බොහෝම සුහදශීලීව ඉන්න. ඉතින් ඔය කියන ලජ්ජාශීලී භාවයක් නම් මගේ නැහැ.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av1403095</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රායශෝරාවයේ ‘බලදේව’ චරිතය කල්ප කාලාන්තරයක් ගියත් අපේ හිතෙන් මැකී යන්නේ නැහැ. ඒ තරමටම එම චරිතය රඟ දැක්වූ ලකී ඩයස් කියන චරිතාංග නළුවාගේ රඟපෑම් අපේ හිතින් මැකී යන්නේ නැහැ. කාලයකට පසුව ඓතිහාසික කතා පුවත් එක්තැන් කොට නිර්මාණය වන චිත්‍රපට තුනකම, චරිත රඟ දැක්වීමට ලකී ඩයස් සූදානම් වන පුවතක් අපිට දැනගන්නට ලැබුණා.“මීට පෙර ඓතිහාසික, කතා පදනම් කරගෙන නිර්මාණය වූ චිත්‍රපටවලට දායක වීමේ අවස්ථාවක් මට ලැබුණේ නැහැ. නමුත් මේ වන විට එයට අවස්ථාව උදාවී තිබෙනවා. මහා පරිමාණයේ ඓතිහාසික චිත්‍රපට තුනක් උදෙසා මගේ දායකත්වය ලබා දෙන්නට හැකි වී තිබෙනවා. ‘ඇහැලේපොළ කුමාරි හාමි’, ‘මහරජ ගැමුණු’, ‘අනගාරික ධර්මපාල’ චිත්‍රපට ත්‍රිත්වයේ ඓතිහාසික වටිනාකම් ඇති චරිත මම රඟ දක්වනවා. ඇහැලේපොළ කුමාරිහාමි චිත්‍රපටයේ ‘අරිට්ඨ’ ලෙසත් ‘මහරජ ගැමුණු’ චිත්‍රපටයේ රාජසිංහ රජුගේ ප්‍ර‍ධාන ද්‍රවිඩ නිලමේ වරයකු ගේ චරිතයත් ‘අනගාරික ධර්මපාල’ චිත්‍රපටයේ මලලසේකර චරිතයත් මේ විදිහට මම රඟ දක්වනවා. මහරජ ගැමුණු චිත්‍රපටයේ මාව හඳුනාගන්න බැරි තරමට වෙස් ගැන්වීමකට ලක්කළා.  මේ දවස්වල පුංචි තිරයේ විකාශය වන ජනප්‍රියතම ටෙලි නාට්‍යයක් ‘මුතු පලස'. ‘මුතු පලසේ’ ‘සඳමාලි’ ප්‍රේක්ෂකයන් අතර කතාබහට ලක්වෙන චරිතයක් බවට පත්වෙලා. එම චරිතයට පණ පොවන්නේ නව පරපුරේ ජනප්‍රිය රංගන ශිල්පිනියක් වගේ ම නිවේදිකාවක් වන වොල්ගා කල්පනියි. වොල්ගා රඟපෑ ‘කොළඹ 7’ ටෙලි නාට්‍යයත් විකාශය වන්නේ ‘මුතු පලස’ ටෙලි නාට්‍යය විකාශය වන වෙලාවටමයි. මේ නිසා තමන් රඟපෑ ටෙලි නාට්‍ය දෙකින් කුමක් නරඹන්න ද කියා ගැටලුවට වොල්ගා මැදිවෙලා. ඒත් ඒ ටෙලි නාට්‍ය දෙකම නරඹන්නට වොල්ගා අපූරු ක්‍රමයකුත් හදාගෙන තිබෙනවා.“මම ‘මුතු පලස’ ටෙලි නාට්‍යයට තමයි පළමුව දායක වුණේ. ඉන් පසුව ‘කොළඹ 07’ ටෙලි නාට්‍යයටත් දායක වුණා. ‘මුතු පලසේ’ මම ගැමි අවිහිංසක යුවතියක ගේ චරිතයක් වන සඳමාලිට පණ පොවනවා. ‘කොළඹ 07’ ටෙලි නාට්‍යයේ නාගරික පන්නයේ, කටකාර දඟකාර යුවතියන් වන ‘චතුරි’ ගේ චරිතයට පණ පොවනවා. මේ චරිත ද්විත්වයටම මම හරිම කැමැතියි. මේ ටෙලි නාට්‍යය දෙකම එකම දිනයේ එකම වේලාවට විකාශය වෙන්නේ. ඉතින් මම මේ ටෙලි නාට්‍ය දෙකම රෙකෝඩ් කරල පියෝ ටීවී හරහා නරඹනවා. එහෙම තමයි ඒ ගැටලුවට මම විසඳුම් සොයා ගත්තේ.”රන්වල පදනමේ නිර්මාතෘ සහන් රන්වල හැමදාමත් අපේ දෙයක් වෙනුවෙන් තම පියා ලයනල් රන්වල ගිය මඟ යන්න පෙරමුණ ගත් කලා ශිල්පියෙක්. තරුණ පරම්පරාවේ අපේ දේ අගයන අපේ දේ රැක ගන්න ඉදිරියෙන්ම ඉන්න සහන් ප්‍රමුඛ රන්වල පදනම මේ දිනවල වැඩ කටයුතු රාශියක් වෙනුවෙන් වෙහෙසන බව අපට දැනගන්නට ලැබුණා.‘රන්වල පදනම පවත්වන ජන ගී සහ ප්‍රාසාංගික කලා පාඨමාලාවේ ඊළඟ අදියර අරඹන්න මේ දවස්වල අපි කටයුතු කරගෙන යනවා. එයට සම්බන්ධ වෙන්නට කැමැති දරුවන්ට බත්තරමුල්ල ජනකලා කේන්ද්‍රයේ ‘අපේ ගමට’ එන්න කියලා අපි ආරාධනා කරනවා. මෙය පැවැත්වෙන්නේ සති අන්තයේ හවස් වරුවේ. අවුරුදු දෙකක් තිස්සේ බණ්ඩාරනායක සම්මන්ත්‍රණ ශාලා පරිශ්‍රයේ කමතේ ‘ගයමු’ කියලා ප්‍රසංගයක් අපි පැවැත්වූවා. එයට වසර දෙකක් සම්පූර්ණ වෙනවා. ඒ වෙනුවෙන් සුවිශේෂී ‘ගයමු’ ප්‍රසංගයක් පවත්වන්නටත් රන්වල පදනම හරහා අපි කටයුතු යොදා තිබෙනවා. ඒ වගේ ම අප්‍රේල් මැයි මාසවලදී විදේශ සංචාර කීපයකටත් අපේ පදනමේ දරුවන් එක්කාසු වෙනවා. මේ මාසයේ 15, 22 දිනවල 2.30 ටත් 6.30 ටත් කොහුවල සී එස් අයි ආයතනයේ දී පොඩි දරුවන් උදෙසා ජන ගී සංදර්ශනයක් පවත්වන්නත් අපි සූදානම් වෙනවා.උදාරි වර්ණකුලසූරිය නව පරපුරේ ඉදිරියෙන්ම සිටින රංගන ශිල්පිනියක්. පසුගිය දිනවල ඇය ගායිකාවක ලෙසටත් ජනප්‍රිය වුණා. උදාරි ගැන අලුත්ම ආරංචියක් අපිට ලැබුණා. ඒ තමයි ඇය ගෞරව සම්මානයකින් පිදුම් ලැබු බව.පසුගිය දිනෙක මට ගල්ගමුව පාළුකඩවල ශ්‍රී වර්ජිකාරාම පුරාණ විහාරයේ දී මට ප්‍රදානය කළා. “ජනී ජන ප්‍රසාදිනී රංග කලා ලාංකේෂ්වර දේශකීර්ති මානව හිතවාදී සමාජ සුබ සාධන දිරිය වීර්ය කාන්තා” ගෞරව නාමය. මෙවැනි නම්බු නාමයක් මට පිරිනැමීම ගැන මම නිහතමානීව සතුටු වෙනවා. මට මේ ගෞරව නාමය හිමි වුණේ මම මාසිකව වාර්ෂිකව සිදුකරන සමාජ සුබසාධන කටයුතු වෙනුවෙන්. කොතරම් සුබසාධන වැඩ කටයුතුවල නිරත වුවත් කිසි දිනෙක ඒ දේවල් මීට පෙර මම මාධ්‍ය මඟින් හෙළිදරව් කරලා නැහැ. නමුත් මට හිමි වුණු මේ ගෞරව නාමයත් සමඟ ඒ දේවල් මාධ්‍යය හරහා එළිදරව් වුණා. ‘හෙරිටේජ්’ ආයතනයට, පිළිකා රෝහලට, ළමා නිවාස, වැඩිහිටි නිවාස සඳහා මම හැම වසරකම මූල්‍යමය පරිත්‍යාග කරනවා. එවැනි වැඩ කටයුතු රාශියක් සමාජය වෙනුවෙන් මට කරන්න පුළුවන් වීම ගැන මම සතුටු වෙනවා.කලා ක්ෂේත්‍රයේ සිටින ප්‍රවීණ රංගන ශිල්පිනියන් අතුරින් දුලීකා මාරපනව අමතක කරන්න බැරි තරම්. දුලීකා ගේ ජීවිතයේ සැබෑම වෙනසක් සිදුවන්නට යන පුවතක් අපිටත් දැනගන්නට ලැබුණා. ඒ දුලීකා විවාහ දිවියට ඇතුළත් වීමට යන පුවතයි.“මේ දවස්වල හුඟ දෙනෙක් මේ ගැන මගෙන් තොරතුරු අහනවා. එය සත්‍යයක්. ඔහු ප්‍රසිද්ධ වේදිකා හා ටෙලි නාට්‍ය නළුවෙක්. වසර ගණනාවක් පුරා කලා ක්ෂේත්‍රයේ හිටි කෙනෙක්. මමත් ඔහු දැන හඳුනාගෙන වසර කිහිපයක් වෙනවා. අපේ අදහස්, සිතුවිලි ඉතා හොඳින් ගැළපෙනවා. අපි දෙන්නා හොඳින් තේරුම් අරගෙනයි ආශ්‍රය කරන්නේ. මේ වසරේ අග හෝ ලබන වසරේ මුලදී අපි විවාහ වෙන්නට තීරණය කර තිබෙනවා.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av1403096</link>
    <topic>කොණ්ඩ වවාගෙන කරාබු දාගෙන සින්දු කියන්නේ ගායකයෝ ද...?</topic>
    <author>එඩ්වඩ් චන්ද්‍රසිරි</author>
    <content>කොණ්ඩ වවාගෙන කරාබු දාගෙන සින්දු කියන්නේ ගායකයෝ ද...?‘ඔයාගෙ අර පත්තර ගොඩට වහ වැටිල ද කොහෙද ගරාජ් එකේ මීයෝ බෝවෙලා වගෙ. මට ඊයෙ රෑ ඒ පැත්තෙන් ටිකක් අමුතු සද්ද බද්ද ඇහුණා.’ ශාන්ති තම සැමියා දෙස බලා කීවේ අවලාදයක ස්වරයෙනි.‘එහෙම නං මතක ඇතුව පොල් ගාන්ඩ කලින්, පොල් කෑල්ලක් උලුප්පලා තියන්ඩ. අද රෑට මී කතුර ගරාජ් එකේ අටවලා තියමු.’ චන්ද්‍රසිරි කීවේය.‘මී කතුර අද නෙවෙයි, හෙට තියමු. අද පෝයනෙ අනේ!’ පන්සල් යාම සඳහා මල් කඩමින් සිටි ශාන්ති කීවාය.  ‘උඹ දැක්ක ද අද පත්තරේ? ගෙයක් ඇතුළට උල්කාපාතයක් කඩා වැටිලා වෙලා තියෙන ජරමරයක්. මට නං බයත් හිතෙනවා බං.’ ටික දොහකින් මුණ නොගැසුණු තම මිතුරා හමුවීමට චමිල ගේ නිවෙසට ගොඩවූ රොෂාන් කීවේය.‘මට නං දැන් ඒ වගෙ දේවල් ගාණක් නෑ.’ චමිල සිනාසෙමින් කීවේය.‘ඇයි උඹ එහෙම කිව්වෙ?’ තම මිතුරාගේ කතාව හරිහැටි තේරුම් ගත නොහැකි වූ රොෂාන් ඇසීය.‘ඇයි බං, දැන් මම කසාද බැඳලනෙ ඉන්නෙ.’ චමිල කුස්සිය දෙසට කර පොවමින් කීවේය.  තනිකඩ කාලයේ රැකියාවක් නොකොට නාට්‍යවල වේදිකාවේ පිටුපස රාජකාරි කටයුතුවල යෙදුණු සුජිත් කසාදයෙන් පසු තම බිරිඳගේ ඇවිටිල්ල නිසාම ලැගුම් හලක කාමර භාර සේවකයකු ලෙස රැකියාවක නිරත වූයේය.දිනක් සවස් වරුවේ එම ලැගුම් හල වෙත පැමිණ එහි කාමරයක් වෙන් කරවා ගත් අයකු, ඇඳුම් මාරු කොට, මුහුණ කට දොවා ගෙන ඇ‍ඳේ වැතිර නිදන්නට සිතුවේය. ඔහුට නින්ද යාගෙන එත්ම සුජිත් පැමිණ සීනුව නාද කළේය.‘සර්, දැන් සර්ට කෑමට මොනවා හරි ඕන කරනව ද?’ සුජිත් ආචාරශීලීව ඇසීය.‘නෑ... නෑ... මට මුකුත් එපා. මම නිදා ගන්ඩයි හදන්නෙ.’ අමුත්තා නිදිමත බේරෙන දෑසින් යුතුව කීවේය.තවත් විනාඩි 5 ක් ගතවන්නටත් පෙර සුජිත් නැවතත් කාමරයේ සීනුව නාද කළේය.‘සර්ව උදේ නැගිට්ටවන්ඩ ඕනෙ කීයට ද?’ හේ ඇසීය.‘මට ඇහැරුණු වෙලාවක මම නැගිටින්නං. මට එතකං කරදර කරන්ඩ එපා.’ අමුත්තා කීවේ තරමක කෝපයෙනි.හරි... සර් එහෙනං සමාදානයේ සැතපෙන්ඩකො.’ කී සුජිත් කාමරයෙන් පිටවී ගියේය.  රූපවාහිනී නාළිකාවක සති අන්ත විනෝදාත්මක වැඩ සටහනක් සඳහා නළු නිළියෝ 10 දෙනෙක් සහභාගි වූහ. ඔවුන් අතරින් නළුවන් පස්දෙනා සහ නිළියන් පස්දෙනා දෙපසට බෙදා ඔවුන් අතර තරගකාරි විවාදයක් පැවැත්විණ.ස්ත්‍රීන් ඇඳුම් අඳින්නේ පිරිමින් සතුටු කිරීමට යයි නළු පිරිස තහවුරු කළ යුතු වූ අතර ඔවුන් ඇඳුම් අඳින්නේ අනෙක් ස්ත්‍රීන් සතුටු කිරීමට බව නිළි පාර්ශ්වය තහවුරු කළ යුතු විය.විවාදය උණුසුම්ව කෙරෙද්දී එක් නළුවෙක් තම වාරයේදී තොලකට ලෙවකා මෙසේ කීවේය.‘පිරිමියෙක් විදියට මම නං සතුටු වෙන්නෙ ස්ත්‍රී පක්ෂය ඇඳුම් අඳින්නෙම නැතුව ඉන්නවනං තමයි.’  මේ නොබෝදා විවාහ දිවියට ඇතුළත් වූ චමිල කඩිනමින් තම ඉංග්‍රිසි දැනුම දියුණු කර ගැනීමට සිතුවේ තම බිරිඳගේ ඉංග්‍රිසි දැනුම හා සමවීමේ අවශ්‍යතාව තදින් දැනුණු හෙයිනි.හේ මරදානේ පොත් සාප්පුවකට ගොඩ වී ඉංග්‍රිසි අධ්‍යාපනයට අදාළ පොත් රැසක් පරීක්ෂා කොට ‘දවස් 30 න් ඉංග්‍රිසි’ නම් වූ පොතක් ඒ සඳහා තෝරා ගනිමින් ඒ අසල සිටි වෙළෙඳ සේවකයා අමතා මෙසේ කීවේය.‘මට මේ පොත් 2 ක් දෙන්න.’‘එකක් සර්ට. අනික් පොත යාළුවෙකුට තෑගි දෙන්ඩ වෙන්ඩ ඇති නේද?’ වෙළෙඳ සේවකයා නළල රැළි ගන්වා විමසුවේ තරමක කුතුහලයකිනි.‘නෑ... නෑ... ඒ දෙකම මට. මට ඕනෙ දවස් 15 කින් ඉංග්‍රිසි ඉගෙන ගන්ඩ.’ චමිල කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av1403097</link>
    <topic>කොණ්ඩ වවාගෙන කරාබු දාගෙන සින්දු කියන්නේ ගායකයෝ ද...?</topic>
    <author>ජෝජ් රොබ්සන් ද සිල්වා</author>
    <content>කොණ්ඩ වවාගෙන කරාබු දාගෙන සින්දු කියන්නේ ගායකයෝ ද...?ජේ.ඒ. රොම්ලස් පෙරේරාඇයි නාවෙ මා සොයලා හිතේ සංකා මවා තියා ඇයි නාවේ සොයා...!(පද - රංජිත් පීරිස්) අඩ සිය වසරක් පුරා ගීත ශ්‍රාවකයින්ගේ සවන් පිනවන ඔහුගේ ගී හඬින් ගීතවත් වූ ආදර ගීතාවලිය තවමත් අපගේ මතකයෙන් ඈත් වී නැතුවා සේම පසුගියදා සිය ජීවන ගමන් මගේ 70 වැනි වියට පා තැබූ ඔහු තාරුණ්‍ය වෙනුවෙන් ගීත ගායනයේ ද නියුතු වී සිටින්නේ ය. “ඇයි නාවේ මා සොයලා” ගීතය මෙන් ම “පැතුම් සමුදුරේ” - “මල් පෙත්තක පන්හිඳකින්” - “නීල ජලේ යමුනා සමීරේ” - “ඉරිදා ඔබ හිරු සේ පෙනේ” වැනි ඔහු ගැයූ ජනප්‍රිය ගීත වලට ප්‍රිය කරන ඔබ වෙනුවෙන් මේ කෙටි කතාබහට ගායන ශිල්පි ජේ.ඒ. රොම්ලස් පෙරේරා අප සමඟ එක්වන්නේ පසුගියදා එළිදැක් වූ “පැතුම් සමුදුරේ” (සංයුක්ත තැටිය) සහ “ඇයි නාවෙ මා සොයලා” (ගී පොත) පිළිබඳ තොරතුරු පැවසීමට ය.“මගේ උපන් දිනය යෙදුණු දෙසැම්බර් 18 වැනිදා ශ්‍රී ලංකා ගුවන් විදුලි සංස්ථාවේ ආනන්ද සමරකෝන් මැදිරියේ දී තමයි මෙම ගී තැටියයි, ගී පොතයි දෙකම එළිදැක්වූවේ. ගීත තැටිය මුලින්ම පිළිගැන්වූයේ මහාචාර්ය සංගීත් නිපුන් සනත් නන්දසිරි සහ රවීන්ද්‍ර රන්දෙණිය කලාකරුවන්ටයි. ගී පොත ගුවන් විදුලි සංස්ථාවේ සභාපති හඩ්සන් සමරසිංහ මහතාටයි පිළිගැන්වීම කළේ. ගුවන් විදුලියේ සභාපතිතුමාගේ යෝජනාවක් අනුව මගේ වසර 50 ක ගායන දිවියට උපහාරයක් ලෙසින් ගුවන් විදුලියේ ප්‍රකාශන අංශය වෙනුවෙන් රජිත ගාමිණී විජේසේකර සහ නිමල් ප්‍රේමසිරි තමයි ‘පැතුම් සමුදුරේ’ සංයුක්ත තැටිය නිෂ්පාදනය කෙරුවේ. ‘ඇයි නාවෙ මා සොයලා’ ගී පොත සංස්කරණය කළේ මාධ්‍යවේදි ලලිත් ප්‍රියංකරයි. මේ පොතේ මා ගැයූ ගී පදමාලා, මගේ ජීවන තොරතුරු සහ ඡායාරූප ඇතුළත් වෙනවා.”“පැතුම් සමුදුරේ” ගීත එකතුවේ නිර්මාණ දායකත්වය කාගෙන් ද...?“මේ සංයුක්ත තැටියේ මා ගැයූ ගීත 16 ක් ඇතුළත්. ගී පද රචනයෙන් ප්‍රේමකීර්ති ද අල්විස් රංජිත් පීරිස් හේම ශ්‍රී ද අල්විස්, හඩ්සන් සමරසිංහ, වසන්ත රෝහණ ඇතුළු ගී පද රචකයින් කිහිප දෙනෙකු සහ සංගීතයෙන් මහාචාර්ය සංගීත් නිපුන් සනත් නන්දසිරි, මොහොමඩ් සාලි වැනි ප්‍රවීණ සංගීතඥයින්ගේ නිර්මාණ දායකත්වය මෙයට ලබා ගත්තා. විශේෂයෙන් මගේ ගායනා දිවියට කවදත් අතහිත දුන් ගුවන් විදුලිය මේ සඳහාත් නිර්ලෝභීව ඉදිරිපත් වී කටයුතු කිරීම පිළිබඳ මම ගුවන් විදුලියට ස්තූතිවන්ත වෙනවා.”ගුවන් විදුලිය ඔබට සැලකුවාට අපේ ජ්‍යෙෂ්ඨ ගායන ශිල්පිනියක වන ඇන්ජලින් ද ලැනරෝල් ගුණතිලකගේ ගීත තැටියක් මෙතෙක් නිෂ්පාදනය නොකිරීම පිළිබඳ ඇය පසුවන්නේ කලකිරීමෙන්?“ඇත්ත. මම අදම ඇයගේ ගී තැටියක් නිෂ්පාදනය කරන ලෙස ගුවන් විදුලියේ සභාපතිතුමාට යෝජනා කරනවා. ඇය ගැයූ ගීත රසික රසිකාවියන් අතර මහත් ජනප්‍රියත්වයක් ලබා තියෙනවා.”ඔබේ පරපුරේ එදා ගැයූ ගී තවමත් පවතින රහස කුමක් ද...?“අපේ පරපුරේ ගායක ගායිකාවන් එදා ගායන කළේ මහජනයා අහලා විඳින්න පුළුන් ගීතයි. ඒකයි ඒ ගීත තවමත් පැවතීමේ රහස. අද පරපුර මහජනයාට අහලා විඳින්න පුළුවන් ගී ගයන්නේ නැහැ. අපේ මේ ක්ෂේත්‍රය ගැන කතා කළොත් අද පවතින්නේ සුබදායක රැල්ලක් නොවේ. දැන් සංගීත ප්‍රසංග වල සින්දු කියන්නේ කොණ්ඩ වවා ගත්ත, කරාබු දා ගත්ත අමුතුම පිරිසක්. ඔවුන් නටන්නන් මිස ගායකයින් නොවේ. ප්‍රසංග වේදිකාවෙන් පැතිරෙන්නේ සංගීත භාණ්ඩ වල ඝෝෂාවක්ම විතරයි. ප්‍රසංග වේදිකා උඩත් නටන්නෝ. වේදිකා ඉදිරිපිටත් නටන්නෝ. නටන්නෝ නෙමේ ගායකයෝ හෝ ගීත රසිකයෝ කියන්නේ. සැබෑ ගීත රසිකයින් අපි වැනි ගායකයින් සමඟ තවමත් රැඳී සිටිමින් අපේ ගී රස විඳිනවා. ඔවුන් වෙනුවෙන් අප දිගටම ගීත ගයනවා.”පැතුම් සමුදුරේ ආදරේ නෞකා පාවේ ඔබ ආදරෙන් සැදී පැදී ආයේ වෙරළ සොයා දෙනෙත අයා මා තනිවුණු යාමේ..!  (පද - ප්‍රේමකීර්ති ද අල්විස්) ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av1403098</link>
    <topic>මා කැමැතිම පිරිමි දහදෙනා</topic>
    <author>ශාන්ති දිසානායක</author>
    <content>මා කැමැතිම පිරිමි දහදෙනාඅමතක කරන්නට බැරි තරමට හැමදාමත් අලුත් වෙන මතක අතර ගැඹුරුම තැනක ලැගුම් ගත් මතක අවදි කරන ‘මා කැමැතිම පිරිමි දහදෙනා’ විශේෂාංගයට මෙවර එක්වන්නී ප්‍රවීණ ලේඛිකා ශාන්ති දිසානායකයි. ඈ කැමැතිම පිරිමි දහදෙනා පිළිබඳ සොඳුරු මතකය එකින් එක පෙළ ගැස්වූ මොහොතයි මේ.ශාන්ති දිසානායක 1. කැමැතිම දාර්ශනිකයා : බුදුන් වහන්සේඅවිහිංසාව පදනම් කරගත් වඩා විද්‍යාත්මක වූ දර්ශනයක් ලොවට හඳුන්වා දීමේ දී එල්ල වූ අප්‍රමාණ අභියෝගවලට නොසැලී මුහුණ දීම නිසාම උන්වහන්සේගේ දහමට දර්ශනයට මම කැමැතියි. 2. කැමැතිම බුද්ධිමතා : කාල් මාක්ස්මාක්ස්වාදය හඳුන්වා දෙමින් නිර්ධන පන්තිය තුළ වඩා යහපත් හෙට දවසක් පිළි බඳ අපේක්ෂා දැල්වූ විශිෂ්ට බුද්ධිමතෙක් නිසා. 3. කැමැතිම විප්ලවවාදියා : නෙල්සන් මැන්ඩෙලාවර්ණ ‍භේදය මිනිස්කමට තරම් නොවන බව පසක් කර දෙමින් කළු මිනිසා තුළ අභිමානය ද ධෛර්යය ද ජනිත කළ ශ්‍රේෂ්ඨ ජන නායකයෙක් ඔහු. 4. කැමැතිම ලේඛකයා : ජී. බී. සේනානායකදෑස අන්ධ වීමෙන් පසුව පවා නිර්මාණකරණය අත නොහරිමින් නොමඳ ධෛර්යය පළ කළ ලේඛකයෙක්. 5. කැමැතිම දේශපාලනඥයා : රෝහණ විජේවීරසාමාන්‍ය පවුලක තරුණයකු ලෙස ලුමුම්බා විශ්ව විද්‍යාලයට යාමට වරම් ලැබුණ ද වෛද්‍යවරයකු වී සුව පහසු ජීවිතයක් ගත කිරීමේ අවස්ථාව අතහැර පීඩිත පන්තිය වෙනුවෙන් හඬක් නඟන්නට ඉදිරිපත් වී ජීවිතය පවා කැප කිරීමට ඔහුට සිදුවුණා. 6. කැමැතිම සිනමාකරුවා : අශෝක හඳගමකුහක සුචරිතවාදය ප්‍රතික්ෂේප කරමින් වර්තමාන සමාජ ඛේදවාචකය ප්‍රතිනිර්මාණය කිරීම නිසාම ඔහු මගේ කැමැතිම සිනමාකරුයි. 7. කැමැතිම පරිවර්තකයා :ගාමිණී වියන්ගොඩවිශ්ව සාහිත්‍යයේ විශිෂ්ට නිර්මාණ පරිවර්තනය කරමින් සිංහල සාහිත්‍යයේ නිම්වළලු පුළුල් කිරීම නිසා. 8. කැමැතිම නිදහස් චින්තකයා :මහාචාර්ය කාලෝ ෆොන්සේකාසමාජය වෙළාගෙන තිබෙන විද්‍යාවට හා අවිද්‍යාවට එරෙහිව හඩ නඟන්නට තරම් නිවහල් බුද්ධිමතෙක් වීම නිසයි.9. කැමැතිම කවියා :ලාල් හෑගොඩඔහු කවියේ නව ඉසව් ස්පර්ශ කරමින් ඡායාරූප කලාවෙන් පවා ජාති කුල ආගම් වර්ණ භේදයට එරෙහිව ද තමා පෙළන රෝග පීඩා සමඟ ද සටන් වදින සැබෑ මිනිසෙක් නිසා. 10. ජීවිතයට සමීපතම කැමැතිම පුද්ගලයා : මගේ පියා - මුදියන්සේ දිසානායකව්‍යාපාරිකයකු ලෙස ජීවිතය ජයගත් පසුව ද අතීතයේ දුෂ්කරතා සිහි කරන්නට තරම් නිර්ව්‍යාජ වූ මනුෂ්‍යත්වය අගය කළ ආත්ම ශක්තියෙන් ද ධෛර්යයෙන් ද අනූන දරුවන්ට ආදරණීය පියෙකු හා මිතුරෙකු වූ නිසා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av1403099</link>
    <topic> මා ගැයූ ‘ටක් ගානවා’ගීය ලීවේ ලයනල් මාමා</topic>
    <author>ජෝජ් රොබ්සන් ද සිල්වා</author>
    <content> මා ගැයූ ‘ටක් ගානවා’ගීය ලීවේ ලයනල් මාමා‍- පේෂලා මෙන්ඩිස්මගේ මතකයේ හැටියට ‘ටක් ගානවා ටික් ගානවා’ ගයද්දී මට වයස අවුරුදු 12 ක් විතර ඇති. ලයනල් මාමා (ඇ. ලයනල් ද සිල්වා) තමයි මට ‘ටක් ගානවා ටික් ගානවා’ ගීතය ලියා දුන්නේ. ප්‍රේමකීර්ති මාමාත් (ප්‍රේමකීර්ති ද අල්විස්) මට ගීත කීපයක් ම ලියා දුන්නා. ඒත් මේ ‘ටක් ගානවා ටික් ගානවා’ ගීතය ලියා දුන්නේ ප්‍රේමකීර්ති මාමා නෙමේ. ලයනල් මාමායි. අපි වික්ටර් මාමා‍ෙගන් (ආචාර්ය වික්ටර් රත්නායකගෙන්) මේ ගීතයේ තනුව හදා ගන්න වික්ටර් මාමාගේ ගෙදර ගිය හැටි මතකයි. එදා අසනීපයෙන් උන්නත් වික්ටර් මාමා ලයනල් මාමාගේ පද රචනයට තනුව හදලා දුන්නා. ලයනල් මාමාගේ ‘ටක් ගානවා ටික් ගානවා’ ගී පද රචනයට ප්‍රේමකීර්ති මාමාගේ නම යෙදීම බලවත් වරදක්.”එ‍ෙලස පවසමින් අප සමඟ කතාබහට එක් වුණේ 70 දශකයේ ජනප්‍රිය ‘ටක් ගානවා ටික් ගානවා’ ළමා ගීතය මෙන් ම ‘මිදුලේ වැලි මාළිගාවේ’ - ‘වැලි පොල් කට්ටට’ - ‘මලක් නෙළා ගෙනැවිත් බුදු සාදුට පිදුවා’ - ‘නිවාඩුවට ලෝකෙ වටේ’ (‘ජපන් කෙල්ල මං’) - ‘උප්පැන්න සහතිකේ’ - ‘කලාමැදිරියා දවසක් දා’ - ‍'දොළොස්මහේ දෝලාවෙන්’ - ‘ආදර කරුණාවෙන් මා හද’ වැනි ළමා ගීත ගැයූ ගායන ශිල්පිනී පේෂලා මෙන්ඩිස් ය. පසුගිය මාර්තු 02 වැනිදා ‘රසඳුන’ පළ කළ ‘ටක් ගානවා ටික් ගානවා ගීතය ලිව්වේ ප්‍රේමකීර්ති නෙමේ, මමයි’ ලිපියට ඌනපූර්ණයක් ද සපයමින් වසර ගණනාවක දිගු නිහැඬියාවකට පසුව පේෂලා පුවත්පතක් සමඟ මෙවැනි කතාබහකට එක් වන්නේ ප්‍රථම වරට වීම විශේෂයකි.“මේ ‘ටක් ගානවා ටික් ගානවා” ගීතය ඇතුළත් ‘මගෙ පොඩි යාළු’ ගීත පට, තැටි සහ පොත් වල ගීතයේ සැබෑ ගී පද රචකයා වන ඇ. ලයනල් ද සිල්වා මාමාගේ නම වෙනුවට ප්‍රේමකීර්ති මාමාගේ නම පළ කිරීම ලොකුම ලොකු වරදක්. මේ වරද කර ඇති ‘රන්සිළු’ එන්ටර්ප්‍රයිසස් ආයතනයට තිබුණා මගෙන් විමසා සැබෑ නිර්මාණකරුවන් දැනගෙන ඔවුන්ගේ අවසර ද ඇතුව වගකීමෙන් යුතුව මෙම ගීත ඇල්බම් කරන්න. ‘ටක් ගානවා ටික් ගානවා’ ගීතය වගේ ම මා ගැයූ ‘මලක් නෙළා ගෙනැවිත් බුදු සාදුට පිදුවා’ - ‘නම ගම ආගම’ (උප්පැන්න සහතිකේ) - ‘මිදුලේ වැලි මාළිගාවේ’ ගීතත් ඔවුන් ‘මගෙ පොඩි යාළු’ ගී පට, තැටි, පොත් වලින් ඉදිරිපත් කර තිබුණා වෙනත් ගායක ගායිකාවන් ලවා.”* එම ගීත මුලින් ම ගායනය කළ ශිල්පිනිය ලෙස ‍එම ගී වෙනත් අය ලවා නැවත ගායනා කරවීම පිණිස ඔබෙන් අවසර ලබා ගත්තේ නැද්ද?“අවසර ලබා ගන්නවා තියා මම ඒ ගැන දන්නේවත් නැහැ. මා ගැයූ ගීත වෙන අයගේ කටහඬවලින් ඇහෙද්දී තමයි මගේ ගී වෙන අය ලවා ගායනා කරවා ඇති බව දන්නෙත්. කවුරුන් කළත් මේවා අසාධාරණ වැඩ සැබෑ ගී පද රචකයින්ගේ සහ සංගීත නිර්මාණකරුවන්ගේ නම් නිවැරැදිව සමාජ ගත කිරීම ගී පට, තැටි සහ පොත් නිෂ්පාදකයින්ගේ වගකීමක් විය යුතුයි. සියල්ලටම වඩා මේ කටයුත්ත කර ඇත්තේ මුදල් පරමාර්ථයෙන් වාණිජමය අරමුණකින් නිසා ‘රන්සිළු’ එන්ටර්ප්‍රයිසස් ආයතනය කර ඇත්තේ බලවත් වරදක්. මගෙන් ඇහැව්වා නම් මම මේ වරද සිදු වෙන්න ඉඩ දෙන්නේ නැහැ. මොකද මේ ‘ටක් ගානවා ටික් ගානවා’ ගීතයේ වචනවලට මං ආසයි. හරිම සරලයිනේ. ඉස්සර ඔය ගීතය අහලා මම පාරේ යද්දී මට හරියට විහිළු කරපු අය උන්නා ඔය ගීතයේ වචන කිය කියා.”* ‘ළමා ගීත’ ගායනය කරමින් එදා ඔබ ජනප්‍රිය වී සිටි වකවානුව මතකද...?“ඔව්. ඒ මම පාසල් සිසුවියක්ව සිටිද්දී 70 දශකයේ දී. මට මතක මං මුලින් ම ගීතයක් ගායනා කළේ ගුවන් විදුලියේ ‘හඳ මාමා’ වැඩ සටහනටයි. ඒ ගීතය තමයි ‘උප්පැන්න සහතිකේ’ ගීතය. එකල පළවූ ‘මල්පියලි’ ගීත සඟරාව නිසා මීගමුවේ ළමා ගායක ගායිකාවන්ගේ ප්‍රබෝධයක් ඇතිවෙලා තිබුණු යුගයක් ඒ. ලංකාවම හඳුනා ගෙන උන්නු ශිරෝමාලා ප්‍රනාන්දු සහ ශිරෝමි ප්‍රනාන්දු ගේ ළමා ගීතත් ඒ කාලේ හුඟාක් ජනප්‍රිය වුණා. ඒ අතර මා ගායනා කළ ගීතත් ජනප්‍රිය වුණා. පසුව මගේ ගීත පටයකුත් ‘මිදුලෙ වැලි මාළිගාව’ නමින් මා එළිදැක්වූවා.”* එදා ‘ළමා ගීත’ සහ අද දරුවන් ගයන ගීත පිළිබඳ ඔබට හැ‍ඟෙන්නේ කෙසේද...?“විශාල කනගාටුවක් දැනෙනවා. එදා ළමා ගීතවල තේමා ළමයින්ට සුදුසු අයුරු තෝරා බේරා ගෙන ගී පද රචකයින් ඉදිරිපත් කළා. ඒවායේ තනු වුණත් දරුවන්ට හුරු, ගයන්න පහසු තනු නිර්මාණ වුණා. ළමා වයසේදී ගයන්න ඕනේ ළමා ගීතයි. දරුවන් වැඩිහිටි ගීත ගැයීම සුදුසු නැහැ. දරුවන්ට සුදුසු ළමා ගී තෝරා බේරා දෙන්න, නිර්මාණය කර දෙන්න වැඩිහිටියන් දැන ගන්න ඕනේ. එසේ නොමැතිව වැඩිහිටි ගීත ගයනවා කියා දරුවන්ට දොස් කිය කියා හිටියාට පලක් වෙන්නේ නැහැ.”* විවාහයෙන් පසු ඔබ ගීත ගායනයෙන් ඈත් වූවා ද?“නැහැ. මගේ සැමියා මට දිගටම ගීත ගායනයේ නියැළෙන්න කිව්වා. මගේ පළමු ගීත ඇල්බමය (මිදුලේ වැලි මාළිගාව) එළිදැක්වූවෙත් විවාහයෙන් පසුවයි. ඒ වගේ ම මගේ දමිත් මල්ලිත් එක්ක ‘මහ පාරේ එකට ගායනා’ ගීතය ගැයුවා‍. ඒත් ගායිකාවක් ලෙස ‍දිගටම මේ ක්ෂේත්‍රයේ රැඳී සිටින්න මට බලාපොරොත්තුවක් තිබුණේ නැහැ. මට ඉන්නේ දුවලාම තුන් දෙනෙක්. ගෙදර දොර කටයුතු වගේ ම දරුවන්ගේ කටයුතුත් කරගෙන දවස ගෙවද්දී වෙනත් කටයුත්තකට කාලයක් නැති වුණා. ඒ නිසා මගේ පැත්තෙන් ගායනා ක්ෂේත්‍රයේ ඉදිරියට යන්න මට බැහැ කියා හිතුණා.”* ඔබ පවසන්නේ ඉදිරියේදී ඔබේ කටහඬින් “ගීත ගැයෙන්නේ නැහැ” කියා ද...?“ඔව්, ආයේ කිසිදාක මම ගීත ගයන්නේ නැහැ.”* ඔබේ ජීවිතය සුන්දර ද?“ඇත්තෙන් ම සුන්දරයි. සතුටින් සරලව අපි එදිනෙදා ජීවිතය ගත කරනවා. අතීතය ගැනවත් අනාගතය ගැනවත් හිත හිතා කරදර වෙන්නේ නැහැ. සති අන්තයේ මීගමුවේ ගෙදරයි ඉන්නේ. දියණියක්, සොයුරියක්, බිරියක් සහ මවක් ලෙස මට යහපත් ජීවිතයක් හිමිවී තියෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av14030910</link>
    <topic> ආදරණීය මිල්ටන්  ප්‍රේ‍මයේ පැහැයෙන් ගීතය වර්ණවත් කළ කටහඬ</topic>
    <author>ජෝජ් රොබ්සන් ද සිල්වා</author>
    <content> ආදරණීය මිල්ටන්  ප්‍රේ‍මයේ පැහැයෙන් ගීතය වර්ණවත් කළ කටහඬප්‍රේමයේ පැහැයෙන් ගීතය වර්ණවත් කළ මිල්ටන් මල්ලවආරච්චි ගායන ශිල්පියාණන් අපෙන් වියෝ වී හෙටට (මාර්තු 10 දාට) වසර 16 ක් වේ. ඒ නිමිත්තෙන් මිල්ටන් මල්ලවආරච්චි පදනම මඟින් මාදිවෙල තලවතුගොඩ ඊයම්පෝරුව ගංගාතිලක විහාරස්ථානයේ දී ලේ දන් දීමේ පින්කමක් ද, රනිල් මල්ලවආරච්චි විසින් එංගලන්තයේ දී මිල්ටන් උපහාර උලෙළක් ද, ස්වර්ණමාලා මල්ලවආරච්චි විසින් ඕස්ට්‍රේලියාවේ මහමෙව්නා විහාරයේ දී සාංඝික දානමය පින්කමක් ද, මිල්ටන් මල්ලවආරච්චි පදනම මඟින් තවත් අනුස්මරණ වැඩ සටහන් කිහිපයක් ද පැවැත්වීමට නියමිතය. මිල්ටන්ට රසවත් ගී තනු කිහිපයක්ම නිර්මාණයෙන් දායක වූ සංගීතඥ සරත් ද අල්විස්, මිල්ටන් මල්ලවආරච්චි බුද්ධිමය දේපළ පිළිබඳ ඇටෝර්නි බලකරු ගී පද රචක හා මාධ්‍යවේදී ෂෙල්ටන් වීරරත්න සහ මිල්ටන්ගේ ආදරණීය බිරිය ස්වර්ණමාලා ‘රසඳුන’ සමඟ මිල්ටන් සමරමින් අවදි කළ ඔවුන්ගේ මතක අපි මෙසේ අකුරු කරමු.හොඳ ගති ගුණ තිබූසැබෑ මිතුරෙක්සරත් ද අල්විස්කවුරුද පාවි පාවී තුරුළු වුණා ආදර හැඟුමින් ආරාධනා මා හද පිබිදී පිබිදී අවදි වුණා සිහිනෙන් මල් පිපුණා...!  (පද - කරුණාරත්න අබේසේකර) “ක්‍රමානුකූලව ජීවිතය හැඩ ගස්වාගෙන තමන්ගේ දරු පවුල සමඟ යහපත් ජීවිතයක් ගත කළ කලාකරුවෙක්. ඒ වගේම මිල්ටන් කියන්නේ හොඳ ගතිගුණ තිබුණු මිත්‍රයින්ට සුහද සැබෑ මිතුරෙක්. එම මිත්‍රත්වයේ විශේෂත්වයක් තිබුණා. ඒ, මිතුරන් සමඟ හාස්‍යයට විහිළුවට කැමැති වුණාට කිසිදාක ඔහු කේලම් ස්වරූපයෙන් විහිළු නොකිරීමයි.”“ගායන ශිල්පියකු වශයෙන් හොඳ ගායන ශිල්පියෙක් වගේම මිල්ටන් වචනයේ පරිසමාප්ත අරුතෙන්ම හොඳ හින්දි ගීත රසිකයෙක්. මුල් කාලයේ දී මිල්ටන් හින්දි ගීත ගායනා කළා. ඒ අනුව මිල්ටන් ගී ගයද්දී ගැම්මක් රසක් ඇතුව ගී ගැයුවා. මිල්ටන්ගේ සිංහල ගීතවල හින්දි ගීතවල රසත් තිබුණේ ඒකයි. මිල්ටන් ගැයු මුල්ම ගීතය වන ‘ඔරුවක පාවෙන රෑ ගණ අඳුරේ - තොටියෙකි මා මේ සීතල වතුරේ’ ගීතයේ පටන් හැම ගීතයකින්ම වාගේ ඒ රසය දැනෙනවා.”මරණය පිළිබඳ සංඥාවක් මිල්ටන්ගේ කතාවේ තිබුණාෂෙල්ටන් වීරරත්නවරදක් කොහේ හෝ සිදුවී තියේ නම් නොදොඩා ඔයා ඇයි වෙන් වුණේ...!  (පද - ෂෙල්ටන් වීරරත්න) “මිල්ටන් අවසන් වරට කළ ගීත එකතුව ‘සමනල ලෝකේ’ පටිගත කරන්න නුගේගොඩ ඔගී ශබ්දාගාරයට යද්දී මමත් ඔහු කැටුව ගියා මා එම ගී එකතුවේ ‘වරදක් කොහේ හෝ සිදු වී තියේ නම්’ ගීතය ලියූ නිසා. ඒ යන අතරේ මිල්ටන් කියූ එක්තරා සංවේදී කතාවක් තවමත් මගේ මනසේ ඇඳිලා තියෙනවා.“මිල්ටන් කිව්වේ - ‘මගේ අම්මාට වාසනාව තිබුණේ නැහැ මගේ දරුවෙක් දකින්න. ඒ වගේම මටත් වාසනාව ලැබෙයි ද දන්නේ නැහැ රනිල්ගේ දරුවෙක් දකින්න’ කියායි. එසේ පවසා අවුරුද්දකට පමණ පසු මිල්ටන් අපෙන් සඳහටම වෙන් වී ගියා. ඒ කතාව මිල්ටන්ගේ මරණය පිළිබඳ සංඥාවක් නේද කියලා මට දැන් හිතෙනවා.”මැච් දවසටසංදර්ශන භාරගත්තේ නැහැස්වර්ණමාලා මල්ලවආරච්චිඈත එපිට දුර අකාසේ වලාකුළු වලින් බෙදී බලා එබිලා ඇඳී ස්වර්ණ වර්ණ තරුවක් දිලිසේ...!  (පද - කරුණාරත්න අබේසේකර) මිල්ටන්ගේ හඬින් එම ගීතය ප්‍රේමයේ පැහැයෙන් වර්ණවත් වූවේ පසු කලෙක ඔහුගේ ආදරණීය බිරිය වූ ස්වර්ණමාලා වෙනුවෙන් ය. අප සමඟ කතාබහකදී මිල්ටන් පවසා ඇති අයුරු මේ ගීතය ඈ වෙනුවෙන් ගායනා කර ඇත්තේ එවකට ඔහු ඇයට පෙම් බැඳ සිටියදී ය. මිල්ටන් ජීවිතයෙන් සමුගෙන වසර 16 කට පසුව අද ද ඒ ස්වර්ණ වර්ණ තරුව සිය මතක සැමරුම් අතරින් දිලිසේ යැයි අපට හැඟුණේ ඇගේ සිතුවිලි මෙලෙස අකුරු කරද්දී ය.“එයා මට මුණ ගැහුණේ මම පාසල් යනකොට. ඒ දවස්වල එයා වැඩ කළේ නවලෝක ආයතනයේ. මිල්ටන් එයාගේ ජීවිතයේ ගොඩාක් ආදරය කළේ එයාගේ අම්මාට. (ඇග්නස් වික්‍රමාරච්චි) අම්මා ජීවතුන් අතර ඉන්න කොට එයාට නිසියාකාරව ඇප උපස්ථාන කරන්න බැරි වුණා කියා එයා ගොඩාක් දුක් වුණා. හැම මාසෙම එයා අම්මා වෙනුවෙන් දානයක් දීලා පින් දුන්නා. අපි විවාහ වුණේ 1973 දෙසැම්බර් 28 වැනිදා. අපේ පළවැනි දරුවා තමයි රනිල්. පස්සේ අපිට දුවලා දෙන්නෙක් සහ තවත් පුතෙකු ලැබුණා. මිල්ටන් අසීමිතව මටයි දරුවන්ටයි ආදරේ කළා. හැම තැනම ගියේ මාත් සමඟයි. මිනිස්සුන්ට හරියට උදව් කළා, ජීවත් වෙන්න. එයා හැම වෙලේම එයාගේ නැති බැරි අතීතය මතකයේ තියාගෙන ජීවත් වුණු කෙනෙක්. ඒ නිසා මිනිස්සුන්ගේ දුක හොඳින් හඳුනා ගත්තා.”“මිල්ටන් නැති පාළුව වචනයෙන් කියලා ඉවර කරන්න අමාරුයි. ඒක මට සහ මගේ දරුවන්ට විතරක් නෙමෙයි කියලා මම දන්නවා. ඔහුගේ අඩුව අද රටටම දැනෙනවා. මිල්ටන් හිතපු නැති වෙලාවක එයාගේ ජීවිතෙන් සමු ගත්තේ. මිල්ටන් කාලයක් තිස්සේ දියවැඩියාවට ගොදුරු වෙලා හිටියා. ඉතින් එයාට ආස කරන කෑමක් වුණත් ගන්න පුළුවන් කමක් තිබුණේ නැහැ. දොස්තර මහත්වරු කියපු විදිහටම එයා පරිස්සම් වුණා. මස් මාළු කන්නෙත් නැතුව එළවළු තමයි වැඩිපුරම කෑවේ. සමහරු හිතුවා ඔහු නැති වුණේ මත්පැන් පානය කළ නිසා කියලා. එය වැරදියි. ඇත්තටම ඔහු මිය යන්න අවුරුදු 10 කට කලින් ඉඳලම මත්පැන් පානය කළේ නෑ. වතුර බෝතලයක් වුණත් ගෙරින් ගෙනිච්චේ නැත්නම් බොන්නේ නැහැ. මිල්ටන් සොබා දහමට ආදරය කරපු කෙනෙක්. සතුන්ට හරිම ආදරෙයි. නිවාඩුවක් ලැබුණ ගමන් එයා යාල, උඩවලව වගේ යනවා. අලි බලන්න හරිම ආසයි. ඒක එයාගේ ජීවිතේ එක කොටසක්. සමහර දිනවල උදේ පාන්දර නැඟිටලා දරුවන් නැඟිට්ටවන්නේ ‘ලෑස්ති වෙන්න අපි උඩවලව යමු’ කියලයි.”“දරුවො එක්ක විනෝද වෙන්න හරිම කැමැතියි. එයාලගේ අනාගතය ගැන එයා නිතරම කතා කළා. රනිල් සින්දු කියන එක ගැන එයා හරිම සතුටු වුණා. ඒ වගේම එයාලගේ විවාහය කෙරෙන තැන් පවා තීරණය කළා. එයා නැති වෙනකොට රනිල් පුතාට හා හර්ෂණී දුවට ප්‍රේම සම්බන්ධයක් තිබුණා. ගෙදරින් ගිහින් රනිල්ගේ විවාහය ගල්කිස්ස හෝටලයේ කරමු කියලා තිබුණේ. එයාගේ ඒ ආසාව අපි ඒ විදිහටම කළා. ඒ වගේම තමයි ක්‍රිකට්වලට තිබුණු උනන්දුව සහ ආසාවත්.මැච් එකක් යන දවසක් නම් එදාට සංගීත වැඩ කටයුතු භාර ගන්නේ නැහැ. එවකට හිටපු ක්‍රීඩකයොත් ඒ වගේම මිල්ටන්ට ආදරෙයි. පිටරට සංචාර යන්න කලින් ඒ අය මිල්ටන්ට කියලා යන්න අමතක කළේ නෑ. වර්ල්ඩ් කප් එක දිනපු වෙලාවේ පුදුම සතුටක් ලැබුවා. මනුස්සකම අතින් ගත්තොත් මිල්ටන්ට ඒක ඕනෑවටත් වඩා පිහිටලා තිබ්බා. මිල්ටන් කවදාවත් සල්ලි වලට හිස නවපු කෙනෙක් නෙමෙයි. ජීවත් වෙන්න පමණක් සුළු මුදලක් අරන් එයා ප්‍රසංගවලට ගියේ. සල්ලි හම්බ කරන්න සින්දු කියුවා නම් එයා වටා මේ තරම් පිරිසක් ඉන්නේ නෑ. මිල්ටන් කිසිම දවසක දේශපාලනය සම්බන්ධ දේවල් නම් කතා කළේ නෑ වගේම කාගෙන්වත් ඇල් පෙනිත්තක දෙයක් අරගත්තෙත් නැහැ.”“අදටත් මිල්ටන් නමින් ඉතිරිව තියෙන්නේ ඔහු මහන්සියෙන් ගොඩ නඟා ගත්ත නිවෙස පමණයි. මනුස්සයෙකුගේ දියුණුව දැක්කම අවංකව ඒ බව කියලා එයා සතුටු වුණා. ඔහු චිත්‍රපට නළුවන් අතුරින් ගාමිණි ෆොන්සේකා හැරුණු කොට වැඩියෙන් ආදරය කළේ ජෝ අබේවික්‍රමටයි. මට මතකයි ජෝ අබේවික්‍රම ජනාධිපති සම්මානයෙන් පිදුම් ලබපු වෙලාවේ ඔහු වෙනුවෙන් ගෙදර රාත්‍රී භෝජන සංග්‍රහයක් පැවැත්වූවා. කලාකරුවන් ඔක්කොම ගෙනල්ලා පැදුරු පාටියක් දාලා එයා එළි වෙනකම් සින්දු කිව්වා ඒ සතුට සමරලා. ඒත් අද මේ හැම දෙයක්ම දාලා ඔහු සමු අරගෙන. මට අද වගේ මතකයි, ඔහු අවසාන වරට නවලෝක රෝහලට ඇතුළු වුණා. මම එයා ළඟ නැවතිලා හිටියේ.හැමදාම දරුවෝ එනවා. උදේම ඇවිත් ගෙදර වගේ හවස් වෙනකම් ළඟ ඉඳලා යන්නේ. හැම වෙලේම ටිකට් කපාගෙන යන එක ගැන තමයි කතා වෙන්නේ. එයා බුදු දහමට හුඟාක් ළැදියි. මට කිව්වේ ‘ගෙදර ගියාම බෝධි පූජා තියමු’ කියලා. අපි හිතුවෙ නැහැ එයා මේ තරම් ඉක්මනින් අපිව දාලා යයි කියලා. අවසාන වරට ඔහු නවලෝක රෝහලේ 610 කාමරයේ තමයි හිටියේ. ඒ කාමරයට හරිම කැමැතියි. අන්තිමට අමාරු වෙලා දැඩි සත්කාර ඒකකයට ගෙනියන වෙලාවෙත් කිව්වෙ ‘මිසි මේ කාමරය කාටවත් දෙන්න එහෙම එපා. හෙට මාව ආපහු එවයි’ කියලයි. එහෙම කියලා තමයි අන්තිමට අමාරු වුණේ. අපිව දාලා ගිහින් දැන් මාර්තු මස 10 වැනිදාට අවුරුදු 16 ක් පිරෙනවා. කාලය ගිහින්, තේරුණේ නැහැ.”“ඔහුගේ හඬ නිතරම ඇහෙනවා. ඔහුගේ අභාවයෙන් පසුව මමත් දරුවො හතර දෙනාත් තනි වුණා. අපි ඕස්ට්‍රේලියාවට ආවේ රට අත හැරලා දාලා නෙමේ. මිල්ටන් නමින් පිළිමයක් නැති වුණාට, ඔහුගේ නමින් මාවතක් නැති වුණාට, ඔහුගේ ඒ හඬ තාමත් ලංකාවේ ඇසෙනවා. මට ඒ ගැන සතුටුයි. අද ඔහු නමින් ඉන්න ඔහුගේ එකම මුනුපුරා අපේ ‘පවන්’ පුතා මිල්ටන්ගේ ගීත ගායනා කරනවා. අනේ, ඔහු අද හිටියා නම් මොන තරම් සතුටු වෙයි ද, අපේ දරුවන්ගේ දරුවො දැකලා.මම මතක් කරන්න ඕනේ මේ වෙලාවෙදි, ඔහුගේ ආදරණීය රසික රසිකාවියන්ව. ඔහු රෝහල් ගත වෙලා ඉන්නකම් නොයෙක් ප්‍රදේශවලින් ඔහුව බලන්න පැමිණියා. ඒ වගේම මට සහ දරුවන්ට නිතරම උදව් කරන ජයන්ත ධර්මදාස මහතා ඇතුළු පවුලේ සියලුම අය. එදා වගේම අදත් අපිට එක සේ ඔවුන් ආදරය කිරීම මට මහත් ශක්තියක්. නවලෝක රෝහලේ සියලුම කාර්ය මණ්ඩලයත් මම ඉතා ආදරයෙන් සිහිපත් කරනවා. මිල්ටන්ව බේර ගන්න ඔනේ කියලා ඔහුට ලේ අවශ්‍ය වූ වෙලාවෙදි ලංකාවේ පොලිස් විශේෂ බළකායේ සෙබළුන් හා යුද හමුදාවේ සෙබළුන් ඔහු වෙනුවෙන් ලේ පරිත්‍යාග කළා. ඒ හැමටම පින් දෙනවා.”“ඔහු සමුගෙන වසර 16 ක් පිරෙනවා මේ මාර්තු මස 10 වැනි දිනට. ඉතින් ඒ වෙනුවෙන් අපි ඔහුට පින් පතලා ලේ දන් දීමේ පින්කමක්, මිල්ටන් උපහාර උලෙළක් , සාංඝික දානමය පූජාවක් ඇතුළු පින්කම් කිහිපයක්ම සිදු කරනවා. ඔහු වෙනුවෙන් අපිට කරන්න පුළුවන් උපරීමය අපි කරනවා. ඒ වගේම ලබන වසරේ රනිල් පුතා මිල්ටන් උපහාර දැවැන්ත ප්‍රසංගයක් සමඟ ඔහුගේ ආදරණීය රසික රසිකාවියන් හමුවට එන්න බලාපොරොත්තුවෙන් ඉන්නවා කියලත් මම සතුටින් කියන්න කැමැතියි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av14030911</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමවිජේ මල්ලි මේ දවස්වල හරිම ඩල් එකේ ඉන්නෙ. ෂයිඩ් එකක් ගහගෙන, කල්පනාව දාගෙන ඉන්න කොට හිතෙනවා හරිම සවුත්තු කාලයක් නේද මේක කියලා. බයිස්කෝප් එකක් නෑ බලන්න. සින්දුවක් නෑ අහන්න. ටෙලියක් බේතකටවත් හොයාගන්න නෑ බලන්න. මොකක්ද මේ ජීවිතේ කියල මාර අප්සැට් එකේ තමයි විජේ මල්ලි ඉන්නෙ. විජේ මල්ලිට එහෙම ලයිෆ් එක ඩල් වගේ දැනුනට, එහෙම දැනෙන්නෙ නැති අය ඕන තරම් ඉන්න පුළුවන්. ඉන්නව විතරක් නෙවි, ඒ ගොල්ලො විජේ මල්ලිගෙන් අහන්නත් බැරි නෑ, මොකෝ බයස්කෝප් නෑ කියන්නෙ, ඔය තියෙන්නෙ සිරි දළදා ගමනෙ පික්චර් හෝල්ස් එක ඇතුළටම ගෙනැල්ලා.හැබෑ නේන්නම්, විජේ මල්ලි ‍ෙමානවට නාහෙන් අඬනවද බයස්කෝප් නෑ කියලා. සිරිපැරකුම් මොකද, සිරි දළදා ගමනෙ මොකද! වෙලාවකට විජේ මල්ලිට බයෙත් බෑ හෙට අනිද්ද වෙනකොට මේ ජාතියෙ බයිස්කෝප් හදන්න පටන් ගත්තම කොහොම කොතනින් නතර වෙයිද කියලා. සමනළ සංධ්වනිය අල්ලන්නෙ නැති නිසා නම් වෙන්න බෑ ජයන්ත ළමය දුටුගැමුණු ෂූට් කරන්නෙ ආපහු. දුටුගැමුණු කරනවා, ඊට පස්සේ රාජවංශෙ කීදෙනෙක් ඉන්නවද ෂූට් කරන්න අය .... කැරැක්ටර්ස්. මහාපරාක්‍රමබාහුයි එයාගෙ ඉරිගේෂන් වැඩයි ගැන ස්ක්‍රිප්ට් එකට දහයක් ලියන්න බැරුවයැ. ඊට පස්සෙ තව කොච්චර ග්‍රේට් රජවරු ඉන්නවද අපේ ෆිල්ම්ස්වලටම කියාපු කැරැක්ටර්ස් තියෙන.කින්ග් වළගම්බා ගැන ටොප් බයිස්කෝප් එකක් හදන්න බැරුවයැ. සෝමාදේවී බිසවත් ඉන්නෙ ෂයිඩ් එකේ. ඉතිහාස පොතේ කැරැක්ටර්ස්වලින් බයිස්කෝප් හදන්න පටන්ගත්තොත් විජේ මල්ලිලගෙ ජෙනරේෂන් එකට නෙවි, තව ජෙනරේෂන්ස් තුන හතරකටම ඕන මැටීරියල්ස් හොයාගන්න බැරුවයැ. කන්ද උඩරට, විමලධර්මසූරියලා, රාජසිංහලා, ඊටත් ඉස්සර වසභ, පළමුවැනි විජයබාහු, ඕ මයිගෝඩ්, රාජවංශෙ ද කැරැක්ටර්ස් නැත්තෙ! සිරිදළදා ගමනෙන් පස්සෙ කෙළින්ම සම්බුද්ධාගමනයට මීටර් වුණොත් බඩු ෂුවර්. කතා දෙකක් නෑ ෆස්ට් ක්ලාස් ෆීචර් ෆිල්ම්ස් තුනක් හදාගන්න පුළුවන්. මැටීරියල්ස්වල ෂෝටේජ් එකක් තියෙනව වගේ දැනෙනවා නම් පටාස් ගාලා බුද්ධාගමෙන් ඉතිහාසෙන් ජාතක පොතට ට්‍රාන්ස්ෆර් වෙන එකයි තියෙන්නෙ. බයිස්කෝප් හදනව නම් මෙන්න ස්ටෝරීස් ජාතක පොතේ. පන්සිය පනස් ගාණක් කියන්නෙ සිම්පල් වැඩක්ද? ඔය ප්‍රොෆෙසෝරි සරච්චන්ද්‍ර මනමෙ ඩ්‍රාමා එකට ගත්ත ජාතක ස්ටෝරි එකෙන්ම බයිස්කෝප් ප්‍රොජෙක්ට් එකක් පටන් ගන්න බැරුවයැ.කොල්ලා ඉන්නව, කෙල්ල ඉන්නවා, දුෂ්ටයා ඉන්නවා. හීරෝ, හෙරොයින්, මනමේ කුමාරයා, බිසව, වැදි රජු. ෂහ් නියමයි. විජේ මල්ලිටත් අයිඩියා එකක් මීටර් වුණා මේ කැරැක්ටර්ස් දාලා ස්ක්‍රිප්ට් එකක් ලියන්න. ලව් සීන්ස්, ගාර්ඩන් එකේ, බැල්කනි එකේ, කැලේ මැද, වැද්ද සීන් එකට එන්ටර් වෙනකොට ෆයිට්ස් සීන් එක, කඩු ෆයිට්ස්, ඕන නම් මොඩර්නයිස් කරලා කුමාරයටයි, වැදිරජුටයි, ටී56 දෙකකුත් දීලා සීන් එක ලියන්න බැරුවයැ. කුරසාවගෙ රෂොමන්වලට කැලේ දුවන්න වෙන සයිස් එකේ බොක්ස් ඔෆීස් එකක් හදන්න බැරුවයැ මනමෙ ස්ටෝරි එකේ, ජාත‍කේ හොයා ගෙන. මේන්න හෝගාලා, ජාතක ස්ටෝරීස් විජේ මල්ලිගෙ ඔළුවට මීටර් වෙනවා.මෙන්න තවත් රියල් ස්ටෝරි එකක්. ස්ක්‍රිප්ට් එකක් ලියමුකො උම්මග්ග ජාතකේ බේස් කරගෙන. මහෞෂධ පණ්ඩිත, අමරාදේවී, කේවට්ටයො ටික? මාර ඩ්‍රාමා නේ ලිව්වොත් නියමෙට තිතට. සිනමාව ඩිජිටල් වෙනකොට පෙන්නන්න ඕන තරම් බඩු හෑව්. හිස්ටොරිකල් බයිස්කෝප් වුණත් තව කොච්චරක් හදන්න බඩු තියෙනවද? පෝචුගීස්ලා ගැන සංදේශෙ හැදුවට ලන්දේසියො, ඩච් පීරියඩ් එක ගැන හදපු බයස්කෝප් එකක් නෑ‍නේ. ඔය කේ.බී.හේරත්ට හරි සෝමවීර සේනානානයකට හරි කියලා හරිහමන් ස්ක්‍රිප්ට් එකක් ලියෝගත්ත නම්, විජේ මල්ලිලගෙ කටවල් වැහෙන්න වැඩක් දෙන්න පුළුවන් වෙයි. ජැක්සන්ට ඔය හිස්ටොරිකල් සීන් එපා වෙලා ඇඩ්ඩ්‍රස් නැති ලෙවල් එකට වැටුණට, සෝමෙ දිසාලට නම් ටොප් එකට මේ වැඩේ කරන්න පුළුවන් කියල විජේ මල්ලිට නම් පට්ට ෂුවර්.මොකද කියන්නෙ? හිස්ට්‍රි එකට යනවද රෙලිජස් එකට යනවද? ඉතිහාස පොත ද ජාතක කතා පොතද? ටොස් එක උඩදාලා නෝන වැටුණොත් ජාතක ස්ටෝරීස්, අනිත් පැත්ත වැටුණොත් රෙලිජස් ස්ටෝරීස්. ඔය මොන ෂයිඩ් එක වැටිලා හරි වැඩක් ස්ටාර්ට් කළොත්, ප්‍රොඩියුසර් නම් ගොඩේ ගොඩ. බොක්ස් ඔෆීස් රෙකෝඩ්ස් විතරක් නෙවි, නැෂනල් ඉන්ටර්නැෂනල් ‍එවෝඩ්ස් ඔක්කොම වුණත් උස්සගන්න පුළුවන් වෙයි. හැබැයි පොඩි අප්සෙට් එකකට තියෙන්නෙ ඉන්ටර්නැෂනල් එවෝඩ්ස්වලට යවන්නෙ මොන ජාතියෙ ෆෙස්ටිවල්ස්වලට ද කියන එකයි. ඔය ලෝකල් පළාත් සභා ෆෙස්ටිවල්ස් ජාතියෙ ඉන්ටර්නැෂනල් ෆෙස්ටිවල්ස් තියෙන්නෙ. ඒවට යැව්වාම එවෝඩ්ස් පිට එවෝඩ්ස්. එතකොට විජේ මල්ලිට කියන්න වෙන එකක් නෑ ජීවිතේ ඩල් කියලා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av14030912</link>
    <topic>මධුබාලාට එරෙහිව දිලිප් සාක්ෂි දෙයි</topic>
    <author>කුමාර සිරිවර්ධන</author>
    <content>මධුබාලාට එරෙහිව දිලිප් සාක්ෂි දෙයිදිලිප් කුමාර් - මධුබාලා ප්‍රේමයේ කූටප්‍රාප්තිය ‘මෝගල් - ඉ - අසාම්’ චිත්‍රපටය රූගත කරන සමයේ සිදුවිය. ප්‍රකට සිනමා නළු ෂම්මි කපූර් එම ප්‍රේමය ගැන විස්තර කළේ මෙසේ ය.ඇය දිලිප් වෙනුවෙන්ම කැපවී සිටියා. දෙදෙනාට දෙදෙනා නොදැක එක දවසක් හෝ ඉන්න බැරිවුණා. මධුබාලා කොතැන සිටියත්. දිලිප් තම රථයේ නැඟී බොම්බායේ සිට ඇය සොයා ගියා. වතාවක් ඔහු රූගත කිරීම්වලට සහභාගි වෙමින් සිටියේ බොම්බායෙන් පිටතයි. එහෙත් ඉද් උත්සවය ඇය හා එක්ව සමරනු පිණිස දිලිප් ගුවනින් බොම්බායට ගියා.”මධුබාලාගේ සොයුරිය මධූර් භූෂන් පවසන්නේ දෙදෙනා විවාහ ගිවිස ගන්නට ඉතා ආසන්නව සිටි බවයි. එහෙත් දෙදෙනාගේ වෙන්වීමට බලපෑවේ මධුබාලාගේ පියා. අතාවුල්ලා ඛාන්. එම සබඳතාවට දැක්වූ විරෝධයයි.දිලිප් කුමාර් චරිතාපදානය ලියූ බනී රුබන් පවසන්නේ තම දියණිය සමඟ හින්දි සිනමාවේ මහා නළුවකු වූ දිලිප් කුමාර් විවාහ වීමට සැරසීම ගැන අතාවුල්ලා ඛාන් මහත් කැමැත්තෙන් සිටි බවයි. දිලිප් නිතර නිතර මධුබාලාගේ නිවෙසට ගිය බවත්, ඇය තම මෝටර් රථයේ නංවාගෙන දිලිප් විවිධ තැන්වලට යද්දී අතාවුල්ලා ඛාන් ඊට විරෝධය නොපෑ බවත් බනී රුබන් ලියූ දිලිප් කුමාර් චරිතාපදානයේ සඳහන්ය.අතාවුල්ලා පසුව දිලිප් ගැන සිත බිඳ ගත්තේ ඇයි? ඔහු ඔවුන්ගේ ප්‍රේමයට දැඩිව විරෝධය පෑවේ මන්ද? බනී රූබන් තමන් ලියූ දිලිප් කුමාර් චරිතාපදානයෙන්ම ඊට මෙසේ පිළිතුරු සපයයි.“අතාවුල්ලා ඛාන් ‘මෝගල් - ඉ - අසාම්’ චිත්‍රපටය ලැබූ ප්‍රේක්ෂක ආකර්ෂණය නිසාම ‘ෂාම් - ඉ - අවද්’ යන නමින් මෝගල් යුගය පසුබිම් කරගත් චිත්‍රපටයක් නිපැයීමට සැලසුම් කළා. එහි ප්‍රධාන චරිත සඳහා තම දියණිය මධුබාලා සහ දිලිප් කුමාර් යොදා ගැනීමයි ඔහුගේ බලාපොරොත්තුව වූයේ. නමුත් පෞද්ගලික ජීවිතය හරහා තම වෘත්තිය ජීවිතයට බලපෑම් කරනවාට දිලිප් කැමැති වුණේ නැහැ. දිලිප් අතාවුල්ලා ඛාන්ගේ චිත්‍රපටයේ රඟපෑම ප්‍රතික්ෂේප කළා. දිලිප් - මධුබාලා ප්‍රේමය බිඳ වැටීමටත් අතාවුල්ලා දිලිප් හා උරණ වීමටත් මූලික හේතුව වූයේ උක්ත සිද්ධිය බව මගේ අචල විශ්වාසයයි.”තම පියාගේ විරෝධය පිළිගත් මධුබාලා දිලිප් ගෙන් ඈත් වීම ඇරැඹුවාය. දිලිප් නිතරම කීවේ මධුබාලා තම පියාට ඉතාමත් කීකරු දියණියකි කියාය. දෙදෙනාගේ ඈත්වීමට තවත් හේතුවක් බලපෑවේය.1957 දී තිරගතවූ ‘නයාදෝර්’ චිත්‍රපටය බී. ආර්. චොප්රාගේ අධ්‍යක්ෂණයකි. එහි මුලින්ම ප්‍රධාන චරිත රඟපෑවේ මධුබාලා සහ දිලිප් කුමාර්ය. රංගනය සඳහා මධුබාලාට අත්තිකාරම් ගෙවූ අතර ඇය දෙසතියක් තිස්සේ එහි රූගත කිරීම්වලට සහභාගි වූවාය. එම රූගත කිරීම් බොම්බායේ චිත්‍රාගාර ඇතුළත සිදුවිය.ඊළඟට චොප්රා තීරණය කළේ චිත්‍රපටයේ තවත් දර්ශන රූගත කිරීමට බෝපාල් ප්‍රදේශයට යා යුතු ය කියායි. අතාවුල්ලා ඛාන් ඊට විරෝධය පළ කළේය. තම දියණිය බොම්බායෙන් ඉවතට දිලිප් සමඟ එක්කරගෙන යමින් බී. ආර්. චොප්රා උත්සාහ දරන්නේ තම දියණියගේත් දිලිප්ගේත් ප්‍රේමය යළි ඇති කර වන්නට යැයි අතාවුල්ලා, චොප්රාට චෝදනා කළේය.මේ චෝදනා අසා කෝපයට පත් චොප්රා මධුබාලා ඒ චිත්‍රපටයෙන් ඉවත් කර දැමුවේය. දිලිප් සමඟ ‘දේව්දාස්’ චිත්‍රපටයේ රඟපා ප්‍රකටව සිටි දකුණු ඉන්දීය නිළි වෛජන්තිමාලා මධුබාලා රඟපෑ චරිතය සඳහා තෝරා ගත්තේය. ඒ සමඟම තමා සමඟ ඇතිකර ගත් ගිවිසුම් බිඳ දැමීම ගැන චෝදනා නඟමින් චොප්රා අධිකරණය ඉදිරියට ද ගියේය.එම නඩු විභාගයේදී සාක්ෂි දීමට දිලිප් කුමාර් ද අධිකරණය වෙත කැඳවිණි. අධිකරණයේදී දිලිප් කුමාර් සත්‍යයම ප්‍රකාශ කළේය. එහෙත් සත්‍යය ප්‍රකාශ කිරීම යනු මධුබාලාට එරෙහිව සාක්ෂි දීමක් ම විය. අතාවුල්ලා ඛාන් පුන පුනා කීවේ දිලිප් මධුබාලාට සත්‍ය වශයෙන් ආදරය කළේ නැත කියායි. එසේ ආදරය කළේ නම් ඔහු කිසි විටෙක නඩු විභාගයේදී මධුබාලාට එරෙහිව සාක්ෂි දෙන්නේ නැතැයි ද ඔහු කීවේය.කෙසේ වෙතත් නඩු විභාගයෙන් මධුබාලාට හා අතාවුල්ලා ඛාන්ට පරාජයම අත්විය. චොප්රා වහා චෝදනා ඉවත් කර ගත්තේ අධිකරණය වැරැදිකාරිය වූ මධුබාලාට එරෙහිව දඬුවම් නියම කළේ නම් විශ්වාසය කඩ කිරීමේ වරදට ඇය බන්ධනාගාර ගත කිරිමට ද ඉඩ තිබූ බැවිනි. නඩුව ඉල්ලා අස්කර ගැනීම සඳහා චොප්රාට දිලිප් බෙහෙවින් බලපෑම් කළ බව ද පැවසෙයි. තවත් අය පවසන්නේ දිලිප් බී. ආර්. චොප්රාගේ නඩුවට සම්බන්ධ වූයේ අතාවුල්ලා ඛාන් ගේ අභිමානය බිඳීම සඳහා කියායි.මධුබාලා ගේ සොයුරිය මධූර් භූෂන් පසු කලෙක මෙසේ පැවසුවාය.“මගේ සහෝදරියට දිලිප් ගෙන් ඈත්වෙන්න කිසිම වුවමනාවක් තිබුණේ නැහැ. තාත්තා නිපදවන්නට ගිය චිත්‍රපටය ප්‍රතික්ෂේප කිරීම ගැනත් ‘නයා දෝර්’ චිත්‍රපටයට අදාළ නඩුවේ දී සාක්ෂි දීම ගැනත් තාත්තාගෙන් සමාව ඉල්ලන්න කියා මධුබාලා දිලිප්ට පෙරැත්ත කළා. දිලිප් සමාව ගත්තා නම් අනිවාර්යයෙන්ම තාත්තා දිලිප් හා තිබූ සියලු අමනාපකම් අතහරිනවා. නමුත් දිලිප් එයට එකඟ වූයේ නැහැ. දිලිප් ‘සමාවන්න’ යන එකම වචනය පැවසීම ප්‍රතික්ෂේප කිරීම නිසා ඔවුන්ගේ සුන්දර ප්‍රේම විජිතය බිඳ වැටුණා.”මධුබාලා 1960 දී චිත්‍රපට පසුබිම් ගායක හා නළු කිශෝර් කුමාර් හා විවාහ වූවාය. දිලිප්ගේ ප්‍රේමය බිඳී යාමෙන් රිදුණු සිත් ඇතිව ඇය තමාගෙන් පළිගන්නට මෙන් තමා හරිහැටි නොදන්නා කිශෝර් කුමාර් හා මධුබාලා විවාහ වූ බව බොහෝ දෙනාගේ අදහසයි.“තම දියණිය නිළියක ලෙස ලැබූ ජනප්‍රියත්වය නිසා අතාවුල්ලා ඛාන් දැඩි මමංකාරයක් අභිමානයක් ඇති කරගත්තා. තමාගේ රංගන කුසලතා නිසා ලැබූ සාර්ථකත්වය ගැන දිලිප් ද දැඩි මමංකාරයක් හා අභිමානයක් ඇති කරගෙන සිටියා. මෙම අභිමානයන් දෙකට මැදිව ඉතා අසරණ තත්ත්වයට පත්වූ එකම තැනැත්තිය මධුබාලායි” බනී රූබන් දිලිප් කුමාර් චරිතාපදානයේ සඳහන් කරයි.කිශෝර් කුමාර් - මධුබාලා විවාහය කිසිසේත් සාර්ථක එකක් වූයේ නැත. ඇගේ රෝගී භාවයත් විරහා වේදනාවත් නිසා එය අඩදබර පිරි යුග දිවියක් වූයේය.“මට ඇය මුලින්ම මුණ ගැසුණේ 1951 දී. ඒ දවස්වල ඇය සැහැල්ලු මනසකින් යුතුව නිතර සිනාමුසුව සුන්දරව සිටියා.” පසු කලෙක මධුබාලාගේ මිතුරියක පැවසුවාය. “1959 දී මට ඇය හමුවන විට ඇගේ රූමත් භාවය ඉතිරිව තිබුණත් ඇයගේ මුවඟ සිනහවත් මනසේ සැහැල්ලුවත් අතුරුදන්ව තිබුණා.”විවාහ වන විට ද මධුබාලා සිටියේ රෝගීවය. ඇයට විවාහ නොවන්නැයි වෛද්‍ය උපදෙස් පවා ලැබී තිබු බව කියැවේ. ඒ හෘදය වස්තුවේ වූ සිදුරක් නිසා ඇය පීඩා විඳිමින් සිටි හෙයිනි. 1969 පෙබරවාරි 23 දා ඇය එම රෝගයෙන් මිය ගියාය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av14030913</link>
    <topic>Hollywood News</topic>
    <author>සුජීව තේවහෙට්ටිගේ</author>
    <content>Hollywood Newsසජීවී රූපවාහිනී වැඩ සටහන්වලට සහභාගි වී සිටිද්දී ඇතැම් අවස්ථාවල ගායක, ගායිකාවන්ට, නළු නිළියන්ට නොසිතූ කරදර සිදුවන්නේ මිලියන ගණනක ප්‍රේක්ෂකයන් ඉදිරියේදීයි.එවැනි නොසිතූ කරදරයකට පසුගියදා මුහුණ දුන්නේ ජනප්‍රිය ගායිකා රෙබෙකා ෆර්ගසන්. ඇමෙරිකානු රූපවාහිනී චැනලයකින් විකාශය වූ එක්තරා සංගීතමය වැඩ සටහනකට සහභාගි වූ ඇය, හිටි හැටියේ ම වේදිකාව මත ඇද වැටුණේ ගීතයක් ගයමින් සිටිද්දීයි. මේ අනපේක්ෂිත සිද්ධිය ලොව පුරා ප්‍රේක්ෂකයන් මිලියන ගණනකට දැක ගන්නට ලැබුණා.රෙබෙකා වේදිකාව මත ඇද වැටෙනවාත් සමඟම එම ස්ථානයට ක්ෂණයකින් පැමිණි ඇගේ සහායක ශිල්පිනියක වන මිලීන් ක්ලාස්, ඇයව එහි තිබූ අසුනක දිගා කරවූවා. ඉන් පසුව ඇයව එතැනින් ඉවතට ගෙන ගිය මිලීන් සහ පිරිස ඇයට ප්‍රතිකාර ලබා දුන්නා. රෙබෙකා එම ප්‍රසංගය ආරම්භයේදීම තමන්ට හිසරදයක් තිබෙන බව කියා සිටි බව ඇගේ කළමනාකරු ප්‍රකාශ කළා. ඒත් ඒ බවක් එම වැඩ සටහන නැරඹූ කිසිවකුට හැ‍ඟෙන්නට ඇය ඉඩ තැබුවේ නැහැ. ක්ලාන්ත වී ඇද වැටෙන තුරුම ඇය ගී ගැයුවේ රසික පිරිසගේ උණුසුම් ප්‍රතිචාර මැද්දේයි.  ඉස්සර නම් අපේ ටැබ්ලොයිඩ් පත්තර මං ගැන නොයෙකුත් කටකතා ප්‍රචාරය කළා. එක කාලෙක ප්‍රචාරයක් ගෙන ගියා මම ලෙනාඩෝ ඩි කැප්රියෝ එක්ක ප්‍රේම සම්බන්ධයක් පවත්වනවයි කියලා. ඒත් දැන් නම් ඒ වගේ බොරු ගොතන්නෙ නැහැ. නළු නිළියන් ටිකක් වයසට යනකොට ඔය වගේ කටකතා හැදීම අඩු වෙනවා.” සුරූපී නිළි කේට් වින්ස්ලට් එලෙස කීවේ ඇතැම් පුවත්පත්වලින් සිදු කෙරෙන ‘කයි කතන්දර’ ගෙතීමේ ‘කලාව’ ගැන සිහිපත් කරමින්.මීට වසර ගණනකට පෙර ‘ටයිටැනික්’ චිත්‍රපටය තිරගත කෙරුණු අවස්ථාවේදීයි, එම චිත්‍රපටයේ පෙම්වතුන් යුවළ ලෙස රඟපෑ ලෙනාඩෝ ඩි කැප්රියෝ සහ කේට් සම්බන්ධ කර කටකතා පැතිරුණේ. ඒත් එහි සත්‍යතාවක් තිබුණේ නැහැ.මේ වන විට 38 වැනි වියෙහි පසුවන කේට් තවදුරටත් ප්‍රකාශ කළේ නළු නිළියන්ගේ තරුණ බව ඉක්ම යන විට බොහෝ පුවත්පත් ඔවුනට ගරු කරන බවයි.  ඩැනියල් රෙඩ්ක්ලිෆ් රඟන අලුත්ම චිත්‍රපටය, ‘ෆ්‍රැන්කන්ස්ටීන්'. මේ වෙනුවෙන් තමන්ගේ හිස කෙස් දිගට වවා ගන්න ඩැනියල්ට සිදුවෙලා. ඔහුගේ හිස කෙස් දිගට වැවෙද්දී ඒ දෙස ආදරයෙන් බලන පිරිසකුත් සිටිනවාලු. ඩැනියල් නම් කියන්නේ කාන්තාවන් බොහෝ දෙනෙකු තමන්ගේ දිග කොණ්ඩයට ඇලුම් කරන බවයි.“කාන්තාවන් මගේ කොණ්ඩෙට ආදරය කළත් මට නම් මේක දැන් වධයක් වෙලා. කොණ්ඩය දිගට වැවෙන්න, වැවෙන්න ඒක හසුරුවා ගන්න එකයි අමාරුම කටයුත්ත වෙලා තියෙන්නෙ. මට තියෙන වැඩ අතරෙ මේ කොණ්ඩය නඩත්තු කරන එක ලේසි දෙයක් නෙමෙයි. මට නම් මේක ගැන කිසිම ඇල්මක් නැහැ.”ඩැනියල් සුපුරුදු සිනහව පාමින් ප්‍රකාශ කළා.  ජනප්‍රිය ගායිකා කැටී පෙරී ගේ අලුත්ම ගීතයක් නිසා පසුගිය දිනවල මහත් ආන්දෝලනයක් මතුවුණා. මේ ගීතය අන්තර්ජාලයට මුදා හැරුණු පසුව එය නැරඹු 65,000 ක පිරිසක් එයට එරෙහිව විරෝධතා පෙත්සමකට අත්සන් තබා තිබෙනවා. මෙම ලේඛනය අන්තර්ජාලයටම එක්කර ඇති බවයි වාර්තා වෙන්නේ.එම පෙත්සමෙහි සඳහන් වන්නේ කැටී පෙරීගේ ගීතය ආරම්භයේදී එක්තරා පුද්ගලයකු පැලඳ සිටින පෙන්ඩනයක සටහන් වී ඇති ‘අල්ලාහ්’ යන වචනයෙන් ඉස්ලාම් ආගමට අපහාසයක් සිදුකර ඇති බවයි.කෙසේ වෙතත් එම අන්තර්ජාල විරෝධතා ලේඛනයෙන් පසුව මෙම දර්ශනය ඉවත් කර තිබෙනවා. තමන් ඒ පිළිබඳව සතුටු වන බවයි, පෙත්සම ඉදිරිපත් කරන්නට මුල් වූ ශාසාඩ් ඉක්බාල් නමැත්තා ප්‍රකාශ කළේ. මේ සඳහා අත්සන් තැබූ සියලුම දෙනාට ඔහු තම ස්තූතිය පළ කළා.  බුදුදහම වැලඳ ගත් හොලිවුඩ් නළුවෙකු සිටිනවා. ඔහු තමයි, සම්මානිත නළු, රිචඩ් ගෙයර්. පසුගියදා ඔහු ඉන්දියාවට පැමිණියේ ‘ද බෙස්ට් එක්සෝටික් මැරිගෝල්ඩ් හොටෙල් - 2’ නම් වූ චිත්‍රපටයේ රූගත කිරීම් කිහිපයකට සහභාගි වෙන්නයි. ඉන්දීය නිළියක වන ලිලෙටි ඩුබේ ද මෙහි ප්‍රධාන චරිතයක් රඟපානවා.රිචඩ් ගෙයර්ට ඉන්දියාව නුපුරුදු රටක් නොවෙයි. මීට පෙර කිහිප වතාවක්ම ඔහු ඉන්දියාවට පැමිණ තිබෙනවා. ඒ, එක්සත් ජාතීන්ගේ සංවිධානයේ ‘ඒඩ්ස්’ මර්දන වැඩ සටහනේ තානාපතිවරයකු සහ බෞද්ධාගමික වැඩ සටහන්වල ක්‍රියාකාරිකයෙකු හැටියටයි.ඉන්දියාවට පැමිණි සෑම අවස්ථාවකදීම එරට ආහාර පානවල රස බලන්නට ගෙයර් අමතක කරන්නේ නැහැ. ලිලෙටි ඩුබේ පැවසුවේ ඉන්දියානු ආහාරවලට ඔහු තුළ විශේෂ ඇල්මක් තිබෙන බවයි. “හැබැයි එයා අපේ කෑමවලට දාල තියෙන මිරිස්වල ප්‍රමාණය ගැන නම් නිතරම අහනවා” ලිලෙටි ඩුබේ මඳ සිනහවක් නංවමින් කීවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av14030922</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නදෙදියවල වස්කඩුවේ ගාමිණි ගුණතිලකප්‍රශ්නය - ඔබ කැමැතිම ගුවන්විදුලි නාළිකාව මොකක්ද?පිළිතුර - වාචාල නිවේදනයක් නැති, වෙළෙඳ දැන්වීම් නැති නාළිකාව. (තාම එහෙම එකක් ඇවිත් නැහැ.)මෝදර එම්.ආර්.සී. ඩයස්ප්‍රශ්නය - පුන්සිරි සොයිසයි ස්වර්ණලතා කවීශ්වරයි යුග ගීතයක් ගැයුවොත් කොහොම හිටීද?පිළිතුර - පූසෝ දෙන්නෙක් පාන්දර ජාමේ රණ්ඩු කරනවා වගෙ තියෙයි.වනවාසල අසේල තිරිමාන්නප්‍රශ්නය - පැරණි ග්‍රැම‍ෆෝන් ගීත රචකයකු වූ යූ.ඩී. පෙරේරා ගේ දරුවන් සංගීතයට සම්බන්ධ ද?පිළිතුර - නැහැ. නමුත් ඔහුගේ පුත් නාරි හා ප්‍රසව වෛද්‍ය හේමන්ත පෙරේරා හොඳ කලා සහෘදයෙක්.රඹුක්කන සරත් විජයානන්දප්‍රශ්නය - ‘ලව් මී ටෙන්ඩර්’ චිත්‍රපටයේ මාලන් බ්‍රැන්ඩෝ රඟපෑවා ද?පිළිතුර - නැහැ එහි රඟපෑවේ එල්විස් ප්‍රෙස්ලි.මාතලේ ධර්මා ඒකනායකප්‍රශ්නය - පාරේ ඉදිකර ඇති පොඩි පොඩි හෝටල්වල පිටතට පේන විදියට වීදුරු සවි කරලා තියෙන්නේ ඇයි?පිළිතුර - මිනිස්සු සාමාන්‍යයෙන් කැමැතියි තමන් හොඳට කනවා බොනවා කියලා අනුන්ට පෙන්වන්න. ඒ මනෝ විද්‍යාව හෝටල්කාරයෝ දන්න නිසයි එහෙම වීදුරු සවිකරලා තියෙන‍්නේ.අත්තනගල්ලේ විමලසේන හපුතන්ත්‍රිප්‍රශ්නය - ජෝති - ඇන්ජලින් ගයන ‘මෙ රාත්‍රියේ මධූ ස‍ඳෙන් තවත් සඳක් නැ‍ඟෙයි ප්‍රියේ’ ගීතය රැගත් චිත්‍රපටය කුමක් ද?පිළිතුර - ‘සුදු දුව'.මතුගම මැක්ස්වල් පෙරේරාප්‍රශ්නය - ‘නිධානය’ චිත්‍රපටය නැවත නැරඹීමේ ක්‍රමයක් නැද්ද?පිළිතුර - එය කීපවරක් රූපවාහිනියෙන් විකාශය වුණා.කඩවත සුජාතා ගුණවර්ධනප්‍රශ්නය - ‘ඇයි කළේ යමෙකු ඇලේ’ ගීතය ගයන ගායකයා කවුද?පිළිතුර - පණ්ඩිත් අමරදේව.හිනිඳුම සාන්ත ගුණවර්ධනප්‍රශ්නය - මාධ්‍යවේදි සුනන්ද දේශප්‍රියගේ දියණිය චිත්‍රපට නිළියක් ද?පිළිතුර - ඔව් ඇයගේ නම නම් මා දන්නේ නැහැ. ඇය අසෝක හඳගමගේ ‘සින්තටික් සිහින’ ටෙලිනාට්‍යයේත් අජන්ත විජේවර්ධනගේ ‘එහෙම නොවුණු එහෙම දෙන්නෙක්’ කෙටි චිත්‍රපටයේත් රඟපෑවා.ඉහළ තල්දූවේ ආනන්ද වික්‍රමආරච්චිප්‍රශ්නය - ඊළඟ ආත්මයේ ඔබ උපදින්න කැමැති නගරය මොකක් ද?පිළිතුර - තංගල්ල. වැඩ ඇරිලා පැය එකහමාරෙන් ගෙදර යන්න පුළුවන්. මම දැනට ඉන්නේ කොට්ටාවේ. වැඩ ඇරිලා පැය දෙකක් මඟට ගතවෙනවා ගෙදර යන්න.‍මරදාන පංචිකාවත්තේ එච්.පී. සැමුවෙල්ප්‍රශ්නය - මදන් මෝහන් සංගීතවත් කළ චිත්‍රපට මොනවාද?පිළිතුර - හරිකත්, පූජා ‍ෙක් පූල්, ජේලර්, දස්තක්, හූ කෝන් තීකුලියාපිටියේ ජයසේන අතපත්තුප්‍රශ්නය - ‘ජනක සහ මංජු’ චිත්‍රපටයේ ඇතුළත් ‘සුවඳක් දැනේවි හදෙහි ආදර ලෝකේ’ ගීතයේ පදමාලාව මෙල්රෝයි ධර්මරත්නගේද?පිළිතුර - නැහැ.මාකන්දන සෝමසිරි සෝමරත්නප්‍රශ්නය - ‘දස්තාන්’ හින්දි චිත්‍රපටය ගැන යමක් කියන්න?පිළිතුර - මෙහි රාජ්කපූර් හා සුරයියා රඟපෑවා. නෞෂාඩ් සංගීතවත් කළා.ගම්පහ පත්මාවෝ මහේෂ්වරි දිසානායකප්‍රශ්නය - ස්වර්ණා මල්ලවආරච්චි දැන් රඟපාන්නේ නැද්ද?පිළිතුර - ඇය පසුගිය දිනවල අසනීපයෙනුයි සිටියේ. ඇය අශෝක හඳගමගේ අලුත්ම චිත්‍රපටයේ බොහෝදුරට රඟපෑමට නියමිතයි.මේ සතියේ පහත නම් සඳහන් අයත් ප්‍රශ්න එවා තිබුණා. කුරුණෑගල සොනාලි විදූෂා, රාගම වැලිසර අයිලින් සෝවිස්, අම්බලංගොඩ කෙරමිණියේ චන්ද්‍රසිරි මානවඩු, මහරගම ඉෂාරා වනිගසිංහ, කොලොන්නාවේ වින්සන්ට් පෙ‍රේරා, මාකන්දන සෝමසිරි සෝමරත්න.ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av14030914</link>
    <topic>කලා මාධ්‍ය රැසකින් දස්කම් පාන මාධ්‍ය නිලධාරියා නන්ද උඩුවිල</topic>
    <author>තාරක වික්‍රමසේකර</author>
    <content>කලා මාධ්‍ය රැසකින් දස්කම් පාන මාධ්‍ය නිලධාරියා නන්ද උඩුවිල‘ප්‍රේමෙ ග‍ඟේ මෑණී මගේ...’ පැරැණි ගීතයක් නූතන තාලයට එසේ ගැයෙද්දී අපට සිහි වූයේ ද පැරැණි දේශපාලන චරිත කිහිපයකි. ඒ ‘කොඩි විනය’ දේශපාලන ප්‍රහසනයේ තේමා ගීතයයි.විල්සන් ගුණරත්නගේ ‘කොඩිවිනයේ’ විදුහල්පතිනියගේ තාඩන පීඩනවලට ලක්වන ධීවර විෂය භාර ගුරුවරයා ද වූයේ නන්ද උඩුවිලයි. සාටකයක් ගෙල වටා දමා ගත් ඔහු ජනප්‍රිය චරිතයක් වූයේ එම ටෙලි නාට්‍යයත් සමඟය.ජාතික රූපවාහිනියෙන් විකාශය වූ ‘සමන් තැන්න’, ‘ඉරට හඬන් මල්’, ‘සුර අසුර’ වැනි ටෙලි නාට්‍යවලට ඔහු රංගනයෙන් දායකත්වය සැපයීය.‘මායාරත්න’ ටෙලි නාට්‍යයේ පොඩි මුදලාලිගේ චරිතයට පණ දුන්නේ ද නන්ද උඩුවිලය. ටෙලි නාට්‍ය කලාව සමඟ මෙසේ රංගන දායකත්වය සැපයූ නන්ද උඩුවිල කලා ක්ෂේත්‍රයේ තිස් වසරකට අධික අත්දැකීම් ඇත්තෙකි. 1983 වසරේදී ටෙලිවිව් රූපවාහිනී ආයතනයට එක්වී ‘රන් දොරටුව’ ටෙලි නාට්‍යයෙන් මෙම මාධ්‍යයට එක්වන ඔහු එතැන් සිට රූපවාහිනී සංස්කරණ ශිල්පියකු, කාර්මික ශිල්පියකු සහ ප්‍රවෘත්ති වාර්තාකරුවකු ලෙස ද සිය දායකත්වය ලබා දුන්නේය.1985 වසරේදී අන්තර්ජාතික නිවාස වසර වෙනුවෙන් පැවැති වාර්තා වැඩ සටහන් තරගාවලියෙන් ටෙලිවිව් ආයතනයට ප්‍රථම ස්ථානය හිමිකර දුන් ‘අපේ ගමට කිරි උතුරයි’ ටෙලි නාට්‍යයේ සංස්කාරක සහ නිවේදකයා ලෙසත් කටයුතු කෙළේ නන්ද උඩුවිලය.ඔහු නිවේදකයකු ලෙස මාධ්‍ය ක්ෂේත්‍රයට පිවිසියේ ද එම වසරේදීමය. ඒ ශ්‍රී ලංකා රූපවාහිනී සංස්ථාවේ වෙළෙඳ දැන්වීම් නිවේදකයකු ලෙසිනි.එදා සිට අද දක්වාම ඔහු රූපවාහිනී නාළිකා රැසකම නිවේදකයකු ලෙස කටයුතු කරගෙන යයි.ඔහු රංගනයෙන් සංස්කරණයෙන් පමණක් නොව ගීත ගායනයෙන් ද දස්කම් දක්වා ඇත. බර්මින් ලයිලි ප්‍රනාන්දුගේ ‘බිම්මල්’ ටෙලි නාට්‍යයේ තේමා ගීතය වූ ‘කල්ප සිහිනයට...’ ගායනයෙන් එක්වූයේ ද ඔහුය.ගුවන් විදුලි ගායන ශිල්පියකු ලෙස කරළියට ආ ඔහු මේ වන විට ‘ඉරගල වැටෙන සැඳෑවක’ නමින් නවතම සංයුක්ත ගී තැටියක් එළි දක්වා ඇත. නන්ද උඩුවිල වරාය මහාමාර්ග හා නාවික අමාත්‍යාංශයේ මාධ්‍ය නිලධාරියාය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av14030915</link>
    <topic>‘සැමීගේ කතාව’ අපේ ජීවිත වගේම අභියෝගාත්මකයි</topic>
    <author>අරුණි මුතුමලි</author>
    <content>‘සැමීගේ කතාව’ අපේ ජීවිත වගේම අභියෝගාත්මකයි‘සැමීගේ කතාව’ ගැන ශ්‍රී ලාංකිකයන්ගේ කතාබහට ලක්වූයේ ප්‍රවීණ රංගන ශිල්පී ජගත් චමිල නිව්යෝක් සිටි අන්තර්ජාතික සිනමා උලෙළේ හොඳම නළුවාට හිමි සම්මානයෙන් පිදුම් ලැබීමත් සමඟය. ‘සැමීගේ කතාව’ සිනමා සිත්තමක් බවට පත් වූයේ ප්‍රියංකර විතානාච්චිගේ අතිනි. පසුගියදා (28) සිට ප්‍රේක්ෂකයන් වෙත පිදුණු සැමීගේ කතාව ගැන එහි අධ්‍යක්ෂවරයා දැක්වූ අදහස් කිහිපයකි මේ.ඔබ සිනමාකරුවකු වන්නට බලපෑ සාධකය?ආචාර්ය ලෙස්ටර් ජේම්ස් පීරිස් ගේ ‘අහසින් පොළොවට’ චිත්‍රපටය බලන විට මගේ වයස අවුරුදු 14 ක් විතර ඇති. එදා ළමයකු හැටියට මට ආශාවක් ආවා කවදාහරි චිත්‍රපටයක් කරන්න. එහෙම හිතේ තියාගෙන හිටියට මම කොළඹ රාජකීය විද්‍යාලයේ උසස් පෙළ හදාරා ඇමෙරිකාවේ ලොස් ඇන්ජලිස් වැලි කොලේජ් විශ්ව විද්‍යාලයේදී උපාධියට හැදෑරුවේ ආර්ථික විද්‍යාව. ඊට පස්සේ ව්‍යාපාර කළමනාකරණය පිළිබඳ උපාධියක් ලැබුවා.මේ අතර කැලිෆෝනියා විශ්ව විද්‍යාලයෙන් සිනමාකරණය පිළිබඳ පශ්චාත් උපාධි ඩිප්ලෝමා දෙකක් කළා. එයින් එකක් කළේ අධ්‍යක්ෂණය පිළිබඳව.ඊට පසුව මිලි මීටර් 16 යෙන් මම කළ කෙටි චිත්‍රපටයට උන්ඩා සම්මානය ලැබුණා. එහෙම තමයි මගේ සිනමා ගමන ඇරැඹුණේ.ටෙලි නාට්‍යකරණයටත් ඔබ යොමු වුණා නේද?ඔව්. මම ඒකාංගික ටෙලි නාට්‍ය 2 ක් කළා. එකක් ‘සමාන්තර’ අනෙක ‘නික්මන.’‘සැමීගේ කතාව’ චිත්‍රපටයකට නැඟිය යුතුයි කියා සිතුණේ ඇයි?‘සැමීගේ කතාව’ කියවද්දි මට සැමී ගැන ලොකු ළෙන්ගතු කමක් ඇතිවුණා. මෙය කපිතාන් එල්මෝ ජයවර්ධන විසින් ඉංග්‍රීසියෙන් ලියන ලද ‘සැම්ස් ස්ටෝරි’ නම් නවකතාවක්. එය 2001 දී ග්‍රේෂන් සම්මානයෙන් පිදුම් ලැබූවක්.‘සැමීගේ කතාව'ට චරිත තෝරා ගැනීමේ දී ඔබ සැලකිලිමත් වුණේ මොන වගේ කරුණු ගැන ද?මම සාමාන්‍යයෙන් තිර රචනය ලියද්දීම මගේ හිතේ විවිධ රූපාකාර ස්වභාව හිතට මැවෙනවා. මේ චරිතවලට එක එක අයව හිතුණා. මේ කතාවේ දෙමළ චරිත ඉන්නවා. ඒ අයත් අපේ රටේ උදවිය. ඒ ජාතිකයින්ම යොදාගෙන ඒ චරිත චිත්‍රපටයේ නිරූපණය කළ යුතුයි කියා මා තීරණය කළා. ඒ දේවල් සියයට අනූවක්ම සාර්ථක වුණා.නමුත් මට තිබුණු අභියෝගය තමයි ‘සැමී'. ඒ චරිතය සඳහා විවිධ නළු නිළියන් මගේ මනසට ආවා. නමුත් මගේ හිතේ මැවුණු රූපකායට හරියටම හරියන කෙනා මට පෙනුණේ ‘නික්ම යෑම’ ටෙලි නාට්‍යයේ යෝජනාවලි‍ය සකසද්දී ජගත් චමිලව දුටු අවස්ථාවක් ගැන මැවුණු මතක ස්වභාවය අනුවයි. මම ඒ ගත් තීරණය සියයට සියයක්ම හරි කියා මට දැන් හිතෙනවා. ජගත් ඇරෙන්න වෙන ලෝකේ කිසිම නළුවකු මේ චරිතයට ගැළපෙන්නේ නැහැ.ඔබේ තීරණය හරි කියන්න සාක්කියකුත් දැන් තිබෙනවා?ඔව්. ‘සැමිගේ කතාව’ පළමුවැනි වතාවට නියෝජනය කළේ සාෆ් කැනඩා දකුණු ආසියානු චිත්‍රපට උලෙළයි. ඊට පසුව ටොරොන්ටෝවල ‘රීල් වර්ල්ඩ්’ උලෙළ නියෝජනය කළා.නිව්යෝක් සිටි අන්තර්ජාතික සිනමා උලෙළ නියෝජනය කළේ ඊට පසුවයි. එහිදී තමයි ජගත් චමිලට හොඳම නළුවා වෙනුවෙන් සම්මානය ලැබුණේ.සමහර චිත්‍රපටවලට සම්මාන ලැබුණේ අපේ ජනතාව, හමුදාව සමච්චලයට ලක් කළ නිසා කියා ඇතැමුන් කියනවා. නමුත් ඔබේ චිත්‍රපටයේ තේමාව වන්නේ අපේ මිනිසුන්ගේ යහපත්කමයි?මොළේ තිබෙන කිසිම කෙනෙක් ත්‍රස්තවාදයට කැමැති වෙන්නේ නැහැ. මම හිතන්නේ මේ ජූරිය ගන්න ඇත්තේ අහිංසක මිනිස්සුන්ගේ පැත්ත වෙන්න ඇති.අනෙක සමහර සිනමා උලෙළවල යම් යම් තේමා යටතේ තරග පැවැත්වෙනවා. මට හැ‍ඟෙන ආකාරයට මේ උලෙළ බොහෝ වේලාවට සලකා තිබෙන්නේ කෘතියේ සිනමාත්මක ස්වරූපය ඒ අතරම රංගන ශිල්පීන් තමන් නිරූපණය කරන චරිතය කෙතරම් හොඳට තේරුම් ගෙන තිබේ ද යන කරුණු විය යුතුයි.චිත්‍රපටයක් නිර්මාණය කර වසර 8 ක් ගතවී එය ප්‍රදර්ශනය කිරීම ගැන ඔබ ප්‍රේක්ෂකයන්ට කියන්නේ කුමක් ද?ඇත්තෙන්ම මේ නිර්මාණයත් අපේ ජීවිත වගේම අභියෝගවලින් පිරිලා. සත්‍යජිත් රායි කීවා පතල් කැනීමට පසු අමාරුම වැඩේ චිත්‍රපට හැදීම කියලා. එයින් ප්‍රධාන සාධකය මුදල්. කෙසේ හෝ ඒ අභියෝග සියල්ල ජය ගන්න මා සමඟ චිත්‍රපටයට සහභාගි වූ අයගෙන් ලැබුණු සහයෝගයට මම කෘතඥ වෙනවා. සමහර විට සියල්ල වන්නේ හොඳටයි. ඒත් එහෙම කියලා චිත්‍රපටයක් පෙන්වන්න අවුරුදු 8 ක් ඉන්න ඕන නැහැ.අරුණි මුතුමලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av14030916</link>
    <topic>අනතුරු ඇඟවීම් හෝ පලායාම් නැත</topic>
    <author>කුමාර සිරිවර්ධන</author>
    <content>අනතුරු ඇඟවීම් හෝ පලායාම් නැතක්‍රි. ව. 79 දී විසුවියස් ගිනි කන්ද පිපිරී යාමෙන් ඇතිවූ මහා විනාශය අළලා 1834 දී එඩ්වඩ් බුල්වර් ලිට්න් අතින් ලියැවුණ ‘ද ලාස්ට් ඩේස් ඔෆ් පොම්පෙයි’ කෘතිය මෙයට දශක ගණනාවකට ඉහත දී ‘දේවතාපය’ නමින් සිංහලට පරිවර්තනය වූයේ අයි. එම්. ආර්. ඊ. ඊරියගොල්ල සූරීන් අතිනි. බටහිර ඉතිහාසයේ අතිශය වැදගත් සිද්ධියක් වූ අදටත් වරින්වර කතාබහට ගැනෙන ‘විසුවියස් ගිනි කන්ද පිපිරී යාම’ පිළිබඳ ශ්‍රී ලාංකේය ජනතාවට වඩාත් සමීපව දැනගන්නට ලැබුණේ එකල අතිශය ජනප්‍රියත්වයට පත් ‘දේව තාපය’ පරිවර්තන නවකතාව හරහාය.විසුවියස් ගිනි කන්ද පිපිරී යාම පසුබිම් කොට ගෙන යුරෝපා රටවල බොහෝ නවකතා රචනා වූයේය. මාලා ටෙලි නාටක මෙන්ම චිත්‍රපට ද නිර්මාණය වූයේය. පසුගිය දා විසුවියස් ගිනි කන්ද පිපිරී යාම පසුබිම් කරගත් අලුත්ම සිනමා නිර්මාණය ‘පොම්පෙයි’ යන නමින් ‍ප්‍රේක්ෂකයන් හමුවට පැමිණියේය.ලෝකයට පළමු වතාවට විසුවියස් ගිනි කන්ද පිපිරී පොම්පෙයි නගරය සම්පූර්ණයෙන්ම විනාශ වී යාම ත්‍රිමාණ අත්දැකීමක් ලෙස විඳින්නට පෝල් ඩබ්ලිව්. එස්. ඇන්ඩර්සන්ගේ මෙම චිත්‍රපටයෙන් ඉඩ ලැබෙයි.පොම්පෙයි රෝම අධිරාජ්‍යයට යටත් නගරයක් වන අතර එහි අසරු ගෝත්‍රයක් වන ‘සෙල්ටික්’ අති අමානුෂික ආකාරයට සමූල ඝාතනය කරනු ලබන්නේ කොර්වස් නමැති රෝම සෙනවියා විසිනි. සෙල්ටික් ගෝත්‍රිකයන් අතරින් දිවි බේරා ගනු ලබන්නේ මිලෝ නමැති ගැටවරයා පමණි. ඔහුගේ මව මැරුම් කන්නේ ද කොර්වස් අතිනි. ගැටවරයා වහල් වෙළෙන්දන්ට හසුව වහලකු බවට පත්වෙයි.වසර 17 කට පසු මිලෝ යළි පොම්පෙයි නගරයට පැමිණෙන්නේ රෝමානු අවිසුරුවකු මෙනි. ප්‍රේක්ෂකයන් පිනවනු පිණිස සටන් වදින රෝම අවිසුරුවන් නැතිනම් ග්ලැඩියේටර්වරුන් අතර අති දක්ෂයකු වන මිලෝ හැඳින්වෙන්නේ ‘සෙල්ට්’ යන ඔහුගේ ගෝත්‍ර නාමයෙනි.නගර පාලකයා සෙවෙරස්ගේ දියණිය කැසියා මේ අවිසුරුවාට පෙම් බඳියි. මේ වන විට සෙල්ටික් ගෝත්‍රය සමූල ඝාතනය කළ කොර්වස් සෙනේට් සභිකයකු බවට පත්ව සිටියි.මිලෝගේ සිත්හි නිතරම පවතින්නේ කොර්වස් ගෙන් පළි ගැනීමේ චේතනාවයි. ඒ බව දැනගන්නා කොර්වස් මිලෝ ඝාතනය කිරීමට විවිධ උත්සාහයන් දැරුවත් ඒවා සාර්ථක වන්නේ නැත. අවසානයේ ඔහු මිලෝ මෙල්ල කිරීමට අවියක් ලෙස භාවිත කරන්නේ මිලෝගේ ආදරය දිනූ කැසියා ය.කැසියා ගලවා ගනු පිණිස මිලෝ සටන අරඹද්දී පොම්පෙයි නගරයේ භූ කම්පනයක් සිදුවෙයි. ඒ විසූවියස් ගිනි කන්ද පිපිරී යාමේ ඇරැඹුමයි. ගිනි කන්ද පිපිරී යන අතරතුර මිලෝ සෙවෙරස්ගෙන් පළිගෙන තමාගේත් ප්‍රේමවන්තිය කැසියාගේත් ජීවිත බේරා ගන්නේ කෙසේ ද?ඇමෙරිකානු ඩොලර් මිලියන 100 ක වියදමින් තැනූ ‘පොම්පෙයි’ හි කිට් ගැරින්ග්ටන්, එමිලි බ්‍රවුනිං, කැරී ඈන් මෝස්, ජෙසිකා ලූකාස්, ජැරඩ් හැරිස් හා කයිෆර් සදර්ලන්ඩ් යන නළු නිළියෝ රඟපාති. කැනඩාවේ ටොරන්ටෝ හා ඔන්ටාරියෝ යන ප්‍රදේශයන්හි තැනූ පසුතලවල රූගත කෙරුණු මෙම චිත්‍රපටයේ තිර රචනය ජැනට් ස්කොට් බැඩියර් හා ලී බැඩියර් යන දෙදෙනාගේය.පසුගිය පෙබරවාරි 21 දා ලොව පුරා ප්‍රදර්ශනය ඇරැඹු පෝල් ඇන්ඩර්සන්ගේ ‘පොම්පෙයි’ විසූවියස් විනාශය ත්‍රිමාණව ප්‍රේක්ෂකයන් හමුවට ගෙන එන්නේ ලොමු ඩැහැ ගැන්වෙන ආකාරයෙනි.එහෙයින්ම ප්‍රේක්ෂක ආකර්ෂණයට බඳුන් වූ ‘පොම්පෙයි’ මේ වන විට බොක්ස් ඔෆිස් වාර්තා පිහිටුවමින් ප්‍රදර්ශනය වෙමින් තිබේ. ‘නෝ වෝනිං - නෝ එස්කේප්’ පොම්පෙයි සඳහා භාවිත කරන ප්‍රචාරක පාඨයයි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av14030917</link>
    <topic>රංගනයට හිතැති හෙද නිලධාරිනිය</topic>
    <author>සුසන්ත</author>
    <content>රංගනයට හිතැති හෙද නිලධාරිනියමංජුලා ජයන්ති රැකියාව කරන්නේ කොළඹ ප්‍රධාන පෙළේ පුද්ගලික රෝහලක හෙද නිලධාරිනියක ලෙසය. මෙම හෙද නිලධාරිනිය තුළ දක්ෂ කලා ශිල්පිනියක ද ජීවත්වන බව පැහැදිලි වන්නේ ක්ෂේත්‍ර කීපයක්ම ඔස්සේ ඇය පෙන්වන කලා හැකියාව නිසාය. විටෙක ඇය වේදිකා නාට්‍ය රංගන ශිල්පිනියකි; තවත් විටෙක දක්ෂ හඬ කැවීම් ශිල්පිනියකි; තවත් විටෙක මංජුලා චිත්‍රපට ටෙලි නාට්‍ය රංගන ශිල්පිනියකි. එසේම දක්ෂ ගායන හැකියාවක් ද ඇය සතුය. මේ වන විට කලා ක්ෂේත්‍රය තුළ දිගු ගමනක් පැමිණ ඇති ඇය තම කලා දිවියේ තොරතුරු ‘රසඳුන’ සමඟ පැවසුවේ මෙසේ ය.“මගේ ගම රත්නපුරය. දැන් පදිංචි වෙලා ඉන්නේ කඩවත. පුංචි කාලෙ ඉඳලම මම කලාවට කැමැතියි. ඒ වගේම උපතින්ම කලාවට දක්ෂතාවකුත් තිබුණා. ඒ නිසා පාසල් යන කාලෙම ගුවන් විදුලි නාට්‍ය, රූපවාහිනී වැඩ සටහන් ආදියට හඬ කැවීම් ශිල්පිනියක ලෙස සහභාගි වුණා. පාසල් අධ්‍යාපනයෙන් පසුව මම සයිමන් නවගත්තේගම ළඟ නාට්‍ය හා රංග කලාව හැදෑරුවා. ඉන් පසුව වේදිකා නාට්‍ය කීපයකම රඟපාන්න මට අවස්ථාව ලැබුණා. සිංහල භාෂාවෙන් පමණක් නෙමෙයි, දෙමළ භාෂාවෙන් ද හඬ කැවීමේ හැකියාව මට තියෙනවා. ඒ වගේම ලයනල් පෙරේරා මාස්ටර් යටතේ ගායනය හා වාදනය හදාරන්නත් මට අවස්ථාව ලැබුණා.”“කලා කටයුතුවලට ඒ විදියට ඇලුම් කළත් වෘත්තිය ලෙස මම තෝරා ගත්තේ හෙද වෘත්තිය. හෙද වෘත්තියේ මම යෙදිල ඉන්නේ හරිම ආශාවෙන්. රෝගීන්ට සැලකීමෙන් මම පුදුම සතුටක් ලබනවා. ඒ වගේම තමයි කලා කටයුතුවල නිරත වීමෙනුත් මම උපරීම සතුටක් ලබනවා.”‘ජසයා සහ ලෙන්චිනා’ වේදිකා නාට්‍යයේ ලෙන්චිනාගේ චරිතය නිරූපණය කළේ මම. වේදිකා නාට්‍ය ගණනාවක මම රඟපාල තියෙනවා. මගේ ටෙලි නාට්‍ය රංගනය ආරම්භ වුණේ ‘සිහින පියාපත්’ ටෙලි නාට්‍යයෙන්. මේ වන විට ටෙලි නාට්‍ය 10 කට වැඩි සංඛ්‍යාවකට රංගනයෙන් දායක වෙලා තියෙනවා. මේ දිනවල ස්වර්ණවාහිනී නාළිකාවෙන් විකාශය වන ‘පාරා වළලු’ ටෙලි නාට්‍යයේ චිත්‍රාගේ චරිතය රඟපාන්නෙත්, හිරු නාළිකාවෙන් විකාශය වන ‘සකිසඳ සුවාරිස්’ ටෙලි නාට්‍යයේ මැගිලින්ගේ චරිතය රඟපාන්නෙත් මම. ඒ වගේම ‘මගේ යාළු මාළු’, ‘ආශාවේ මායාව’ වැනි චිත්‍රපටවලටත් රංගනයෙන් දායක වෙන්න අවස්ථාව මට ලැබුණා. සුගත් සමරකෝන් මහතාගේ ‘ඇහැලේපොළ කුමාරිහාමි’ චිත්‍රපටයේ රඟපාන්න අවස්ථාව ලැබීම සුවිශේෂී කාරණයක්.”“මම කලා කටයුතුවලට සම්බන්ධ වෙලා ඉන්නේ කලාවට තිබෙන ආදරය ආශාව නිසාමයි. රාජකාරියට බාධාවක් නොවන විදියට මගේ කලා කටයුතු කරගෙන යන්න මගේ රැකියා ස්ථානයේ උසස් නිලධාරීන් හෙද පාලිකා තුමිය ඇතුළු සියලුම දෙනාගෙන් ලැබෙන්නේ උපරීම සහයෝගයක්. හෙදියක ලෙස සේවය කරන ගමන් හැකිතාක් කල් කලා කටයුතුවලට සම්බන්ධ වීමයි මගේ අරමුණ.”සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av14030918</link>
    <topic>රටේ අභිමානය සුරැකීමට හැදූ</topic>
    <author>වසන්ත ජයසිංහ ආරච්චිගේ</author>
    <content>රටේ අභිමානය සුරැකීමට හැදූපසුගිය ටිකේ ම රිය අංගණයෙන් අපි ලෝකයේ නිෂ්පාදනය වුණු විවිධ මෝටර් රථවල ඉතිහාසය වගේ ම එහි අලගිය මුලගිය තැන් ඔබට හොඳින් ම කිව්වා. අද අපි රිය අංගණයෙන් ඔබ රැගෙන යන්න හිතුවේ මැලේසියාවට. ලෝකයේ විවිධ රටවල මෝටර් රථ නිෂ්පාදනයට විවිධ පුද්ගලයන් අත තියද්දී මැලේසියාවට ඕන වුණේ ඔවුන්ගේ ම රටේ නිෂ්පාදනයක් ලෝකයට හඳුන්වා දෙන්න. හැබැයි ඒ නිෂ්පාදනය ලෝකය පුරාම ඉතාම ඉක්මනින් ජනප්‍රිය වෙයි කියලා මැලේසියානුවන් කවදාවත් හිතුවේ නැහැ.කොහොම වුණත් අදටත් ලෝකයේ ජනප්‍රිය මෝටර් රථයක් වුණු මේ මැලේසියානු නිෂ්පාදනය අපේ රටේත් තවමත් ජනප්‍රිය මෝටර් රථයක්. අන්න ඒ ජනප්‍රිය මෝටර් රථයේ උරුමය මැලේසියාවට ලියවෙද්දී අද අපි අතරත් ඇති මේ මෝටර් රථයේ වංහුං හොයා යන්නයි මෙදා පාර අපි රිය අංගණය පැත්තේ ආවේ. රටක් තමන්ගේ අභිමානය සුරකින්න නිෂ්පාදනය කළ ඒ පෙරැළිකාර මෝටර් රථය වුණේ ‘ප්‍රොටෝන්'.අද ලෝකයේ ජනප්‍රිය මෝටර් රථයක් වුණු ප්‍රොටෝන් මෝටර් රථයේ නිජබිම වෙන්නේ අපි මුලින් කියූ පරිදි මැලේසියාවයි. මැලේසියානු රජයට ජාතික වශයෙන් මෝටර් රථයක් නිෂ්පාදනය කිරීමේ අදහස මුලින් ම එන්නේ 1979 අවුරුද්දේ. ඒ එවකට මැලේසියානු අගමැති ධූරයේ සිටි ‘ආචාර්ය මහතීර් බින් මොහොමඩ්’ ටයි.ඔහු එම යෝජනාව මැලේසියානු පාර්ලිමේන්තුවේ කැබිනට් මණ්ඩලයට යොමු කිරීමෙන් පසු විවිධ වාද විවාද සාකච්ඡා වන අතරේ 1982 දී නිල වශයෙන් මහතීර්ගේ ව්‍යාපෘති යෝජනාව සම්මත වෙන්න ගන්නවා. මෙන්න මේ යෝජනාවත් එක්ක 1983 මැයි මාසයේ 7 දින මැලේසියන් මෝටර් රථ කර්මාන්තයේ පිම්මක් පනිමින් ප්‍රොටෝන් මෝටර් රථයක් නිෂ්පාදනය කරන්න ගන්නවා.හැබැයි මැලේසියාවට අවශ්‍ය වුණේ තව තවත් කාර්මික ඥානය මෙම මෝටර් රථයට එකතු කරන්න. ඒ නිසා ම ආචාර්ය මහතීර් 1984 දී එවකට ප්‍රචලිත මිටිෂුබිසි මෝටර් රථ සමාගමේ සහයෝගය ලබාගන්න කල්පනා කරන්නේ ඒ නිසයි. මෙන්න මේ එකමුතුවෙන් මැලේසියානුවන් පළමු මෝටර් රථය ‘ප්‍රොටෝන් සාගා’ නමින් නිපදවන්නේ 1985 අවුරුද්දෙයි. මේ මෝටර් රථයට අවශ්‍ය ආකෘතිය සැපයුවේ මිට්ෂුබිෂි ලාන්සර් පියරෝ මෝටර් රථයයි. ඒ වගේ ම ප්‍රොටෝන් සාගා මෝටර් රථයේ එංජිම සඳහා යොදා ගත්තේ මිටිෂුබිසි ඔරියන් මෝටර් රථයේ එංජිම වීම තවත් සුවිශේෂත්වයක් වුණා.මෙන්න මේ මැලේසියානු නිෂ්පාදනයත් සමඟ 1986 මැද භාගය වනවිට සියයට හැට හතරක වෙළෙඳ පළක් මැලේසියාව තුළ ප්‍රොටෝන් සාගා මෝටර් රථයට හිමිවෙලා තිබුණා. එතනින් පස්සේ මැලේසියානු ජාතික නිෂ්පාදනයක් වුණු ‘ප්‍රොටෝන් සාගා’ මෝටර් රථය මැලේසියානු ‍ඔටෝ මෝටර් රථ කර්මාන්තයේ නිල සලකුණ විදිහටත් ඔවුන් හඳුන්වන්න ගත්තා.මෙතනින් පස්සේ ප්‍රොටෝන් මෝටර් රථ විවිධ මාදිලියේ නිෂ්පාදනය කරන්න මැලේසියානු මෝටර් රථ කර්මාන්තය උත්සාහ ගන්නවා. එහි එක් ප්‍රතිඵලයක් ලෙස 1987 දී හැච්බැක් කාණ්ඩයෙන් ‘ප්‍රොටෝන් සාගා එරෝ බැක්’ මෝටර් රථය නිෂ්පාදනය කරන්න ගන්නවා. මෙතෙක් ප්‍රොටෝන් නිෂ්පාදනවලට වඩා බලයෙන්, ජවයෙන් වේගයෙන් සන්නද්ධ වූ මේ ප්‍රො‍ටෝන් මෝටර් රථය අශ්වබල 1.5 ක ධාරිතාවයකින් ද යුක්ත වුණා.මේ නව අත්හදා බැලීම් එක්ක මැලේසියාව ලෝකයේ අනෙකුත් රටවල් සඳහා ද ප්‍රෙ‍ාටෝන් මෝටර් රථය අලෙවි කරන්න ගන්නවා. 1989 එක්සත් රාජධානියට පළමු වරට ප්‍රොටෝන් මෝටර් රථ අලෙවි වන්නේ එහි ප්‍රතිඵලයක් විදිහටයි. ඉන්පසු ප්‍රොටෝන් සාගා වගේ ම හැච් බැක් ඩියෝ මෝටර් රථ දෙවර්ගයම ඉතාම ඉක්මනින් අලෙවි වුණු වාහන විදිහට මැලේසියා රජය වාර්තාවක් ද තියනවා.මේ සමඟම මැලේසියානු මෝටර් රථ කර්මාන්තය මිට්ෂුබිසි මෝටර් රථ කර්මාන්තයේ හිටපු ‘කෙන්ජි ලුවා බ‍ුච්’ ව 1988 දී ප්‍රොටෝන් මෝටර් රථ කර්මාන්තයේ කළමනාකාර අධ්‍යක්ෂ විදිහට පත්කරන්නේ තවත් මැලේසියානු මෝටර් රථ කර්මාන්තය දියුණු කිරීමේ අරමුණින්. ඔහුගේ එකතුවීමත් එක්ක ප්‍රොටෝන් මෝටර් රථය විශේෂතා රැසක් සමඟ ලෝකයේ ඉහළින් ම වැජඹෙන මෝටර් රථ අතරට එකතුවෙන්න ගන්නවා.එහි ප්‍රතිඵලය වුණේ 1992 දී ‍'ප්‍රොටෝන් සාගා ඉස්වරා’ මෝටර් රථය වෙළෙඳපළට පැමිණීමයි. 1990 - 2000 වසර අතර කාලයේදී මැලේසියාවේ කැබ් රථ සඳහා වැඩිහරියක් ම භාවිතා වූයේ ප්‍රොටෝන් සාගා මෝටර් රථයයි. හැබැයි 1993 දී මැලේසියානු මෝටර් රථ කර්මාන්තය හඳුන්වා දුන් ‘ප්‍රො‍ටෝන් වීරා’ අතිශය ජනප්‍රිය මෝටර් රථයක් බවට පත්වෙන්නේ ඉතා ඉක්මනින්. එහි සුවිශේෂත්වය වුණේ සුඛෝපභෝගිත්වය වගේ ම අනෙකුත් මෝටර් රථවලට වඩා තිබුණු විශාලත්වයයි. ඒ වගේ ම මේ ‘ප්‍රොටෝන් වීරා’ මෝටර් රථය සඳහා පදනම වැටුණේ මිට්ෂුබිසි ලාන්සර් මෝටර් රථය නිසා කියන එකත් කියන්නම ඕන.මේ ජනප්‍රියත්වයත් එක්කම 1996 වනවිට ප්‍රොටෝන් වීරා සියයට අසූවක පමණ ප්‍රමාණයක් ලොව පුරා අලෙවිව තිබුණා. මැලේසියානු රජයේ දැඩි උනන්දුව මත මැලේසියාව සොයාගත් ප්‍රොටෝන් මෝටර් රථය ඉන්පසු විවිධ බාධක මෙන් ම සොයාගැනීම් එක්ක තව තවත් දියුණු වෙමින් ලොව පුරා අලෙවි වන අතරේ ලාංකිකයන් වන අප අතරට ද ප්‍රොටෝන් මෝටර් රථ එකතු වෙන්න ගත්තේ ඉතාම ඉක්මනින්. අන්න ඒ අයටත් මෝටර් රථ වලට ආදරය කරන අයටත් ප්‍රොටෝන් උපත ගැන අද අපි කියලා රිය අංගණයෙන් සමුගන්නේ ලබන සතියට තවත් මෝටර් රථයක වංහුං හොයා‍යන බලාපොරොත්තුවෙන්.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av14030919</link>
    <topic>හෑන්ඩ් ෆෝන් තහනමක්</topic>
    <author/>
    <content>හෑන්ඩ් ෆෝන් තහනමක්මෑතකදී මුම්බායි හි චිත්‍රාගාරයක් අසල විශාල ජනකායක් එක්රොක් වී සිටීමෙන් ඒ අවට දකින්න ලැබුණේ කලබලකාරී ස්වරූපයක්. මේ ජනකාය අතර වැඩිපුරම සිටියේ තරුණ තරුණියන්. ඔවුන් එකිනෙකා පරයමින් චිත්‍රාගාරය අසලට එක්රොක් වන්නට උනන්දු වුණේ බොලිවුඩයේ සුපිරි තරුවක් දැක ගන්නයි. ඒ සුපිරි තරුව වෙන කවුරුන්වත් නොවෙයි, ශාරුක් ඛාන්. ඔහු දැක ගන්නටයි ඔවුන් රොදබැඳ සිටියේ. මේ යෞවන රසික කැල නිසා ඇතිවූ තදබදය වළක්වන්නට පොලීසිය කැඳවන්නටත් චිත්‍රාගාරයේ පාලකයන්ට සිද්ධ වුණා. ඒ නිසා මේ රසික ජනතාවට චිත්‍රාගාරය තුළට කඩා වදින්නට නම් ඉඩක් ලැබුණේ නැහැ.එදා එහි රූගත වුණේ අලුත්ම චිත්‍රපටයක් වන ‘හැපි නිව් ඉයර්’ හි දර්ශන කිහිපයක්. මේ චිත්‍රපටයේ රූගත කිරීම් ආරම්භ වූ මුල් දිනවලදී කිසියම් අතපසු වීමකින් ශාරුක්ට සුළු තුවාල සිදුවූ බවත් ඔබට මතක ඇති. ඉන් පසුව ප්‍රතිකාර ලබා දින කිහිපයක්ම නිවසට වී විවේක ගත් ශාරුක් විදේශ ප්‍රසංගයකට සහභාගි වුණා. එයින් පසුව තමයි, ඔහු නැවතත් ‘හැපි නිව් ඉයර්’ චිත්‍රපටයේ රූගත කිරිම්වලට මෙලෙස සහභාගි වුණා. රසික රසිකාවන් ශාරුක්ව දැක බලා ගන්න චිත්‍රාගාරය අසල රැස් කමින් සිටියේත් ඒ නිසයි.මේ රූගත කිරීමට ‘හැපි නිව් ඉයර්’ හි ප්‍රධාන චරිතයක් රඟන දීපිකා පදුකෝන් ද පැමිණ සිටියා. දර්ශන තලයට පැමිණි පසුව ශාරුක්ටත් දීපිකාටත් එක්තරා තහංචියකට යටත් වන්නට සිදුවුණා. ඒ තමයි, ජංගම දුරකථන භාවිතයෙන් වැළකී සිටීම. මේ තහනම ක්‍රියාත්මක වුණේ ශාරුක්ට සහ දීපිකාට විතරක් නොවෙයි. ‘හැපි නිව් ඉයර්’ චිත්‍රපට කණ්ඩායමේ සියලුම දෙනාට මේ තහනම පැනවී තිබුණා. චිත්‍රපටයේ නිෂ්පාදකවරු මේ තීරණය ගෙන තිබුණේ එම දර්ශන තලයේදී මීට පෙර හොර රහසේ ඡායාරූප ගැනීමක් සිදුවී තිබූ නිසයි. චිත්‍රපටයට සම්බන්ධ වී සිටි කවුරුන් හෝ අයෙකු ‘කැමරාවෙන් පසුපස’ දී සිදුවූ යම් යම් අවස්ථාවන් ජංගම දුරකථනයකින් ඡායාරූප ගෙන තිබෙනවා. එලෙස ලබා ගත් ඡායාරූප විද්යුත් සහ මුද්‍රිත මාධ්‍යයන්ට යොමුකර ඇති බව හෙළි වී ඇතැයි පැවසෙනවා. මේ ‘පැපරාසි’ කටයුත්ත සිදුකර ඇත්තේ ‘හැපි නිව් ඉයර්’ චිත්‍රපටයේ නර්තන අංගයන්ට එක්වී සිටි කණ්ඩායමේ ශිල්පියෙකු හෝ ශිල්පිනියක විය හැකි ය යන සැකයක් මතු වී තිබෙනවා. මේ නිසා මින් මතුවට මෙහි රූගත කිරීම්වලට එක්වන කුමන තරාතිරමක හෝ කෙනෙකුට රූගත කිරීම් නිම වන තුරු ජංගම දුරකථන භාවිතය තහනම් වෙලා.ඒ අනුව ශාරුක්ටත් දීපිකාටත් ඒ තහනම ‘හැපි නිව් ඉයර්’ රූගත වී නිම වනතුරු බල පැවැත්වේවිලු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=av14030920</link>
    <topic>"ඔය කටකතා පට්ටපල් බොරු"</topic>
    <author/>
    <content>"ඔය කටකතා පට්ටපල් බොරු"“ප්‍රීටි සින්ටා බංකොලොත් වෙලාලු. ණයකාරයො පස්සෙන් එන නිසා එයාගෙ ගෙය බදු දීලලු. දැන් එයාට පදිංචි වෙලා ඉන්නවත් ගෙයක් නැතිලු!”පසුගිය සතිය තුළ බොලිවුඩ්පුරයේ සමහරු මෙවැනි කතා තැන තැන කසු කුසු ගාන්න පටන් ගත්තා. අහුමුලුවලදී කෙරුණු මේ රහස් කතා ටික දිනකින් ඉන්දියාවේ ප්‍රධාන පෙළේ විද්යුත් සහ මුද්‍රිත මාධ්‍ය ඔස්සේ ද දිග හැරුණා. මේ නිසා ජනප්‍රියත්වයේ ඉහළම තැනක රැඳී සිටි ප්‍රීටිට මුහුණ දෙන්න සිදුවුණේ අප්‍රසන්න වූ අත්දැකීමකටයි. ඇගේ නම යම් තරමකින් කැළල් වුණා.සිදුවෙමින් තිබුණු දේ හොඳින් තේරුම් ගත් ප්‍රීටි, මාධ්‍යයන්ට ප්‍රකාශයක් කළා. ඇය පැවසුවේ තමන් බංකොලොත් වී සිටින බවට පළවූ ආරංචිවල කිසිම ඇත්තක් නැති බවයි. “ණය ගෙවා ගන්න බැරුව, මම මගේ නි‍ෙවසම බදු දුන්නා ය කියල ප්‍රචාරයක් ගිහින් තියෙනවා. ඒක මම බදු දුන්නෙ රුපියල් ලක්ෂ 10 කටලු. එහෙම බද්දට දුන්නා නම් මම දැන් ඉන්නෙ පැල්පතක කියල ද හිතන්නෙ? පහුගිය අවුරුදු 10 තිස්සෙ මම පදිංචි වෙලා ඉන්නෙ මුම්බායිවල ගෙදරම තමයි. තාමත් ඉන්නෙ එතනමයි. මගේ ගේ බදු දුන්නා ය කියන කතාව අමූලික බොරුවක්. මම මේ ගැන මාධ්‍යවලට කිව්වේ. මේ කතාව දැන් ප්‍රධාන පෙළේ ප්‍රශ්නයක් වෙලා තියෙන නිසයි.” ප්‍රීටි කටකතාවලට උත්තර දෙමින් එලෙස පැවසුවා.ප්‍රීටි, බංකොලොත් වී ඇතැයි යන ‘කතන්දරය’ ගොතන්නට මුල් වුණේ ‘ඉෂ්ක් ඉන් පැරිස්’ නම් වූ බොලිවුඩ් චිත්‍රපටය බවයි සමහරු ප්‍රකාශ කරන්නේ. මේ චිත්‍රපටය නිෂ්පාදනය කළේ ප්‍රීටි. එය අධ්‍යක්ෂණය කළේ එස්. නටරාජා. 2013 දී තිරගත වූ මේ චිත්‍රපටයට ලැබුණේ ඇල්මැරුණු ප්‍රේක්ෂක ප්‍රතිචාරයක්. ඒ හේතුවෙන් විශාල මූල්‍යමය පාඩුවක් දරා ගන්නට ප්‍රීටිට සිදුවුණා. ඉන් පසුව එස්. නටරාජාට එරෙහිව නඩුවක් පවරන්නටත් ඇය පෙලඹුණා. නඩුව පවරමින් ප්‍රීටි කියා සිටියේ නටරාජාගෙන් තමන්ට රු. ලක්ෂ 20 ක මුදලක් ආපසු ලැබිය යුතු වුවත් එය ලබාදීම ඔහු පැහැර හැර ඇති බවයි. කොහොම වෙතත් ප්‍රීටි නම් කියා සිටින්නේ ‘ඉෂ්ක් ඉන් පැරිස්’ අසාර්ථක වීම නිසා තමන් බංකොලොත් වූවා යැයි පැවසෙන කතා ද අසත්‍ය බවයි. “දෙවියන්ගේ පිහිටෙන් මට තාම හිඟ පාඩුවක් නැතුව හොඳින් ජීවත් වෙන්න තරම් හැකියාවක් තියෙනවා. ඒ ගැන මගේ හිතේ කරදරයක් නැහැ. ඒත් හිතට නිතරම වද දෙන්නෙ, මං ගැන හතර අතේ පැතිරිලා තියෙන බොරු ආරංචි කියවද්දියි.” ප්‍රීටි තරමක නොසතුටකින් කියා සිටියා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=am1403091</link>
    <topic>හෙපටයිටිස් බී වෛරසය එච්.අයි.වී. වෛරසය මෙන් ඉක්මනින් විනාශ වන්නේ නෑ</topic>
    <author>සාකච්ඡා කළේ - සුනිල් දයා අල්විස්</author>
    <content>හෙපටයිටිස් බී වෛරසය එච්.අයි.වී. වෛරසය මෙන් ඉක්මනින් විනාශ වන්නේ නෑබොරැල්ල රජයේ වෛද්‍ය පර්යේෂණායතන‍ෙය් ජ්‍යෙෂ්ඨ තාක්ෂණ විද්‍යාඥකීර්ති වික්‍රමරත්නඅපිරිසුදු ආහාර ගැනීම දූෂිත ව‍ූ ජලය පානය, එදිනෙදා ජීවන චර්යා පිළිවෙළකට නොතිබීම, විශ්වාසදායි නොවූ ලිංගික හැසිරීම් නිසා සෙංගමාල (හෙපටයිටිස්) මේ වනවිට සමාජයේ ඉහළ යමින් පවතී.සෙංගමාලය කෙනෙකුට තිබේ දැයි පරීක්ෂා කර බලන්නේ රුධිර පරීක්ෂණයක් මගිනි.රජයේ රෝහල්වලින් රෝගීන්ගේ රුධිර සාම්පල පරීක්ෂණ සඳහා එවනු ලබන්නේ බොරැල්ල රජයේ වෛද්‍ය පර්යේෂණ ආයතනයට ය. මෙවැනි පරීක්ෂණ නොමිලයේ සිදුකර එම පරීක්ෂණ වාර්තා රජයේ රෝහල් වෙත යැවීමට පියවර ගනී.සෙංගමාලය වැලදුණවිට ශරීරය කහ පැහැ ගැන්වීම සිදුවෙයි. මෙයට හේතු වන්නේ රෝගියාගේ සිරු‍ෙර් තිබෙන රතු රුධිරාණු ඉක්මනින් විනාශවීම ය. රතු රුධිරාණු විනාශවීමෙන් ශරීරයේ ‘බිලිරුබීන්’ නැමති වර්ණකයක් හට ගනී. එයින් රෝගියා කහ පැහැ ගැන්වේ.මේ ලේ පරීක්ෂණයට රෝගියා ලේ ලබාදීමේදී නිරාහාරව සිටීමට අවශ්‍ය නැත. ලේ සාම්පල ඕනෑම දිනකට ඕනෑම වේලාවක වෛද්‍ය පර්යේෂණ ආයතනයට ගෙනැවිත් බාර දිය හැකි ය.සාමාන්‍යයෙන් රතු රුධිරාණුවක ආයු කාලය දින 120 කි. නමුත් මේ රෝග තත්ත්වයේදී රතු රුධිරාණු එවැනි කාල වකවානුවක් නොපවතී. ප්ලීහාව යන කොටස කරා පැමිණ රතු රුධිරාණු විනාශවීමයි සිදුවන්නේ.බිලිරුබීන් ශරීරයෙන් පිටවන අවස්ථාව බවට රෝගියා පත්වන විට එම රෝගයට ආවේණික ලක්ෂණ කිහිපයක් ද පෙන්නුම් කරයි.ඇස් නියපොතු කහ පැහැ ගැන්වීම සිදුවේ. එසේ ම ශරීරයේ පිටතින් පෙනෙන ඒ කහ ගැන්වීම ඇතැම් අයට සිදු නොවූවත් සෙංගමාල තත්ත්වය පැවතිය හැකි ය.හෙපටයිටිස් ඒ,බී,සී යන වර්ගවලට අමතර ඩී වර්ගයේ රෝග තත්ත්වයක් ද පවතී.ඒ වර්ගයේ රෝගය මූලිකව හැදෙන්නේ අපිරිසුදු ආහාර හා ජලය හේතුවෙනි. වසර පුරාම විවිධ ප්‍රදේශවල ඒ වර්ගයේ රෝගීහු හමුවෙති‍.ලිංගික සම්ප්‍රේෂණ මගින් බොහෝ විට බෝවන්නේ හෙපටයිටිස් බී වර්ග‍යයි. මේ රෝග තත්ත්වය රුධිර පාරවිලයනය මගින් ද රැවුල කැපීමට එකම රේසරය පාවිච්චි කිරීම හේතු කොට ගෙන ද බෝවීමට ඉඩ තිබේ.මේ හැර රෝගීන් සමඟ සිටින හෙද හෙදියන් ඇතුළු රෝහල් කාර්ය මණ්ඩලයට ද හෙපටයිටිස් බී ‍රෝග තත්ත්වය ඇතිවීමේ වැඩි ප්‍රවණතාවයක් පවතින නිසා ඒ සඳහා එන්නතක් රෝහල් කාර්ය මණ්ඩලයට ලබාදීමට ද පියවර ගෙන තිබේ.කුඩා දරුවන්ටත් හෙපටයිටිස් බී එන්නත ලබාදීමට පියවර ගෙන තිබෙන්නේ ප්‍රතිශක්තිකරණ ලේඛන වැඩසටහන අදාළ කරගෙනම ය‍.හෙපටයිටිස් බී ‍රෝගය බෝවෙන ක්‍රමය ගැන ද කතා කිරීමත් වැදගත්ය.යම් ලෙසකින් හෙපටයිටිස් බී රෝගියෙකුගෙන් ලේ ගත් සිරින්ජරයක කටුවක් ඇනීමෙන් හෝ රැවුල කැපූ බ්ලේඩ් තලයක් වෙන අයකු පාවිච්චි කළොත් ඔහුට ද රෝගය බෝ විය හැකි ය. හෙපටයිටිස් රෝගියකුගේ දත් මැදීමක් සිදුවුවහොත් එම දත් බුරුසුවේ කෙඳි ඇනීමකින් මේ වෛරය ශරීර ගත වීමට ද ඉඩ තිබේ.ඒඩ්ස් වෛරසය සහ හෙපටයිටිස් බී වෛරසය අතර වෙනස් ලෙස පවතින්නේ ඒඩ්ස් වෛරසය සහිත ලේ මිනිස් සිරුරෙන් එළියට පැමිණ පළමු තත්ත්පරයේදීම විනාශ වී යාම ය. නමුත් හෙපටයිටිස් බී වෛරසය එලෙස විනාශ නොවීමත් ය.හෙපටයිටිස් බී රෝගීන්ගේ වර්ධනයක් දකින්නට ඇතැයි සෞඛ්‍ය අංශ කියයි.සාකච්ඡා කළේ - සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=am1403092</link>
    <topic>ලෙඩක් නෙවෙයි</topic>
    <author>සාකච්ඡා කළේ - රමණී සුබසිංහ</author>
    <content>ලෙඩක් නෙවෙයිඒත් ඉස්හොරි වගේ පේනදිලිර රෝගයකුත් තිබෙනවාවිශේෂඥ වෛද්‍යආරියසේන යූ. ගමගේසුදු පැහැති කුඩා පොතු කැබලි සේ හිසකෙස් අතරින් මතුවන ‘ඉස්හොරි’ සැබැවින් ම ‘හොරි’ විශේෂයක් ද? එසේත් නැතිනම් හිසෙහි සම මතුපිට සිදුවන ස්වභාවික ක්‍රියාවලියක ප්‍රතිඵලයක් ද? උකුණන් හා ඉස්හොරිවලින් තොර සුපසන් කෙස් කලඹක් ලබා ගන්නේ කෙසේ ද? අද ඔබ දැනුම්වත් කරන්නේ ඒ පිළිබඳවයි.ඉස්හොරි කියන්නේ මොනවා ද?සම මතුපිට ඇති සෛල ස්ථරය නිරතුරුවම ගැලවී යාම ස්වභාවිකව සිදුවන ක්‍රියාවලියක්. ස්නානය කිරීමේ දී තදින් ඇඟ අතුල්ලන විට සම මතුපිට ඇති සෛල ස්ථරය ඉවත් වෙනවා. මේ ක්‍රියාවලියම හිස මතුපිට සමෙහි ද සිදු වෙනවා. එසේ පොතු කැබලි ලෙස ගැලවී ඉවත්වන චර්ම සෛල හිසකෙස් අතර රැ‍ඳෙන්නට පුළුවන්. සාමාන්‍ය ව්‍යවහාරයේ දී ඉස්හොරි ලෙස හඳුන්වන්නේ ඒ තත්ත්වයයි.එය චර්ම රෝගයක් ද?නෑ. ‘ඉස්හොරි’ යන නම ඇසු පමණින් බොහෝ දෙනෙක් එය චර්ම රෝගයක් ලෙස සැක කළත් එය චර්ම රෝගයක් නොවෙයි. ඒ වගේ ම අස්වාභාවික තත්ත්වයක් ද නොවෙයි. එය ගැටලුවක් වී තිබෙන්නේ විශේෂයෙන් අඳුරු පැහැති ඇඳුම් ඇඟලා සිටින අවස්ථාවක ඒ මත ගැලවී ගිය සම සුදු පැහැ පොතු කැබලි වශයෙන් දිස්වීම අප්‍රසන්න වීම නිසයි.ඉස්හොරි ඇතිවීම ස්වභාවික ක්‍රියාවලියක් නම්, එය පුද්ගලයාගෙන් පුද්ගලයාට වෙනස් වන්නේ ඇයි?චර්මයෙහි පිටත ස්ථරය ඉවත්වීමේ වේගය පුද්ගලයාගෙන් පුද්ගලයාට වෙනස්. කෙනෙකු ගේ එම ක්‍රියාවලිය වේගවත්. තවත් කෙනෙකුගේ එය සෙමෙන් සිදුවිය හැකියි. ඉස්හොරි සෑදීම වේගවත් වන්නේ, ඒවා පිටතට දිස්වන්නේ එසේ සමේ පිටත ස්ථරය වේගයෙන් ඉවත්වීම සිදුවන අයගේ.සමහර පුද්ගලයන්ගේ හිසෙහි සම මතුපිට තරමක් විශාල පොතු වශයෙන් ගැලවී යනවා. ඒ තත්ත්වය ඉස්හොරි ලෙස සැලකිය හැකි ද?එය ඉස්හොරිවලට සමාන වෙනත් රෝගයක ලක්ෂණයක් විය හැකියි. සමහර පුස් වර්ග නිසා එවැනි තත්ත්වයක් ඇති වෙන්නට පුළුවන්. වෛද්‍යවරයකු වෙත යොමු වීමෙන් එය රෝගී තත්ත්වයක් ද එසේත් නැතිනම් ඉස්හොරි ද යන්න තීරණය කොට ප්‍රතිකාර ලබාගත හැකියි.ඉස්හොරිවලින් පීඩා විඳින සමහර අයගේ හිසෙන් දුර්ගන්ධයක් වහනය වන්නේ ඇයි?කෙනෙකුගේ හිසෙහි තෙල් (ස්වේදය) නිපදවීම වේගවත් නම් ඉස්හොරි පොතු තට්ටුවක් ලෙස සම මතුපිට රැඳී තිබෙන්නට පුළුවන්. එවැනි තත්ත්වයක් ඇති අයගේ නිතර නිතර හිස කැසීම මෙන් ම දුර්ගන්ධයක් ද වහනය විය හැකිය. දුහුවිලි කුණු සෝදා හිස පිරිසිදු බව රැක ගැනීමෙන් ඒ තත්ත්වය මඟ හරවා ගත හැකියි.පුස් වර්ග නිසා හිස මතුපිට සමෙහි හට ගන්නා රෝග හා ඉස්හොරි හඳුනාගත හැකි සරල ක්‍රමවේදයක් තිබෙනවා ද?ඔව්. කෙනෙකු ගේ හිසේ සුදු පැහැති පොතු කැබලි සේ දිස්වෙනවා නම්, ඒවා ඇඟිලි තුඩින් අල්ලා පහසුවෙන් ඉවත්කළ හැකි නම් එය පුස් නිසා හටගන්නා චර්ම රෝගයක් විය හැකියි. හිස කෙස්වලට ඇලී තිබෙනවානම් උකුණන් ගෙන් ඇතිවූ ලේඬීන් විය හැකියි.සමහර අය ඉස්හොරි ඉවත් කිරීමට දිනපතා ස්නානයේ දී ෂැම්පු වර්ග භාවිත කරනවා. එය සුදුසු ද?නිතර නිතර ෂැම්පු වර්ග හෝ සබන් දමා තදින් හිස ඇතිල්ලීමෙන් ඉස්හොරි ඉවත්වනවා වෙනුවට වැඩිපුර ඇතිවිය හැකියි. මෘදු සබන් වර්ගයක් හෝ ෂැම්පු වර්ගයක් භාවිත කර දවසක් හැර දවසක් හිස සේදීම ප්‍රමාණවත්. ඉස්හොරි සියල්ල ඉවත් කිරීමේ අරමුණින් හිස තදින් ඇතිල්ලීමේ දී චර්මය තුවාල විය හැකියි. එවිට සම උත්තේජනය වන නිසා ඉස්හොරි සෑදීම තිබුණාටත් වඩා වේගවත් වී ප්‍රශ්නය තවත් බරපතළ විය හැකියි.ඉස්හොරි සඳහා විශේෂිත ෂැම්පු වර්ග තිබෙනවා ද?ඔව්. එම ෂැම්පු භාවිත කළ යුතු වන්නේ සතියකට හෝ දෙකකට වරක් පමණයි. නිතර භාවිතය ශරීරයට අහිතකර වෙන්නට පුළුවන්. ඉස්හොරිවලදී ‍තමන්ට ගැළපෙන ෂැම්පු වර්ගය තෝරා ගැනීම සඳහා වෛද්‍ය උපදෙස් ලබා ගැනීම වඩාත් සුදුසුයි.ඔබ කියන්නේ හිස සේදීමට ෂැම්පු වර්ගයක් තෝරා ගැනීමේ දී වෛද්‍ය උපදෙස් ලැබිය යුතුම බව ද?ඉස්හොරි හෝ පුස් වර්ග නිසා හටගත් රෝගයක් නිසා වෛද්‍ය ප්‍රතිකාර ලබනවා නම් වෛද්‍යවරයා විසින් ඔබට සුදුසු ෂැම්පු වර්ගයක් නිර්දේශ කරනු ඇති.සාමාන්‍යයෙන් ෂැම්පු වර්ගයක් පරිහරණය කිරීමට පෙර එහි වට්ටෝරුව කියවා බැලිය යුතුයි. එහි සෙලේනියම් (Selenium) අඩංගු වන්නේ නම් එය එතරම් සුදුසු නොවෙයි. එය හිසෙහි සමට අහිතකර විය හැකියි.අඩංගු ද්‍රව්‍ය, වට්ටෝරුව සඳහන් නැති ෂැම්පු වර්ග හිතුමතේ පාවිච්චි කිරීම වඩාත් නුසුදුසුයි.ඉස්හොරි හා තට්ටය පෑදීම අතර සම්බන්ධයක් තිබෙනවා ද?නෑ. ඉස්හොරි ඇති අයගේ තට්ටය පෑදීම සිදුවන්නේ නෑ.ප්‍රමාණවත් තරම් ජලය පානය නොකරන අයට ඉස්හොරි සෑදීමේ ප්‍රවණතාවක් තිබෙනවා ද?ඔව්. විශේෂයෙන් උණුසුම් දිනවල ප්‍රමාණවත් තරම් ජලය නොලැබීම නිසා සම ඉරි තැළුණු ස්වභාවයක් ගන්නට පුළුවන්. මේ තත්ත්වය හිසෙහි සමටත් බලපානවා. එය ඉස්හොරි සෑදීම වේගවත් කරනවා.උකුණන් ගෙන් ඇතිවන ලේඬීන් ඉස්හොරි හා සමානව දිස්වන බව ඔබ පැවසුවා. උකුණන් බෝවී ඇති බව හරියටම දැනගන්නේ කෙසේ ද?ඉස්හොරි හා හිසෙහි සම මතුපිට කුණු දුහුවිලි රැඳී තිබීම හිස කැසීමට ප්‍රධාන හේතුවක්. ඒ වගේ ම නිතර නිතර තදින් හිස කසනවා නම් ඊට බලපා ඇත්තේ උකුණන් විය හැකියි. කෙනෙකුගේ හිසකෙස් අතරින් උකුණන් එළියට දිස්වන්නේ උන් සිය ගණනකට වඩා හිසෙහි සිටී නම් පමණයි. හොඳින් කෙස් පීරා කෙස් ගස්වල මුල පිරික්සීමෙන් උකුණන් බෝවී ඇද්ද නැද්ද ගැන දැනගත හැකියි. උකුණන් සිටීනම් ඒ සඳහා වහාම ප්‍රතිකාර ඇරැඹිය යුතුයි.නිවෙසේ සුරතලයට ඇති කරන බල්ලන් පූසන් වැනි සතුන් ගෙනුත් උකුණන් බෝ විය හැකි ද?නෑ. උකුණා ජීවත් වන්නේ මිනිස් සිරුරේ පමණයි. උකුණන් බෝවීම වඩාත් පීඩාකාරී වන්නේ තදින් කැසීම හා කෙස් අතරින් මතු වී පෙනීම ඉතා අවලස්සන වීම නිසයි. ඒ වගේ ම හිස කසන විට සම තුවාල වූ විටෙක, නියපොතු හොඳින් කපා නැතිනම් නිය අතර ඇති කුණු (විෂබීජ) එක්වීම නිසා තුවාල වූ සම ආසාදනය විය හැකියි. එම ආසාදනය හිසේ චර්ම රෝග ඇති වීමට ප්‍රධාන හේතුවක්. ඒ වගේම මේ විෂබීජ ආසාදන නිසා බෙල්ලේ වසා ගැටිති, සැරව ගෙඩි බවට පත්වන අවස්ථා ද කලාතුරකින් දැකගත හැකියි.උකුණන් වඳ කිරීමට වෙළෙඳපොළේ විවිධ ආලේපන වර්ග තිබෙනවා. මේවා භාවිතය හොඳ ද? නරක ද?වෙළෙඳ පොළේ විකිණීමට ඇති බොහෝ උකුණු නාශක අසුරා ඇති බෝතල්වල සිංහල බසින් එය භාවිත කළ යුතු ආකාරය සටහන් කර තිබෙනවා. සමහර ආලේපන තෙත් කළ හිසෙහි ගල්වා විනාඩි දහයක් පමණ ගිය පසු සෝදා හැරිය යුතුයි. තවත් සමහර දියර රාත්‍රී කාලයේ ගල්වා උදේ සෝදා හැරිය යුතුයි. ඖෂධ සමඟ ඇති පත්‍රිකාවේ ලබා දී ඇති උපදෙස් හොඳින් කියවා ඒ අනුව කටයුතු කිරීම අහිතකර වන්නේ නෑ. මේවා ඇස්වල හා මුඛයේ, නාසයේ ස්පර්ශ නොකිරීමට, පරෙස්සම් විය යුතුයි.පාසල් දරුවන් අතර උකුණන් වර්ධනය වේගවත් නේද?ඔව්. නිවෙසේ සිටින අයගේ හිසෙහි උකුණන් නොසිටියත් දරුවකුට පාසලේ දී උකුණන් බෝ විය හැකියි. එක් අයකුගේ කෙස්වල සිට තවත් කෙනෙකු ගේ හිසට (ස්පර්ශ වූ විට) උකුණෙකුට මාරුවීමට ගත වන්නේ තත්ත්පරයකට අඩු කාලයක්. දරුවා ගේ පන්ති භාර ගුරුතුමාට ඒ බව දැන්වුවහොත් පන්තියේ උකුණන් සිටින දරුවන් තෝරා ප්‍රතිකාර කිරීම සඳහා වැඩපිළිවෙළක් සැකසීමට ඔහුට හැකි වේවි.උකුණන් සහමුලින්ම විනාශ කරගත හැකි ක්‍රමයක් නැද්ද?උකුණු නාශක දියරයෙන් හිස සේදීමේ ප්‍රතිකාරයෙන් පසු උකුණු පනාවක් (දැති සිහින් පනාවක්) ගෙන මියගිය ලේඬින් සහ උකුණන් පීරා ඉවත් කළ යුතුයි. සතියකට පසු නැවතත් එම ප්‍රතිකාරය ම කිරීම වඩාත් සුදුසුයි. ලේඬින් (බිත්තර) පළමු වටයේ දී විනාශ නොවී තිබුණා නම් දෙවන වටයේ දී උන් විනාශ වනු ඇති.මීට අමතරව නිවසේ ඇති හිස පීරන පනා, බුරුසු වැනි දේ ද උකුණු නාශක දියරයේ ම දමා පිරිසුදු කරගැනීමට කටයුතු කළ යුතුයි. නිදන ඇඳ රෙදි, කොට්ට, ඇතිරිලි හොඳින් සෝදා වියළා මැද ගැනීමෙන් ඒවායේ සිටින උකුණන් විනාශ වී යයි.උකුණු නාශක දියරත් කෘමි නාශක විශේෂයක් නේද?ඔව්. ප්‍රබල විෂ සහිත බවක් නැතත් උකුණු නාශක බෙහෙත් යනු කෘමිනාශකයන්. ඒවා වුවද නිතර ආවාට ගියාට හිසෙහි ආලේප කිරීම ශරීරයට අහිතකර විය හැකියි. දරුවනට හසුවන සේ තැබීම හා රිසි පරිදි ඒවා භාවිත කිරීමට ද ඉඩ නොතැබිය යුතුයි.නිවෙසේ දී කරන ප්‍රතිකාරවලින් උකුණන් වඳ නොවුණහොත් වෛද්‍යවරයකු හමු විය යුතු ද?ඔව්. වෛද්‍යවරයා විසින් ඔබ ප්‍රතිකාර කළ ආකාරය විමසා බැලීමෙන් පසු උකුණු නාශක ෂැම්පු වර්ගයක් නියම කරනු ඇති. උකුණන් බෝවී ඇති සියලු දෙනාටම ප්‍රතිකාර කිරීමේ වැදගත්කම ද අවධාරණය කරනු ඇති. යම් හෙයකින් ඔබගේ හිසෙහි සම මතුපිට උකුණන් කෑ තැන් තුවාල වී වණ වී ඇත්නම්, ඒ හේතුවෙන් බෙල්ලේ වසා ගැටිති (කුද්දට) ඉදිමි ඇත්නම් අවශ්‍ය ප්‍රතිජීවක වර්ග ද සතියක පමණ කාලයක් ගැනීමට නියම කරනු ඇති.සාකච්ඡා කළේ - රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=cr1403091</link>
    <topic>කපිතාන් එල්මෝ ජයවර්ධන පවුලේ අය කියන හැබෑ සැමීගේ කතාව</topic>
    <author>පීටර් කැනියුට් පෙරේරා</author>
    <content>කපිතාන් එල්මෝ ජයවර්ධන පවුලේ අය කියන හැබෑ සැමීගේ කතාවදෙදහස් දහතුනේ ජූනි මාසයේ විසි එක්වන දින ඇමෙරිකාවේ නිව්යෝර්ක් සිටි ජාත්‍යන්තර චිත්‍රපට උලෙළේ දී අපේ ජගත් චමිලට ලෝකයේ හොඳම නළුවාට හිමි සම්මානය හිමිව‍ූයේ ප්‍රියංකර විතානාරච්චි අධ්‍යක්ෂණය කළ ‘සැමීගේ කථාව’ චිත්‍රපටයේ සැමීගේ චරිතය විශිෂ්ට ආකාරයෙන් නිරූපණය කිරීම නිසාය. මෙම චිත්‍රපට උලෙළට ලෝකයේ රටවල් දහයක චිත්‍රපට එකසිය තිස්පහක් ඉදිරිපත් කර තිබුණි. හොඳම නළුවා සඳහා නම් හතරක් නිර්දේශ විය. එයින් ජගත් චමිල ලෝකයේ හොඳම නළුවා ලෙස සම්මාන ලැබූවේ ඇමෙරිකාවේ එඩ්වඩ් ෆර්ලෝන්, ඩෙන්මාර්කයේ සෙබස්ටියන් ජීසන්, කියුබාවේ ඕමාර් ප්‍රැන්කෝ යන ලෝකයේ ප්‍රවීණතම නළුවන් අබිබවාලමිනි. ඔහුට මෙම සම්මානය හිමිවූ ‘සැමීගේ කථාව’ චිත්‍රපටයට පදනම් වූයේ 2001 වසරේ මෙරට පළවූ හොඳම ඉංග්‍රීසි නවකතාව සඳහා වූ ග්‍රේෂන් සම්මානය දිනූ කපිතාන් එල්මෝ ජයවර්ධනගේ ‘Sam's Story’ නවකතාවය. ඒ නවකතා වේ ප්‍රධාන චරිතය වූ සැමී හැබෑ චරිතයකි. ඔහු අවුරුදු දහයකට වැඩි කාලයක් ජයවර්ධන නිවෙසේ ජීවත්වූවෙකි. මේ හැබෑ සැමී ගැන ජයවර්ධන පවුලේ අය කියන කතාවය.පසුගිය නත්තලට සැමී, මොරටුව කොරලවැල්ල කොරනේලිස් පෙදෙසේ මොරටු ගඟ අද්දරම පිහිටි ගුවන් නියමු කපිතාන් එල්මෝ ජයවර්ධනගේ නිවසට පැමිණියේ නැත. ගෙවී ගිය වසර දහඅටක කාලය තුළ සෑම නත්තලකටම සැමී එම නිවසේ සිටියේය.ඔහු එම නිවසේ සේවයෙන් බැහැරව සිටි කාලයේත් නත්තලට නොවරදවාම කපිතාන් එල්මෝ ජයවර්ධනගේ නිවසට පැමිණියේය. ඒ, කපිතන් එල්මෝගේ පුතු වන මෙවන් සහ දියණිය වන දිනලි ලෝකයේ කොයි මුල්ලක සිටියත්, නත්තල් කාලය ගතකිරීමට දෙමවුපියන් වෙත පැමිණෙන බව දන්න නිසාය. මේ නිවසේ සිටින පුද්ගලයින් අතරින් සැමී වැඩියෙන්ම ආදරය කළේ මෙවන්ටය. ඊළඟට දිනලිටය. ඒ දෙදෙනාටත් වඩා සැමී ආදරය කළේ බෲටස්ට හා ලීනාටය. ඒ සැමීගේ බලු යහළුවන් දෙදෙනාය.මේ කිසිම දිනක සැමී හිස් අතින් නම් ආවේ නැත.“අඩු ගණනෙ බිස්කට් පැකට් එකක් හරි අරගෙන එනවා” කපිතාන් එල්මෝ ජයවර්ධනගේ බිරිය දිල්රුක්ෂි මහත්මිය පවසන්නීය.එපමණක් නොව දිනලි බේබි මඟින් අම්මාට ලිපියක් ලියමින් තමන්ව බැලීමට එන විට මොනවා හෝ රැගෙන එන ලෙසය.“අම්මේ උඹව දකින්න මම හරි ආසයි. මාව බලන්න දවසක මෙහාට එන්න. අම්මේ එද්දී හිස් අතින් එන්න එපා. අපේ ලොකු නෝනාට දෙන්න කිකිළියන්ගේ බිත්තර තුන හතරක්වත් අරගෙන එන්න”සැමී‍ලාගේ නිවසේ තිබූ එකම වස්තුව කිකිළියන් හතරදෙනායි. ඔවුන් කොහෙන් පැමිණියේද කියා කිසිවෙකු දන්නේ නැත. දවස පුරාම වත්තේ එහා මෙහා ඇවිදිමින් අහුලා කන ඔවුන් ගෙදර අගුවේ වූ කාඩ්බෝඩ් පෙට්ටියක බිත්තර දැමූහ. සැමීගේ අම්මා ඒවා එකතු කර කඩේ මුදලාලිට දී නිවසට අවශ්‍ය කළමනා ස්වල්පයක් ලබාගන්නීය. සැමී අම්මාට ගේන්නට කීවේ එම වස්තුවෙන් කොටසකි.පසුගිය නත්තලට සැමී තමන්ගේ නිවසට නොපැමිණීම වඩාත් සංවේදීව දැනුණේ කපිතාන් එල්මෝ ජයවර්ධනගේ දියණිය වූ දිනලිටය. ඇයට සැමී තම නිවසට පැමිණි මුල්ම වස‍රේ පවත්වපු නත්තල මතක් විය.නත්තල් කාලය කිට්ටු වෙද්දි කපිතාන් එල්මෝ ජයවර්ධනගේ මොරටු ගඟ ළඟ තියෙන නිවස බොහෝම කලබලය. ඒ ගැන ඔහුගේ දියණිය දිනලි මෙසේ කීවාය. “රටින් පිට ඉන්න පවුලේ සාමාජිකයින් අනිවාර්යයෙන් නත්තල් කාලෙට ගෙදරට එනවා. නත්තල කියන්නෙ පවුලෙම උත්සවයක්නේ. නත්තල් කේක් හදනවා. තවත් කෑම බීම හදනවා. නත්තල් සැරසිලිවලින් ගෙදර සරසනවා. ගෙදර ඉන්න හැමෝටම යාළු මිත්‍රයින්ට ගෙදර වැඩකරන අයට තෑගි දෙනවා අම්ම තමයි ඔක්කොටම නත්තල් තෑගි අරගෙන එන්නෙ.”අලුතෙන් වැඩට ආපු සැමීටත් කමිසයක්, සරමක්, ඉණ පටියක් තිබුණා. රතු, නිල් තිත් වැටිච්ච සුදුපාට කමිසයක්. සාක්කු දෙකක්ම තිබුණ ඒකෙ. පාට පාට ඉරි වැටිච්ච සරම. රන්වන් පාටින් දිලිසුන, බකල් එකක් ඇති දුඹුරු පාට ඉණ පටිය, මමමයි ඒවා ලස්සන කොළවලින් එතුවේ. ඔක්කොම අයගෙ තෑගි පාර්සල් නත්තල් ගහ යටයි තිබ්බෙ.නත්තල් දා රාත්‍රියෙ මොරටුව පල්ලියෙ නත්තල් පූජාවට ගිහිල්ල ඇවිල්ලා මම තෑගි බෙදාදීම පටන් ගත්තා. තෑග්ග ලිහල බලපු සැමී කලබල ගතිය ඉවර වුණාම මා ළඟට ආවා.“මොකක්ද බේබි නත්තල කියන්නෙ” සැමී මගෙන් ඇහැව්වා.“ඒ අපේ දෙවියන්ගෙ බර්ත් ඩේ එකනේ” මම උත්තර දුන්නා.“බේබි කාට හරි තමන්ගෙ දෙවියන්ව වෙනස් කර ගන්න බැරිද?”“එහෙම දෙවියන්ව වෙනස් කරගන්නෙ මොකටද සැමී?”“නැහැ අපේ නංගිලටත් දෙවියන්ව මාරු කර ගන්න බැයිද?”“ඇයි සැමී ඔයා එහෙම අහන්නෙ?”“නැහැ බේබි. මේ වගේ තෑගි අපේ නංගිලාට කවදාවත් ලැබිලා නැහැ. බේබිලාගෙ දෙයියන්ව අඳුනගත්තොත් එයාලටත් තෑගි මොනව හරි ලැබෙයි නේද?”සැමී කියපු ඒ කතාවට මගේ පපුව හෝස් ගාල පත්තුවුණා.”සැමී, කපිතාන් එල්මෝ ජයවර්ධනගේ නිවසේ සහායට පැමිණියේ එක්දහස් නවසිය අනූපහේ අප්‍රේල් මාසයේ දිනකය. එවිට සැමීගේ වයස අවුරුදු තිස් පහකි. සැමීව එම නිවෙසට රැගෙන ආවේ කපිතාන් එල්මෝ ජයවර්ධනගේ රියදුරා විසිනි. මෙම රියදුරාගේ සහෝදරයකු මොරටු නගරයේ ත්‍රිවීල් රියදුරෙකු විය. ඔහු විවාහ වී සිටියේ අගලවත්ත පැත්තේ තරුණියක සමඟය. එම තරුණිය සැමීගේ සොහොයුරියකගේ හිතවතියක වූවාය.ඒ දිනයේ උදෑසන දහයට පමණ කපිතාන් එල්මෝ ජයවර්ධන තම නිවසේ බරාඳයේ වූ දිගු වේවැල් පුටුවක දිගාවී මොරටු ගඟ දෙස නෙත් හෙලා සිටියේය.අඩි හතරහමාරක් පමණ උස අඳුරු පැහැති සමකින් යුක්ත වූ මෙම කෙසඟ තරුණයා කපිතාන් එල්මෝ ඉදිරියේ පෙනී සිටියේ මෙම අවස්ථාවේය.හිස් සිමෙන්ති උරයකින් හැදූ දුඹුරු පැහැති කඩදාසි බෑගයක ඔහුගේ අඩුමකුඩුම බහාගෙන දකුණතින් එය ඔසවාගෙන සිටියේය. හිල් ඉරීගිය සුදුපැහැති ඉණපටිය ඔහු ගාංචුවේ ගැටගසාගෙන සිටියේය. වම් අතෙහි ඉහළටම වෙන්නට අපූරු ඔරලෝසුවක් ඔහු බැඳගෙන සිටියේය. ඒ වන විට උදයේ දහය වූවත් ඔහුගේ ඔරලෝසුවේ සටහන්ව තිබුණේ තුනයි තිහ ලෙසය.සිරුර කෙලින් නොකරගත් කපිතාන් එල්මෝ පුටුවේ හාන්සි වී සිටියදීම පැමිණ සිටි පුද්ගලයාගේ හිසේ සිට පාදාන්තය දක්වා හොඳින් බැලුවේය.“තමන්ට උයන්න පුළුවන්ද?” කපිතාන් එල්මෝ ඇසීය.ඔහු හිස එහා මෙහා සලමින් බැරි බව ප්‍රකාශ කළේය.“වත්ත අතුගාන්න වත්තෙ වැඩ පුළුවන්ද?”තරුණයා නැවතත් හිස සෙලවීය.“කඩේට ගිහිල්ල බඩු ගේන්න පුළුවන්ද?”මුහුණේ කිසිම හැඟීමක් නැති තරුණයා නැවතත් හිස දෙපසට සැලීය.කපිතාන් එල්මෝ නිහඬය. තරුණයා ද නිහඬය.ඊළඟට තරුණයා කපිතාන් එල්මෝගේ හිසට උඩින් තිබූ බිත්තය දෙස මොහොතක් බලා සිටියේය.“මකුලු දැල් කඩන්න පුළුවන්” මඳ සිනහවක් ද සමඟින් තරුණයා පැවැසීය.කපිතාන් එල්මෝ ජයවර්ධනගේ නිවසෙහි සහායට, සැමී එකතු වූයේ එසේය.කපිතාන් එල්මෝ ජයවර්ධන“සැමීට ලොකුවට ගෙදර වැඩ තිබු‍ෙණ නැහැ. වත්ත අතුගෑම, මල් පාත්තිවලට තණකොළවලට වතුර දැමීම, බල්ලන්ට කෑම දීම වගේ වැඩ තමයි” පසුගිය වසරේ ජූනි මාසයේ කපිතාන් එල්මෝ ජයවර්ධන මුණගැසුන අවස්ථාවේ ඔහු කීවේය.සැමී, වත්තෙහි ගස්වලින් වැටෙන වියළි කොළ අතුගා ‍පෝර මලුවලට එකතු කර, රියදුරා සමඟ වෑන් රථයෙන් ගෙන ගොස් කුණු එකතු කරන තැනකට දමා ආවේය. වතුර බටයෙන් මල්ගස්වලට වතුර දැමීම සැමීට එක්තරා ආකාරයක ක්‍රීඩාවක් විය. ඔහු මෙයට කෙතරම් කැමැති වූයේද යත් නිවසට පැමිණි මුල් දිනවල වැස්සේත් මල්ගස්වලට වතුර දැම්මේය. ඔහු එය නතර කළේ දිල්රුක්ෂි මහත්මිය වැස්ස දවසට මල්ගස්වලට වතුර දැමීම අවශ්‍ය නැතැයි පැවසූ පසුවය.“සැමී ගෙදරින් වැඩියෙන්ම ආදරය කළේ අපේ ගෙදර හිටිය බොක්සර් බල්ලට. එයාගෙ නම බෲටස්” ජයවර්ධන මහත්මිය පවසන්නේ ඔවුන්ගේ ගෙදර සිටි සැමීගෙ යාළුවා පිළිබඳවය.බෲටස් කළු සහ දුඹුරු ඉරිවලින් යුක්ත බල්ලෙකු විය. ජයවර්ධන නිවසේ නීටා නැමැති බැල්ලක ද සිටියාය. ඔවුන් දෙදෙනාට කෑම දුන්නේත් නෑව්වේත් ‍ලොම් පීරුවේත් සැමීය. එනිසා බෲටස් සහ නීටා ද සැමීට බෙහෙවින් හිතවත් විය. සමහර සවසක මෙම යහළුවන් තිදෙනා නිවස ඉදිරිපිට වත්තේ කෙළවරම පිහිටි ගං ඉවුරට ගොස් ගඟ දෙස බලා සිටියහ. ගඟ දියෙහි මාළුන් උඩ පනින විට සැමීට තමාගේ නිවස අසල වූ කළු ගඟ සිහිපත් විය. සවස් යාමයේ මසුන් ඇල්ලීමට බෝට්ටුවල යන මිනිසුන්ට සැමී අත වැනුවේය.සැමී මුදල් ගණන් හිලව් පිළිබඳව කිසිවක් නොදන්නා අහිංසකයකු විය. සමහර දිනක දිල්රුක්ෂි මහත්මිය සැමීව කොරනේලිස් පෙදෙස පටන් ගන්නා ස්ථානයේ ඇති සිල්ලර වෙළෙඳ සලකට යවයි. අවශ්‍ය බඩු ලැයිස්තුව හා මුදල් දුන් විට ඔහු බඩු රැගෙන එයි. අතේ ගුලි කරගෙන එන ඉතිරි මුදල් දිගහරින්නේ දිල්රුක්ෂි මහත්මිය ඉදිරිපිට පමණය.“හරිම අහිංසකයා. ඒ වගේම හරිම අවංකයි. සත පහක වංචාවක්, බොරුවක් කරන්නේ නැහැ.” දිල්රුක්ෂි මහත්මිය සැමී පිළිබඳව චරිත සහතිකයක් දෙයි.ප්‍රියංකර විතානාරච්චි සැමීගේ කථාව චිත්‍රපටය අධ්‍යක්ෂණය කිරීමට පෙර සැමීගේ කථාව නවකථාවට පාදක වූ කපිතාන් එල්මෝ ජයවර්ධනගේ නිවසේ සිටින සැබෑ සැමීව මුණගැසීමට චිත්‍රපටයේ සැමීගේ චරිතය රඟපෑමට සිටින ජගත් චමිලට අවස්ථාව සලසා දුන්නේය. මොරටුවේ පදිංචි ජගත් චමිල කපිතාන් එල්මෝ ජයවර්ධනගේ මොරටුවේ, කොරලවැල්ලේ නිවසට පැමිණ සැමීගේ චර්යාවන් බොහෝ වේලාවක් නිරීක්ෂණය කරමින් සිටියේය. ඒ ඇත්ත සැමී ගැන වචනයකුදු නොදොඩාය.සැමීව ප්‍රථම වරට චිත්‍රපටයක් බැලීමට එක්කරගෙන ගියේ කපිතාන් එල්මෝ ජයවර්ධනගේ පුතු මෙවන් ය . නමුත් චිත්‍රපටය අවසාන වන තෙක් ‍ෙනාබැලූ සැමී විවේක වේලාවෙ පිටතට පැමිණ, මෙවන් එනතුරු එළියට වී සිටියේය. මෙවන් සැමීට සැලකුවේ යහළුවකු ලෙසය. සැමී එය හොඳින් අවබෝධ කර‍ ගත්තේය. එනිසා සැමී ද මෙවන්ට බෙහෙවින් හිතවත් විය. වරක් මෙවන් නිවාඩුවට ගෙදර පැමිණ නැවත විදේශගතවීමට ඇඳුම් පිළියෙල කරන අතර සැමී එතැනට පැමිණියේය.“සැමී ඔයාට ඕන දෙයක් කියන්න මම එවන්නම්” බෑගයේ ඇඳුම් අඩුක්කරමින් මෙවන් පැවසීය.කිසිවක් නොපැවසූ සැමී මොහොතක් මෙවන් දෙස බලා සිටියේය.“බේබි මහත්තය ඉක්මනට එන්න” සැමී ශෝකී ස්වරයෙන් පැවසීය.කපිතාන් එල්මෝ ජයවර්ධන ‘Sam's Story’ නවකථාව ලියුවේ ඔහුගේ නිවසේ සිටි මෙම මෙහෙකාර තරුණයාගේ ජීවන තොරතුරු පදනම් කරගෙනය. නමුත් නවකථාවේ සමහර තැනකට එල්මෝ ජයවර්ධන මහතාම නිර්මාණය කළ සිද්ධීන් ද අඩංගුය.සැමීගේ කතාවෙන් කපිතාන් එල්මෝ ජයවර්ධනට අවශ්‍ය වූයේ යුද්ධයේ නිස්සාරත්වය කියාපෑමටය.“යුද්ධයක් තිබුණු වගක් මම දැනගෙන හිටිය. ඒ අපේ ජාතියත් අපේ කුස්සියෙ කෝකියා ලියැන්ඩුගෙ ජාතිය අතරත් බව මම දැනගෙන හිටියා. ඒත් ඒ දෙගොල්ලො මොකට යුද්ධ කළා ද මොකට මරාගත්තද කියල මට තේරුණේ නැහැ. අපේ ලොකු මහත්තයා දන්නෙත් නැහැල්ලු. මහත්තයා නිතරම කිව්වෙ ඔය මරා ගැනිල්ලෙ තේරු‍මක් නැහැ කියලයි” සැමීගෙ කතාව නවකථාවේ සැමීගේ මුවඟට කපිතාන් එල්මෝ ජයවර්ධන නංවන්නේ යුද්ධයේ නිස්සාරත්වය පිළිබඳ තමන්ගේම සිතුවිලිය.කපිතාන් එල්මෝ ජයවර්ධන ‘Sam's Story’ නවකථාව ලිවීමට ආරම්භ කළේ එක්දහස් නවසිය අනූනවය වසරේදීය. විජිත යාපා පොත් සමාගම මඟින් එය ප්‍රකාශයට පත්විය. පොත දොරට වැඩීමේ උත්සවය පැවතුණේ ගාලුමුවදොර හෝටලයේය. ඔහු එම උත්සවයට සැමීව ද කැඳවාගෙන ගියේය. නමුත් ඒ නවකථාවට පදනම් වූයේ තමා සමඟ පැමිණි තරුණයාගේ ජීවන අත්දැකීම් බව කපිතාන් ජයවර්ධන කිසිවෙකුට පැවසුවේ නැත.“ඒ වගේ පරිසරයකට ගියාම සැමී තවත් අසරණ වෙනවා. ඒ වගේ තැනක සැමී අසරණ වෙනවා බැලීමට මට අවශ්‍ය වුණේ නැහැ” කපිතාන් එල්මෝ පැවසීය.දෙදහස් එක වර්ෂයේ ශ්‍රී ලංකාව තුළ ප්‍රකාශයට පත්වූ හොඳම ඉංග්‍රීසි නවකථාව සඳහා පිරිනමන ග්‍රේෂන් සම්මානය ‘Sam's Story’ නවකථාවට හිමිවිය.කපිතාන් එල්මෝ ජයවර්ධන සිංගප්පූරු ගුවන් සේවයේ රැකියාව ආරම්භ කර තම බිරිය ද සමඟ එරට පදිංචියට ගිය විට මොරටුවේ නිවස බලා කියාගෙන සිටි අය සමඟ ද සැමී කලක් එහි රැඳී සිටියේය.එයට පසු මාස හයක් එක දිගට නිවෙසේ අලුත්වැඩියාවන් සිදුවූ කාලයක් විය. බිත්ති කඩමින්, වෙනත් කොටස් ඉදිකරමින් සිටි මේසන් බාස්ලා සමඟ ගතකළ කාලය සැමීට ඔරොත්තු නොදුන්නේය. ඒ නිසා සැමී නැවතත් කළු ගඟ අසබඩ පිහිටි තමන් උපන් ගමේ දුගී නිවසේ පදිංචියට ගියේය.නමුත් ඔහු කාලයකට සැරයක් මොරටුවේ ගෙදරට ආවේය. සෑම නත්තලකටම නොවරදවාම පැමිණියේය.“සැමී එයාගෙ අම්මාට හරිම ආදරෙයි. අම්මව දාල එන්න මොනව හරි බැරිකමක් වෙන්න ඇති” දිල්රුක්ෂි ජයවර්ධන මහත්මිය පසුගිය නත්තලට සැමීගේ නොපැමිණීම ගැන සිතන්නේ එසේය.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=cr1403092</link>
    <topic>මෙන්න නියම පශ්චාත් නූතන නවකතාකරුවෙක්!</topic>
    <author>සමන් වික්‍රමාරච්චි</author>
    <content>මෙන්න නියම පශ්චාත් නූතන නවකතාකරුවෙක්!සුළ‍ඟේ ගීතයට සවන් දෙනු (Hear the Wind Sing)මහාචාර්ය කුලතිලක කුමාරසිංහ සුළ‍ඟේ ගීතයට සවන් දෙනු (Hear the Wind Sing) යනුවෙන් පරිවර්තනය කරන්නේ හරුකි මුරකාමි නමෝ විත්තියෙන් ලියූ නවකතාවය. එය ඔහුගේ තුන් ඈඳුතු නවකතාවක පළමුවැන්නයි. එහි අනෙක් නවකතා දෙක නම් Pinball, 1973 (1980) සහ A Wild Sheep Chase (1982) යන නවකතාය. මෙම නවකතා මඟින් සාහිත්‍ය ලෝකය මුරකාමි හඳුනා ගන්නේ පශ්චාත් නූතනවාදී ලේඛකයකු වශයෙනි. එහෙත් මුරකාමි පිළිබඳ මගේ කියවීම නම් ඔහු තරම් තියුණු ලෙස දේශපාලනික නවකතා ලියන අන් ලේඛකයකු නැති බවය. ඔහුගේ නවකතා දේශපාලනික වන්නේ ස්වකීය ප්‍රශස්ත වචන හරඹය මඟින් ගෝලීයකරණය වූ පාරිභෝගික සංස්කෘතිය පිළිබඳ තියුණු කියවීමක් සම්ප්‍රදානය කරන බැවිනි.මෙම නවකතාවට ප්‍රස්තූත වන්නේ 1970 අගෝස්තු 08 සිට අගෝස්තු 26 දක්වා කාල පරාසයක විහිදෙන එකටෙක සම්බන්ධයක් නැති සිදුවීම් ගණනාවකි. මෙහි කථකයාට නමක් නැත. ඔහුගේ මිතුරා Rat යන ආරූඪ නාමයෙන් හඳුන්වයි. ඔවුන් දෙදෙනා නිතර හමුවන්නේ J යනුවෙන් හඳුන්වන චීනයෙන් සංක්‍රමණය වූවකුට අයත් අවන් හලකදීය. ඔවුන් දෙදෙනාම විශ්ව විද්‍යාල ශිෂ්‍යයින්ය. මෙම නවකතාව දේශපාලනික වන්නේ මුරකාමි එය ලියන කාල රාමුව (time trame) අනුවය.1970 වූ කලී ජපානයේ ශිෂ්‍ය අරගල ප්‍රබලව මතු වූ කාල වකවානුවකි. එහෙත් ඒ පිළිබඳව නවකතාවේ යන්තමින් සඳහන් වන්නේ අවස්ථා දෙකකදි පමණකි. ඉන් එක් අවස්ථාවක් ඔහු විස්තර කරන්නේ එබඳු විරෝධතා රැලියක් පැවති දිනක තමා තරුණියක සමඟ නිදි වැදුණු බව කීමටය. ඒ අනුව ශිෂ්‍ය අරගල පිළිබඳ කතාව නවකතාවේ ආඬ්‍යානික නොසිදුවීම්ය. (narratively non events) එහෙත් සමස්ත නවකතාවම එකී නොසිදුවීම් වටා ගෙතුන ශිෂ්‍ය අසහනය පිළිබඳ පුරා වෘතයක් (myth) වෙයි.මුරකාමි ගේ මෙම නවකතාව පිළිබඳ මෙබඳු කියවීමකට මා පොලඹවන්නේ සයිමන් ය. සයිමන් නවගත්තේගම සාපේක්ෂහී ලියන්නේ තුවක්කු සංස්කෘතිය මෙරට ගිලගෙන සිටි 1990 කාල වකවානුවේදීය. අංග ඡේදනය කළ කැරලි නායකයකුගේ සිහිනයක් තුළ ඔහුගේ පුරුෂ ළිඟුවට සමාන්තරව කුඩා පිස්තෝලයක් කාලතුවක්කුවක් තරම් විශාලව ලියලන විස්තරයක් සාපේක්ෂහී හි ඇතුළත්ය. සයිමන් සාපේක්ෂහි සමකාලීන ලංකාව පිළිබඳ කියවීමක් බවට පත් කරන ඓතිහාසික දෘෂ්ටාන්තරයක් ලෙස නිර්මාණය කරයි.මුරකාමි තම නවකතාව තුළ නොසිදුවීම් බවට පත් කරනා ශිෂ්‍ය අරගලවලට සමාන්තරව තමාගේ ලිවීමට මහත් සේ බල පෑ ඩෙරෙක් හාම්ෆීල්ඩ් නමැති කාල්පනික ගත්කරුවකු නිර්මාණය කරයි. ඩෙරෙක් හාට්ෆීල්ඩ් (Derek Hartfield) යනුවෙන් ගත් කතුවරයකු ඇමෙරිකාවේ තබා ලෝකයේ කොහේවත් ජීවත් වූවකු නොවේ. එහෙත් නවකතාකරුවා තම ලිවීම පටන් ගත්තේම තමා ඩෙරෙක් හාට්ෆීල්ඩ්ගේ ලියවිලි වලින් බොහෝ දේ උගෙන ඇති බවය. ඔහු එම කාල්පනික ලේඛකයා හෙමින් වේ සහ ෆිට්ස්ජෙරල්ඩ් වැනි ගත් කතුවරුන්ට පවා සමාන කරයි. අවසානයේ දී මේ හාට්ෆීල්ඩ් මිය යන්නේ අතෙකින් හිට්ලර්ගේ පින්තූරයක් සහ අනෙක් අතින් කුඩයක් ද ඉහලාගෙන රජයට අයත් විසල් ගොඩනැඟිල්ලකින් පහළට පැනීමෙනි.සිදුවීම් නොසිදුවීම් බවට පත් කරන මුරකාමි නොසිදුවීම් සිදුවීම් බවට විස්තර කරයි. හාට්ෆීල්ඩ් නම් කාල්පනික ගත් කතුවරයා තම නවකතාවේ සන්දර්භීය ගොඩනැඟීම තුළ ඔහු දෘෂ්ටාන්තමය චරිතයක් බවට පත් කරයි. ඔහුගේ කාල්පනික බව ජපාන සමාජය පිළිබඳ තියුණු පශ්චාත් නූතන කියවීමක් බවට පෙරළී ඇත.එරික් ඉලයප් ආරච්චි පසුගිය සතියේ එක්තරා පුවත්පතක් සමඟ පැවැති සාකච්ඡාවකදී සිත් ගන්නා සුලු අදහසක් පළ කර තිබිණි. එහිදී එරික් කියා තිබුණේ යථාර්ථවාදය ප්‍රශ්න කරන නවකතාකරුවා මිනිසා බිලි ගැනීමට රේඛීය කාල ප්‍රවාහයට ඉඩ නොදෙන බවය. එවිට නවකතාවට විවිධ අවකාශයන් කරා පමණක් නොව විකල්ප කාල රාමු කරා ද ගමන් කළ හැකි බව ඔහු තර්ක කරයි.මුරකාමි ගේ නවකතාවේ කාල්පනික කතුවර හාට්ෆීල්ඩ් පුවත්පත් වාර්තාකරුවකු සමඟ පැවැති සම්මුඛ සාකච්ඡාවකදී ඔහුගේ නවකතාවල පවතින ප්‍රතිවිරෝධතා පිළිබඳ ප්‍රශ්න කෙරේ. හාට්ෆීල්ඩ්ගේ නවකතාවේ වීරයා වන වැල්ඩො අඟහරු ග්‍රහයා මත දී දෙවරක් මියගොස් සිකුරු ග්‍රහයා මත වරක් මියෑදේ. මෙම ප්‍රතිවිරෝධතාව ගැන ප්‍රශ්න කළ විට හාට්ෆීල්ඩ් අසන්නේ අවකාශයේ හිස් බව තුළ කාලයාගේ ගලා යාම පිළිබඳ දන්නේ ද යන්නය. තමා එය නොදන්නා බව කියන වාර්තාකරුවා අන් කිසිවකු ද එය නොදන්නා කරුණක් බව පවසයි. එවිට කාල්පනික ගත් කරුවා දෙන්නේ කුන්දේරා ලේඛකයාගේ නිර්මාණකරණය පිළිබඳ කර ඇති ප්‍රකාශයකට සමපාත වන පිළිතුරකි. එනම් හාට්ෆීල්ඩ්ට අනුව ලේඛකයින් ලියන්නේ හැමෝම දන්නා දේ නම් ලිවීම අර්ථ විරහිත ක්‍රියාවක් බවය.අප අවධාරණය කළ යුතු කාරණය නම් හාට්ෆීල්ඩ් කාල්පනික ගත් කතුවරයකු වද්දි එරික් අප අතර සිටින නව කතාකරුවකු වීමය. මින් සිදු වන්නේ ඉලයප් ආරච්චි ද අප විසින් පරිකල්පනය කරන ලේඛකයකු බවට පත්වීම යැයි කිසිවකු තර්ක කළහොත් මම ඔහුට විරුද්ධ නොවෙමි.මුරකාමිගේ පළමු නවකතාව පශ්චාත් නූතන නවකතාවකැයි යන නිගමනය සමඟ මම එකඟ වෙමි. පශ්චාත් නූතන සමාජය බිහි වන්නේ තොරතුරු සහ සන්නිවේදනව ගෝලීයකරණය රටවැසි බව සහ ප්‍රජාතන්ත්‍රවාදය පිළිබඳ නව රාමුවක හැකියාව යෝජනා කරමිනි. අප පශ්චාත් නූතන තත්ත්වය ලෙස හඳුනා ගන්නේ එබඳු සමාජ වෙනස්කම්ය. එය පසු ධනවාදයේ සංස්කෘතික ස්වරූපය (ජෙම්සන්) ලෙස විස්තර වන්නේ එබැවිනි.මුරකාමිගේ මෙම නවකතාව තුළ රේඩියෝ සන්නිවේදන අවස්ථාවන් පුනරාවර්තනීය ලෙස විස්තර වන්නේ මෙම සංස්කෘතික හැඩරුව නිරූපණය කරමිනි. මෙහි එන කථාව කියන්නා (ඔහුට නමක් නැත.) කුඩා කල කතා කිරීම ප්‍රතික්ෂේප කළ සිටි දරුවෙක් විය. ඔහු කතා කරවීමට මනෝ චිකිත්සික වෛද්‍යවරියට පවා නොහැකි වූ මුත් දන්ත ශෛල්‍ය වෛද්‍යවරයකුගේ මෙහෙයවීමෙන් සන්නිවේදනය තම පැවැත්ම සඳහා අවශ්‍ය සාධකයක් බව වටහාගෙන කතා පෙට්ටියක් බවට පත් වේ.එවිට මුරකාමි පශ්චාත් නූතන සමාජය සන්නිවේදනයේ අධිපතිකම පිළිගත් තොරතුරු සමාජයක් බව දෘෂ්ටාන්තමය ලෙස ප්‍රකාශයට පත් කරයි. ඔහු පසුකාලීනව නිර්මාණය කළ Atter Dark සහ 1Q84 වැනි නවකතා තුළ පරිපාකයට පත්වන්නේ හරුකි මුරකාමිගේ එම තියුණු සමාජ කියවීමය.(පසුගිය සතියේදී එරික් ඉලයප් ආරච්චිගේ “තාගෝර් - ආදරවන්තයාගේ කතිකාව” පිළිබඳ ලිපියේ එක් තැනෙක කලිබුවාලා කෙටිකතාව පිළිබඳ එරික් ගේ අවුල් සහගත කියවීම පශ්චාත් ව්‍යුහවාදය සමඟ ගැට ගැසී ඇතැයි මා ලියා තිබීම සදොස්ය. එය පශ්චාත් ව්‍යුහවාදය නොව පශ්චාත් - යටත් විජිත වාදය යනුවෙන් නිවැරැදි විය යුතුය.)සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=cr1403093</link>
    <topic>මැහැල්ලකගේ කතාවක්</topic>
    <author>පරිවර්තනය</author>
    <content>මැහැල්ලකගේ කතාවක්දමිළ ලේඛක කාවලූර් රාසතුරෛදමිළ නවකතාව, කෙටිකතාව, නාට්‍ය, සිනමාව, විචාරය ආදී ක්ෂේත්‍ර ගණනාවකටම තම දායකත්වය ලබා දුන් කාවලුර් රාසතුරෛ යාපනයේ ඌරකාවටිතුරෛහි උපන්නෙකි. සුදන්දිරන් වීරකේසරී, තිනකරන් ආදී පුවත්පත්වලට ලියා තම කුසලතා ඔපවත් කරගත් ‍මොහු පසුකාලෙක දමිළ පාඨකයන් අතර ජනප්‍රිය ලේඛකයකු බවට පත්විය. ශ්‍රී ලංකා ප්‍රගතිශීලී ලේඛක සංගමයට එක්වී එහි වර්ධනයට ද මහත් කැපවීමක් කළේය. යාපනයේ දමිළ සංස්කෘතිය විදහා පාමින් මෙරට නිෂ්පාදිත පොන්මණී නම් දමිළ චිත්‍රපටයේ තිර රචකයා මෙන්ම නිෂ්පාදන කළමනාකරු ද වූ රාසතුරෛ ශ්‍රී ලංකා ගුවන් විදුලි සංස්ථාවේ ද කලක් සේවය ‍කළේය. දැනට මොහු ඕස්ට්‍රේලියාවේ සිඩ්නි නගරයේ ජීවත්වෙයි. මෙම කෙටිකතාව ශ්‍රී ලංකාවේ දමිළ මාධ්‍ය පාසල් පෙළ පොතකට ද ඇතුළත් වූවකි.මැහැල්ලගෙ මරණෙ සාමාන්‍ය සිද්ධියක්. ඒත් මැරෙන්න කලින් වෙච්ච සිදුවීම්වල විශේෂත්වයක් තිබුණ. මළගෙදරට ආපු කවුරුත්ම වගේ කතා කළේ ඒ ගැන තමයි.මැහැල්ලගේ මළ සිරුරෙ හිස තියෙන පැත්ත බිම දෙපා දිගහැරන් හිඳගෙන, පුංචි වංගෙඩියකින් බුළත් විට කොට කොටා කටට දමාගනිපු මාණික්කම් ආච්චි ඒ වෙලාවෙ එහෙට ආපු සෙල්ලම්මට මැහැල්ලගෙ සිද්ධි එකින් එක විස්තර කළා.මැහැල්ලගෙ ඥාති මිනිබිරියක් වුණ පුෂ්පම් ඒ සිද්ධි ගැන හිත හිතා හදවතින් හඬා වැලපුණා. ඇගේ හිතට සැනසීමක් ලැබුණෙම නෑ.සෙල්ලම්මගෙ ස්වාමිපුරුෂයත් මඩුවට වෙලා ඒ කතාව අහගෙන හිටියා.“කාටත් ඉතින් මේ ටික තමයි. කවුරු මැරුණත් හුස්ම ඩිංග යන්න කලින් මොකක් හරි විශේෂ දෙයක් සිද්ධ වෙනවනේ.”ඉස්කෝලෙ මහත්තය දර්ශනය ගැන කතා කළා.කරම්බන්වල සෙවත්තියාර් කෝවිල ආසන්නෙ ජීවත්වෙන අයට ඒ මහලු කාන්තාව එක්තරා ‘තොරතුරු මධ්‍යස්ථානයක්’ නැත්නම් විවේකාගාරයක්. කූපන් කඩෙයක් කිව්වත් ගැළපෙනව.එරම්බු පරපුරේ නෑදෑයෝ කවුද? ඥානප්‍රකාශම් පවුල ජීවත්වුණේ කුමන ඉසව්වෙද?ඒ මැහැල්ලගෙන් ඇහුවොත් උත්තර ලැබෙනව.කරම්බන්වල වංශවත් අය කවුද? වරිග සභාවට වැද්ද නොගන්න පහත් කුලේ අය කවුද?අහන්න ඕන ඒ මැහැල්ලගෙන්මයි.කරම්බන්වල මුල්ම පදිංචිකාරයො කවුද?අහන්න ඕන ඒ මැහැල්ලගෙන්මයි.ඇත්තටම ඒ මැහැල්ල තොරතුරු මධ්‍යස්ථානයක් ම තමයි. ඒත් ඈ සපයන තොරතුරුවලට සාක්ෂි නම් නෑ. ඒ ‍වගේම ඇගේ වයස කීයක්ද කියන්නත් සාක්ෂි නෑ. හුඟක් ඉස්සර දවසක ඒ ගම්පත්තුවට මහා සුළි සුළඟක් හමල, තල් ගස් උසට ගංවතුර ගලල තියෙනව. එත‍ෙකාට මැහැල්ලගෙ වයස අවුරුද්දක් කියල තමයි කියන්නෙ. ඒ වුණාට ඊයෙ වෙනකම්ම කරම්බන්වල ඉදුණු පලතුරක් වගේ පැවතුණ එකම ප්‍රාණයත් ඒ මැහැල්ලම තමයි.දරුවො හයදෙනෙක් වදාපු අම්ම කෙනෙක් වුණත් අවසාන කාලෙ ඇයව බලාගන්න කවුරුවත් ම හිටියෙ නෑ. වදාපු දරුවන්ගෙන් පස්දනෙක් ම මාරය උපන් ගෙයිදිම උදුරගෙන ගියා. හයවෙනිය කොල්ලෙක්. ඌ පුංචි කාලෙදි ම ගෙදරින් පැනල ගියා. අවුරුදු තුන හතරකට විතර කලින් දවසක හදිසියෙම ගෙදර හොයාගෙන ආවෙ “අම්මේ ‍ෙකාහොමද සැප සනීප?” කියල අහගෙන. දවස් දෙකක් අම්මත් එක්ක ගෙදර හිටිය. ‘අරක කරන්නම්. මේක කරන්නම්’ කිය කියා අම්මව මුළා කළා. තුන්වැනි දවසෙ යන බවක් කියන්නෙවත් නැතුව සද්ද නොකර යන්න ගියා.“පිට්ටු තැම්බුව පුතා ගිහින් මූණකට හෝදගෙන වරෙන්.”“මට හොදි ටිකක් එක්ක හට්ටියෙ තියල අම්ම කන්න. මට එක්කෙනෙක් හමුවෙන්න තියෙනව. ගිහින් එන්නම්.”අම්මයි පුතයි අතරෙ අන්තිමට ඇතිවුණ කතාබහ තමයි ඒ. ආව - ගියා. හරියට විදුලියක් කෙටුව වගේ. හොදි හට්ටියයි, පිට්ටුයි දවස් දෙකක් තිස්සෙ තිබිල පිළුන්වුණා. තුන්වැනි දවසෙ සංකරපිල්ලෛ - ඒ කියන්නෙ ගමේ පියුන් මහත්තය ඇවිත් පණිවුඩේ කිව්වට පස්සෙ තමයි මැහැල්ල කාරණේ දැනගත්තෙ.“ආච්චි, ඔහෙගෙ පුතාට හදිසි ටෙලිග්රෑම් එකක් ඇවිත් ගිය බව කියන්න කිව්ව. ගිහින් ඔහෙට ලියුමක් එවනවලු.”“ලියුමක් එවනවලු. ඒක කියන්නෙත් පණිවිඩකාරයො එවල. පර කොල්ලට ඇවිත් අම්මට යනව කියල යන්නවත් වෙලාවක් නෑ. එක අතකට ඒකත් හරි. උගේ මහ එකාත් ඒ විදියටමනේ පැනල ගියේ.”මුළාව, කෝපය, අසහනය, තනිකම වගේ හැඟීම් එකිනෙක ගැටෙමින්, තෙරපෙමින්, ඉස්මතු වෙමින් මැහැල්ලගෙ හදවත පාරන්න වුණා. ඈ කොහොඹ ගහ යට ඉඳගෙන තනියම මුනු මුනු ගෑව. ඒත් ඊළඟ දවසෙ ඉඳන් දිනපතාම ඒ කොහොඹ ගහ යටට වෙලා මඟබලාගෙන හිටියෙ පියුන් මහත්තය එනකම්.“කොල්ල ලියුමක් එවනව කියල සංකරපිල්ලෛට කියලනේ ගියේ.”කොහොඹ ගහේ හෙවණැල්ල මැහැල්ලගෙ කතාවට හිස වැනුව.“පුතා සංකරපිල්ලෛ, මට ලියුමක් තියෙනවද?”“අද නම් නෑ ආච්චි”තවත් දවසක් ගතවුණා.“ලියුමක් තියෙනවද පුතා”“නෑ ආච්චි”සතියක්ම ගෙවිල ගියා.“ලියුමක් නැද්ද පුතා?”“නෑ ආච්චි”ඔහොම මාසයක්ම ගෙවුණ.“මොකුත් නැද්ද දරුවො?”ඈ එදා වෙනදාට වඩා සමීප ළෙන්ගතු ස්වරූපයකින් ඇහුවෙ එතකොටවත් සංකරපිල්ලෛ ලියුමක් දේවි කියන පුහු විශ්වා‍සය හිතේ මතුවුණ නිසා. ඒත්...“නෑ ආච්චි”මෙහෙම තවත් මාස කීපයක්ම ගතවුණා.“නැද්ද දරුවෝ?”“ලියුම් තියෙනව නම් ‍මම නොදී ඉන්නවද? ආච්චි නිකරුනේ කරදර වෙනව”කාලය තවත් ගෙවිල ගියා.“කවුද? සංකරපිල්ලෛද? ලියුමක් නැද්ද දරුවො?”මැහැල්ලගෙ ඇස් පෙනීම දුර්වල වෙලා. බයිසිකල්වලින් යන හැම කෙනෙක්ගෙන්ම අහන්නෙ “ලියුමක් නැද්ද දරුවො” කියල.සංකරපිල්ලෛටත් දැන් එපා වෙලා. එයා දැන් මැහැල්ලට උත්තර දෙන්තේ නෑ. කොහොඹ ගහේ හෙවණැල්ල විතරයි ඉතින් මැහැල්ලගෙ පිහිටට හිටියෙ.දවසක් ඒ මැහැල්ල කොහොඹ ගහ යට පේන්න හිටියෙ නෑ. සංකරපිල්ලෛට දැනුණෙ හැමදාම දර්ශනය වෙච්ච කෝවිලක් නොපෙනී ගියා වගේ. මිනිස්සු පුරුද්දට වහල් වුණාම එහෙම තමයි.දවස් දෙකක්, තුනක් ගත වුණා. ඒත් මැහැල්ල ගහ යටට ඇවිත් හිටියෙ නෑ.සංකරපිල්ලෛට මේක ‍ලොකු කුතුහලයක්. එයා හන්දියෙ කඩේ සු‍ෛ‍සපිල්ලෛගෙන් ඒ ගැන ඇහුව.“ආච්චි ලෙඩවෙලාලු”මැහැල්ලගෙ පැල්පත තිබුණෙ ක‍ඩේට පිටුපස්සෙ. සංකරපිල්ලෛ කඩුල්ල ඈත් කරගෙන ඇතුල්වෙලා බෙල් එක ගැහුව. ප්‍රතිචාරයක් නෑ. පස්සෙ තොප්පිය ගලවල සයිකලේ හැඬල් එකේ රඳවල ඔළුව පහත් කරගෙන ඇතුළට ගියා.බිම සාරිය එළාගෙන මැහැල්ල දිගාවෙලා හිටිය. කෝපි මණ්ඩිත් එක්ක පොල්කට්ටක් පැත්තක තිබුණ. ඉව අල්ලගෙන ආපු කූඹි හමුදාව මුලින්ම පොල් කට්ට වටේ කඳවුරු දාන්න පටන්ගෙන“ආච්චි”සංකරපිල්ලෛ උස් හඬින් කතා කළා. පිළිතුරක් නෑ. ඊට පස්සෙ ඇඟෙන් අල්ලල හෙල්ලුව.“ක..ව්...ද?”කෙඳිරිලි හඬක් මතුවුණා.“ආච්චි මම සංකරපිල්ලෛ”ඇගේ දෑස් බඳුන් ක්ෂණීකව දීප්තිමත් වුණා.“ලි..ලියුමක්ද?”එහෙම අහන ගමන් ම මැහැල්ල නැඟිටින්න උත්සාහ කළා. සංකරපිල්ලෛගෙ කටහඬ ඈට දැනුණෙ කිසියම් දෙයක් ළංකරවන හැඟීමක්. සංකරපිල්ලෛ ඈට නැඟිටින්න නොදී එහෙමම හාන්සිවෙන්න සලස්වල නිහඬව එතැනින් පිටවෙලා ගියා.සංකරපිල්ලෛ ඊට පස්සෙත් කඩේ මුදලාලි හමුවෙලා මැහැල්ලගෙ තත්ත්වෙ හොයල බැලුව. වරින් වර ගිහින් මැහැල්ල බලල ආව.“පුතා ලියුන්කාරය යනවද බලපං”මැහැල්ල දැන් කතා කරන්නෙ සිහි විකල්ලෙන් වගේ.මෙහෙම දවසක් දෙකක් ගතවුණාට පස්සෙ ඇගේ නන්දෙඩවිල්ලයි, ගතේ වෙව්ලිල්ලයි, අප්‍රාණික ගතියයි තව තවත් උග්‍ර අතට හැරුණ. කුසෛපිල්ලෛගෙ බිරිය සෙවන්තියාර කෝවිලේ පූජකතුමාට මේ විස්තරේ ගිහින් කිව්ව. පූජකතුමා ඇවිත් දේව යාතිකාවක් කළා.“ලියුන්කාරය යනවද බලපං”සංකරපිල්ලෛ හැමදාම හිස් අතින් ඇවිත් තමයි මැහැල්ල බලල ගියේ.“ලියුන්කාරය ගියාද බලපං”එදා අවට නිවැසියො හැම‍කෙනෙක්ම වගේ ඇවිත් මැහැල්ල වට කරගෙන හිටිය.“ආච්චි දවස් දෙකක් තිස්සෙ පණ ඇද ඇද ඉන්නෙ. පණ යන්නෙ නැතුව මෙච්චර කාලයක් ඉන්නව මම නම් කොහේදිවත් දැකල නෑ.“මොනව කියනවද සෙල්ලම්මා, මාරයගෙ වෙලාව එන්න කලින් පණ යන්නෙ නෑ. පුතණ්ඩිය එවන ලියුමක් දකිනකම් ආච්චි‍ෙග පණ අල්ලල හිටීවි වගේ”ගෑනුන්ගෙ මේ කතාබහ අහගෙන හිටපු සංකරපිල්ලෛ පිටවෙලා යන්න ගියා.ඊළඟ දව‍ස උදාවුණා.“ලියුම් යනවද බලාපං”එදා ඒ හඬ වරින් වර මතුවුණේ අදෘශ්‍යමාන තැනකින් වගේ.ලියුම් බෙදන වෙලාවෙ සංකරපිල්ලෛ වහ වහා මැහැල්ලගෙ පැල්පතට ආව. අතේ තිබුණ ලියුම් මිටියෙන් ලියුමක් අරන් මැහැල්ලගෙ අතේ තිව්ව.“මෙන්න ආච්චි පුතාගෙ ලියුම”මැහැල්ල නොඉවසිලිමත් වුණා. ඇගේ අත පය වේගයෙන් ක්‍රියාත්මක වුණා. දෑස්වලින් කඳුළු වැගිරුණා. වතුරෙ ගිලිල දඟලන කෙනෙක් පිදුරු ගහක් අල්ලනව වගේ ලියුම අතට අරගෙන ක්ෂණිකව දෑස් යොමු කළා.ඉවසිය නොහැකි තරම් නිහැඬියාවකින් තත්පර කීපයක් ගෙවිල ගියා.මැහැල්ලගෙ අතින් ලිස්සල ගිය ලියුම බිම පතිත වුණා.මාණික්කම් ආච්චි මැහැල්ලගෙ ඇස් දෙකයි, කටයි පියවල ගාණට හැදුව. අනිත් ගෑනු ටික එකිනෙකාගෙ උරහිසට අත තියාගෙන බිම ඇණතියාගෙන මළ ගීතිකා ගායනය පටන් ගත්ත. ඒ අතර කුසෛපිල්ලෛගෙ බිරිය හෙමින් නැඟිටල පිටවුණේ ස්වාමිපුරුෂයගෙ කඩෙන් බුලත් පුවක් ටිකක් ගේන්න.සෙල්ලම්මගෙ පුරුෂය කෝවිලේ ඝණ්ටාරේ ගහන්න හනික දිව්වා.කුසෛපි‍ල්ලෛ මැහැල්ලගෙ පුතාට ටෙලිග්‍රෑම් ගහන්න ගියා.“කවුද මැරුණේ?”“අර නාකි ආච්චි”පුතා එනකම් මළකඳ ගෙනියන්න ප්‍රමාද කළා. කුසෛපිල්ලෛ යවපු ටෙලිග්රෑම් එකට පිළිතුරකුත් නෑ. පුතණ්ඩිය ආවෙත් නෑ.“ආච්චි මැරුණෙ සන්නිය හැදිල. මළකඳ ඉක්මනට ගෙනියන්න ඕන.”ඇවිත් හිටපු අය වෙහෙසට පත්වුණා. එයාලගෙ ඉවසීම සීමාවටම ළඟා වුණා.කුසෛපිල්ලෛ මඩුවෙ මුල්ලකට හේත්තුවෙලා හිටපු සංකරපිල්ලෛව මිදුලෙ පැත්තකට අඬගහගෙන ගියා.“ආච්චිගෙ පුතාගෙ ලිපිනය මොකක්ද? මම අර ලියුම දැක්කෙ නෑ. ටෙලිග්රෑම් ගැහුව කියල මම කිව්වෙ බොරු”“මම දන්නෙ නෑ කුසෛපිල්ලෛ. පුතෙක් එවපු ලියුමක් නෑ. ඒක ම‍ෙග වැඩක්.”ඒ ප්‍රකාශයෙන් කුසෛපිල්ලෛ මොහොතකට තිගැස්සුණා. පස්සෙ හැම දෙයක්ම අවබෝධ කරගත්ත.“ඔහෝ... ඒකත් එහෙමද?”කුසෛපිල්ලෛ ආයෙත් ඇතුළට ගියා.“බලන් හිටිය ඇති. මීටත් පරක්කුවෙලා එයා එන්නෙ නෑ. මරණෙ උස්සමු. ඔහු උස් හඬින් කියා සිටියා.දවුලෙ හඬ ගිගුම් දෙන්න පටන්ගත්ත. දේහය රැගත් පිරිස පිටත්වුණා.පරිවර්තනයජී. ජී. සරත් ආනන්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=cr1403094</link>
    <topic>මගේ මුල්ම කෙටිකතා සංග්‍රහය “රතු ලන්තෑරුම” බිහිවෙයි</topic>
    <author>මහාචාර්ය</author>
    <content>මගේ මුල්ම කෙටිකතා සංග්‍රහය “රතු ලන්තෑරුම” බිහිවෙයිනාවල පා‍රේ, ඇල්බට් පෙරේරා මාවතට පැමිණීමත් සමඟම, අපේ පවුලේ ස්ථාවරත්වයක් පැවැතීය. අපි, පවුලේ හැම කෙ‍ෙනක්ම අධ්‍යාපන කටයුතුවල නියැළී සිටියෙමු. අපි හැම හවසකම සාමාජිකයන් වශයෙන් එක්වී පන්සිල් ගත්තෙමු. අන්තිමේදී, පළමුව තාත්තාට නියමිත ගාථාව කියමින් වැන්දෙමු. ඉන්පසුව අම්මාට ද නියමිත ගාථාව කියමින් වැන්දෙමු. පිළිවෙළින් අයියාට අක්කාට ද වැන්දෙමු. මල්ලිලා දෙදෙනා සහ නංගී මට වැන්දාහ.මෙසේ කාලය ගෙවී යන අතරවාරයේ අපට දැනගැනීමට ලැබුණු වඩාත් සෝබර ජවනිකාව වූයේ අගමැති එස්.ඩබ්ලිව්.ආර්.ඩී.බණ්ඩාරනායක ඝාතනයයි. මට එක්වරම සිහියට නැඟුණේ මා මිත්‍ර තිලක සුධර්මන් ද සිල්වා සමඟ රොස්මිඩ් පෙදෙසේ බණ්ඩාරනායක නිවසට ගිය ‍ගමනයි. බණ්ඩාරනායක ඝාතනයට සම්බන්ධ බොහෝ වාර්තා හා විශේෂාංග එකතු කිරීමට මා නිරායාසයෙන්ම පෙලඹුණේ කුමක් හෙයින්දැයි මට තවමත් හිතාගත නොහැකිය. පුවත්පත්හි පළවී තිබූ නානාප්‍රකාර ලේඛන හා ඡායාරූප මම ලිපි ගොනුවක බහාලූවෙමි. ඉතා ප්‍රබලයයි මා සිතූ බණ්ඩාරනායක අනුස්මරණ ශෝක ගීත දෙකක්ම රචනා කරන ලද්දේ මහගමසේකර හා විමල් අභයසුන්දර යන ගේය පද රචකයින් විසිනි. ඒ පද රචනා ද මම එකතු කරගත්තෙමි. දැනුදු මඳවේලාවක් චිත්ත විවේකයෙන් සිටින විට ඒ ගීපද මගේ මුවින් මිමිනෙන්නේ ඉබේමය.නාවල පාරේ, ඇල්බට් පෙරේරා මාවතේ අප පදිංචිවී සිටි නිවසට මඳක් එහායින් කුඩා ගෙයක මේ වන විට පුවත්පත්කලාවේදියෙක් පදිංචිවී සිටියේය. ඔහු නමින් පියල් වික්‍රමසිංහ විය. ඔහු ටයිම්ස් මන්දිරයෙන් නිකුත් කළ ‘ඉරිදා ලංකාදීප’ පුවත්පතේ ප්‍රධාන කතුවරයා බව නොබෝ දිනකින්ම හඳුනාගත්තෙමි. තම නිවසේ සිට කොටුවේ ලංකාදීප පත්තර කන්තෝරුවට ඔහු බොහෝවිට ගමන් කළේ බස් රථයෙනි. ඔහු මඟින් මට ඉරිදා වෙ‍ෙළඳ පොළ‍ට එන ‘ඉරිදා ලංකාදීප’ පුවත්පත කියැවීමට ලැබුණේ සෙනසුරාදා රාත්‍රියේදීය. අපේ නිවසේ සිට මම පයින්ම ඇවිද වික්‍රමසිංහ මහතාගේ නිවසට යමි. රාත්‍රී නවය නවයහමාර පමණ වන විට පියල් වික්‍රමසිංහ මහතා පයින්ම හෝ නිල රථයකින් නිවසට ළඟාවෙයි.මම ද ‘ඉරිදා ලංකාදීප’ පුවත්පතට ‘ටිකිරි කතා’ හා ‘විද්‍යා කතා’ සම්පාදනය කළ කෙනකු බැවින් ඒවා පුවත්පතේ මුද්‍රණය වී ඇති අයුරු මට කල්තියා දැකගත හැකි විය. ඒවා එසේ පළවී තිබෙනු දකින මා තුළ ඇතිවන්නේ අසීමිත සන්තුෂ්ටියකි. ‘ටිකිරි කතා’ නම් වූ නිර්මාණශීලී චූල කෙටිකතා වර්ගය මුලින්ම එම පුවත්පතට හඳුන්වාදුන්නේ දේශපාලකයකු හා පුවත්පත් කලාවේදියකු වූ නිමල් කරුණාතිලකයන් විසිනි. පසුකල මම මේ කතා එකතු කොට මා මිත්‍ර ‍ප්‍රේමතිලක මාපිටිගම සමඟ කුඩා පොතක් බිහිකළෙමි. එය මගේ නෑඹුල් නිර්මාණ කෘතිය විය. අපි දෙදෙනා එය නම් කළේ ‘මුහුණු දෙක’ යනුවෙනි. ‘මුහුණු දෙක’ කතා සංග්‍රහයේ මගේ කතා මෙන්ම ප්‍රේමතිලකගේ කතා ද අන්තර්ගත විය. මගේ කතා හැමෙකක්ම ‘ඉරිදා ලංකාදීප’ යේ පළවූ අතර ප්‍රේමතිලකගේ කතා මේ සංග්‍රහය වෙනුවෙන්ම අලුතින් ලියන ලද ඒවා විය.කල්යාමේදී මම ඒ කතා කලාව නතර කොට ඊට වඩා දිග කෙටිකතා කරණයට හිත් යොමු කළෙමි. මා ලියූ කෙටිකතා කීපයක්ම පියල් වික්‍රමසිංහ මහතා තම පුවත්පතේ පළ කළේය. මා ලියූ පළමු කෙටිකතාව කියවා මට ගුරුකම් දුන්නේ මගේ ගුරුතුමා වූ තිලක් රත්නකාර මහතාය. එය කඳුකරයේ අපූරු අත්දැකීමක් විය. ඒ අත්දැකීමට මා හසුවූයේ ශ්‍රියා රත්නකාර මහත්මියගේ මහගෙදර පිහිටි හීරැස්සගල්ල යන තැන්හිදීය. මම ඒ කතාව ‘පසුතැවිල්ල’ යනුවෙන් නම් කළෙමි. මේ කතාව හා තවත් කතා රැසක් ‘ඉරිදා ලංකාදීප’ පුවත්පතේ පළ විය.ඒවා එක්තැන් කොට මා පසු කල බිහි කළ මගේ ප්‍රථම කෙටිකතා සංග්‍රහය නම් කෙරුණේ ‘රතු ලන්තෑරුම’ නමිනි. එය පසු කල ගුණසේන ප්‍රකාශනයක් වශයෙන් බිහිවීමට මට රුකුල් දුන්නේ එවකට ග්‍රන්ථ ප්‍රකාශක කළමනාකරුව සිටි ලාල් ප්‍රේමනාත් ද මැල් මහතාය. ලාල් ප්‍රේමනාත් ද මැල් මහතාට මා මුණගැස්වූයේ ලංකාදීප කාර්යාලයේම සේවයේ නිරතව සිටි සුප්‍රකට පුවත්පත් කලාවේදියා වූ ගුණදාස ලියනගේ මහතාය. මේ සියල්ල පසු කළ සිදුවූ දේය. එහෙත් ඒවා මෙතැන්හිදී සටහන් නොකළහොත් ඒ සිද්ධිදාමය අමතක වේ යයි මා තුළ සැකයක් පවතී. ඇතැම් දේ සටහන් කළ හැකි නමුදු ඒවා සිදුවූයේ නිශ්චිත වශයෙන් කිනම් වසරක ද යන්න සිහිපත් වන්නේ පසුවය.පියල් වික්‍රමසිංහයන් ඉරිදා ලංකාදීප පත්‍රයේ ප්‍රධාන කර්තෘ වශයෙන් සේවය කළ අතර ඔහුගේ සහායකයා වූයේ සිරිපාල තිලකසේන මහතාය. අපි ඔහු ඇමතුවේ ‘තිලක මාමා’ යනුවෙනි. ඔහු දරුවන්ට ආදරේය. එබැවින් දෝ ඔහු ‘ළපටි පෙළ’ නමින් දරුවන්ට වෙන්වූ ළමා පුවත්පත් අතිරේකයේ කර්තෘවරයාව සිටියේය. ඔහු ළමා පුවත්පත් කලාව පිළිබඳ ප්‍රවීණයකු මෙන්ම එම කලාවේ පුරෝගාමියකු වශයෙන් ද හැඳින්විය යුතුමය. ඒ මන්ද යත් ඔහු පසු කල ධනපාල මහතාගේ මෙහෙයවීමෙන් බිහිවූ ‘දවස’ පුවත්පත් ගොන්නට අයත් වූ ළමා පුවත්පත වූ ‘ටිකිරි’ පත්තරයේ කතුවරයාව සිටීම හේතුවෙනි. ශ්‍රී ලංකාවේ ළමා සිත්තරුන්ගේ දස්කම් විස්කම් හඳුනා ගනිමින් ඒවා අන්තර්ජාතික ළමා චිත්‍ර ප්‍රදර්ශන කරා ගෙන යාමේ ගෞරවය ද සිරිපාල තිලකසේන මහතාට හිමිවන බව මම දනිමි. ඉන්දියානු සඟරාවක් මඟින් මෙහෙයවනු ලැබූ ‘ශන්කර් ළමා චිත්‍ර ප්‍රදර්ශනය'ට ලංකාවේ ළමා සිත්තරුන්ගේ චිත්‍ර යවා ඔවුන්ට සම්මාන පවා ලබාදීමට මඟ සැලසුවේ තිලකසේන මහතාය. ඔහු ගුවන්විදුලියට ද විවිධාකාර වැඩසටහන් ඉදිරිපත් ක‍ෙළ්ය. සති අන්තයේ දී ප්‍රචාරය වූ ‘සතියේ කතාව’ නිතරම ගෙන ආවේ තිලකසේන මහතාය.කළුබෝවිල දුටුගැමුණු වීදියේ පදිංචි වී සිටි තිලකසේන මහතා බැහැදැකීමට මා නිතරම වාගේ ගියේ මා මිත්‍ර කරුණාරත්න අමරසිංහයන් සමඟය. අමරසිංහ ද පදිංචිව සිටියේ කළුබෝවිල පන්සල පාරේය. මට, මතක විදිහට තිලකසේන මහතා පුවත්පත්කලාවට අති‍රේකව වෙනත් කටයුතු රැසකට මැදිවී සිටියේය. චිත්‍රපට තිර රචනා කලාවේ ද ඔහු නියැළී සිටියේය. ඊට අතිරේකව එකල ජනප්‍රිය වූ ග්‍රැමෆෝන් තැටිවලට ඔහු නවාංගයක් ද එක් කළේය. එනම් ‘ධර්ම බින්දු’ නමින් බෞද්ධ කථා නාටකාංගයක් ලෙස ප්‍රතිනිර්මාණය කිරීමයි. ඔහුගේ එක් දක්ෂතාවක් වූයේ ඉංග්‍රිසි බසින් ලියැවුණු නවකතා සිංහලට පරිවර්තනය කිරීමයි. ඒ කාර්යයේ ඔහු නියැළී සිටිනු මා දැක ඇති නමුත් ඒවායින් කීයක් නම් පළවී ඇත්දැයි මට කිව නොහැකිය.මා, පියල් වික්‍රමසිංහ මහතාට බාර දෙන ඇතැම් ලිපි ලේඛන මුද්‍රණයට සකස් කිරීමේ කාර්යය පවරා ගනු ලැබුවේ ‘තිලක මාමා’ හෙවත් තිලකසේන මහතාය.අප විසින් ලියන ලද ඇතැම් කෙටිකතාවකට මුදල් ද ලැබිණ. එය අපට මුලින්ම දැනුණේ අපේ ඇතැම් කතාවක් ‘වනිතා විත්ති’ පුවත්පතේ පළ කළ ශ්‍රියා රත්නකාර මහත්මිය නිසාය. බාලවයස්කාරයන් වූ අපට හැටේ දශකය ආසන්නයේ දී රුපියල් තිහක් පමණ වූ මුදලකින් බොහෝ දේ කළ හැකි විය. ඇතැම් විටෙක විශේෂාංගවලට ඊට වැඩි මුදලක් ද ලැබිණ. පොත්පත් හා සඟරා වාර ප්‍රකාශන මිලදී ගැනීමටත් තේ බීමටත් ඒ මුදල් බෙහෙවින් වැය විය.පියල් වික්‍රමසිංහ මහතා මුණගැසීමට ගිය එක් රැයකදී මට අමුත්තකු හඳුන්වා දෙනු ලැබිණි. හඳුන්වා දීමටත් පෙරාතුවම ඔහු කවුරුන්දැයි මම දැන සිටියෙමි.“මේ කවුරුන්ද හඳුනනවද?'යි පියල් වික්‍රමසිංහ මහතා මගෙන් ඇසීය.“ඇල්.පී.මංජු ශ්‍රී මහත්හයා නේද?”ඉන්පසුව මංජු ශ්‍රී මහතාට මා හඳුන්වා දෙනු ලැබිණ. එහෙත් සිදුවූයේ පුදුමාකාර දෙයකි. මංජු ශ්‍රී මහතා තරමක් දුරින් අපේ තාත්තාට නෑදෑයකු විය. ඒ නෑදෑකම ඔහු මට පැහැදිලි කළේය.උපැවිදිවී තරමක් වයස්ගතවී යුග දිවියට ඇතුළු වූ මංජු ශ්‍රී (අපට ඔහු මංජු මාමා විය) මහතා බොහෝ වැඩ කටයුතුවල නියැළී සිටි‍යේය. කෙමෙන් ජරාවාස වී යන පන්සල්වල බිතුසිතුවම් නැවත ඇඳීමත්, ඒවායේ රූ සටහන් විද්‍යාත්මක රීතින් මත පිහිටා ආරක්ෂා කිරීමත් ඔහුගේ එක් කාර්යභාරයක් විය. ‍ෙම් කාර්යයේදී වතාවක් මම, මංජු මාමා සමඟ බඹරගල විහාරයට ගොස් දින දෙකක් කල්ගත කිරීමට කාලය මිඩංගු කළෙමි. මංජු මාමා දැඩි භාවනාත්මක පිළිවෙතකින් යුතුව තම කාර්යය ඉටු කරන අයුරු මම බලා සිටියෙමි. සියලු වැඩ කටයුතු ඉටු කිරීමෙන් පසුව ඔහු සරල කතාබහක නිරතවෙමින් කාලය ගත කරන අයුරු මට මැවී පෙනේ. එබඳු අවස්ථාවලදී ඔහු රබීන්ද්‍රනාත් තාගෝර් ගැනත් ඔහුගේ නිමැවුම් ගැනත් තමා ශාන්ති නිකේතනයේ ගත කළ කාලය ගැනත් බොහෝ තොරතුරු පවසන්නට පටන් ගනියි. ඔහුට වංග බස කතා කිරීමටත් ලිවීමටත් හැකියාව තිබිණ.මට ඔහු හමුවූ කාලයේ දී ඔහු ‘වංග සාහිත්‍යය’ යනුවෙන් පොතක් ලියමින් සිටියේය. පසු කල එය සමන් ප්‍රකාශනයක් වශයෙන් මුද්‍රණයෙන් නිකුත් විය. මට ද පිටපතක් ලැබිණ. වංග සාහිත්‍යය ක්ෂේත්‍රය පෝෂණය කිරීමට මහෝපකාරී වූ රබින්ද්‍රනාත් තාගෝර් ඇතුළු වෙනත් බොහෝ සාහිත්‍යකරුවන් හා කවීන් පිළිබඳ තොරතුරු මේ වන විට මම මැනවින් දැන සිටියෙමි. එබැවින් තත් සාහිත්‍ය ලෝකය කෙරෙහි මම වඩාත් නැඹුරු වූයෙමි. විද්‍යාලංකාර විශ්වවිද්‍යාලයේ හින්දි මහාචාර්යවරයා වශයෙන් පත්වූ පූජ්‍ය ආනන්ද කෞශල්‍යාණ හිමියන් යටතේ හින්දි භාෂාව ඉගෙනගැනීමට පසු කල මගේ සිත ඇදී ගියේ මංජු මාමා හමුවීමේ අතුරු පලයක් නිසා විය යුතු යයි මම උපකල්පනය ක‍රමි. එබැවින් භාෂා අධ්‍යයනය පිළිබඳ ම, මගේ මත සමුදායක් ගොඩනඟා ගත්තෙමි. ඒවා හරිද වැරැදි දැයි මම නොදනිමි. සරල බසින් ලියා ඇති පුංචි කවි කතන්දර නොතිත් ඇල්මකින් කියවීමෙන් හා උස් හඬින් කියැවීමෙන් බසක් උගත හැකිය. එපමණක් නොව, ශක්ති ප්‍රමාණයෙන් වචන ගලපා වෙනත් අය සමඟ කතාබහ කිරීමෙන් බසක් උගත හැකිය. හින්දි බස ඉගෙනීම සඳහා මම හින්දි චිත්‍රපට ගණනාවක් නැරඹුවෙමි. මහා පුදුමය නම් මා ‘මධුමතී’ නමැති හින්දි චිත්‍රපටය අට වතාවක් නැරඹීමයි.හින්දි බස ඉගෙනීමට මා යොමු වීමෙන් මට සිදුවූ නියම ප්‍රතිඵලය නම් නාගරි අකුරු ලියන්නේත් කියවන්නේත් කෙසේදැයි දැන ගැනීමට මඟ පැදීමයි. සංස්කෘත පොත් ලියා ඇත්තේ නාගරි අක්ෂරයෙනි. එබැවින් මට සකු පොත්වල මුල් කෘතින් කියවීමේ හැකියාව ද ලැබිණ. හින්දි චිත්‍රපට පෙන්වන සිනමාහල්වල මෙකල නැති සිරිතක් පැවතිණි. ඒ නම් ප්‍රදර්ශනය කරනු ලබන හින්දි චිත්‍රපටයේ කතාව හා ගීත ඇතුළත් පොත් පිංචක් මිලදී ගත හැකි වීමයි. ඇතැම් අවස්ථාවලදී නොමිලයේ ද ලබාගත හැකි විය.“හින්දි චිත්‍රපට බලල නම් හින්දි බස ඉගෙනගන්න ඒ හැටි පුළුවන් වෙන්නේ නැහැයි වතාවක් ආනන්ද කෞශල්‍යාන හිමියන් පැවැසූ අයුරු මට සිහිපත් වේ. එහෙත් මම ඊට අවනත නොවුයෙමි. “උජාලා’, ‘උරන්කතෝලා’, ‘ආග්’, ‘ආවාරා’, ‘මදර් ඉන්දියා’, ‘චෝටි බෙහෙන්’, ‘දිල්අප්නා ඕර් ප්‍රීත් පරායේ’ වැනි චිත්‍රපට මා නැරඹූ අයුරු දැනුදු මගේ සිහියට නැ‍ඟේ.හින්දි චිත්‍රපට ලෝලයකු ලෙස තරුණ කාලය ගෙවා දැමීම ගැන මම පසුතැවිල්ලට පත් නොවෙමි. මට හින්දි චිත්‍රපට පිළිබඳව පසු කාලයේ නවතාවයෙන් යුතුව කතා බහ කිරීමට මෙන්ම විවරණය කිරීමට ද අවස්ථාව ලැබිණ. කිසියම් හින්දි චිත්‍රපටයක් ගැන සඳහන් ‍ෙකාට එහි කතා රීතිය හා සිනමා රීතිය ගැන පවසන විට ඇතැම් දේශීය හා විදේශීය උගත්තු තම විස්මය පළ කළහ. හින්දි චිත්‍රපටවල අතිශය දක්ෂ ලෙස රඟපෑ රාජ් කපුර්ගේ රූපනය මම චාලි චැප්ලින්ගේ රංගනය හා සැසඳීමට පටන්ගත්තෙමි. වෛජයන්තිමාලාගේ හෝ මීනා කුමාරිගේ රඟපෑම් එලිසබෙත් ටේලර් හා ඕඩ්රි හෙප්බර්ත්ගේ රංගනය හා සමඟ සැසඳීමට පටන් ගත්තෙමි. ඇතැමෙකුට මා පෙනෙන්නට ඇත්තේ තුලනාත්මක සිනමා විචාරකයකු ලෙසිනි.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=cr1403097</link>
    <topic>කව් සිළුමිණ</topic>
    <author/>
    <content>කව් සිළුමිණසංස්කරණය - රත්න ශ්‍රී විජේසිංහසට­හන: සිවු වස­ර­කට පෙර නිව­සක් තන­න්නට දැමූ වල්බි­හිව ගිය පාද­මෙහි ඇවි­දින කෙකි­න්නකි. එදා හැර යන්ට සිදු­වුණු, ඉදි­ක­ර­න්නට බැරි­වුණු සිහින මැදු­රෙහි තතු විම­ස­නවා වැන්න. ඇයට බොහෝ පැතුම් තිබෙ­න්නට ඇත. ඒවා ගඟෙහි යන්නට ඇති බවය, සුහ­ර්ෂණී ධර්ම­රත්න කියන්නේ. අපූරු පරි­ක­ල්ප­න­යක ඵලය හෙළි කරන මේ රච­නය, කවි­ය­කට අත්දැ­කීම් සොයා වෙහෙ­සෙ­න්නන්ට කෙත­රම් දේ මඟ­හැරේ දැයි සිහි­පත් කර දෙයි.සිවු වස­ර­කට පෙර අතැර ගිය බිම්ක­ඩෙහි... තණ පඳුරු වසා­ගත් ... පාද­මෙහි සර­න්නිය... සතර කොණ විම­ස­න්නිය... ගෙල දිගු­කර බල­න්නිය... ගඟට ඉහ­ළින් ආ කෙකි­න්නිය... පිනි විසුළ උද­යක අද වගෙම දව­සක සොඳුරු සක්මන් ඇති කෙකි­න්නක.. පා ලකුණු ඇති පින්බි­මකි ඔය... ඇගෙ සොඳුරු සක්මන බලා සිටි­යෙමි කවු­ළු­වෙන්.. පාද­මෙහි කණු මත.. ඒ සිහින නිව­හන... කිසිදා ඉදි­වුණේ නැත... ගඟට ඉහ­ළින් ගියෙද පියඹා.. සොඳුරු වත හද­ව­තෙහි රඳවා.. ගඟේ ගිය කොත­ලය සොය­න්නට සිනිඳු සුදු­වත ඇඳි කෙකි­න්නිය!සුහ­ර්ෂිණී ධර්ම­රත්නදකු­ණතේ දබ­ර­ඟි­ල්ලත් මැද­ඟි­ල්ලත් අතර සිර වී සිටියා ඝාත­කයා... උගු­රේත් ශ්වාස­නා­ළ­යේත් සුදු පැහැ දුම් රොටු නංව­මින් සිටියා ඝාත­කයා... කෙමෙන් කෙම සිහින් කැර හද­වතේ නාළිකා කිසි දෙයක් නොදත් සේ සිටියා ඝාත­කයා... පෙනී සිට කිරි­සු­දට සුදු කොඩි නැංවූ අධම ඝාත­කයා නුඹ තමයි ඒ සොඳුරු හද­වතේ... ඝාත­කයාගාමිණී බණ්ඩා­ර­නා­යකආද­රෙයි නම් ඇවිත් යන්න අමා­ව­කට අපේ ගෙදරඑන්.ඩබ්.පී.‍ලාල්කලා­වැව් තෙර කොහොඹ හෙව­ණක හුදෙ­ක­ලාවේ හිඳින මොහො­තක රළ­පනා ගල් යටින් ඇසෙනා හඬින් “ලබ් -ඩබ්” මහද සසැ­ලෙයි. වාපි සිලි­ලෙන් සෙනෙ­හ­වත් වූ පසින් ඒ හඬ නිනද වෙන විට දෙබෑ කර රන් ජල තරං­ගය මිනිස් දෝතක් උඩට එස­වෙයි තැති ගනී එසඳ මා හඳු­න්පත තැති ගනී සිති විලි ද ඇඟ මස ද යටින් ඇවි­ළෙයි ගිනී නඟිමි මිග­රද මුවින් ගිරි­හි­සට සිහි­ ගිරී හෙළමි කාටත් හොරෙන් නෙතු දහර ළය පිරී විපා- කය සිතට ගත් පස­මි­තුරු කල්පනා අපා­දුක් දන­ව­ම­නින් දවයි මුව මල් හිනා කොතෙක් ගී පද ඇතත් කුරුටු ගෑ කැට­පතේ නො යයි වියැකී මැකී කඳුළු කැටි හද­වතේ ගිරි­නි­තඹ නිම්න­යෙන් මල්පො­කුරු අත දරා එති මහද සන­සන්න ළඳ ලියහු අප්සරා එහෙත් මා පසු­ප­සින් හඹා විත් නිර­තුරා ශෝකයේ අග්නි­පත් දළු දමයි බුර බුරාජේ. ජේ. වික්‍ර­ම­සේනතරු- ණා - රුණ, - යෙන් - පොඩි,- කා - ලෙප - ටන්, ගත-, හා - සිත,- ආ- වර,- ණෙන් - සිටි යෙන් කුසු- මා - යුද -ගෙන් - නොමැ -වී - යැගැ -ටුම් එය - මා ලද - ආ - සිරි - යක් - යැ සි - තම් ඉගෙ - නී -මත - මයි - දිවි - යේ - හර -තා යනැ - තා - වර - තා වය - වූ - වසි - තේ වෙන - කා -රණ- යක් - ගැන - නූ ඉඩ - යෙන් එක - පා - රෙකැ - යෑ - මට - පා - සු වු -ණා එකො -ළස් - වියැ - මා - පිය - ආ - දර - යෙන් ගිළි - හී - ගිය - මුත් - වෙන - නෑ- පිරි - සෙක් මට - ආ - දර - යෙන් - සැල - කී -ම නි -සා වර - දෙක් - නොමැ - වී යැකි - යම් - සතු - ටින් සිව් - රේ - සිටි - යෙක් - ප - නස් - වස - රෙක් විසු - මෙන් - ලද - අත් දැකු - මෙක් - යැ නො - වක් ඔහු - ඉල් - ලන - දේ මිසැ - ඕ - න දෙ - යක් දුන - හොත් - එතැ - නින් - මැ කෙ - රේ - යැහ - බක්කැප්පෙ­ටි­යා­ගොඩ කල්‍යා­ණ­වංස හිමිකුඹුරු පොඩිය රැක දෙන බව කී සැණිනේ හැම මුව­කම ලාහක් හස­රැලි නැඟුණේ අපි ම නොවෙද උඹෙ සවි­යට ළඟ උන්නේ පඹයෝ, කිමද අද අපට ම හිනැ­හෙන්නේ අඳට ගත් කුඹුර ගිර­වුන් බදු ගන්නේ ගෝන - කැන­හි­ලුන් පැළ පොඩි කර යන්නේ හිතේ ගින්ද­රයි ළිප යට ඇවි­ලෙන්නේ ඇයිද පඹ­යිනේ අපෙ දුක නොපෙ­නෙන්නේ මඩ සෝදා ගත්තද දරු­වන් අපගේ අපෙ උන් නොවෙයි නුඹ­මලු හෙට රජ වෙන්නේ පුරන් වුණු දිවිය කෙදි­නද පීදෙන්නේ කව­දාදෝ අපිත් නුඹ මෙන් හිනැ­හෙන්නේදිනිති උත්පලා රණ­සිංහමේ රාත්‍රිය අපේ­මයි මහා­ ගන වන­මැද සඳ එළිය වැගිරී කැකුළු මල් විලි­බ­රව පෙති විදා­ල­න්නට සුවඳ පුරෝ­ගෙන නිශා­චර සියොත් ගණ සරති ඔබ මොබ ඉඳුණ පල­වැල රසය විඳ, ප්‍රේම­යෙන් මුස­පත් අප දෙදෙන හුද­ක­ලා­වුණ සොඳු­රුම රාත්‍රි­යයි මේ තවත් රාත්‍රි­යක් කුමට ද අපටරත්න­සිරි අලුත්ගේඋදේ සිට මද්ද­හන වන­තු­රු‍ ­සි­නිඳු වැලි මත මිදුල බදු­ගෙන නේක සිත්තම් රැසක් ඇඳ ඇත නුඹ සේම එය මට ද සතු­ටකි මවුන් ආපසු අඳුර අර­ගෙන පෙන්වන්ට දහ­ව‍ෙල් ඇඳි රූ මඟ­බ­ලන් නුඹ කොතෙක් කල්වෙද එහෙත් කළු­වන් වලා නුබ ගැබ මැකී යනු ඇත නුඹේ සිතු­වම් තුරල් නූනොත් වැටෙන වැහි පොද මහා වැහි­ගෙඩි පාත් වුව­හොත් පුතේ අම්මා පමා වනු ඇත. අසන් මා පුත කඳුළු සැලු­වද වැසි වළ­ක්වන සවිය මට නැතදඹේ‍ෙ­ගාඩ ජින­දාසවිද්දෙ මං.. නුඹේ හිස මත තියපු ඇප­ල­යට එක හෙලා සුන්ව දෙප­ලුව යන්න මුළු රාජ සබා­වම හෙළ­වෙන්න.. මා ලවා මගේ පුතු මර­වන්න බැහැ උන්ට ඉඩ දෙන්න. තාත්තගෙ ඉල­ක්කය ගැන දන්න විස්වාසෙ දුන්නෙ නැහැ වැළ­ලෙන්න පොඩි උන්ගෙ කත­න්දර පොතේ මුල් පිටු අතර හැකි වුණා මගෙ පුතුට රජ වෙන්න... හිස මතට ගොනු කරපු අනා­වක බර පොදිය ගෙයින් පිට ගොස් පැමිණි නුඹට දැන් බර වැඩිය අයාලේ ගොහින් ඔය අතට දුන් විශ්වාසෙ ගේ පුරා විසි­රිලා මං මැව්ව ඉටි ගෙඩිය.. රජ ගෙදර උන් හිනා වේවි කොක් හඬ තලා නුඹේ ඊ තල පහර මගෙ පපුව හිල් කළා...ජයන්ත නිමල් සිරිකර්තෘ - චූලා­නන්ද සම­ර­නා­යක ප්‍රකා­ශ­න­ය - කර්තෘ ප්‍රකා­ශ­න­යකිගද්‍ය රච­ක­යකු, විශේ­ෂ­යෙන්ම පරි­ව­ර්ත­ක­යකු ලෙස නමක් දිනා­ගත් චූලා­නන්ද සම­ර­නා­යක සිය සාහිත්‍ය ජීවි­තයේ උර­ගල ලෙස යොදා­ගත්තේ කවි­යයි. මීට දශක දෙක­කට පමණ පෙර ඔහු ලියූ කවි එකළ පුව­ත්පත් කවි පිටු සැර­සීය. එහෙත් චූල ගේ කවි එක­තු­වක් මුල් වරට පළ­වන්නේ දැන්ය.ග්‍රන්ථ නාම­යෙන් ම හැඟ­වෙන පරිදි මේ කෘති­යට ඇතු­ළත් කවි­ව­ලින් වැඩි කොට­සක් ඉකුත් භීෂණ සමයේ කවියා මුහුණ දුන් අති­ශය කටුක හා අමි­හිරි අත්දැ­කීම් වස්තු විෂය කර­ගත් රච­නාය. එහෙත් මෑත යුගයේ ලියැ­වුණු රචනා කිහි­ප­යක් ඒ අතර වේ. ඒ සිය­ල්ලම පොදු ලක්ෂ­ණ­යක් වන්නේ, ඒවා තියුණු විවේ­චක රීති­ය­කින් ලියැවී තිබී­මයි.වීදියේ එහෙ මෙහේ දුවන්නී නළල බිම ඔබා­ගෙන හැපෙන්නී ළයේ අත් ගසා­ගෙන හඬන්නී පැහැර ගත් පුතු සොයා සරන්නී එකයි තිහ වෙන­තුරා ගනින්නී විදු­හලේ ගේට්ටුවෙ හිඳින්නී දරු පැටවු වැල­ඳ­ග­න­හ­දන්නී උන් බියෙන් දුවන විට තැවෙන්නීඉකුත් බිහි­සුණු සමයේ සිදුවූ තුරුණු සංහා­රයේ දී මවු­ව­රුන්ගේ ජීවිත කෙබඳු වී දැයි නිරූ­ප­ණය කරන මේ කව, ‘පටා­චාරා’ නමිනි නම්කොට ඇත්තේ. අස්න කාව්‍ය හැඩ­රු­වෙන් නඟන වැල­පුම් ස්වරය කවි­යට සැර­සි­ල්ලකි.කිතු සමයේ ප්‍රකට දෙසු­මක් ඇසු­රින් චූලා වර්ත­මාන අත්දැ­කීම් ඒ සමඟ සට­හන් කර­න්නට දරන උත්සා­හයේ දී නැඟෙන උත්ප්‍රා­සය ද කවි­ය­කුට කදිම මං විවර කර­දෙන බවට නිද­සු­නකි.දිළිඳු බව ලැබූවෝ වාසනා වන්ත­යෝය මක්නි­සාද ඔවුහු තර­බාරු නොව­න්නෝය අන්ධ බව ලැබූවෝ වාස­නා­ව­න්ත­යෝය මක්නි­සාද ඔවු­න්ගෙන් සූරා ගනු නොද­කි­න්නෝය ගොළු බව ලැබූවෝ වාස­නා­ව­න්ත­යෝය මක්නි­සාද, ඔවුහු ජනයා පොළ­ඹ­වන අය­නො­ව­න්නෝය.අභි­නව ගුප්තමට සිද්ධ වී ඇත. ඉරුණු ඇඳුම් එළ­ලන්න රෙදි මුස්න­කින් සිමෙන්ති පොළොව සෝදා වේළෙන තුරා එයින්ම වතුර උර­වන්න කඩෙන් බඩු ගෙන එන්න ඉන් පසුව කුකුල් මස් බැද ගන්න. පොඩි එවුන් නාවලා හිස පටන් දෙපා තෙක් පිස­ලන්න ගෙදර රංචුවේ කුස් පුර­වන්න ගෙවත්තේ වල් පැළෑටි උදු­රන්න කමිස කලි­සන් මැදී­මත් ‍පොඩ්ඩන්ට ඇඳුම් ඇන්ද­වී­මත් වැඩුණු උක් ගස් කැපී­මත් ගෙදර ලෙඩුන්ට උප­ස්ථාන කිරී­මත් කපු පුළුන් නෙළී­මත් මටම පැව­රිලා ඇත. හිරු කිරණ මගේ ඇඟට වැටී දිලි­සෙන්න වැස්ස ඇද හැළෙන්න මා තෙමා පිනි බිංදු සෙමෙන් පතිත වී සිහිල් කළ මැනවි ඇහි බැමි යළිත්. කුණා­ටුව! ඔබේ බිය­කරු ප්‍රචණ්ඩ සුළ­ඟින් මා මෙතැ­නින් ඔසොවා ගෙන ගොස් අහස් කුස සිසාරා පාවෙන්න අනේ මට ඉඩ දෙන්න! පුළුන් වැනි හිම රොදේ! සෙමින් පාතaී ඔබේ හිම සිසිල තුරුළු වූ හාදු­ව­ලින් මා සිරුර වසා­ගෙන වි‍වේකව ඉන්න ඉඩ සල­සන්න! අව්ව වැස්ස අඩ­වන් නුබ ගැබ කඳු සාගර ගහ කොළ ගල් තරු එළිය සඳ කැල්ම ඔබ හැම පමණි මට ඇති සියල්ල මගේ යැයි කිව හැකි!අනු­ව­ර්ත­නය රත්න­පුරේ ඩී.පිය­සේ­කර (අප්‍රි­කානු කිවි­ඳි­යක වන Maya Angelou ගේ Woman Work නම් පද්‍ය නිර්මා­ණය ඇසු­රෙනි.)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=cr1403098</link>
    <topic>පොත් පුවත්</topic>
    <author/>
    <content>පොත් පුවත්අතිපූජ්‍ය කිරිබත්ගොඩ ඤාණානන්ද ස්වාමීන් වහන්සේ විසින් රචිත ‘මිළිඳු රාජ ප්‍රශ්නය - 1 සහ 2’ බෞද්ධ ග්‍රන්ථ ද්විත්වය මේ මස 11 වැනිදා අඟහරුවාදා උදේ 10.00 ට කොළඹ මරදානේ, දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.මිළින්ද ප්‍රශ්නය වනාහි ඉතා පැරණි වූත්, සැදැහැවත් බෞද්ධයන්ගේ මහත් සම්භාවනාවට ලක් වූත් ග්‍රන්ථ රත්නයකි. මිළිඳු මහ රජුගේත් නාගසේන මහ රහතන් වහන්සේගේත් මෙම දුර්ලභ ධර්ම සංවාදය සිදු වී ඇත්තේ බුද්ධ පරිනිර්වාණයෙන් පන්සිය වසරක් ගත වූ කල්හිය.ප්‍රභාත් ජයසිංහගේ දෙවැනි කෙටිකතා සංග්‍රහය, ‘දේව -කන්‍යා’ නිමිති කොටගත් විචාර කතාබහක් මාර්තු මස 12 වැනි බදාදා සවස 3.00ට ජාතික පුස්තකාල හා ප්‍රලේඛන සේවා මණ්ඩලයේ ශ්‍රවණාගාරයේ දී පැවැත්වේ.මහාචාර්ය සරත් විජේසූරිය මුලසුන දරන මෙම සැසියේ ආචාර්ය සුනිල් වි‍ෙජ්සිරිවර්ධන සහ ආචාර්ය නිර්මාල් රංජිත් දේවසිරි අදහස් දක්වති. වෙනත් අයගේ අදහස් දැක්වීම සඳහා සැසියේ අවසාන භාගය විවෘත වෙයි. කතුවරයා ලියූ ‘වයඹ දිග වැසියකුගේ දින සටහන්’ කෙටිකතා සංග්‍රහයට 2010 වසරේ වි‍ද්‍යෝදය සම්මානය හිමි විය.කර්තෘ - ජම්මික ප්‍රබෝධනී වැලිකලමිල - රු. 250ප්‍රකාශනය - සරසවි ප්‍රකාශකයෝවසරක් පුරා උදාවන පුර පසළොස්වක පොහොය දොළහේ සහ අධි පසළොස්වක පොහොයේ ඇති වැදගත්කම පිළිබඳව ලියැවුණු කෘතියකි. මෙය විශේෂයෙන්ම සැදැහැවතුන් උපාසක උපාසිකාවන්ට මෙන්ම ධර්ම ශාස්ත්‍රාලාභීන්ට වැදගත් වෙයි. පාසල්වල හා පිරිවෙන් ශිෂ්‍ය ශිෂ්‍යාවන්ට ද මේ මඟින් අත්වැල සපයා තිබේ.අනුවාදය - සෞන්දර්ය ශ්‍රී අලවත්තගේමිල - රු. 300ප්‍රකාශනය - ගොඩගේ සහ සමාගමචාලට් බ්‍රොක්වේ ගේ ජේන් අයර් කෘතියේ අනුවාදයකි. ඉංග්‍රිසි සාහිත්‍යයේ අතිශය ජනප්‍රියත්වයට හා අවධානයට පත් කෘතියක් වූ ජේන් අයර් සමාජයට ආදර්ශයක් වූ කෘතියකි. එහි සරල සංක්ෂිප්ත අනුවාදය පාසල් සිසුන්ට හා යොවුන් පාඨකයන්ට වැදගත් වනු ඇත.පරිවර්තනය - ඇම්. ඩී. අතුලවංශමිල - රු. 320ප්‍රකාශනය - සූරිය ප්‍රකාශකයෝඅමිනාටා සෝෆේල් නම් වූ ප්‍රංශ ලේඛකයාගේ කෘතියක සිංහල පරිවර්තනයයි. The begger's Strik නමින් ඉංග්‍රිසියට ද පරිවර්තනය වූ මේ කෘතිය බටහිර අප්‍රිකාවේ සෙනගාලයේ ජන ජීවිතයේ අත්දැකීම් පාදක කොට නිර්මාණය වී ඇත. මෙය බටහිර අප්‍රිකාව විදේශීය ආක්‍රමණිකයන්ට නතුව පැවැති වකවානුවක් පසුබිම් කර විකාශනය වෙයි.තිස්ස අබේසේකර ලිපි සරණියසංස්කරණය - රෝහණ දන්දෙනියප්‍රකාශනය - ටෙලිනිසතිස්ස අබේසේකර ශුරින් පිළිබඳ විවිධ විද්වතුන් විසින් ලියන ලද ලිපි ගණනාවක එකතුවකි. තිස්ස අබේසේකරයන් ජීවිතය පිළිබඳවත් චිත්‍රපට අධ්‍යක්ෂණය හා තිර රචනයත් නවකතා රචනය ආදි සියලු ශාස්ත්‍රීය කටයුතු පිළිබඳවත් විවිධ විද්වතුන් මේ ලිපි ලියා ඇත.කර්තෘ - ජේ. ශීලා වික්‍රමරත්නමිල - රු. 150ප්‍රකාශනය - ඇස්. ගොඩගේ සහෝදරයෝඈත එපිට දේශ දේශාන්තර පිළිබඳව විස්තර ඇතුළත් මේ කෘතිය කෙටි ලෝක ඉතිහාස ග්‍රන්ථයක් බඳුය. ලෝකයේ විවිධත්වය ඒ ඒ ප්‍රදේශයන්හි වෙනස හඳුන්වා දෙමින් ලියන ලද මේ කෘතිය පාසල් සිසුන්ට මෙන්ම ලෝකය පිළිබඳව දැනුම්වත් වීමට කැමැති පාඨකයන්ට වැදගත්ය.කර්තෘ - ශක්තික සත්කුමාරමිල - රු. 300ජයතිලක කම්මැල්ලවීරයන්ගේ කෙටිකතා පිළිබඳ විචාරාත්මක අධ්‍යයනයකි. කම්මැල්ලවීරයන්ගේ කෙටිකතාවේ අන්තර්ගතය, ආකෘතිය භාෂාව, සංකේත භාවිතය, පරිකල්පනික යාන්ත්‍රණය, කෙටිකතාවල අත්දැකීම් ආදිය වෙන වෙනම අධ්‍යයනය කරමින් මේ කෘතිය ලියැවී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=ay1403091</link>
    <topic>හැන්ද අතේ තියෙද්දිත් මං බෙදාගත්තේ නෑ</topic>
    <author>සුනිල් මිහිඳුකුල</author>
    <content>බ්‍රැඩ්මන් වීරකෝන්ඔබේ සම්පූර්ණ නම?රොබින් බ්‍රැඩ්මන් වීරකෝන්.උපන්නේ?1930 ඔක්තෝබර් 20 වැනිදා.කොහේද?පයාගල තමයි මගේ ගම. කළු ග‍ඟේ දකුණ. එහෙට කියන්නේ පස්දුන් කෝරලය කියලා. උඩහින් තියෙන්නේ රයිගම් කෝරලය. කළු ග‍ඟේ මායිමෙන් තමයි කෝරල දෙක වෙන්වන්නේ.පියා?එඩ්මන්ඩ් වීරකෝන්. වෘත්තියෙන් පොලිස් නිලධාරියෙක්.මව?ඊඩිත් වීරකෝන්. අම්මා නම් නුගේගොඩ.ඇයි ඔබට බ්‍රැඩ්මන් කියලා ලෝක පූජිත ක්‍රීඩකයකුගේ නමක් දාලා තියෙන්නෙ?මම උපන් දවසේ තමයි ඔස්ට්‍රේලියානු ක්‍රීඩක සර් දොන් බ්‍රැඩ්මන් ලංකාවට ඇවිත් තියෙන්නේ. එතකොට තාත්තා වැඩ කළේ වරාය පොලීසියේ. තාත්තට අවස්ථාවක් ලැබිලා තියෙනවා, බ්‍රැඩ්මන් මුණගැහෙන්න. තාත්තා එයාගෙන් අත්සනකුත් අරගෙන තියෙනවා. ඉතිං ඒක සිහිවෙන්න තමයි මට බ්‍රැඩ්මන් කියන නම දාලා තියෙන්නේ.ඔබ ගිය පාසල.මුලින්ම ගියේ කළුතර හොලික්‍රොස්. ඊට පස්සේ ගල්කිස්සේ ශාන්ත තෝමස්. ඒ යුද්දෙ කාලේ. යුද්ධය නිසා ආණ්ඩුව අපේ පාසල ඉස්පිරිතාලයක් විදියට යොදාගත්තා. ඒ නිසා අපිට ගුරුතලාවට යන්න සිද්ධ වුණා. එහි ශාන්ත තෝමස් විද්‍යාලයේ ශාඛාවක් තිබුණා.ඔබ විශ්ව විද්‍යාල උපාධිධරයෙක්?ඔව්. 1949 දී මම කොළඹ විශ්ව විද්‍යාලයට බැඳුණා. පස්සේ මං ඇමෙරිකාවේ මිචිගන් විශ්ව විද්‍යාලයට ගියා.සිවිල් සේවයට බැ‍ඳෙන්න ඔබට විශේෂ වූ හේතුවක් තිබුණ ද?අපේ පවුලේ පිරිමින්ම තුන්දෙනයි. තාත්තාට ඕනැ කළා එක පුතෙක් හරි සිවිල් ‍සේවයට යවන්න. මගේ කැමැත්ත තිබුණේ විශ්ව විද්‍යාලයේ උගන්වන්නයි. ලේකම්වරයෙක් නොවුණා නම් මා සරසවි ආචාර්යවරයෙක් වෙන්න බොහෝ දුරට ඉඩ තිබුණා. ගුරු වෘත්තියට මං හරිම කැමැතියි. ඒක ජීවිතයට රසවත් අත්දැකීමක් එකතු කරන වෘත්තියක්.සිවිල් සේවකයකු ලෙස මුල්ම පත්වීම ලැබුණේ කොහාට ද?අනුරාධපුර කච්චේරියට. ඊට පස්සේ මම යාපනයට ගියා.අගමැති ලේකම්වරයෙක් වුණේ කොහොම ද?ඒ අවස්ථාව ලැබුණේ අහම්බෙන්. මට ටෙලිග්‍රෑම් එකක් ලැබුණා, අගමැති කාර්යාලයට වාර්තා කරන්න කියලා. එතකොට අගමැති සර් ජෝන්. ඔහුගේ ලේකම් වුණේ ජී. නඩේෂන්. මම උප ලේකම් විදියට වැඩ කළා. මගේ එක ලක්ෂණයක් තියෙනවා, මට ලැබෙන්නේ මොන පත්වීම ද මං ඒක ප්‍රතික්ෂේප කරන්නේ නැහැ. ඒකත් ජීවිතයට අලුත් අත්දැකීමක් කියලා හිතාගෙන වැඩ කරනවා.කොහොම ද සර් ජෝන්?බොහෝම හොඳ පාලකයෙක්. එයත් එක්ක බොරු බැහැ. හරිම රෙගුලාසිකාරයා.ඔහු සෙල්ලක්කාරයෙක් කියලා අපි අහලා තියෙනවා?එයා ගොඩක් සෙල්ලම් කළා. ටෙනිස් ගැහැව්වා.මං අහන්නේ ඒ සෙල්ලම් ගැන නෙමෙයි?එයාට කාන්තාවෝ එක්කෙනෙක් දෙන්නෙක් නෙමෙයි; කීපදෙනෙක් හිටියා. ඒ අයත් එක්ක පාටි දැම්මා, බාල් නැටුවා.සර් ජෝන් පරදින්න තීරණාත්මක හේතුවක් වුණේ ‘මාර යුද්ධය’ කියන කාටුන් එක නේද?ඔව්. ඒක තමයි ගොඩක් බලපෑවේ. ඒ කාටුන් එක කවුරු ඇන්දද මං දන්නේ නැහැ. හැබැයි බොහෝම දක්ෂ විදියට ඇඳලා තිබුණා. සර් ජෝන් බෞද්ධයෙක් වුණාට ‍බෞද්ධ විරෝධි කියන හැඟීම එන විදියට තමයි ඒ කාටුන් එක නිර්මාණය වෙලා තිබුණේ. ඒක ජන විඥානයට ගියා.ඊට පස්සේ ඔබ බණ්ඩාරනායක මහත්තයගේ ලේකම් වෙනවා?ඔව්. එයා මාව තියාගත්තා.56 පෙරළිය ඔබ කොහොම ද දැක්කේ?ලොකු වෙනසක් සිද්ධ නොවුණාට වෙනස්කම් කීපයක් සිදුවුණා. ලොකුම දේ තමයි සාමාන්‍ය ජනතාවට තේරුණා, දැන් අපේ ආණ්ඩුවක් තමයි බලයට පත්වෙලා තියෙන්නේ කියලා. ඒක මං සංකේතාත්මකව දැක්ක අවස්ථාවක් තමයි මුලින්ම පාර්ලිමේන්තුව රැස්වෙච්ච දවසෙ සමහරු කතානායක පුටුවේ පවා වාඩිවෙන්න උත්සාහ කිරීම. අපිට ඕනෑ දෙයක් කරන්න පුළුවන් කියන හැඟීම ඔවුන් තුළ ඇතිවුණා.බණ්ඩාරනායක අවස්ථාවාදියෙක් ය කියන හැඟීමක් සාමාන්‍යයෙන් තියෙනවා?නැහැ. මං ඒක පිළිගන්නේ නැහැ. ඔහුට පුළුල් දැක්මක් තිබුණා. ඔහු බොහෝම ලිබරල්. නමුත් ඔහුව බලයට පත්කරපු පංච මහා බලවේගයේ හිටපු අයට එබඳු පුළුල් දැක්මක් තිබුණේ නැහැ ඔවුන්ගේ අරමුණ බොහෝම පටු එකක්. ඔහුව බලයට පත්කළා වගේම විනාශ කරලා දැම්මෙත් මේ පංච මහා බලවේගයමයි කියලා කියන එකේ වරදක් නැහැ.බණ්ඩාරනායක රටේ සංස්කෘතික වෙනසක් කළාට ආර්ථිකමය වශයෙන් ලොකු වෙනස්කම් කළේ නැහැ.එහෙම හිතන්න එපා. එකක් ඔහුගේ කාලය කෙටියි. ජන සතු ව්‍යාපාර වගේ දේවල් බොහෝම දැවැන්ත ක්‍රියාමාර්ග. බස් ජනසතු කළා. වරාය ජනසතු කළා. ඒවා සංකල්පමය වශයෙන් හොඳයි. එකම දුර්වලකම වුණේ ඒවා ක්‍රියාත්මක වීමේදී ඇතිවුණු ප්‍රශ්න. ඒවා රාජ්‍ය ව්‍යවසායකත්වය තුළ වෙන පොදු දුර්වලකම්.බණ්ඩාරනායකට සාපේක්ෂව මැතිනිය කොයි වගේ ද?මැතිනිය තීරණ ගැනීමේ දී ක්‍රියාශීලියි. බණ්ඩාරනායක හැම පැත්තක් ගැනම බලනවා. එතකොට තීරණයක් ගන්න අමාරුයි. මැතිනිය අර තරම් කල්පනා කර කර ඉන්නේ නැහැ.ඊළඟට ඔබ වැඩ කළේ දහනායක එක්ක?දහනායක පුදුම චරිතයක්. එකම වරද තීරණ ගන්න ඉක්මන් වැඩියි. එක පැත්තක් විතරක් බලලයි තීරණ ගන්නේ. ඒ නිසා නොයෙක් තැන්වලදී එයාට වැරදුණා.ඩඩ්ලි සේනානායක දේශපාලනයට හොඳ වැඩියි කියලා ඔබ වරක් කියා තිබුණා?ඔව්. ඒක ඇත්ත. දේශපාලනය කරන්න කපටිකම් තියෙන්න ඕනැ. ඇතැම් විට ඊටත් එහා ගිය කුරිරුකම් පවා තිබෙන්න ඕනැ. ඩඩ්ලිට ඒවා තිබුණේ නැහැ. ඔහු කීප වතාවක්ම ඉල්ලා අස්වෙන්න ගියෙත් ඒකනේ. ඩඩ්ලිගේ මං දැක්ක එක ලක්ෂණයක් තමයි එයා තමන්ගේ වැරදිවලට පවා හිනා වුණා. මේ වෙලාවේ ඔහු මට කිව්ව කතාවක් මතක් වෙනවා. දවසක් ඩඩ්ලියි, ඒ. පී. ජයසූරිය ඇමැතිතුමයි එංගලන්තයේ සමුළුවකට ගිහින් තියෙනවා. මාතෘකාව වෙලා තියෙන්නේ ප්‍රජාතන්ත්‍රවාදය. කෙනෙක් ඇහැව්වලු ලංකාවේ ප්‍රජාතන්ත්‍රවාදය කොහොම ද කියලා. ජයසූරිය ඇමැතිතුමාගේ කන ඇහෙනවා අඩුයි. එයා කිව්ව ලංකාවේ තියෙන්නේ මෙතර්ඩ් දෙකයි. එකක් බටහිර. අනික ආයුර්වේද කියලා. මොකද එයා සෞඛ්‍ය ඇමැති. මේක කියලා ඩඩ්ලි මහ හයියෙන් හිනා වෙනවා.මැතිනියට කසාද බඳින්න ඩඩ්ලිත් මහවලතැන්න වලව්වට ගියා කියන කතාව ඔබ අහලා තියෙනව ද?නැහැ.ඒක කට කතාවක් වෙන්න ඇති. මැතිනිය බලන්න ඩඩ්ලිගේ මවුපියන් ඩඩ්ලිව එක්කගෙන ගිහින් තියෙනවා. මහවලතැන්න වලව්වට. ඩඩ්ලි මනාලිය දිහා නොබලා සංග්‍රහ කරපු කෑම ටික රස කර කර කාලා තියෙනවා. ආපසු එන අතරේ ඩඩ්ලිගේ අම්මා ඇහුවලු ‘කොහොමද ගෑනු ළමයා’ කියලා. ඩඩ්ලි අහලා තියෙනවා ‘මොන ගෑනු ළමය ද? මං එහිදී කිසිම ගෑනු ළමයෙක් දැක්කෙ නැහැ’ කියලා.බණ්ඩාරනායක මැතිනියගේ පරාජයට ඥාති සංග්‍රහ ද හේතු වුණා?ඒක වුණේ ඇය 1962 දී කුමන්ත්‍රණයකට මුහුණ දුන්නා. එහි ප්‍රධාන කුමන්ත්‍රණකරුවා වුණේ විශ්‍රාමික නියෝජ්‍ය පොලිස්පතිවරයකු වූ සිඩ්නි ද සොයිසා. ඊට පස්සේ මැතිනිය 71 කැරැල්ලට මුහුණ දුන්නා. ඒ නිසා තමන්ගේම අය ළංකර ගැනීම වඩාත් ආරක්ෂිතයි කියන හැඟීම ඇයට තිබුණා වෙන්න පුළුවන්. මොකද පිට අයට වැඩිය තමන්ගෙ අය විශ්වාස කළ හැකියිනේ. මං හිතන්නෙ ඒක සාධාරණ හැඟීමක්.ඔබේ මැදිහත් වීමක් නොවෙන්න හැට දෙකේ කුමන්ත්‍රණය සාර්ථක වෙන්න ඉඩ තිබුණයි කියලා අපි අහලා තියෙනවා.ඔව් මමත් එතැන පොඩි පාට් එකක් කළා. එදා මැතිනිය කතරගම යන්න සූදානම් කරගෙන හිටියා. මම තමයි කිව්වේ යන්න එපා කියලා. ගියා නම් කුමන්ත්‍රණය සාර්ථක වෙන්න ඉඩ තිබුණා. මම කතරගම යන්න එපා කිව්වේ කුමන්ත්‍රණයක් ගැන දැනගෙන නෙමෙයි. වෙනත් කාරණයක් සම්බන්ධව.අපේ දේශපාලනයේදී ජාතිය, ආගම, කුලය තීරණාත්මක සාධක බවට පත් වෙනවා?ඔව්. ඒක පැහැදිලියි. නායකයා වුණත් උසස්ම කුලයෙන් එන්න ඕනැ කියන හැඟීමක්නෙ තියෙන්නේ. ඔය සාධක මං ඒතරම්ම ගණන් ගන්නෙ නැහැ. දැන් ප්‍රේමදාසට පුළුවන් වුණා රටේ නායකයා වෙන්න.ඔබ ජේ. ආර්. එක්කත් අවුරුදු ගණනාවක් හිටියා?ජේ. ආර්. ආර්ථිකය විවෘත කළා. පෞද්ගලික අංශයට තැන දුන්නා. හැබැයි ඒකෙන් වුණේ යමක් කමක් තිබුණු අය දියුණු වුණා. දුප්පත් අය තව තවත් අගාධයට වැටුණා. පරතරය එන්න එන්න වැඩි වුණා. ලොකුම වරද මේ ක්‍රමය තුළ සුළු පිරිසක් දියුණු වෙද්දි වැඩි දෙනෙක් අමාරුවේ වැටීම.ප්‍රේමදාස?ප්‍රේමදාස තමන්ගේ දේශපාලන ජීවිතය බිංදුවෙන් පටන්ගත් කෙනෙක්. ඔහු දුක් මහන්සි වෙලා බොහෝම වෙර වෑයමෙන් රටේ නායකයා බවට පත්වුණු කෙනෙක්. ඒකයි මං ඒ වගෙ අයට කැමැති. වුවමනාව, කැපවීම, සංවිධාන ශක්තිය, ක්‍රියාශීලි භාවය මේ හැම දෙයක්ම ඔහු තුළ තිබුණා. අනෙක ඔහු තුළ දක්නට ලැබුණු තවත් වැදගත් ලක්ෂණයක් තමයි ‘නෑ - බෑ’ කියා දෙයක් ඔහුගේ නොතිබීම. රජයේ සේවකයෙක් දවසකට පැය 8 ක් වැඩ කරද්දී ඔහු දවසකට පැය 16 ක් වැඩ කළා.ප්‍රේමදාස ඝාතනය කළේ බාබු කියලා ඔබ විශ්වාස කරනව ද?මා තුළ සැක සංකා තිබෙනවා. ඇත්තටම මං ප්‍රේමදාස ළඟ වැඩ කළාට බාබු කියලා කෙනෙක් ගැන අහලා තිබුණෙත් නැහැ, එවැන්නෙක් දැකල තිබුණෙත් නැහැ. ප්‍රේමදාස ඝාතනය වෙලාවේ සුදත් සිල්වා ගත්තු පින්තූරවල කළු උස තරුණයකුගේ සිරුරක් තිබුණා. පටිගත කිරීමේ යන්ත්‍රයක් වැනි දෙයක්, ගැලවුණු වයර් කැබලි ඒ ඡායාරූපවල තිබෙනු පැහැදිලිවම හඳුනාගන්න පුළුවන්. ඒත් ඒ තරුණයා ජනමාධ්‍ය මඟින් පෙන්නු බාබු නෙමේ. වෙනත් කෙනෙක්. එහෙම නම් ඔහු කවුද? ප්‍රේමදාස ඝාතනය කිරීමේ වුවමනාවක් එල් ටී ටී ඊ එකට තිබුණා කියලා මං හිතන්නේ නැහැ. මොකද ප්‍රේමදාස බලයේ සිටීම දේශපාලනිකව වඩා ආරක්ෂාකාරියි කියන හැඟීම තමයි ඔවුන් තුළ තිබුණේ.ඔබ යූ එන් පී ශ්‍රී ලංකා කියලා නැහැ මේ දෙපැත්තෙම හිටියා?මං දෙපැත්තම අල්ලගෙන හිටියා කියලා කාටහරි කියන්න පුළුවන්. ඇත්තටම මං කළේ රාජකාරියක්. ඒ රාජකාරිය තුළ මං මගේ දේශපාලනයක් කළේ නැහැ.හොඳයි මොකද්ද ඔබේ දේශපාලනය? කොටින්ම ඔබේ ඡන්දය දුන්නෙ කාට ද?මටම කියලා දේශපාලන දර්ශනයක් තියෙනවානේ. ඒක ටිකක් වමට බරයි. කාට වැඩ කළත් මං වැඩියෙන්ම ඡන්දය දීලා තියෙන්නේ වමේ අයට.අපේ දේශපාලනඥයන් හරියට ජ්‍යොතිෂය විශ්වාස කළා නේද?ඔව් අඩු වැඩි වශයෙන් ඔය හැම කෙනෙක්ම වගේ විශ්වාස කළා.ඒත් කිසිම ජ්‍යොතිශාස්ත්‍රඥයකුට බැරිව ගියා බණ්ඩාරනායක හෝ ප්‍රේමදාස ඝාතන ගැන කල් ඇතිව අනාවැකි කියන්න?ඔව්. ඒකනෙ පුදුමේ.ඔබ පෞද්ගලිකව ජ්‍යොතිෂය විශ්වාස කරනව ද?නැහැ මං විශ්වාස කරන්නෙ නැහැ. මොකද මං මාක්ස්වාදය කියවපු, විද්‍යාත්මක හැඟීමකින් හැම දෙයක් දිහාම බලපු කෙනෙක්. ජ්‍යොතිෂය විශ්වාස කරන එක මගේ මනසට මදිකමක්. මොකද මටත් ශක්තියක් බලයක් කියලා දෙයක් තිබෙනවානේ.පවතින ආණ්ඩුව පිළිබඳ ඔබේ කියැවීම කොහොම ද?ජනාධිපතිතුමා රට හදන්න ඕනෑ කියන තැන ඉන්නවා. මේ ආණ්ඩුව සංවර්ධනය කරා යනවා. මූලිකම දේ යටිතල පහසුකම්. ඒක දියුණු කරගෙන යනවා.කොහොම ද ලලිත් වීරතුංග. අපේ ජනාධිපති ලේකම් තුමා?බොහෝම ලස්සනට, ගාම්භීරව, සැලකිලි ඇතිව තමන්ගේ රාජකාරිය කරගෙන යනවා. මම බොහෝම ඉහළින් එයාව සලකනවා.ඔබ ලේකම් ධුරයෙන් කිසිම වරප්‍රසාදයක් ලබාගෙන නැහැ?කිසිම උදව්වක් අරගෙන නැහැ. මම රාජකාරිය කළා එච්චරයි. අනෙක එහෙම උදව් ඉල්ලන එකත් වැරදියිනේ. සමහරු කිව්වා හැන්ද අතේ තියෙන නිසා බෙදා ගන්න කියලා. මං ඔය කිසිම හැන්දකින් කිසිම දෙයක් බෙදාගෙනත් නැහැ. කාටවත් බෙදලාවත් නැහැ.ඔබ දේශපාලනඥයන් නව දෙනෙක් එක්කම වැඩ කරලා තියෙනවනේ. ඒක ලෝක වාර්තාවක් වෙන්නත් ඇති බාගෙවිට?ඔව්. වෙන්නැති මං දන්න තරමින් කිසිම කෙනෙක් නැහැ රාජ්‍ය නායකයන් නව දෙනකුගේම ලේකම් වුණු.ඒ අය එක්ක වැඩ කිරීමෙන් ඇතිවුණේ සතුටක් ද? දුකක් ද?ඒක ඉතිං සතුටක්; ඊටත් වැඩි වාසනාවක්. මේ අය සුළුපටු අය නෙමෙයිනේ. විවිධාකාර චරිත. ඔවුන් එක්ක වැඩ කිරීමෙන් මා ජීවිතයට එක්කර ගත් අත්දැකීම් සම්භාරය අතිවිශාලයි.අද නම් පරිපාලන සේවය හොඳටම පිරිහිලා.ඔව්. ඒකට හේතු දෙකක් මම දකිනවා. එකක් පරිපාලන නිලධාරීන්ගේ පැත්තෙන්. අපේ කාලයේ අපිට මේ රස්සාව නැත්නම් වෙන රස්සාවක් හරි කරන්න සුදුසුකමක්, පසුබිමක් තිබුණා. කොටින්ම පිටරට ගිහින් වුණත් රැකියා කරන්න මාර්ග විවරව තිබුණා. ඒ නිසා අපි බය වුණේ නැහැ; දීන වුණේ නැහැ. නමුත් අද තත්ත්වෙ වෙනස්. අද ඉන්නා අයට රස්සාව නැති වුණොත් ජීවිකාව ගෙනියන්න විදියක් නැහැ. ඒ නිසා ජාම් බේරගෙන වැඩ කරන්න හදනවා. එතකොට අදීනව ඉන්න බැහැ. දුර්වල වෙනවා.පිරිහීමට අනෙක් හේතුව දේශපාලනඥයන්. එදා දේශපාලනය කළේ යමක් කමක් තිබුණු අය. ඒ අයට දේශපාලනයට එන්නෙ නැතුව සැපවත් ජීවිත ගත කිරීමේ ආර්ථික පසුබිමක් තිබුණා. නමුත් අද එන්නේ ප්‍රධාන වශයෙන්ම සල්ලි හම්බ කරගන්න. මේක ධන නිධානයක් කියලානෙ හිතන්නේ. ඒකට නිලධාරී තවත් අවනත කරගන්නවා ‘උඹ කරපං මං කියන දේ’ කියලා කියනවා. ඒකයි හේතුව. සමාජ විපර්යාසයත් එක්ක මේ දෙකම වෙනස් වුණා. පිරිහීමට හේතුව එයයි.ඔබේ බිරිය.ඇය දමයන්ති. මීට අවුරුදු 7 කට විතර කලින් ඇය මියගියා. මුල් අවුරුදු දෙක තුන තුළ නම් මට බොහෝම අමාරු වුණා ඒක දරාගන්න. ඒත් ටික කලක් යනකොට ඇය මා අතර නැහැයි කියලා පිළිගන්න මට සිද්ධ වුණා.ඔබේ දරුවන්?මට එක පුතයි. ඔහු ඇසළ වීරකෝන්. එයා මෑතක් වනතුරු ඇමෙරිකාවේ දෙවැනි තානාපති වශයෙන් කටයුතු කළා.විනෝදාංශ වශයෙන් ඔබ මොනව ද කරන්නෙ?පොත් කියවන එක තමයි මගේ වැඩේ. මම ඊ බුක් කියවනවා. ඩොස්ටොයෙව්ස්කි වගෙ ලේඛකයන්ගේ පොත් කියවන්න මං හරි කැමැතියි.ඔබ ඊ බුක් කියවනවා කියන්නේ ඔබ හොඳට පරිගණකය පාවිච්චි කරනවා?ඔව් මම දැන් අවුරුදු 20 ක් තිස්සේ පරිගණකය පාවිච්චි කරනවා. මම ෆේස්බුක් එකේ ඉන්නවා. ඔය ඔක්කොම කරනවා.ඩ්‍රින්ක් එකක් එහෙම ගන්නව ද?බියර් ටිකක් බොනවා.බියර්?බියර් කිව්වේ ජින්ජර් බියර්. මත්පැන්වලට මගේ ඒ තරම් කැමැත්තක් නැහැ. එයින් මට රසයක් ලබන්න අමාරුයි. තරුණ කාලේ නම් මම සිගරැටුත් බිව්වා. ඒත් අවුරුදු තිහ විතර වෙනකොට ඒකත් නැවැත්තුවා.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=ay1403092</link>
    <topic>බල ශක්තිය ඉවර වුණු චන්ද්‍රිකා පාවෙලා එන්නේ රූමස්සල අහසට</topic>
    <author>සටහන - අරුණි මුතුමලී</author>
    <content>වසර 91 ක ජීවන අත්දැකීම් සහ දශක හතක පමණ වෘත්තිය අත්දැකීම් යමෙකුට ලැබෙන්නේ සොබාදහමේ ආශිර්වාදය හා දෛවයේ අපූර්ව වාසනාවක් නිසාය. එවන් වූ රෝහණ ප්‍රදීප, කලා කීර්ති එඩ්වින් ආරියදාස මහතා අපට සුවිශේෂ වන්නේ ඔහු ලේක්හවුසියට පය තබා වසර 65 ක් සැපිරීම ද පසුගිය 3 වැනිදාට යෙදීම හේතුවෙනි. 1980 මුල භාගයේ ඇරැඹි මධ්‍යම පරිසර අධිකාරියේ ප්‍රථම ප්‍රවර්ධන අධ්‍යක්ෂ වීමේ වරම ලද්දේ ද ඔහුය. මාධ්‍යවේදියකු, පරිසරවේදියකු මෙන්ම ගුරුවරයකු ද වූ නිසාත් ඒ ඔස්සේ පරම්පරා තුනක ජනතාවට ලබාදුන් දැනුම නිසාත් සමහරු ඔහු හැඳින්වූයේ ඇවිදින පුස්තකාලයක් ලෙසය.අද මෙන් තොරතුරු තාක්ෂණය නොතිබුණ යුගයක දරුවන්ට මෙන්ම වැඩිහිටියන්ට පරිසර සංරක්ෂණය මතු නොව විදෙස් විත්ති, නවීන විද්‍යාව ආදී දෑ නව ලොව පිළිබඳ තොරතුරු ලබා ගැනීමේ ‘අන්තර්ජාලය’ බවට පත් වූයේ ද ඔහුය. රටවල් ගණනාවක සංචාරය කරමින් ලද අත්දැකීම්, දැනුම හා වින්දනය නිර්ලෝභීව අන් අයගේ අවබෝධය වැඩීම සඳහා ලබා දුන් ඔහු ලොව පුරා දුටු ස්ථාන අතරින් ලස්සනම තැන ගැන අපට හෙළි කළේ මෙසේ ය.‘අප්‍රිකානු මහද්වීපයේ ටැන්සානියා හා කෙන්යා අතර නමංගා කියන ප්‍රදේශයේ තිබෙන කීර්තිමත්ම ජාතික වනෝද්‍යානයක් තමයි අම්බුසෙල්. වැට කොටු පවුරු මුකුත් නෑ. සතුන් ඉන්නෙත් නිදහසේ, අපි යන්නෙත් නිදහසේ. ඇත්තම කීවොත් මම පළමුවැනි වරට වල් අලියෙක් දැක්කෙත් එහෙදි. ඉතින් අපව නිල වශයෙන් මඟ පෙන්වන්නන් සමඟ ඒ වනෝද්‍යානය නරඹන්න යවද්දී අපි දැක්කා සිංහයෝ වගයක් මහා කම්මැලි විදිහට නිදා ඉන්න හැටි. අනෙක් සතුනුත් එහෙමයි. ඔහේ ඉන්නවා. පරිසර සංවිධානයේ ප්‍රධානියයි තවත් ආරාධිතයකුයි මමයි හෝටලේදි කතා වුණා ඒ ගමන කිසිම ලකයක් නැහැ, ඒ නිසා මඟ පෙන්වන්නන්ට නැතිව උදේ පාන්දරින් ආයෙත් යමු කියලා. එහෙම යද්දි අපි දැක්කා සිංහ පවුලක් පාරේ සුරතල් පාමින් ඉන්නවා. කලින් දා පුරුද්දට අපි ඒ ළඟට ම ගියා විතරයි මහ සිංහයා ආවෙ නැද්ද වාහනේ ළඟටම. වටේ කැරකි කැරකි ඉව කරන්න ගත්තා. ඒ අතර එහා පැත්තේ සිංහයෙක් සීබ්‍රාවෙකු පස්සේ පන්නාගෙන ගිහින් මැරුවා. මට නම් ඉතින් ඒ තරම් බයක් දැනුණේ නෑ. හැබැයි අනිත් අය කීවා මම එදා තරම් බයවෙලා හිටිය දවසක් දැක්කේ නෑ කියලා.”සරල කවට කමකින් පසු දක්වන සුපුරුදු සිනාවෙන් වත සරසාගෙන ඔහු යළිත් මෙසේ කීවේය.“ඔය වගේ දේවල්වලට අමතරව චීන මහා ප්‍රාකාරය, එවරස්ට් කන්ද, හිමාල කූටය, ෆුජීයාමා ගිනි කන්ද, හවායි දූපතේ සුන්දර වායිකිකි වෙරළ වැනි බොහෝ දේවල සෞන්දර්යයෙන් මගේ සිත වශීකෘත වුවත් උපන්දා සිටම මට දකින්නට ලැබුණු පාරිසරික නිධානයක් වූ ඓතිහාසික රූමස්සල තරම් මගේ සන්තානයේ ගැඹුරට කා වැදුණු තැනක් කොහේවත් නෑ.”එසේ පැවසූ ඔහු රූමස්සල කුඩා කල සිට දුටු ආකාරය ගැන කියන්නට විය.“අපි කුඩා කාලේ ඉඳන්ම රූමස්සල දැක්කේ හරියට අපේ ගම රකින මුර දේවතාවෙක් වගේ. ඇත්තෙන්ම එය තහවුරු කරමින් සුනාමි ආ වෙලාවේ අපේ ගම බේරුවෙත් රූමස්සල තමයි.”“ගාල්ලේ ඉඳන් බලද්දි මේ කන්ද අපට පෙනෙන්නේ මහා විශාල සත්ත්වයෙක් වතුර බොන්න මුහුදට එබෙනවා වගේ.”“අපිට අවුරුදු 13- 14 කාලේ ළමයි කණ්ඩායම යනවා කැලේ බලන්න. ඒ වගේම බාලදක්ෂ කඳවුරුවලටත් අපි එහෙ යනවා. එතකොට අපිට පේන්නේ එය පුදුම ගුප්ත පෙදෙසක් වගේ. ඈත ඉඳන් බලද්දි ගස්වැල්වල පැහැය ඉර එළියට වෙනස් වන ආකාරය මහා පුදුම දෙයක් හැටියට අපට පෙනුණා. අපි කුඩා කාලේ සංචාරක ව්‍යාපාර මුකුත් ඒ අසලවත් තිබුණේ නෑ. රූමස්සල ආශ්‍රිතව වැඩිහිටියන්ගෙන් ඇසුණු දේව කතා හා විභූතිය තමයි අපේ යටි හිතේ රැඳුණේ.”එදා ඇසූ ඒ කතා තවමත් ඔහුට මතකය. පුංචි කාලේ ඒවා විශ්වාස කළත් නැතත් අද ඒ දෙස උපේක්ෂාවෙන් බැලීමට ඔහු තීරණය කර ඇතුවා සේය. ඒ වෙන කිසිවක් නිසා නොව රූමස්සලට ඇති ආදරය නිසාමය.“රූමස්සල කන්දේ තිබෙනවලු ගුප්ත වනයක්. ඒකේ වටිනා කළුනික තිබෙනවලු. ඒ කතා සියල්ල රාමායනය අනුවයි කේන්ද්‍ර වන්නේ.”“රාමායනයට අනුව රාවණා, රාමාටත් හමුදාවටත් විරුද්ධව යැවූ රාම සැරයක් ලක්ෂ්මනට වැදිලා වැටුණලු. ඒ වාරේ වෙදනා කීවලු හිමාලයේ තිබෙන බෙහෙතක් හෝරා විසිහතරක් ඇතුළත ගෙනාවේ නැත්නම් ලක්ෂ්මන මියැදෙනවා කියලා. බෙහෙත ගේන්න හිමාලයට ගිය හනුමාන්ට බෙහෙතේ නම අමතක වුණ නිසා හිමාලයෙන් කෑල්ලක් කඩාගෙන ආවලු. වෙදනා ඒකෙන් අවශ්‍ය බේත අරගෙන ඉතිරිය විසි කළාම රූමස්සල හැදුණලු. ඒ වීසි කරද්දි ඔන්න වැටුණ කී තැන තමයිලු උණවටුන වුණේ.”එසේ කියා මඳ සිනාවක් මුසු මුහුණින් අප දෙස බලා සිටි ආරියදාස මහතා යළි මෙසේ කීවේ ය.“හැබැයි ඉතින් වටුන කියන්නේ වැටුණා කියන එක නෙවෙයි, පටුන තමයි වටුන වෙන්නේ. පටුන කියන්නේ වරාය කියන තේරුම. කුඩා වරායක් තමයි උණවටුනේ තිබිලා තියෙන්නේ.”ඉන්පසු ඔහු රූමස්සල ඉතිහාසය පිළිබඳව විද්‍යාත්මක තොරතුරු පදනම් කරගත් කරුණු කීපයක් කීවේය.“මහාචාර්ය විනී විතාරණ භූගෝල ශාස්ත්‍රය පිළිබඳ හොඳින් දන්නා කෙනෙක්. ඔහුට අනුව මේ රූමස්සල කියන්නේ ඇත්තෙන්ම අජටාකාශයෙන් වැටුණු ආකාශ වස්තුවක්. ඒ නිසා මේ පර්වතය මීට අවුරුදු කෝටි තුන්සියයකට කලින් ඇතිවූවක් කියන්න විද්‍යාත්මක සාධක තිබෙනවා. ඉන් පස්සේ විවිධ රසායනික ගුණ නිසා විවිධ පැළෑටි හැදෙන්න ඇති කියලයි විශ්වාස කරන්නේ.”“මේ කන්දට රූමස්සල කියන්නේ ලස්සන දර්ශනයක් මැවෙන තැන නිසා රූ මං සල එක වචනයක් බවට පත්වීමෙන් කියලයි විස්තරවල සඳහන් වෙන්නේ. පුදුමේ කියන්නේ පෘතුගීසි, ලන්දේසි ආවට පස්සේ මෙතනට කීවේ බෝනා විස්ටා කියලා. ඒකේ තේරුමත් ලස්සන දර්ශනය කියන එකනේ!”“ඈත අතීතයේ නම් අමුතු වර්ගවල සතුන් පවා ඉන්නත් ඇති. ඉස්සර අපේ පළාත්වල හිටියෙම කළු වඳුරෝ. ඒත් ඉඳහිට සුදු වඳුරෝ ආවාම අපි කියන්නේ රූමස්සල ඉඳන් එන අය කියලයි.”ඔහු යළිත් අතීතයට ගමන් කරන්නට විය.“අපි පාසල් යන කාලේ හරි විශාල පොකුණක් ‍වගේ බැඳලා තිබුණා. එයට කීවේ ‘වෝටරිං පොයින්ට්’ කියලා. එතැනින් තමයි බොන්න වතුර ගත්තේ. මෙතරම් කරදිය අතරේ බොන වතුර උල්පත් ඒ පොකුණට ආවා. අදටත් සමහර තැන්වල ඒ වගේ පිරිසුදු වතුර කාන්දු වෙනවා.”“මේ කන්ද ආශ්‍රිතව පසුකාලීනව කුලුනක් හදලා තිබෙනවා. එය බොහෝ විට ප්‍රදීපාගාරයක් වන්න ඇති කියලයි හිතන්නේ.”එසේ කීමට සාක්ෂි ද ඔහු ඉදිරිපත් කළේ සිය අත්දැකීම් අනුවය.“එහෙම කියන්න හේතුව ආතර් සී. ක්ලාක් මහත්මයා මුලින්ම ඇවිත් පදිංචි වුණේ මේ රූමස්සල කිට්ටුව. උන්නැහේගේ විනෝදය තමයි මුහුදේ කිමිදීම. එයට හොඳම ප්‍රදේශය වැල්ලේ දේවාලය අසල මුහුද කියලයි කීවේ. මුහුදු පතුලේ කිමිදීමෙන් දැනගත් දේවල් මා සමඟ කියා තිබෙනවා. බටහිර සිට එන යාත්‍රා දකුණු අප්‍රිකාවට පහළින් කේප් තුඩුව නැත්නම් අපි සුබ ප්‍රාර්ථනා තුඩුව කියා හඳුන්වන තැනින් ඇවිත් ඉන්දියන් සාගරයට වැටුණු ගමන් ඉබේම මෙතැනට එනවලු. ඒකට හේතුව මුහුදේ දියවැල්වලින් එකක් ඒ ප්‍රදේශයෙන් පටන්ගෙන උණවටුනෙන් කෙළවර වීමයි.”එසේ පැමිණි ඉන්දුනීසියානුවන් පදිංචි වූ තැන ජා කොටුව ලෙසත් චීන ජාතිකයන් සිටි ස්ථානය චීන කොටුව ලෙසත් හැඳින්වෙන බව ද ඔහු දිගු විස්තර සහිතව පැවසුවේය. ඉන්පසු ආරියදාස මහතාගේ මතකයට ආවේ ආචාර්ය ආතර් සී ක්ලාක් පැවැසු අරුම පුදුම සිද්ධාන්තයකි.“ආතර් සී. ක්ලාක් උන්නැහේගේ සිද්ධාන්තය තමයි මේ පෘථිවි ගෝලයේ උතුර දකුණ හරහා දිවෙන චුම්භක ක්ෂේත්‍රයට අසු නොවන තැනක් රූමස්සල තිබෙනවා ය කියන එක. එයා කියන විදිහට අපේ පෘථිවියේ චුම්භකත්වයට වඩා වැඩි බලයක් සහිත ප්‍රබල යමක් ඒ ආශ්‍රිත මුහුදේ පතුලේ කිඳා බැස තිබෙන්න ඕනැ. එය පොළොවට වැටුණු මාර්ගයම චුම්භක ගුණයෙන් තොර හිස් එකක් වන්නත් පුළුවන්. එය ක්ලාක් මහත්මයා ඔප්පු කරන්නේ පෘථිවියෙන් සැතපුම් 22300 ක් ඉහළට යන චන්ද්‍රිකාවල ඉන්ධන නැත්නම් බල ශක්තිය ඉවර වුණාම පාවෙලා ඇවිත් මේ රූමස්සල අසල මුහුදින් ඉහළ අහසේ නතර වෙනවා කියන හේතුව අනුවයි.”ඉන් ඔබ්බට විද්‍යාත්මක තොරතුරු රැසක් මඟින් සිය මිතුරු ක්ලාක් මහතාගේ සිද්ධාන්තය අපට තේරුම් කළ ඔහු රූමස්සල අපූර්වත්වයට තවත් කරුණු එක් කළේය.“තවමත් පුදුම දේ තමයි මේ හුදෙකලා ගල් පරය ඇති වුණේ කොහොම ද කියා ස්වභාවික න්‍යායන් කිසිවකින් සොයාගත නොහැකි වීම. ඒ අභිරහස් බවම මේ කන්දේ ආකර්ෂණයට හේතුවක්. අපි පුංචි කාලේ වැල්ලේ දේවාලේ ළඟ මුහුදු වෙරළට වෙලා කවි කියනවා. හෙළ හවුලේ සාමාජිකයන් බවට පත්වූ රෙජී වීරමන්, පසු කාලීනව අනඳපිය කුඩාතිහි කියා නම වෙනස් වූ ජෝජ් කුඩාතිහි, වගේ අය එක්ක අපි පුදුම සොබා සොඳුරු වින්දනයක් ලැබුවා. සමහර විට අපට ලොකු දැනුමක් මේවා ගැන තිබුණේ නැහැ. ඒත් රස වින්දනය තිබුණා. එහෙම විඳපු තව දෙයක් තමයි “හුම් වළ”. ඒකට දැන් කියන්නේ හුම්මානය කියලා. ඒකෙන් මුහුදු වතුර මලක් වගේ උඩට විසි වෙනවා. මේ දේවල් එක්ක අපට රූමස්සල කන්ද ආශ්‍රිතව දැනුණේ අපේ එදිනෙදා ජීවිතයේ දේවල්වලට වඩා දුරින් පවතින කුමක් හෝ බලවේගයක් ඒ කන්දේ ඇති කියලයි.”“ගල්පර ආශ්‍රිත වෙසෙන ලස්සන මසුන් කොරල් වගේ විචිත්‍ර දේවල් එයට තවත් හේතුවක් වුණා. ගමේ කොල්ලන්ගේ වීර ක්‍රියාවක් තමයි ගල්පර ආශ්‍රිතව ඉන්න පොකිරිස්සන් ඇල්ලීම. වීර ක්‍රියාවක් හැටියට එය හඳුන්වන්නේ ගල්පරය හරියට අල්ලා නොගත්තොත් රළ පහරට ගහගෙන යන නිසයි. එහෙම අල්ලන පොකිරිස්සන් ගෝනියක් ඉස්සර අපේ ගෙදරටත් වැරදුණේ නෑ.”වසර හැත්තෑ පහකට පමණ ඉහත දුටු රූමස්සල ගැන අදත් නොවෙනස් ගෞරවයක් ඔහු සතුය. එහෙත් ස්වභාව ධර්මය නම් නිරන්තර වෙනස් වීම බව ද ඔහු පිළිගනී. නමුත් පරිසරය තවදුරටත් රැකිය යුතු ය යන දැඩි මතය ඔහු ඉදිරිපත් කළේ මෙසේ ය.“අපට සමාජ විකාශනය වළක්වන්න බෑ. නමුත් අප දුටු අප ආස්වාදය කළ ඒ සුන්දරත්වය අක්‍රමිකව වෙනස්වීම නිසා අපේ දරුවන්ට අහසේ නිදහසේ පියාඹන පක්ෂින්, නිර්මල දිය දහරා, වන ගහන වෙනුවට කාන්තාර ඉතිරි වන්න පුළුවන්. එහෙම වුණොත් මිනිස් සන්තාන‍යත් කාන්තාර බවට පත් වේවි. කාලෙකදි ගහකොළ සතුන් විතරක් නොවේ මනු සත්ත්වයාත් නැතිව යාවී”.සටහන - අරුණි මුතුමලීaruni@silumina.lkඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=ay1403093</link>
    <topic>ජීවිතය යනු කිමැයි</topic>
    <author/>
    <content>එක් දිනක නැවතුනෙමි ඒ හදවතේ වේදනාව අසන්නටය... තව දිනක නැවතුනෙමි ඒ දෑසෙහි කඳුළු නවතාගන්නටය... දැන් වේදනාවත් කඳුළුත් නැත. පියමනිමි, අවන්හලක මධුවිත සොයා. පියමනිමි, පාළු මාවතක සලෙළකු සොයා. පියමනිමි, සයිබර් අවකාශයේ ප්‍රේමය සොයා. පියමනිමි, යටගියාවන් වැළලූ තැන් සොයා. හමුවුණෙමි, පෙණකැටිති නැඟි මධු බඳුන්... හමුවුණෙමි, විලිසංගයක් නැති සලෙළුන්... හමුවුණෙමි, බොලඳ දෑ කියවන සයිබර් ප්‍රේමයන්... හමුවුණෙමි, වැළලූ තැනින් ඉගිල යන යටගියාවන්... හමුවුණෙමි, පෙරළා එන්නෙමි පැනයක් ඉතිරි කරගෙන ජීවිතය යනු කිමැයි...??  චතූ හේරත්************************************මේ තරග බිමෙන් නික්ම පිනි පොදක් සිහිලැල්ලේ බුදුහිමිගේ දහම් සෙවණේ මෙහෙනියක වී බවුන් වඩන්නට අවසර දෙනවද අම්මේ....මේ බාඳුරා දේශයෙන් නික්ම දහම් නදියේ පිපෙන මහනෙලක් වන්නට හිස මුඩුකර වනගත වන්නට අවසර දෙනවද අම්මේ....මේ ජීවන මියැසියේ අසන්නෙකු නොවී සසර කතරින් එතෙර වන්නට අවසර දෙනවද අම්මේ....ධාරිකා සුහර්ෂිමිනුවන්ගොඩ************************************තණ අග රැඳි පිනි බිඳුවකි දිවි ගමන මනු ලොව ඇති සුරවිමනකි මවු තුරුල දැක මුනිඳුන් දණ නැමුවත් ගෞතමය අන් බුදුවරු ලොව කුමට ද ඔබ බුදුය....ජගත් තලය මුසපත් කර සක්විතිලා පෝරකයට නික්මෙන දා දුක දැනිලා ලෝ අවසන් හුස්මට යන සුව විඳිලා සෙව්වේ අන් කවරකු නොව දෙරණ පුරා....සරා සඳට ගව් ගණනක් කවි ලියනා අමා ගඟට තව පින්කම් පතුර වනා දමා දුවන ජීවිත ළඟ නිසල වෙලා තබා දෙදණ වඳිනෙමි බුදු වෙන්න කියා....එච‍.ජී.එම්.රාධිකා************************************එපා නුඹ වහින්නට රුදුරු රැස් දහරාවේ එපා හිරු හිනැහෙන්න.... සිදුහත් තවුසාණ‍ සොයයි මොක්පුර අහස හිමියන්ට දිරි දෙන්න පිපීයන් කොඳ මල් විලක.... රජ මැදුරේ සැප කුමට හිමියනේ නුඹ නැතිව දිනා තුන් ලෝකයම මා සමිඳ බුදු වන්න‍......නදීෂා සුබසිංහ************************************ගෙවා ගත නොහැකි වූ විට ණය බර නයි විෂයි. එම ණයට එකතුවන පොලිය - වැල් පොලිය පොළොං විෂයි.අ.ද. සුනිල්හැඳල.************************************මේ ආත්මයේ මා සන්තක සියල්ල විසිර ගොස් මට මාවත් අහිමි වූ මොහොතක පුංචි නැගණියේ නුඹ තවමත් මගේ දෙවුර සොලවමින් විමසනුයේ “මගේ ජීවිතය” පිළිබඳව නම් මා නුඹට කෙසේ වටහා දෙමිද..? “මම” කියා දෙයක් නොමැති විට “මගේ” කියන්නටත් දෙයක් නොමැති බව...ඩී.ලසිනි හිරන්‍යාහුන්නෙලුම්බුව.************************************නුඹ අසලින්ම බිම හිඳගෙන නුඹේ දෑත්වල පැටලී ඇති මගේ දෑත් නුඹේ උරහිස මත මා හිස තබාගෙනනුඹ වෙනතකද මා වෙනතකද බලා සිටි අප දෙදෙනාගේම දෑස් නතර වී ඇත්තේ‍ඈත සිතිජයේය නිමක් නොපෙනෙන සිතිජයේය රළ හඬ බිඳෙමින් සවන් තුළ ගැඹුරටම මේ හුදකලා පරිසරය තුළ ගැබ් ගත් අප සිත් කිසිත් නොපවසාම ඒ තුළම සිටී නුඹ සමඟ දෙඩවීමට ආශාක්ත මා සිත නුඹ දෙස බලා නැවතත් තෙරක් නොමැති මහ සයුරේ ඈතට මා දෑසද දිව ගියේමේ ගැඹුරු හුදකලා‍ බව තුළ සිත තනි කරමිනි.දිල්හාරා සියඹලාපිටියගල්කිස්සකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=ay1403094</link>
    <topic>තානායම් අලුත් කළේ මමයි</topic>
    <author>ඉනෝකා සමරවික්‍රම</author>
    <content>සුදත් ගමගේවිශ්‍රාමිකයන් වෙනුවෙන් ක්‍රියාකරන විශ්‍රාම වැටුප් දෙපාර්තමේන්තුවටත් ලාංඡනයක් තිබෙන බව ඔබ දන්නේ ද? බැලූ බැල්මට කලලයක් සේ පෙනෙන ළමයෙකු තුරුලු කරගත් ආකාරයෙන් පෙනෙන අයුරින් වැඩිහිටියන්ට රැකවරණය ලබාදෙන ආකාරයෙන් නිර්මිත එම ලාංඡනයේ නිර්මාතෘ සුදත් ගමගේ ය. දේශීය සාම්ප්‍රදායන් රැක ගනිමින් දේශීය වර්ණ භාවිතයෙන් නිර්මාණය කර ඇති එම ලාංඡනය මඟින් රැකවරණය හා සශ්‍රීකත්වය මතුකර දැක්වීමත්, පලාපෙති යොදා ගැනීමෙන් සාමූහික බව එකමුතු බව අර්ථ ගැන්වූ බවත් සුදත්ගේ අදහසයි. මේ නිර්මාණකරු පිළිබඳව අපට කීවේ චිත්‍ර ශිල්පී කෝලිත සමරසුන්දරය.එකල මාතර පඹුරන නම් වූ ගමේ චිත්‍ර ශිල්පයේ දක්ෂ විශේෂයෙන් ම විහාර සිතුවම් ඇදීමේ දක්ෂ ගුරුන්නාන්සේ කෙනෙක් සිටියේ ය. ඔහු නමින් නන්දසේන නම් විය. ගමේ කවුරුත් ‍ඔහුව හැඳින්වූයේ සිත්තර ගුරුන්නාන්සේ නමින් ය. විහාර, තොරණ, සිතුවම් ඇදීමට අමතරව නන්දසේන ගුරුන්නාන්සේ ගමේ අයෙකු මිය ගිය විට ඔහුගේ රුව ද කැන්වසයක හෝ තෝරා ගත් රෙද්දක ඇන්දේ ය.අද මෙන් නව තාක්ෂණය නොතිබූ එදා නන්දසේන ගුරුන්නාන්සේ ඒ රුව සිතුවමට නැඟුවේ දිග පළල අනුව කොටු ගසා ගැනීමෙනි. දවසක් දවස් එක හමාරක් පමණ ඒ කටයුත්තට වැය විය.ඔහු චිත්‍ර අදින විට ගමේ කොලු කුරුට්ටෝ ද ඒ දෙස බලා සිටින්නට වූහ. ඒ කොලු කුරුට්ටන් අතර කෑම බීම පවා අමතක කර නන්දසේන ගුරුන්නාන්සේ චිත්‍ර අඳින දෙස ඇසිපිය නොහෙලා බලා හිඳින වයස අවුරුදු හයක හතක තරමේ කොලු පැටියෙක් ද වූයේ ය. ගුරුන්නාන්සේ කරන දෙය දෙස බලා සිටින ඔහු ඉන් පසුව තනිවම අඳින්නට පටන් ගන්නේ ය. ඇතැම් විට මේ කොලු පැටියා අම්මාගෙන් තාත්තාගෙන් බැණුම් ද අසයි.තරුණ වියට එළැඹුණු පසු ද එදා ගුරුන්නාන්සේ චිත්‍ර අඳින දෙස බලා සිටි කොලු ගැටයා මිනිස් රුව ඇඳීමට විශේෂ කැමැත්තක් ඇල්මක් දැක්වූයේ ය. අද ඔහු වැඩිහිටියෙකි. එහෙත් අදටත් ඔහු මිනිස් රුව ඇඳීමට කැමැතිය. කුමන දෙය ඉගෙන ගත්ත ද තමා තුළ වූ නිර්මාණ ශිල්පියාට තමන් අතහැර යාමට ඉඩ නුදුන් ඔහු අද තම වෘත්තීය ලෙස ද තෝරාගෙන ඇත්තේ කලාවයි.ඔහු අපට වැදගත් වන්නේ ඇයි. ඔබට ඇතැම් විට ප්‍රශ්නයක් නැ‍ඟෙන්නට පුළුවන. ඔහු අපට වැදගත් වන්නේ මෙන්න මේ නිසාය. විශ්‍රාම වැටුප් දෙපාර්තමේන්තුවේ මෙන් ම තානායමේ ලාංඡන ශිල්පියා ඔහු ය.මාතර පඹුරන උපන් සුදත් ගමගේ නම් වූ ඔහු පස් දෙනෙකුගෙන් යුත් පවුලේ වැඩිමලා ය. රාහුල මහා විද්‍යාලයෙන් ඉගෙනුම ලැබූ සුදත් එහිදී ශිෂ්‍යත්ව විභාග සමත්ව වැඩිදුර අධ්‍යාපනය සඳහා තෙලිජ්ජවිල මධ්‍ය මහා විද්‍යාලයට ඇතුළත් විය. විද්‍යා විෂයන්ගෙන් උසස් පෙළට ඉගෙනුම ලැබූ සුදත් ඉන් අනතුරුව විද්‍යාව, ඉංග්‍රීසි, ගණිතය ආදී විෂයන් සඳහා උපකාරක පන්ති පැවැත්වූයේය. “මම ඉගෙන ගත්තේ ජීව විද්‍යා අංශයෙන්. නමුත් පොඩි කාලේ ඉඳලම මම චිත්‍ර ඇන්දා. මට මතකයි මම පාසලේ පැවැත්වුණ ප්‍රදර්ශනවලට ඊරියගොල්ල මහත්තයගේ පින්තූරය ඇන්දා. ඒ කාලේ හින්දි සිනමාවේ ජනප්‍රිය තරුවක් වෙලා හිටිය වෛජයන්ති මාලාගේ රුව ඇන්දා මම ඇඳපු ගැලිලියෝ ගැලිලිගේ චිත්‍රයක් සෑහෙන කලක් යනතුරු තෙලිජ්ජවිල මධ්‍ය මහා විද්‍යාලයේ තිබුණා. කලාවට මගේ විශේෂ කැමැත්තක් තිබුණට රැකියා අවස්ථා ලබාගැනීමේ අදහසින් තමයි විද්‍යා විෂයන් කළේ. මට අවුරුදු විසි පහක් විතර කාලෙදි නැ‍ඟෙනහිර ජර්මනියට යාමට අවස්ථාවක් ලැබුණා.”ඔහු යෞවනයෙකුව සිටිය අවදියේදී වාමාංශික දේශපාලනයට වැඩි නැඹුරුවක් දැක්වූයේ ය. 1959 දී අපේ රටෙන් නැ‍ඟෙනහිර ජර්මනියට මාක්ස් ලෙනින් වාදය ඉගෙන ගන්නට දෙවැනි වරට ගිය තැනැත්තා වූයේ සුදත් ගමගේ ය‍. සුදත් වසරක අධ්‍යයන කාලයක් සඳහා නැ‍ඟෙනහිර ජර්මනියට ගියේ 1985 කාලයේදීය. රටවල් හැටක තරුණ තරුණියන් සමඟ විවිධ ආකල්ප සිතුම් පැතුම් සමඟ සමාජය පිළිබඳව ඉගෙන ගැනීමට ඔහුට ඒ ගමනේදී ඉඩ ප්‍රස්ථාව ලැබිණි.“මට ඒ ගිය ගමනේදී දර්ශනය, ආර්ථික විද්‍යාව, ඉතිහාසය ආදි විෂයන් ඉගෙන ගැනීමට අවස්ථාව ලැබුණා. ඒ වගේම ලෝකය පිළිබඳව නිවැරැදිව දකින්නටත් මට පුළුවන්කම ලැබුණා. ජර්මනියේ සිට ලංකාවට පැමිණියාට පසුව මම වෘත්තියන් කිහිපයක නියැළුණා. මම විදේශගත වීමට පෙර ග්‍රැෆික් සැලසුම් චිත්‍ර ශිල්පියකු ලෙස ටීම් දැන්වීම් ආයතනයේ සේවය කළා.එහි ප්‍රධානියා ලෙස කටයුතු කළේ රත්න වර්ණ කියන මහත්මයා. ඔහු ඉන්දීය ජාතිකයෙක්. ඒ කාලේ මගේ මූලික වැටුප රුපියල් එක්දහස් දෙසීය පනහයි. එහිදී මට වෙළෙඳ චිත්‍ර ශිල්පය පිළිබඳව විශාල වශයෙන් පුහුණුවක් ලැබීමටත් අත්දැකීම් ලබා ගැනීමටත් හැකි වුණා.සුදත් කලක් ක්‍රියේටිව් හැන්ඩ් ආයතනයේ ද ඉන් පසුව, ජාත්‍යන්තර සාම පදනමේ ග්‍රැෆික් දෙපාර්තමේන්තුවේ කලා අධ්‍යක්ෂ ලෙස ද කටයුතු කළේය. ඊට අමතරව කලක් ශ්‍රී ලංකා විශ්ව විද්‍යාලයේ ද සේවය කළේය. එක්දහස් නවසිය අනූහත වසරේදී සුදත් තමන්ගේම කියා ආයතනයක් ආරම්භ කරන්නේය. මේ නව ඇරැඹුමත් සමඟ ඔහුට ලංකාවේ බොහෝ ප්‍රසිද්ධ පෞද්ගලික ආයතන සමඟ කටයුතු කිරීමේ අවස්ථාව ලැබෙයි. එමෙන් ලංකා සංචාරක මණ්ඩලයේ ඡායාරූප පුස්තකාලය ගොඩනැංවීම ද ඔහුට භාර වන්නේය.විශ්‍රාම වැටුප් දෙපාර්තමේන්තුවේ ලාංඡනය නිර්මාණය කරන්නට ලැබුණේ එහි අධ්‍යක්ෂ ජනරාල් ලෙස සිටි සුනිල් හෙට්ටිආරච්චි මහතාගේ ඉල්ලීමකට. ඒ වගේම තානායම ලාංඡනය කරන්න ලැබුණේ ආචාර්ය නාලක ගොඩහේවා මහතා නිසයි. ලංකාවේ ආධුනික හා දක්ෂතම ඡායාරූප ශිල්පීන්ගෙන් ඡායාරූප ගෙන්වා ඒවා වර්ගීකරණය කරලා අපි සකස් කෙරුවා. ඒ වගේම සංචාරක මණ්ඩලයට අයත් තානායම් නව ප්‍රමිතියට අනුව සකස් කිරීමේ අවස්ථාව මට ලැබුණා.”කලක් අභාවයට යමින් තිබු තානායම්වලට නව පෙනුමක් ලබාදීමේ කාර්යය ඔහු හොඳින්ම ඉටු කළේය. රටේ ඕනෑම තැනක සංචාරක මණ්ඩලයට අයත් තානායම්වල ඔහු විසින් නිර්මාණය කළ ලාංඡනයත් ඔහුගේ පිළිවෙළත් දක්නට තිබේ.“අපේ රටේ අය කැමැතියි තමන්ගේ ගෙදර වගේ පහසුවෙන් හුරු පුරුදු සත්කාර ලබමින් නවාතැනක ගතකිරීමට. අන්න ඒ කැමැත්තට අනුව තමයි අපි තානායම් පෙළ ගැස්සුවේ. මේ ව්‍යාපෘතියේදී ‘තානායම’ ලාංඡනයත් සමඟ මෙහිදී තිබිය යුතු කෑම බීම පවා අපි නිර්දේශ කළා.මුලින්ම අපි තානායම් විසිපහක ඡායාරූප අරගත්තා. “තානායම අලුත්වෙලා” කියන තේමා පාඨය යටතේ මේ නවීකරණය සිදුකළේ. මීට අමතරව ශ්‍රී ලංකා රක්ෂණ සංස්ථාවේ ප්‍රධාන ලෝගෝ එක වන මීමැස්සා මී වදය ලාංඡනයට අමතරව පරිපූර්ණ පාරිභෝගික සත්කාර පුහුණු වැඩසටහන සඳහා ද ලාංඡනයක් නිර්මාණය කිරීමේ අවස්ථාව මට ලැබුණා. එය කළේ දෙදහස් දහය වසරේදී.සුදත් අතීතයේ කළ නිර්මාණ කාර්යයන් පිළිබඳව එකින් එක සිහිපත් කරයි.වාණිජ චිත්‍ර ශිල්පයටත් දැන්වීම් කලාවටත් අමතර සුදත් ඡායාරූප කලාවේ ද නියැළෙයි. ඔහු හැම විටම උත්සාහ දරන්නේ වෙනස්ම වූ විශේෂිත වූ දැක්මක් තම කැමරා කාචයට හසුකර ගැනීමටය. ගාල්ල කෞතුකාගාරය නවීකරණය කිරීමේදී එම කටයුත්තට දායක වීමට ද ඔහුට අවස්ථාව ලැබිණි. ගාල්ල කෞතුකාගාරයේ ඔහු විසින් ගන්නා ලද ඡායාරූප රැසක්ම දැක ගැනීමට ද හැකිය.“අපි ඒ කටයුත්තට නිර්මාණශීලීව දායක වුණා. ඒ කටයුත්ත කළේ ජාතික උරුමයන් පිළිබඳ අමාත්‍යාංශය. ඡායාරූප වගේම විස්තර පුවරු නිර්මාණය කළේ අපේ ආයතනය. මීට අමතරව ආර්ථික සංවර්ධන අමාත්‍යාංශයේ දිවි නැඟුම ව්‍යාපෘතිය වෙනුවෙන් ගමින් ගමට යැවීමට අත්පොතක් නිර්මාණය කිරීම සිදුකළා. අපේ ආයතනය “ෆයිව් ෆින්ගස්” අතේ ඇඟිලි පහ වගේම අපේ ගෙදර සාමාජිකයනුත් පස්දෙනයි.ඒ සියලු නිර්මාණ කටයුතුවලට මගේ දරුවෝ තුන්දෙනා වගේම බිරිය පුෂ්පා වීරසිංහත් දායක වෙනවා. අපි මොන දේ හිතුවත් එය අවසානයට ක්‍රියාත්මක කරන්නේ අතේ ඇඟිලි පහ. මේ ඇඟිලි පහ එකට එකතු වන්නේ නැතිව කිසිම දෙයක් කරන්න බැහැ. අන්න ඒ අර්ථයෙන් තමයි ෆයිව් ෆින්ගස් කියන නම යෙදුවේ.පාසල් වියේ සිටම චිත්‍ර ඇඳීමට ප්‍රිය කළ සුදත් පාසල් වියේදී බොහෝ චිත්‍ර ප්‍රදර්ශන සඳහා ඉදිරිපත් වූයේය. ඇතැම් අවස්ථාවල ජයග්‍රහණය කළේය. තමන් කුඩා කල ජීවත්වූ පරිසරයේ දී ලැබු අත්දැකීම් ඔහු කලාව කෙරෙහි යොමු වීමට තවත් හේතුවක් විය.මම චිත්‍රවලට කැමැතියි. හැකියාවකුත් තිබෙනවා. නමුත් මම ඡායාරූප කරණය හෝ චිත්‍ර ශිල්පය යම් ආයතනයකට ගිහිල්ලා ඉගෙන ගත්තේ නැහැ. මම පුංචි කාලේ අපේ ගේ ඉස්සරහ තිබුණේ රේල් පාර. මිදුලට බැස්සාම දැක්කේ රේල් පාර. කෝච්චිය, කෝච්චිය යන ශබ්දය මට හිතන්න හුඟක් දේවල් ඉතිරි කළා. ඒ වගේ ම මං ඒ මඟින් බොහෝ දේ නිර්මාණශිලීව දුටුවා.අපි පොඩි කාලේ අපේ ගම්වල නිතර තොවිල් පවිල් කෙරුණා. තොවිල් පවිල් කියන්නේ සාමූහිකව සිදුවන්නක්. බලි ඇඳීම, කැටයම් කලාව, ගොක් සැරසිලි ආදි බොහෝ නිර්මාණාත්මක දේ තොවිල් පලවල්වලදී දකින්නට ලැබුණා. මේ සියලු ආභාසයන් මගේ නිර්මාණාත්මක දිවියට අත්දැකීමක් වෙන්න ඇති කියලා අද මට ජීවිතේ දිහා ආපසු හැරිලා බලන විට සිතෙනවා.ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=ay1403095</link>
    <topic>ගනුදෙනුවල සැලකිය යුතු ප්‍රගතියක් නෑ</topic>
    <author>තාරක වික්‍රමසේකර</author>
    <content>පෙර සතිය අවසානයේ 6254 ක් වූ ගනුදෙනු සංඛ්‍යාව සතිය ආරම්භක 03වැනිදා සඳුදා ගනුදෙනු 3637 ක් දක්වා අඩු විය. එදින මිලියනය ඉක්මවා ගනුදෙනු සිදු වූ සමාගම් දැක්වුණේ තුනක් සිට්රස් ලෙෂර් (WAR - 2015) - 2626273, ඩයලොග් (1516804), ටච්වුඩ් (1173034) සමාගම් පමණි.මිල ඉහළ යාම් අතුරින් සිංහපුත්‍ර ෆිනෑන්ස් (16.90) කැපී පෙනුණු අතර පහළ යාම් අතුරින් ආර්පිකෝ (7.20), ලයන් බෘෘවරි (8.00), මොරිසන්ස් (9.90), ෂර්ලිමාර් (16.50) සමාගම් කැපී පෙනුණි.පසු දින එනම් 04 වැනිදා අඟහරුවාදා වෙළෙද පොළ ගනුදෙනු යළි ඉහළ ගියේය. ඒ ගනුදෙනු සංඛ්‍යාව 4233 ක් දක්වා ඉහළ යමිනි. එදින දේශීය ආයෝජකයින් 4029 ක්ද විදේශීය ආයෝජකයන් 204 ක් ද ගනුදෙන් සඳහා යොමු වී තිබුණි. පෙර දින දේශීය ආයෝජකයන් 3424 ක් හා විදේශීය ආයෝජකයන් 213ක් ඒ සඳහා යොමු වී තිබුණි. මිල ඉහළ යාම් අතුරින් ගුඩ් හෝප් (47.00) සිලෝන් ටුබැකෝ (16.60) සමාගම් කැපී පෙනුණු අතර මිල පහළ යාම් අතුරින් සෙලින්කෝ ඉන්ෂුවරන්ස් (24.90), ජී එස් ෆිනෑන්ස් (39.90) කැපී පෙනුණි. සෙලිසින්ග් සමාගමේ කොටස මිල රුපියල් 128.30කින් ඉහළ ගියද අලෙවි වූයේ සමාගමේ කොටස් තුනක් පමණි.මිලියනය ඉක්මවා කොටස් අලෙවි වූ සමාගම් ගණන පහක් ලෙස දැක්වුණි. පී සී හවුස් (1171755), ටෝකියෝ සිමෙන්ට් ඡන්ද බලය රහිත ( 1289743), අමානා බෑන්ක් (10656519), වැලිබල් වන් (1865488) සමාගම් කැපී පෙනුණි.5 වැනිදා බදාදා වෙළෙඳ පොළ ගනුදෙනු යළි අඩුවිය. ගනුදෙනු සංඛ්‍යාව දැක්වුණේ 3637 ක් ලෙසයි.ඩයලොග් (2411176), එක්ස්පෝ ලංකා (1274514), එෆ් එල් සී හෝල්ඩින්ග්ස් (3205515) සමාගම් මිලියනය ඉක්මවා කොටස් අලෙවි වූ සමාගම් ය. මිල ඉහළ යාම් අතුරින් සමාගම් එතරම් කැපී නොපෙනුණු අතර මිල පහළ යාම් අතුරින් කැපී පෙනුණේ ලී හෙජස් (12.40), මොරිසන්ස් (10.00), ජී එස් ෆිනෑන්ස් (22.30), සමාගම් ය.පෙර සතිය අවසානයේ සිකුරාදා සමස්ත කොටස් මිල දර්ශකය දැක්වුණේ ඒකක 5940.31ක් ලෙසිනි. එය සතිය ආරම්භක සඳුදා ඒකක 5914.01 ලෙසත් අඟහරුවාදා ඒකක 5936.62 ලෙසත් බදාදා ඒකක 5936.43 ලෙසත් දැක්වුණි. එස් ඇන්ඩ් පී එස් එල් 20 දර්ශකය පෙර සතියේ අවසාන සිකුරාදා දැක්වුණේ ඒකක 3223.66 ලෙසිනි. එය සතිය ආරම්භක සඳුදා ඒකක 3213.89 ලෙසත් අඟහරුවාදා එම දර්ශකය ඒකක 3221.42ක් ලෙසත් බදාදා ඒකක 3216.97ලෙසත් දැක්වුණි.සතිය පුරාව වෙළෙඳ පොළ පහළ යාම් වාර්තා වුවද ඇතැම් සම්ගම්හි කොටස් එක්වරම ඉහළ යාමත් මෙහිදී විශේෂික ලක්ෂණයක් විය. කෙසේ වුවත් ආයෝජකයන් එතරම් උනන්දුවක් නොදැක්වීම නිසා මන්දගාමී ස්වභාවය එලෙසම පැවැතිණි. සී අයි එෆ් එල් වැනි අර්බුදයන්ට ලක් වූ සමාගම්හි පවා කොටස් ලබා ගැනීමට ආයෝජනයන් උනන්දුවක් දක්වා ඇත්තේ සමාගමේ ස්ථාවර භාවය නොව එම කොටස්හි මිල අඩු නිසා අඩු මිලට මිලට ගෙන යම් සුළු හෝ ලාභයක් සහිතව අලෙවි කිරීම සඳහා ය. එසේ වුවත් බොහෝ සමාගම්හි කොටස් මිලට ගැනීමේදී ආයෝජකයන් එතරම් පැහැදීක් නොතිබුණු බව ගනුදෙනු දෙස බැලීමේදී පෙනී යයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj1403091</link>
    <topic>ශ්‍රී පාද පුදබිමේ පොලිතින් එකතු කිරීම පීපල්ස් ලීසිං නුවරඑළිය ශාඛාවෙන්</topic>
    <author/>
    <content>ශ්‍රී පාද පුදබිමේ පොලිතින් එකතු කිරීම පීපල්ස් ලීසිං නුවරඑළිය ශාඛාවෙන්පීපල්ස් ලීසිං නුවරඑළිය ශාඛාව මඟින් වාර්ෂිකව සංවිධානය කරනු ලබන පොලිතින් එකතු කිරීමේ පරිසර හිතකාමී වැඩසටහන 7 වැනි වරටත් ශාඛාවේ සියලුම කාර්ය මණ්ඩලයේ දායකත්වයෙන් අතිසාර්ථක ලෙස පසුගියදා ක්‍රියාත්මක විය. හැටන් මාර්ගයේ විසිරී තිබූ පොලිතින් කවර හා අනෙකුත් දිරාපත් නොවන ද්‍රව්‍ය එක්රැස් කරමින් විධිමත් ලෙස ඒවා බැහැර කිරීම මෙහි දී සිදු විය.ශ්‍රී පාද පුද බිම වන්දනාමාන කිරීම සඳහා පැමිණෙන බැතිමතුන් ගෙන එනු ලබන පොලිතින් මලු වෙනුවට රෙදි වලින් නිම කරන ලද මලු 500ක් බැතිමතුන් වෙත පිරිනැමීමට මෙහිදී පීපල්ස් ලීසිං කාර්යය මණ්ඩලය සැදැහැ සිතින් යුතුව කටයුතු කරන ලදී. සාම විහාරය අවට නා පැළ රෝපණය කිරීමේ වැඩසටහනක් ද සිදු කෙරිණි.ලීටර් 1000ක ධාරිතාවයෙන් යුතු 2 වන පානීය ජල ටැංකිය ඉඳිකටුපාන ආශ්‍රිතව ස්ථාපිත කළ අතර මෙහි පළමු ජල ටැංකිය පසුගිය වසරේ මහගිරිදඹ ප්‍රදේශයේ ස්ථාපිත කෙරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj1403092</link>
    <topic>සෙත්සුව ප්‍රාණජීව මැලේසියාවටත්</topic>
    <author/>
    <content>සෙත්සුව ප්‍රාණජීව මැලේසියාවටත්ප්‍රාණජීව ඖෂධය මැලේසියාවට හඳුන්වාදුන් අවස්ථාවට සහභාගි වූ මැලේසියානු පාර්ලිමේන්තුවේ සෙනෙට් සභික ප්‍රාන්ත රාජ්‍ය අංශයේ නියෝජ්‍ය අමාත්‍ය ආචාර්ය ලොගෝබාලා මොහාන්, මැලේසියාවේ ශ්‍රී ලංකා නියෝජ්‍ය මහ කොමසාරිස් මේජර් ජනරාල් එස්.ආර්.මානවඩුගේ මැලේසියාවේ ඉන්දීය වාණිජ මණ්ඩල විධායක අධ්‍යක්ෂ සිල්වරාජ් කාස් ට්‍රේඩර්ස් හි හිමිකාරිනී කැසෙන්ඩා ස්ටීවන්, වෛද්‍ය ප්‍රභූ කුමාර් රාජු මහත්ම මහත්මීන් සෙත්සුව ප්‍රාණජීව ආයතනයේ කළමනාකාර අධ්‍යක්ෂ සභාපති වෛද්‍ය සුජීව විතානගේ මහතා සමඟ.සෙත්සුව ප්‍රාණජීව ඖෂධය, මේ වන විට ඇමෙරිකාව ඇතුළු රටවල් අටකට අපනයනය කෙරේ. ඒ අතරට එක්වූ අලුත්ම රට වන්නේ මැලේසියාවය. සෙත්සුව ප්‍රාණජීව ඖෂධය එරටට හඳුන්වාදීම පසුගියදා ක්වාලාලාම්පූර් නගරයේ දී සිදුකෙරිණි. ක්වාලාලාම්පූර් සහ සෙලැන්ගර්හි ඉන්දීය වාණිජ මණ්ඩලයේ සභාපති වන මදු සූදාන් නායර් මේ අවස්ථාවේ දී ප්‍රකාශ කළේ මෙය ශ්‍රී ලාංකීය ආයුර්වේද අංශය ලැබූ තවත් විශාල ජයග්‍රහණයක් බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj1403093</link>
    <topic>ගනුදෙනුකරු ආරක්ෂණ සහතිකය දිනූ ප්‍රථම ක්ෂුද්‍ර මූල්‍ය සමාගම LOMC</topic>
    <author/>
    <content>ගනුදෙනුකරු ආරක්ෂණ සහතිකය දිනූ ප්‍රථම ක්ෂුද්‍ර මූල්‍ය සමාගම LOMC‘ස්මාට් කැම්පේන්’ යනු ගනුදෙනුකරුවන් ආරක්ෂා කරගනිමින් ක්ෂුද්‍ර මූල්‍ය කර්මාන්තයේ මාර්ග දර්ශකයා ලෙස වර්ධනය වන ජාත්‍යන්තර ආයතනයකි. ලොව පුරා ක්ෂුද්‍ර මූල්‍ය ආයතන පොදු අරමුණක් වටා එකමුතු කරන ස්මාට් කැම්පේන්, LOLC  මයික්‍රො ක්‍රෙඩිට් සමාගම වෙත පසුගියදා තවත් සුවිශේෂී සම්මානයක් පිරිනැමීය. LOLC මයික්‍රො ක්‍රෙඩිට් සමාගම (LOMC) ‘ස්මාට් කැම්පේන්’ ගනුදෙනුකරු ආරක්ෂණ සහතිකයෙන් එලෙස පිදුම් ලැබුවේ එසේ ඇගයීමට ලක්කර, එම ජගත් කීර්ති නාමය හිමිකරගත් ප්‍රථම ශ්‍රී ලාංකික ක්ෂුද්‍ර මූල්‍ය සමාගම බවට පත්වෙමිනි.ලොව පුරා 4000කට අධික සාමාජික ආයතනවලින් සමන්විත ‘ස්මාට් කැම්පේන්’ ආයතනය විසින් ගනුදෙනුකරුවන් ආරක්ෂා කිරීම වෙනුවෙන්ම සැකසූ ප්‍රතිපත්ති මාලාව LOMC සහ එහි කාර්ය මණ්ඩලය මඟින් අනුගමනය කරන බවට සහතික කරයි.මෙම ජයග්‍රහණය පිළිබඳ අදහස් දක්වමින් LOMC අධ්‍යක්ෂ / ප්‍රධාන විධායක රවී තිසේරා මහතා මෙසේ පැවසීය. “ LOMC මෙම කීර්තිමත් සම්මානය හිමිකරගත් ශ්‍රී ලංකාවේ ප්‍රථම ක්ෂුද්‍ර මූල්‍ය ආයතනය බවට පත්වෙමින් මෙවර එම සම්මානයෙන් පිදුම් ලැබූ ජාත්‍යන්තර ආයතන 13 අතරට එක්වීම සැබැවින්ම අප ලද විශාල ගෞරවයකි. මෙමඟින් වගකීමෙන් යුත් ණය ක්‍රියාවලියක් උදෙසා අපගේ කැපවීම පිළිබිඹු කරයි. එලෙසම අනෙකුත් සියලු ක්ෂුද්‍ර මූල්‍ය සැපයුම්කරුවන්ට ද මෙම සහතිකය ලබාගැනීමට කටයුතු කිරීමට දිරිගැන්වීමක් කරන අතර මෙම ක්‍රියාවලිය අප රටේ ක්ෂුද්‍ර මූල්‍ය කර්මාන්තයේ යාන්ත්‍රණයක් ලෙස වැඩි දියුණු කරන ලෙසට ද බලධාරීන්ගෙන් ඉල්ලා සිටිමි.”“සේවය කිරීමට හොඳම ස්ථාන අතරට එක්වූ සංවිධානයක් ලෙස LOLC  මයික්‍රො ක්‍රෙඩිට් සන්නාමය ලෝක ප්‍රමිතීන් හා සම කිරීම සඳහා කාර්ය මණ්ඩලය කැපවීම සහ ඔවුන්ගේ බලවත් උද්‍යෝගයට මෙම ජයග්‍රහණය සාක්ෂි දරයි” රවි තිසේරා මහතා වැඩිදුරටත් සඳහන් කළේය.සමූහයේ සමූහ කළමනාකාර අධ්‍යක්ෂ / ප්‍රධාන විධායක කපිල ජයවර්ධන මහතා මෙසේ අදහස් දැක්වීය. “යුද්ධයේ නිමාවෙන් පසු ඇතිවී තිබෙන අසීමිත අවස්ථා‍වන් ගෙන් උපරිම ඵල නෙළා ගැනීම සඳහා අප සමූහයේ ක්‍රමෝපාය සැලැසුම ජාතික දැක්මට සමගාමීව සකස් කිරීම සමූහයේ වර්ධනයට රුකුලකි. සිය සිහින සැබෑකර ගැනීම සඳහා ජනතාව සවිබල ගැන්වීම LOMC දර්ශනය වන අතර, ගනුදෙනුකරු ආරක්ෂණ ප්‍රතිපත්ති සහ ක්‍රියාදාම කෙරෙහි යොමු වෙමින් ලද මෙම සහතිකය ඒ සඳහා තවදුරටත් අනුබල දීමකි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj1403094</link>
    <topic>නවලෝක - මෙට්‍රොපොලිස් රසායනාගාරයක් නාවලට</topic>
    <author/>
    <content>නවලෝක - මෙට්‍රොපොලිස් රසායනාගාරයක් නාවලටනවලෝක මෙට්‍රොපොලිස් නවතම රසායනාගාරය නාවල නාරාහේන්පිට පාරේ අංක 25 දරන ස්ථානයේ දී පසුගිය දා උත්සවාකාරයෙන් විවෘත කැරිණි.නවීනතම වෛද්‍ය උපකරණ හා මෙවලම්වලින් සමන්විතව මේ රසායනාගාර සේවාව මහජනතාවට පහසුකම් සලසන බව නවලෝක රෝහලේ සභාපති ජයන්ත ධර්මදාස මහතා පැවැසීය.මේ වන විට නවලෝක රසායනාගාර සේවාව මඟින් පරීක්ෂණ වාර්තා 4500 ක් සිදු කරනු ලබයි. මෙතරම් විශාල සංඛ්‍යාවක් පරීක්ෂණ ක්‍රියාත්මක කිරීමට අවශ්‍ය නවීන උපකරණ මේ රසායනාගාරවල ඇති අතර ඇතැම් පරීක්ෂණ සඳහා විශේෂඥ දැනුම හා තාක්ෂණය ලබා ගන්නා ලේ ඇතුළු අනෙක් සාම්පල හඳුනා ගැනීමට බාර්කෝඩ් ක්‍රමය උපයෝගී කරගන්නා නිසා කිසිදු ආකාරයකින් වෙනත් කෙනෙකුගේ සාම්පල මාරු වී යාමක් සිදු නොවන බව රෝහල සහතික වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj1403095</link>
    <topic>සෝනි නව කැමරා තාක්ෂණය චිත්‍රපට-රූපවාහිනී ශිල්පීන්ට දැනුම</topic>
    <author/>
    <content>සෝනි නව කැමරා තාක්ෂණය චිත්‍රපට-රූපවාහිනී ශිල්පීන්ට දැනුමනූතන 4K තාක්ෂණයෙන් යුතු සෝනි කැමරා නිෂ්පාදන පිළිබඳව ශ්‍රී ලංකාවේ රූපවාහිනී සහ සිනමා නිෂ්පාදකවරුන් අධ්‍යක්ෂවරුන් කැමරා ශිල්පීන් සහ තාක්ෂණික ශිල්පීන් මෙන්ම නිෂ්පාදන ආයතන දැනුවත් කිරීමේ වැඩමුළුවක් පසුගියදා කොළඹ පැවැත්විණි. ඒ සඳහා සෝනි අග්නිදිග ආසියානු කලාපීය සමාගමත්, ශ්‍රී ලංකාවේ සිඩ්ල්ස් සෝනි ආයතනයත් දායකත්වය දැරූ අතර ‘Beyond Definition’ නම් වූ මෙම වැඩමුළුවේ දී සෝනි වෘත්තීය කැමරා නිෂ්පාදනයන්හි යාවත්කාලීනභාවය පිළිබඳව අග්නිදිග ආසියානු කලාපය නියෝජනය කරමින් ස්ටීවන් යිම් මහතා කරුණු දැක්වූ අතර, ශ්‍රී ලංකාව නියෝජනය කරමින් සීඩ්ල්ස් ආයතනයේ කේ.උදේෂි මහතා ද සෝනි සිංගප්පූරු ආයතනය නියෝජනය කරමින් කෙවින් හී මහතා ද මෙම වැඩමුළුවට සහභාගී වූහ.වැඩමුළුවේ ආරාධිත දේශකයා ලෙස සහභාගී වූයේ ප්‍රවීණ රූපවාහිනී සහ සිනමාකරුවකු වන බර්ට්‍රම් නිහාල් මහතාය. ඔහුගේ දේශනයට තේමාව වූයේ ‘4K තාක්ෂණය, එහි අභියෝග සහ සෝනි කැමරා භාවිතය’ යන්නයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj1403096</link>
    <topic>වාස්තු විද්‍යාඥයන්ගේ මහ සභාව රැස්වෙයි</topic>
    <author/>
    <content>වාස්තු විද්‍යාඥයන්ගේ මහ සභාව රැස්වෙයිවාස්තු විද්‍යාඥයන්ගේ ආයතනයේ සභාපති චිත්‍රා වෙඩික්කාර සභාව අමතයි. ශ්‍රී ලංකා වාස්තු විද්‍යාඥයින්ගේ ආයතනයේ වාර්ෂික මහා සභා රැස්වීම පසුගියදා පැවැත්විණි. මෙවර සැසිවාරයෙහි සමස්ථ තේමාව වූයේ “වාස්තු විද්‍යාව අනාගත සංකල්පනයට” යන්න වන අතර සංවර්ධනය වන ශ්‍රී ලංකාව තුළ වාස්තු විද්‍යාවේ සහ වාස්තු විද්‍යාඥයාගේ වෘත්තීය භූමිකාව සාකච්ඡාවට ගැනුණි.මෙම මහා සභා රැස්වීමේදි නව කවුන්සිල් සාමාජිකයින් සත් දෙනෙක් පත්වීම් ලත් අතර ශ්‍රී ලංකා වාස්තු විද්‍යාඥයින්ගේ ආයතනයේ ප්‍රගතිය පිළිබඳ සවිස්තරාත්මක දැක්මක් සැපයූ වාර්ෂික වාර්තාව ද පිළිගන්වනු ලැබීය. එසේම සාමාජිකත්වයට, වෘත්තියට සහ අනාගත සැලසුම් ආදියට බලපාන කරුණු සම්බන්ධයෙන් ද මෙහිදී සාකච්ඡා කෙරුණි. මෙම සාකච්ඡාවන්ට සමාජ සත්කාරක ව්‍යාපෘතීන් සහ වාස්තු විද්‍යාව දිවයිනේ ග්‍රාමීය ප්‍රදේශයන්ට රැගෙන යාම ආදිය ද ඇතුළත් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj1403097</link>
    <topic>Treadmill පාරිභෝගිකයන් සියයකට නොමිලේ වෛද්‍ය පරීක්ෂණ</topic>
    <author/>
    <content>Treadmill පාරිභෝගිකයන් සියයකට නොමිලේ වෛද්‍ය පරීක්ෂණලංකා හොස්පිටල්ස් ආයතනික විකිණුම් සහකාර කළමනාකාර ඉර්ෆාන් කල්ඩීන් මහතා, Quantum Fitness හි කළමනාකාර අධ්‍යක්ෂ නොමාල් විජේරත්න මහතා, ලංකා හොස්පිට්ල් හි ප්‍රධාන විධායක නිලධාරී ලකිත් පීරිස් මහතා සහ Lanka Hospitals හි තත්ත්ව සහ වෙළඳ සහකාර කළමනාකාර තනුෂ්කා වඩුගේ මහත්මිය.ශාරීරික යෝග්‍යතා උපකරණයන්හි ප්‍රමුඛයා වන Quantum Fitness වෙතින් Treadmill උපකරණ මිලදී ගන්නා පාරිභෝගිකයින් හට ලංකා හොස්පිටල් වෙතින් නොමිලේ වෛද්‍ය පරීක්ෂණයක් සිදු කරගැනීමේ විශේෂ වැඩසටහනක් අරඹයි.මෙම පැකේජයන් නිර්මාණය කර ඇත්තේ වෛද්‍ය නිලධාරියෙකු විසින් වෛද්‍ය පරීක්ෂණයක් පැවැත්වීමෙන් පාරිභෝගිකයන්ට සිය ශාරීරික යෝග්‍යතාවය හඳුනාගැනීමේ අවස්ථාවද සලසා දෙමිනි. මෙම පරීක්ෂණ සියල්ල පැවැත්වීමෙන් අනතුරුව පරීක්ෂණ ප්‍රතිඵල පිළිබඳව පාරිභෝගිකයන් හට නොමිලේ පෝෂණවේදීන්ගෙන් සහ විශේෂඥ වෛද්‍යවරයෙකුගෙන් උපදෙස් ලබා ගැනීමේ අවස්ථාව උදා වෙනවා.” වෛද්‍ය නිලධාරිනි වෛද්‍ය චමින්දි ජයසූරිය ප්‍රකාශ කර සිටියාය.Quantum Fitness හි අලෙවි විධායක චින්තක විජේතුංග ප්‍රකාශ කර සිටියේ, ශාරීරික යෝග්‍යතාවය මෙන්ම සෞඛ්‍යය යහපත්ව පවත්වාගෙන යාමට ව්‍යායාම්වල නිරතවීම වැදගත් වෙනවා. එබැවින් මෙම වැඩසටහන පසුපස ඇති අරමුණ වන්නේ ශරීරයේ බර සහ පෝෂණ පුරුදු ආදිය ඇතුළු සිය සෞඛ්‍ය තත්ත්වය පිළිබඳව ව්‍යායාම්වල නිරත පුද්ගලයින් දැනුවත් කිරීමයි.” යනු‍ෙවනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj1403098</link>
    <topic>බ්‍රැන්ඩික්ස් ‍ෙල් දන් දී වාර්තා තබයි</topic>
    <author/>
    <content>බ්‍රැන්ඩික්ස් ‍ෙල් දන් දී වාර්තා තබයිජාතික රුධිර පාරවිලයන සේවාවේ අධ්‍යක්ෂ ජනරාල්, වෛද්‍ය අනිල් දිසානායක මහතා බ්‍රැන්ඩික්ස් සමූහයේ ප්‍රධාන මානව සම්පත් නිලධාරී, ඉෂාන් දන්තනාරායන මහතාට ඇගයීමේ සම්මානය පිරිනමයි. බ්‍රැන්ඩික්ස් සමූහයේ සමූහ මානව සම්පත් කළමනාකරු, කර්නල් සුජිත් ජයසේකර සහ ජාතික රුධිර මධ්‍යස්ථානයේ උපදේශක, වෛද්‍ය ගාමිණි ‍පෙරේරා මහත්වරු ද මෙහි වෙති.2013 වසරේදී ජාතික රුධිර පාරවිලයන සේවයට වැඩිම ලේ ප්‍රමාණයක් දන්දුන් පුද්ගලික සමාගම ලෙසින් ඇඟලුම් අපනයනයේ මෙරට ප්‍රමුඛතම සමාගම් සමූහය වන බ්‍රැන්ඩික්ස් ඇගයීමට පත් වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj1403099</link>
    <topic>පිරිසිදු සයිබර් සංස්කෘතියක් සඳහා මයික්‍රොසොෆ්ට් සමාගම සටනට</topic>
    <author/>
    <content>පිරිසිදු සයිබර් සංස්කෘතියක් සඳහා මයික්‍රොසොෆ්ට් සමාගම සටනටව්‍යාජව පිටපත් කළ මෘදුකාංග නිසා පරිගණකවලට හානි වීමේ වැඩි ඉඩකඩක් ඇති බව මයික්‍රොසොෆ්ට් සමාගම නිවේදනය කරයි.දකුණු සහ අග්නිදිග ආසියාව කේන්ද්‍ර කොට ගෙන 2013 වර්ෂයේදී සිදු කරන ලද විශේෂ අධ්‍යයනයකින් අනතුරුව මෙම නිගමනයට එළඹි බව පවසන මයික්‍රොසොෆ්ට් සමාගම මේ හේතුව නිසා නියමාකාරායෙන් මෘදුකාංග ස්ථාපිත කරන ලද පරිගණක මිලදී ගැනීමට පාරිභෝගිකයන් අවධානය යොමු කළ යුතු බව ද අවධාරණය කරයි.ඒ පිළිබඳ අදහස් දක්වමින් තොරතුරු සහ සන්නිවේදන තාක්ෂණ ආයතනයේ නීති අධ්‍යක්ෂ ජයන්ත ප්‍රනාන්දු මහතා පැවසුවේ සයිබර් අවකාශය තුළ එල්ල වෙන මෙම තර්ජන සහ සයිබර් අපරාධ නිසා රටේ තොරතුරු තාක්ෂණ ක්ෂේත්‍රයේ ප්‍රගතියට අහිතකර බලපෑමක් එල්ලවෙන බවයි. මේ ප්‍රශ්නයට විසඳුම් ලබා දීමට රජය මේ වන විට ප්‍රතිපත්තිමය තීරණ රැසක් ගෙන ඇති බව පැවසූ ප්‍රනාන්දු මහතා 2007 අංක 24 දරන පරිගණක අපරාධ පනත ක්‍රියාත්මක කිරීම ඒ අතරින් ප්‍රමුඛ පියවරක් බව ද සඳහන් කළේය.ගෝලීය වශයෙන් සිදුවන සයිබර් අපරාධවලට වැට බැඳීම සඳහා මයික්‍රොසොෆ්ට් සමාගම මෑතකදී ‘සයිබර් අපරාධ මධ්‍යස්ථානය’ ස්ථාපිත කළ අතර ජාත්‍යන්තර වශයෙන් මෙම ක්ෂේත්‍රයේ සිටින ඉහළම පෙළේ විශේෂඥයන් මෙම මධ්‍යස්ථානය සමඟ එක්ව සයිබර් අපරාධ මැඬලීම සඳහා ක්‍රියා කරන බව ද මයික්‍රොසොෆ්ට් සමාගම ප්‍රකාශ කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj14030910</link>
    <topic>ඔස්රාම් දැනුම බෙදා දීමේ සම්මන්ත්‍රණ</topic>
    <author/>
    <content>ඔස්රාම් දැනුම බෙදා දීමේ සම්මන්ත්‍රණනිරන්තරයෙන් දැනුම බෙදාදීමේ වැඩසටහන්වල නිරත වන ඔස්රාම් ‍විසින් මෑතකදී “Light is OSRAM” යන තේමාව යටතේ සම්මන්ත්‍රණ දෙකක් පවත්වන ලදී.පළමු වැඩසටහන පෙබරවාරි මස 6 වැනිදා පැවැත්වූ අතර එය ගනුදෙනුකරුවන් සහ බෙදාහරින්නන් වෙනුවෙන් සංවිධානය වී තිබිණි. 7 වැනිදා පැවැති දෙවන වැඩසටහන වෘත්තිකයින් සහ ඒ පිළිබඳව උනන්දුවක් දක්වන්නන් (වාස්තු විද්‍යාඥයින්, උපදේශකයින්, ඉංජිනේරුවන්) වෙනුවෙන් සංවිධානය වී තිබිණි.ඉන්දියාවේ සහ සිංගප්පූරුවේ ඔස්රාම් ආයතන වෙතින් සහභාගි වූ ජ්‍යෙෂ්ඨ නියෝජිතයින් විසින් වැඩසටහන පුරාවටම ඉදිරිපත් කිරීම් සිදු කරන ලදී. ඊට අමතරව, ඩිමෝ හි ආලෝකකරණ දෙපාර්තමේන්තුව විසින් ඔස්රාම් හි නවතම තාක්ෂණයන් පිළිබඳව විස්තරාත්මකව ඉදිරිපත් කළ අතර CFL විදුලි බුබුලේ සිට LED බුබුල දක්වා, ගොඩනැඟිලි ආලෝකකරණයේ සිට වීදි ආලෝකකරණයට මෙන්ම පරිසර ආලෝකකරණයේ සිට වෙළෙඳසල් ආලෝකකරණය දක්වා වූ ඉදිරිපත් කිරීම ඒවාට ඇතුළත් විණි.ඔස්රාම් ආසියා පැසිෆික් උප සභාපති ආනන්ද දාස් ගුප්තා මහතා, ඔස්රාම් ඉන්දියා විකුණුම් ප්‍රධානී රූපේෂ් රෙඩි මහතා, මොහාන් මලික් මහතා, සාමාන්‍යාධිකාරි මෙගා සෝනි මහත්මිය, නිෂ්පාදන කළමනාකාර සචින් ගවර් මහතා සහ අපනයන කළමනාකාර විජය බට් මහතා ඊට සහභාගි වූ අතර, ඩිමෝ නියෝජනය කරමින් රංජිත් පණ්ඩිතගේ මහතා, චන්න වීරවර්ධන මහතා, ආලෝකකරණ අංශයෙහි සාමාන්‍යාධිකාරි ෆ්ලොයිඩ් නෙසරාජා මහතා, ව්‍යාපෘති සඳහා වූ ආ‍ලෝකකරණ අංශයෙහි නියෝජ්‍ය සාමාන්‍යාධිකාරී දමිත් මීගහගේ මහතා සහ අධ්‍යක්ෂවරු ද සාමාන්‍යාධිකාරිවරු ද සහභාගී වූහ. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj14030911</link>
    <topic>EZY දසවැනි වසර සමරයි</topic>
    <author/>
    <content>EZY දසවැනි වසර සමරයිඩොලර් මිලියන 160 ක වත්කම්වලට හිමිකම් කියනු ලබන සිංගප්පූරුවේ EZY Infotech සමාගමේ පරිපාලිත සමාගමක් වන ශ්‍රී ලංකාවේ EZY සමාගම් සමූහය මෙරට සිය ව්‍යාපාර කටයුතු ආරම්භ කර දසවැනි සංවත්සරය සමරනු ලැබීය.2004 වසරේ දී මෙරට දී තනි පුද්ගල ව්‍යාපාරයක් ලෙස ඇරඹි දා පටන් අද වන විට සමාගම් සමූහයක් දක්වා වර්ධනය වීමට EZY සමත් වී තිබේ.මේ වන විට සමූහය සතුව සමාගම් 4 ක් තිබෙන අතර ඒවායෙහි ඒකාබද්ධ ආදායම රුපියල් බිලියන 2 ඉක්මවනු ලබයි.එසේම පසුගිය වසර 10 ක කාලපරිච්ඡේදය පුරාවට සේවකයින් 200 කට අධික සංඛ්‍යාවක් EZY හි සේවයෙහි නිරත වී තිබේ.කළමනාකාර අධ්‍යක්ෂ/ප්‍රධාන විධායක නිලධාරී ෂෆ්රාස් හම්සඩීන් මහතා මෙසේ කියා සිටියේය. “2004 වසරේ දී මෙරට පරිගණක එකලස් කර බෙදා හැරීමේ ආයතනයක් ලෙස ඇරඹි අප සමාගම අද වන විට රටේ සංවර්ධනයට විශාල දායකත්වයක් ලබා දෙන සමාගම් සමූහයක් බවට පත්ව තිබෙනවා.අපගේ පළමු සමාගම ආරම්භ කෙරුණේ eSys Technologies නමින්. අද වන විට පියවර ගණනාවක් ඉදිරියට යමින් තවත් සමාගම් 3 ක් අප සමාගම් සමූහයට එක් වී තිබෙනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj14030912</link>
    <topic>ඒෂියන් එලායන්ස් නව ශාඛාව රාගම</topic>
    <author/>
    <content>ඒෂියන් එලායන්ස් නව ශාඛාව රාගමඒෂියන් එලායන්ස් රක්ෂණ සමාගමේ රාගම ප්‍රාදේශීය බෙදාහැරීම් කළමනාකාර මනෝජ් ගුරුසිංහ, නියෝජ්‍ය සාමාන්‍යාධිකාරී (ජීවිත රක්ෂණ) සුරංග වඩුගේ, ප්‍රධාන විධායක නිලධාරී / අධ්‍යක්ෂ රමාල් ජාසිංහ, ප්‍රධාන මෙහෙයුම් නිලධාරී (ජීවිත රක්ෂණ) චූලා හෙට්ටිආරච්චි, අලෙවි කළමනාකාර (මීගමුව) මිහිලාල් නිශාන්ත මහත්වරුන් නව කාර්යාලය විවෘත කළ අවස්ථාව.ඒෂියන් එලායන්ස් රක්ෂණ සමාගම ශාඛා ජාලය තවදුරටත් පුළුල් කරමින් සිය නවතම ප්‍රාදේශීය කාර්යාලය, 46, කඩවත පාර, රාගම යන ස්ථානයේදී පසුගියදා විවෘත කරන ලදී. රාගම දී විවෘත වූ ඒෂියන් එලායන්ස් නව කාර්යාලය ශීඝ්‍රයෙන් දියුණු වන ප්‍රදේශයේ රක්ෂණ අවශ්‍යතා සඳහා සිය සේවා සැපයීමේ අරමුණෙන් පළපුරුදු කාර්ය මණ්ඩලයක් හා නවීන තාක්ෂණ සේවා පහසුකම් රැසක් ද සහිතව ස්ථාපනය කර ඇත. එමඟින් ඒෂියන් එලායන්ස් රක්ෂණ සමාගමට සුපුරුදු රක්ෂණ ක්ෂේත්‍රයේ ඉහළම වෘත්තීය සේවා උපදේශනයන් සිය පාරිභෝගිකයන්ට ලබා දීම සමාගමේ අරමුණයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj14030913</link>
    <topic>සෙලින්කෝ ලයිෆ් තවත් ප්‍රණාම ශිෂ්‍යත්ව 156 ක්</topic>
    <author/>
    <content>සෙලින්කෝ ලයිෆ් තවත් ප්‍රණාම ශිෂ්‍යත්ව 156 ක්පහ වසර කාණ්ඩයේ සෙලින්කෝ ලයිෆ් ප්‍රණාම ශිෂ්‍යත්ව ලාභීන් සමාගමේ අධ්‍යක්ෂවරු සමඟ.සෙලින්කෝ ලයිෆ් රක්ෂණ සමාගම විසින් තවත් 156 දෙනෙකු සඳහා රුපියල් මිලියන 8 කට වැඩි වටිනාකමක් සහිත ප්‍රණාම ශිෂ්‍යත්ව පසුගියදා පැවැති උත්සවයකදී පිරිනමන ලදී.සමාගම විසින් පැවැත්වූ සිය 13 වන වාර්ෂික ප්‍රණාම ශිෂ්‍යත්ව පිරිනැමීම මෙය වූ අතර මෙම වැඩසටහන ආරම්භ වූ 2002 වසරේ සිට මේ දක්වා ප්‍රණාම ශිෂ්‍යත්ව 1770 ක් ලබා දෙමින් සමාගම විසින් මේ සඳහා වෙන්කළ මුදල රුපියල් මිලියන 91 ඉක්මවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj14030914</link>
    <topic>කියා මෝටර්ස් හා මොබිල් ලුබ්රිකන්ට්ස් අත්වැල් බැඳගනී</topic>
    <author/>
    <content>කියා මෝටර්ස් හා මොබිල් ලුබ්රිකන්ට්ස් අත්වැල් බැඳගනීමොබිල් ලුබ්රිකන්ට්ස් සමාගමේ සාමාන්‍යාධිකාරී, ඩිලාන් සෙනෙවිරත්න හා කියා මෝටර්ස් (ලංකා) සමාගමේ ප්‍රධාන විධායක නිලධාරී, ඇන්ඩෲ පෙරේරා කියා ඩීසල් වාහන සඳහා මොබිල් ලිහිසි තෙල් භාවිත කිරීමේ අවබෝධාත්මක ගිවිසුම අස්සන් කළ අවස්ථාව.මොබිල් ලුබ්රිකන්ට්ස් සමාගම, ලෝක ප්‍රකට කියා මෝටර් රථ සඳහා ශ්‍රී ලංකාවේ බෙදා හැරීමේ නියෝජිතයා වන කියා මෝටර්ස් (ලංකා) සමාගම සමඟ පසුගියදා අවබෝධාත්මක ගිවිසුමකට අස්සන් තැබීය. එම ගිවිසුම යටතේ ශ්‍රී ලංකාවේ දී සේවා පහසුකම් සැපයෙන සියලු කියා ඩීසල් වාහන සඳහා මොබිල් ලිහිසි තෙල් භාවිත කෙරෙනු ඇත.මොබිල් ලුබ්රිකන්ට්ස් සමාගමේ සාමාන්‍යාධිකාරී, ඩිලාන් සෙනෙවිරත්න මහතා පැවසුවේ, ‘මෙම නව එකඟතාව කියා හා මොබිල් අතර පවතින ව්‍යාපාරික සබඳතාව සවිමත් කිරීමක් වීමට අමතරව මෙරට මෝටර් රථ ක්ෂේත්‍රයේ ගුණාත්මක බව වර්ධනය කිරීමක් වනු ඇත’ යන්නය. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aj14030915</link>
    <topic>වෙළෙඳ සේවා ප්‍රශ්නෝත්තර ශූරතාව 99X Technology කණ්ඩායමට</topic>
    <author/>
    <content>වෙළෙඳ සේවා ප්‍රශ්නෝත්තර ශූරතාව 99X Technology කණ්ඩායමටවෙළෙද සේවා ප්‍රශ්නෝත්තර ශූරතාවය වන Biz Quiz 2014 වැඩසටහනේ තොරතුරු තාක්ෂණ මෘදුකාංග අංශයේ ජයග්‍රහණය පිට පිට දෙවන වරටත් දිනා ගැනීමට 99X Technology කණ්ඩායමට හැකි විය.සිය අං‍ශයේ පළමු ස්ථානය හිමිකර ගැනීමට අමතරව ලකුණු 25ක සංඛ්‍යාවක් ලබා ගනිමින් සමස්ත ශ්‍රේණිගත කිරීමේ 6 වැනි ස්ථානයට පත්වීමට ද එම කණ්ඩායමට හැකි විය.99X Technology කණ්ඩායම ජ්‍යෙෂ්ඨ මෘදුකාංග ඉංජිනේරුවරුන් වන කලණමිත් මාන්නප්පරුම, ඉවන්ත සෙනෙවිරත්න, ඇසෝසියේට් ටෙක් ලීඩ් මනෝෂ සිල්වා, කළමනාකරණ සහායක නාලක සෙනෙවිරත්න විසින් නියෝජනය කෙරුණු අතර ඇසෝසියේට් ටෙක් ලීඩ් ශිරන්ත ද අල්විස් විසින් කණ්ඩායමේ නායකත්වය දරනු ලැබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>09</day>
    </date>
    <link>http://www.silumina.lk/2014/03/09/_art.asp?fn=aw1403091</link>
    <topic>මියගිය ආච්චි ප්‍රේතියක් වී ඇවිත් ඇඳ යට සිටින බළල් පැටවු ගැන කියයි</topic>
    <author>මතුගම</author>
    <content>“කවුද මේ ශරීරයට රිංගාගෙන අඬන්නේ?”“මහත්තයා මම නාග ලෝකෙ ඉඳලා ආවේ.”“හරි... හරි... කොහේ ඉඳලා ආවත් කමක් නෑ. මේ කවුද කියලා ඉන්නකෝ.”“මම බේබි නෝනා”“කවුද බේබි නෝනා කියන්නෙ?”“මේ දුවගෙ ආච්චි”“දැන් කියන්න කොහේ ඉඳල ද ආවේ කියලා.”“මම ආවේ නාග ලෝකෙ ඉඳලා.”“ඇයි ඉතින් නාග ලෝකෙ ඉන්නෙ නැතුව මොකටද මෙහේට ආවේ?”“මගේ පුතාලා තුන් දෙනා අරගෙන යන්නයි ආවේ. උන්වත් අරගෙන දිව්‍ය ලෝකෙ යන්න මට ඕනෑ.”“කොහෙද ඔය පුතාලා තුන් දෙනා ඉන්නෙ?”“මේ දුවගෙ ගෙදර”“මේ ගෙදර පුතාලා තුන් දෙනෙක් නැහැනෙ.”“නැත්තෙ මොකද? මගෙ ලොකු කොලුවයි, මද්දුම කොලුවයි, බාල කොලුවයි තුන් දෙනාම මුන්ගෙ ගෙදර කාමරේ ඇඳ යට ඉන්නවා.”“ඇඳ යට මොනවා කරනවා ද?”“උන් තවම පුංචි එවුන්. ඇඳ යට රෙදි කෑලි දාපු පෙට්ටියක ඉන්නේ. උන් දැන් බළල් පැටව්.”“ඉතින් මොකද අරගෙන යන්න බැරි වුණේ?”“අනේ පුතේ මම නාගයෙක් නෙ, මම කීප දවසක් ම ආවා. මගේ දරුවො තුන් දෙනා අරගෙන යන්න. ගෙට රිංගා ගන්න බැරි වුණා. ඔය අතරේ මේ කොල්ලෝ දෙන්නා ගල් ඉන්නකින් මගේ බඩට ගහලා මැරුවා. ඊට පස්සේ පෙරහැරක් පස්සෙන් ඈතකට අරගෙන ගිහින් මාව පිච්චුවා.”සුමනා මාවනැල්ල ප්‍රදේශයේ පදිංචිකාරියකි. දැනට හැට හැවිරිදි වියේ පසුවන ඇය දෙදරු මවකි. ඒ අය වයස අවුරුදු තිහේ සහ තිස් පහේ පසුවන පුතුන් දෙදෙනෙකි. සුමනාගේ සැමියා විශ්‍රාමිකයෙකි.සුමනා දැඩි ඇඟපත වේදනාවකින් පෙළෙන්නට වූයේ කිසිඳු වෛද්‍ය ප්‍රතිකාරයකින් සුවයක් නොලැබුවාය. ඊට අමතරව නිවස පුරා පැතිරෙන ඉවසිය නොහැකි දුර්ගන්ධයක් හමන්නට ද විය. මේ වෙනුවෙන් ශාන්ති කර්ම කීපයක් සිදු කළ ද ඒවායින් ද ප්‍රතිඵලයක් නොවීය.අවසානයේ “සිළුමිණ” පත්‍රයේ “සිත්මල්යායා” අතිරේකයේ සඳහන් ‘පියවි ඇසින් ඔබ්බට’ විශේෂාංගය කියැවූ සුමනාගේ සැමියා ඇය සමඟ ඇතුල්කෝට්ටේ ගුප්ත ගවේෂණ මධ්‍යස්ථානය සොයා ගියේය. ආධ්‍යාත්මීය ගවේෂකවරයා හමු වී ප්‍රතිකාර පැතීය.එදින ගවේෂණයේදී සුමනා ප්‍රලය වී දෑත් දෙපා දෙපසට විහිදුවමින් හිනාවෙන්නට වූවාය. ඉන් එහා දෙයක් සිදු නොවූයෙන් දින විසි එකක් ගමේ පන්සලේ දී බෝධි පූජා පවත්වා නැවත එන ලෙස ද මේ කාලය තුළ මස් මාළු කරවල බිත්තර උම්බලකඩ ආදිය ආහාරයට නොගන්නා ලෙස ද උපදෙස් දුන්නේය. ඒ උපදෙස්වලට අනුව බෝධි පූජා පවත්වාගෙන යද්දී සය වැනි දිනයේ සුමනා බෝ මළුවේ දී ප්‍රලය වී නාගයෙකු මෙන් බඩ ගාන්නට වූ බව ඇගේ සැමියා දුරකථනයෙන් ගවේෂකවරයාට දැනුම් දුන්නේය. ඒ ගැන නොතකා දිගට ම බෝධි පූජා පවත්වාගෙන යන ලෙස උපදෙස් දුන් ගවේෂකවරයා පපුවේ අමාරුවක් හැදුණොත් පමණක් රෝහලකට ගෙන යන්නැයි කීවේය. දෙවැනි සතියේ ඇගේ පපුවේ හා බඩේ වේදනාවක් වැලඳී එක් පැත්තක අත සහ කකුල අප්‍රාණික වන්නට විය. එවිට ඇය රෝහල් ගත කොට ප්‍රතිකාර ලබා දුන්නේය.බෝධි පූජා අවසන් කොට සුමනා නැවත පැමිණියාය. ඇය සමඟ ඇගේ ස්වාමි පුරුෂයාත් පුතුන් දෙදෙනාත් පැමිණියහ. ගවේෂකවරයා ඇය දිෂ්ටි ගැන්වීමට පෙර “මේ නාගයාගේ කතාව මොකක්දැ?” යි ඇසීය. දැනට කාලයක සිට දිග අඩි පහක් හයක් තරම් වූ නාගයෙක් පැමිණ නිවස වටා කැරකෙන්නට වූ බවත්, දිනක් දෙමවුපියන් ගෙදර නොසිටි අවස්ථාවක මේ කරදරයේ අවසානයක් නැති බැවින් පුතුන් දෙදෙනා එක්ව ගල් ඉන්නකින් ගසා නයා මරා දැමූ බවත්, දෙමවුපියෝ දන්නවා නම් එසේ කරන්නට ඉඩ නොදෙන බැවින් ඔවුන් ගෙදර නැති අවස්ථාවක් බලා එසේ කළ බවත් පුතුන් දෙදෙනා පැවසූහ.“මේ පෙරහැරක් පිළිබඳ සිද්ධිය කුමක්දැÓයි ගවේෂකවරයා නැවත ඇසීය.“නයා මැරූ බව අම්මලා දැනගන්නා බැවින් ඈතකට ගෙන ගොස් පුච්චා දමන්න අපි කතා කැර ගත්තා. අපි මැරුණු නයාවත් බූමිතෙල් කෑන් එකකුත් මල්ලක දාගෙන බයිසිකලයෙන් පිටත් වුණා. ගෙදරින් පිටත් වෙන කොට පාරේ පෙරහරක් ගියා. ගමේ ගෙදරක දානයකට හාමුදුරුවරු විසිපස් නමක් විතර බෙර දවුල් වාදනය කරමින් වැඩමෙව්වා. අපි බයිසිකලයෙන් බැහැලා පෙරහර පස්සෙන් ගියා. පෙරහර දානෙ ගෙදරට හැරුණාම අපි යන්න ගියා. පාළු ප්‍රදේශයකට ගිහින් බූමිතෙල් දමා නයා පිච්චුවා. මේවා කිසි දෙයක් මේ වෙනකම් අම්මයි තාත්තයි දන්නෙ නෑ.”“මේ ඇඳ යට ඉන්න ළමයි තුන් දෙනාගෙ කතාව මොකක්දැ” යි ගවේෂකවරයා නැවත ඇසීය.“අපේ ගෙදර ඉන්න බැළලි පැටව් ගහලා පූස් පැටව් තුන් දෙනෙක් ඉන්නවා. උන් පුංචි නිසා තවම ඉන්නෙ රෙදි කෑලි පෙට්ටියක” යැයි ඔවුහු විස්තර කළහ.ගවේෂකවරයා සුමනා දිෂ්ටි ගැන්වීය. ඇය හඬමින් බඩ බදාගෙන බිම පෙරළෙන්නට වූවාය. ගවේෂකවරයා ප්‍රශ්න කළේය.“ඇයි මේ බඩ බදාගෙන හඬන්නෙ?”“මුන් දෙන්නා මගේ බඩට යකඩ ඉන්නෙන් ගහපු තැන රිදෙනවා. ඒ වේදනාවටයි අඬන්නෙ.”ගවේෂකවරයා මෛත්‍රී කිරණ අල්ලා ඇගේ බඩ පපුව සුවපත් කළේය.“දැන් සනීපයි. දැන් සනීපයි මහත්තයා. දැන් ඒ වේදනාව දැනෙන්නෙ නෑ. දැන් තියෙන්නේ හිතේ වේදනාව.”“ඒ මොකද හිතින් වේදනා විඳින්නෙ?”“මහත්තයා මගේ පැටවුන්ට කෑම නැති කළා.”“මේ මම?”“ඔව් මහත්තයා මේ ගෙදරට මස් මාළු කරවල ගෙනෙන්න එපා කියපු නිසා මගේ දරුවො තුන් දෙනාට කන්න නැතුව ගියා.”තවත් දින හතක් බෝධි පූජා පවත්වා නැවත එන්නැයි ඔවුන්ට උපදෙස් ලැබුණි. ඒ කාලය තුළ නැවතත් නාගයෙක් නිවස වටා කැරකෙන්නට වූ බවත් නයාගේ බඩේ විශාල ලපයක් දකින්නට තිබූ බවත් ඔවුහු නැවත පැමිණි දිනයේ පැවසූහ.එදින සුමනා නැවත දිෂ්ටි ගැන්වීය.“මොකද මේ ගෙදරට ආයෙත් නයෙක් ආවැයි කියන්නෙ?” යි ගවේෂකවරයා ඇසීය.“ඒත් මම ම තමයි. මම නාග වේශයෙන් ආවා.”“මොන එහෙකට ද ආයෙත් ආවේ?”“මගේ පුතාලා දෙන්න බලන්නයි මම ආවේ. උන්ට දුක් විඳින්න දෙන්න බෑ. මට උන් තුන් දෙනාවත් අරගෙන දිව්‍ය ‍ලෝකෙ යන්න ඕනෑ. ඒකයි මම නිතර ඇවිත් ඉඩමේ සැරිසරන්නේ.”“ඔය විකාර නැතුව මේ ඉඩමෙන් පිටවෙලා යන්න.”“ඇයි මහත්තයා මගේ ඉඩමේ මම හිටියා ම කාටවත් මොකද?”“තමුන් දැන් බේබි නෝනා ආච්චි නොවෙයි. දැන් ප්‍රේතියක්. කර්මානුරූපව නයෙක් වෙලා උපන්නා. ඊට පස්සෙ මේ අය ගහලා මරලා පිච්චුවා. දැන් ප්‍රේතියක්. බේබි නෝනා මැරිලා දැනට අවුරුදු අසූවකටත් වැඩියි. මේ සුමනා ඔය ආච්චිව දැකලත් නෑ. ප්‍රේතියන්ට නිකම්ම එක පාරට දිව්‍ය ලෝකෙ යන්නත් බෑ. බළල් පැටව් අරගෙන යන්නත් බෑ. කර්මානුරූපව ඉපැදුණු බළල් පැටව් කවදා හරි ඒ විදියට ම මැරේවි. උන් ඉන්නේ තිරිසන් ආත්මයක. ආච්චි ප්‍රේත ආත්මයක. ඔය දෙගොල්ලට ම නිකම්ම දිව්‍ය ලෝකෙ යන්න බෑ.”“අනේ! එහෙනම් මම දිව්‍ය ලෝකෙ යන්නෙ කොහොම ද?”“පළමුවෙන් මේ දෙන්නා ගහලා මරපු එක ගැන තරහ මරහ හිතෙන් අත හරින්න. ඊළඟට බළල් පැටව් ගැන තියෙන ආදරය අත හරින්න. ඊට පස්සෙ හොඳට පුද පූජා පවත්වන සිද්ධස්ථානයකට ගිහින් එතැන සිදු කරන පින් දහම්වලට අත හිත දීලා සිත පහන් කර ගන්න. බණ කියන කොට, පිරිත් කියන කොට අහගෙන ඉන්න. එතකොට තමන්ට දිව්‍ය ලෝකෙට යන්න මාර්ගය සකස් වේවි.”“සාදු.... සාදු.... එහෙනම් මහත්තයා මම කැලණියට යන්න ආසයි. මට කැලණියට යන්න ඕනෑ.”නිවසේ සාංඝික දානයක් දී අටපිරිකරක් පූජා කොට, ආච්චිගේ නම කියා පින් අනුමෝදන් කරන ලෙස සුමනාගේ පවුලේ අයට උපදෙස් දුන්නේය.ඉන් පසුව නාගයාගේ පැමිණීම නතර විය. බේබි නෝනා ගේ ප්‍රේතාත්මය කැලණියට ගොස් ඇත.මතුගමමහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa1403161</link>
    <topic>ආගමික සංහිඳියාවක් නැතැයි කීම රට අස්ථාවර කිරීමේ කුමන්ත්‍රණයක්</topic>
    <author>රමණී සුබසිංහ</author>
    <content>මහ සඟරුවන පවසතිරමණී සුබසිංහමේ රටේ ආගමික සංහිඳියාවක් නැතැයි කියමින් රටට අහිතකර මතයක් ගොඩනැඟීමට ඇතැම් පිරිස් උත්සාහ ගැනීම කනගාටුවට කරුණක් බවත්, එමඟින් රටට අපකීර්තියක් ඇති වීමට ඉඩ ඇති බවත් මහා සංඝරත්නය පවසති.හිටපු ජනාධිපතිනි සහ දකුණු ආසියානු ප්‍රතිපත්ති හා පර්යේෂණ ආයතනයේ සභාපතිනි චන්ද්‍රිකා බණ්ඩාරනායක කුමාරතුංග මහත්මිය රටේ ආගමික සංහිඳියාව පිළිබඳව මතු කළ ප්‍රශ්න පිළිබඳව උන්වහන්සේලා සිය අදහස් මෙසේ පළ කරති.මේ පිළිබඳව අදහස් දැක්වූ ශ්‍රී ජයවර්ධනපුර විශ්ව විද්‍යාලයේ කුලපති,බෙල්ලන්විල රජමහා විහාරාධිකාරි මහාචාර්ය බෙල්ලන්විල විමලරතන නාහිමියන් පැවසුවේ අප රටේ ආගමික ගැටුම් හෝ යුද කලකෝලාහල නැති බවත් සියලු ආගමිකයින් සහයෝගයෙන් කටයුතු කරන බවත්ය.විදේශාධාර මත යැපෙන ඇතැම් අන්තවාදී කණ්ඩායම් යම් යම් ප්‍රකාශ නිකුත් කළත් මේ රටේ බෞද්ධ, හින්දු, මුස්ලිම් සහ ක්‍රිස්තියානි යන ප්‍රධාන ආගම් අතර කිසිඳු ගැටුමක් නැති බවත් සියලුම ආගමික නායකයන් සහයෝගයෙන් කටයුතු කරන බවත්, සියලුම ආගම් සඳහා නොමඳව රාජ්‍ය අනුග්‍රහය ලැබෙන බවත් උන්වහන්සේ සඳහන් කළහ.විදේශිකයින් ගේ බලාපොරොත්තු මුදුන් පමුණුවා ගැනීමට ඉඩ නොදී, තවදුරටත් ආගමික සංහිඳියාව ඇති කිරීමට සියලු ජන කොටස් ඒකරාශි විය යුතු බව ද උන්වහන්සේ පැවසූහ.මේ සම්බන්ධයෙන් අදහස් දැක්වූ සබරගමුව විශ්ව විද්‍යාලයේ කුලපති අග්ගමහා පණ්ඩිත, මහාචාර්ය කුඹුරුගමුවේ වජිර නා හිමියන් පැවසුවේ විවිධ ජාතීන් හා විවිධ ආගමික පිරිස් ජීවත්වන ඕනෑම රටක ජාතික හා ආගමික වශයෙන් සුළු සිද්ධීන් ඇතිවීම වැළැක්විය නොහැකි බවත්, නොබෝදා පාකිස්ථානයේ හින්දු පූජකවරයකුගේ අසපුව ගිනි තැබීම එවැනි සිදුවීමක් බවත්, එවන් සුළු සිදුවීමක් වූ පමණින් කෙනකුට ඒ රටේ ආගමික සංහිඳියාවක් නැතැයි කිව නොහැකි බවත්ය.රටේ මැතිවරණයකට කටයුතු සූදානම් වෙමින් තිබෙන මොහොතක, තවත් පැත්තකින් රටට එරෙහිව ජිනීවාවල යෝජනාවක් සම්මත කර ගැනීමට පිරිසක් අරඅඳින අවස්ථාවක ආගමික සංහිඳියාවක් ගැන ප්‍රශ්න කිරීම ජිනීවා සමුළුවට දෙන අයහපත් පණිවිඩයක් බව ද සඳහන් කළහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa1403162</link>
    <topic>ඇමෙරිකාවේ-කැනඩාවේ දෙබිඩි පිළිවෙත විහිළුවක්</topic>
    <author>දයා ඩී. ෆොන්සේකා</author>
    <content>- ඒෂියා ට්‍රිබියුන්දයා ඩී. ෆොන්සේකාඇමෙරිකාව හා කැනඩාව තම රටවල සිදුවූ හා සිදුවන වධ හිංසා හා මානව හිමිකම් කඩවීම් පිළිබඳව පරීක්ෂණ පැවැත්වීම හා නීතිය ක්‍රියාත්මක කිරීම ‍පසෙක ලා ශ්‍රී ලංකාවේ යුද අපරාධ හා මානව හිමිකම් කඩවීම් සිදුවූවා යයි චෝදනා කරමින් ඒවා පිළිබඳව අන්තර්ජාතික මට්ටමින් පරීක්ෂණ පැවැත්විය යුතු යැයි බල කිරීම විහිළුවක් බව ඒෂියා ට්‍රිබියුන් වෙබ් අඩවිය අවධාරණය කරයි.බුෂ් පාලන යුගයේ ඔවුන්ගේ දරුණු සිරකඳවුරක් වූ ඇමෙරික‍ාවේ ලුණු වළ (The Salt Pit)නම් සිරකඳවුරේ සිටියදී වධ බන්ධනවලින් මියගිය ඇෆ්ගන් ජාතික ගුල් රහම්න් හා ජවාඩ් යන සිරකරුවන් දෙදෙනාගේ මරණ පිළිබඳව ඇමෙරිකානු නීතිපති දෙපාර්තමේන්තුව විසින් හෙළිකොට තිබියදීත් බුෂ් පාලනය ඒ පිළිබඳ ලිපිගොනු වසා දමන ලෙස නියෝග කොට ඇති අයුරු එම වෙබ් අඩවිය පෙන්වා දෙයි.මේ අතර කැනඩාවේ වසර ගණනාවක සිට සිදුවන ගෝත්‍රික කාන්තාවන් ඝාතනය කිරීම් පිළිබඳව ඇති තරම් සාක්ෂි තිබියදීත් ඒ පිළිබඳ වගකිවයුත්තන්ට එරෙහිව පියවර නොගන්නා ලෙසත් ඒවා වසා දමන ලෙසත් නියෝග කොට ඇත්තේ ශ්‍රී ලංකාවට එරෙහිව යුද අපරාධ හා මානව හිමිකම් කඩවීම් චෝදනාවලට එරෙහිව පරීක්ෂා කරන ලෙස බල කරන කැනඩා අගමැති ස්ටීවන් හාපර්ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa1403163</link>
    <topic>ඖෂධ මාෆියාවේ කන්ටේනර් මගඩිය අසුවෙයි</topic>
    <author>සුනිල් දයා අල්විස්</author>
    <content>සුනිල් දයා අල්විස්වෛද්‍ය තාක්ෂණ හා සැපැයුම් අධ්‍යක්ෂ වෛද්‍ය හේමන්ත බෙනරගම මහතාගේ අස්සන ව්‍යාජ ලෙස සකසා ඉදිරිපත් කර ඖෂධ කන්ටේනර කිහිපයක් රේගුවෙන් නිදහස් කර ගැනීමට ගත් ඖෂධ මාෆියාවේ උත්සාහයක් ව්‍යර්ථ වී ඇති බව වාර්තා වේ.වෛද්‍ය ‍ෙබනරගම මහතාගේ අස්සන ‘ස්කෑන් කර’ ව්‍යාජ ලිපි හයක් පමණ රේගුවට ඉදිරිපත් කර තිබුණත් අස්සන් පිළිබඳ මතු වූ සැකය නිසා වෛද්‍ය බෙනරගම මහතා වෙත මේ ව්‍යාජ ලිපි රේගුව විසින් බාර දී තිබේ.තම අස්සන යොදා සිදුකරන්නට ගිය ඖෂධ මාෆියාවේ හොර ජාවාරම පිළිබඳව පූර්ණ පරීක්ෂණයක් සිදුකරන්නැයි වෛද්‍ය බෙනරගම මහතා පොලිස්පතිවරයාගෙන් ඉල්ලීමක් ද කර ඇත. පොලිස්පතිවරයාගේ නියමයෙන් රහස් පොලීසියත් දූෂණ හා වංචා විමර්ශන අංශයත් දැන් පරීක්ෂණ පවත්වාගෙන යයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa1403164</link>
    <topic>රණවිරු රියල් ස්ටාර්ට නි‍ෙවස කැමති තැනකින්</topic>
    <author/>
    <content>රණවිරු රියල් ස්ටාර් සිවුවන වැඩසටහනේ ජයග්‍රාහකයාට පිරිනමන රුපියල් මිලියන 17 ක් වටිනා නිවස එම ජයග්‍රාහකයා කැමැති තැනක ඉදිකරවා දීමට එම වැඩසටහනේ නිර්මාතෘ රාජ්‍ය ආරක්ෂක අමාත්‍යාංශයේ ලේකම් ගෝඨාභය රාජපක්ෂ මහතා තීරණය කර ඇත‍.එම ජයග්‍රහණය ලබන අය ගේ වැඩි යහපත සලකා ජයග්‍රාහකයා හෝ ජයග්‍රාහිකාව කැමැති තැනක ජයග්‍රහණයෙන්පසු නිවාස ඉදිකරවා දෙන බව ද ලේකම්වරයා ‍කීය. මෙතෙක් ඉදිකළ නි‍ෙවසක් ජයග්‍රාහකයාට ලබාදෙනු ලැබිණි.මෙම වැඩසටහනේ ජයග්‍රාහකයන්ට ලංකාවේ මෙතෙක් රියැලිටි වැඩසටහනකදී ලබා නොදුන් ආකාරයේ ත්‍යාග අතිවිශාල ප්‍රමාණයක් ප්‍රදානය කිරීමට ද කටයුතු කෙරේ.රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මැතිතුමන්ගේ සංකල්පයක් මත බිහිවුණු ලොව පළමු මිලිටරි රියලිටි වැඩසටහන වූ රණවිරු රියල් ස්ටාර් ගායන තරගාවලිය මේ වනවිට ජාතික රූපවාහිනිය ඔස්සේ විකාශනය වෙමින් පවතින අතර එය අද වනවිට ප්‍රේක්ෂක ජනාදරය දිනා ගැනීමට සමත්ව ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa1403165</link>
    <topic>අපක්ෂපාතී වන්න මැතිවරණ කොමසාරිස් මාධ්‍යයට දන්වයි</topic>
    <author/>
    <content>බස්නාහිර සහ දකුණු පළාත් සභා ඡන්ද විමසීම් පිළිබඳව ප්‍රචාරණ කටයුතුවලදී විද්යුත් සහ මුද්‍රිත මාධ්‍ය විසින් පිළිපැදිය යුතු මාධ්‍ය උපමාන මැතිවරණ කොමසාරිස් මහින්ද දේශප්‍රිය මහතා හඳුන්වා දෙයි.ඒ අනුව ප්‍රවෘත්ති පත්‍රවල ඉඩ වෙන්කර දීමේ දී හෝ ගුවන් කාලය ලබා දීමේ දී කිසිම දේශපාලන පක්ෂයකට, ස්වාධීන කණ්ඩායමකට, අපේක්ෂකයකුට හෝ පක්ෂ නායකයකුට හෝ වෙනස්කම් නොකළ යුතු අතර ඡන්ද විමසීම සම්බන්ධ වාර්තා කිරීමේදී සියලුම මුද්‍රිත, රූපවාහිනී සහ ගුවන් විදුලි මාධ්‍ය ආයතන සමතුලිතතාවයක් හා අපක්ෂපාතීත්වයක් දැක්විය යුතු යැයි මැතිවරණ කොමසාරිස්වරයා කියයි.ප්‍රවෘත්ති විකාශය සහ වත්මන් තතු විකාශය කිරීමේදී සියලුම මාධ්‍ය ආයතන නිවැරැදි, සමතුලිත සහ අපක්ෂපාතී විය යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa1403166</link>
    <topic>පාසල් රැකගන්න කමිටු</topic>
    <author>සුභාෂිණි ජයරත්න</author>
    <content>සුභාෂිණි ජයරත්නපාසල හා පාසල් දරුවන් බාහිර බලවේගවලින් ආරක්ෂා කිරීමට ආගමික නායකයන් ඇතුළු වගකිවයුතු පිරිසකගෙන් සමන්විත කමිටුවක් සෑම පාසලකම ඇති කිරීමට හැකි ඉක්මනින් කටයුතු කරන බව අධ්‍යාපන අමාත්‍ය බන්දුල ගුණවර්ධන මහතා පවසයි.පසුගිය දිනවල පාසල් කිහිපයක විටින් විට ඇතිවූ තත්ත්වය සැලකිල්ලට ගෙන මේ තීරණය ගත් බව ඇමැතිවරයා සිළුමිණට කීය.පාසලේ විනය ශක්තිමත් කිරීම දරුවන්ට මුහුණ පෑමට සිදුවන ගැටලු, සෞඛ්‍ය ගැටලු විසඳීමට මෙන්ම දරුවන් වැරැදි මඟට යොමු කිරීමට පාසල් අසල ගැවසෙන බව කියන ජාවාරම්කරුවන්ට එරෙහිව කටයුතු කිරීමට මේ පාසල් කමිටු යොදා ගැනීමට අපේක්ෂා කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa1403167</link>
    <topic>වාහනය කාගෙ ද?</topic>
    <author>තාරක වික්‍රමසේකර</author>
    <content>තාරක වික්‍රමසේකරවාහනයක් මිලදී ගැනීමට පෙර වාහනයේ හිමිකරුගේ විස්තර විනාඩි කිහිපයකින් ලබා ගත හැකි බව මෝටර් රථ ප්‍රවාහන කොමසාරිස් ජෙනරාල් එස්. එච්. හරිස්චන්ද්‍ර මහතා සිළුමිණට කීය.රුපියල් 150 ක මුදලක් දෙපාර්තමේන්තුවට ගෙවීමෙන් පසු වාහනයක හිමිකරු, වාහන වර්ගය, චැසි අංකය ඇතුළු සියලු විස්තර අඩංගු උද්ධෘතයක් ලබා ගැනීමට හැකි බව ඒ මහතා පෙන්වා දෙයි.ඒ අනුව වාහන මිලදී ගැනීමේදී සොරා ගන්නා ලද වාහන මිලට ගැනීමෙන් සිදුවන අපහසුතා වළක්වා ගත හැකි බව ද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa1403168</link>
    <topic>යානය හොයන්න පේන බලයි</topic>
    <author/>
    <content>මැලේසියාවේ සිට චීනයේ බීජින් බලාගිය MH 370 යානය අතුරුදන් වී සතියක් ගතවී ඇතත් ඒ පිළිබඳ නිසි ‍හෝඩුවාවක් ලැබී නැත.මැලේසියාවේ බොමෝ නමින් හඳුන්වන පේන කරුවෙක් ද ඒ සඳහා වෙහෙසෙන බව වාර්තාවේ. පොල් ගෙඩි උඩ දමමින්, උණ බම්බුවලින් සාදන ලද දුර බලන උපකරණ යොදා ගනිමින් කරනු ලබන මේ පේන බැලීම බොමෝ නමින් හඳුන්වයි.ඉබ්‍රාහිම් මැට් සිත් නම් වූ මේ බෝමෝ පේනකරුවා තම සහායකයන් ද සමඟ යක්ෂ ආත්ම දුර්වල කරමින් යානය සොයා යන්නන්ට එය සොයාගැනීමට හැකිවේවා යැයි පතමින් ‘බෝමෝ’ මන්ත්‍රය දෙලක්ෂ වාරයකට වඩා මතුරා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa1403169</link>
    <topic>මැදින් ‍පුරපෝය අදයි</topic>
    <author/>
    <content>බුදුරජාණන් වහන්සේ බුද්ධත්වයෙන් පසු කිඹුල්වත් නුවරට වැඩම කිරීම ආරම්භ කළ මැදින් පුර පෝ දිනය අදයි.සුද්ධෝදන රජුගේ ඉල්ලීමකට අනුව ඥාතීන්ට අනුග්‍රහ පිණිස උන් වහන්සේ එසේ කිඹුල්වත් නුවරට වැඩි සේක.15 වැනිදා අපරභාග 9.19 ට පසළොස්වක ලබා 16 (අද) අපරභාග 10.37 ට පොහොය ගෙවේ. සිල් සමාදන් විය යුත්තේ අදයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa14031610</link>
    <topic>වකුගඩු රෝගය වැළැක්වීමට අලුත් විශේෂ ව්‍යාපෘතියක්</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලවකුගඩු රෝගය වැළැක්වීම හා රෝගීන්ට සෙත සැලැසීමේ විශේෂ ව්‍යාපෘතියක් රටපුරා ක්‍රියාවට නැංවීමට විශේෂ ව්‍යාපෘති ඇමැති හා ආර්ථික සංවර්ධන නියෝජ්‍ය ඇමැති එස්.එම්. චන්ද්‍රසේන මහතා මූලිකත්වය ගනියි.රජරටට ආවේණික ප්‍රශ්නයක් වූ වකුගඩු රෝගයට ප්‍රධානතම හේතුව වගාවන්ට යොදන කෘමිනාශක බව පැවැසූ ඇමැතිවරයා වර්තමානයේ 25000 කට අධික ප්‍රමාණයක් මේ රෝගයට ගොදුරු වී ඇති බව පැවැසීය. රෝගය ඇති බවට හඳුනාගත් රෝගීන්ට මාසිකව රුපියල් 1500 ක මුදලක් ගෙවීමට ද වකුගඩු රෝගය නිසා රුධිරය ඉවත්කර නැවත ලබාදෙන රෝගීන්ට රුපියල් තුන්දහසක මුදලක් ගෙවීමට කටයුතු යොදා ඇත.පූර්ණ වල්නාශක යෙදීම නිසා මේ විෂ වගාවන්ට කාන්දු වෙන බව පැවැසූ ඇමැතිවරයා මේ තත්ත්වය වළක්වා ගැනීමට කටයුතු කරන බව ද පැවැසීය. විෂ සහිත ජලය හා අපිරිසිදු ජලය නිසා වකුගඩු රෝගය වැළදෙන බව පැවැසූ ඇමැතිවරයා ළිංවල ජලය පිරිපහදු කිරීමට ද කටයුතු කරන බව පැවැසීය.රජරට පවතින කිවුල් ජලයට පූර්ණ වල්නාශක එක්වීමෙන් ඒවා රදා පවතින බව පැවැසූ ඇමැතිවරයා එම තත්ත්වය පිළිබඳ අවබෝධයක් ජනතාවට ලබාදීමට ද කටයුතු කර පිරිසුදු ජලය ලබාදීමට ද කටයුතු කරන බව පැවැස‍ීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa14031611</link>
    <topic>බුද්ධි කීර්තිසේනට ගෞරව සම්මානයක්</topic>
    <author/>
    <content>ප්‍රවීණ බතික් නිර්මාණ ශිල්පී හා චිත්‍රපට නිෂ්පාදක බුද්ධි කීර්තිසේන සිය බතික් කලාව වෙනුවෙන් මෙරට විලාසිතා නිර්මාණ ක්ෂේත්‍රයට පසුගිය වසර 45 තිස්සේ කරන ලද සේවය අගයා ජීවිතයේ එක්වරක් පමණක් පිදෙන HSBC CFW විශේෂ ගෞරව සම්මානයෙන් පසුගිය දා පිදුම් ලැබීය.කොළඹ හිල්ටන් හෝටලයේ පැවැති කළම්ඹු ෆැෂන් වීක් ජාත්‍යන්තර විලාසිතා දැක්මේ අවසාන දිනයේ දී ප්‍රවීණ විලාසිතා නිර්මාණ ශිල්පිනී යොලාන්ද් අළුවිහාරේ අතින් සම්මානය පුදනු ලැබීය.1969 වසරේදී සිය බතික් නිර්මාණකරණය ආරම්භ කළ බුද්ධි කීර්තිසේන 1973 වන විට බතික් විලාසිතා දේශීයව අතිශය ජනප්‍රියතාවයට පත් කළේය. බුද්ධි බතික් නමින් නිර්මාණකරණයට පිවිස 1974 වසරේ සිය ප්‍රථම විදේශ ප්‍රදර්ශනය බටහිර ජර්මනියේ පැවැත් වූ ඔහු සිය නිර්මාණ මඟින් මුළු ලොව ජය ගැනීමට සමත් වූ අතර 70/80 දශකයේ විශාල විදේශ විනිමය ඉපැයුම් මාර්ගයක් බවට ද පත් කළේය.සිය ප්‍රථම බතික් ප්‍රදර්ශණයෙන් පසු විලාසිතා සමඟ ලොව රට රටවල සංචාරය කළ බුද්ධි සිය නිර්මාණ ස්වීඩන්, ඩෙන්මාර්ක්, ෆින්ලන්ඩ්, නෝර්වේ, ඉතාලිය, ඔස්ට්‍රියාව, නෙදර්ලන්තය, එංගලන්තය, ඇමෙරිකාව, ඕස්ට්‍රේලියාව, සීෂෙල්ස්, සිංගප්පූරුව, මැලේසියාව, ජපානය හා ප්‍රංශය ඇතුළු බොහෝ රටවලදී ප්‍රදර්ශන හා විලාසිතා ඉදිරිපත් කරමින් ශ්‍රී ලංකාවට අතිවිශාල ගෞරවයක් ලබා දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa14031612</link>
    <topic>ගලගම ධම්මරංසි හිමි නිදහස් සන්ධානයෙන් කොළඹට</topic>
    <author/>
    <content>ජනාධිපතිතුමාගේ ආගමික කටයුතු පිළිබඳ සම්බන්ධීකාරක කොළඹ 05 නාරාහේන්පිට කිරුළ පා‍ෙර් ශ්‍රී හත්බෝධි විහාරාධිපති ශාස්ත්‍රපති පණ්ඩිත ගලගම ධම්මරංසි හිමිපාණෝ එක්සත් ජනතා නිදහස් සන්ධානයෙන් බුලත් කොළය යටතේ මෙවර කොළඹ දිස්ත්‍රික්කය සඳහා මැතිවරණයට ඉදිරිපත්ව සිටිති.දකුණු පළාතේ බෙලිඅත්ත මැතිවරණ කොට්ඨාසයේ ‘ගලගම’ නම් ගමේදී ජන්ම ලාබය ලැබූ ගලගම ධම්මරංසි හිමියෝ දෙවිනුවර ගන්දර වත්තේ කපුගම බටහිර ශ්‍රී නීග්‍රෝධාරාමයේ දී වර්ෂ 1974 දී පැවිදි ජීවිතයට පත්ව මාතර ‍වෙහෙරහේන පූර්වාරාම රාජ මහාවිහාරස්ථ ශ්‍රි ‍ෙර්වත පිරිවෙනින් හා මාතර සුදර්ශි පිරිවෙනෙන් ප්‍රාචීන භාෂා ශාස්ත්‍ර ඉගෙන 1980 දී කොළඹ විශ්වවිද්‍යාලයට ඇතුළුව ආර්ථික විද්‍යාව, සමාජ විද්‍යාව සහ සිංහල යන විෂයයන්ගෙන් ශාස්ත්‍රවේදී උපාධිය ලබාගත්හ.1988 සිට 1992 දක්වා ලිබියාවේ ට්‍රිපොලි නුවර අල්පාතා විශ්වවිද්‍යාලයට ඇතුළත්ව දේශපාලන විද්‍යාව පිළිබඳ උසස් ඩිප්ලෝමාවක් ලබාගත් උන්වහන්සේ එම කාලය තුළ ලිබියානු නායක කර්නල් අල් ගඩාපි, දකුණු අප්‍රිකාවේ හිටපු ජනාධිපති නෙල්සන් මැන්ඩෙලා, නැමීබියානු නායක සෑම් නුජුබා, පලස්තීනු නායක යසර් අර්පත්, නිකරගුවා නායක ඩැනියෙල් ඔටේගා, රුවන්ඩා හිටපු ජනාධිපති චාල්ස් ටේලර් වැනි ලෝක නායකයින් හමුවී සාකච්ඡා කොට දේශපාලන අත්දැකීම් ලබාගත්හ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa14031613</link>
    <topic>ගාල්ල - මාතර අධිවේගයෙන් ගම් ගොඩක් ගොඩ</topic>
    <author>සුදත් පී.වික්‍රමආරච්චි උපදේශක - මාර්ග සංවර්ධන අධිකාරිය</author>
    <content>අධිරාජ්‍යවාදී වැඩවසම් යුගයේ සිට පැවත එන මහාමාර්ග දෙපාර්තමේන්තුවට අනුප්‍රාප්තිකයකු ලෙස අදින් වසර 28 කට පෙර 1981 අංක 63 දරන මාර්ග සංවර්ධන අධිකාරි ආඥා පනත යටතේ 1986 දී සංස්ථාපනය කරන්නට යෙදුණු මාර්ග සංවර්ධන අධිකාරිය බැරි බැරියාව රෝගය වැලඳී තිබූ සමයේ සිහිනෙකින් වත් නොසිතූ සංවර්ධන විප්ලවයක් පසුගිය වසර 5, 6 කාල පරිච්ඡේදයේ දී මෙරට සිදුකර ඇති බව කෙස් පැලෙන තර්ක ඉදිරිපත් කරමින් හෝ පක්ෂ විපක්ෂ සියලුම දෙනා පිළිගන්නා බව අද ඔප්පු වී හමාරය.එහි අග්‍රපලය ලෙස මාර්තු 15 දා ශුභ මුහුර්තියෙන් සිදුවූ දක්ෂිණ අධිවේගී මාර්ගයේ ගාල්ල, මාතර කොටස ජනාධිපතිතුමාගේ සුරතින් ජනතා සන්තක වීමත් සමඟ බිහිවනු ඇත. මින් පෙර පැය 7ක් පමණ ගතවූ කි.මී. 143ක් දිවෙන කඩුවෙල සිට මාතර දක්වා ගමන කවුරු කුමක් පැවසුව ද දකුණ සිරිලක නිජබිම කරගත් අපට නම් ආශ්චර්යයක්මය.සැබැවින්ම ආඩම්බර විය හැකි කාරණයකි. E-1 නම් ලද දිවයි‍ෙන් පළමු අධිවේගී මාර්ගය වන දක්ෂිණ අධිවේගී මාර්ගයේ කොට්ටාවේ සිට මාතර දක්වා වැයවූ මුළු මුදල රුපියල් බිලියන 95කි. එයින් (SOUTH SECTION) නොඑසේ නම් ගාල්ල මාතර කොටස සඳහා වැයවූ මුදල රුපියල් බිලියන 18.7කි. එම කොටසේ දුර ප්‍රමාණය 30.25ක් වන අතර කොට්ටාව සිට ගොඩගමට ඇති කි.මී.126ක මුළු දුර ප්‍රමාණය පැය 1 විනාඩි 15 කින් ගෙවා නිම කළ හැකි අතර එය කලින් ගතවූ කාලය හා සැසඳීමේ දී පැය 3 - 4 ක කාල ඉතිරියකි.1999 දී ගොඩගම අන්තයෙන් මුලින්ම වැඩ අරඹන ලද දක්ෂිණ අධිවේගී මාර්ගය ආසියානු සංවර්ධන බැංකුව විසින් ලබා දී තිබූ ණය ආධාර මත පදනම්ව මුලින්ම සැලසුම් කොට තිබුණේ ‍ෙගාඩගම සිට කුරුඳුගහ දක්වා මං තීරු 2කින් ඉදිකිරීමටයි.කෙ‍සේ වුවද කුරුඳුගහ සැතපුමේ සිට කොට්ටාව දක්වා ඉදිකිරීමට අරමුදල් සැපයීමට කිසිවකු එවකට ඉදිරිපත්ව නොතිබූ අතර, 2006 නව රජය බලයට පැමිණෙන තෙක් අරමුදල් සම්පාදනය නොවී තිබීම විශේෂ කරුණකි. ඉනික්බිතිව ජපන් සහයෝගිතා අරමුදල මුදල් ලබාදීමට ඉදිරිපත් ව 2006 දී වැඩ අරඹා කොට්ටාව සිට කුරුඳුගහ හැතැක්ම සහ ගොඩගම කුරුඳුගහ කොටස් දෙකට 2011 දී මං තීරු 4කින් යුක්තව නිම කළේය.මෙම වර්ෂයේ මැයි මාසයේ දී පමණ මාතර ගොඩගම සිට මත්තල දක්වා දිවෙන දක්ෂිණ අධිවේගී මාර්ගයේ දෙවන අදියර ආරම්භ වන අතර කි.මී. 30ක් දුරට දිවෙන ගොඩගම බෙලිඅත්ත කොටස රුපියල් බිලියන 103ක වියදමින් ද කි.මී. 26ක් දුරට විහිදෙන බෙලිඅත්ත, වැටිය කොටස තවත් රුපියල් බිලියන 54ක වියදමකින් ද කි.මී. 15 දිගැති වැටිය අන්දර වැව කොටස රුපියල් බිලියන 31ක වියදමකින් ද අන්දර වැව හරහා මත්තල ගුවන්තොටුපළ හම්බන්තොට වරාය සම්බන්ධ වන කි.මී. 25ක් දුරට දිවෙන (OUTER RING ROAD) තවත් රුපියල් බිලියන 45ක බර පැණක් ද දරා සම්බන්ධ කරනු ඇත.දිවයිනේ මාර්ග සංවර්ධන ක්ෂේත්‍රයේ ඉදිකිරීම් හා නඩත්තුව සිදු කරන ප්‍රමුඛතම ජාතික ආයතනය වන මාර්ග සංවර්ධන අධිකාරිය මඟින් නඩත්තු කළ පද්ධතිය කි.මී. 12500ක් පමණ වන අතර මහාමාර්ග අධිවේගී මාර්ග මහා පරිමාණ මධ්‍ය පරිමාණ පාලම් සැලසුම් කිරීම ඉදිකිරීම පවත්නා ජාලය තුළ ප්‍රතිසංස්කරණ කටයුතුවල නියැළී සිටී.අවැසි නිවැරදිම හා සෘජු නායකත්වය විෂය භාර අමාත්‍ය ජනාධිපතිතුමා ද, ව්‍යාපෘති අමාත්‍යතුමා, ස්ථිර ලේකම්තුමා, පෞද්ගලික ලේකම්තුමා, අති‍ෙර්ක ලේකම්වරු, අධ්‍යක්ෂ ජනරාල්තුමා ඇතුළු අධ්‍යක්ෂවරුන් දෙස් විදෙස් ඉංජිනේරුවන්ගේ සහභාගිත්වයෙන් සපයනු ලැබූව ද ප්‍රධාන භූමිකාව රඟ දක්වනුයේ දිවා රාත්‍රි නොබලා කෑම් - බිම්, ඉඳුම් - හිටුම්, යාන- වාහන, අඹු-දරුවන් ගැන ‍ෙනාසොයා ගල්, තාර, පස්, යකඩ, සිමෙන්ති සමඟ ඔට්ටු වන වාත අමාරුවකදී උව ද දිවා කෑම පැය උද්ඝෝෂණවලට පෙරළා ගන්නා පුහුදුන් මිනිසුන් ගණනට නොවැටුණු උත්තම ගණයේ සේවක කැලක‍ෙග් අප්‍රමාණ කැපකිරීම්වල ප්‍රතිඵල දැන් සමස්ත ජාතියටම දායාද වෙමින් ඇත.ලියුම්කරු දන්නා පරිදි 1948 නිදහසින් පසු නව මාවතකට ඉදිකර ඇත්තේ 1965 ආණ්ඩු සමයේ සෙන්පති මොන්ටේගු ජයවික්‍රම ඉදිකළ ඇල්ල වැල්ලවාය මාර්ගය (1985 දී ඉදිවුණු මහනුවර රජ මාවත) පමණක් වන අතර 2005න් පසු ඇරඹූ මාර්ග සංවර්ධන විප්ලවයක් සමඟ සැසඳීම පාඨක ඔබ සතු කාර්යයකි.අනාදිමත් කාලයක සිට මෙරට ජනතාව හුරුවී තිබූ සුබසාධන අර්ථ ක්‍රමයෙන් පිටතට අපහසුවෙන් පැමිණීමේ සෘජු ප්‍රතිඵල වනුයේ මාර්තු 8 විවෘත කරනු ලැබූ රුපියල් බිලියන 25ක් වැය කරමින් 11 km ක් දුරට දිවෙන කොට්ටාව කඩුවෙල කොළඹ සිට පිටත වටරවුම් මාර්ගය අදියර 1 (මින් කි.මී. 3.2ක් ගුවන් පාලමක් මඟින් යා කෙර්) මෙහි 2 වැනි අදියරේ මුළු දිග කි.මී. 8.9කි.එය කඩවත කඩුවෙල අතර ඉදිවේ. වැය කරන මුදල රු. බිලියන 44.88කි. එය 2015 මාර්තු වන විට වැඩ අවසන්ව ජනතා අයිතියට පැවරීමට නියමිත අතර කඩවත, කෙරවලපිටිය අතර ඉදිවන අදියර 3 සඳහා වැය කිරීමට නියමිත ඇස්තමේන්තු මුදල රු. බිලියන 66ක් වන අතර කි.මී.9.2ක් වන මුළු දුරෙන් කි.මී. 5.9ක් ම සම්බන්ධ කෙරෙන්නේ දැවැන්ත ගුවන් පාලමක් මඟිනි. ඇස්තමේන්තු ගත වියදම ඉහළ යාමට එය හේතුවක් වන අතරම මෙය‍ බොහෝ විට ශ්‍රී ලංකාවේ ප්‍රථම වරට ඉදිවන මං තීරු 6 මාර්ගය වීමට බෙහෙවින් ඉඩකඩ ඇත්තේ අත්තිවාරම foundation යටි ව්‍යූහය sub structure මං තීරු 6කට සරිලන සේ ඉදිවීමත් දැනට ඉදිකොට නිම කිරීමට නියමිතව ඇත්තේ මං තීරු 4ක් පමණක් බැවින් උඩු ව්‍යූහය super structure පමණක් ඊට සරිලන ලෙස ඉදිකරනු ලැබේ.ඊට අමතරව ක්‍රියාත්මක වීමට නියමිත රටේ සංවර්ධන ක්‍රියාවලිය උඩු යටිකුරු කළ හැකි ව්‍යාපෘතිය වනු ලබන්නේ මෙම වසරේ අප්‍රේල් මස වැඩ අරඹනු ලබන උතුරු අධිවේගී මාර්ග ව්‍යාපෘතියයි.අදියර 4කින් වසර 4ක් තුළ ඉදිකර අවසන් කිරීමට නියමිතව ඇති අදියර I යටතේ කි.මී. 4ක් දුර දිවෙන එ‍ඬේරමුල්ල මීරිගම කොටසට ඩොලර් බිලියන 1.2ක් වැය කිරීමට නියමිත අතර කි.මී. 41ක් දුර දිවෙන මීරිගම පොතුහැර කුරුණෑගල කොටස සඳහා තවත් ඩොලර් බිලියන 8ක් වැය වනු ඇත. අදියර III යටතේ මහනුවරට පිවිසුම ලබාදෙන කි.මී. 48ක් දුරට දිවෙන පොතුහැර මහනුවර කොටසට වැය කිරීමට අපේක්ෂිත මුදල ඩොලර් බිලියන 1.2කි. අදියර IV යටතේ කුරුණෑගල සිට දඹුල්ල දක්වා දිවෙන කිමී. 60 සඳහා තවත් ඩොලර් බිලියන 1ක් වැය වනු ඇත. ඒ මෙරට අධිවේගී අත්දැකීම්ය.අධිවේගී මාර්ග සංස්කෘතියට අපට පෙර අනුගත වූ ප්‍රථම රට ඉන්දියාවයි. එහි බොහෝ මාර්ගවල එක් පසකට මංතීරු 4ක් දැකිය හැක. ජනගහනයට සාපේක්ෂව එය එසේ විය යුතුව ඇත. 4වන මංතීරුව බර වාහන සඳහා යොදා ගැනෙන අතර මැද මංතීරුව වෙන්තොට ඇත්තේ මෝටර් රථ කාර් සඳහාය. අධිවේගී මාර්ගයක මංතීරු වෙන්කොට තැබීමෙන් අනවශ්‍ය කරදරයකින් තොරව තමාගේ ගමනාන්තයට ළඟාවීමේ හැකියාව සියල්ලටම ලැබේ. එහි එක් ප්‍රාන්තයක සිට තවත් ප්‍රාන්තයකට ගමන් කිරීමේ දී බොහෝ විට උපයෝගී කරගන්නේ අධිවේගී මාර්ගයි. ඒවා කොන්ක්‍රීට් භාවිතයෙන් නිමකර තිබීමත් සැලකිල්ලට භාජනය කළ යුතු තත්ත්වයකි.සිංගප්පූරුව ද කුඩා රටක් වුවද අධිවේගී මාර්ග ඉදිකර තිබෙන අතර බොහෝ විට ඒවා උපයෝගී කරගන්නේ නගරයේ වාහන තදබදය ඉහළ ගිය අවස්ථාවන් හිදීය.ඉන්දීය උප මහාද්වීපය පැත්තෙන් ගත් කළ සියලුම වරායන් වෙත භාණ්ඩ ප්‍රවාහනය කරනු ලබන්නේ අධිවේගී මාර්ග උපයෝගී කොට ගෙන වන අතර එය සාමාන්‍ය මාර්ගවල කන්ටේනර් තදබදය අවම කර ගැනීමටත් ජනතාව නිකරුණේ මාර්ගවල ගත කරන කාලය අඩු කර ගැනීම ආදර්ශයට ගත යුතුම කාරණයකි. ඒ කෙසේ වුව ද 2005 න් ඉනික්බිතිව පාලනය ඇරඹූ රජය තදින්ම විශ්වාස කළ කාරණයක් වූයේ අධිවේගී මාර්ග ඉදිකිරීම මඟින් දැනට පවත්නා මහාමාර්ග පද්ධතිය ප්‍රමාණාත්මකව හා ගුණාත්මකව දියුණු කොට එමඟින් සමස්ත ජනගහනයෙන් මිලියන 8ක් පමණ වන ශ්‍රම හමුදාව මහමඟට නිකරුණේ වැය කරනු ශ්‍රම පැය ගණන ඉතිර කර ගනිමින් රටේ සමස්ත ඵලදායිතාවය ඉහළ නංවා දැයේ මාර්ග කිරුළ මෙරට ජනතාවගේ හිසේ පැලැඳවීමටය.සුදත් පී.වික්‍රමආරච්චි උපදේශක - මාර්ග සංවර්ධන අධිකාරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa14031614</link>
    <topic>අත්තනගල්ලේ සඟබෝ පෙරහර අද වීදි සංචාරය කෙරේ</topic>
    <author/>
    <content>මැදින් මස පුර පසළොස්වක පොහොය ‍යෙදෙන අද (16) දිනයේ ඓතිහාසික අත්තනගල්ලේ ‘සඟබෝ පෙරහර’ අත්තනගල්ල අරහන්ත රාජමහා විහාරස්ථාන පරිශ්‍රයේ දී වීදි සංචාරය කිරීමට නියමිතය.අත්තනගල්ල අරහන්ත රාජමහා විහාරයේ විහාරාධිපති, සීනාදී සිව් කෝරළයේ ප්‍රධාන සංඝ නායක, පූජ්‍යපාද ආචාර්ය පන්නිල ශ්‍රී ආනන්ද නායක ස්වාමීන්වහන්සේගේ අනුශාසනා පරිදි පැවැත්වෙන මෙවර පෙරහර සඳහා අලි ඇතුන් 18 දෙනෙකුගෙන් සමන්විත වන අතර, මහනුවර දළදා මාලිගාවේ හා රත්නපුර මහ සමන් දේවාලයේ පළපුරුදු උඩරට - පහතරට නර්තන ශිල්පීන්, ගිනිබෝල කරකවන්නන් කසකරුවන් මෙන්ම තවත් සංස්කෘතිකමය විචිත්‍රාංගයන් රැසක් ඇතුළත් කර තිබේ.ශ්‍රී දන්ත ධාතූන් වහන්සේ සිහිපත් කර පුද පූජාවන් පවත්වන ගමන්ම විෂ්ණු, කතරගම, පත්තිනි, සමන් යන දේව ප්‍රතිමා වහන්සේලා ද පෙරහරේ වැඩම කරවමින් එම දෙවි දේවතාවුන්නාන්සේලා වෙනුවෙන් ද පූජාවන් පැවත්වීමටත් නියමිතයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=aa14031615</link>
    <topic>පිළියන්දල එජනිස රැළිය 22 වැනිදා ජනපති ප්‍රධානත්වයෙන්</topic>
    <author/>
    <content>එක්සත් ජනතා නිදහස් සන්ධානයේ බස්නාහිර පළාතේ ජය තහවුරු කරන මහා රැළියක් 22 වැනිදා සවස 4 ට පිළියන්දල සෝමවීර චන්ද්‍රසිරි ක්‍රීඩාංගණයේ දී මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැත්වේ.කම්කරු හා කම්කරු සබඳතා ඇමැති ගාමිණි ලොකුගේ මහතා මෙම උත්සවය සංවිධානය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=ab1403161</link>
    <topic>අපේ රටට එරෙහිව යෝජනාවක් ගේන්නෙ යහපත් නොවෙයි</topic>
    <author>සංවාද සටහන ධම්මික සෙනෙවිරත්න</author>
    <content>මොහාන් සමරනායක ජනාධිපති මාධ්‍ය ප්‍රකාශක ජ්‍යෙෂ්ඨ මාධ්‍යවේදීජිනීවා නුවර දී මේ වන විට පැවැත්වෙන එක්සත් ජාතීන්ගේ මානව හිමිකම් කවුන්සිල සැසි වාරයේ දී ශ්‍රී ලංකාවට එරෙහිව ඇමෙරිකාව ඉදිරිපත් කර ඇති යෝජනා කෙටුම්පත හා මානව හිමිකම් පිළිබඳ සංකල්පයත් එහි නූතන භාවිතාව පිළිබඳත් ජනාධිපති මාධ්‍ය ප්‍රකාශක, ජ්‍යෙෂ්ඨ මාධ්‍යවේදී මොහාන් සමරනායක මහතා සමඟ කළ සංවාදයකි.*එක්සත් ජාතීන්ගේ මානව හිමිකම් මණ්ඩලය බිහිවීමට අදාළ පසුබිම සැකෙවින් පැහැදිළි කළ හැකි ද?මානව හිමිකම් පිළිබඳ නූතන කතිකාව සියවස් දෙක තුනක් පැරැණියි. නමුත්, මානව හිමිකම් පිළිබඳ අදහස, එම අරුත අලුත් නෑ. ඒ පණිවිඩය පැරැණියි. ඉතා පැරැණි ආගමික ඉගැන්වීම්වල, දර්ශනවාදවල, සාහිත්‍ය කෘතිවල එය ගැබ්ව තිබෙනවා.අපට සමීප බුදුදහම ගත්තොත් නූතනයේ මානව හිමිකම් සම්මුතිවල ඇතුළත් සියලු මූලධර්ම බුදුදහමේ ඇතුළත්. හොඳම උදාහරණය තමයි ප්‍රධානම මානව හිමිකම වන ජීවත්වීමට ඇති අයිතිය. මිනිසුන්ගේ පමණක් නොව කුරා කුහුඹුවකුගේවත් පණ නොනසන්න යනුවෙන් බුදුදහමේ ඉගැන්වෙනවා.*මානව හිමිකම් පිළිබඳ අදහස ක්‍රියාවට නැංවීමේදී දැකිය හැකි අඩු-පාඩු ගැන ඔබ තේරුම් කරන්නෙ කොහොම ද?මානව හිමිකම් පිළිබඳ අදහස හා භාවිතය තවමත් පරිපූර්ණ නෑ. එසේ වුවත්, එම අදහස හා භාවිතය අප කිසිවකුටත් ප්‍රතික්ෂේප කරන්න බෑ. මොකද, මනුෂ්‍ය වර්ගයාට සිය අභිමානය රැකගෙන ජීවත්වීමට ඒවා අත්‍යවශ්‍යයි.නමුත්, මේකෙ කනගාටුදායක අනෙක් පාර්ශ්වය තමයි, දැන් කාලයක පටන් බලවත් සහ ධනවත් ජාතීන් විසින් තමන්ට අවනත නොවන රටවල් පීඩනයට ලක්කිරීම සඳහාත්, අස්ථාවර කිරීමටත්, භේදභින්න කොට කඩා බිඳ දැමීමටත් මානව හිමිකම් මෙවලමක් වශයෙන් භාවිත කරමින් සිටීම.එසේම තවත් බියකරු ලක්ෂණයක් තමයි, බලවත් සහ ධනවත් ජාතීන් අතළොස්සක් ලෝකය පිළිගත් සියලු මානව හිමිකම් අමු අමුවේ උල්ලංඝනය කරමින් සිටීම. එසේ වුණත්, එක්සත් ජාතීන්ගේ කිසිඳු යන්ත්‍රණයක් මඟින් ඔවුන්ට එරෙහිව දැනෙන සුලු අයුරින් ක්‍රියාත්මක වී නෑ. හුදෙක් විවේචනය කිරීම හැරුණු විට කිසිඳු ප්‍රායෝගික පියවරක් ගෙන නෑ.ධනවත් හා බලවත් රටවල් මානව හිමිකම් කඩකළත් දඬුවමකුත් නෑ. මේ යන්ත්‍රණය ක්‍රියාත්මක වෙන්නේ කුඩා හා දුප්පත් රටවලට එරෙහිව පමණයි. මේ නිසා අද මානව හිමිකම් අධිරාජ්‍යවාදයක් බිහිවෙලා තියෙන බවක් පෙනෙනවා.දුප්පත් නැත්නම් සංවර්ධනය වෙමින් පවත්නා රටවල කිසිම මානව හිමිකම් කඩකිරීමක් සිදු නොවන බවක්වත් ඒ රටවල සිදුවන වැරැදි දේ අනුමත කරන බවක්වත් මෙයින් අදහස් වෙන්නෙ නෑ. හැබැයි, අද මානව හිමිකම් ලෝක අධිරාජ්‍යවාදයේ මෙවලමක් ලෙස භාවිත කරන බවත්, ඒ සඳහා සියලු ජාතීන් එක්වී ගොඩනඟාගත් එක්සත් ජාතීන්ගේ සංවිධානය වැනි ආයතන පවා බලවතුන් විසින් ප්‍රයෝජනයට ගන්නා බවත් පැහැදිළිව පෙනෙනවා.ප්‍රමුඛ මානව හිමිකම ජීවත්වීමට ඇති අයිතිය වුණත් ධනපති හා බලවත් ජාතීන් විසින් ලෝකයේ සෙසු රටවල් ආක්‍රමණය කිරීම, ඒවායේදී මිනිසුන් ඝාතනය කිරීම, සම්පත් කොල්ල කෑම, වහලුන් ලෙස යොදා ගැනීම සිදුවුණා. එසේ වුණත් කිසිම දඬුවමක් නෑ. අදටත් මේ දේවල් සිදුවෙමින් තිබෙනවා.සෝවියට් දේශය බිඳ වැටීමෙන් පසුව රටවල් කීයක් ආක්‍රමණය කළා ද? පළමු ගල්ෆ් යුද්ධයේ දී ලක්ෂ ගණනක් මිනිසුන් මියගියා. ඉන් පසුව ඇෆ්ගනිස්ථානය, ඉරාකය, ලිබියාව, සිරියාව, පලස්තීනය වගේ උදාහරණ ගණනාවක් දෙන්න පුළුවන්. මේවායේදී කොපමණ මිනිසුන් මරා දැමුවා ද?, වධ හිංසාවන්ට ලක්වුණා ද? හැබැයි ඒ කිසිවක් පිළිබඳ නිසි සොයා බැලීමක් නෑ. ඛේදවාචකය එයයි.*යුද අපරාධ කළ බවට ශ්‍රී ලංකාවට චෝදනා කරමින් අන්තර්ජාතික පරීක්ෂණයක් ඉල්ලා සිටීම සඳහා ඇමෙරිකාව ප්‍රමුඛ රටවල් කිහිපයක් මෙවර ජිනීවා මානව හිමිකම් කවුන්සිල සැසි වාරයේ දී දරන වෑයම ඔබ දකින්නේ කෙසේ ද?ශ්‍රී ලංකා රජයේ සන්නද්ධ හමුදා එල් ටී ටී ඊ යට එරෙහිව සිදුකළ සටනේ අවසන් අදියරේදී, එනම් අවසන් දින කිහිපය තුළ කලින් සඳහන් කළ අන්තර්ජාතික මානව හිමිකම් හා මානුෂවාදී නීති බරපතළ ලෙස උල්ලංඝනය කළ බවට ඇමෙරිකාව ප්‍රමුඛ රටවල් කිහිපයක් චෝදනා කරනවා. අ. ජා. මානව හිමිකම් හා මානුෂවාදී නීති උල්ලංඝනය කිරීම් තමයි යුද අපරාධ වශයෙන් හැඳින්වෙන්නේ.සිතා මතා සිවිල් වැසියන් විශාල ලෙස ඝාතනය කිරීම, ඔවුන් අවතැන් කිරීම, රෝහල්වලට බෝම්බ දැමීම, සැලසුම්සහගත ස්ත්‍රී දූෂණය, ජනතාව කුසගින්නේ තිබීම, අත්අඩංගුවට පත්වූවන් පරීක්ෂණයකින් තොරව ඝාතනය කිරීම, වධහිංසා කිරීම ආදි වශයෙන් මෙවැනි අපරාධ දක්වන්න පුළුවන්. එල් ටී ටී ඊ යට එරෙහි යුද්ධය අවසන් වූ පසු ඇමෙරිකාව, යුරෝපා සංගමය, එක්සත් ජාතීන් ආදි පාර්ශ්ව යුද අපරාධ පිළිබඳ සොයා බලා වගකිවයුත්තන්ට දඬුවම් කරන්න කියල ඉල්ලුවා.2012 - 2013 වර්ෂවල ජිනීවාවලදී ඇමෙරිකාව ගෙන ආ යෝජනාවල හරය වුණේ එයයි. දැන් ඔවුන් කියනවා ශ්‍රී ලංකා රජය මේවා ගැන අවංකව සොයා බලන්නෙ නෑ කියලා. එම නිසා වැරැදි කළ අය හඳුනාගෙන දඬුවම් කිරීමට අන්තර්ජාතික පරීක්ෂණයක් කළ යුතු බව කියනවා. දැන් මේකට සුළු ජන අයිතිවාසිකම් පිළිබඳ ප්‍රශ්නයකුත් ඈඳලා. දේශපාලන විසඳුමක් ගැන කියන්නෙ ඒකයි. මේ වන විට පැවැත්වෙන මානව හිමිකම් මණ්ඩලයේ 25 වැනි සැසි වාරයට ඇමෙරිකාව මේ යෝජනාව ඉදිරිපත් කර තියෙනවා. තවත් රටවල් කිහිපයක් ඊට සහාය දී තියෙනවා.*රටකට එරෙහිව මෙවැනි අන්තර්ජාතික පරීක්ෂණයක් සිදුකළ හැකි ද?දැනට තියෙන අන්තර්ජාතික නීතිය යටතේ එය කළ හැකියි. එ. ජා. මානව හිමිකම් මණ්ඩලයේදී රටවල මානව හිමිකම් කඩකිරීම් ගැන පරීක්ෂණ කරනවා. රට තුළින් නොමැතිනම් බාහිර ආයතනවලට එම ප්‍රතිපාදන සැලසී තියෙනවා. ඊළඟට අපි සිතුවොත්, එ. ජා. ප්‍රඥප්තියට අනුව වගේම ලෝක නීතියට අනුවත් රටක් තව රටක් ආක්‍රමණය කිරීම වැරැදියි. හැබැයි එය සිදු වෙනවා. එහෙම කරන රටවල් අන්තර්ජාතික පරීක්ෂණයක් නොකර ඉඳීවි කියල සිතන්න බෑ. එය අයුක්ති සහගත බව ඇත්ත. ඒත් ඔවුන් එය නොකර සිටින්නේ නෑ.*ශ්‍රී ලංකාවට එරෙහිව චෝදනා කරන රටවල්වලට මානව හිමිකම් සම්බන්ධයෙන් ඇත්තේ අපකීර්තිමත් ඉතිහාසයක්. අදටත් ඔවුන්ගේ ක්‍රියා කලාපය එලෙසමයි. එසේ තිබියදී මේ යෝජනා සාධාරණීකරණය කරන්නෙ කොහොම ද?මේ රටවල් ඔය යෝජනා ගෙනෙන්නෙ මානව හිමිකම් රැකීමේ අවංක ආධ්‍යාශයකින් නෙවෙයි. කලිනුත් කිව්ව වගේ මානව හිමිකම් පිළිබඳ අදහසට අපි කාටවත් විරුද්ධ වෙන්න බෑ. හැබැයි, ඇමෙරිකාව ප්‍රමුඛ රටවල් ශ්‍රී ලංකාවට එරෙහිව මේ යෝජනාව ගෙනෙන්න හදන්නෙ යහපත් අරමුණකින් නෙවෙයි. මිනිස් ඉතිහාසයේ වැඩියෙන්ම මානව හිමිකම් උල්ලංඝනය කළේ මේ චෝදනාව ගෙනෙන රටවල්ම තමයි. රටවල් ආක්‍රමණය කරපු, ලක්ෂ - කෝටි ගණන් මිනිසුන් වහලුන් ලෙස පීඩාවට පත් කළ, නීති විරෝධි රටවල් කොල්ල කාපු, ජාතීන් සමූල ඝාතනය කළ අය තමයි ඔය යෝජනා ගෙනෙන්නෙ.මේ ගැන උදාහරණවලින් ඉතිහාසය පිරිලා. 1492 දී කොළොම්බස් ඇමෙරිකාව හඳුනාගත් පසු යුරෝපා ජාතීන් ඇමෙරිකාව ජනාවාස කරන්න පටන්ගත්තෙ උතුරු සහ දකුණු ඇමෙරිකාවේ ජීවත්වූ ස්වදේශිකයන් තොග පිටින් මරා දමලා. මෙක්සිකෝවෙ අවුරුදු 70 ක් තුළ ජනගහණය මිලියන 4 කින් අඩුවුණා. එහෙම අඩු වුණේ ඉබේ නෙවෙයි, මිනිසුන් මරා දැමු නිසයි. අප්‍රිකානු රටවල කෝටි සංඛ්‍යාත මිනිසුන් වහලුන් ලෙස යොදාගත්තා.ඔවුන් විශාල වශයෙන් අකාලයේ මිය ගියා. වධ දී මරල දැම්මා. දෙවන ලෝක යුද්ධය අවසන් වෙන්න ආසන්නව තිබියදී කිසිඳු වුවමනාවක් නැතිව ඇමෙරිකාව හිරෝෂිමා සහ නාගසාකිවලට පරමාණු බෝම්බ දැම්මා. ඒ වන විට එවැනි දැවැන්ත ප්‍රහාරයක් කිරීමේ කිසිඳු අවශ්‍යතාවක් තිබුණේ නෑ. 1945 මැයි 8 වැනිදා ජර්මානු හමුදා යටත් වීමේ ගිවිසුමටත් අස්සන් කරල තිබුණා. හැබැයි, මේ බෝම්බ දැම්මෙ ඒවා අත්හදා බැලීමට බව හෙළිදරව් වුණා. දෙවන ලෝක යුද්ධය අවසන් වුණායින් පසුව ඇමෙරිකාව පමණක් ලෝකයේ රටවල් 3 කට යුදමය මැදිහත්වීම් කළා.ශ්‍රී ලංකාවේදීත් තවදුරටත් එල් ටී ටී ඊ ය පවතිනවා දකින්න ඔවුන්ට ඕන කළේ රට අස්ථාවර කිරීමටයි. ඒ නිසා තමයි යුද්ධය කරන්න එපා කිව්වෙ, ඊට සවන් නොදී යුද්ධය කළාම දඬුවම් කරන්න හදන්නෙ ඒ වුවමනාව වැළැකී ගිය නිසයි. දැන් ඇමෙරිකාවේ ආර්ථික බලය පිරිහෙමින් තියෙන්නෙ. ඒ නිසා ඉන්දියාවත්, චීනයත් ඉදිරියට ඒම වැළැක්වීමටත් ඔවුන්ට අවශ්‍යයි. ඉන්දියාවෙ ඇතැම් ප්‍රාන්ත ආණ්ඩුවල ක්‍රියාකාරිත්වයෙන් පැහැදිළි වෙන්නෙත් මේ කාරණයමයි.රටක යම් කණ්ඩායමක් ආයුධ අතට අරන් රට බෙදන්න, රජය පෙරළා දමන්න කටයුතු කරනවා නම් නිකම් බලා ඉන්න බෑ. 1860 ගණන්වලදී ඇමෙරිකාවේ ප්‍රාන්ත ගණනාවක් බෙදී වෙන්වීමට වෑයම් කරද්දී ජනාධිපති ලින්කන් ඊට එරෙහිව යුද්ධ කළා. ඒ යුද්ධයේදී ලක්ෂ සංඛ්‍යාත පිරිසක් මිය ගියා. හැබැයි ඇමෙරිකාව කැබලිවලට කැඩී යාම වළක්වා ගැනීමට ඒ යුද්ධය කළ නිසා ඔහු වීරයකු ලෙස ගෞරවයට ලක්වුණා. ඔහුගේ හමුදා ප්‍රධානියා වූ යුලිසීස් ග්‍රාන්ට් පසු කලෙක ඇමෙරිකාවේ ජනාධිපති ධුරයටත් පත්වුණා.*රෝම ප්‍රඥප්තියට ශ්‍රී ලංකාව අස්සන් තබා නැති නිසා යුද අපරාධ චෝදනා නඟමින් ශ්‍රී ලංකාවට දඬුවම් කළ නොහැකි බවට ඇතැම් අය මතු කරන තර්කය ගැන ඔබ මොකද කියන්නෙ?ශ්‍රී ලංකාව ඊට අස්සන් තැබුවේ නෑ පමණක් නෙවෙයි, එම ප්‍රඥප්තිය සම්මත කිරීමේ ඡන්ද විමසීමේදී ඡන්දය දුන්නෙත් නෑ. නමුත්, රෝම ප්‍රඥප්තිය යටතේ යුද අපරාධ චෝදනා සම්බන්ධයෙන් නඩු පැවරිය හැකි ප්‍රධාන ක්‍රම තුනක් තියෙනවා. පළමුවැන්න, චූදිත පුද්ගලයා ප්‍රඥප්තියට අස්සන් කළ රටක හෝ අ. ජා. අපරාධ අධිකරණයේ (ICC) බලය පිළිගත් රටක වැසියෙක් නම්, දෙවැන්න, චූදිත අපරාධය සිදුවුණේ ප්‍රඥප්තියට කළ රටක හා අ. ජා. අපරාධ අධිකරණයේ බලය පිළිගත් රටක භූමියේ නම්, තුන්වැන්න, එ. ජා. ආරක්ෂක මණ්ඩලයේ යොමු කිරීමත් අනුව.මේ අනුව අස්සන් තැබීමම අනවශ්‍ය බව පැහැදිලියි. අවශ්‍ය නම් මේ තුන්වැනි ක්‍රමය යටතේ අස්සන් නොකළ රටකට එරෙහිව නඩු පැවරීමට පුළුවන්.ශ්‍රී ලංකාවට එරෙහිව එල්ල කරන චෝදනා ගත්තොත්, දරුස්මාන් වාර්තාව, නවනීදන් පිල්ලේ එ. ජා. මානව හිමිකම් මහ කොමසාරිස්වරියගේ වාර්තාව එ. ජා. මහලේකම් විසින් පිළිගෙන තියෙන්නෙ. දැනට පැහැදිළි ආකාරයට නඩු පැවරීම කෙසේ වෙතත් තීන්දුව දීලත් ඉවරයි කියන එකයි ඔවුන්ගේ ක්‍රියා කලාපයෙන් පෙනෙන්නෙ.*මේ අභියෝගයට රටක් හැටියට අප එකට මුහුණ දීමේ අවශ්‍යතාව ඔබ අවධාරණය කරන්නේ කෙසේ ද?ඇමෙරිකාව හා බටහිර රටවල් කිහිපයක් මේ දරන ප්‍රයත්නය ශ්‍රී ලංකා ආණ්ඩුවට හෝ රාජ්‍ය නායකයාට එරෙහිවම නොව රටට එරෙහිව දරන ප්‍රයත්නයක් ලෙස තේරුම් ගැනීම අවශ්‍යයි. රටට එල්ල වී ඇති අභියෝගය ජය ගැනීමට නම් අප කවුරුත් එක පෙළට සිටගත යුතුයි. රාජ්‍ය තාන්ත්‍රික වැඩ පිළිවෙළ පෙරට ගෙන යන අතර ශ්‍රී ලාංකිකයන් හැටියට අප කවුරුත් මේ කාරණය තේරුම් ගැනීම ඉතාමත් වැදගත්. ඒ අතරම අනවශ්‍ය ප්‍රශ්න නිර්මාණය කිරීම සඳහා බාහිර බලවේගවලට ඉඩ නොතැබීමටත් වග බලා ගත යුතුයි.සංවාද සටහන ධම්මික සෙනෙවිරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=ab1403162</link>
    <topic>නවි පිල්ලේට අන්තර්ජාතික ප්‍රජාවේ විරෝධයක් තිබෙනවා</topic>
    <author>සංවාද සටහන චන්දන බණ්ඩාර</author>
    <content>ඇමැති දිනේෂ් ගුණවර්ධන මහජන එක්සත් පෙරමුණේ නායක ආණ්ඩු‍ පක්ෂ ප්‍රධාන සංවිධායක* ආණ්ඩුවට විරුද්ධව එ.ජා.ප ය ඉදිරිපත් කරන්ඩ යන විශ්වාස භංග යෝජනාවට මුහුණ දෙන්ඩ ආණ්ඩුව ලෑස්තිද?අනිවාර්යයෙන්ම ලෑස්තියි. රජයට විරුද්ධව එ.ජා.ප ය විශ්වාස භංග යෝජනාවක් පාර්ලිමේන්තුවට බාර දිලා තියෙනවා. එය විවාදයට ගැනීමට දිනයක් ලබා දීම ගැන පක්ෂ නායක රුස්වීමේදී සාකච්ඡාවට ලක් වුණා. ‍ලබන මාසයේ එනම් ‍අප්‍රේල් මාසයේ මුල් සතියේ පමණ දිනයක් ඒ සඳහා ලැබේවි.යම් පුද්ගලයකුට හෝ රජයට විරුද්ධව විශ්වාස භංග යෝජනාවක් පාර්ලිමේන්තුවට බාර දුන් පසුව ස්ථාවර නියෝගවලට අනුව යම් ක්‍රමවේදයක් තිබෙනවා. අද පාර්ලිමේන්තුවට විශ්වාස භංග යෝජනාව බාර දුන් පසුව හෙට ඒ සඳහා දිනයක් ලැබෙන්නේ නෑ.නමුත් එ.ජා.ප ය කියනවා රජය දිනයක් ලබා දීම කල් දමනවා කියලා. එ.ජා.පය බොරුවක් කියන්නේ. නමුත් අප්‍රේල් මාසයේ මුල් සතියේ දිනයක් අපි අනිවාර්යයෙන්ම ඒ සඳහා ලබා දෙනවා. අප්‍රේල් මාසයේ විශේෂ දිනයක් හෝ ලබා දෙනවා.*එ‍.ජා.ප ය පරාජයට පත් වෙන්ඩ විශ්වාස භංග යෝජනාවක් ගෙන ඒවිද?එ.ජා.ප ය මේ විශ්වාස භංග යෝජනාව පරාජයට පත් වෙනවා වගේම එ.ජා.ප යට මේ විශ්වාස භංග යෝජනාවට අඩුම තරමේ තමන්ගේ ඡන්ද ප්‍රමාණය හෝ ලබා ගැනීමට හැකියාවක් ලැබෙන්නේ නෑ.*ඔබ ආණ්ඩු පක්ෂයේ ප්‍රධාන සංවිධායක. දැන් එ.ජ.නි.ස යේ බස්නාහිර සහ දකුණ මැතිවරණ ව්‍යාපාරය කොහොමද?එ.ජ‍.නි.ස ය දැන් ඉතා ප්‍රබල මැතිවරණ ව්‍යාපාරයක් මෙහෙයවනවා. එක්සත් ජනතා නිදහස් සන්ධානයේ නායක ජනාධිපතිතුමාගේ මෙහෙයවීමෙන් අපේ මැතිවරණ ව්‍යාපාරයට ගම් දනව් , නගර සහ පළාත පුරා ඉතා හොඳින් සිදු කෙරෙනවා. බිම් මට්ටමේ අපේ ඉතා හොඳ සංවිධාන ජාලයක් ක්‍රියාත්මක වෙනවා.ත්‍රස්තවාදය පරාජයට පත් කළ මේ රටේ ප්‍රජාතන්ත්‍රවාදය ආරක්ෂා කිරීමට කැපවී සිටින රජයක් සහ රාජ්‍ය නායකයෙක් මේ රටේ ඉන්නේ. ඒ නිසා දකුණ සහ බස්නාහිර පළාත්වල ජනතාව එ.ජ.නි.ස යට අති විශාල ජයක් ලබා දෙනවා. නමුත් මේ වෙන කොට විපක්ෂය කරන්නේ විද්‍යුත් මාධ්‍ය මගින් සිදු කරනු ලබන මැතිවරණ ව්‍යාපාරයක්. විපක්ෂය ගම් මට්ටමේ මැතිවරණ ව්‍යාපාරයක් කරන්නේ නෑ‍‍.*ආණ්ඩුවට විපක්ෂයෙන් කිසිම අභියෝගයක් නෑ?නෑ. කිසිම අභියෝගයක් නෑ. විපක්ෂය කරන්නේ ජනමාධ්‍ය ප්‍රයෝජනයට අරගෙන රජයට එරෙහිව නොයෙක් නොයෙක් විවේචන සිදු කිරිම විතරයි. විපක්ෂයෙන් අභියෝගයක් එන්නේ කොහොමද. එ.ජා.ප ය තුනට හතරට කැඩිලා ගිහින්. ආසනවල සංවිධායකවරු එ.ජා.ප යේ සංවිධාන කටයුතු කරන්නේ නෑ. ඔවුනොවුන් අතර සහයෝගයක් නෑ‍. එ.ජා.ප ය බංකොලොත් වෙලා. ඒ නිසා තමන්ගේම සමාජිකයන් ඔවුන් අතහැර යනවා.*මේ වෙලාවේ විපක්ෂයෙන් ආණ්ඩුවට චෝදනා රැසක් නැ‍ඟෙනවා නේද? බඩු මිල වැඩි වෙලා ආණ්ඩුව ජනතා මුදල් ගසා කනවා කියලා?මං හිතන්නේ ජනතාව මේ ‍චෝදනා ගැන දන්නවා. කාලයක් තිස්සේ විපක්ෂය ඔය චෝදනාව කරනවා. රටේ පැවතුණු අවුරුදු තිහක ත්‍රස්තවාදී යුද්ධය මේ රජය පරාජයට පත් කරන විටත් යුද්ධය දිනන්ඩ බැහැ කියලා එය අඩපණ කරන්ඩ හැදුවා. ඒ නිසා විපක්ෂයේ පුරුද්ද තමයි මෙ රජයට විවිධ චෝදනා කරන එක. යුද්ධයේ තීරණාත්මක අවස්ථාවල එ.ජා.ප ය ඔය චෝදනා කරන විට විපක්ෂයේම මන්ත්‍රීවරු 18 දෙනෙක් ආණ්ඩුවට එක් වුණා.පළාත් සභා මැතිවරණ සහ ප්‍රාදේශීය සභා මැතිවරණ පැමිණියා. නමුත් විපක්ෂයේ චෝදනා මධ්‍යයේ මේ ආණ්ඩුව ඒ හැම මැතිවරණයක්ම ජයග්‍රහණය කළා. අවුරුදු පන්සීයකට පස්සේ මේ රටේ වරායක් හැදිලා තියෙනවා. අවුරුදු 50 කට 75 කට පස්සේ ගුවන්තොටුපොළක් හැදිලා තියෙනවා. අධිවේගී මාර්ග හැදෙනවා. අපේ රටේ ජනතාවගේ ජීවන වියදම පාලනය කොට තිබෙනවා. රට වේගයෙන් සංවර්ධනය වෙනවා. මේ සියලු දේ ගැන ජනතාවට නිසි අවබෝධයෙන් යුතුව කටයුතු කරනවා. ඒ නිසා එ.ජා.ප යේ බංකොලොත් චෝදනාවන්ට ජනතාව රැවටෙන්නේ නෑ*මේ ආණ්ඩුවට වැඩිම ‍චෝදනා නැ‍ඟෙන්නේ එ.ජා.ප යටත් වඩා ජ.වි.පෙන් සහ ප්‍රජාතන්ත්‍රවාදී පක්කෂයෙන්?ජනතා විමුක්ති පෙරමුණ කවදාද චෝදනා නොකර දේශපාලනය කළේ. ජ.වි.පෙ තමන්ගේ පැවැත්මට රජයට චෝදනා සහ විවේචන සිදු කරනවා. ඒ නිසා තමයි ජ.වි.පෙ ඉන්න තැනින් දිනෙන් දිනම පහළට වැටෙන්නේ. ජ.වි.පෙ දුර්වලම තැනකට වැටිලා තියෙන හේතුව ඒකයි. ජ.වි.පෙට ප්‍රතිපත්තියක් නෑ. ජ.වි.පෙ දේශපාලනය ප්‍රායෝගික නෑ. ඒ නිසා ජනතාව විශ්වස කරන්නේ නෑ. ෆොන්සේකාගේ ප්‍රජාතන්ත්‍රවාදී පක්ෂය දේශපාලන වශයෙන් බලවත් නෑ. ඔවුන් රජය විවේචනය කරමින් යනවා. නමුත් ඵලක් නෑ. ඒ නිසා ජ.වි.පෙ ඇතුළු විපක්ෂයේ චෝදනා මේ රටේ ජනතාව පිළි ගන්නේ නෑ.*ආණ්ඩුවට තව කොපමණ කාලයක් යුද ජයග්‍රහණය විකුණා ගන්ඩ පුළුවන්ද?මේ රජය මාතෘ භූමිය බේරා ගැනීමට දැවැන්ත කැප කිරීමක් සිදු කළා. ඒ නිසා මේ මොහොතේ රටට එරෙහි ප්‍රතිගාමීත්වය පරාජය කිරිම සඳහා අවශ්‍ය කටයුතු සිදු කිරීම රජයේ කාර්යයක්. ඒ සඳහා යන ගමනේදී ඇති වෙන තත්ත්වයන් රටේ ජනතාවට පැහැදිලි කිරීම රජයේ වගකීම වෙනවා. රජය රටේ ජනතාව සත්‍ය කිව යුතුයි. අපි ඒ දෙය කරනවා. මේ රට සහලින් ස්වංපෝෂිත වෙලා තිබෙනවා. අධ්‍යාපනය , සෞඛ්‍ය , කෘෂි කර්මාන්තය මේ සියලු දේ සංවර්ධනය වෙනවා. රට වේගයෙන් සංවර්ධනය වෙනවා. මේ සියලු දේ කෙරෙන්නේ රටේ යුද්ධය නිමා කළ නිසායි. ඉතින් එය රටට කීම වැරැදිද? ඒ නිසා යුද්ධයේ අමුතුවෙන් විකුණන්ඩ දෙයක් අපට නෑ. ඒක විකිණෙනවා. ඒක ඇත්ත. විපක්ෂයට තමයි විකුණන්ඩ දෙයක් නැත්තේ.*ඔබතුමාලා ජිනීවා විකුණලා‍ මෙවර බස්නාහිර සහ දකුණු පළාත් සභා ජය ගන්ඩ හදනවා කියන චෝදනාවට මොකද කියන්නේ?ජී.එස්.පී ප්ලස් නැතිව මේ ආණ්ඩුවේ ආර්ථිකය වැටෙනවා , ජිනීවා නිසා ආණ්ඩුව වැටෙනවා , පොදු රාජ්‍ය මණ්ඩලයීය සමුළුව අසාර්ථක වෙනවා මේ හැම දේම විපක්ෂය කිව්වා. හැබැයි ඒ එකක්වත් වුණේ නැහැ. මේ මාතෘ භූමිය පාවා දෙන්ඩ මේ රජයට බැහැ. යුද්ධය දිනලා රට ඉදිරියට යන මොහොතක ඇමෙරිකාවට හෝ එංගලන්තයට මේ රට පාවා දෙන්ඩ මේ රජයට බැහැ. ඒ රටවලින් මේ මොහොතේ එල්ල වෙන පීඩනය රටට කියන එක ජිනීවා විකුණන් කෑමක්ද. නෑ. එන්.ජී.ඕ වලින් මුදල් අරන් රට විකුණන කණ්ඩායම් විතරයි මේ රටේ ඉන්නේ. ආණ්ඩුව ජිනීවා විකුණන් කන්නේ නෑ. අපි ඇත්ත රටට කියනවා විතරයි.*ආණ්ඩුවේ ඇමැතිවරු හය දෙනෙක් ජීනීවා අර්බුදය ගැන ජනපතිට යැවු ලිපියක් නිසා ආණ්ඩුවේ කැබිනට් මණ්ඩලයේ කණ්ඩායම් දෙකක් ඇතිවෙලා කියන මාධ්‍ය වාර්තා ගැන ඔබ මොනවද කියන්නේ?නැහැ, කැබිනට් මණ්ඩලයේ එහෙම කොටස් දෙකක් නෑ. ජනාධිපතිතුමා කියන්නේ එ.ජ.නි.ස යේ නායකයා. එතුමා දේශපාලන පක්ෂ 16කට නායකත්වය දෙනවා. ඒ එක් එක් දේශපාලන පක්ෂ විවිධ අවස්ථාවල යම් යම් කරුණු ගැන ජනාධිපතිතුමාට ලිපි යවනවා. එක් එක් පක්ෂවලට අදහස් කියන්ඩ ඉඩකඩ ලබා දී තියෙනවා. යමක් ආණ්ඩුවේ තීරණයක් වෙන්නේ ඒ පක්ෂ 16 ම ගන්නා තීන්දුවක් වුණොත් විතරයි. ඒ නිසා එහෙම කොටස් දෙකක් කැබිනට් මණ්ඩලයේ නෑ.*දකුණු පළාතේ මහ ඇමැති ගීතා කුමාරසිංහ බව ඇය කියනවා. නොලැබුණොත් එයා යනවා කියනවා. මේ වගේ ප්‍රකාශ එ.ජ.නි.ස ඡන්ද පදනමට බලපාන්නේ නැද්ද?මනාප ක්‍රමයේ ලෙඩ රෝග තමයි ඔය එළියට එන්නේ. කවුරුත් බලන්නේ වැඩි මනාප ප්‍රමාණයක් ගන්ඩ. වයඹ , මධ්‍යම , සබරගමුව මේ හැම පළාතකම මැතිවරණවලදී ඔය වගේ කතා කිව්ව අය හිටියා. නමුත් කාටත් පැහැදිලියිනේ ඉදිරියෙන් ඉන්නේ කවුද කියලා. ඒ නිසා ඔය කතා කවුරුත් ගණන් ගන්නේ නැහැනේ. ඒ නිසා ඡන්ද පදනමට එහි බලපෑමක් නෑ*ආණ්ඩුව බස්නාහිර දකුණ මහ ඇමැතිවරු නම් කරලා නැහැ?පැහැදිලිව නැහැනේ. මීට පෙර පැවැති කිසිම මැතිවරණයක එහෙම එ.ජ.නි.ස ය මහ ඇමැතිවරු නම් කළේ නැහැ.*නවනීදන් පිල්ලේ මානව හිමිකම් සමුළුවට ඉදිරිපත් කරපු ලංකාව පිළිබද කෙටුම්පතේ සැර බාල වෙලා නේද?ලංකා රජය ඉතාම පැහැදිලි ලෙස යුද්ධයේ අවසාන භාගයේ වු සිදු වීම් ආදිය ගැන සත්‍ය කරුණු ජීනීවා මානව හිමිකම් සමුළුවට අයත් රටවලට පැහැදිලි කර දී තිබෙනවා. මානව හිමිකම් සමුළුවට ඉදිරිපත් කරන කෙටුම්පතක ඇති සියලු තොරතුරු සත්‍ය නොවන බව මානව හිමිකම් සමුළුවට අයත් රටවල් අවබෝධකර ගත යුතුයි. රජය අන්තර්ජාතික ප්‍රජාවට කළ පැහැදිලි කිරීම්වල ප්‍රතිඵලයක් ලෙස තමයි මේ කෙටුම්පතේ සැර බාල වෙලා තිබෙන්නේ. ඒ වගේම අමතක කරන්ඩ එපා ඇමෙරිකාවේ සෙනෙට් මණ්ඩල සභිකයින් 11 දෙනෙක් ඇමෙරිකා සෙනෙට් මණ්ඩලයට යෝජනා කොට තිබෙනවා ලංකාව පිළිබද සාධාරණ ලෙස කටයුතු කළ යුතුයි කියලා.*ඒ කෙටුම්පතේ යුද අපරාධ කියන වචනය හැලී තිබෙනවා නේද?තවමත් අවසාන කෙටුම්පත ඉදිරිපත් කොට නෑ. නවනීදන් පිල්ලේගේ එම කෙටුම්පත රජය ප්‍රතික්ෂේප කොට තිබෙනවා. ඒ වගේම එම කෙටුම්පතට විවිධ රටවලින් දැඩි විවේචන එල්ල වි තිබෙනවා. මා විශ්වාස කරනවා නවි පිල්ලේගේ වාර්තාවට තව දුරටත් අන්තර්ජාතික ප්‍රජාවෙන් විවේචන එල්ල වේවි කියලා. අපේ රටට තව දුරටත් අන්තර්ජාතික ප්‍රජාවේ සහයෝගය ලැබේවි.*ඇමෙරිකානු යෝජනා දියාරු බවට දෙමළ ඩයස්පොරාව කනස්සල්ල පළ කොට තිබෙනවා නේද?දෙමළ ඩයස්පෝරාවේ ලංකාවේ ශාඛාව තමයි ද්‍රවිඩ ජාතික සන්ධානය. ඔවුන් පවා දෙමළ ඩයස්පෝරාව කියන දෙයම කියා තිබෙනවා. ලංකාවට එරෙහිව ඇමෙරිකා යෝජනාව සැර මදි බව ඔවුන් කියනවා. දෙමළ ඩයස්පෝරාවෙන් යැපෙන දේශීය නඩය පවා යෝජනාව සැර මදි බව කියනවා. කුමන බලපෑමක් ඇති වුවත් අන්තර්ජාතික ප්‍රජාව ලංකාව වෙනුවෙන් යමක් කරාවි කියන විශ්වාසය අපට තිබෙනවා.*ඉන්දියාවේ සහයෝගය මානව හිමිකම් සමුළුවේදී අපේ රටට ලැබේවිද?පසුගිය සතියේ ජනාධිපතිතුමා මියන්මාරයේ සංචාරයක නිරත වු අවස්ථාවේදීත් ඉන්දීය අගමැතිතුමා සමඟ ඉතා සුහද සාකච්ඡාවක් පැවැත්වුවා. ඒ වගේම ආසියාතික රටවල් රැසක් අපේ රටේ සහයෝගය වෙනුවෙන් පෙනී සිටිනවා. නමුත් ඉන්දියාවේ අභ්‍යන්තර දේශපාලන බලපෑම් ඉන්දීය රජය කළමනාකරණය කර ගනීවි කියා අපි හිතනවා. ඉන්දීය රජය ලංකාව ගැන අවබෝධයෙන් කටයතු කරනවා. ඒ නිසා ඉන්දියාවේ සහයෝගය අපි මානව හිමිකම් සමුළුවේදී අපේක්ෂා කරනවා.*ශ්‍රි ලංකාවට එරෙහි යෝජනාව ඉවත් කර ගන්නා ලෙස නවි පිල්ලේගෙන් චීනය , රුසියාව , පාකිස්ථානය ප්‍රමුඛ රටවල් රැසක් ඉල්ලීමක් කර තිබුණා නේද?මානව හිමිකම් සමුළුවට ඇමෙරිකාව ඉදිරිපත් කිරීමට යන අසත්‍ය චෝදනාව පිළිබදව අපේ රට අන්තර්ජාතික ප්‍රජාව දැනුම්වත් කිරිමේ සාර්ථක ප්‍රතිඵල ලැබී තිබෙනවා. සමහර රටවල් මේ වන විට ඇමෙරිකාව සහ එංගලන්තය ගෙන එන යෝජනාව කිසිදු පදනමකින් තොර බව දන්නවා. නමුත් ඇතැම් රටවල් යම් කුතුහලයක සිටිනවා.ඒ ඇමෙරිකානු බලපෑම් නිසායි. කෙසේ වෙතත් එක්සත් ජාතීන්ගේ ආරක්ෂක මණ්ඩලයේ චීනය සහ රුසියාව අපේ සහයෝගයට සිටින බව අමතක නොකළ යුතුයි. ලංකාව වෙනුවෙන් පෙනී සිටින සෑම රටක්ම සත්‍ය ලෙසම එක්සත් ජාතීන්ගේ සංවිධානයට හොඳ පණිවිඩයක් ලබා දෙන බවත් කිව යුතුයි.*දැන් ආණ්ඩුව සහ මුස්ලිම් කොංග්‍රසය අතර තිබෙන සහයෝගය මොන වගේද?ශ්‍රී ලංකා මුස්ලිම් කොංග්‍රසය පසුගිය සෑම මැතිවරණයකදීම තනිව මැතිවරණයට තරග කළේ. ඉන් පසුව ඔවුන් යළිත් ආණ්ඩුවට සහයෝගය ලබා දෙනවා. ඒ නිසා එය අලුත් දෙයක් නෙවෙයි. මුස්ලිම් කොංග්‍රසහ සහ ආණ්ඩුව අතර අවබෝධාත්මක සංවාදයක් තිබෙනවා. එය යහපත් සම්බන්ධයක්.*ජීනීවා සමුළුවේදී ඇමෙරිකාව ගෙන එන යෝජනාවෙන් ශ්‍රී ලංකාව පරාජයට පත් වුවහොත් අපේ රටට ආර්ථික සම්බාධක පැනවේවිද?මීට පෙර ජීනීවා මානව හිමිකම් සමුළුවේ අපේ රටට එරෙහි එක් යෝජනාවක් අපි ජය ගත්තා. ඉන් පසුව යෝජනා කීපයක් පරාජයට පත් වුණා. ඒ නිසා එය අලුත් දෙයක් නෙමෙයි.*යුරෝපා සංගමය විසින් අපේ රටට ආර්ථික සම්බාධක පැනවීමේ හැකියාවක් තබෙනවාද?ඒ ගැන අප කලබල විය යුතු නෑ. අපේ රටට ජී.එස්.පී ප්ලස් නැති කළේත් යුරෝපා සංගමය තමයි. කෙසේ වෙතත් අපේ රටට අසත්‍ය චෝදනා නැඟීම ගැන අප නිශ්ශබ්දව සිටින්නේ නෑ.*අවසාන වශයෙන් බස්නාහිර සහ දකුණු පළාත් ජනතාවට ඔබට දෙන්ඩ තියෙන පණිවිඩය මොකක්ද?මේ රට බේරා ගෙන ඉතා වේගවත් සංවර්ධනයක් කරා යන මේ ගමන ඉදිරියට ගෙන යාමට සහ රටේ උරුමය රැක ගැනීම උදෙසා ඡන්ද දායකයින් විසින් දකුණු සහ බස්නාහිර බලය ජනපති ප්‍රමුඛ එ.ජ.නි.ස යට ලබා දෙන ලෙස ඉල්ලා සිටිනවා. රටේ අනාගතය උදෙසා සහ රටේ ඉදිරි සංවර්ධනය උදෙසා එ.ජ.නි.ස ය සමඟ අත්වැල් බැද ගන්නා ලෙස දකුණු බස්නාහිර ජනතාවට මා ආයාචනය කරනවා.සංවාද සටහන චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=ab1403163</link>
    <topic>ආණ්ඩුවේ නොහැකියාව ජනතාව තේරුම් අරගෙන ඉන්නෙ</topic>
    <author>සංවාද සටහන සරත් පෙරේරා</author>
    <content>පී.හැරිසන් එ.ජා.ප. පාර්ලිමේන්තු මන්ත්‍රීරාජ්‍ය සම්පත් හා රාජ්‍ය දේපොළ අති විශාල ප්‍රමාණයක් යොදාගෙන ආණ්ඩුව මේ ඡන්දය කළත් කොළඹ නගර සභා ඡන්දයෙන් ලැබූ ජයග්‍රහණය ඉදිරියට ගෙනයමින් මේ පළාත් සභා දෙකම එක්සත් ජාතික පක්ෂය ජය ගන්නා බව එ.ජා.ප. පාර්ලිමේන්තු මන්ත්‍රී පී.හැරිසන් මහතා කියයි.සිළුමිණ සමඟ සම්මුඛ සාකච්ඡාවකට එක්වෙමින් මේ ප්‍රකාශය කළ හැරිසන් මන්ත්‍රීවරයා බලයෙන් ඉවතට විසිවුණ එජාපයේ නරක දසා කාලය දැන් නිමාවෙමින් ඇතැයි ද කීය.එම සම්මුඛ සාකච්ඡා‍ෙව්දී ඇසූ ප්‍රශ්න කීපයක් හා ඒවාට හැරිසන් මන්ත්‍රීවරයා දුන් පිළිතුරු මෙසේය.*අද එජාපයෙන් තරග කරන අයවත් අඩුගණනේ කියන්නේ නැහැ මේ පළාත් සභාවල බලය එජාපය ගන්නවා කියලා. එජාප වේදිකාවේ ප්‍රබල කථිකයෙක් වන ඔබ මේ මැතිවරණය ගැන කියන්නේ කුමක්ද?අපි මේ මැතිවරණ දෙකම දිනනවා. පළාත් සභා දෙකේම බලය අපේ අතට ගන්නවා. අද ජනරැල්ල තියෙන්නේ එජාපයටයි. අපිට මේ මැතිවරණ දෙක දිනන්න පුළුවන් ආණ්ඩුව ගැන අන්තයටම කලකිරී සිටින ජනතාව එජාපයට ඡන්දය දෙන නිසයි කියල පැහැදිලිව ලියන්න.*ඔබ කියනව එජාපය දිනනවා කියලා. අඩුගණනේ එජාපයට තිබුණ මන්ත්‍රී ආසන ටිකවත් රැකගන්න ලැබෙන්නේ නැහැ කියල නේද ආණ්ඩුව පැත්තෙන් චෝදනා කරන්නේ?ඔබ ආණ්ඩුවේ මාධ්‍යයෙන් කතාකරන නිසා ඔහොම කිව්වත් අද පොඩි ළමයෙක් වුණත් දන්නවා මේ ආණ්ඩුවේ කෙරුවාව. එහෙම ආණ්ඩුවක් මෙච්චර දැවෙන ජනතා ප්‍රශ්න මැද ජනතාවගේ ඡන්දය ගන්නේ කොහොමද. අද ජනතාවට වේල් තුනක් කන්න බැහැ. අඩු ගණනේ වේල් දෙකක්වත් කන්න බැරි තත්ත්වයක් තියෙන්නේ. ඡන්දෙට එනකොටත් කිරිපිටි මිල වැඩි කළා. ඡන්දෙන් පස්සේ තවත් බඩු මිල වැඩි කරනවා. මේ ආණ්ඩුව රටේ ආර්ථිකය විනාශය කරා ගෙනයමින් සිටිනවා.රුපියල් කෝටි ගණන් වැය කරල ඇතිකරන ව්‍යාපාර ප්‍රතිලාභ නොලැබෙන ව්‍යාපෘති වෙලා. අලුත් වරාය, මත්තල ගුවන් තොටුපොළ, නො‍ෙරාච්චෝලේ විදුලිබල මේ ඔක්කොම ණය ව්‍යාපෘති. මේවට ගත්තු ණය, ණය පොලී ගෙවන්නේ කවුද? ඒ මේ රටේ අහිංසක ජනතාවයි. ඔවුන්ගේ පාන් කෑල්ලෙන්, ප්ලේන්ටියෙන් පරිප්පු ටිකෙන් බදු පිට බදු අය කරමින් ආණ්ඩුවේ නාස්තිකාර වියදම් පියවා ගනිමින් සිටිනවා.ආණ්ඩුවට දිගටම මේ බොරුව කරන්න බැහැ. අද ජනතාව පාලකයන්ගේ මේ නොහැකියාව තේරුම් ගනිමින් සිටිනවා. ජනතාව බොරුවෙන් ඇන්දුව යුගය මේ ඡන්දයෙන් නිමා කරනවා.*එජාපයට හරි හමන් ඡන්ද ‍රැස්වීමක්වත් අද සංවිධානය කරගන්න බැරි දුර්වල තත්ත්වයකට පත්වී තිබෙන බවට කෙරෙන චෝදනාව ගැන කියන්නේ කුමක්ද?කවුද ඔහොම කියන්නේ. මේ රටේ විශාලම ශක්තිමත්ම පක්ෂය එක්සත් ජාතික පක්ෂයයි. අපි අද වෙනකොට ශක්තිමත්ම පක්ෂය ලෙස ඉදිරියට යමින් සිටිනවා. නමුත් මේ ආණ්ඩුව සියලු මාධ්‍ය මර්දනය කරමින් තමන්ගේ පම්පෝරිය ගහන්න ඒ මාධ්‍ය යොදා ගනිමින් සිටිනවා.බලන්න අපේ රැස්වීම්වලට සෙනඟ එන්නෙ නැහැ කියන්නේ කොහාමද? අපේ රැස්වීම් වලට ආවේ එන්නේ කූඹිද? එහෙම නෙවෙයි අපේ රැස්වීම්වලට ජනතාව වැඩි වැඩියෙන් සහභාගිවෙමින් සිටිනවා.ආණ්ඩුව ජනාධිපතිවරයාගේ සිට සියලු සම්පත් යොදලත් කොළඹ නගර සභා ඡන්දය දිනන්න බැරිව ගියා. බස්නාහිර පළාතේ ශක්තිමත්ම කොටසක් තමයි කොළඹ නගරය. කොළඹ නගර සභා ඡන්දයෙන් ආණ්ඩුවේ සියලු මර්දනයන් වළකා ජයගත් ආකාරයටම මේ පළත් සභා දෙකේ ඡන්දයත් අපි ජයග්‍රහණය කරනවා.*මේ ඡන්දෙදි වෙනදා තියන උණුසුම නැහැ නේද?ඡන්ද උණුසුමක් නැහැ කියන්නේ ආණ්ඩුව. ජනතාව අද බලාගෙන ඉන්නේ කුඩු, එතනෝල් කන්ටේනර් පිටින් ගෙන්වන මේ ආණ්ඩුව පරද්දන්නයි. ආණ්ඩුව බලනවා මේ මත්ද්‍රව්‍ය පොවල මේ සමාජය අවුරුදු තුන්දහසක් තිස්සේ රැකුණ සමාජයක් නිර්වින්දනය කරන්න. මේ ආණ්ඩුව රැකගන්න ජනතාවට ඕනකමක් නැහැ.කන්න බොන්න නැති සමාජයක් ඇතිකරල දැන් ඡන්දෙ ගන්න සාරි, සරොන්, කමිස ඇති තරම් දේවල් බෙදන්නේ මිනිස්සු රවට්ටන්නයි.ජනතාවට කන්න නැති සමාජයක් ඇති කරල පාලකයෝ ස්වල්ප දෙනෙක් නම් සුර සැප විඳිනවා. මාධ්‍ය, මාධ්‍යවේදීන් ඇත්ත කතා කරන්නේ නැහැ. මාධ්‍ය බය ගන්නවල මිනිස්සු බියෙන් සැකයෙන් ඉන්නේ. රටේ ප්‍රජාතන්ත්‍රවාදී අයිතීන් ගැන කතා කෙරුවත් රටේ ඇති ප්‍රජාතන්ත්‍රවාදයක් නැහැ. අද ජිනීවා භීතියක් ඇතිකරල ඡන්දය දිනන්න හදනවා.*කොහොම හරි ජිනීවා ඡන්දයත් අද ආණ්ඩුවේ වාසියට නේද ගැට ගැහිලා තියෙන්නේ?ජිනීවා අලුත් ප්‍රශ්නයක් නෙවෙයි. ආණ්ඩුවට රට තුළ තියන අවාසිදායකත්වය නැති කරගන්න ජිනීවා සමුළුව යොදාගෙන තිබෙනවා. අද ජිනීවා සමුළුව අස්සේ විදුලි පුටුවක් ගැන කතා කරනවා. අද විදුලි පුටුවක් ගැන කතා පතුරුවන අයගෙන් අහන්න ඕන කොයි රටේ කොයි නායකය ද කවදද ඔය විදුලි පුටුවට ඇරල තියෙන්නේ කියලයි.මේකත් ආණ්ඩුව කරන තවත් බොරුවක්. ඒ ඒ රටවල නීතිය ක්‍රියාත්මක කිරී‍ෙම්දී විදුලි පුටු යොදා ගන්නට ඇති. අහන්න ඕන ජිනීවා සමුළුවෙන් කාව ද විදුලි පුටුවට ඇරල තියෙන්නේ කියලයි. විදුලි පුටුව ගැන බෙරිහන් දෙන විමල් වීරවංශ ඇමැතිවරයාවයි ජිනීවා සමුළුවට යවන්න තිබුණේ.*ජිනීවා සමුළුවෙන් එල්ල වන විදේශ බලපෑම් ගැන කියන්නේ කුමක්ද?අපි විදේශ බලපෑම්වලට විරුද්ධයි. මේ රටට නිදහස දිනාදුන්න පක්ෂය අපි. ආණ්ඩුව කරනවය කියල පොරොන්දු වුණු දේවල් කරන්න කියලනේ ඒ අය කියන්නේ. ඒව කරන්නේ නැත්නම් ඒ උත්තරයත් දැන් දිය යුත්තේ ආණ්ඩුවයි. සම්බාධක දැමීම් ගැන කතා කරනවා. ඒක කනගාටුදායක තත්ත්වයක්. ඒ තත්ත්වය ඇති නොකර රාජ්‍ය තාන්ත්‍රිකව ක්‍රියා කරමින් ඒ තත්ත්වයට මේ රට ඇද නොදමා ක්‍රියා කරන්න ආණ්ඩුව කටයුතු කළ යුතුයි.*එජාපයට රතු එළිය පත්තු වෙලා තියන වෙලාවක දැන් කොළ එළියක් ගෙනැවිත් තියනවා?ආණ්ඩුවටයි දැන් රතු එළිය ජනතාව දාල තියෙන්නේ. මේ කොළ එළිය දිගේ අපි ජනතාව ඉදිරියට ගෙනියනවා. මේ ඡන්ද දෙක අපි දිනනවා විතරක් නෙවෙයි මේ අවුරුද්ද ඉවර වෙන්න කලින් අපේ ආණ්ඩුවකුත් පිහිටුවන්නත් කටයුතු කරනවා.*විපක්ෂයේ ඉඳලත් කොළ එළිය එළියට දැම්මේ පරක්කු වෙලා?පරක්කුවක් නැහැ. අපි හරි වෙලාවට කොළ එළිය ප්‍රතිපත්ති ප්‍රකාශය එළියට දාල තියනවා. ප්‍රතිපත්ති ප්‍රකාශනයක් දවසෙන් දෙකෙන් වුණත් එළියට දාන්න පුළුවන්. නමුත් අපි හැමෝගෙන්ම අහල බලල විද්වතුන් බුද්ධිමතුන්ගෙන් විතරක් නෙමෙයි ගමේ මිනිහගෙනුත් අහල බලල මේ ප්‍රතිපත්ති ප්‍රකාශනය එළිදැක්වූවා.එහෙම නොකළ නිසා මහින්ද චින්තනය අදත් අවුරුදු දහයකට පස්සෙත් ක්‍රියාත්මක කරන්න බැරිව ඉන්නවා.*මේ යන සංවර්ධන ගමන ඇයි ඔබ නොදකින්නේ?මේ ආණ්ඩුවේ තියෙන්නේ කාපට් සංවර්ධනයක් විතරයි කාපට් යටින් පාලකයන් සුළු පිරිසකට විශාල පංගුවක් ගලා යනවා. එක තැනකට මහජන මුදල් අනියම් ලෙස එකතු වෙනවා.ඒ මිසක් ඔය කියන සංවර්ධනයේ ප්‍රතිලාභ පොදුවේ ජනතාවට ගලා යනවද? ඔවුන්ගේ ජීවිත වඩා යහපත් එකක් වෙලා තියනවාද කියා ප්‍රශ්න කරනවා. අද එදා තිබුණ කම්හල් වැසී යනවා. අලුත් කම්හල් ඇතිවෙන්නේ නැහැ. රටට ආයෝජන ගලා එන්නේ නැහැ.*එජාපයේ නායකත්ව මණ්ඩලය පිහිටුවීමෙන් එජාපයේ බෙදීම් තවත් වැඩි වෙලා නේද?විපක්ෂයේ ඉන්නකොට මොන පක්ෂයට ද බෙදුණා කියල චෝදනා ‍නොකැරුණේ. එදා ඩඩ්ලි - ජේ.ආර්. බෙදීම් ගැන කතා කළා. ඊට පස්සේ සිරිමා - අනුර හැප්පිලි ගැන කතා වුණා. විපක්ෂයේ ඉන්නකොට බෙදීම් ඇතිවෙනවා.අද අපි ජනතා කැමැත්ත දිනාගන්න එක වැඩ පිළිවෙළකට එකතු වෙලා එකට වැඩ කරමින් සිටිනවා. එජාපයට ලබා තිබූ සෙනසුරු කාලය දැන් හමාර වෙමින් තිබෙන්නේ.නායකත්ව මණ්ඩලය නිසා වැඩිදෙනකුගේ හොඳ අදහස් ඉදිරියට ගන්න පුළුවන් වෙලා තියනවා.අපේ පක්ෂ යාන්ත්‍රණය දැන් හොඳට ඔයිල් කරල මළකඩ කඩල ඇණ මුරිච්චි තද කරල ඉස්සරහට දා තියනවා. දැන් තියෙන්නේ පිකප් කරල ඉස්සරහට යන්න. කොළඹ නගර සභාවෙන් අරඹපු ජයග්‍රාහී ගමන මේ ඡන්ද දෙකෙන් තවත් ඉස්සරහට යනවා.*එජාපය ලබමින් තියෙන දීර්ඝකාලීන පරාජයන් නිසා තරුණයන් ලෙස පාර්ලිමේන්තුට ආ ඔබ වැනි මන්ත්‍රීවරුන් විපක්ෂ‍යටම වී වයසට යමින් සිටිනවා. එජාපය මේ ඡන්ද දෙක පැරදුණොත් 1994 දී විපක්ෂයට වැටී මේ අවුරුද්දට අවුරුදු විස්සක් සම්පූර්ණ වන එජාපයට තව අවුරුදු දහයක් වත් විපක්ෂයට වෙලා ඉන්න සිදුවෙනවා නේද?එහෙම නොවෙන්නේ එජාපය මේ ඡන්ද දෙකම දිනන නිසයි. එජාපයේ නරක කාලය දැන් ඉවරයි. ඉස්සරහට එන්නේ හොඳ කාලයයි. ඒ කාලය ජනතාවගේ පඩිනඩි වැඩිවන බඩු මිල ජනතාවට දරාගන්න පුළුවන් මට්ටමක රඳවාගන්න කාලයක් වේවි. මේ වෙනස ඇතිකරගන්න සියලු ජනතාවට අපේ පක්ෂයත් සමඟ එකතු වෙන්න කියල ආයාචනය කරනවා. අද තියන දුරාචාරය වෙනුවට දරුවන් යහමඟ යවන මුළුමහත් සමාජයම යහමඟ යවන යහ පාලනයක් මේ ‍රටේ ඇති කරන්න අපි ජනතාවට පොරොන්දු වෙනවා.සංවාද සටහන සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=ab1403164</link>
    <topic>බස්නාහිර පළාත් සභා ඡන්ද සටන</topic>
    <author>සංවාදය - සරත් පෙරේරා / සුභද්‍රා දේශප්‍රිය පෝරුවදණ්ඩ සමූහ එච්. කුලතිලක</author>
    <content>කොළඹ දිස්ත්‍රික් එජනිස අපේක්ෂක සුනිල් ජයමිණිමා දැනට කොළඹ දිස්ත්‍රික්කයේ ජ්‍යෙෂ්ඨතම පළාත් සභා මන්ත්‍රීවරයායි. වසර 21 ක් අඛණ්ඩව පළාත් සභා මන්ත්‍රීවරයකු ලෙසත් වසර 7 ක් සභා නායකවරයකු ලෙසත් වසර තුනක කාලයක් සමූපකාර ක්‍රීඩා විදුලිබල ජල සම්පාදන අමාත්‍යවරයා ලෙසත් කටයුතු කර තිබෙනවා.පසුගිය කාලයේ වසර 21 කාලය තුළ මගේ කැස්බෑව මැතිවරණ බල ප්‍රදේශයේ ජනතාවට විශාල මෙහෙවරක් ඉටුකරලා තියෙනවා. කැස්බෑව ප්‍රදේශයේ මහාමාර්ග කි. මී. 26 කාපට් ඇතිරුවා. පිළියන්දල අධ්‍යාපන කලාප කාර්යාලය එක්කෝටි හතළිස් ලක්ෂයක් වැය කර ඉදිකළා.කලාපයේ බොහෝ පාසල් ප්‍රතිසංස්කරණය කර පාසල්වලට අවශ්‍ය යටිතල පහසුකම් රාශියක් ලබා දී තිබෙනවා. එමෙන්ම විදුලි බලය, නළ ජලය, ආදාහනාගාර, ප්‍රජා ශාලා ලබා දුන්නා. අඩු ආදායම් ලාභී පවුල් 2000 ක පිරිසකට ඇස් කණ්ණාඩි ලබාදීමත්, ගර්භණී කාන්තාවන් 1500 සඳහා මදුරු දැල් ලබාදීමත්, කැස්බෑව ප්‍රදේශයේ පාසල් දරුවන්ට පොත් පත් ලබාදීමත් සිදුකළා. කැස්බෑව නගර සංවර්ධනය කිරීම යටතේ කැස්බෑව වැව ප්‍රතිසංස්කරණය කර ඒ වටා ව්‍යායාම සඳහා භාවිත කළ හැකි ඇවිදින මංතීරු සකස් කිරීමට කටයුතු යොදා තිබෙනවා.මහින්ද චින්තන වැඩපිළිවෙළ යටතේ පළාත් සභාවට ලබා දී ඇති මුදල් ප්‍රතිපාදන හා ආර්ථික සංවර්ධන අමාත්‍යාංශය මධ්‍යම රජය යටතේ ලැබෙන මුදල් ප්‍රතිපාදනයන් යටතේ ප්‍රදේශය දියුණු කිරීමට අපි උපරීම දායකත්වය ලබා දී තිබෙනවා. කැස්බෑව ප්‍රදේශයේ අධ්‍යාපන අංශය දියුණු කිරීමට බලාපොරොත්තු වන අතර දැනටමත් මෙතෙක් පැවැති පාසල් ගුරු පුරප්පාඩු සියල්ල ආවරණය කිරීමට අප කටයුතු කර තිබෙනවා.ගාමිණි ලොකුගේ ඇමැතිතුමාගේ නායකත්වය යටතේ කැස්බෑව ජාලියගොඩ අතුරු මාර්ගය මේ වන විට ප්‍රතිසංස්කරණය කරමින් තිබෙනවා. කරදිය ඇළ පාර ද මේ වන විට ඉදිකෙරෙමින් පවතිනවා. ජලයෙන් යටවන ප්‍රදේශයක් වන බෙල්ලන්විල රත්තනපිටිය, දිවුලපිටිය ජලය බැස යාමේ කාණු පද්ධතිය පුළුල් කරන අතර එම ජලය එක්රැස් කිරීමට වැව් හතරක් නිර්මාණය කරනවා. ඒ අනුව පිල්ලෑව, බොරලැස්ගමුව, බෝකුන්දර වැව් නිර්මාණය කිරීමේ කටයුතු කඩිනමින් සිදු කෙරෙනවා.කොළඹ එ.ජ.නි.ස. අපේක්ෂක අජිත් සුබසිංහ“මම දේශපාලනය පටන්ගත්තේ 1989, බොහෝ පිරිසක් දේශපාලනය කරන්න අකමැති කාලයේ. මේ රටේ තරුණයො ගස් ගල් යට ටයර් සෑයවල් මත පිලිස්සුණු කාලේ . 1994 දී පොදු පෙරමුණ බලයට ගේන්න මහන්සි වුණු අයගෙන් කෙනෙක් මම, ඒ වගේම තමයි 2005 දී ජනාධිපතිතුමා මේ රටේ නායකයා කරන්නත් 2010 දී එතුමා නැවතත් ජනාධිපති ධූරයේ තබන්නත් මාත් දිවා රෑ නොබලා වෙහෙසුණා.කතරගම කිරිවෙහෙර අටවිසි බුදු පිළිම සමඟ රන් වැට ඉදිකිරීම, සුවිසල් බුද්ධ ප්‍රතිමාව පරිත්‍යාග කිරීම, අටවිසි බෝධි විහාරස්ථානයට බෝධීන් වහන්සේලා දෙනමක් පූජා කිරීමත් එහි රන් වැට ඉදිකිරීමට අවශ්‍ය මූල්‍ය ප්‍රතිපාදන ලබාදීමත් මා කළ ආගමික සේවාවන්.යාපනයේ නාග විහාරයේ යුද ජයග්‍රහණයෙන් පසු කළ බොහෝ ප්‍රතිසංස්කරණ කටයුතුවලට මම සෘජුව දායක වෙනවා. ඒ අතර, සැදැහැවතුන්ගේ පානීය ජල අවශ්‍යතා සඳහා ශීත කළ පානීය ජල ව්‍යාපෘතියක් ස්ථාපිත කිරීම හා සුවිසල් බුද්ධ ප්‍රතිමාවක් පරිත්‍යාග කිරීමත් ඒ අතර වැදගත්. මම බහු ආගමික සුහදතාවය වගේම අන්තර් වාර්ගික සමඟිය ඉහළින්ම පිළිගන්න කෙනෙක්.මරණයට කැපවෙලා හිටිය ගවයන් විශාල ප්‍රමාණයක් ඉන් නිදහස් කරගැනීමට හැකිවීම මම සතුටු වෙනවා. වාර්ෂිකව කො‍ෙලාන්නාව ප්‍රධාන කොටගෙන දිවයින පුරා පාසල්වලට ලක්ෂ 100කට වැඩි පොත් හා පාසල් උපකරණ මෙන්ම ක්‍රීඩා භාණ්ඩ ලබා දීමත් මගේ තවත් මෙහෙවරක්.අයි.ඩී.එච්. උණ රෝහලට අවශ්‍ය බෙහෙත් ට්‍රොලි, මෙට්ට, මදුරු දැල්, රෝද පුටු ආදී උපකරණ මෙන්ම එහි ප්‍රතිසංස්කරණ කටයුතුවලට අවශ්‍ය මූල්‍යාධාර ලබා දීම සිදු කළෙත් අවංක පිරිසිදු චේතනාවෙන්. මට විශ්වාසයි. කොළඹ දිස්ත්‍රික් ජනතාව. ඒ වගේම මාර්තු 30 ‍වැනිදා පත්වෙන බස්නාහිර පළාත් සභාවේ මන්ත්‍රීවරයෙකු හැටිය කොලොන්නාව ප්‍රධාන කොටගෙන කොළඹ දිස්ත්‍රික්කය වෙනුවෙන් ඔවුන්ගේ විශ්වාසය රකින බවට මම සහතික වෙනවා.”“2009 වෙනකල් අපි හිටියේ අනාගතය අහිමි ජාතියක් විදියට. කුරිරු ත්‍රස්තවාදය අපේ අනාගතය උදුරගත්තා. මම මෙතන අපේ කියලා හඳුන්වන්නේ සිංහල දෙමළ මුස්ලිම් බර්ගර් සියලු දෙනාම, 2009 පස්සේ තමයි, සංවර්ධනය වෙමින් පවතින රටක් හැටියට ඇත්තටම සංවර්ධනය වෙන්න පටන්ගත්තේ, පුළුවන් නම් එක ගමක් පෙන්වන්න කැටගල් අල්ලපු නැති පාරක්, කොන්ක්‍රීට් කරපු නැති පාරක් තියෙන. අද ගාල්ල කොළඹ අතර දුර පැය 02කින් අඩුවෙලා.කොළඹ මාතර දුර හෙට වෙනකොට පැය 03කින් අඩුවෙනවා. කටුනායක ඉන්න කෙනෙකුට හම්බන්තොටට යන්න ගතවෙන්නේ පුංචි ගුවන් කාලයක් විතරයි. අද මාගම්පුර රුහුණු වරායෙන් දවසට වාහන 200ක් ලංකාවට නිදහස් වෙනවා. බණ්ඩාරනායක සම්මන්ත්‍රණ ශාලාවට සීමාවෙලා තිබුණු ජාත්‍යන්තර සැසිවාර නෙළුම් පොකුණටත් හම්බන්තොටටත් හිමිවෙලා. සැමදාම කිව්වේ කොළඹට කිරි ගමට කැකිරි කියලා. ඒත් දැන්, කොළඹත් කිරි ගමෙත් කිරි.”අද ලෝකයේ තාක්ෂණය දියුණු වෙලා ප්‍රබලම සන්නිවේදන මාධ්‍ය වෙන්නේ අන්තර්ජාලයයි. ඉතින් අපි කොහොමද මේවා නැතිව ඉදිරියට යන්නේ මෙම යෝජනා කරන්නේ මේකයි. අපි මේ තාක්ෂණය අන්තර්ජාලය ගැන‍ වෙනම යහපත් සංස්කෘතියක් ගොඩනඟාගත යුතුයි. ඒකයි මම යෝජනා කරන්නේ මේ රටට තාරුණ්‍යයට යහපත් තාක්ෂණ සංස්කෘතියක් අවශ්‍යයි කියලා.මැතිවරණයෙන් පසු ‍ෙකාළඹ දිස්ත්‍රික්කයේ පාසල්වල මාධ්‍ය ඒකකවලට අවශ්‍ය පහසුකම් ලබාදෙන්නත් ඔවුන්ගේ මාධ්‍ය සාක්ෂරතාවය දියුණු කරන්නත් ඒ හරහා යහපත් තාක්ෂණික සංස්කෘතියක් අනිත් දරුවන් වෙත සම්ප්‍රේෂණය කරන්නත් මම බලාපො‍ෙරාත්තු වෙනවා.කලාප මට්ටමින් සිනමා පර්ෂද බිහිකරලා හෙට රට භාරගන්න ඉන්න තරුණයින්ගේ සාහිත්‍ය දැනීම වර්ධනය කරන්න කටයුතු මේ වන විටත් සංවිධානය කරලා ඉවරයි. මේ වන විට කොළඹ දිස්ත්‍රික්කයේ පාසල්වල සහ ගම් මට්ටමින් පවතින පුස්තකාල සඳහා පොත් ලබාදීමේ වැඩපිළිවෙළට අවශ්‍ය පිඹුරුපත් සකස් කරලා අවසන්.විශේෂයෙන්ම කියන්න ඕන කොලොන්නාව ආසනයේ තියෙන ආගමික ස්ථාන මූලික කරගනිමින් අන්තර්ජාල පහසුකම් සමඟ පරිගණක පුහුණු මධ්‍යස්ථානත් එම ස්ථාවල ඉංග්‍රීසි ඩිප්ලෝමා පාඨමාලා ආරම්භ කරන්නත් වැඩපිළිවෙළක් මේ වන විට ක්‍රියාත්මක වෙනවා.”“පෙර පාසල් දරුවන් වෙනුවෙන් වගේම ගැබිනි මාතාවන් වෙනුවෙන් විශේෂ වැඩමුළු හා ඔවුන්ට අවශ්‍ය දෑ ලබා දීමට කටයුතු යොදලා තියෙනවා.ගම්පහ දිස්ත්‍රික් එජනිස අපේක්ෂක සිසිර ජයකොඩිඅප දේශයට සෑම අංශයකින් ම අංගසම්පූර්ණ විශිෂ්ට නායකත්වයක් ඉන්නව. අපගේ අතිගරු ජනාධිපතිතුමන් කිසිම බලපෑමකට යටත් නොවන, මහජනතාවගේ දුක හඳුනන විශිෂ්ට මිනිසෙක්. නමුත් එතුමාට වෙලා තියෙන්නෙ බලයට පත්වෙන සමහර දේශපාලනඥයින් රටට, සමාජයට, මිනිසුන්ට වැඩදායි කරලීමට ගන්නා වූ ප්‍රයත්නයන් අසාර්ථක වීමයි.මේ සමාජය ගොඩගත හැක්කේ මංමාවත්, ගොඩනැඟිලි, පාලම් හදන දේශපාලනික ක්‍රමයක් පමණක් නොව ඉන් එහාට ගිය වැඩදායි, සමාජ සංස්කෘතියක් බිහි කිරීමෙනුයි. මාගේ දේශපාලනික දැක්ම එලෙසයි. මනාප බලු පොරයට වැටිල මනුස්සකම් නැතිකර ගන්න මං කැමැති නෑ.25000 කට අධික සිසුන් පිරිසකට ගුරු පියෙකු ලෙස අධ්‍යාපනය ලබාදී ජීවිතය, අනාගතය, සාර්ථක කර ගැන්මට අත්වැලක් වෙමින් මාහට හැකි පමණින් සමාජයේ දුරාචාරයට එරෙහි වෙමින් අහිංසක මිනිසුන්ට සමාජ මෙහෙවරක් කරමින්, ශිෂ්‍යත්වයෙන් සමත් පහ වසර දූ පුතුන්ව අගයමින් ඔවුන්ට තවත් ශක්තියක් වෙමින්, කිරි මව්වරුන් 1000 කට අධික ප්‍රමාණයකට වසරක් පාසා කිරිදානමය පිංකම් සිදු කරමින්, රටට ජාතියට සෙත් පතමින් පිංකම් මාලාවක් සංවිධානය කරමින්, අධ්‍යාපනය, යටිතල පහසුකම්, පානීය ජල ව්‍යාපෘති, දේශීය වෛද්‍යවරු ඇගයීම්, සමාජ සුබසිද්ධියට කැප කිරීම් කරන මිනිසුන් හට අත්වැලක් වෙමින් ඔවුන්ට මාහට හැකි අයුරින් පොදු දේ පරිත්‍යාග කරමින් සමාජයේ ප්‍රගමනයට හේතුවන යහපත් සමාජයක් උදෙසා කටයුතු කිරීමයි මාගේ දේශපාලනික න්‍යාය.කුඩු ජාවාරම්කාරයෝ, විවිධ අපරාධ සහ වංචා දූෂණවලට සම්බන්ධයැයි චෝදනාලත් පිරිස් බලයට පත් කරන්න එපා. ඒ වගේ ම පසුගිය කාලය පුරාම මහජන දේපළ කොල්ලකාගෙන සුරසැප වින්ද දේශපාලනඥයන් ගැනත් ඒ ආකාරයෙන් ම සැලකිලිමත් වෙන්න. මහජනතාවගෙන් සැඟව හොර රහසේ සිදුකරන වංචා දූෂණ ගැන දැනුවත් වන්න.සමාජයේ යහපතට වැඩ කරන මහජනතාවට රටට වැඩදායි මිනිසුන්ව මෙම ඡන්දයෙන් තෝරාපත් කරගන්න. දේශපාලනය ගැන කලකිරීමෙන් ඡන්දය භාවිතා කරන්න හරි කෙනෙක් නැහැයි යන සංකල්පයෙන් නොසිටින්න. එසේ සිටීමෙන් හොර තක්කඩින් බලය ලබා ගන්නා බව ද අමතක නොකරන්න. බුද්ධිමත්ව සිතන්න, මෙම මැතිවරණයෙන් හොඳ මිනිසුන් තෝරා පත්කර ගන්න.කොළඹ දිස්ත්‍රික් එජාප අපේක්ෂක ශ්‍රීනාත් පෙරේරාමං කියන්නේ බත් කන මිනිස්සු ඉන්නව නම් මේ රටේ ආණ්ඩුවට මේ ඡන්දෙන් දිනන්න බැහැ. හේතුව මිනිස්සුන්ගේ බඩට වැදෙන්න ඕන ප්‍රමාණයටත් වැඩිය මේ වෙනකොට වැදිල ඉවරයි. රටේ ආර්ථිකය පුදුමාකාර විදියට අහේනියට පත්වෙලා. මගේ මතය අනුව රටේ නීතිය අව නීතිය බවට පත්වෙලා ඉවරයි. ඒ වගේ තත්ත්වයක් තුළ ආණ්ඩුවට ආයේ ඡන්ද දෙනවනම් ඒ මිනිස්සු බත් කන මිනිස්සු වෙන්න බැහැ. එහෙම කොට්ඨාසයක් ඉන්නවනම් ආණ්ඩුව දිනයි.කාරණා කාරණා තේරුම් ගන්න බත් කන මිනිස්සු ඉන්නවනම් ආණ්ඩුව පරාදයි.අපි බලමු මේ ඡන්දෙන් ජනතාවට දුකේ ගැලිලම ඉන්න ඕනනම් අපට ඒක නවත්වන්න බැහැ. ජනතාවට ඕන වංචාව දූෂණය තවදුරටත් රජ කරවන්න නම් අපට ඒක වළක්වන්න බැහැ. ජනතාව ඉල්ලන්නේ රටේ නීතිය වෙනුවට අවනීතිය රජ කිරීම නම් අපට ඒක නවත්වන්නත් බැහැ. අපි මේ ඡන්දෙදි කියන්නේ සරල කාරණා කීපයක්.අපි කියන්නේ තුන්වේල කන්න පුළුවන් සමාජයක් ඇති කරන්නත්, රජයේ රෝහලෙන් තුණ්ඩුව ලියාගෙන ෆාමසියෙන් බේත් ගන්න ක්‍රමය වෙනස් කරල රජය වගකීම දරන සෞඛ්‍ය ක්‍රමයක් අතීතයේ මෙන් නැවත ඇති කරන්නත් සෑම දරුවකුට සමාන අධ්‍යාපන අවස්ථා දෙන්නත් නීතියේ ආධිපත්‍ය රටේ නැවත ඇති කරන්නත් එජාපයට ඡන්දෙ දෙන්න කියලයි. හොරකමට වංචාවට හා මත්ද්‍රව්‍ය ජාවාරම වළක්වන මේ ඡන්දය ජනමත විචාරණයක් හැටියටයි අපි මේ ඡන්දය සලකන්නේ.අපේ මතයටත් අවස්ථාව දීම ගැන මම සිළුමිණට මගේ විශේෂ ස්තූතිය පළ කරන්නත් කැමැතියි.කළුතර එජනිස අපේක්ෂක යසපාල කෝරළගේඅපිට මෙවර සටනක් නැහැ. හේතුව අපට අභියෝගයක් විය හැකි ප්‍රබල විපක්ෂයක් නැති නිසා. විපක්ෂයේ කුලල් කා ගැනීම් නිසා මේ මැතිවරණයේ ජයග්‍රහණය ගැන කිසිම දෙගිඩියාවක් අපට නැහැ. අපි කළුතරින් අතිවිශිෂ්ට ජයග්‍රහණයක් ලබා ගන්නවා. ඒක ස්ථිරයි.අපට මේ පළාත් දෙකේ ලබන ජයග්‍රහණයත් එක්කම ඊටත් එහා ගිය ඉලක්කයක් තියෙනවා ජය ගන්න. අන්න ඒ අරමුණ වෙනුවෙන් වන පණිවිඩය අරන් තමයි අපි මේ මැතිවරණයේදී ජනතාව ඉදිරියට යන්නෙ. ඔබ දන්නවා, අද මේ වන විට ඇතැම් බටහිර රටවල් මානව හිමිකම් ආයුධයක් කර ගනිමින් අපේ රට අස්ථාවර කරන්න අන්තර්ජාතික වශයෙන් කුමන්ත්‍රණයක් දියත් කරමින් ඉන්න අවස්ථාවක් මේ.තිස් වසරක යුද්ධය පරාජය කරන්න මේ රටේ සියලුම ජනතාව මහින්ද රාජපක්ෂ ජනපති තුමන්ට ශක්තියක් වුණා වගේම මේ අන්තර්ජාතිකව ක්‍රියාත්මක වන බලවේගයන් පරාජය කරන්නත් අපි එතුමාට ශක්තියක් වෙන්න ඕන.එහෙම නම් ජිනීවාවල ඉඳන් පිල්ලෙ නෝනාව පෙරටු කොටගෙන කෑමොර දෙන කොටි රූකඩ රාජ්‍යයන්ට අපේ ශක්තිය පෙන්වන්න ශ්‍රී ලංකා ජනාධිපති ශක්තිසම්පන්න එඩිතර නායකයෙක් බව කියන්න හොඳ පණිවිඩයක් මේ මැතිවරණයේ ප්‍රතිඵලය මඟින් අපට ලෝකයටම ලබා දෙන්න පුළුවන්. ඒ සඳහා ජනතාව පෙළ ගස්වමින් අපි ඉන්නෙ. මේ වන විටත් කළුතර දිස්ත්‍රික්කයේ දේශමාමක ජනතාව ජාති ආගම් දේශපාලන භේදයකින් තොරව එක්සත් ජනතා නිදහස් සන්ධානයේ ජයග්‍රහණය වෙනුවෙන් ඒකරාශි වෙමින් ඉන්න බව විශේෂයෙන්ම කියන්න ඕන.අවුරුදු 23 ක කාලයක් ප්‍රදේශයේ ජනතාවටත් කළුතර දිස්ත්‍රික්කයේ ජනතාවටත් දැනෙන සේවයක් කරන්න මට හැකි වුණා. ජනතාව හැමදාම මාත් එක්ක ඉන්නෙ ඒ නිසයි. හොරණ ප්‍රාදේශීය සභාවේ සභාපති හැටියටත් මම ප්‍රදේශයට විශාල සේවයක් කරපු කෙනෙක්. පසුගිය පළාත් සභා කාලසීමාවේදී මන්ත්‍රීවරයකු හැටියට ප්‍රධාන අමාත්‍ය තුමාගේ සහාය ඇතිව දරුවන්ට ඉගෙනුමට ප්‍රියමනාප පරිසරයක් පාසල්වල නිර්මාණය කළා.ඒ වගේම දරුවන් 15000 ක පමණ පිරිසකට පාසල් පොත්පත් හා අනෙකුත් අවශ්‍ය උපකරණ ප්‍රදානය කළා. ඒ වගේ ම පාසල්වලට අවශ්‍ය කෘෂි උපකරණ කට්ටල ලබා දුන්නා. ක්‍රීඩා සමාජවලට අවශ්‍ය ක්‍රීඩා උපකරණ ප්‍රදේශයේ ගොවි ජනතාවට අවශ්‍ය කෘෂි උපකරණ බෙදාදීම, සියලුම දහම් පාසල්වලට අවශ්‍යතා සපුරා ගැනීමට රු. 100000 ට බැගින් මුදල් පරිත්‍යාග ලබාදීම වැනි විශාල වැඩ කොටසක් කරන්න මට අවකාශ ලැබුණා. ඒ වගේම දරුවන්ගේ දුර්වලතා නැති කිරීමට අ.පො.ස. (සා.පෙළ) විභාගයට ඉදිරිපත් වන සියලුම දරුවන්ට ගණිතයට අත්වැලක් යනුවෙන් විශේෂ ග්‍රන්ථයක් මගේ මුදල් ප්‍රතිපාදන මඟින් සියලු දරුවන්ට ලබා දුන්නා.ඒ වගේම කළුතර දිස්ත්‍රික්කය කියන්නෙ රබර් තේ පොල් වැනි කෘෂි ආර්ථික බෝග තම ජීවනෝපාය කරගත් ජනතාවක් වෙසෙන ප්‍රදේශයක්. වත්මන් රජය යටතේ තේ රබර් පොල් කියන නිෂ්පාදනවලට හොඳ මිලක් ලැබෙනවා.කළුතර දිස්ත්‍රික් එජාප අපේක්ෂක පී. ඩී. අ‍බේරත්නමේක එජාපය දිනන ඡන්දයක්. අද රටේ ලොකු ප්‍රවණතාවයක් ආණ්ඩුවේ ජනතා මර්දනයට හා ආර්ථික කඩා වැටීමට එරෙහිව තිබෙනවා.පසුගිය සතියේ කුඩු කන්ටේනර් දෙකක් අල්ලල තියෙනකොට මේ සතියෙත් කුඩු කන්ටේනරයක් ඇල්ලුවා.අද ලංකාවේ ආසියාවේ ආශ්චර්ය නෙවෙයි ආසියාවේ කුඩු බෙදා හරින මධ්‍යස්ථානය කරලා. රජයේ මැදිහත් වීමක් ඉහළ පෙළේ අය සම්බන්ධ වීමක් නැත්නම් මෙහෙම බලය නැතුව කුඩු මේ රටට ගෙන්වන්නේ කොහොම ද කියා ප්‍රශ්න කළ යුතුයි. කුඩු චෝදනාවට ජීවිතාන්තය දක්වා සිර දඬුවම් නියම කරල තියෙද්දියි මේ ජාවාරම් සිදුවෙන්නේ. මේ ජාවාරමේ කෝටි ගණන් මුදල් යන්නේ ඔය ලොකු ලොක්කන්ටමයි.අද මිනිස්සු අරක්කු කියල බොන්නේ මේ පිටරටින් නීති විරෝධීව ගේන එතනෝල් නමැති කෘතීම ස්ප්‍රීතුවයි. මේකෙන් මත්පැන් බොන මිනිස්සු ඉක්මනින් රෝගීන් වෙනවා.අද යුද්ධයක් නැතත් ජනතාවට සහන දෙන්නේ නැහැ. ඒ යුද්ධය නිසා ඉතුරු වුණ මුදල් කාගෙ අතට ද යන්නේ. අද සංවර්ධනයේ නාමයෙන් ජනතා මුදල් ගසා කෑමක් හැම තැනම දකින්න තියෙන්නේ.අද ඉවක් බවක් නැතිව රටින් රබර් ගෙන්වීම නිසා රබර් මිල පහළ වැටීමෙන් කළුතර ජනතාවට වැදිල තියෙන්නේ. රු. 600 ට ගිය රබර් අද රු. 260 ට වැටිලා. ඔට්ටපාළු පවා අද රටින් ගේනවා.කොළඹ දිස්ත්‍රික් එජනිස අපේක්ෂක එස්. ඒ. ඩී. ජගත් කුමාරයුද්ධෙ අවසන් කිරීම නිසා අද රට හැදීගෙන යනවා. යුද්ධෙ අවසන් කිරීම අල්ලගෙන ජාත්‍යන්තරයෙන් එන බලපෑම්වලට එරෙහිව රට වෙනුවෙන් මේ ඡන්දය පාවිච්චි කරන්න කියල අපි ජනතාවට කියනවා. ජනාධිපති තුමා යුද්ධය අවසන් කරල රට හදන්න ගෙන යන වැඩපිළිවෙළ ගැන අද සියලු දෙනාගේම සහයෝගය ආශීර්වාදය ජනාධිපතිතුමාට ලැබිල තියෙනවා. ඒ නිසා රට, ජාතිය ගැන හිතල මෙදා ඡන්දය පාවිච්චි කරන්න කියල අපි මේ අවස්ථාවේ ජනතාවගෙන් ඉල්ලනවා.අද කොළඹ, ගම්පහ දකුණ විතරක් නෙමෙයි මුළු රටේම ඇතිවෙමින් තිබෙන පිබිදීම නිසා එක්සත් ජනතා නිදහස් සන්ධානයේ ජයග්‍රහණය විජයග්‍රහණයක් වෙන එක කිසිවකුට වළක්වන්න බැහැ. තරුණ, කාන්තා, වැඩිහිටි මේ සැමගේ ගැටලුවලට මේ රජය යටතේ විසඳුම් ලැබිල තියෙනවා. ඒ නිසා රටේ ප්‍රශ්න විසඳන්න වැඩ කරන එකම පක්ෂය ලෙස ආණ්ඩුව කෙරෙහි ජනාධිපතිතුමා කෙරෙහි ජනතාව විශ්වාසය තියල තියෙන්නේ.දිවි නැඟුම දෙපාර්තමේන්තුව ඇති කරල ලක්ෂ සංඛ්‍යාත ජනතාවගේ ජීවිත නංවන්න ජනාධිපති තුමාගේ හා බැසිල් ඇමැතිතුමාගේ නායකත්වය තුළ කටයුතු කරන්න අද හැකිවෙලා තියෙනවා. සමෘද්ධි ලාභීන්ගේ ජීවිත උසස් කිරීමට ම‍ඟපෙන්වීම හා අවශ්‍ය සහාය ලබා දෙන බව බැසිල් ඇමැති තුමා කියා සිටියා.ලක්ෂ 7500 කට වැඩි ප්‍රතිලාභ අනුව කොළඹ දිස්ත්‍රික්කවල විසිදහසකට වැඩි ජනතාවකට සෙත සලසන්න අධ්‍යාපන, නිවාස, කෘෂිකාර්මික අංශවල හා ස්වයං රැකියා ඇති කරන්න ආධාර කරල තියෙනවා.ගම්පහ දිස්ත්‍රික් එජාප අපේක්ෂක හර්ෂණ රාජකරුණාපැහැදිලිව කියන්න ඕන මේ ඡන්දයේදී වෙනසක් කිරීමේ අවශ්‍යතාව ජනතාවට තියෙනවා. ජනතාව හිමිදිරියේත් අපේ ජයග්‍රහණය වෙනුවෙන් රැස් වෙනවා. මේ ජනතාව ආණ්ඩුවට දක්වන විරෝධය තුළ අපි අනිවාර්යයෙන්ම එජාප ශක්තිය මේ ඡන්දයේදී පෙන්වනවා.මේ ඡන්දයෙන් පස්සේ අවුරුද්දක් තුළ අපි එජාප ආණ්ඩුවක් හදනවා. අද ශ්‍රී ලංකා කාරයන්ට ඒ පක්ෂයේ තැනක් නැහැ ඔවුන් එන්නේ අපේ පක්ෂයට. මම ඊයේ රැස්වීම් තිබ්බේ සමෘද්ධි නියාමකගේ ගෙදර. ශ්‍රීලනිප ශාඛා සභාපතිල ලේකම්ල ඉඳන් එජාපයට එන්නේ ආණ්ඩුවේ ශ්‍රීලනිප කාරයන්ට තැනක් නැති නිසයි. අද රටේ ජනතාව පක්ෂ පාට බේදයකින් තොරව ආණ්ඩුව වෙනස් කරන්න එකට එකතු වෙමින් ඉන්නේ.එජාප බෙදීමක් ගැන අපේ පාක්ෂිකයන් අධෛර්යය කරන්න මාධ්‍ය අල්ලගෙන ආණ්ඩුව කතා කළත් අද බෙදිල තියෙන්නේ ආණ්ඩුවයි. මෙදා ජයග්‍රහණය වෙනුවෙන් ගමේ ඉන්න සියලු දෙනා අපි එක්ක එකතු වෙද්දි ආණ්ඩුවට ඡන්දෙ කරන්න වෙලා තියෙන්නේ රාජ්‍ය නිලධාරීන් ගොවි නියාමකයන් සහ සමෘද්ධි නියාමක අල්ලගෙන.මේ පාලනයට ජීවන වියදම ඉහළ යාමට පවුල් පාලනයට රතුපස්වල වතුර ඉල්ලා පාරට බැස්ස ජනතාවට වෙඩි තැබීම කටුනායක රොෂාන් චානක මරා දැමීම හලාවත ධීවරයා මරා දැමීම මේ පාලනයට ශ්‍රී ලංකා නිදහස් පක්ෂයේම අය විරුද්ධයි.අද විදේශ සේවයට තමන්ගේ ඥාතීන් දාල ආණ්ඩුවේ දේශපාලකයන්ගේ දරුවෝ දාල ජාත්‍යන්තරව එල්ල වන චෝදනාවලට උත්තර දෙන්න අසමත් වෙලා. අපි විදේශ බලපෑම්වලට පක්ෂයක් ලෙස සම්පූර්ණ විරුද්ධයි. හැබැයි අපි කියන්න ඕන මේ බලපෑම් ඇතිවීමට සම්පූර්ණ වගකීම බාරගන්න ඕන ආණ්ඩුවේම අයයි.සංවාදය - සරත් පෙරේරා / සුභද්‍රා දේශප්‍රිය පෝරුවදණ්ඩ සමූහ එච්. කුලතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=ab1403165</link>
    <topic>වේගය අඩු කරලත් බෑ වේගය වැඩි කරලත් බෑ ජනපති ඇමැතිවරුන්ට කියයි</topic>
    <author>චන්දන බණ්ඩාර chandananewspolitic@gmail.COM</author>
    <content>ගිය සතියේදී කොට්ටාව සහ කඩුවෙල දක්වා දිවෙන අධිවේගී මාර්ගයේ කොටස විවෘත කෙරිණි. ඒ ජනාධිපතිතුමාගේ සුරතිනි. මේ වෙනුවෙන් ගාම්භීර උත්සවයක් සංවිධානය කොට තිබිණි. කොට්ටාව කඩුවෙල අධිවේගී මාර්ගයේ කොටස විවෘත කෙරුණේ ජනාධිපතිතුමා විසින් අධිසුඛෝපභෝගී බස් රථයක් පදවාගෙන යමිනි. එම බස් රථය ඉතා අලංකාරවත් ලෙස සරසා තිබිණි.ජනාධිපතිතුමා විසින් පදවාගෙන යනු ලැබු අධි සු‍ඛෝප‍භෝගී බස් රථයේ කැබිනට් මණ්ඩලයේ මැති ඇමැතිවරු රැසක්ම වුහ. ජනාධිපතිතුමා බස් රථය පදවාගෙන යාමට පෙර නිළධාරීන් කීප දෙනෙකු පැමිණ ජනාධිපතිතුමා කියා සිටියේ " සර් මේ තමයි බේරේක් එක. මේක තමයි ඇක්සලලේටරය කියායි."මං මේවා ගැන හොඳට දන්නවා. " ජනාධිපතිතුමා එසේ කියමින් බස් රථය පදවාගෙන කඩුවෙල දක්වා ගමන් කරමින් සිටියේය.ජනාධිපතිතුමා පදවාගෙන ගිය බස් රථයට ඉදිරියෙන් ගමන් ගත්තේ මාධ්‍යවේදීන් රැගත් බස් රථයයි. " මාධ්‍යවේදීන් ඉදිරියෙන් යන්නේ. ඒ නිසා ප්‍රවේශමෙන් තමයි යන්ඩ වෙන්නේ. වේගය වැඩි කරලා ගිහිනුත් බෑ. වේගය අඩු කරලා ගිහිනුත් බෑ‍. " ජනාධිපතිතුමා බස් රථය පදවාගෙන යන අතරතුරේ බස් රථයේ වාඩි ගෙන සිටි මැති ඇමැතිවරුන්ට අසෙන ලෙස කීවේය.මැති ඇමැතිවරුද ‍ විවිධ රස කථා කියමින් ජනාධිපතිතුමා පදවා ගෙන ගිය බස්රථයේ කඩුවෙල දක්වා ගමන් ගත්තේ විනෝදයෙනි. " සර් ආරක්ෂාව පවත්වාගෙන යනවා වගේම තමයි කැබිනට් මණ්ඩලයත් අරගෙන මේ බස් එක ධාවනය කරන්නේ " ඇමැති විමල් වීරවංශ කීවේ ජනාධිපතිතුමාටත් සිනහ ගන්වමිනි.ඉන් අනතුරුව කඩුවෙල දක්වා ගමන් කිරීමෙන් අනතුරුව ජනාධිපතිතුමා සිය නිළ රථයට ගොඩවීමට ගියේ ඇමැති නිර්මල කොතලාවල සමගිනි. ඒ සමගම ඇමැති නිර්මල දුටුවේ විමල් වීරවංශ ඇමැතිවරයා ඒ දෙසට එන බවය. " ආ අපේ ඇමැතිතුමා ඔබතුමා එහෙමනම් සර් එක්ක යන්ඩ " එසේ කියමින් නිර්මල කොතලාවල ඇමැතිවරයා ජනාධිපතිතුමා සමග නිළ රථයේ යාමට ඇමැති විමල්ට ඉඩ දුන්නේය.බින්දු වීරසිංහ දකුණු පළාත් හිටපු ඇමැතිවරයා මෙවර සිය මැතිවරණ ව්‍යාපාරයේ වැඩි වශයෙන්ම සිය අංකය ප්‍රචාරය කර ගැනීම උදෙසා ජංගම දුරකථන මගින් කෙටි පණිවිඩ යැවීමේ සේවාව ලබා ගනිමින් සිටී‍. ඒ සඳහා ඔහු වෙනම තරුණ තරුණියන් පිරිසක් යොදා ගෙන තිබේ.මේ අතරතුර ගිය සතියේදී පාර්ලිමේන්තු මන්ත්‍රී නාමල් රාජපක්ෂ දකුණු පළාත් හිටපු ඇමැති බින්දු වීරසිංහගේ නිවෙසට යාමට පෙර බින්දු වීරසිංහට දුරකථන ඇමැතුමක් ලබා දුන්නේය‍. "ඇමැතිතුමා මං එනකොට ඔබතුමාගේම දිස්ත්‍රික්කයෙන් තරග කරන අනර්කලී ආකර්ෂාත් එක්කගෙන එන්නද? " නාමල් මන්ත්‍රීවරයා කියා සිටි‍යේය.මේ අතරතුර දකුණු පළාත් හිටපු ඇමැති මාතර දිසා එ.ජ.නි.ස අපේක්ෂක බින්දු වීරසිංහ සිය මැතිවරණ කටයුතු සඳහා මාතර දිසාවේ ගමන් කරමින් සිටින විට ඔහු සිය ආධාරකරුවෙකුගේ නිවෙසකට ගියේය. එම පාක්ෂිකයාගේ නිවෙසේ මැතිවරණ කාර්යාලයක්ද ස්ථාපිත කොට තිබිණි. " මොකද ඔයා මගේ පෝස්ටරයක් මේ කාර්යාලයේ ඇලෙව්වේ නැත්තේ?" බින්දු වීරසිංහ හිටපු ඇමැතිවරයා විමසා සිටියේය." නෑ ඇමැතිතුමා වෙන ප්‍රශ්නයක් නිසා නෙමෙයි. මට මෙතැන පෝස්ටර් ගහනකොට ඒත් එක්කම බෝතල් ලැබෙනවා. ඉතින් ලැබෙන කෙනාට තමයි මං පෝස්ටර් ගහන්නේ " එම අධාර කරුවා හිටපු ඇමැතිවරයාට කියා සිටියේය." නෑ මල්ලී. මං මගේ මැතිවරණ ව්‍යාපාරයට අරක්කු , සිගරට් තියා වෙන කිසිම මත්පැන් වර්ගයක් යොදා ගන්නේ නෑ. ඒ නිසා ඔයාට මගෙන් බෝතල් ලැබෙන්නෙත් නෑ. ඔයාට මගේ පෝස්ටර් ගහන්ඩ වෙන්නෙත් නෑ" හිටපු ඇමැති බින්දු විරසිංහ කියා සිටියේය." කමක් නෑ ඇමැතිතුමා මට අරක්කු නොදුන්නාට. මං ඔබතුමාට මනාපය දෙන්නම්. " බින්දු විරසිංහගේ හිටපු ආධාර කරුවා කියා සිටියේ ලෙන්ගතුකමින් යුතුවය.බස්නාහිර පළාත් මැතිවරණයේ එ.ජ.නි.ස මැතිවරණ ව්‍යාපාරයේ ප්‍රථම රැළිය ගිය සතියේ ගම්පහ නගරයේදී පැවැත්විණි. ඒ ජනාධිපත­ිතුමාගේ ප්‍රධානත්වයෙනි. මේ රැළිය සඳහා වැඩිම ජනතා සහභාගීත්වයක් එක් කොට තිබුණේ ගම්පහ දිසා එ.ජ.නි.ස අපේක්ෂක හිටපු පළාත් ඇමැති නිමල් ලංසා විසිනි. ඒ පිරිස අතරේද නිමල් ලංසා වෙනුවෙන් එම ජන රැළියට එක්ව සිටියේ කාන්තාවන් වීම විශේෂත්වයක් වීය.බස්නාහිර පළාත් මැතිවරණයේ කොළඹ දිසාවේ එ.ජ.නි.ස ජය තහවුරු කෙරෙන කොළඹ දිසාවේ ප්‍රධාන ජන රැලියක් ගිය සතියේ රත්මලාන දුම්රිය ක්‍රිඩාංගනයේදී පැවැත්විණි. ඒ ජනාධිපතිතුමාගේ ප්‍රධානත්වයෙනි. ජනාධිපතිතුමා එම රැස්වීමට පැමිණියේ පස්වරු 4.30 පමණය.මේ රැස්වීම සංවිධානය කොට තිබුණේ රත්මලාන ශ්‍රි.ල.නි.ප ආසන සංවිධායක චන්දන කත්‍රිආරච්චි සමගම රත්මලාන ශ්‍රී.ල.නි.ප සම සංවිධායක අධ්‍යාපන නියෝජ්‍ය ඇමැති මොහාන් ලාල් ග්‍රේරු විසිනි. බස්නාහිර පළාත් සභාවට මෙවර තරඟ වදිනි අමල් සිල්වා මේ ජන රැළියට පැමිණියේ ජනතාව පිරිවරාගෙන පෙළපාලියකිනි. ඉන් අනතුරුව ශ්‍රි.ල.නි.ප දෙහිවල ගල්කිස්ස ආසන සංවිධායක ධනසිරි අමරතුංග ජනරැළියට පැමිණියේ දෙදහසකට ආසන්න ‍පාක්ෂිකයන් පිරිසක් පිරිවරාගෙන පෙළපාලියකිනි.ජනරැළිය ඇමැතූ ජනාධිපතිතුමා දෙහිවල , ගල්කිස්ස සහ රත්මලාන ජනතාවට සිය ප්‍රණාම පුද කරමින් සිය කථාව ආරම්භ කළේය." මේ මැතිවරණයේදී දෙහිවලට ප්‍රධාන රැස්වීමක් දෙන්ඩ කියලා ඉල්ලා සිටියේ ධනසිරි අමරතුංග නගරාධිපතිතුමායි. නමුත් මං රත්මලාන , දෙහිවල සහ මොරටුව මැද්දට මේ රැස්වීම ලබා දුන්නා.මං බිලියන 1000 කට වැඩි මුදලක් දෙහිවල ගල්කිස්ස සංවර්ධනය කරන්ඩ ලබා දුන්නා. ඒ වගේම දෙහිවල ආසනය එ.ජ.නි.සයට දිනා දුන්නේ ධනසිරි අමරතුංග නගරාධිපතිවරයායි. ඒ ගැන අපි ඔහුට ප්‍රශංසා කරනවා. නගරාධිපතිතුමාගේ මහන්සිය නිසා දිනා දුන්න දෙහිවල ආසනයට කරන සැලකීමක් විදියට ආරක්ෂක ලේකම්තුමා දෙහිවල අද ලස්සන කරලා තියෙනවා.දෙහිවල මාර්ග පද්ධතිය ඉතාම හොඳින් සංවර්ධනය කරලා තියෙනවා. දැන් ගාලු පාර මැලිබන් වටරවුමේ සිට පුළුල් කෙරෙනවා. ඒ අධිවේගී මාර්ගයට ඉතා පහසුවෙන් යන්ඩ පුළුවන් වෙන්ඩ. මේ හැම දෙයක්ම මේ පළාත්වල ජනතාවගේ ජීවන තත්ත්වය සහ එදිනෙදා කටයුතු පහසු කර ගන්ඩ උපකාරී වේවි." ජනාධිපතිතුමා රත්මලාන එ.ජ.නි.ස ජන රැළියේදී කියා සිටියේය.ගිය බ්‍රහස්පතින්දා දෙහිවල සරණංකර පාරේ නවීකරණය කරන ලද ක්‍රිඩාංගනයේදී බස්නාහිර පළාත් එ.ජ.නිස අපේක්ෂක කීර්ති උඩවත්තටගේ ජයග්‍රහණය තහවුරු කිරිමේ ජන රැළියක් පැවැත්විණි. ඒ පාර්ලිමේන්තු මන්ත්‍රී නාමල් රාජපක්ෂගේ ප්‍රධානත්වයෙනි. මේ ජන රැළිය සංවිධානය කොට තිබු‍ණේ දෙහිවල ගල්කිස්ස නගරාධිපති සහ දෙහිවල ආසන සංවිධායක ධනසිරි අමරතුංග විසිනි. ඒ කිර්ති උඩවත්ත එ.ජ.නි.ස අපේක්ෂකයාගේ ඉල්ලීමක් අනුවය.එම රැස්වීම ආරම්භ වුයේ පස්වරු පහට පමණය. ජනතාව මේ රැස්වීමට පැමිණියේ පෙළපාලි 15 කිනි. ඒ වෙන විටත් එම ක්‍රිඩාංගනයේ පුටු 3000 ක් සහ වතුර බෝතල් 3000 ක් සුදානම් කොට තිබිණි. නමුත් අපේක්ෂා කළ සෙනගට වඩා ජනතාව ක්‍රිඩාංගනයට සවස හය පමණ වෙන විට රැස්විය. එම රැස්වීමට 6000 සකට අධිකර ‍ජනතාවක් එක් රොක් වී සිටියහ.මේ රැස්වීමට පාරලිමේන්තු මන්ත්‍රී නාමල් රාජපක්ෂ පැමිණියේ රාත්‍රි නවයට පමණය. ඒ තවත් රැස්වීම් කීපයකට සහභාගී වීමෙන් අනතරුවය. නාමල් මන්ත්‍රීවරයා වේදිකාවට ගොඩවු අවස්ථාවේදීම ධනසිරි අමරතුංග නගරාධිපතිවරයා වැළඳගත්තේය. " නියමයි අයියා. මං මේ මැතිවණ ව්‍යාපාරයේ දැක්ක හොඳම රැස්විම් කීපයකින් එකක් තමයි මේ. " කොහොමද මන්ත්‍රීතුමා තාමත් සෙනග ඉන්නවා නේද?" ධනසිරි නගරාධිපතිවරයා විමසා සිටියේය.ඉන් අනතුරුව ධනසිරි අමරතුංග නගරාධිපතිවරයා මේ ජන රැළීය ඇමැතුවේය. " මං එ.ජා.ප යේ ඉදලා ශ්‍රීලනිපයට ආවේ රාජපක්ෂලා ළඟටයි. මං මගේ පණ වුණත් රාජපක්ෂලා වෙනුවෙන් දෙනවා. මං ශ්‍රීලනිපයට ආවේ රාජපක්ෂලාට කඩේ යන්ඩ තමයි. මං දෙවනුව තමයි ශ්‍රී.ල.නි.ප සමාජිකත්වය ලබා ගත්තේ. මගේ දේශපාලන ජීවිතයට අවුරුදු 23 ක් වෙනවා.මං සතුටු වෙනවා ජනාධිපතිතුමාගේ ජන රැළියකට වගේම ජනාධිපතිතුමාගේ පුතා පැමිණි මේ ජන රැළියට අති වශාල සෙනගල් ගෙන්වීමට හැකි වීම ගැන‍. රජපක්ෂලාට ගහන්ඩ අන්තර්ජාතික ප්‍රජාව උත්සාහ කළත් රාජපක්ෂලා එක්ක මේ රටේ ජනතාව ඉන්නවා කියන එක ඉතාම පැහැදිලියි." දෙහිවල නගරාධිපති ධනසිරි කියා සිටියේය.ඉන් අනතුරුව පාර්ලිමේන්තු මන්ත්‍රී නාමල් රාජපක්ෂ මන්ත්‍රීවරයා සිය අදහස් දැක්වුයේය. " ධනසිරි අයියා මගේ යාළුවෙක් ඒ වගේම තවත් වෙලාවක එයා මගේ සහෝදරයෙක් වගේයි. ඒ වගේම ධනසිරි අයියා තවත් වෙලාවකට මට උපදෙස් දෙන වැඩිහිටියෙක්.ධනසිරි අයියා දන්න දේශපාලනය සමහර වෙලාවට අපි දන්නේ නෑ. මට හරිම සන්තෝෂයි ධනසිරි අයියා සංවිධානය කරපු මේ අති සාර්ථක රැස්වීම ගැන. ඒ වගේම ‍සිංහල , දෙමළ සහ මුස්ලිම් කියන මේ සියළු ජාතීන් එකම තැනකට ගෙන එන්ඩ පුළුවන් නායකයෝ අපිට ඉන්නේ ටික දෙනායි. ඒ එක් අයෙක් තමයි ධනසිරි " නාමල් රාජපක්ෂ මන්ත්‍රීවරයා සිය අදහස් දැක්වීම නිමා කළේ එළෙසයටය.කොළඹ, කළුතර,ගාල්ල, මාතර දිස්ත්‍රික්ක වල පැවති එ.ජා.ප ප්‍රචාරක රැස්වීම් රැසකට ගිය සතියේදී එ.ජා.ප නායකත්ව මණ්ඩල සභාපති කරු ජයසුරිය එක්ව සිටියේය.භික්ෂූන් වහන්සේ 300 පමණ සහභාගි වු සංඝ සම්මේලනයක් පසුගිය 9 වන ඉරිදා මතුගම නගර ශාලාවේ දී පැවැත්විනි. කරු ජයසුරිය එ.ජා.ප නායකත්ව මණ්ඩල සභාපතිවරයා එහිදී දේශණයක් පවත්වමින් අවධාරණය කළේ විවිධාකාරයේ දුස්සිරිත්වලට ඇබ්බහිවෙන අය අද දකින්නට ලැබෙන බවය.ලෝක කාන්තා දිනය නිමිත්තෙන් පාර්ලිමේන්තු මන්ත්‍රී විජේදාස රාජපක්ෂ විසින් නුගේගොඩදී සහ බන්දුලාල් බණ්ඩාරිගොඩ දකුණු පළාත්හිටපු මන්ත්‍රීවරයා විසින් ගාල්ලේදීත් කාන්තා දින සැමරුම් උත්සව සංවිධානය කර තිබිනි. එක්සත් ජාතික පක්ෂයේ ප්‍රධාන උත්සවය පැවැතියේ ලක් වනිතා සංවිධානයේ සභාපතිනිය වන රෝසි සේනානායක සංවිධානය කරන ලද කොළඹ මහජන පුස්තකාල ශාලාවේදීය. මේ කාන්තා දින උත්සව දෙකටම කරු ජයසුරිය සහභාගී වුයේය.මෙවර කාන්තා දින උත්සව සදහා කාන්තාවන්ගේ සහභාගීත්වය ඉහලයාම විශේෂත්වයක් විය. කරු සිය දේශනයේදී සදහන් කළේ කාන්තාවන්ගේ ශක්තිය දැන් වටහා ගත යුතු බවය. ජනතාවගෙන් 53%ක් කාන්තාවන් වූ විට රටේ පාලන බලය ට පුළුල්ලෙස එක්විය හැකි ශක්තියක් නිර්මානය වන බව ද කරු ජයසුරිය අවධාරනය කලේය.බස්නාහිර හා දකුණ පලාත් සභාව වෙනුවෙන් එක්සත් ජාතික පක්ෂයේ ප්‍රතිපත්ති ප්‍රකාශන එළි දැක්වීම පසු ගිය 12 දා සිරිකොත දී සිදු කෙරිණි. කරු විසින් නායකත්ව මණ්ඩලයට ප්‍රකාශ කළේ අනාගත එක්සත් ජාතික පක්ෂ පාලනයක් සදහා අප විසින් ප්‍රතිපත්ති හා දර්ශනය ඉදිරිපත් කල යුතු බවයි. ඒසේම කළමනාකාරීත්වය එක්සත් ජාතික පක්ෂයට ශක්තියක් වූ බැවින්, ජනතාවට තම පක්ෂයේ දර්ශනය ඉදිරිපත් කිරීමෙන් වඩා පිළිගැනීමක් ලබා ගත හැකි බව මෙහිදී පැවසු කරු ජයසුරිය එ.ජා.ප නායකත්ව මණ්ඩල සභාපතිවරයා ප්‍රතිපත්ති ප්‍රකාශන සකස් කිරීමේදී සමාජයෙහි සෑම ක්ෂේත්‍රයකම අදහස් විමසූ බවද පෙන්වා දුන්නේය. එරාන් වික්‍රමරත්න පාර්ලිමේන්තු මන්ත්‍රීවරයා විසින් එම කටයුතු සම්බන්ධිකරණය කර තිබුණි.පසුගිය මාර්තු 10 වෙනිදාට පොදුරාජ්‍ය මණ්ඩලයීය දිනය යෙදී තිබිණි. එදින මහ රැජිනගේ ප්‍රධානත්වයෙන් ලන්ඩන් නුවර වෙස්මිනිස්ටර් ඇබේ දේවස්ථානයේදී බහු ආගමික වතාවත් හා අනිකුත් සැමැරුම් උත්සව ගණනාවක් පැවැත්විණි. පොදු රාජ්‍යමණ්ඩයේ වත්මන් සභාපතිවරයා වන මහින්ද රාජපක්ෂ ජනාධිපතිතුමා නියෝජනය කරමින් විදේශ ඇමැති ජී.ඇල්. පීරිස් එම උත්සවයට එක්ව සිටියේය. ඒ අවස්ථාවේදී ඇමැති ජී.ඇල්. විසින් ජනාධිපතිතුමාගේ සුභ පැතුම් මහ රැජන වෙත පිළිගන්වනු ලැබීය. මහ රැජන පොදු රාජ්‍යමණ්ඩලයීය නායකයාගේ සුභ පැතුම් පිළිගනු ලැබුයේ මහත් වු සතුටිනි.මේ අවස්ථාවේ පොදු රජ්‍ය මණ්ඩලයීය දින උත්සවයන්ට සහභාගී වීම සඳහා එඩින්බරෝහි පිලිප් ආදිපාදවරයා සමඟම ඔටුන්න හිමි චාල්ස් කුමාරුද ඇතුළු දෙස් විදෙස් සම්භාවනීය අමුත්තන් රැසක් එක්ව සිටියහ. ඒ අවස්ථාවේදී විදේශ ඇමැති ජී.ඇල් පීරිස් එඩින්බරෝ ආදිපාදවරයාද හමු වීය. " මං 1940 වසරේදී ශ්‍රිලංකාවට ආවා." එඩින්බරෝ ආදිපාදවරයා ඇමැති ජී.ඇල් ට කියා සිටියේය. ඉන් අනතුරුව චාල්ස් කුමරු සමගද ඇමැති ජී.ඇල් කෙටි පිළිසඳරක යෙදුණේය."ලංකාවේ පැවැත්වුණු පොදුරාජ්‍ය මණ්ඩලයීය සමුළුවේදී මා ඉතා උණුසුම් ලෙස පිළිගැනීම සහ ශ්‍රීලංකාවේ ආගන්තුක සත්කාර ගැන මා කවදාවත් අමතක කරන්නේ නෑ. ලංකාව මගේ මතකයෙන් කවදාවත් ඈත්ව යන්නේ නෑ" චාල්ස් කුමරු විදේශ ඇමැති ජී.ඇල්. ට කියා සිටියේය.මේ අතරතුර විදේශ ඇමැති ජි.ඇල් ගිය අඟහරුවාදා මාල්බරෝ හවුස්හිදී පොදුරාජ්‍ය මණ්ඩලයීය මහ ලේකම් කමලේෂ් ෂර්මාද හමුවී සාකච්ඡා පැවැත්වීය. පොදු රාජ්‍යමණ්ඩලය සිය සාමාජික රටවල සුභ සිද්ධිය උදෙසා ප්‍රමුඛත්වය දිය යුතු කරුණු ඇතුළු වැදගත් කරුණු කීපයක් එම කථා බහට ඇතුළත් වීය.කොළඹ දිස්ත්‍රික් එ.ජ.නි.ස කණ්ඩායම් නායක උදය ගම්මන්පිල ගිය සතියේ සිය මැතිවරණ මෙහෙයුම් කමිටුව කැඳවමින් පැවසුවේ කොළඹ දිස්ත්‍රික් කණ්ඩායම් නායකයා ලෙස තමන් සමස්ත කණ්ඩායම වෙනුවෙන් යමක් කළ යුතු බැවින් ඒ සඳහා සුදුසු දෙයක් යෝජනා කරන ලෙසයි.එහිදී ගම්මන්පිලගේ මාධ්‍ය අංශයෙන් යෝජනා වුයේ ගම්මන්පිල සිය පළමු ප්‍රචාරක දැන්වීමේ කණ්ඩායමේ සියළුම දෙනාගේ අංකය සහ රුව ඇතුළත් කිරීම සුදුසු වෙන බවයි. නමුත් ගම්මන්පිල එයින් සෑහීමකට පත් නොවිණි. "අම්මා කෙනෙක් දරුවන් බලා ගන්නවා වගේ කණ්ඩායම් නායක කණ්ඩායම බලා ගන්න ඕනෑ. අපි ලොකු සෙනඟක් එන රැස්වීමක් සංවිධානය කරලා සියළලුම අපේක්ෂකයින්ට විනාඩි පහ ගණනේ කතා කරන්න දෙමු. එතකොට පුළුවන් කෙනෙක් මනාප එකතු කර ගනියිනෙ. දක්ෂ තරුණ පිරිසක් අපේ ලැයිස්තුවේ ඉන්නවා"ගම්මන්පිලගේ යෝජනාව තවත් අර්ථවක් කළේ ඇමැතිවරයාගේ සම්බන්ධිකරණ ලේකම් වරයෙකි.'මේක පළාත් සභා මැතිවරණයක් වුණාට මහ ඇමතිවරුන්ට වේදිකාවේ තැනක් නෑ. අපේ රැස්වීම අමතන්න සියළුම මහ ඇමතිවරුන්ටත් ආරාධනා කරමු" ගම්මන්පිල එයට එකඟතාව පළ කලේ එක් කොන්දේසියකට යටත්වයි. "හැබැයි රට බෙදන්න හදන විග්නේශ්වරන්ට නම් අපේ වේදිකාවේ ඉඩක් නෑ" කියමිනි. ඒ අනුව මාර්තු 26 දා නුගේගොඩ දී දැවැන්ත රැළියක් කොළඹ දිස්ත්‍රික් එ.ජ.නි.ස කණ්ඩායම් නායකයාගේ ප්‍රධානත්වයෙන් රැස් වීමට නියමිතය.ගිය සතියේ ජනාධිපතිතුමා ගාල්ල දිසාවේ විවෘත කිරීම් සහ උත්සව කීපයකට එක්ව සිටියේය. එම කටයුතු සඳහා ගිය සතියේ ජනාධිපතිතුමා ගාල්ල දිසාව වෙනුවෙන් දින දෙකක් වෙන් කොට තිබිණි. ප්‍රථම දිනයේදී ජනාධිපතිතුමා සිටියේ අක්මීමන සහ හබරාදුව යන මැතිවරණ ආසන දෙකේ ද්විතික පාසැල් ලෙස වැඩිදියුණු කළ විද්‍යාලවල මහින්දෝදය තාක්ෂණික විද්‍යාගාර සිසු අයිතියට පත් කිරීමේ උත්සවවලට සහභාගී වෙමිනි.අක්මීමන ආසනයේ විවෘත කිරීම්වලින් අනතුරුව තේ පැන් සංග්‍රහයන් සුදානම් කොට තිබුණේ පාර්ලිමේන්තු මන්ත්‍රී වෛද්‍ය රමේෂ් පතිරණගේ කිතුලම්පිටියේ පිහිටි නිවෙසේදීය. ජනාධිපතිතුමා එම ස්ථානයට පැමිණෙද්දී හිටපු මහ ඇමැති ෂාන් විජයලාල්ද සිල්වා එම ස්ථානයට පැමිණ සිටියේය. ඔහු දුටු හැටියේම ජනාධිපතිතුමා විමසා සිටියේ " කොහොමද මහ ඇමැතිතුමා. ඇයි මේ රැස්විම්වලට ආවේ නැත්තේ "කියායි." නෑ සර් මේ තියෙන නීති රීති අනුව අපේක්ෂකයන්ට රාජ්‍ය ආයතනවල පැවැත්වෙන උත්සවවලට සහ රැස්වීම්වලට සහභාගී වෙන්ඩ එපා කියලා මැතිවරණ කොමසාරිස්වරයා කියලා තියෙනවා. ඒ නිසායි ආවේ නැත්තේ" කියායි."මහ ඇමැතිතුමාගේ ඡන්ද වැඩ ටික කොහොමත් හොඳින් කෙරෙනවා නේද? ඒ විතරක් යැ ඉසුරු දොඩංගොඩටත් හොඳ ප්‍රතිචාර තියෙනවා නේද?" පාර්ලිමේන්තු මන්ත්‍රී රොමේෂ් පතිරණ කියා සිටියේය.ඊට පසු දිනයේ ගාල්ල සමනල ක්‍රිඩාංගනයේ පළාත් සභා මැතිවරණය වෙනුවෙන් ජන හමුවක් සංවිධානය කොට තිබිණි. සමනල ක්‍රිඩාංගනයේ පැවැති ජන රැළියේ ප්‍රධාන වේදිකාවේ ජනාධිපතිතුමා , අගමැතිතුමා , දකුණු ආණ්ඩුකාර කුමාරි බාලසුරිය , නිමල් සිරිපාලද සිල්වා , වාසුදේව නානායක්කාර , ඇතුළු මැති ඇමැතිවරු රැසක් වාඩි ගෙන සිටියහ." සමහරු මේ රටේ අාගම් අතර ගැටුම් ඇති බව පෙන්වන්ඩ උත්සාහ කරනවා. සමහරු කියනවා එවැනි ආගමික ගැටුම් සංසිදවිය යුතුයි කියලා. එහෙම ආගමික ගැටුම් නැහැ කියන්ඩ හොඳම උදාහරණය තමයි ගාල්ලේ මේ තියෙන එකමුතුව" ජනාධිපතිතුමා කියා සිටියේය. ජනාධිපතිතුමා කියා එසේ කියා සිටියේ සියළු ආගමික නායකයින් එකට අසුන් ගෙන සිටි වේදිකාව දෙසට හැරෙමිනි. ජනාධිපතිතුමාගේ කථාවෙන් පසුව එතෙක් වෙනත් වේදිකාවක අසුන්ගෙන සිටි හිටපු මහ ඇමැති ෂාන් විජයලාල්ද සිල්වා හැර සෙසු ගාලු දිසා එ.ජ.නි.ස අපේක්ෂකයින් ජනාධිපතිතුමා විසින් ප්‍රධාන වේදිකාවට කැදවන ලදී. ජනාධිපතිතුමා සමඟ එම පිරිස ජනතාවගේ ආචාරය පිළි ගන්නා ලදී.දේශපාලන භූමිකාව ඉක්මවා ජාතික මෙහෙවරක් ඉටු කරන දේශහිතෛෂී ජනතා පුත‍්‍රයා ජනහිතකාමී දේශහිතෛෂී ශ්‍රී ලංකා පුත්‍ර යන ගෞරව නාමයෙන් පිදුම් ලැබූ ජාතික නිදහස් පෙරමුණේ නායක ඇමැති විමල් වීරවංශට ආශිර්වාද කිරීමට ජාතික සංවිධාන එකමුතුව පසුගියදා කොළඹ සම්බුද්ධ ජයන්ති මන්දිර ශ්‍රවණාගාරයේදී ආශිර්වාද සම්මුති උළෙලක් සංවිධානය කර තිබිණි.‍මේ ආශිර්වාද සම්මුති උළෙලේ මුලසුන අමරපුර සංඝ සභාවේ අනුනායක අතිපූජ්‍ය කොටුගොඩ ධම්මාවාස නාහිමිපාණෝ දරනු ලැබූහ. මේ අවස්ථාවට අමරපුර ශ්‍රී ධර්මරක්‍ෂිත මහා නිකායේ මහා නායක අතිපූජ්‍ය තිරිකුණාමලයේ ආනන්ද නාහිමි ඇතුළු මහා සංඝරත්නයද දේශහිතෛෂී ජාතික ව්‍යාපාරයේ සභාපති ආචාර්ය ගුණදාස අමරසේකර දේශප්‍රේමී භික්‍ෂු පෙරමුණේ සභාපති, පූජ්‍ය බෙංගමුවේ නාලක හිමි, දේශහිතෛෂී ජාතික ව්‍යාපාරයේ මහ ලේකම්, වෛද්‍ය වසන්ත බණ්ඩාර, මහාචාර්ය වෝල්ටර් මාරසිංහ, මහාචාර්ය මාලිනී ඇදගම, ප්‍රවීණ අධ්‍යාපනඥ ලීලානන්ද ගමාච්චි ඇතුළු පිරිසක් එක්ව සිටියහ.මේ ආශිර්වාද සම්මුති උළෙලේ මුල්ම අනුශාසනාව සිදු කළේ මහානායක අතිපුජ්‍ය ත්‍රිකුණාමලයේ ආනන්ද හිමිපාණෝය."විශේෂයෙන් මහා සංඝරත්නය මේ උත්සව සභාවට සහභාගී වෙන්නේ දේශපාලනඥයකුට හුදු ගෞරව දැක්වීමට නොවෙයි. තම දේශපාලන භූමිකාව ඉක්මවා ජාතික මෙහෙවරක් ඉටු කරන දේශහිතෛෂී ජනතා පුත්‍රයකු වෙනුවෙනුයි. කුමාරතුංග මුනිදාසයන් එතුමන්ගේ "හෙළ රණ ගීයෙහි' සඳහන් කර තිබෙනවා ඉතා වටිනා ගීයක්."රටට දැයට හිත දපා , මදකට දිවි ලොබ ලොපා , කළ මෙහෙයක් නැති දෙපා හෙළයකු දැකුමත් එපා "රටටත්, ජාතියටත් හිත යොදා තමන්ගේ ජීවිතයෙන් මදකුදු පරිත්‍යාග කරන්නේ නැති හෙළයකු සිටිනවා නම් එබඳු හෙළයකු අපට දකින්නවත් ලැබෙන්න එපා කියලයි මේ රණ ගීයෙන් එතුමන් ප්‍රාර්ථනය කරනු ලැබුවේ. එහෙම කල්පනා කරන විට අද දේශපාලන භූමියෙහි කීයෙන් කී දෙනෙක් අපට දකින්නට ප්‍රාර්ථනා කළ හැකිද?අපට අවංකව පැවසිය හැකියි. විමල් වීරවංශ ඇමතිතුමා අපට දැකීමට සුදුසු හෙළයක ලංකා පුත්‍රයකු ලෙස. දේශපාලනඥයකු තමන්ගේ දේශපාලන භූමිකාව තුළ විතරක් කල්පනා කරනවා නම් ඔහු තුළ වැඩෙන්නේ කුමක්ද? මමත්වය, අහංකාරකම, තමන්ගේ වපසරිය විතරක් වර්ධනයකර ගැනීමේ බලාපොරොත්තු විතරයි. අද මේ දේශපාලනයට බහින බොහෝ දෙනකුට වන්නේ ඒ ටිකයි. නමුත් ප්‍රඥා සම්පන්න ඇත්තෝ, ඒ වගේම ප්‍රඥා සම්පන්න අය ඇසුරු කරන පුද්ගලයෝ තමන් දේශපාලන භූමිකාවට පිවිසි ගමන්ම කල්පනා කරනවා මීට වඩා උත්තරීතර වූ කාර්යභාරයක් තිබෙනවා නේද? කියා.ඒ විදියට තම දේශපාලන භූමිකාව අබිබවා ගිය ඒ ජාතික කාර්යභාරය පිළිබඳ කල්පනා කළ නිසා තමයි අද විමල් වීරවංශ මැතිතුමා අපේ රටටත් ජාතියටත් සම්බුද්ධ ශාසනයටත් විශිෂ්ට මෙහෙයක් ඉටු කරන්නේ. මේ විදියට කල්පනා කරන අය දේශපාලන ක්ෂේත්‍ර්‍රය තුළ බොහොම දුර්ලභයි. හිඟයි. ඒ නිසා තමයි මේ රට තුළ අප බලාපොරොත්තු වන ප‍්‍රගමනය දකින්නට නොහැකිව තිබෙන්නේ. බොහෝ දේශපාලනඥයන්ට උසස් පරමාර්ථ, අදහස්, දැක්මක් නැහැ. අඩුම තරමින් උසස් පරමාර්ථ සහිත කල්‍යාණ මිත‍්‍ර ඇසුරක්වත් නැහැ.විමල් වීරවංශ ඇමතිතුමාගේ ගමන් මගට බොහෝ සෙයින් දේශහිතෛෂී ජාතික ව්‍යාපාරය ශක්තියක් වූවා. ඒ වගේම මහා සංඝරත්නයේ ආශිර්වාදය, ගුණදාස අමරසේකර මහතාණන් වැනි ප්‍රවීණ, කෘතහස්ත, ප්‍රාඥයන්ගේ ආභාෂයත් විමල් වීරවංශ ඇමතිතුමාට නොමදව ලැබුණා. ඒ නිසා තමයි එතුමා මග වරද්ද ගන්නේ නැතිව, අතරමග මංමුලා වීමක් නැතිව මේ ගමන ඉතාමත් සාර්ථකව පිය නගමින් සිටින්නේ. එතුමා ඉතාමත් වාග්සූර ඉතා දක්‍ෂ කථිකයකු ලෙස පක්‍ෂ, විපක්‍ෂ කවුරුත් අවිවාදයෙන් පිළිගන්නවා. මේ සියල්ල සමග තමන් තුළ තිබෙන ඥාන දර්ශනය අනුව ගැඹුරින් කල්පනා කරමින් ඉදිරියට ගියොත් එතුමන්ට කිසි දිනක වරදින්නේ නැහැ.බෞද්ධ සංස්කෘතික පුනර්ජීවන කමිටුවේ නිර්දේශ අනුව යමින් ධර්මපාලතුමන්ගේ අරමුණු සාක්‍ෂාත් කරලනු පිණිස ධර්මපාල පරපුරක් මේ රටේ බිහි කිරීමේ අභියෝගය අපි හමුවේ තිබෙනවා. ඒ මහා කාර්යයේ පුරෝගාමී මෙහෙවරක් ඉටුකරලීමට විමල් වීරවංශ ඇමතිතුමන්ට ශක්තිය හා ධෛර්යය පතනවා. ඉදිරියේදීත් දෙස, බස, රැස වෙනුවෙන් මහගු මෙහෙවරක් ඉටු කරලීමට රත්නත‍්‍රයේ ආශිර්වාදය පුදකර සිටිනවා.ආශිර්වාද සම්මුති උළෙලේ ප්‍රධාන ආශිර්වාද අනුශාසනාව පවත්වමින් අතිපූජ්‍ය තිරිකුණාමලයේ ආනන්ද මහ නාහිමියෝ එසේ කීහ."අද මේ ගෞරවනාමය පිදීමෙන් අපේ සංඝරත්නය විමල් වීරවංශ ඇමැතිවරයාගෙන් අපේක්‍ෂා කරන්නේ කුමක්ද? අපි දන්නවා මේ රටේ මාක්ස්වාදීන් හිටියා. ඒ මාක්ස්වාදීන්ට මේ ගැන හැගීමක් තිබුණෙ නැහැ.මේ රටේ හිටිය ජනතා විමුක්ති පෙරමුණ, මාක්ස්වාදී පෙරමුණ එයාලත් මේ ජාතිකත්වය සැලකුවේ එක්තරාවෙස්මුහුණක් විදියට. ඇත්ත වශයෙන් විමල් වීරවංශ මහත්මයාට ජවිපෙන් වෙන්වෙන්න වුණෙත් මේ අවබෝධය තිබුණු නිසා. එම නිසා මේ ගෞරව නාමය පිදීමෙන් මහා සංඝරත්නයත් මේ රටේ ජනතාවත් විමල් වීරවංශ මහතාගෙන් අපේක්‍ෂා කරන්නේ අර ජාතිකත්වය, අපේ පැරණි උරුමය, එය මුල්කරගත් දේශපාලන දර්ශනයක් ගොඩනැගීමයි."" විමල් විරවංශ ඇමැතිතුමා ජනතාව සමග, මේ රටේ නියම විමුක්තිය උදාකිරීම පිණිස කටයුතු කරනු ඇතැයි කියා අප බලාපොරොත්තු වෙනවා.මේ රටේ ජනතාව එතුමාගේ පිටුපස ඉන්න බව අපට විශ්වාසයි. සියළුම ජාතික බලවේග එතුමා පිටුපස මේ කටයුත්තේදී පවුරක් සේ සිටිනා බව අපට විශ්වාසයි"පිළිගැනීමේ කතාව සිදු කරමින් දේශහිතෛෂී ජාතික ව්‍යාපාරයේ සභාපති ආචාර්ය ගුණදාස අමරසේකර කියා සිටියේය."මේ ආපු ගමනේ වැදගත්කම නිවැරදි බව දත් අමරපුර මහා සංඝ සභාව අනෙකුත් නිකායික මහා සංඝරත්නයේ ආශිර්වාදය ඇතිව එතුමාණන්ට "ජනහිතකාමී දේශහිතෛෂී ශ්‍රී ලංකා පුත්‍ර" යන නාමය ගරු නාමයකට වඩා මම එය හඳුන්වන්නේ අන්වර්ථ නාමයක් විදියටයි.ජාතික සංවිධාන එකමුතුව කල්පනා කළා මේ අවස්ථාවේදී ජාතික සංවිධාන එකමුතුවේ ආශිර්වාද පූර්වක ස්තූතිය එහෙම නැතිනම් ආශිර්වාදය පිරිනමන්න ඕනෙ කියලා."එදා හිටපු විමල් වීරවංශ තමයි අදත් ඉන්නේ.ඇමතිකම ලැබුණා කියලා එහෙම වෙනසක් වුණු බවක් පෙනුණේ නැහැ. මේ තනතුර ලැබුණත් එහෙමයි. හැබැයි මේ ජනහිතකාමී දේශහිතෛෂී කියන ගතිගුණ වැඩි වෙන්න ඕන. වැඩි වෙනවා.ඒක අපි අපේක්‍ෂා කරනවා. ගුණදාස අමරසේකර සූරීනුත් මතක් කළේ ඒකයි. තව තවත් ජනහිතකාමී වන්න තව තවත් දේශහිතෛෂී වන්න ලංකා මාතාවගේ අතිජාත පු‍ත්‍රයකු වන්න කියන මේ කාරණය තමයි නැවත නැවතත් සිහිපත් කරන්නේජාතික සංවිධාන එකමුතුව විසින් අපේක්‍ෂා කරන මේ ආශිර්වාදය ජාතික සංවිධාන නියෝජනය කරමින් මේ අවස්ථාවේ පිරිනමන ගමන් ත්‍රස්තවාදයෙන් රට මුදා ගැනීම උදෙසා එතුමන්ගෙන් සිදු වු මෙහෙය සිහිපත් කරනවා" දේශප්‍රේමී භික්‍ෂු පෙරමුණේ සභාපති පූජ්‍ය බෙංගමුවේ නාලක හිමියන් විසින් ආශිර්වාද සම්මුති උළෙලේ අරමුණු පැහැදිලි කරමින් අනුශාසනා කළහ.චන්දන බණ්ඩාර chandananewspolitic@gmail.COMකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af1403161</link>
    <topic>තායිලන්තයේදී සති දෙකකට පැවිදි වුණෙමි</topic>
    <author>ටී.ඩී.සිරිසේන මහරගම සමූහ</author>
    <content>අපේ මහරගම වාර්තාකරු ටී.ඩී.සිරිසේන මහතා පසුගියදා තායිලන්තයේ තාවකාලිකව පැවිදි විය. මේ ඒ මහතාගේ තාවකාලික පැවිදි ජීවිතයේ අත්දැකීම්ය.ගමේ පන්සලේ දී පොඩි හාමුදුරුවරුන් දකින විට මට මගේ ළමා කාලයේ දී පැවිදිවීමේ ආසාවෙන් සිත පිරිණි. දෙමවුපියෝ ඒ සඳහා මට අවසර නුදුන්හ. ඒ ආසාව යටපත් විය. මම පියෙක් වීමි. සීයා කෙනෙක් වීමි.හදිසියේම මට යළිත් පැවිදිවීමේ ආසාව ඇති විය. ඒ ‘දිනමිණ’ පුවත්පතේ වූ දැන්වීමක් නිසාය. ඒ දැන්වීම අනුව හෙයියන්තුඩුව, මාබිම, තායි ශ්‍රී ලංකා බෞද්ධ සංස්කෘතික මධ්‍යස්ථානයට ගොස් එහි අධ්‍යක්ෂ රාස්ස‍ගල සීවලී හිමි හමුවූයෙමි.” බිරියගේ කැමැත්තයි, ග්‍රාම නිලධාරිගේ සහතිකයයි, ගමේ පන්සලේ නායක හාමුදුරුවන්ගේ ලිපියකුයි අරගෙන එන්න. ගුවන් ටිකට්පතට පමණයි වියදම් කළ යුත්තේ. තායිලන්තයේ දී පැවිදි කිරීම් සිදුකරනවා. සිටින මුළු කාලය තුළ සියලු වියදම් ඒ රටෙන් දරනවා.” උන්වහන්සේ කීහ.බිරියගේ අවසරය මට ලැබිණ. අනෙක් ලියවිලි ද සකස් කෙළෙමි‍.දිවයිනේ විවිධ ප්‍රදේශවල විවිධ වයස් මට්ටම්වල 99 දෙනෙක් සඳහා දින 03ක නේවාසික පුහුණුවක් මාබිම බෞද්ධ සංස්කෘතික මධ්‍යස්ථානයේ දී පැවැත්විණි.බුද්ධ වන්දනාවේ සිට සාමණේර පැවිද්ද සඳහා වූ පාලි පාඨ පාඩම් කිරීමට සිදුවිය. ඒ ඒ අවස්ථාවන් වලදී සිරුරට අපහසුවක් ඇති නොවන ලෙස වාඩිවීමට ද හුරුවූයෙමු. සාමනේර පැවිද්ද උපසම්පදා පැවිද්ද චාරිත්‍ර ද උන්වහන්සේලා පැහැදිලි කළහ.සීවලී හිමියෝ, පාත්තරයේ දානය වැළඳීම පිළිබඳව මෙන්ම පැවිදි ජීවිතයේ දී අනුගමනය කළ යුතු වත්පිළිවෙත් පිළිබඳව ද අපට කියාදුන්හ. පැවිදි වී සිටින කාලය තුළ සෙලියුලර් දුරකථන පරිහරණය, මෙන්ම බාහිර සම්බන්ධතාවන් තහනම් විය.ශ්‍රී ලාංකික භික්ෂූන් වහන්සේලා පස් නමක් ද සමඟ අපි පසුගිය දෙසැම්බර් 10 රාත්‍රි කටුනායකින් තායිලන්තය බලා ගුවනින් ගියෙමු. 11 උදේ තායිලන්ත ස්වර්ණ භූමි ගුවන්තොටුපළේ දී අපේ කණ්ඩායම පිළිගැනීමට විශ්වවිද්‍යාලයේ නියෝජිතයකු පැමිණ සිටියේය.විශේෂ අමුත්තන් ලෙස කිසිදු අපහසුතාවකින් තොරව ගුවන් තොටුපළේ සිට “ප්‍රායූර් මොන්ග්නිවාස් විහාරස්ථානයට පැමිණීමට සැප පහසු බස් රථ දෙකක් සපයා තිබුණි. අපේ කණ්ඩායම පිළිගැනීමට විහාරස්ථානය සරසා තිබිණ.ආහාර ගැනීම සඳහා ආවරණයක් (එක්වර 150කට පමණ වාඩිවී සිටිය හැකි) ඉදිකර තිබුණි. උදේ ආහාර එහිදී ගත්තෙමු. දහවල් පැවිදි පින්කමට අපි 96 දෙනා සූදානම් කිරීම සඳහා එම විහාරස්ථානයේ තායි ජාතික භික්ෂූන් වහන්සේලා උදව් කළහ. හිසකෙස් බෑම සහ ඇහි බැම බූ බෑම එහිදී සිදුවිය.දැන් නාග ඇඳුමින් සැරසිය යුතුය. සීවලී හිමියන් උපදෙස් දුන්හ. සුදු ලේස්වලින් රන්පැහැති පටියෙන්වැඩ දැමූ ලෝගුවක් අප වෙනුවෙන්ම සකසා තිබුණි.“නාග” ඇඳුමින් සැරසුණු අපි දහවල් ආහාරය ගත්තෙමු. සවස සුළු විවේකයකින් පසු අපි උත්සව භූමියට ගමන් ඇරඹීමු.අප ඉදිරියෙන් තූර්ය වාදන කණ්ඩායමක් විය. ඒ පසුපස දායක පිරිසක් එම තූර්ය වාදනයට අනුව රැඟුම් දක්වමින් ගමන් කළහ. එය එහි චරිත්‍රයකි. පැවිදි ලාභී අපි ඒ පසුපස පෙරහැරේ දෙදෙනා බැගින් පා නැඟීමු. විහාරස්ථානයේ පෝය සීමා මන්දිරය වටා තෙවරක් ගමන් කර උත්සව භූමියේ විශේෂයෙන් තනවා තිබූ ආසනවල අසුන්ගත්තෙමු.විහාරස්ථ දායකයින් ස්වාමීන් වහන්සේලා ඇතුළු විශාල පිරිසක් සහභාගි වූ එම උත්සව‍යේ මුලසුන කුලපති මහාචාර්ය ධම්ම කොෂිජින් හිමියෝ හෙබවූහ. අප සඳහා අසුන් පනවා තිබුණේ වයස් පිළිවෙළ අනුවයි. පිරිස පන්සිල්හි පිහිටුවීම මහාචාර්ය ධම්ම ‍ෙකාෂිජින් නාහිමියෝ සිදුකළා. සීවලී හිමියෝ ද නාග කණ්ඩායමේ වැඩිමහල්ම නාග ඇඳුමින් සැරසුණ අය ද ගොස් කුලපති හිමියන්ට මල් බඳුන් 02ක් පූජා කළහ.අනතුරුව විශේෂ අනුශාසනාව මුලසුනේ පැවැත්වුණි. විහාරස්ථ දායක දායිකාවන් යෝජිත පැවිදි පිරිස සඳහා සිවුරු, පිරිකර පූජා කළහ. සිවුරු පිළිගැනීමෙන් අනතුරුව ‍පෝය සීමා මන්දිරය තුළ දී මහචාර්ය ධම්ම කොෂිජින් හිමියන් හා නායක හිමිවරුන් විසින් අලුත් සිවුරු නාග පිරිසට චාරිත්‍රානුකූලව සිවුරු පටියෙන් සම්බන්ධ කළහ.නාග ඇඳුම ගලවා සිවුරු පෙරවීමට විහාරස්ථාන භික්ෂූන් වහන්සේලා විසින් සිදු කළහ. අනතුරුව සියලුදෙනාටම සාමනේර පැවිදි සීලය සමාදන් කරවීම නායක හිමියන් ප්‍රමුඛ සෙසු හිමිවරු සිදුකළහ. සාමනේර හිමිවරුන් ලෙස පෝය සීමාවෙන් එළියට පැමිණීමෙන් පසු විහාරස්ථ දායක දායිකාවන් විසින් සියලු දෙනාටම පාත්‍ර පූජාව සිදුකළහ. ලංකාවේ මෙන් නොව එම පාත්‍ර මලනොකන වානයෙන් (සුදු යකඩ) නිපදවූ ඒවා විය. එතැන් සිට තිදෙනා බැගින් පෝය සීමා මන්දිරය ඇතුළට නැවත කැඳවා උපසම්පදා ශීලයෙහි පිහිටුවීම සිදුකළහ. උපසම්පදාවේ දී ඒ ඒ අයට වෙන වෙනම නම් දීම චාරිත්‍රානුකූලව සිදුවිය.රාත්‍රී 7ට පමණ ඇරඹුන උපසම්පදා කිරීමේ කාර්යය පසුදා දහවල් දානය වළඳන තෙක් සිදුවිය.කා‍ෙග්ත් උපාධ්‍යායන් වහන්සේ වූයේ කුලපති මහාචාර්ය ධම්ම කොෂිජින් නාහිමියන්ය.උපසම්පදා ශීලයෙහි පිහිට වූ භික්ෂූන් වහන්සේලාට උපාධ්‍යායන් වහන්සේ වෙනුවෙන් අවවාද අනුශාසනා කිරීම හා හිමියන් වහන්සේ නමක් විසින් සිදු කළ අතර පූජ්‍ය සීවලී හිමියන් සිංහල බසින් එම අවවාද කවරේදැයි පැහැදිලි කළහ. පබ්බජ්ජා නොහොත් සාමනේර ශීලයෙහි එන උපසම්පදා ශීලයෙහි පිහිටි වාසනාවන්ත මේ පිරිස කළ යුතු සහ නොකළ යුතු කරුණු 4ක් බැගින් ධර්මයේ කියැවෙනවා.මෛථුනයෙහි යෙදීම, සොරකම් කිරීම, තමන් ළඟ නැති ගුණ පෙන්වා ඒවා ඇති සේ සිටීම යන්න නොකළ යුතු දේ ලෙස දැක්වෙනවා. ඊළඟට සීවලී හිමියන් උපදෙස් දුන්නා, “සීමිත කාලයකට පැවිදි වූ ඔබ අනුන්ගේ වැරදි සෙවීම නොව තමන් විනය ගරුක ලෙස ජීවත්වීමට අදිටන් කරගත යුතුයි.අපි හෙට සිට චූලාලංකාර ආශ්‍රමයේ භාවනා පුහුණුව සඳහා වඩිනවා. එහි දින 05ක් සහ චූලාලංකාර විශ්වවිද්‍යාලයේ ඉතිරි දින ගතකරනවා. රටේ වැදගත් ස්ථාන නරඹන්නත් යනවා. මේ පින්වත් ස්වාමීන් වහන්සේලාගේ උපාධ්‍යායන් වහන්සේ තමයි දැනට උප සංඝරාජ තනතුර දරන්නේ. එතුමාගේ විශේෂ අවසරය හා අනුග්‍රහය නිසයි ඔබට මේ සියලු පහසුකම් ලැබෙන්නේ.ඉදිරි දිනවල සිදු කැරෙන භාවනා පුහුණු කිරීම් වලදීත් සිද්ධස්ථාන නැරඹීමට යාමේදීත් සියලු විය හියදම් චූලා ලංකාර විශ්වවිද්‍යාලයෙන් සැපයෙනවා. ඒ නිසා මේ ලබාගත් පැවිදි උපසම්පදා ශීලය රැකගනිමින් ආගමික වශයෙන් ලබා ගත හැකි ප්‍රායෝගික දැනුම වැඩිකර ගනිමු.”පැවිදි වූ ශ්‍රී ලාංකික අපට එළවුළු ආහාර සහ මස් මාළු ආහාර වෙන වෙනම සකස් කර තිබිණ. පෙළට ගොස් ආහාර පාත්‍රයට බෙදා ගතිමු. අනතුරුව බිම හිඳ ගෙන පින් දී දානය වැළඳුවෙමු. මෙහිදී අපේ සීවලී හිමියන් උපදෙස් දී තිබුණේ තමන් බෙදාගන්නා ආහාර සියල්ල වැළඳීම සිදුකළ යුතුයි යන්නයි.පසු දින (12) අලුයම පාක්සොන් නගරාසන්නයේ පිහිටි මහා චූලාලංකාර විශ්වවිද්‍යාලයේම කොටසක් (ශාඛාවක්) වන මහා චූල ආශ්‍රම් වෙත අපේ පැවිදි කණ්ඩායම පැමිණියා. එළිමහනේ විශාල ශාලාවක්. පිළිවෙළකට රුක් රෝපණය කර ඇති ආරණ්‍යයක ස්වරූපයට සැකසූ ස්ථානයක්.වටේට දිය අගලක් එම භූමියේ මැද කුඩා කඳුගැටයක්. ස්වාමීන් වහන්සේලා සහ භාවනාවට පැමිණෙන පිරිස සඳහා නවාතැන් ගැනීමට ශාලාවක් වැසිකිළි පද්ධතියක් සහ පහසුකම් සහිත තැන තැන ඉදිකැරුණු කුටි කිහිපයක් සක්මන් කිරීමට සැකසුන මාර්ග පද්ධතියක් අපි දුටුවා. අලුයම 5.00ට අවදිව ශාලාවට පැමිණ ගිලන්පස වළඳා ස්වල්ප වේලාවක් ස්ථානයේ පිරිසිදු කිරීම්වල නිරත වන්නට අපට උපදෙස් ලැබුණා. එය හොඳ ව්‍යායාමයක්.ශ්‍රී ලංකාවේ මෙන් මල් පහන් සුවඳ දුම් පූජාවක් පැවැත්වීමට අපට සිදුවූයේ නැහැ. නමුත් අලුයම එක් ඉරියව්වකින් හිඳ බුදුන් නැමදීම, පිරිත් සජ්ඣායනය කිරීම කැරුණා. රාත්‍රි 9 පමණ වන තෙක් ධර්ම සාකච්ඡාවක නිරතව බුදුන් වැඳ නින්දට යාමට අපි හුරුවුණා. දින 03 කින් විශ්වවිද්‍යාලයේ ශිෂ්‍ය භික්ෂූන් වහන්සේලා 400ක් පමණ සහභාගි වූ භාවනා වැඩසටහන් ද පවත්වනු දක්නට ලැබුණා. ඒ හිමිවරුන්ට නවාතැන් ලැබුණේ අපේ රටේ බාලදක්ෂ කඳවුරුවල ඇති සේ කූඩාරම් ඉදිකර එතුළයි.ස්ථාන භාර ‘මහා උදය’ හිමි‍යෝ අපිව සාදරයෙන් පිළිගෙන භාවනාවේ අගය පැහැදිලි කළහ.“හිත පාලනය කරගැනීම තුළින් සිත සැහැල්ලු කරගත හැකිය. ලෙඩ රෝග පවා සුව කර ගත හැකියි. කරුණු දෙකක් මතක තියාගන්න. (1) තම ශරීරය දෙස බැලීම (2) අපේ සිත ගැන සිතීම. අපි මෙහිදී ඔබට තමන්ගේ නුවණ පහළවීම හා අවසානයේ නිවන් මඟ අවබෝධ කිරීම අරමුණු කොටගත් විපස්සනා භාවනාව ඉගෙනගනිමු.”අලුයම එම ආශ්‍රමය වටා මාර්ගයේ කිලෝ මිටර් දෙකක් තුනක් පමණ අපේ පිරිස පේළියට සක්මනේ යෙදුණහ. කාලසටහනකට අනුව එහි කැරෙන කටයුතු පිළිබඳව පෙරදින සවස සාකච්ඡාවේ දී දැන්වීම සිරිතක්. භික්ෂු අධ්‍යාපනයට වෙන්වූ එම විශ්වවිද්‍යාල ගොඩනැඟිල්ලක තෙවන මහල අපේ නවාතැන විය. එහි 4 වැනි මහලේ දී භාවනා වැඩසටහන් පැවැත්විණි. රන්ච් වජ්රඤාණ හිමියෝ සක්මන් භාවනාවේ සිට සිටගෙන වාඩිවී සහ සැතපී කරන භාවනා ක්‍රම 4 පිළිබඳවම පැහැදිලි කළහ.සැතපී කරන භාවනාවේ දී අපගෙන් කිහිප දෙනෙක් ගොරවමින් නිදන්නට වූහ. අපේ ගුරු හිමියන් කීවේ එසේ නින්ද යාම හොඳ බවයි. විශ්වවිද්‍යාලයීය ශ්‍රවණාගාර දෙකකදි ආචාර්ය හිමිවරු රටේ ඉතිහාසය පිළිබඳව හා ආගමික දියුණුව පිළිබඳව පැහැදිලි කළහ. අප වෙනුවෙන් පිළියෙල කර තිබූ චාරිකාව ඉතා වැදගත්. උපසම්පදා භික්ෂූන් වහන්සේලා ලෙසින් ඊට සම්බන්ධ වීම නිසා සංචාරකයින් ගෙන් මුදල් අයකර ඇතුළුවීමට ඇති විහාරස්ථාන සහ සංස්කෘතික මධ්‍යස්ථාන ආදිය අපට නොමිලයේම නැරඹීමේ අවස්ථාව ලැබුණා.අපේ සීවලී හිමියන් පෙරටුකොටගත් අපේ පිරිස පෙළට ගමන් කරන විට දෙපස ජනතාව මහත් සැදැහැයෙන් සාදු හඬ දෙනු අපට ඇසිණ. ඔවුහු අපේ පෙරහැර ඡායාරූපගත කිරීම් කළහ. අපට නමස්කාර කළහ.තායිලන්තයේ සංස්කෘතික ලක්ෂණ පිළිබඳව තොරතුරු පැවසෙන ‘සියම් කල්දර් පාක්’ සෝනුත්තර මහ රහතුන් වැඩිය බවට කියැවෙන නකොව්පතොව් විහාරය අප ශ්‍රී ලංකාවටම උපසම්පදාව ගෙන ආ උපාලි හිමියන් වැඩ සිටි විහාරය වැනි (ශ්‍රී ලංකා රජය මඟින් එම ස්ථානය අලුත්වැඩියාවට අනුග්‍රහය දැක්වූ බව සටහන්ව තිබුණා) වැදගත් වූ ස්ථාන නැරඹීමේ අවස්ථාව ද අපට ලැබුණා. ත්‍රිපිටකය කිරිගරුඬ ගලෙහි කොටා ඇති ස්ථානය අ‍යෝධ්‍යා නගරයේ විහාරස්ථාන, භාවනා මධ්‍යස්ථාන , පැරණි ප්ලේටිං මාර්තව් හි වේදිකාවේ නාඩගම් ද ඒ අතර වෙනවා.උ‍ෙද්ම මහා චූලාලංකාර විශ්වවිද්‍යාලයේ දී චාරිත්‍රානුකූලව පිරිත් සජ්ඣායනා මැද නායක හිමි නමකගේ ප්‍රධානත්වයෙන් අපේ සිවුරු හැරයාම සිදුවුණා. එදිනම සවස ශ්‍රී ලංකාව බලා පිටත්වුණා.දෙසතියක්ම අපි සිවුරේ සිටියෙමු.ශ්‍රී ලංක‍ාවේ ආකිංචෝවංශෝ යනුවෙන් දෙසතියක් මා හැඳින්වීම යොදාගත් නම වෙනුවට යළි මම පුරුදු සිරිසේන වෙමින් සිවුරු ගලවා කලිසමට බැස්සෙමි.එදා ම ශ්‍රී ලංකාවට පැමිණියෙමි.සිවුරු ‍සෝදා ලංකාවේ පිරිවෙනකට පිදුවෙමි. පාත්‍රය, අප නිවසේ බුදුකුටියෙහි තැන්පත් කෙළෙමි. ඒ පාත්‍රය මට ඒ දෙසතිය සිහිගන්වයි. මා මිය යන මොහොතේද (ගෙදර දී මිය යාම සිදුවී නම්) මට ඒ පාත්‍රය ඒ පිවිතුරු, පින්පිරි දෙසතිය,පැවිදි ජීවිතය සිහිගන්වනු ඇත.ටී.ඩී.සිරිසේන මහරගම සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af1403162</link>
    <topic>අධි වේගයෙන් මාතරටම</topic>
    <author>තාරක වික්‍රමසේකර</author>
    <content>වරෙක යක්ෂයකු ලෙසින් හැඳින් වූ පසුව රටේ සංවර්ධනයට අත්‍යවශ්‍යම පද්ධතියක් ලෙස සැලකූ අධිවේගී මාර්ග මේ වන විට රටේ සංවර්ධනයට අත්‍යවශ්‍යම සේවාවක් සපයන්නක් බවට පත්ව ඇත. අධිවේගී මාර්ග පද්ධතියේ තවත් වැදගත් සන්ධිස්ථානයක් පසුගිය දා පසු කර යාමට අපට හැකි විය.ඒ කොළඹ පිටත වටරවුම් මාර්ගයේ 1 පියවර ජනතා අයිතියට පැවරීමෙනි. කොට්ටාවේ සිට කඩුවෙල දක්වා වූ එම මාර්ගය දක්ෂිණ අධිවේගී මාර්ගයට යාව ඉඳි කෙරිණි. එවිට ගාල්ලේ සිට කඩුවෙල දක්වාම අපට ගමන් කළ හැකි විය. එය එතැනින් නැවතී නැවතුණේ නැත. ගාල්ල හා මාතර අතර අධිවේගි මාර්ගය ද ජනතාවට හිමි විය.මෙය අපට ලැබුණු තවත් අධිවේගී මාර්ගයක්ම පමණක් නොවේ. මේ මාර්ගය ඉදි කිරීම නිසා කොළඹ කොළඹින් පිටතට ගොස් ඇති බව ඇමැති නිර්මල කොතලාවල මහතා පවසන්නාක් සේම මහින්ද රාජපක්ෂ ජනාධිපතිතුමා පැවසුවේ 'මම ඇවිත් රට පොඩි කරාදැයි' තමන්ට සිතෙන බවයි.කඩිනමින් දකුණු කෙලවරටම යාමට හැකි වීම තුළින් රට පොඩිවීමක් සිදුව ඇත. මෙතුවක් කාලයක් අපට අහිමි වූයේ රටේ ජනතාවගේ වටිනා කාලයයි. රටේ සංවර්ධනයට යොදා ගැනීමට තිබූ සම්පත් අපතේ යාමකි. විදේශ විනිමය විශාල ලෙසින් ඉතිරි කර ගැනීමට තිබූ ඉන්ධන අපතේ යාමකි.දක්ෂිණ අධිවේගී මාර්ගයේ දෙවන පියවර මනරම් තේ වතු දිස්වන උඩරට සිරිය ‍ද පෙන්වා දෙයි. ක්ෂණයෙන් එම දසුන් වෙනස් වී යළි අලංකාර කුඹුරැ යායන් දිස් වේ. මේ සොබා සෞන්දර්යය නරඹමින් ගමන් කිරීම අපහසු වන්නේ වාහනයක් පැයට කිලෝමීටර් 100 ක වේගයකින් ගමන් කරනු ලබන නිසාය. එය මෙරට සාමාන්‍ය මහා මාර්ගයක උපරිම වේගය ඉක්මවා යාමකි. එවන් වේගයකින් ගමන් කිරීමේදී අවට සෞන්දර්යය නැරැඹීම කළ නොහැකිය.එසේ වුවත් ගල් කදු අතරින් ඇද හැළෙන කුඩා දිය දහර මෙන්ම කදු පර්වත අතරින් ජලය පහළට ගලා ඒම පිණිස සාදන ලද පඩිපෙළ සහිත ජලය ගලා යාමට සකස් කරන ලද ජල මාර්ගයන්ද කියා පාන්නේ මෙරට නව තාක්ෂණයයි.එමෙන්ම වරෙක මේ සියල්ලම අතුරුදන්ව ගන කැළෑවකි. එවිට තරමක බියක්ද ඇති වේ. ගමන තවත් ඉක්මනින් යෑමට හැකිනම් හොඳයැයි එවිට සිතේ. එහෙත් ඒ බිය පවතින්නේද සුළු වේලාවකි. යළිත් අලංකාර දසුන් මතු වේ‍.දෙනියාය පෙදෙසට වන්නට පෙනෙන කදු වැටි යාය කිලෝමීටර් ගණනාවක් දිස්වේ. සුනාමි ව්‍යසනය සිදු වූ කාලයේදී මේ මාර්ගය තිබුණානම් කොතරම් අගනේදැයි මේ මග ගමන් කරන අයෙකුට ඕනෑම ‍ මොහොතක සිතේ. ගාලු පාරේ තදබදය අඩු කිරීම උදෙසා දක්ෂිණ අධිවේගී මාර්ගය ඉඳි කිරීමට යෝජනා වූයේ දීර්ඝ කලකට පෙර සිටය. අධිවේගී මාර්ග ජනතාවගේ නිජබිම් සූරාකන සුපිරි පන්තියකට පමණක් සීමා වන යක්ෂයෙකු බවට මතයන් ගොඩ නැඟී ආවේ මාර්ගය ආරම්භයේ සිටය. මේ නිසා මෙරට ප්‍රථම අධිවේගී මඟ ලෙසින් ඉදි කිරීම් අරඹන ලද කොළඹ - කටුනායක අධිවේගී මග එවකට ඇණ හිටියේය.එහෙත් දක්ෂිණ අධිවේගී මග එසේ ඉදිකිරීම් අතරමග නොනැවතී ඉදිරියටම ඇදී ගියේය. කොළඹ මාතර අධිවේගී මාර්ගය ආරම්භයේ සිටම හැඳින්වූයේ දක්ෂිණ අධිවේගී මාර්ගය ලෙසිනි. මෙරට ප්‍රථම අධිවේගී මාර්ගය ලෙසින් ජනතා අයිතියට පැවරුණු අධිවේගී මග ඉදි කිරීම් අදියර දෙකකින් ඉදි කිරීමට සැලසුම් යොදන ලද්දේ ද මාර්ගයේ ඉදි කිරීම් කඩිනමින් ඉදිකිරීම සඳහා ය. මෙරට මාර්ග ඉතිහාසයේ නව පිටුවක් පෙරලමින් කොළඹ මාතර දක්ෂිණ අධිවේගී මාර්ගයේ 1 අදියර වන කොට්ටාව සිට ගාල්ලදක්වා වූ කොටස ආශ්චර්යයේ පිවිසුම ලෙසින් 2012 වසරේ ඔක්තෝම්බර් 27 දින මහින්ද රාජපක්ෂ ජනාධිපතිතුමා විසින් ජනතා අයිතියට පත් කරන ලදි. ඒ ජනාධිපති මහින්ද රාජපක්ෂ මහතාගේ සහභාගිත්‍වයෙනි. දිගිනි කිලෝමීටර් 32.25 ක් වූ දක්ෂිණ අධිවේගී මාර්ගයේ ගාල්ල සිට මාතර දක්වා වූ අධිවේගී මාර්ගය ට පිවිසුම් මාර්ග හතරකි.ගාල්ල (පින්නදූව) ඉන් පළමු වැන්නයි. දෙවැන්න ගාල්ල දෙනියාය මාර්ගය සම්බන්ධ වන දීගොඩ පිවිසුම් හුවමාරුවයි. තුන්වැන්න වැලිගම කනංකේ මාර්ගය සම්බන්ධ වන කොක්මාදූවයි. සිවුවැන්න මාතර (ගොඩගම) වන අතර මේ වන තෙක් ගාල්ලෙන් පිට වී මාතර දක්වා ගිය වාහන වලට ඍජුවම මාතර දක්වාම ගමන් කළ හැකි වනු ඇත.එය දකුණේ ජනතාව පමණක් නොව මෙරට සමස්ත ජනතාවම ලැබූ ජයග්‍රහණයකි.මාතර සිට කොළඹට පැමිණ දින දෙකක් ගත කර තම අවශ්‍යතා ඉටු කරගත් පුද්ගලයාට දැන් එක් දිනක් තුළදී කොළඹට පැමිණ තම කාර්යය ද කරගන ආපසු යාමට හැකියාව තිබේ. දකුණේ නිෂ්පාදන කොළඹට ඒමට ගත වූ දින ගණනක කාලය පැය ගණනක් දක්වා අඩු වේ. ජඑපමණක් නොවේ. කොළඹ ජනතාවට දකුණේ අලුත් මාළු පැය කිහිපයකින් කොළඹට ගෙන්වා ගැනීමට මේ මාර්ගය නිසා පහසුකම් සැපයෙනු ඇත.දෙනියාය, අකුරැස්ස මෙන්ම බද්දේගම වැනි ප්‍රදේශවල ජනතාවට තම නිෂ්පාදන කොළඹට ගෙන ඒමට සහ කොළඹ දක්වා ගමන් කිරීමට කඩිනම් පහසුවක් මේ නිසා සැලසෙනු ඇත. දින දෙකක් තුළදී කතරගම වන්දනාවේ ගොස් පැමිණීමට බොහෝ දෙනාට සිදුවූයේ දැඩි අපහසුකම් මැද්දේ ය. එහෙත් අධිවේගී මාර්ගයේ මාතර දක්වා යාමට හැකි වීම නිසා කොළඹ සිට පැයකින් පමණ මාතරටත් එතැන් සිට තවත් පැය තුනකටත් අඩු කාලයකින් කතරගමටත් ළඟාවීමට හැකියාව ලැබෙනු ඇත. එවිට දින දෙකකින් නොව අවශ්‍යම නම් එක් දිනකින් හෝ කතරගම ගොස් ආපසු පැමිණීමට හැකියාව ලැබෙනු ඇත.පැය තුන හතරක් කොළඹ සිට කතරගම දක්වා යාමට ගත වන්නේ ද තවත් කෙටි කලක් පමණක් වන බවද අපට දැන් පැවසීමට හැකි ය. ඒ දක්ෂිණ අධිවේගී මාර්ගය හම්බන්තොට දක්වාම දීර්ඝ කිරීමට මේ වන විට සියලු සැලසුම් යොදා අවසන් නිසාය.සංචාරකයන්ටද මේ මාර්ගය නිසා සැලසී ඇත්තේ සුළුපටු පහසුවක් නොවේ. ගාල්ල උණවටුන, වැනි ප්‍රදේශවල සිට සංචාරකයන්ට කඩිනමින් කොළඹටත් හික්කඩුව හෝ බෙන්තොට වැනි සංචාරක පුරයන් කරාත් විනාඩි කිහිපයකින් පැමිණීමට හැකියාව ලැබෙනු ඇත. එමෙන්ම දකුණේ සිට මහනුවර වැනි සංචාරකයන් දැඩි සේ කැමැත්තක් දක්වන ප්‍රදේශවලට කඩිනමින් පැමිණීමට මාතර දක්වා වන අධිවේගී මාර්ගය මහත් පිටිවහලක් වනු ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af1403163</link>
    <topic>කුඩු කෙරුමන් රැසක් ඇල්ලූ ‘දෙවුන්දර චමිල්’ මෙහෙයුම</topic>
    <author>විජයානි එදිරිසිංහ</author>
    <content>දෙවුන්දර චමිල් මොරටු වසන්ත රත්ගම විදුර සොයිසා වෙලේ සුදා ඇතුළු මෑතක සිට ජාත්‍යන්තර මත්කුඩු ජාවාරම්කරුවන්ගේ ජාලය සමඟ සම්බන්ධකම් පවත්වන මෙරට පුරා මත්කුඩු බෙදා හැර මුළුමහත් සමාජයම විනාශ කිරීමේ මෙහෙයුමේ යෙදී සිටි ප්‍රධානම මත්කුඩු ජාවාරම්කරුවන් පස් දෙනා අතරින් දෙවුන්දර චමිල් පසුගියදා (08) කටුනායක ගුවන්තොටුපළේ දී රහස් පොලිස් අත්අඩංගුවට පත්විණි.ඒ ප්‍රධාන මත්කුඩු ජාවාරම්කරුවන් පස් දෙනා මෙරටින් පලා ගොස් බැංකොක් හි සැඟවී සිටින්නේ මීට වසර දෙකක පමණ කාලයක සිටය. ඔවුන් මෙසේ මෙරටින් පලා ගොස් ඇත්තේ මත්කුඩු ජාවාරම මෙරටින් සම්පූර්ණයෙන්ම නැතිකර දැමීම සඳහා ආරක්ෂක ලේකම් ගෝඨාභය රාජපක්ෂ මහතාගේ උපදෙස් මත ආරම්භ වූ දැවැන්ත මෙහෙයු‍මේ දී ඊට කොටුවේ යන බිය නිසාය.මොවුන් පස්දෙනා මෙරටට වැඩි වශයෙන්ම මත්කුඩු ගෙන්වූ ප්‍රධානම ජාවාරම්කරුවන් බව පොලිස් බුද්ධි අංශ මෙන්ම රහස් පොලීසිය පොලිස් මත්ද්‍රව්‍ය නාශක අංශය විසින් ද හඳුනාගෙන තිබේ.ජාත්‍යන්තර මහා පරිමාණ කුඩු ජාවාරම්කරුවන්ගේ ජාලයේ සාමාජිකයන් බවට පත්ව ඉන්දියාව, පාකිස්තානය ඇතුළු මත්කුඩු ජාවාරම්කරුවන්ගේ ජාවාරම් සිදුවෙන රටවල් ගණනාවක් සමඟ සම්බන්ධ වී මොවුන් මෙරටට ගෙන්වා ඇති මත්කුඩු ප්‍රමාණය කිලෝ දහසකට වඩා වැඩි විය හැකි බව එම පරීක්ෂණ අංශවල විශ්වාසයයි.කටුනායක ගුවන් තොටුපළ, රේගුව හරහා පමණක් නොව හොර මුහුදු මාර්ග ඔස්සේ ද මොවුන් මත්කුඩු ගෙනවිත් තිබේ. පසුගියදා සයිබීරියන් ජාතිකයකු විසින් මෙරටට ගෙනවිත් හසුවූ මත්කුඩු කිලෝ 36 ද, සර්දර්ඛාන් නමැති පාකිස්තාන් මත්කුඩු ජාවාරම්කරුවා විසින් එවූ කිලෝ 200කට වැඩි මත්කුඩු කන්ටේනරය ද, හික්කඩුවේ නිවසක තිබී හමුවූ මත්කුඩු කිලෝ 10, අල ගෙඩියක ස්වභාවයට තනන ලද ප්ලාස්ටික් අසුරනවල දමා මීට පෙර වරාය හරහා එවා තිබූ මත්කුඩු කිලෝ 15ද ආදී වශයෙන් පසුගිය කාලය පුරා පමණක් නොව මීට වසර ගණනාවකට පෙර සිට පවා වරින් වර අත්අඩංගුවට ගත් මත්කුඩු තොගවල බාරකරුවන් වූයේ එම ප්‍රධාන ජාවාරම්කරුවන් පස්දෙනාය.මොවුන් අත්අඩංගුවට ගෙන මෙරටෙන් මත්කුඩු ජාවාරම සම්පූර්ණයෙන්ම තුරන් කිරීම සඳහා ආරක්ෂක ලේකම් ගෝඨාභය රාජපක්ෂ මහතාගේ උපදෙස් මත දැවැන්ත මෙහෙයුමක් සිදුවෙන්නේ මීට වසර 2කට පමණ පෙර සිටය. මෙම ප්‍රධානීන් ඇතුළු ඔවුන්ගේ ගෝලබාලයන් මෙරටින් පැනගත්තේ එම මෙහෙයුම් ආරම්භයත් සමඟය.එසේ ඔවුන් රට පැන බැංකොක්හි සැඟවී සිටින බවට බුද්ධි අංශ අනාවරණය කරගෙන ඇත. මොවුන් අත්අඩංගුවට ගැනීම සඳහා ජාත්‍යන්තර පොලිසිය හරහා රතු නිවේදන ද නිකුත් කර තිබේ.රහස් පොලීසිය, පොලිස් මත්ද්‍රව්‍ය නාශක අංශය, විශේෂ කාර්ය බළකාය,පොලිස් විශේෂ අපරාධ මෙහෙයුම් ඒකක ඇතුළු රටපුරා සිටින සියලුම පොලිසි මත්කුඩු ජාවාරමට සම්බන්ධ තෝරු මෝරු ඇතුළු හාල්මැස්සන් පවා කොටුකර ගැනීමේ මෙහෙයුමට සම්බන්ධව සිටිති.මේ ආකාරයෙන් මේ සියලු අංශ දැල එළා තිබිය දී පසුගිය සෙනසුරාදා දෙවුන්දර චමිල් වෙස්මාරු කරගෙන ව්‍යාජ හැඳුනුම්පත් මඟින් මෙරටට එන බවට රහස් පොලිසිය තොරතුරු හෙළි කරගෙන ඔහු කොටුකර ගැනීමට මාන බලමින් සිටියේය. රහස් පොලිසියේ ඉලක්කය සාර්ථක විය, ඔවුන් බලාපොරොත්තු වූ පරිදි කුඩු චමිල් එදින මෙරටට පැමිණියේ තායිලන්තයේ සිට ආ ගුවන් යානාවකිනි. මොහු අත්අඩංගුවට ‍ගත් රහස් පොලිසිය ඔහුගෙන් ප්‍රශ්න කිරීම ආරම්භ කළේය.දෙවුන්දර කුඩු චමිල් රත්ගම විදුර සොයිසා සමඟ සමීප සම්බන්ධකම් ඇති කුඩු ජාවාරම්කරුවෙකි. එපමණක් නොව කැලණිය ප්‍රදේශයේ දී මීට වසර 10කට පමණ පෙර කොටි ප්‍රහාරයකින් ඝාතනයට ලක්වූ යුද්ධ හමුදා බුද්ධි අංශයේ මේජර් භීන් මරාදැමීමේ කොන්ත්‍රාත්තුව ලබාගෙන සිටි කොටින්ගේ හිතවතා වූ පාතාලයේ අයිස් මංජු සමඟ ද සමීපව කටයුතු කළ අය ලෙස දෙවුන්දර චමිල් සහ රත්ගම සොයිසා හඳුනාගෙන තිබේ. මොවුන් කොටින්ගේ මත්කුඩු ජාවාරමේ ප්‍රධාන ජාවාරම්කරුවන් වූ අතර උතුරට හොර මුහුදු මාර්ග ඔස්සේ ගෙන එන ලද මත්කුඩු දකුණට ගෙනවිත් බෙදා හැරීම අයිස් මංජු, දෙවුන්දර චමිල්, රත්ගම විදුර සොයිසා විසින් සිදුකර තිබිණි.මීට වසර ගණනාවකට පෙර යුද්ධ හමුදාවේ මේජර්වරයකුට මන්නාරමට ගොස් කොටින්ගෙන් ලැබුණු මත්කුඩු කිලෝ දහය ගෙන ඒමේ කොන්ත්‍රාත්තුව (රුපියල් ලක්ෂ දහයට) බාර දී තිබුණේද රත්ගම විදුර සොයිසා සහ මොරටු වසන්ත සහ වෙලේ සුදා විසින්ය.දෙවුන්දර චමිල් අත්අඩංගුවට ගෙන ප්‍රශ්න කරගෙන ‍යාමේ දී කාලයක් තිස්සේ ඔවුන් සිදු කළ මහා පරිමාණ මත්කුඩු ජාවාරමේ තොරතුරු සියදහසක් මේ වන විට නිරාවරණය වී තිබේ. මොවුන් පිටරටින් කුඩු ගෙන්වා රට පුරා බෙදා හැරීමේ ජාවාරමට පන්සියයක පමණ පිරිසකගේ දායකත්වය ලැබෙයි. මොවුන් තොග පිටින් තවත් ජාවාරම්කරුවන්ට අලෙවි කරද්දි ඔවුන් ඒවා ලබාගෙන කොටස් වශයෙන් තවත් පිරිස් අතරට විකුණා අවසානයේ මත්කුඩු කන්හැන්දක් දක්වා වූ කුඩා පැකැට්ටුව අලෙවි කරන්නා දක්වා ජාවාරම සිදුවෙයි.එපමණක් නොව මත්කුඩු කිලෝ එකකට තවත් ඒ හා සමානම ශරීරයට බරපතළ ලෙස අහිතකර තවත් කුඩු වර්ගයක් එකතු කර විකිණීම සිදුකරයි. විවිධ නම්වලින් හෙබි මත්කුඩුවලට මෙම විෂ සහිත කුඩු එකතු කරනු ලබන්නේ ජාත්‍යන්තර කුඩු ජාවාරම්කරුවන් විසින් බව ද ප්‍රශ්න කිරීම්වලදී අනාවරණය වී තිබේ.කටුනායක ගුවන් ‍ෙතාටුප‍ළ, වරාය හරහා විවිධ හොර සූක්ෂ්ම ක්‍රම ඔස්සේ මත්කුඩු එවීම පමණක් නොව හොර මුහුදු මාර්ග ඔස්සේ මෙම ජාවාරම විශාල වශයෙන් කරගෙන ගොස් තිබේ.දෙවුන්දර චමිල්ට ට්‍රොලර් යාත්‍රා 8ක් ඇති අතර සෙසු කුඩු ජාවාරම්කරුවන්ට ද බෝට්ටු හරහා මත්කුඩු ගෙන්වීමට බෝට්ටු, ට්‍රොලර් යාත්‍රා කුලියට ලබාගැනීම ද සිදු කර තිබේ.මත්කුඩු ජාවාරමට අමතරව දෙවුන්දර චමිල් සිදු කළ මිනිස් ඝාතනවල‍ තොරතුරු ද ප්‍රශ්න කිරීම්වලදී අනාවරණය වී ඇත. තවද මොවුන්ගේ ජාවාරමට සහාය වෙන ජාත්‍යන්තර කුඩු ජාවාරම් කරුවන්ගේ ජාලයේ ප්‍රධානීන් ගණනාවකගේ නම් හෙළි වී ඇති අතර ඇතැම් කුඩු ජාවාරම්කරුවන් අවස්ථා ගණනාවකදී මෙරටට පැමිණ ආපසු ගොස් තිබේ. ඔවුන් මෙහිදී එම ජාවාරමට සම්බන්ධ වූවන් හමුවී ජාවාරම් කරගෙන යන ආකාරය පිළිබඳව පවා රහසිගත සාකච්ඡා පවත්වා ඇති බවට ද තොරතුරු අනාවරණය වී ඇත.වෙලේ සුදා, මොරටු වසන්ත, දෙවුන්දර චමිල්, රත්ගම විදුර සොයිසා ඇතුළු මෙම කුඩු ජාවාරම්කරුවෝ මීට පෙර මෙරට ප්‍රසිද්ධ මත්කුඩු ජාවාරම්කරුවකු වූ කුඩු නවුෆර් ගේ හිතවතුන් නොවේ. මොවුන් වෙනම ජාලයකි. මොවුන් හෙරොයින් ජාවාරම හරහා හම්බ කරගෙන ඇති ධනය නම් සුළුපටු නොවේ. ආදායම් බදු දැලට ද වැලි ගසමින් මෙම ජාවාරම්කරුවන් පස්දෙනා අතරින් එක් අයකුගේ ධන ප්‍රමාණය කෝටි 20 ඉක්මවයි.දෙවුන්දර චමිල්ට ඉඩම් 11ක් වාහන 3ක්, බෝට්ටු අටක්, බැංකු ගණනාවක වූ කෝටි 4ක මුදල්, රත්තරන්, මැණික්, විදේශ මුදල්, වෙළෙඳ ව්‍යාපාර, හෝටල් ආදිය ද වෙයි.මොරටු වසන්ත සහ විදුර සොයිසා සතු ධනය පාලනය කළේ කාන්තාවක් සහ තවත් අයකු විසින්ය. විදෙස් රටවල සිට මොවුන් මෙරට කුඩු ජාවාරම් මෙහෙයවමින් කෝටි ගණනින් මුදල් උපයා තිබේ.ඒ ආකාරයෙන් පොලිස් මත්ද්‍රව්‍ය නාශක අංශය මොරටු වසන්තගේ දේපොළ අතරින් සොයාගත් කෝටි අට හමාරක නිස්චල, චංචල දේපොළ ද රත්ගම විදුර සොයිසාගේ ‍කෝටි හතක පමණ දේපොළ ද, වෙලේ සුදාගේ කෝටි දහයක පමණ දේපොළ ද මේ වන විට රහස් පොලිසිය සීල් තබා තිබේ.මොවුන් ගේ ධනයෙන් ඉපයූ තවත් ඉඩකඩම් ඇතුළු දේපොළ රැසක් ඔවුන්ගේ ඥාති හිතවතුන්ගේ නම්වලින් ගෙන ඇති බවට ද ලැබී ඇති තොරතුරු මත ඒවා සොයා ගැනීමට ද පරීක්ෂණ සිදුවෙයි. 2006 වසරේ අංක 5 දරන මුදල් විශුද්ධ කරණය වැළැක්වීමේ පනත යටතේ මෙම දේපොළ රාජසන්තක කිරීම අදාළ පරීක්ෂණ අංශය අධිකරණය හරහා කටයුතු කරගෙන යයි.එපමණක් නොව ජාත්‍යන්තර කුඩු ජාලයේ ප්‍රධානම ජාවාරම්කරු වූ පාකිස්ථානයේ සර්දන්ධාන් දැනටමත් එරට ‍පොලිසිය මඟින් අත්අඩංගුවට ගෙන ඇත. මීට මාස දෙකකට පමණ පෙර මෙරටට කුඩු කන්ටේනරය එව්වේ ඔහුය. දැනට අත්අඩංගුවේ සිටින පාකිස්තානු ජාතිකයා ඔහුගේ ප්‍රධාන ගෝලයෙකි. සර්දර්ඛාන් ගෙන් ප්‍රශ්න කිරීමට පොලිස් මත්ද්‍රව්‍ය නාශක අංශය පාකිස්තාන් පොලිසියෙන් අවසර ඉල්ලා ඇත.එම ඉල්ලීම ඉෂ්ට වුවහොත් මෙරට පුරා සිදුවූ මත්කුඩු ජාවාරමට සම්බන්ධ ‍තවත් ජාවාරම්කරුවන් සහ ‍ගෝලයන් රැසකගේ තොරතුරු මෙන්ම ජාත්‍යන්තරය හා සම්බන්ධ තොරතුරු හෙළිකර ගැනීමට මෙන්ම තවත් අත්අඩංගුවට ගැනීම් ගණනාවක් සිදුකිරීමට හැකි වන බව පරීක්ෂණ අංශවල විශ්වාසය වෙයි.විජයානි එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af1403164</link>
    <topic>මතකයේ නොමැකෙන සිහිවටන තැබූ වෛද්‍ය කුලවර්ධන</topic>
    <author>කේ. එන්. අබේගුණවර්ධන සම්බන්ධීකරණ ලේකම් විදේශ රැකියා ප්‍රවර්ධන සහ සුබසාධන අමාත්‍යාංශය</author>
    <content>මීට වසර 15 කට පමණ පෙරදී මේ අපූරු වෛද්‍යවරයා මට මුණ ගැසුණේ එවකට මා සමඟ රාජකාරි කළ හිතවතකුගේ මාර්ගයෙනි. කුතුහලය මැදින් මම මේ හෝමියෝපති වෛද්‍යවරයා හමුවීමට තීරණය කළෙමි. දෙහිවල හිල් වීදියේ අතුරු මගක මධ්‍යම පාන්තික නිවෙසක ගරාජයේ කෙළවර පිටතට විවෘත වන ලෙස තිබු තරමක් අඳුරු කුටියකදී හමුවූ මේ මිනිසා මා සිතුවාට වඩා වැඩිමහලු විය.ඔහු සතුව විශේෂ ආකර්ෂණයක් නොවුණාක් මෙන්ම ඔහු ඉතා සාමාන්‍ය, සරල පුද්ගලයකු ලෙස මම දිටිමි. මා මගේ අරමුණ පැහැදිලි කළෙමි. ඒ වන විට මා හට ඉතා තදබල කරදරයක් ව තිබූ, පීනස් රෝගය සුවකර ගැනීමේ ක්‍රමවේදයක් ඇතිදැයි දැන ගැනීම මාගේ අරමුණ විය.නමුත් මේ වෛද්‍යවරයා මාගේ රෝග විස්තරය ගැන වැඩි අවධානයක් නොපෙන්වාම, ප්‍රශ්න වැලක් මා වෙත ඉදිරිපත් කළේය. “මට මුලින්ම කියන්න ඔබ මොන වගේ පුද්ගලයෙක් ද? ඔබ කලබලකාරී කෙනෙක් ද? තැන්පත් කෙනෙක් ද? තරහ යන කෙනෙක් ද? ඔහු ඇසු වචන ඒ ලෙසින්ම මතක නැතත්, මා තුෂ්නිම්භූතව බලා සිටියදී ඔහු මා වෙත ඉදිරිපත් කළ ප්‍රශ්න මාලාවේ මුලික අදහස එසේ විය.මගේ වෘත්තිය වගකීම්, පවුල් වටපිටාව, නවාතැන, විනෝදාංශ වැනි බොහෝ අංශ ගැන විනාඩි විස්සක් පමණ විවිධාකාරයෙන් ප්‍රශ්න කිරීමෙන් පසු අපි රෝග තත්ත්වය ගැන සාකච්ඡා කිරීමට අවතීර්ණ වීමු.අඩ හෝරාවකට මඳක් ඔබ්බට මා සමඟ මේ සංවාදයේ යෙදීමෙන් අනතුරුව කාමරයේ මට නොපෙනුණු මුල්ලකට ගිය වෛද්‍යවරයා නැවත පැමිණියේ ඉතා කුඩා, එක හා සමාන පෙනුමැති කුප්පි තුන හතරක් සමඟිනි. මේ කුඩා කුප්පි ඇතුළත තිබු ඉතා කුඩා බෝල වැනි බෙහෙත් සියල්ලම සුදු පැහැ විය.ඒවා පාවිච්චි කරන්නට ගත් විට, ඒවායේ රසයේ ද කිසිම වෙනසක් නැති බව මම දැනගතිමි. නමුත් කලක් මට පීඩා ගෙන දෙමින් තිබු රෝගාබාධ රැසක් නිට්ටාවටම දුරු කිරීමට මේ පුංචි සුදුපාට ගුලි කිහිපයකට හැකි විය.මම, මගේ නෑ හිත මිතුරන් ද, මාගේ දරුවා ද, සහකරුවා ද ඔහු වෙත කැඳවා ගෙන ගියෙමි. නමුත් වරක් ගිය කිසිවකු ඔහු හමුවීම එකවරකින් නතර කළේ නැත. අද ඔහු නැතත් මම තවදුරටත් ඔහුගේ ශාස්ත්‍රයට, වෛද්‍ය ක්‍රමයට ඇබ්බැහි වී සිටිමි.නැදෑ හිතවතුන්ගේ උදව්වට විශේෂඥ වෛද්‍යවරුන් හමුවීමට යන වාරයක් පාසා මම මේ ජීවකයා සිහිපත් කරමි. ලෙඩා පුටුවේ ඉඳගන්නටත් පෙර තුණ්ඩුව ලිවීමට පටන් ගන්නා වෛද්‍යවරුන් අබියස මෙන්ම, එකඟ වූ වෙලාවට පැය දෙක තුනක් ප්‍රමාද වී පැමිණෙන, පැයකින් ලෙඩුන් 30 - 40 ක් සුව කරන්නට පෙරුම් පුරන වෛද්‍යවරුන් අබියස මේ ජීවිකයා අදටත් සිතින් නමදිමි. ඔහු හමුවන්නට කලින් මුදල් ගෙවා තුණ්ඩු ගන්නට වූයේ නැත.ඔහුට සියලුම ලෙඩුන් වෙනුවෙන් කාලය කොතෙකුත් තිබිණි. තම සෞඛ්‍ය තත්ත්වය පිළිබඳව මෙන්ම, තමන්ට ලැබෙන ඖෂධ ගැන ද, ඒවා පාවිච්චි කළ යුතු ආකාරය මෙන්ම ඒවා ශරීරය තුළ ක්‍රියාත්මක වන ආකාරය ද, රෝගය සුව වීමේ ක්‍රියාදාමය පිළිබඳව ද සටහනක් තම තමන් වෙත තබා ගන්නට ඔහු තම රෝගීන් දිරිමත් කළේය. මාගේ පළමු හමුවීමේදී මෙන්ම, ඉන්පසු ඇතිවූ හමුවීම් වලදී ද මගේ කායික, මානසික ආතතිය පිළිබඳ නිගමනයකට ඒමට අවශ්‍ය සුහද සාකච්ඡාව සඳහා කාලය ගත කිරීම ඔහුගේ වෙදකමේ අනිවාර්යය අංගයක් විය.ගතවූ වසර 15 ක කාලය මේ වෛද්‍යවරයා පිළිබඳව මගේ මතකයේ නොමැකෙන ලෙස සටහන්ව තිබිණි.2008 වසරේ පෙබරවාරි 11 දින ඔහු අපෙන් සදහටම සමුගත්තේය. මගේ වෛද්‍යවරයා ලෙස මේ ජීවකයා ඇසුරු කිරීමට ලැබුණු වසර15 කට ආසන්න කාලය භාග්‍යයක් ලෙස සලකමි.ඇමෙරිකා එක්සත් ජනපදය, ජර්මනිය, එංගලන්තය ඇතුළු රටවල් ගණනාවක බටහිර වෛද්‍ය විද්‍යාව හදාරා එම රටවල විවිධ විශ්ව විද්‍යාලවල ඇදුරකු ලෙස කටයුතු කර, බටහිර වෛද්‍ය ක්‍රමයෙන් හෝමියෝපති ක්‍රමයට මාරු වී, නිහඬව දහස් ගණනකට අවංකව සේවයක් කළ මේ ජීවකයාගේ නික්ම යාම. මම සදා සමරමි. ඔහුට නිවන් සුව පතමි.කේ. එන්. අබේගුණවර්ධන සම්බන්ධීකරණ ලේකම් විදේශ රැකියා ප්‍රවර්ධන සහ සුබසාධන අමාත්‍යාංශයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af1403165</link>
    <topic>සිසුවියන්ට විශාඛාවක් වූ අයිලින් සිරිවර්ධන</topic>
    <author>කේ. එන්. අබේගුණවර්ධන සම්බන්ධීකරණ ලේකම් විදේශ රැකියා ප්‍රවර්ධන සහ සුබසාධන අමාත්‍යාංශය</author>
    <content>අයිලින් සිරිවර්ධන ගුරුවරියක්, විදුහල්පතිනියක් මෙන්ම දක්ෂ නවකතා රචිකාවියක් ලෙස නමක් තබා ඇත.වයස අවුරුදු 10 ක දැරියක ලෙස, දහම් පාසල් පොතින් “විශාඛාව” ගැන කියවූ මා, නුගේගොඩ සමුද්‍රදේවියේ වටපිටාවේ “විශාඛාව” සියැසින්ම දැක ගතිමි.ඉතා ශාන්ත, එහෙත් කඩිසර ගමන බිමන, සිත් බඳවන රූපය මෙන්ම සුන්දර සිනහව ද, මෘදු සෞම්‍ය වදන් වලින් ද ඈ අප ආකර්ෂණය කරගත්තාය. ඇය කුඩා අපට විශාඛාවක්ම වූවාය. ගැහැනියක, යුවතියක, මවක, දියණියක වීමේ පරමාදර්ශී ආකෘතිය, ප්‍රාථමික ශ්‍රේණියේ පංති කාමර තුළ සිටම අප ඈ කෙරෙන් දුටිමු.ඈ නිතර පංති කාමර වටා සක්මන් කළාය. විෂයයට අදාළ ගුරුවරිය පාඩම සඳහා පන්තියට නොඒවා යැයි මම කොතෙකුත් පැතුවේ, විෂය භාර ගුරුවරියට තිබූ විශේෂ අකමැත්තකින් නොව, ගුරුවරියක් නැති පංතියේ පාඩම් වෙලාව ආවරණය කිරීමට විදුහල්පතිනිය ලෙස අයිලින් සිරිවර්ධන මහත්මිය පංතියට පැමිණීමේ සම්භාවිතාව වැඩි වූ බැවිනි.ඇය අපට ජීවිතය ගැන කතා කළාය, පවුල තුළ ගුණගරුක දියණියක වන්නටත්, පාසල තුළ විනීත ශිෂ්‍යාවක වන්නටත්, සමාජය තුළ යහපත් යුවතියක වන්නටත් අවැසි ගුරුහරුකම් ඈ නොඅඩුව අපට ලබා දුන්නාය. අපි ඇයට ආදරය කළෙමු. මම ඇයට නිරන්තරයෙන්ම ආකර්ෂණය වී සිටියෙමි.විදුහල්පතිනිය ලෙස ඇගෙන් ආලෝකවත් වූ පාසලක සිටින්නට අධ්‍යාපනය ලබන්නට හැකි වූයේ වසර කිහිපයක් පමණි. මට වසර දහතුනක් වෙද්දී ඇයට වෙනත් පාසලකට මාරුවී යාමට සිදුවිය. අප ඒ වන විට කුඩා පන්තිවල සිටි බැවින් ප්‍රධාන විද්‍යාලයේ විදුහල්පතිනිය වූ සිරිවර්ධන මැතිනිය හා සෘජු ව සම්බන්ධ වන්නට වසරකට උපරීමයෙන් ලැබුණේ අඩු කාලයකි.අනෙකුත් සියලු සම්බන්ධ වීම් හා අත්දැකීම්, ශිෂ්‍යාවන් 1500 කට වඩා සිටි පාසලක තවත් එක් ශිෂ්‍යාවක් ලෙස පමණි. ගුරුවරියකට, විදුහල්පතිනියකට ඉතාම සුළු වේලාවක් තුළ ළමා ජීවිතවල කළ හැකි වෙනසට මෙය කදිම උදාහරණයක් යැයි සිතමි.පුංචි පන්තිවල අපට ගුරුවරියක් නැති අවස්ථාවක ඈ සමඟ පංති කාමරයක් තුළ මුණගැසෙන්නට ලැබුණු දුර්ලභ අවස්ථා වසරකට උපරීමය දෙකක් තුනක් වන්නට ඇත. ඒ නිසාම අද මේ විශ්ලේෂණය කරද්දි, ඇයට අපේ ලොව දිනන්නට ගුරුවරියන් ද සහාය වන්නට ඇතැයි මට දැන් සිතේ. ඒ නායකත්වයක දක්ෂතාවයි.තම දර්ශනය, තම සංවේදී බව, තම ජිවන දැක්ම ගුරුවරියන් හරහා කෙටි කාලයක් තුළ දැරියන් 1500 කට ආසන්න ප්‍රමාණයකට ලබා දෙන්නට, විදුහල්පතිනියකට හැකිනම්, එය නායකත්ව හැකියාව පිළිබඳව උතුම් ආදර්ශයකැයි මට සිතේ.විවේකය ඇති සෑම වේලාවක්ම නිර්මාණාත්මක කටයුතුවලට යොදවන්නට ඇය සියල්ලන් ම දිරිමත් කළාය. පංතියේ සියල්ලන්ගේ නිර්මාණ ඇතුළත් පොත් සෑම වාරයක් අවසානයේ මෙන්ම එළිදැක්වීමට ඈ පංති භාර ගුරුවරියන් පෙලඹ වූවාය.සෑම වාර අවසානයකම ගුරු දෙගුරු දිනයට සමාන්තරව අපි අපේ අත්කම්, චිත්‍ර, නිර්මාණාත්මක නිපැයුම් ප්‍රදර්ශනය කළෙමු. විද්‍යාලයීය ප්‍රධාන දැන්වීම් පුවරුවේ හෝ විදුහල්පති කාමරය අසල හොඳම නිර්මාණ ප්‍රදර්ශනය කෙරෙන තැනකට අපේ නිර්මාණ යොමු කරවීමට අපි විවේක කාලය යෙදවීමු.නිර්මාණාත්මක හැකියා නැති අයට ද සිතන්නට බොහෝ දේ තිබිණි. පිරිසිදුම පංතිය, සුන්දරම පංතිය, හැසිරීමෙන් හොඳම, පරිසර අලංකාරයෙන් හොඳම පංතිය වැනි බොහෝ අගය කිරීම් තිබිණි. අපි නිර්මාණශීලීව ක්‍රියාකාරී විමු.හැම ශිෂ්‍යාවකටම බලාපොරොත්තුවක්, ඉලක්කයක් ලබා දී ජීවිතයක් ලබා දෙන්නට ඇය උත්සාහ කළාය. නිරතුරුවම පුස්තකාලය පරිහරණය කිරීමට අප පෙලඹවූ ඇය, කියවීම ගැහැනියක පරිපූර්ණ කරවන බව නිතර අවධාරණය කළාය.වතුර බිංදුවක් ගිනියම් යකඩෙන් වැටුණොත්නමවත් නොතිබේවීඒකම මුහුදේ මුතුබෙල්ලා තුළ වැටුණොත්මුතු ඇටයක් වේවීඒ දිය බිඳුවම, නෙළුම් පතක් උඩ හිරු රැස්වැදෙමින් දිදුලාවීඋසස් පහත් මද්දුම සේවනයෙන්ඒ ඒ තාලෙට පෙරලේවීමේ අපි කුඩා කාලේ, විද්‍යාලයීය ප්‍රධාන ශාලාවේ සටහන් කර තිබු කවියකි. ජාති, කුල, බල, ධනය වැනි සීමා ඉක්මවා ගොස් තම හැකියාවෙන්, ශක්තියෙන්, ධෛර්යයෙන් ජීවිතය ජය ගන්නට හෙට දවසේ ගැහැනියක වන සෑම පුංචි දියණියකටම හැකියාවක් ඇති බව කීමට ඈ කවි, නිසඳැස්, උපමා කථා, ධම්ම පදය වැනි දෑ උපයෝගී කරගත්තාය.තමන් තුළ ඇති හොඳ හෝ නරක එළියට ගැනීමට දැරියකට ඇති හැකියාව ගැන අවධානය යොමු කරවමින්, “හොඳ” එළියට ගැනීමේ වැදගත්කම ඇය අපට ඉගැන්වූවාය. සිරිවර්ධන මැතිනියට අවශ්‍ය වූයේ වැඩි ලකුණු ගන්නා ශිෂ්‍යාවන් පමණක් නොවේ. පුංචි දැරියක, ගැහැනියක, මවක ලෙස යන දිගු ජිවන ගමනට ශක්තිමත් අත්තිවාරමක් පාසල තුළින් දැමීමේ වැදගත්කම ඇය ඇගේ පරිපාලනයේ කේන්ද්‍රය කොට ගෙන සිටියාය.මට වයස අවුරුදු 13 ක් වෙද්දී ඈ විදුහල්පති ධුරයෙන් ඉවත් වී ගිය ද, එතෙක් ලබාදුන් ගුරුහරුකම් හා පාඩම්, කාල පරිච්ඡේදයකට, පැයකට, සතියකට නොව ජීවිත කාලයකටම විය. අපේ පාඩම් සටහන් ගැන, ලකුණු ගැන පමණක් නොව, සමස්ත වටපිටාව මෙන්ම පොදු සමාජය පිළිබඳව ද අපට ඇති වගකීම ද අපි එක්ව ගෙවූ පුංචි කාලය තුළ ඈ අපේ ජීවිත වලට කාවද්දා තිබිණ.පාසලේ පයිප්පයෙන් වතුර ගන්නා විට භාජනයක් පාවිච්චි කිරීමෙන් වතුර අපතේ යාම වැළැක්වුණු තරමටම, නිව්යෝර්ක් හි රැස්ව රාජ්‍ය නායකයින් එකඟතා ඇති කරන්නට උත්සාහ කරන ගෝලීය උණුසුම පාලනය කර ගැනීමට නිව්යෝර්ක් වලින් සැතපුම් දහස් ගණනක් මෑත නුගේගොඩ නගරයේ පුංචි පාසලක දැරියන් ලෙස අපට දිය හැකි දායකත්වය ද ඒ වගකීම පිළිබඳ පාඩමට ඇතුළත් විය.තමා තමන්ටත් අනුන්ටත් ආලෝකයක් විය යුතු බව, තමා තමන්ගේ ගමනේ හැසුරුම්කරු බව, දැරියක ලෙස තමන් හෙට ලෝකය භාර ගැනීමට සූදානම් වී සිටිය යුතු බව ඈ සරල ප්‍රායෝගික පාඩම් හා ක්‍රියාකාරකම් මඟින් අපේ ජීවිත වලට එබ්බ වීමට සමත් වූවාය. සිරිවර්ධන මැතිනිය මේ සඳහා භාවිත කළ යම් ක්‍රමවේදයන් වෙතොත් ඒවා අවබෝධ කර ගැනීමට තරම් මා ඒ වන විට මුහුකුරා තිබුණේ නැත. නමුත් සමකාලීන ගුරුවරියන් හා මට වඩා වැඩිමහලු සමුද්‍රදේවියන් ඊට නිදසුන් සපයනු ඇත.ළමා සිත් අවබෝධ කර නොගත් වැඩිහිටියන්ගේ රැවුම් ගෙරවුම් නිසා තම ජීවිත වලින් අකාලයේ සමුගන්නට පවා දැරියන් පෙලඹෙන ලෝකයක මිහිරි වදනින්, අවවාදයෙන් මෙන්ම ආදර්ශයෙන්, ළමා ජීවිතවලට සදාකාලික බලපෑමක් කළ හැකි බවට සිරිවර්ධන මැතිනියගේ විදුහල්පති ධුර කාලය ප්‍රබල සාක්ෂියක් සපයන බවයි. එවන් ගුරු මෑණියකගේ සෙවණේ කෙටි කාලයක් හෝ රැ‍ඳෙන්නට ලැබීම මා භාග්‍යවන්තියක කරවන බවයි. අප්‍රේල් මස පළමුවන දිනට 86 වන විය සපුරන මේ මාතාවට නිදුක් නිරෝගී සුවය පතමි.කේ. එන්. අබේගුණවර්ධන සම්බන්ධීකරණ ලේකම් විදේශ රැකියා ප්‍රවර්ධන සහ සුබසාධන අමාත්‍යාංශයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af1403166</link>
    <topic>පාණදුරේ අරියධම්ම හාමුදුරුවන්ට වස දුන්නාද?</topic>
    <author>උපාලි සමරසිංහ</author>
    <content>රන්වන් පාටින් දළු ලන බෝධිය නිල් වන් පාටින් කොළ ලන බෝධිය ගෞතම මුනිඳුන් පිට දුන් බෝධිය අපිත් වඳිමු ජය සිරි මහ බෝධියලක්ෂ සංඛ්‍යාත සැදැහැවතුන් පිරිවරා ලක් දෙරණේ අස්සක් මුල්ලක් නෑර ගිඟුම් දුන් ඒ ඉමිහිරි සාදු නාදය අපෙන් ඈත් වී දැන් තිස් වසරක් පමණ ගෙවී ගොසිනි. අදත් ඒ හිමියන් ගේ බුදුගුණ වන්දනා කවි මිහිරෙන් ඈත් ව මේ රටේ බෝධි වන්දනාව නොකෙරේ. රැයක් පහන් වන තුරු පහන්සිත් පුබුදුවා කළ ඒ බෝධි වන්දනාව මේ රටේ බෞද්ධයන්ට අමතක නොවන එකම බුද්ධ වන්දනාවයි.ඒ හිමියන් කවරදාවත් මම බුදුවීම් යයි කාටවත් කියා නැත. ලවුඩ්ස්පීකර් සෙට් වලට අහවල් ගණන අවශ්‍යදැයි දායකයන්ට කීවේද නැත. වාහනවලට මෙතරම් ගෙවිය යුතුයැයි කිසිවකුට කීවේ ද නැත. බෞද්ධ වැඩිහිටි භික්ෂූන් වහන්සේ හෝ සමාජ විවේචනය කළේ ද නැත. එහෙත් මිනිසුන් ලක්ෂ සංඛ්‍යාත ගණනින් දිවයිනේ සිව් කොණ පන්සල්වල සමහර විටෙක ක්‍රීඩා පිට්ටනිවල පවා ඒ බුදුමිහිර ඇසීමට රොද බැන්දහ.පාණදුරේ අරියධම්ම නම් මේ බුද්ධ පුත්‍රයාණන් පිළිබඳ හඳුන්වාදීමක් අටුවා ටීකා ලිවීමත් අවශ්‍ය නොවන්නේ අද සිටින කුඩා දරුවන් පවා ඒ හිමියන් ගේ බෝධි පූජා ගාථා කිසියම් මොහොතක හෝ මුමුණා ඇති නිසාය. ඒ හිමියන් ගේ පුරාවත සමඟ ඔබ නොදන්නා දේ මතු නොව හිමියන් ගේ නෑසියන් ගේ අද කතාව ඔබට ලියමි.අරියධම්ම හිමියන් අවසාන කාලයේ වැඩ සිටියේ කොළඹ සම්බෝධි විහාරයේය. බෞද්ධයා නාළිකාව විකාශය කරමින් බොදුනු සිත් අකුසලයෙන් මුදවා කුසලයෙහි තබන්නට මහ මෙහෙයක් කරන සම්බෝධි විහාරාධිපති හා බෞද්ධයා නාළිකා ප්‍රධානී දරණාගම කුසලධම්ම හිමියෝ ඒ අතීතය මෙසේ මෙනෙහි කළහ.උන්නාන්සේ ආරම්භ කරපු සම්බෝධි විහාරය අද අරියධම්ම හිමියන් බලාපොරොත්තු වූ ආකාරයට ම විශාල ශාසනික සේවයක් කරනවා. අටවිසි බුද්ධ පූජාව, ශීල සමාදාන කටයුතු උන්වහන්සේ තරම් ජනතාවට කිට්ටුව කළ හිමි නමක් මට මතකයට එන්නෙ නැහැ. ඒ ළයාන්විත හඬින් බුදු ගුණ මාපිය ගුණ වර්ණනා කරන විට බෞද්ධයෝ සැදැහෙන් දෑගිලි බැඳගෙන ඒවා ශ්‍රවණය කළා.උන්වහන්සේ රට පුරා බෝධි පූජා කටයුතුවලට ගියත් සම්බෝධි විහාරයට නොවරදවා ම එනවා. උන්වහන්සේ ගේ පිළිමයක් අපේ චෛත්‍ය ළඟ තියෙනවා. ඒ හිමියන්ට උදේ හවා අපි බෞද්ධයා නාළිකාවෙන් පින් දෙනවා. ඉතාම ශීලවන්ත ශ්‍රද්ධාවන්ත හිමි නමක්. අවුරුදු 46 ක් වගේ කාලෙකදී උන්වහන්සේ අපවත් වුණා.මේ ගැන බෞද්ධයන් අතර නොයෙක් කසු කුසු තියෙන බව මාත් දන්නවා. කොටගම වාචිස්සර වගේ හිමිවරුන් ගේ අපවත් වීමත් මෙවැනි කසු කුසු නැඟූ අවස්ථා. උන්වහන්සේ ගේ මරණය ගැන මටත් සැකයි. එහෙත් එක හෙළාම කවුරුන් හෝ වස දුන්නාය කියන මතය පිළිගන්නත් බැහැ. ඒත් සැකයක් තියෙනවා.ඒ කාලෙ හිටපු නායක ස්වාමින්වහන්සේලා කළුකොඳයාවේ පඤ්ඤාසේකර, කොස්ගොඩ ධම්මාවාස, තලල්ලේ ධම්මානන්ද මඬිහේ පඤ්ඤාසීහ, වජිරාරාම වාසී පියදස්සී නායක හිමි වගේ හැම නායක හාමුදුරු නමක්ම අරියධම්ම හාමුදුරුවන්ගේ බෝධි පූජාව අගය කළා.ඒ කාලේ උසාවි වාර්තා හෙළිකළ සමහර නීති ක්ෂේත්‍රයේ නිලධාරින් කියා සිටියා හාමුදුරුවන් වැඩියට පස්සේ ඒ ඒ ප්‍රදේශවල අපරාධ, සොරකම්, දූෂණ වැනි දේ අඩු වුණාය කියලා. ඇත්තටම අරියධම්ම හාමුදුරුවෝ සම්බෝධි විහාරයේ මේ ශාසනික නවෝදයේ පුරෝගාමියා කිව්වත් වැරැදි නැහැ.දරණාගම කුසලධම්ම හිමිඅරියධම්ම හිමියන්ගේ ගිහි නම ලාල් බුද්ධදාසය. පාණදුර නල්ලුරුව මුහුදු ප්‍රදේශයට මීටර් 500 ක් පමණ දුරින් ඒ ලාල් ගේ මහගෙදර පිහිටි‍යේය. මුලින්ම අප හිමියන් රක්ෂාවක් හැටියට කළේ මහා දානපතියකු වූ ඇල්බට් එදිරිසිංහ මහතා යටතේ එම ආයතනයේ ලිපිකරුවකු ලෙසිනි.ලිපිකරුවකු වුවද ලාල් බුද්ධදාස නම් මේ තරුණයාට බොහෝ විට පැවරුණේ බෞද්ධ කටයුතු ය. මුලින් ම මේ තරුණයා සෝමාවතිය පිළිසකර කිරීමකට කටයුතු කළ ආකාරය දැක එදිරිසිංහ මහතා ඔහු එම කටයුතු සඳහාම පසුව යොදාගත් බව කියයි. ඇල්බට් එදිරිසිංහ මහතා ගේ පුත් රුවනක් වන ජනක එදිරිසිංහ අප හිමියන් ගැන මෙසේ කීය.“අපේ හාමුදුරුවෝ බොහෝම පින්වන්තයි. සසුන්ගත වන්නට පෙරත් කළේ ම සමාජ කටයුතු. අපේ තාත්තා හරිම ආදරෙයි. හාමුදුරුවන් රට පුරා බෝධි පූජා කටයුතු කරන්ඩ ගියාට උන්වහන්සේ ඒවායෙන් අමුතු දෙයක් බලාපොරොත්තු වුණේ නැහැ.අරිය ධම්ම හාමුදුරුවන් හමුවන්නට අමුතු දෙයක් බලාපොරොත්තු වුණේ නැහැ. අරිය ධම්ම හාමුදුරුවන් හමුවන්නට ප්‍රේමදාස මහත්තයා නිතර එනවා. රාත්‍රියට තනියම ජීප් රථයක් පදවාගෙන තමයි එතුමා එන්නේ. එතකොට ප්‍රේමදාස මහත්තයා රටේ අගමැති.කොළඹ සම්බෝධි විහාරය සහිත ඉඩම අයිතිව තිබුණේ සුචරිත ව්‍යාපාරයට. මේ ඉඩම පිළිබඳ ප්‍රශ්න මතුවෙන කොට ප්‍රේමදාස මහත්තයා එක පෑන් පහරින් අස්සන තබලා ඒ ඉඩම අරිය ධම්ම හාමුදුරුවන්ට පැවරුවා. ඒ වෙලාවෙදිත් මම එතන හිටියා. ඇත්තට ම මේ රටේ නියම බෝධි පූජාවේ නිර්මාතෘ උන්වහන්සේ විතරයි. ඒ ළයාන්විත ගැයුම අදටත් අපට අහන්න නැහැ.බුදුරදුන් වෙනුවෙන් වසර 40 ක් තිස්සේ නොකඩවා ම සේවය කළ අනඳ මහා හිමියන් මෙන් මේ හිමි සෙවණේ දිගු කාලයක් උන්වහන්සේ වෙනුවෙන් කැප වූ ශ්‍රේෂ්ඨ බෞද්ධයන් දෙදෙනෙකි. ඉන් එක් අයෙක් හොරණ ප්‍රසිද්ධ ව්‍යාපාරික කොළඹ කොල්ලුපිටියේ එළිසබත් ස්වර්ණාභරණ සාප්පුව හිමි නිහාල් කළුආරච්චිය.අනෙක් වැදගත්ම කෙනා පිටකෝට්ටේ “තායි” සුමේධා හදුන්කූරු ආයතනය හිමි සුමේධ ඇල්පිටියය. පාඨක ඔබේ වාසනාවට සුමේධ මහතා ඇමෙරිකාවේ සිට මෙහි පැමිණ සිටියේය. සුමේධ ඇල්පිටිය මා අබිමුව සිට බොහෝ දේ කීවේ මහත් සංවේගයකින් යුතුවය. අරියධම්ම හිමියන් ගේ දුර්ලභ ඡායාරූප කැසට් පට බෝධි පූජාමය අවස්ථා සහිත සංගත තැටි ඔහු සතුව තිබේ. ඔහු අරියධම්ම හිමියන්ගේ තොරතුරු පිළිබඳ කෝෂ්ඨාගාරයක් වැන්න.“මට අපේ හාමුදුරුවන් හමුවන්නේ 1976 කොටහේනේ පරමානන්ද පුරාණ විහාරයේ පින්කමකදී. හරියටම එදා දිනයත් මතකයි දෙසැම්බර් 21 උන්වහන්සේ වැඩියේ හාමුදුරුවෝ වැඩියෙන් ම ආදරය කරන වැඩිහිටි හිමි නමක් එක්ක. හරිම වයසයි. වයස අවුරුදු 94 ක්. මං දුවලා ගිහින් අර වයසක හාමුදුරුවෝ වත්තම් කරගෙන පින්කම් පොළට වැඩමෙව්වා. කාරයෙන් අර හිමියන් ගන්න වෙලාවේ ඉඳන් හාමුදුරුවෝ මගේ දිහා ඉතාම විමසිල්ලන් බලන බව තේරුණා.උන්වහන්සේ මට කතා කළා. ඔබ බොහොම හොඳ පින්කමක් කළේ. මේ වගේ තරුණයෝ රටට අවශ්‍යයයි. කිව්වා. මට එතකොට අවුරුදු 17 ක් විතර ඇති. හාමුදුරුවෝ හිතවත් වුණේ ඒ විදිහටයි. මං හාමුදුරුවන්ගේ හැම පින්කමකට ම රට පුරා යන්නත් ගත්තා. අපේ හාමුදුරුවෝ ඉපදිලා තියෙන්නේ 1940. අපවත් වුණේ 1986 මැයි 23 එතකොට උන්වහන්සේට වයස 46 යි. මුලින්ම උන්වහන්සේ පැවිදිවෙලා තියෙන්නේ නල්ලුරුවේ අත්ථ කුසල නමින්.රාජගිරිය ගෝතම තපෝ වනයේ දී පසුකාලයක කුඩාවැල්ලේ වංගීස හාමුදුරුවන් යටතේ පාණදුරේ අරියධම්ම නමින් නැවත පැවිදි වුණා. මුල් කාලෙ පැවිද්දෙක් උපැවිදි නොවී නැවත පැවිදි වීමක් සිද්ධ වුණේ. හාමුදුරුවන්ට අවශ්‍ය වුණේ පන්සලට වෙලා ඉන්ඩ නොවේ. ගමින් ගමට ගිහින් ධර්ම ප්‍රචාර කටයුතු කරන්න. ඒ හින්දා කලින් පැවිද්දෙන් ඈත්ව නැවත පැවිදි වුණේ. පැවිද්ද අත්හැරලා කාලයක් ගිටියෙත් නෑ. ඒ අවස්ථාව ලබාගන්ඩ පුළුවන් තැනකටයි වැඩම කළේ.සුමේධ ඇල්පිටියඋන්වහන්සේ මහණ වුණේ 1966 දෙසැම්බර් 21 දවසක බව මට කීවා. සාමාන්‍යයෙන් හාමුදුරුවෝ දුර බැහැර බෝධි පූජා කටයුතුවලට වඩිනකොට පළමුවෙන් ම කරන්නේ ඒ පළාතේ සියලු ම වැඩිහිටි භික්ෂූන් වහන්සේ බැහැ දකින එක. ඒ සංඝරත්නය නමස්කාර කරලා පින්කම පටන්ගන්නේ. පින්කම අවසානයේ ලැබෙන සිවුරු, පිරිකර මේ හැමදේ ම ඒ පළාතේ ම භික්ෂුන් වහන්සේලාට බෙදලා අරියධම්ම හිමියන් නැවත වඩින්නේ. ඕනෑනම් අර ලැබෙන දේවල්වලින් බිස්කට් එකක් වළඳලා ඇති. ඊට වඩා දෙයක් ගෙනෙන්නෙ නෑ.ඔබතුමා හාමුදුරුවන් සම්බන්ධ අසිරිමත් අප්‍රකට සිදුවීම් අහනවා. කවුරුවත් නොදන්නා සිදුවීම් කීපයක් මා දන්නවා. එක දවසක් අපි හිඟුරක්ගොඩ මහසෙන් මන්දිරයේ - අටවිසි බුද්ධ පූජා පින්කමක් සංවිධානය කළා. එතනදී හාමුදුරුවන් වේදිකාවට වැඩමවන්නට පෙර උපාසිකාවෝ පුදුමාකාර වැඩක් කළා. ඒ උපාසිකාවන් සතුව දිගු මොනරපිල් වගේ කේෂ කලාප තිබුණා.ඔවුන් හිමි වඩින මඟ දෙපස හිස පහතට නමා කේෂ කලාපය ඉදිරිපසට විහිදෙව්වා. ඉදිරිපසිනුත් එහෙමයි. මැදින් සුදු පාවාඩයක් එළා තිබුණා. මේ උපාසිකාවන් සියයක් පමණ මීටර් දෙසීයක් පමණ දුරට තම දිගු වරලස විහිදා සිටීම අපූරුම දර්ශනයක් මැව්වා. සුදු පාවාඩය මැද්දෙන් හරියට කළු පීත්ත පටියක් එළුවා වගෙයි. මේ විහිදුණේ ඔවුන්ගේ අප්‍රමාණ භක්තිය.ඒ විතරක් නෙමෙයි ඒ අය සංඝරත්නයේ ගුණ වර්ණනා කරන “සුපටි පන්නෝ භගවතෝ” “උජුපටි පන්නෝ භගවතෝ” ගාථාව ඒ විදිහට ඉඳගෙන තාලයට කියන්ඩත් ගත්තා. හාමුදුරුවෝ වික්ෂිප්තව තත්පර ගණනක් හිටියා. උන්වහන්සේ ඒ විදිහට මණ්ඩපයට වඩින්නට මැළිකමක් දැක්වූවා වගෙයි.බුදුරජාණන් වහන්සේගෙන් මහා ප්‍රජාපතී ගෝතමිය මෙහෙණි සස්න ඉල්ලා බැගෑපත් වූවාක් මෙන් ඒ උපාසිකාවන් තම දිගු වරලස උඩින් වඩින්නට යැයි උන්වහන්සේගෙන් දිගින් දිගට ම ඉල්ලා සිටියා. අපේ හාමුදුරුවෝ ඒ අයට අනුකම්පාවෙන් ඒ වරලස උඩින් එදා මණ්ඩපයට වැඩියේ රැස්ව සිටියවුන්ගේ මහා සාදු නදිය මැද්දේ.සාමාන්‍යයෙන් අපේ හාමුදුරුවෝ බෝධි පූජා පින්කම්වලට ගියහ ම ඒ පළාතේ දේශපාලකයන් මණ්ඩපයට එනවට කැමති නැහැ. ඒ පින්කම දේශපාලන මුහුණු වරක් ගන්නා නිසයි. උන්වහන්සේ කැඳව ගත්තේ දිසාපතිතුමා, පොලිසියේ ලොකු මහත්තයා රජයේ ආයතනවල නිලධාරින් වගේ අය විතරයි. බෝධි පූජාව පටන් ගත්තට පස්සේ උන්වහන්සේ හැරි ඉන්නේ බුදු පිළිමය පැත්තට විතරයි. පනස් දහස් ගණන් ජනතාව රොද බැන්දත් කිසිම ශබ්දයක් නැහැ.අනගාරික නාරද තුමාඑක දවසක් අම්බලන්තොට පැත්තේ විශාල පින්කමකට යද්දී රෑ වෙන්න තව වෙලාව තියෙන හින්දා අපේ හාමුදුරුවෝ යෝජනා කළා අපි බූන්දල ජාතික වන උද්‍යානයටත් පොඩ්ඩක් ගොඩවලා යමු කියලා. හාමුදුරුවන් කිසිම දෙයක් බාරගන්නැති හින්දා ඩී.ආර්. දිසානායක හාමු මහත්තයා පින්කම් වලට වඩින්න එල් 300 වර්ගයේ වෑන් රථයක් අප හිමියන්ට පූජා කර තිබුණා. රියදුරාට වෙනම සල්ලි දෙනවා තෙල් ගහන්න. එදා අපි ගියේ ඒ වාහනයෙන්.හාමුදුරුවෝ වැඩ උන්නේ වාහනයේ ඉදිරිපස ආසනයේ. මං හිටියේ පිටිපස්සේ. තවත් කීප දෙනෙක් හිටියා. එදා හිටිය බූන්දල ජාතික වනෝද්‍යාන භාරකරු හාමුදුරුවන්ට වැඳලා වනජීවි නියාමකයකුත් දීලා සිතියමකුත් පෙන්නුවා. අපේ හාමුදුරුවනේ මේ ඕන තැනක වඩින්න. හැබැයි! මේ පැත්තට නම් වඩින්න එපා මහා භයානක ඇතෙක් ඉන්නවා ඊයේ පෙරේදත් වාහන දෙකකට ගැහුවා කියලා සිතියම ලකුණු කර පැහැදිලි කරලත් දුන්නා.එහෙත් ගහකොළ සතා සීපාවා කෙරෙහි ළෙන්ගතු අප පිරිසට මේක අමතක වුණා. වන ජීප් නියාමකත් මා ළඟමයි. එයාටත් අර සිද්ධිය මොහොතකට අමතක වන්න ඇති. අපි සොයා බලනකොට අඩ හෝරාවකට පමණ පසු වැරදීමකින් අප ඇවිත් තිබ‍ුණේ අර චණ්ඩ ඇතා ඉන්න ප්‍රදේශයටමයි. යන පාරේ ඉඩ තිබුණෙත් වාහනයටම විතරයි. වාහනය අයින් කරන්නවත් හරව ගන්නවත් ඉඩක් නැහැ. අපි ඉන්නේ අනතුරුදායක තැන කියලා කට්ටිය කතා වුණා විතරයි මෙන්න! අර දළ ඇති මහා ඇතා අපේ පෙරමඟට එනවා.උගේ දර්ශනය බියකරුයි. හොඩය නවලා මහා හඬින් කුංච නාද කළා. අසුරු සැණින් අපේ වාහනය අසලට ම ආවා. කට්ටිය කලබල වුණා බැහැලා දුවන්න වගේ. හාමුදුරුවෝ කිව්වා කලබල වෙන්න එපා ඒ උපාසක ඇත්තන්ගෙන් අපට කරදර වෙන්නෙ නැහැ කියලා උන්වහන්සේ විනාඩි ගණනක් ඇතා දිහා බලාගෙන මොන මොනවාදෝ හිතින් මිමිණුවා. මා හිතන්නේ නාලාගිරියා බුදුන් ඉදිරියට පැමිණි වෙලාවේ කියූ ගාථා පද වෙන්න ඇති.ඇතා සොඬයෙන් හාමුදුරුවන්ට ආචාර කළා වගේ ආයෙත් හොඩය ඔසවා හඬක් නැඟුවා. ඔසවාගත් හොඬය එසේම තබාගෙන පටු පාරේ මුල්ලකට වුණා. වාහනය යන්න තියන්නෙත් ඒ ඉඩ ඩිංගෙන් විතරයි. හාමුදුරුවො වාහනය පණ ගන්වන ලෙස රියදුරාට අතින් සන් කළා. අපි එතනින් නික්ම යන කොටත් ඇතා සුපුරුදු ආචාරයේම හිටියා. මං මේවා සියැසින් දුටු සිද්ධි. මේ හාමුදුරුවන්ට පුදුමාකාර බලයක් තිබුණා.තවත් දවසක් අපි බදුල්ලට යනවා. බෙලිහුල්ඔය හරියට කිට්ටු වෙනකොට දහවල් 11.15 යි. උන්වහන්සේ දහවල් 12 න් පස්සෙ මොනම දෙයක්වත් වළඳන්නෙ නෑ. ඒක අප දන්නවා. අද දානය වරදින බව උන්වහන්සේටත් තේරුණා. අපත් මතක් කළා හාමුදුරුවනේ අපි මේ කොහෙන් හරි දානේ සකස් කරන්නම් කියලා. ඒ හරියෙ තියෙන බෙලිහුල්ඔය රෙස්ට් එ‍කට වඩින්න අප ආරාධනා කළා. අනේ මට බැහැ. කවුරුන් හරි කියාවි මං රෙස්ට් හවුසියට වැඩලා දානෙ ගන්නෙ කියලා.උන්වහන්සෙ එසේ කීවා. මං ඒ ළඟ වාහනය නතර කරලා රෙස්ට් එක ඇතුළට ගියා. මා කීවා ඒ කළමනාකාරිත්වයට කාරණය පැහැදිලි කරලා. ඒ මහත්වරුත් ගොඩක් කැමැති වුණා. ඒත් අරියධම්ම හාමුදුරුවන්ට දානෙ කියලා දන්නෙ නෑ. උන්වහන්සේගෙ පාත්තරයට දානය බෙදනකොට අනේ ඒක තහඩු නිසා මගේ අත් දෙක පිච්චුණා. ළිපෙන් බාන ගමන් රස්නෙන් එළවළු වෑංජන බත් ඔක්කොම බෙදන්නෙ. මං පාත්තරය අත් හැරියෙ නෑ.ජනක එදිරිසිංහඅත් දෙක පිච්චිලා අඟුරු වුණත් කමක් නෑ කියලා හිතලා. සල්ලි ගෙව්වාට ඒ අය ගත්තෙත් නෑ. දානය ගෙනැවිත් හාමුදුරුවන්ට පූජා කරලා ඒ අය සල්ලි නොගත් බව කීවාම උන්වහන්සේ ඒ කළමනාකාරිත්වය වත්තට එක්කාන එන්ඩ කියලා බණක් දේශනා කළා. ඒ අයට කඳුළු වැටුණා මේ අරියධම්ම හාමුදුරුවො කියලා දැනගත්තම. ඊළඟට හාමුදුරුවො මට කතා කරලා මගේ අත් දෙක පෙන්නන්ඩ කිව්වා. අත්වල අල්ලෙ දියපට්ට නැඟලා රස්නෙට. උන්වහන්සෙ මගේ අත් දෙකට තෙල් වර්ගයක් ගාලා අත ගෑවා.උන්වහන්සේට කුමක් හෝ අනාගතය පෙනෙන තත්ත්වයකුත් තිබුණා. දවසක් තේමිස් රියැදුරු මහත්මයා සමඟ අපි රත්නපුර පැත්තෙ පින්කමකට යනවා. පාණදුරෙන් හැරවූවා විතරයි හාමුදුරුවො කිව්වා, අපි ගෙදරට ගිහින් එමු ද! එහෙ තාත්තත් කරදරෙන් ඉන්නෙ කියලා. ඒ මොහොතෙම අපි නල්ලුරුවට ගියා. යනකොට හාමුදුරුවන්ගේ තාත්තා අසනීපයෙන්.පපුවෙ අමාරුවක් හැදිලා දොස්තර ළඟට එක්කන් යන්ඩ ගෙදර අය සූදානම් වෙනවා. මං ගිහින් තාත්තව එක්කගෙන එන්ඩ හදනකොට එතුමා කීවා, මට පුතේ මිනිත්තුවක් ඇලවෙන්ඩ දෙන්න කියලා. පිළිගන්ඩ! ඇලවුණා විතරයි පණ ගියා. ඒ මෑණියොත් ඊට මාස 6 කට පස්සෙ නැතිවුණා. මාපිය ගුණ වර්ණනාවට අපේ හාමුදුරුවො තවත් දක්ෂයි. ඒ කටයුතුවලදී දෙනෝ දහක් හාමුදුරුවන්ගේ බණ අහලා ඇඬුවා.හාමුදුරුවන්ට කවුරුවත් වස දුන්නේ නැහැ. උන්වහන්සේට පෙර දැක්මක් තිබුණා. එදා උන්වහන්සේ නිල් අරඹ ගලහ භාවනා මධ්‍යස්ථානයට වඩින්න පෙර තමන්ගේ පොත් පත් ඇඳ, කබඩය මේවා සියල්ලම අහවල් අහවල් හාමුදුරුවන්ට දෙන්ඩ කියලා තමයි වැඩම කරලා තිබුණේ. හාමුදුරුවන්ට සෙම අමාරුව තිබුණා. දෙපාරක් හාට් ඇටෑක් හැදුණා. පී. ආර්. ඇන්තනීස් වෛද්‍ය තුමා ප්‍රතිකාර කළා. එදා ගලහ ඉඳන් හාමුදුරුවන්ව ගෙනල්ල තිබුණේ පේරාදෙණිය රෝහලට. අරියධම්ම හාමුදුරුවෝ කියලා දැනගත්තම දොස්තර මහත්තුරු ඇඳ වටේ පිරිල තියෙනවා.කෘත්‍රීම ස්වසනය දෙන්න ගිහින් තමයි අර තොල්පට තුවාල වෙලා වගේ තිබුණේ. මිනිස්සු ඒ හින්ද තමයි අර වස දුන් කතාව හැදුවේ. මට හිතෙන්නේ අපේ හාමුදුරුවෝ තව්තිසාවේ දිව්‍ය පුත්‍රයෙක් තව්තිසාවේ එක් දවසක් මනුෂ්‍ය ලෝකෙන් අවුරුදු සීයයි. හාමුදුරුවෝ ජීවත් වුණේ. අවුරුදු 46 යි. මා හිතන්නේ ඒ දිව්‍ය පුත්‍රයා මිනිසුන්ට බුදු මඟ කියා දෙන්න මෙහි වරුවකට වැඩිය කියලයි. බළන්ගොඩ ආනන්ද මෛත්‍රෙය හාමුදුරුවෝ අපේ හාමුදුරුවන්ට හරිම ආදරෙයි.උන්වහන්සේ ඉන්දියාවේදී අපේ හාමුදුරුවෝ ගැන නාඩි වාක්‍ය බලා තිබෙනවා. ඒ වෙලාවේ දැනගන්න ලැබුණලු. මීට කලිනුත් උන්වහන්සේ ලංකාවේ ඉපදිලා අඩු වයසින් මියගියා කියලා. ඒ ආත්ම භාවය වලිසිංහ හරිස්චන්ද්‍ර තුමා කියලයි බළන්ගොඩ හිමියන් කියන්නේ. එතුමාත් ගමින් ගමනට බණ කියමින් ගිහින් අවුරුදු 36 දී මැරුණා. නාහිමියන් කියා තියෙනවා ඉක්මනට තමන්ගේ සේවය කරන්න වැඩි කල් ජීවත් වෙන්නෙ නැහැ කියලා.කරු ජයසූරිය මහත්තයත් සී. ඩබ්ලිව්. ඩබ්ලිව්. මැකි එන්ටර්ප්‍රයිසස් එකේ අධ්‍යක්ෂ වරයෙක් හැටියට ඉන්න කාලේ අපේ හාමුදුරුවන්ගේ ළඟම හිතවත් දායක මහත්තයෙක්. මරදන්කඩවල අක්කර දහයක පමණ භූමියක් නිකාඩෝ සමාගමේ අධිපතින් අපේ හාමුදුරුවන්ට පූජා කළා. අද ඒකෙ ආරණ්‍යයක් තියෙනවා. ඒකෙ මුල් ගොඩනැඟිල්ල හැදුවේ යටියන වෙද මහත්තයා. රත්නපුරේ පින්කමකදී මට මතකයි ලංකාවේ ත්‍රිවිධ හමුදාපතිවරු තුන් දෙනාම ඒ පින්කමට ආවා.බදුල්ලේ මුතියංගණ විහාරයේ පවත්වන බෝධි පූජාවකට පෙර දවසේ හාමුදුරුවන්ට කතා කරන්න බැරි වුණා හැමදේම කිව්වේ ලියලා. නැතිනම් අතින් පයින්. අපි හිතුවා බෝධි පූජා වැඩ ඉවරයි කියලා. ඒත් හාමුදුරුවෝ මුතියංගණ විහාරයේ බුදුගෙට වැඩලා සත්‍යක්‍රියා කළා. තමන්ට මේ බෝධි පූජාව කරන්න අවසර ලබා දෙන්න දෙවියනේ කියලා. පුදුමය හාමුදුරුවෝ බෝධි පූජාවට පෙර හොඳට කතා කළා. බෝධි පූජාවත් හොඳටම කළා.පස්සේ අපට දැනගන්න ලැබුණා අසල්වැසි හිමිනමක් හාමුදුරුවන්ට දිවගුරු බන්ධනය කර තිබුණැයි කියලා. අපේ හාමුදුරුවෝ කැලණියේදී විභීෂණ දෙවියෝ ඇසින් දුටු අයෙක්. පාන්දර පහට බෝධි පූජාවක් හුදකලාව කරන විට විභීෂණ දෙවියෝ ඔය පෙනෙන රූපයෙන් (තලප්පාවක් හිසේ බැඳ රජවරු අඳින හැට්ටයක් වැනි ඇඳුමක් ඇඳ පහළට වේට්ටියක් හා පාදවලට කලිසමක් වැන්නක් ඇඳ) ඇවිත් තිබෙනවා. උන්නාන්සේ අතෙත් මල් වට්ටියක් තිබුණලු.සුමේධ ඇල්පිටිය මහතා අප හාමුදුරුවන් පිළිබඳව මහා අත්පොතකි. එනිසා තවත් දේ ගවේෂණය කිරීමට අපි ඔහුට විරාමය තබමු. අනතුරුව අප ගමන් ගත්තේ හාමුදුරුවන්ගේ ගිහි කාලයේ මහ ගෙදර දෙසටය. මානෙල් සිල්වා, ලලනි හේරත්, සුවිනිතා ගලබඩගේ ඒ හිමියන්ගේ දිවමන් සොයුරියෝ වෙති. අන් කිසිවෙක් දැන් ජීවතුන් අතර නොමැත. ඔවුහු ඡායාරූප ගන්නට එපා යයි අපෙන් ළෙන්ගතුව ඉල්ලූහ. හාමුදුරුවන්ගෙන් ප්‍රසිද්ධියක් ලබා ගැනීම නරක කරුණකැයි ඔවුහු අදහති. මානෙල් සිල්වා මහජන බැංකුවේ විශ්‍රාමික කළමනාකාරිනියකි. පාණදුර මහජන බැංකු ශාඛාවේ ද ඇය කලක් සේවය කළාය. ඔවුහු සියලු දෙනා කී යමක් පමණක් පිඬු කොට දක්වමි.අපේ අයියා ලාල් බුද්ධදාස. ගිහි කාලෙ පටන් එයා සාමකාමියි. ධර්මයට හරිම ළැදියි. සමාජ කටයුතුවලට කැමැතියි. අපේ ගෙදර ඉඳන් මුහුදු වෙරළට යාර 500 ක් වත් නැහැ. අයියා වැල්ල ළඟට ගිහින් මහා හයියෙන් ලෝවැඩ සඟරාව වැනි පොත්වල කවි කියවනවා අපිට ඇහිල තියෙනවා. ඒ නිසා තමයි උන්වහන්සේට ඕනෑම පිරිසක් මයික්‍රෆෝනයක් නැතිව වුවත් අමතන්න පුළුවන්. වැල්ලේ ඝෝෂාවට ඉහළින් කවි පද ඇහෙන්න හඬ නඟා කියලා ඇතිකර ගත්ත පුරුද්දක්.හාමුදුරුවො වුණාට රට පුරා ඒ සාධු නාදය පැතිරෙනකොට අපිත් අපේ අම්මත් තාත්තාත් හරියට සතුටු වුණා. උන්නාන්සේ අපවත් වුණාට අප කලබල නොවන විදියට අපට බණ කියලා තිබුණෙ. හාමුදුරුවන්ට කවුරුවත් වස දුන්නෙ නෑ. ඒ කතා බොරු. උන්වහන්සේට හෘදයාබාධයක් තිබුණා. ඒක දෙවතාවක් කලින් හැදිලා තිබුණෙ හාමුදුරුවන්ට අයිති දේ සොය සොයා අපි පන්සල් ගානෙ ගියේ නෑ. අන්තිමට උන්වහන්සේට අන්දන්න සිවුරු ගෙනෙන්ඩ සිද්ධ වුණා.අවසන් කාලෙත් පාවිච්චි කරලා තිබුණෙ එක සිවුරක්. නිදාගත්තෙ ලෑලි ඇඳක. හරිහැටි ඇඳ ඇතිරිල්ලක්වත් උන්වහන්සේ පාවිච්චි කරලා නෑ. ලැබුණු පිරිකර සියල්ල දන් දීලා උන්වහන්සේ එන්නෙ. අප ලබා ගත් දෙයක්වත්, අපට දුන් දෙයක්වත් නෑ. අපේ හාමුදුරුවො ගැන අපි පින් පෙත් දෙනවා. බණ්ඩාරවෙල අමිතානන්ද හාමුදුරුවො වැඩමවලා අප ගියවර පින්කම කළා.මීගමුවෙ කටුවැල්ලේගම විහාරයට වැඩම කළාම පාදිලි උන්නාන්සේලා වට වෙලා කතා කරනවා. උන්වහන්සේ හැම ආගමකටම ගරු කළා. ඒ නිසයි ෆාදර්ලා පවා ඒ පින්කම්වලට එන්නෙ. අපේ තාත්ත උසාවි ලිපිකරුවෙක්. එතුමාත් එහෙම කෙනෙක්. හාමුදුරුවන් ගිහි කාලෙදිත් ඔය වගේම උත්තම ගතිගුණ තිබුණා.අප හිමියන් කියු රසවත් මිහිරි බණ පද කවි ලියුවේ බොහොමයක් උන්වහන්සේම බව කියතත් ඒ සමහර ප්‍රබන්ධ කළේ අනගාරික නාරද නම් හිමිනමක් බව හොරණ ප්‍රදේශවාසීහු කියති. ඒ නිසා අදත් දිවමන් ඒ හිමියන් සොයා අපි හොරණ සව්ගස් හන්දිය පැත්තේ අරණකට ගියෙමු. වයෝවෘද්ධ අනූ හය වියැති උන්වහන්සේ අමාරුවෙන් අප හා කතා කළේය. මතකය ද ගිලිහී ගොසිනි.සොයා ගත් හා උන්වහන්සේ දෙසු කරුණු අනුව ඒ හිමියන් ගිහි කාලයේ සිටියේ බ්‍රිතාන්‍ය රාජකීය හමුදාවේය. දරුවන් දෙදෙනෙක් ද සිටි ඒ ගිහියා දංගල්ලේ රාජ් කුමාර් නමින් එදා පත්තරවලට ද කවි ලීවේය. ඊළඟට සිරිපා හිමේ බෑණ සමනළ අඩවියේ වසර 12 ක් බණ භාවනා කළේය. අනතුරුව මහණව උපසම්පදාව ලැබ හොරණට වැඩියේය. ඒ හිමියන් අප හිමියන්ට ලියු කවියක් අපහසුවෙන් මෙසේ මතක් කරයි.සසරේ දඩය­මදි ගෙවුණා දිවි මාරුව හැමදාමත් විඳිනවා නැත හිතයට මාරුව රැස් කළ පින් බලයෙන් සිත මේරුව හෙමිහිට එගොඩට යන්නකො පාරුවඋන්වහන්සේ මුමුණන මේ කවි පද තරමක් අපැහැදිලි වන්නට පුළුවන. මේ අප ඇසු හැටිය. පාරුව යන්නෙන් උන්වහන්සේ අදහස් කළේ සසර දුකින් එගොඩ වන දහම් පාරුව යන්න විය යුතුය.උපාලි සමරසිංහඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af1403167</link>
    <topic>වීරවිල දී හමුවූ අලි අවතාරය</topic>
    <author>අරුණි මුතුමලී</author>
    <content>අලි ඇතුන් හා මිනිසුන් අතර සම්බන්ධය බොහෝ ඈතට දිව යන්නකි‍. අපේ සංස්කෘතියේ නැතිවම බැරි සාධකයක් වූ අලි පිළිබඳ හිටපු වනජීවී නියෝජ්‍ය අධ්‍යක්ෂ වෛද්‍ය නන්දනඅතපත්තු හෙළි කරන සිය අත්දැකීම් මාලාවේ තවත් දිගහැරුමකි මේ.අවතාර ගැන කතා කරන විට අපට සිහිවන්නේ මළවුන් ය. මිනිසුන් මෙන් ම සතුන් ද මිය ගිය පසු අවතාර ලෙස පෙනී සිටිය හැකි යැයි සමහර ගැමියෝ අදටත් විශ්වාස කරති. ඉඩකඩම්, දේපොළ පිළිබඳව තණ්හාවෙන් මිය ගිය ආතලා මුත්තලා නිවෙස් අයිතිකාරයින්ට පෙනී සිටින බව කියන්නේ නම් මේ මහ පොළොවේ මුල් අයිතිකාරයින් ව‍ු අලි මුතුන් මිත්තන්ට ද අවතාර වීමට හැකියාවක් තිබෙන්නට පුළුවන.‘අයිස් ඒජ්’ වැනි කාටුන හා ත්‍රිමාණ චිත්‍රපටවල අප දකින විවිධ හැඩැති අලි ඇතුන් වසර දහස් ගණනකට පෙර සිටියවුන්ගේ හැඩරුවට සමාන බව වෛද්‍ය නන්දන අතපත්තු පවසන්නේ සාක්කි සහිතව ය.“ඈත අතීතයේ උත්තර ධ්‍රැවයේ පවා අලි ඉඳලා තිබෙනවා‍. ඒ අද අපි දකින අලි නොවේ. එයාලගේ මුතුන් මිත්තෝ . ‘අයිස් ඒජ්’ චිත්‍රපටයේ ඉන්නේ වූලි මැමත් කෙනෙක්. අපි අද ඉන්න ස්වරූපයට පරිණාමය වුණා වගේ අලියාටත් ඔප්පු කළ හැකි දීර්ඝ ඉතිහාසයක් තිබෙනවා. එය වසර ලක්ෂ 550 ක් 600 ක් විතර ඈතට දිවෙනවා.”අලි අතීතයඔහු ඉන්පසු අද ගොඩබිම සිටින විශාලතම සත්ත්වයා ගැන කීවේ අමුතුම කතාවකි.“මුල් ම යුගයේ ඉඳලා තිබෙන්නේ බල්ලෙක් විතර අලියෙක්. ඌට හොඬක් තිබුණේ නෑ. දළ තිබුණෙත් නෑ. මැලේසියාවේ ටාපීර් කියන සතාට වගේ දිග නහයක් තමයි තිබුණේ.විද්‍යාඥයින් මේ සතා අලියාගේ ආරම්භය කියලා හිතුවේ දත්වල සැකැස්ම අනුවයි. ඌගේ වර්ගය මොඑරිතිරියම් ලෙසයි නම් කළේ. අවුරුදු දස ලක්ෂ ගණනක් තිස්සේ වෙනස් වෙලා. අද ඉන්න තත්ත්වෙට ආව අලි‍යාගේ මුල් පුරුක තමයි ඒ.”සුනඛයකු තරම් වූ ඒ සත්ත්වයා අනේක අප්‍රමාණ පාරිසරික වෙනස්කම් නිසා ආහාර සොයා ගන්නටත් ආත්ම ආරක්ෂාව පිණිසත් සිදු කරගත් වෙනස්කම් නිසා ඉන්පසු බිහි වුණු සතාට සමාන චිත්‍රයක් කොම්පඤ්ඤවීදියේ රක්ෂණ සංස්ථා ගොඩනැඟිල්ල අසල කෝවිලේදී වෛද්‍ය අතපත්තුගේ තියුණු ඇස්වලට හසු වී ඇත.“ඒ වෙනස්වීම්වල ප්‍රතිඵලයක් විදිහට උඩු ඇන්දේ වගේ ම යටි ඇන්දේත් දළ 2 බැගින් ඇති ගොම්පොතෙරියම් කියන සතා බිහිවුණා. ඊට පස්සේ උඩු ඇන්දෙ දළ නැතුව යටි ඇන්දේ විතරක් දළ තිබෙන ඩෙයිනොතරියම් කියන අලි වර්ගය බවට උන් පත් වුණා. මේ විදිහට එක එක නම්වලින් හඳුන්වන එක එක ප්‍රමාණයේ දළ හා ශරීර ප්‍රමාණ සහිත සතුන් ලෝකේ පුරා තැන තැන බිහිවුණා.”සමහර දළ සවලක් වගේ. ඒ දළ කාලයක් තිස්සේ එන්න එන්න දිගු වෙලා පසුව කොට වෙන්න ගත්තා. අර වූලි මැමත්ට තිබිලා තියෙන්නේ අඩි 10 ටත් වැඩි දිග වටකුරු දළ. ඒ හිම කඩාගෙන යන්න පුළුවන් වෙන්න.‍ ඇඟ පුරා ලෝමවලින් වැහිලා. අපේ අලින්ට වඩා තරමක් ලොකුයි. මේ වෙනස ලෝකේ පුරාම සිදුවෙද්දී මේ අලි යුරෝපා කරයෙන් ඇවිද්දා. කොළොම්බස්ට කලින් ඇමෙරිකාව හොයාගෙන තිබෙන්නේ අලිම තමයි.”මිනිස් පරිණාමය දුටු එකම සතා‍එසේ වුව ද මහපොළොවේ සිදුවුණ විවිධ වෙනස්කම් අනුව මහ සයුර සිඳී ගොස් භූමි චලන ඇති වී යුරෝපාකරය හා ඇමෙරිකාව එකට හා වුණු අවස්ථාව එළැඹෙන විට ඒ පෙදෙස්වල ජීවත්වූ අලි වර්ගය වූ මැස්ටෝඩන් අලියා ද උන්හිටි තැන් වෙනස්වන්නට විය. වෛද්‍ය අතපත්තු මිනිසා හා අලියා පිළිබඳ අපූරු සම්බන්ධයක් පවසන්නේ මේ මැස්ටොඩන් අලියාගේ යුගයේදී ය.“අපිත් කකුල් හතරේ ඉඳන් දෙකෙන් ඇවිදින ගානට වෙනස් වුණේ අවුරුදු දස ලක්ෂ ගණනක් තිස්සෙනෙ අලින්ට වගේ ම අපේ ආදි මුතුන් මිත්තන්ටත් නම් තිබෙනවා. අපි හෝමෝසාපියන්ලානේ. අපිට කලින් හිටියේ හෝමෝ ඉරෙක්ටස්. ඒ අපේ මුතුන්මිත්තෝ අපි බවට පත්වූ හැටි බලාගෙන හිටිය අද ජීවත්වන අලියාගේ මුතුන්මිත්තා තමයි මැස්ටෝඩන් අලියා.”මේ අලි ආදිතමයන් ගැන බොහෝ දේ දැන ගැනීම ඇතැම් විට අලින්ගේ අවතාරයක් ගැන සැකයක් මතු වීමට හේතු විය හැකිය. අලි අවතාරය ගැන වෛද්‍ය අතපත්තු කතාව පටන් ගත්තේ එවන් සිතිවිල්ලකට අපට ඉඩ තබමිනි‍.ගමට සෙතක්“වීරවිල ප්‍රදේශයේ ජනජීවිතයට බලවත් තර්ජනයක් කියා අපට වල් අලියකු අල්ලන්න සිදුවුණා. මේ අලියා හැම තිස්සෙම එන්නේ නෑ. උන්හිටිගමන් එනවා. ආයෙ අතුරුදන් වෙනවා. ඒ පැමිණීම ගැන පිරිමි අකමැති වුණත් කාන්තාවෝ බොහොම කැමැත්තෙන් හිටියෙ. පිරිමින්ගෙන් අහපුවාම කියන්නේ ගෙවල් කඩනවා වගා පාළු කරනවා. අටුකොටු කඩනවා. මරනවා වගේ අසුබවාදී දේ ගැන විතරයි. ඒත් කාන්තාවෝ කියන්නේ මේ අලියා කසිප්පු කාරයින්ට විරුද්ධයි. ගෝඩ හැලි බූලි විනාශ කරනවා. ගස් කපන දඩයමේ යන අයට දඬුවම් දෙනවා. ඒ නිසා අලියා ගමට ලැබුණු වරමක් කියායි.”“කොහොම වුණත් අපි සුපුරුදු පරිදි කූඩා‍රම් ගහලා වැඩ පටන්ගත්තා. එවකට සැහැල්ලු ගුවන් යානා බස්සන වීරවිල ගුවන් හමුදා කඳවුරට යාබදව කුඩා වනරොදක් තිබුණා. එය ආරක්ෂක හමුදා නිසා රැකෙන නිසාදෝ සතුන් ඕන තරම් නිදහසේ හිටියා. ඊට එහා පැත්තේ තිබුණේ අත්කම් නිවාස ක්‍රමයට සැදුණු ගම්මානයක්. සාමාන්‍යයෙන් අලි දවල්ට කැලෑ පඳුරුවල හැංගෙන නිසයි අපි ඒ කැලය බලන්න ගියේ.කට්ටඩියාහැබැයි මේ වෙද්දී කොටි ත්‍රස්තවාදීන්ගේ ප්‍රහාරයක් වීරවිලට එල්ල වෙයි කියන සැකය නිසා කැලේ බිම් බෝම්බ වළලා තිබුණා. හමුදා ආරක්ෂාව මැද්දේ තමයි අපි කැලේ පීරුවේ.”දින දෙකතුනක් උත්සාහ කළත් අපට අලියා ඉන්න ඉසව්ව ගැන කිසිම තොරතුරක් ලැබුණෙ නැහැ. ඒ අතර නියං කාලේ නිසා නාන්න තැනක් හොයාගෙන අපි ලුණුගම්වෙහෙර ව්‍යාපාරය යටතේ ජලය ගෙන යන ඇළකට ගියා.”එහිදී වෛද්‍ය අතපත්තුගේ රියැදුරු තැන හමුවීමට පැමිණ ඇත්තේ තරමක වෙසනස් පුද්ගලයෙකි. ඔහු බැලූ බැල්මට කට්ටඩියකුගේ මෙන් රතුබඳ පටියක් බැඳි පඩංගුවුණු සුදු සරමකින් සැරසී සිටියේ ය.“හරියට නත්තල් පප්පගේ වගේ දිග සුදු රැවුලක්, දිග සුදු කොණ්ඩයක් පිටමැදට හෙළලා තිබුණු වයසක ගැමියෙක් මට කතා කරනවා කියලා මගේ රියැදුරා කීවා.”“මහත්තයා ආවේ අර අලියා අල්ලන්නද”“ඔව්”“ඒකා අලියෙක් නෙවෙයි. අලි අවතාරයක්.”“මොකෙක් වුණත් කමක් නෑ ලොකු උන්නැහේ මම බෙහෙත් විද්දම සිහි නැතිවෙලා වැටුණොත් අවතාරේ හරි අල්ලලා ගැට ගහනවා.”“ඒ වුණාට මහත්තයා ඒ අලි අවතාරේ එන්නේ මැණික් ග‍ඟෙන් දිය නාලා, වැඩිහිටිකන්ද වැඳ පුදා ගෙන ගමට සෙතක් කරන්න. ඌගෙන් අපට හානියක් නෑ. අනෙක ඒකාව මේ සම්මජ්ජාතියේ කාටවත් වට්ටන්න නම් බෑ.”මෙසේ ගැමියා කියා ගිය පසු වෛද්‍ය අතපත්තුට ද සිතේ සැක සංකා මතු‍වන්නට විය. දුටුවන් කී පරිදි අඩි අට හමාරක් පමණ උස පිරිමි සතකු වූ අලි අවතාරයේ විශේෂත්වය වූයේ කන්පෙති සිට ගෙල වටා මාලයක් සේ පෙනෙන කබර පිහිටීමය‍. එනිසා මේ අලියා ‘කබර මාලයා’ ලෙස නම් කිරීමට ගැමියෝ පුරුදු වූහ.“අපි හිතේ සැකය තිබියදීම වුණත් ‍ඒ කතාවට හිනා වෙවී ඉද්දි ආරංචි වුණා මිනිසුන් නැති වෙලාවක ගෙයක් කඩලා වී බීලා තව වී මල්ලක් අරගෙනත් ගිහින් කියලා. අපි ආරංචිය ආ දිහාට දිව්වේ මූණත් හෝදන්නේ නැතිවයි.”ගෙන ගිය වීමල්ල ඉරා තිබුණු අයුරිනුත් අඩි සලකුණු අනුවත් අලියා පලා ගොස් ඇත්තේ අසල කැලෑ කුට්ටියට බව වෛද්‍ය අතපත්තු ඇතුළු පිරිසට අවබෝධ විය.“ඒ කාලේ ජංගම දුරකථන මුකුත් නෑ. අපේ කෙනෙක් ගහට නැගලා සංඥාවලින් කීවා අලියා ඉන්නවා කියලා. අලියාගේ අඩි සලකුණු හා ගැමියන් කී දේවල් අනුව අඩි 8 ක පමණ අලියකුට සෑහෙන නිර්වින්දන වඩියකුත් සූදානම් කරගෙන අලියා පේන මානයට ගිහින් විදලා අපි ආපස්සට දිව්වා. සාමාන්‍යයෙන් ඒ බෙහෙත විද්දම වෙන අලි නම් පස්සෙන් පන්නාගෙන එනවා දුවනවා. නමුත් මේ අලියා පස්ස ටිකක් ගසා දමලා අපට කිසිම තර්ජනයක් නැති විදිහට ඉස්සරහට ගියා.අලි අවතාරය“සාමාන්‍යයෙන් අපි විනාඩි 5 ක් පමණ දෙනවා නිර්වින්දනය ශරීර ගත වෙලා අලියාට වැටෙන්න. ඊට පස්සේ ඌට මුත්‍රා, බෙටි, බඩ ගිය තැන් වගේ ම කකුල අද්දගෙන ගිය පාර ‍ඔස්සේ තමයි වැටුණු තැන සොයා ගන්නේ. ඕනෑම අලියෙක් විනාඩි 15 කදී එහෙම වෙනවා. නමුත් මේකාට ගානක්වත් නෑ. අතු කනවා. හොඳට ඇවිදිනවා‍. මත් වූ ලකුණක්වත් නෑ.මා ළඟ සිටි අඩවි ආරක්ෂක මන්සූර් කීවා වැ‍ෙඩ් හරියන්නේ නෑ කියලා. සමහර විට ඇතුළේ පතුරම පුපුරා බෙහෙත් ඇඟට ගියේ නැතුව ඇති කියා අපි හිතුවා‍. අපි ඒ විද්ද ඩාර්ට් එක බලමු කියා අලියා පස්සෙන් ම ගියා.අපි සතා කලබල කරන්න අලි වෙඩිල්ලක් දැම්මා. ඒකට කලබල වී අලියා දිව්වාම ඩාට් එක වැටුණා‍. ඒකේ තේරුම බෙහෙත් ශරීරගත වෙලා. ඒත් මත් වන්නේ නෑ‍. දැන් මගේ මතකයට එන්නේ අර අමුතු පෙනුම ගැමියා කිය‍ූ අවතාරේ කතාව.හිතට අමුත්තක් දැනුණ ද තවත් නිර්වින්දන සුළු ප්‍රමාණයක් එන්නත් කරන්න වෛද්‍ය අතපත්තු තීරණය කළේ ය. එහෙත් මෙය සාමාන්‍ය තත්ත්වය නම් නොවී ය.“දෙවැනි ව‍ාරේ එන්නත් කළත් සතා හොඬ වල්ග වනනවා ඇවිදිනවා හැබැයි කොළ අතු ක‍ෑම නතර වෙලා. කණ්ඩායමට ඕන අලියා අල්ලන්න. මට ඕන සතා ජීවත් කරවන්න‍. අනෙක අලි අවතාරය දැන් මගේ හිතේ හොඳටම හොල්මන් කරනවා.”මේ වනවිට අලින් 15 ක් 16 ක් අල්ලා අත්දැකීම් තිබුණු වෛද්‍ය අතපත්තුට එන්නත් වැඩිපුර ශරීරගත වීමෙන් අලියා මිය යා දෝ යන බිය එන්න එන්න ම වැඩි විය. එහෙත් වෙන කළ හැක්කක් ද නැත.“තුන් වැනි වතාවටත් එන්නත් කළා. දැන් පොතේ තිබෙන ප්‍රමාණවගේ දෙගුණයකට කිට්ටුවෙන්න නිර්වින්දන දීලා. මගේ පපුව ගැහෙනවා. මේ වෙන්නේ මොකක්ද හිතා ගන්න බැරුව. ඒ අතර අලි කන්න ආශා කරන එරමිණියා වැලක් එතුණු වීර ගහක් තිබුණා. ඒ ගැනවත් උනන්දුවක් නොදැක්වූ අලියා හොඬ වලිග හොලවන්නේ නැතිව, කකුල් අද්දන්නෙත් නැතිව වීර ගහට හේත්තු වුණා. හරියට බීපු මිනිහෙක් උළුවස්සට හේත්තු වෙනවා වගේ. හැබැයි වැටුණේ නෑ. හරියට හිටගෙන නිදි වගේ.”“මට වෙන කරන්න දෙයක් නෑ‍. හැම දේම අමතක කරලා සියලු පුරුෂ වීර්යය අරගෙන අලියාගේ පිටිපස්සෙන් ගිහින් උන්නත් දාහයි මළත් දාහයි කියලා වලිගෙන් ඇද්දා. කිසිම පණක් නෑ. අපේ කට්ටිය කෑ ගහගෙන ඇවිත් හිටගෙන ඉන්දැද්දීම අලි අවතාරේ කකුල් බැඳලා කඹ ඇද්දා”අලියකු බැඳීමට වඩා භයානක වන්නේ යළි සිහිය ගැනීමට ප්‍රතිනිර්වින්දක කන් පෙත්තට විදීම ය. මෙවර වෛද්‍ය අතපත්තුට ඇති වූ විශාලම අභියෝගය වූයේ හිටගෙන සිටින අලියකුගේ කන් පෙත්ත වෙත ළඟා වීම ය. එසේ ම මිනිත්තුවකට අඩු කාලයකදී අලියාට සිහිය ඒම වඩාත් ම භයානක සිදුවීමය.‍“නිශ්ශංකයි, ප්‍රේමදාසයි කියන ගෝලයෝ දෙන්නා මාව කර උඩට උස්සගත්තා. මම එන්නත දීපු ගමන් කරෙන් පැනලා තුන් දෙනාම දිව්වා. ඇත්තටම ඒ අවතාරයක් නෙවෙයි. ඇත්තම අලියෙක්.”වෛද්‍ය අතපත්තු කීවේ සැනසුම් සුසුමක් හෙළමිණි. එසේ වුව ද ඔහු අර පුදුමාකාර ගැමියාගේ එක් කතාවක් අනුමත කරයි.“අලියා අවතාරයක් නූනට අර ගුරුන්නාන්සේ කියූ විදිහටම ඒ අලියා වට්ටන්න බැරි වුණා.”“අනෙක නිර්වින්දන එන්නත්වලට ඔරොත්තු දෙන්න හේතුව තමයි මේකා කාලයක් තිස්සේ ගමේ හොර අරක්කු පොළවල ගෝඩ හැලි පිටින් බීල පුරුදු වුණු එක. කාන්තාවෝ මේ අලියගේ පැත්තට කතා කරලා තියෙන්නෙත් ඒකයි. ඒ එහෙම බොන අතරේ ගස් කපන දඬයමේ යන මිනිහෙක් අහු වුණා ම එක්කෝ පන්නනවා නැත්නම් මරනවා. මේ අලි අවතාරෙට සාමාන්‍ය එන්නත් වඩියක් ලැබුණාට ඇඟට ඔරොත්තුයි. නිර්වින්දනයට ගන්නේ මෝෆීන් වර්ගයක්නේ. ඒකත් මත් ද්‍රව්‍යයක්. ඒකයි වඩි තුන් වරක් දීලත් බීලා වැඩිවුණු මිනිහෙක් වගේ ගහකට හේත්තුවෙලා හිටියේ.”අලි අවතාරයට කබර මාලයා ලෙස නම් වැටුණේ කුපිත වී කන්පෙති විදහා ගත් විට පෙනෙන කබර මාලය නිසා ය. වයස 25 ක පමණ නාඹර වියේ වූ මේ අලි අවතාරය ගල්ඔය ජාතික වනෝද්‍යානයේ බරව බීට්ටුවට නිදහස් කිරීමට වෛද්‍ය අතපත්තු ප්‍රමුඛ කණ්ඩායම සමත් විය.මට තියෙන ලොකුම සතුට ඊට පසු හැම වතාවකදීම ගල්ඔය වනෝද්‍යානයේදී මට කබර මාලයා දකින්න ලැබීමයි. ඒ හැම මොහොතකම මට අර කට්ටඩියා සහ අලි අවතාරය සිහිවෙනවා”අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af1403168</link>
    <topic>අම්මා වෙනුවෙන් දිවි පිදූ  ගම්පහ නිපුන් අනුරංග</topic>
    <author>අජිත් ප්‍රේමකුමාර හෙනරත්ගොඩ සමූහ</author>
    <content>තමා ලොකු මහත් කරන්නට ලේ කිරි කර දුන් මවගේ සිරුරෙන් ලේ වැගිරෙනු නිපුන් හොඳින් දුටුවේය. සාහසිකයන් අත ගිනි අවියක් ඇති බව ද ඔහු දුටුවේය. එහෙත් තම මවට පහරදුන් සොරුන්ට එරෙහිවීම සඳහා නිපුන් ඉදිරියට ගියා පමණි. රුදුරු වෙඩි උණ්ඩයක් ඔහුගේ සිරුර සිසාරා ගමන් කළේය.ගම්පහ අස්ගිරි-වල්පොල වෙළෙඳ සැලක් ‍කොල්ල කන්නට පැමිණි සොරුන් පිරිසකගේ වෙඩි උණ්ඩයට බිලිවූ පාසල් ශිෂ්‍ය නිපුන් අනුරංග ගේ ඛේදජනක කථාව කෙටියෙන් කීවොත් එසේය. දිවුලපිටිය ශ්‍රී ඥානෝදය මහා විදුහලේ 13 වසර ඉගෙනුම ලබමින් සිට ලබන අගෝස්තු මාසයේ දී උසස් පෙළ විභාගය සඳහා ඔහු හොඳින් සූදානම්ව සිටි සිසුවෙකි.නිපුණගේ දෙමාපියන් පවත්වාගෙන යන වෙළඳසල ඇත්තේ ඔවුන්ගේ නිවසට යාබදවය. සිද්ධිය වූ ඉකුත් 08 වැනි සෙනසුරාදා රාත්‍රියේ නිපුන් සිටියේ තම නිවසට වී රාත්‍රි ආහාරය ගනිමිනි. වෙළඳ සලේ සිටි මවගේ කෑගැසීම නිසා නිපුන් එදෙසට දිව ගියේ ඒ වන විට තම පියා ද නිවසේ ‍ෙනාසිටි නිසාය.නිපුන් කඩයට යන විට මව කෑගසමින් සිටියාය. ඇ‍ගේ හිසෙන් ලේ ගලමින් තිබිණි. වෙළඳ සැලේ සිට අසල නවතා තිබූ මෝටර් රථය වෙත සිවුදෙනෙක් ගමන් කරමින් සිටියහ. සිදුවූ දේ ක්ෂණයකින් තේරුම්ගත් ඔහු ඒ දෙසට යන්නට උත්සාහ කළා පමණි. වෙළඳසැලේ තිබුණු සුළු මුදලට අමතරව කොල්ලකරුවන් නිපුන්ගේ වටිනා ජිවිතය ද පැහැරගත්හ.ගමේ පාසලට ගිය නිපුන් දිවුලපිටිය ඥානෝදය මහා විදුහලට ඇතුළත් වූයේ උසස් පෙළ හදාරන්නටය. සංගීතයට නෑකම් කී පවුලකින් පැවත ආ නිපුන්ගේ දක්ෂතා නිසා පාසලට පමණක් නොව මුළු රටටම ඔහු විශාල ජයග්‍රහණයක් ලබා දෙනු ඇතැයි ඥානෝදය විදුහල්පතිනි එස්.එම්.ආර්.පී. සෙනරත් මහත්මිය ද දැන සිටියාය.සංගීත විෂය හැදෑරූ නිපුන් තබ්ලා වාදනයට සුවිශේෂී දක්ෂයකු විය. ඒ බව සනාථ කිරීම සඳහා ඔහු 2013 වසරේ අන්තර් පාසල් සමස්ත ලංකා සංගීත තරගයේ බස්නාහිර පළාතේ දෙවැනියා බවට පත්විය. තබ්ලාවට අමතරව තවත් සංගීත භාණ්ඩ වාදනය කිරීමේ හැකියාව ද ඔහුට තිබිණි.නිපුන්ට සිටියේ එකම සහෝදරයෙකි. ඔහු සුපුන් අනුරාධය. ඔහු මේ වන විට ඉන්දියාවේ සංගීතය පිළිබඳව වැඩිදුර හදාරමින් සිටියි. පාසල් අධ්‍යාපනයෙන් පසුව නිපුන් ද අයියාගේ අඩිපාරේ යමින් වැඩිදුර සංගීතය හැදෑරීම සඳහා ඉන්දියාවට යාමට නියමිතව සිටියේය. ලබන 26 වැනි දින 19 වන උපන් දිනය සැමරීමෙන් පසුව එළඹෙන අගෝස්තු මස පැවැත්වෙන උසස් පෙළ විභාගයෙන් සංගීත විෂය ඇතුළුව සියලුම විෂයන් ගෙන් විශිෂ්ට ලෙස සමත්වීමේ පෙර ලකුණු ඔහු පහළ කර තිබුණේය.නිපුන්ගේ පියා වන කේ.ජයතිලක මහතා ඒ පිළිබඳව පවසන්නේ මෙවැන්නකි. “පුතා වාදන භාණ්ඩ වාදනය කළේ කුඩා කාලේ ඉඳන්. අධ්‍යාපනය ලබන්න ගොඩාක් උනන්දු වෙන් හා කැපවීමෙන් සිටිය දරුවෙක්. අපට හරිම කීකරුයි. කාගේවත් හිත රිදවන ළමයෙක් නොවෙයි. සංගීතයෙන් ඉහළටම යන්නයි එයා හිතාගෙන හිටියේ. එයා නැතිවුණ එක අපිට විතරක් නොවෙයි මුළු රටටම පාඩුවක්. මම ඉල්ලන්නේ මේ වගේ අපරාධ කරන අයට දඬුවම් දෙන්න කියලයි.”නිවෙස හා වෙළෙඳ සැලඥානෝදය විදුහල්පතිනි එස්.එම්.ආර්.පී.සෙනරත් මහත්මිය මෙසේ කීවාය - “අනාගතයේ දී හොඳ දක්ෂ සංගීත වේදියෙක් අපට නැතිවුණේ. මේක ඉතාම ඛේදවාචකයක්. මුදල් අපේක්ෂාවෙන් වැඩිහිටියන් කරන අපරාධ මේ. මේ තත්ත්වය මෙතනින් නවත්වන්න අවශ්‍යයි.අපට ඇති හොඳම දේ දරුවන්. ඔවුන් මේ විදිහට විනාශ කරන්න එපා කියා මා ඉල්ලනවා. තවත් දෙයක් මා ඉල්ලනවා මේ අපරාධකරුවන් අල්ලාගත යුතුයි. ඒක යුතුකමක්. අපේ දරුවන් තවත් මේ අපරාධකරුවන්ගේ ගොදුරු බවට පත්වීමට ඉඩ තබන්න එපා.”විදුහලේ ප්‍රධාන ශිෂ්‍ය නායක දසුන් මලින්ද මෙසේ කීය. අපේ විදුහලට ආයෙත් නිපුන් වගේ කෙනෙක් ලැබෙන්නේ නැහැ. මුළු පාසලම ඔහුට ආදරය කළා. ඔහු හැම අතින්ම හොඳ හැම අතින්ම දක්ෂ ශිෂ්‍යයෙක්. නමුත් ඒ වගේ කෙනකුගේ ජීවිතය තත්පර ගාණකින් උදුරා ගත්තා.මේ වගේ අපරාධ මෙතනින් වත් නැවැත්විය යුතුයි. තවත් කෙනකුට මේ වගේ දෙයක් සිද්ධ වෙන්න දෙන්න එපා. අවුරුදු 19 කියන්නේ ජීවිතය පටන් ගත්තා විතරයි. ලබන අගෝස්තු මාසෙ උසස් පෙළ විභාගයට ලියන්න එයා අපිත් සමඟ සූදානම් වෙලයි හිටියේ. එයාගේ අඩුව අපිට හැමදාමත් දැනේවි.”නිපුන් අනුරංගගේ කාමරයට ඇතුළු වී බැලූ විට පෙනී යන්නේ එක්පසෙක සංගීත භාණ්ඩ රැසක් තැන්පත් කර ඇති අයුරුය. තවත් පසෙක තම පාසල් ‍පොත් හා පාසල් උපකරණ තබා ඇති අයුරු දැකගන්නට හැකිය.අම්මා තාත්තා නිතර වෙළඳසැ‍ෙල් සිටියත් නිපුන් නිතර එහි නොගියේය. “අම්මේ යෝගට් එකක් කමුද?” කියමින් ඔහු වරින් වර කඩයට ගියද වැඩි වේලාවක් ගත කළේ සංගීත භාණ්ඩ සමඟ තම කාමරය ඇතුළතය. සංගීතය මඟින්ම ඉහළට ගොස් දක්ෂ සංගීත වේදියකු වීම ඔහුගේ එකම ‍අපේක්ෂාව විය. නමුත් තමන්ගේ කුඩා වෙළෙඳසැලේ ලාච්චුවේ තිබූ රුපියල් දාහක දෙදහක මුදල වෙනුවෙන් පැමිණි නිවටයින් කිහිපදෙනකුගේ ගොදුරක් බවට පත්වන්නට ඔහුට සිදුවිය.මුළු රටම කම්පාවට පත්කළ නිපුන්ගේ මරණය වෙනු‍ෙවන් ලියවුණු කවි, ගීත රැසක් ඔහු‍ෙග් දේහය ආසන්නයේම රඳවා තිබෙනු දක්නට ලැබිණි. එහි එක් පදයක මෙසේ සටහන් කර තිබිණි.“වැඩූ මවු හිසින් ගලනාරුධිරයට සරි කිරණණය ගෙවුමටතම ළය පාන්නට උණ්ඩයකටඑඩිතරව පුතෙකුට හැකි බවඔබ පසක් කළෙහිය”නිපුන්ගේ අවසන් කටයුතු විශාල පිරිසකගේ සහභාගිත්වයෙන් පසුගිය 12 වැනිදා අස්ගිරි - වල්පොල පොදු සුසාන භූමියේ දී සිදුකෙරිණි.අජිත් ප්‍රේමකුමාර හෙනරත්ගොඩ සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af1403169</link>
    <topic>ගාල්ල - මාතර අධිවේගයෙන් ගම් ගොඩක් ගොඩ</topic>
    <author>සුදත් පී.වික්‍රමආරච්චි උපදේශක - මාර්ග සංවර්ධන අධිකාරිය</author>
    <content>අධිරාජ්‍යවාදී වැඩවසම් යුගයේ සිට පැවත එන මහාමාර්ග දෙපාර්තමේන්තුවට අනුප්‍රාප්තිකයකු ලෙස අදින් වසර 28 කට පෙර 1981 අංක 63 දරන මාර්ග සංවර්ධන අධිකාරි ආඥා පනත යටතේ 1986 දී සංස්ථාපනය කරන්නට යෙදුණු මාර්ග සංවර්ධන අධිකාරිය බැරි බැරියාව රෝගය වැලඳී තිබූ සමයේ සිහිනෙකින් වත් නොසිතූ සංවර්ධන විප්ලවයක් පසුගිය වසර 5, 6 කාල පරිච්ඡේදයේ දී මෙරට සිදුකර ඇති බව කෙස් පැලෙන තර්ක ඉදිරිපත් කරමින් හෝ පක්ෂ විපක්ෂ සියලුම දෙනා පිළිගන්නා බව අද ඔප්පු වී හමාරය.එහි අග්‍රපලය ලෙස මාර්තු 15 දා ශුභ මුහුර්තියෙන් සිදුවූ දක්ෂිණ අධිවේගී මාර්ගයේ ගාල්ල, මාතර කොටස ජනාධිපතිතුමාගේ සුරතින් ජනතා සන්තක වීමත් සමඟ බිහිවනු ඇත. මින් පෙර පැය 7ක් පමණ ගතවූ කි.මී. 143ක් දිවෙන කඩුවෙල සිට මාතර දක්වා ගමන කවුරු කුමක් පැවසුව ද දකුණ සිරිලක නිජබිම කරගත් අපට නම් ආශ්චර්යයක්මය.සැබැවින්ම ආඩම්බර විය හැකි කාරණයකි. E-1 නම් ලද දිවයි‍ෙන් පළමු අධිවේගී මාර්ගය වන දක්ෂිණ අධිවේගී මාර්ගයේ කොට්ටාවේ සිට මාතර දක්වා වැයවූ මුළු මුදල රුපියල් බිලියන 95කි. එයින් (SOUTH SECTION) නොඑසේ නම් ගාල්ල මාතර කොටස සඳහා වැයවූ මුදල රුපියල් බිලියන 18.7කි. එම කොටසේ දුර ප්‍රමාණය 30.25ක් වන අතර කොට්ටාව සිට ගොඩගමට ඇති කි.මී.126ක මුළු දුර ප්‍රමාණය පැය 1 විනාඩි 15 කින් ගෙවා නිම කළ හැකි අතර එය කලින් ගතවූ කාලය හා සැසඳීමේ දී පැය 3 - 4 ක කාල ඉතිරියකි.1999 දී ගොඩගම අන්තයෙන් මුලින්ම වැඩ අරඹන ලද දක්ෂිණ අධිවේගී මාර්ගය ආසියානු සංවර්ධන බැංකුව විසින් ලබා දී තිබූ ණය ආධාර මත පදනම්ව මුලින්ම සැලසුම් කොට තිබුණේ ‍ෙගාඩගම සිට කුරුඳුගහ දක්වා මං තීරු 2කින් ඉදිකිරීමටයි.කෙ‍සේ වුවද කුරුඳුගහ සැතපුමේ සිට කොට්ටාව දක්වා ඉදිකිරීමට අරමුදල් සැපයීමට කිසිවකු එවකට ඉදිරිපත්ව නොතිබූ අතර, 2006 නව රජය බලයට පැමිණෙන තෙක් අරමුදල් සම්පාදනය නොවී තිබීම විශේෂ කරුණකි. ඉනික්බිතිව ජපන් සහයෝගිතා අරමුදල මුදල් ලබාදීමට ඉදිරිපත් ව 2006 දී වැඩ අරඹා කොට්ටාව සිට කුරුඳුගහ හැතැක්ම සහ ගොඩගම කුරුඳුගහ කොටස් දෙකට 2011 දී මං තීරු 4කින් යුක්තව නිම කළේය.මෙම වර්ෂයේ මැයි මාසයේ දී පමණ මාතර ගොඩගම සිට මත්තල දක්වා දිවෙන දක්ෂිණ අධිවේගී මාර්ගයේ දෙවන අදියර ආරම්භ වන අතර කි.මී. 30ක් දුරට දිවෙන ගොඩගම බෙලිඅත්ත කොටස රුපියල් බිලියන 103ක වියදමින් ද කි.මී. 26ක් දුරට විහිදෙන බෙලිඅත්ත, වැටිය කොටස තවත් රුපියල් බිලියන 54ක වියදමකින් ද කි.මී. 15 දිගැති වැටිය අන්දර වැව කොටස රුපියල් බිලියන 31ක වියදමකින් ද අන්දර වැව හරහා මත්තල ගුවන්තොටුපළ හම්බන්තොට වරාය සම්බන්ධ වන කි.මී. 25ක් දුරට දිවෙන (OUTER RING ROAD) තවත් රුපියල් බිලියන 45ක බර පැණක් ද දරා සම්බන්ධ කරනු ඇත.දිවයිනේ මාර්ග සංවර්ධන ක්ෂේත්‍රයේ ඉදිකිරීම් හා නඩත්තුව සිදු කරන ප්‍රමුඛතම ජාතික ආයතනය වන මාර්ග සංවර්ධන අධිකාරිය මඟින් නඩත්තු කළ පද්ධතිය කි.මී. 12500ක් පමණ වන අතර මහාමාර්ග අධිවේගී මාර්ග මහා පරිමාණ මධ්‍ය පරිමාණ පාලම් සැලසුම් කිරීම ඉදිකිරීම පවත්නා ජාලය තුළ ප්‍රතිසංස්කරණ කටයුතුවල නියැළී සිටී.අවැසි නිවැරදිම හා සෘජු නායකත්වය විෂය භාර අමාත්‍ය ජනාධිපතිතුමා ද, ව්‍යාපෘති අමාත්‍යතුමා, ස්ථිර ලේකම්තුමා, පෞද්ගලික ලේකම්තුමා, අති‍ෙර්ක ලේකම්වරු, අධ්‍යක්ෂ ජනරාල්තුමා ඇතුළු අධ්‍යක්ෂවරුන් දෙස් විදෙස් ඉංජිනේරුවන්ගේ සහභාගිත්වයෙන් සපයනු ලැබූව ද ප්‍රධාන භූමිකාව රඟ දක්වනුයේ දිවා රාත්‍රි නොබලා කෑම් - බිම්, ඉඳුම් - හිටුම්, යාන- වාහන, අඹු-දරුවන් ගැන ‍ෙනාසොයා ගල්, තාර, පස්, යකඩ, සිමෙන්ති සමඟ ඔට්ටු වන වාත අමාරුවකදී උව ද දිවා කෑම පැය උද්ඝෝෂණවලට පෙරළා ගන්නා පුහුදුන් මිනිසුන් ගණනට නොවැටුණු උත්තම ගණයේ සේවක කැලක‍ෙග් අප්‍රමාණ කැපකිරීම්වල ප්‍රතිඵල දැන් සමස්ත ජාතියටම දායාද වෙමින් ඇත.ලියුම්කරු දන්නා පරිදි 1948 නිදහසින් පසු නව මාවතකට ඉදිකර ඇත්තේ 1965 ආණ්ඩු සමයේ සෙන්පති මොන්ටේගු ජයවික්‍රම ඉදිකළ ඇල්ල වැල්ලවාය මාර්ගය (1985 දී ඉදිවුණු මහනුවර රජ මාවත) පමණක් වන අතර 2005න් පසු ඇරඹූ මාර්ග සංවර්ධන විප්ලවයක් සමඟ සැසඳීම පාඨක ඔබ සතු කාර්යයකි.අනාදිමත් කාලයක සිට මෙරට ජනතාව හුරුවී තිබූ සුබසාධන අර්ථ ක්‍රමයෙන් පිටතට අපහසුවෙන් පැමිණීමේ සෘජු ප්‍රතිඵල වනුයේ මාර්තු 8 විවෘත කරනු ලැබූ රුපියල් බිලියන 25ක් වැය කරමින් 11 km ක් දුරට දිවෙන කොට්ටාව කඩුවෙල කොළඹ සිට පිටත වටරවුම් මාර්ගය අදියර 1 (මින් කි.මී. 3.2ක් ගුවන් පාලමක් මඟින් යා කෙර්) මෙහි 2 වැනි අදියරේ මුළු දිග කි.මී. 8.9කි.එය කඩවත කඩුවෙල අතර ඉදිවේ. වැය කරන මුදල රු. බිලියන 44.88කි. එය 2015 මාර්තු වන විට වැඩ අවසන්ව ජනතා අයිතියට පැවරීමට නියමිත අතර කඩවත, කෙරවලපිටිය අතර ඉදිවන අදියර 3 සඳහා වැය කිරීමට නියමිත ඇස්තමේන්තු මුදල රු. බිලියන 66ක් වන අතර කි.මී.9.2ක් වන මුළු දුරෙන් කි.මී. 5.9ක් ම සම්බන්ධ කෙරෙන්නේ දැවැන්ත ගුවන් පාලමක් මඟිනි.ඇස්තමේන්තු ගත වියදම ඉහළ යාමට එය හේතුවක් වන අතරම මෙය‍ බොහෝ විට ශ්‍රී ලංකාවේ ප්‍රථම වරට ඉදිවන මං තීරු 6 මාර්ගය වීමට බෙහෙවින් ඉඩකඩ ඇත්තේ අත්තිවාරම foundation යටි ව්‍යූහය sub structure මං තීරු 6කට සරිලන සේ ඉදිවීමත් දැනට ඉදිකොට නිම කිරීමට නියමිතව ඇත්තේ මං තීරු 4ක් පමණක් බැවින් උඩු ව්‍යූහය super structure පමණක් ඊට සරිලන ලෙස ඉදිකරනු ලැබේ.ඊට අමතරව ක්‍රියාත්මක වීමට නියමිත රටේ සංවර්ධන ක්‍රියාවලිය උඩු යටිකුරු කළ හැකි ව්‍යාපෘතිය වනු ලබන්නේ මෙම වසරේ අප්‍රේල් මස වැඩ අරඹනු ලබන උතුරු අධිවේගී මාර්ග ව්‍යාපෘතියයි.අදියර 4කින් වසර 4ක් තුළ ඉදිකර අවසන් කිරීමට නියමිතව ඇති අදියර I යටතේ කි.මී. 4ක් දුර දිවෙන එ‍ඬේරමුල්ල මීරිගම කොටසට ඩොලර් බිලියන 1.2ක් වැය කිරීමට නියමිත අතර කි.මී. 41ක් දුර දිවෙන මීරිගම පොතුහැර කුරුණෑගල කොටස සඳහා තවත් ඩොලර් බිලියන 8ක් වැය වනු ඇත.අදියර III යටතේ මහනුවරට පිවිසුම ලබාදෙන කි.මී. 48ක් දුරට දිවෙන පොතුහැර මහනුවර කොටසට වැය කිරීමට අපේක්ෂිත මුදල ඩොලර් බිලියන 1.2කි. අදියර IV යටතේ කුරුණෑගල සිට දඹුල්ල දක්වා දිවෙන කිමී. 60 සඳහා තවත් ඩොලර් බිලියන 1ක් වැය වනු ඇත. ඒ මෙරට අධිවේගී අත්දැකීම්ය.අධිවේගී මාර්ග සංස්කෘතියට අපට පෙර අනුගත වූ ප්‍රථම රට ඉන්දියාවයි. එහි බොහෝ මාර්ගවල එක් පසකට මංතීරු 4ක් දැකිය හැක. ජනගහනයට සාපේක්ෂව එය එසේ විය යුතුව ඇත. 4වන මංතීරුව බර වාහන සඳහා යොදා ගැනෙන අතර මැද මංතීරුව වෙන්තොට ඇත්තේ මෝටර් රථ කාර් සඳහාය. අධිවේගී මාර්ගයක මංතීරු වෙන්කොට තැබීමෙන් අනවශ්‍ය කරදරයකින් තොරව තමාගේ ගමනාන්තයට ළඟාවීමේ හැකියාව සියල්ලටම ලැබේ. එහි එක් ප්‍රාන්තයක සිට තවත් ප්‍රාන්තයකට ගමන් කිරීමේ දී බොහෝ විට උපයෝගී කරගන්නේ අධිවේගී මාර්ගයි. ඒවා කොන්ක්‍රීට් භාවිතයෙන් නිමකර තිබීමත් සැලකිල්ලට භාජනය කළ යුතු තත්ත්වයකි.සිංගප්පූරුව ද කුඩා රටක් වුවද අධිවේගී මාර්ග ඉදිකර තිබෙන අතර බොහෝ විට ඒවා උපයෝගී කරගන්නේ නගරයේ වාහන තදබදය ඉහළ ගිය අවස්ථාවන් හිදීය.ඉන්දීය උප මහාද්වීපය පැත්තෙන් ගත් කළ සියලුම වරායන් වෙත භාණ්ඩ ප්‍රවාහනය කරනු ලබන්නේ අධිවේගී මාර්ග උපයෝගී කොට ගෙන වන අතර එය සාමාන්‍ය මාර්ගවල කන්ටේනර් තදබදය අවම කර ගැනීමටත් ජනතාව නිකරුණේ මාර්ගවල ගත කරන කාලය අඩු කර ගැනීම ආදර්ශයට ගත යුතුම කාරණයකි.ඒ කෙසේ වුව ද 2005 න් ඉනික්බිතිව පාලනය ඇරඹූ රජය තදින්ම විශ්වාස කළ කාරණයක් වූයේ අධිවේගී මාර්ග ඉදිකිරීම මඟින් දැනට පවත්නා මහාමාර්ග පද්ධතිය ප්‍රමාණාත්මකව හා ගුණාත්මකව දියුණු කොට එමඟින් සමස්ත ජනගහනයෙන් මිලියන 8ක් පමණ වන ශ්‍රම හමුදාව මහමඟට නිකරුණේ වැය කරනු ශ්‍රම පැය ගණන ඉතිර කර ගනිමින් රටේ සමස්ත ඵලදායිතාවය ඉහළ නංවා දැයේ මාර්ග කිරුළ මෙරට ජනතාවගේ හිසේ පැලැඳවීමටය.සුදත් පී.වික්‍රමආරච්චි උපදේශක - මාර්ග සංවර්ධන අධිකාරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af14031611</link>
    <topic>අතුරුදන් වූ යානය ඉන්දියානු සාගරයේ ද?</topic>
    <author>සේමාලි කැල්ලපත</author>
    <content>ඇමෙරිකානු හා ඉන්දියානු නාවික හමුදා ඉන්දීය සාගරය පීරයිනවසීලන්ත ජාතික අඹුසැමි යුවළක වන ඩැනිකා සහ පෝල් වීක්ස්ට ආපදා හා විපත්ති යනු ජීවිතයේ එතරම් නුහුරු දේ නොවීය. ඔවුන් ජීවිතය පුරාම අත්වින්දේ විපත්තිය. ඔවුන්ගේ වැඩිමල් පුතු ලින්කන් උපත ලැබුවේ නවසීලන්තයේ දරුණු භූමිකම්පාවක් හටගත් 2010 වසරේ මහා ව්‍යසනයක් මධ්‍යයේය. ඉන් තෙවසරකට පසු ඔස්ට්‍රේලියාවට ගිය වීක්ස් යුවළ දරුණු රිය අනතුරකට ද මුහුණ දුන්හ.පෝල් මොංගෝලියාවේ පතල් රැකියාවකට ගියේ මේ මස මුලදීය. රැකියාවට යෑමට පිටත්වන පළමු දිනයේ ඔහු සිය මංගල මුදුව හා අත් ඔර්ලෝසුව ගලවා පසෙකින් තැබීය.නෑසියන් සහිපත් කරමින් ශෝකවෙමින්“මට මොනවාහරි වුණොත්” ඔහු බිරියට පැවසුවේය. මොංගෝලියාවට යන ගමන සඳහා පෝල් ගොඩනැඟුණේ දැන් මුළු මහත් ලොවම කම්පාවට හා විමතියට පත්කරමින් අතුරුදන්ව ඇති මැලේසියානු ගුවන් යානයටය. මේ වෙද්දී යානය අතුරුදන්ව සතියකුත් ඉක්ම ගොස් අවසානය. ඩැනිකා සැමියාගේ මුදුව අතැඟිලි අතර සිර කරගෙන කඳුළු සලන්නීය.“මං ගත කරන්නේ මගේ ජීවිතයේ නරකම කාලය. පෝල් එදා මුදුව ගලවා මගේ අතට දුන්නේ මෙහෙම විපතක් වෙයි කියා හිතලා ද කියා මට දැන් හිතෙනවා. මං හැමදාම උදේට නැගිටලා තොරතුරක් ලැබෙනකම් බලා ඉන්නවා. මට දැනෙන්නේ පුදුමාකාර හිස් බවක්” ඩැනිකා පවසයි.ගුවන් යානයේ සිටි මඟීන් අතරින් පෝල් එක් අයෙක් පමණි. චීනයේ බීජිං නුවරින් එපිට අන්තර්ජාතික ගුවන් තොටුපොළ අසල හෝටලයක නතර වී හූ ෂියාන්ක්වින් දියණිය ද සමඟ බලා සිටින්නී සැමියා මාඕ මුගුයි එනතුරුය. නැත්නම් යානය ගැන තොරතුරක් ලැබෙන තුරුය.චීනයේ නම ගිය ආත්මාරක්ෂක සටන් පුහුණුකරුවකු ජූ කුන් ‘ද ග්‍රැන්ඩ් මාස්ටර්’, ‘ද ෆොබිඩ්න් කිංග්ඩම්’ වැනි චිත්‍රපට කීපයක රඟපෑ සටන් නළුවෙකි. ඔහු මැලේසියානු ගුවන් යානයේ පැමිණියේ ඔහුගේ මීළඟ චිත්‍රපටය වන ‘මාකෝ පෝලෝ’ රූගත කිරීම් සඳහාය.ඉන්දියාවේ චන්ද්‍රිකා ශර්මා මොංගෝලියාවේ පැවැත්වෙන එක්සත් ජාතීන්ගේ සැසි වාරයකට යමින් සිටියේ ද මේ ගුවන් යානයේය. ඇය එක්සත් ජාතීන්ගේ සංවිධානයට අයත් ආයතනයක විධායක ලේකම්වරියයි. ඇගේ සැමියා ඉන්දියාවට වී ඈ එනතුරු බලා සිටී.“මගේ බිරිය සොයාගෙන ක්වාලාලාම්පූර් බලා යෑම තේරුමක් නැතැයි මං හිතනවා. ඔවුන්ගෙන් අපට ලැබෙන තොරතුරු ප්‍රමාණවත් නැහැ. මං චෙන්නායිවලට වී සිටීමෙන් අඩු ගණනේ මා සනසන්න මා වටා නෑයන් හරි ඉන්නවා” යැයි ශර්මා පවසයි.යානයේ සිටි මගීන්ගේ නෑදෑයන් බොහොමයක් ක්වාලාලාම්පූර් බලා පැමිණියේ සිය සමීපතමයන් පිළිබඳ තොරතුරක් අපේක්ෂාවෙනි. එහෙත් මැලේසියාවේදී ඔවුනට සිත් සනසන වදන් වෙනුවට ලැබුණේ අඩු සැලකිලි බවට ඔවුහු චෝදනා නඟති.මැලේසියානු ගුවන් සේවයට අයත් බෝයිං 777 - 200 ඊ ආර් වර්ගයේ අංක 370 දරන ගුවන් යානය ඇමෙරිකාවේ කීර්තිමත් ගුවන් යානා නිෂ්පාදන ආයතනයක් වන බෝයිං ආයතනයේ නිෂ්පාදනයකි. ආරක්ෂාව පිළිබඳ විශිෂ්ට සහතික ලැබ ඇති මේ යානා පියාසර පැය 16 ක් තරම් වූ දිගු ගුවන් ගමන් සඳහා යෙදවෙන ලොව මහාද්වීප හරහා ධාවනය සඳහා යෙදවෙන යානාය.මෑත ඉතිහාසයේ එවන් යානාවක් අනතුරකට ලක්වූ බව වාර්තා වූයේ 2013 දීය. ඇමෙරිකාවේ ධාවන පථයක දී සිදුවූ ඒ අනතුරින් මගීහු තිදෙනෙක් මිය ගියහ. යෝධ ඇන්ජින් දෙකක අධි ධාරිතාවකින් යුතු මේ බෝයිං යානා 15 ක් මැලේසියානු ගුවන් සමාගම සතු වෙයි.අතුරුදන් වූ ගුවන් යානය ක්වාලාලාම්පුර් ගුවන් තොටුපොළෙන් පසුගිය සෙනසුරාදා එනම් 08 වැනිදා පාන්දර චීනයේ බීජිං බලා යන ගමන ආරම්භ කළේ ඉතා යහපත් කාලගුණික තත්ත්වයක් යටතේය.එම ඉරණම් ගමනේ දී යානය පියාසර කිරීමට නියමිත ව තිබූ දුර නාවික සැතපුම් 2700 කි. ඒ අනුව යානය බීජිංවලට ළඟාවීමට නියමිතව තිබුණේ උදෑසන 6.30 ටය. යානයේ ඒ වෙද්දී මගීහු 227 ක් කාර්ය මණ්ඩලය 12 ක් වූහ. ජාතීන් 13 කට අයත් මඟීන් අතරින් තුනෙන් දෙකක් ම චීන හා තායිවාන ජාතිකයන්ය. කාර්ය මණ්ඩලය මැලේසියානුවන් වූ අතර නියමුවෝ දෙදෙන දිගු ගුවන් පැය ගණනක් පියාසර කළ පළපුරුදු දක්ෂ නියමුවෝය.යානය අතුරුදන් වූ පුවත සැලවූ වහා මැලේසියානු බලධාරීන් පැවසුවේ යානය ක්වාලාලාම්පූර්වලින් ගුවන් ගතවී පැයකට පසු රේඩාර් තිරයෙන් අතුරුදන් වී සියලු සබඳතා ඇණහිටි බවයි. එහෙත් පසුව සඳහන් කළේ මැලේසියාවේ නැ‍ඟෙනහිර වෙරළාසන්න නගරයක් වන කොටා භාරුවලින් පසු යානය එහි ගමන් මඟ වෙනස් කර මලක්කා සමුද්‍ර සන්දිය ආසන්නයෙන් ඉතා පහළින් එනම් පොළොවේ සිට කිලෝ මීටර් 500 ක් පමණ උඩින් පියාසර කර ඇතැයි යන්නය.චන්ද්‍රිකා ශර්මා සහ සැමියාඒ වෙද්දී යානය නියමිත ගමන් මාර්ගයෙන් සැතපුම් සිය ගණනක් බැහැරව ගමන් කරමින් තිබී ඇත. මේ කියන තොරතුරු නිවැරැදිනම් යානය එවිට පියාසර කර ඇත්තේ එහි නියමිත ගමනාන්තයෙන් බැහැරව මලයා අර්ධද්වීපයෙන් විරුද්ධ දිශාවටය. අතුරුදන් යානයේ නියමුවන් අවසන් වරට නිකුත් කළ රේඩියෝ පණිවුඩයෙන් ‘සියල්ල හරි සුබ රාත්‍රියක්’ යනුවෙන් ප්‍රකාශ කර ඇතැයි ද බීජිං නුවර සිටින මැලේසියානු තානාපතිවරයා අතුරුදන් මගීන්ගේ ඥාතීන් හමු වූ අවස්ථාවේ කියා තිබිණි.යානය පහතින් ධාවනය වූ බවට ලද තොරතුර පිළිබඳව බලධාරීන් පැවසුවේ හදිසියේ යානයේ හටගත් යාන්ත්‍රික දෝෂයක් නිසා එසේ පහතින් පියාසර කළා විය හැකි බවයි. එහෙත් ඒ වෙද්දීත් යානයේ නියමු මැදිරියේ ඇති රේඩියෝ සම්ප්‍රේෂණ ප්‍රතිචාරකය ක්‍රියා විරහිතව තිබී ඇති බවත් වාර්තා විය.අතුරුදන් වී දින 5 කට පසු ලද තොරතුරකින් පැවසුණේ යානය රේඩාර් තිරයෙන් අතුරුදන් වූ පසුත් පැය 4 ක් ධාවනයේ යෙදී ඇති බවයි. එහෙත් මැලේසියානු බලධාරීහු ඒ කරුණ ප්‍රතික්ෂේප කරති. ගුවන් තරණ විශේෂඥයන් පවසන්නේ එලෙස යානය පැය 4 ක් පියාසර කළේනම් දැනට යානය සොයන ප්‍රදේශයෙන් සැතපුම් සිය ගණනක් ඔබ්බට ගමන් කර තිබිය හැකි බවයි. කෙසේ නමුත් යානයේ ඉන්ධන ප්‍රමාණවත් ව ඇත්තේ පියාසර පැය 7 1/2 ක් සඳහා පමණක් බව ද වාර්තා විය.යානය අතුරුදන් වූ පුවත වාර්තා වූ වහාම ලොව රටවල් 12 ක් එක්වී සෙවීම් කටයුතු ආරම්භ කළේය. ඒ සඳහා නැව් 43 ක්ද ගුවන් යානා 34 ක් ද යෙදවිණි. චීනය චන්ද්‍රිකා 10 ක් හරහා සෙවීම් බැලීම් කරනු ලැබේ. එම චීන චන්ද්‍රිකා පොළොවේ ඇති දේ ඉතා හොඳින් දැකිය හැකි ඉහළ තාක්ෂණයකින් යුක්තය. ඇමෙරිකාව ජපානයේ ඔක්නාවා දූපත් හි ස්ථානගත කර තිබෙන යූ. එස්. ඔරියන් නමැති දිගු දුර නිරීක්ෂණ හැකියාවකින් යුත් නෞකා යානය සෙවීම සඳහා යොදවා තිබේ. එම නෞකා මඟින් පැයකට වර්ග සැතපුම් 1500 ක සෙවීම් බැලීම් කළ හැකිය.ඇමෙරිකානු පෞද්ගලික සමාගමක් මඟින් උඩු ගුවනට යවා ඇති චන්ද්‍රිකා ජාලයක් මඟින් පොළොවේ වොලිබෝල් පිට්ටනියක් තරම් කුඩා වූ පෘෂ්ඨයක් වුව ඉතා පැහැදිලිව නිරීක්ෂණය කිරීමේ ඉහළ තාක්ෂණයකින් යුතු උපකරණ භාවිත කරමින් යානය ගැන සෙවීම් කටයුතු සිදුකරන බව ද වාර්තා විය. ඉන්දියාව රුක්මණී නමැති සිය චන්ද්‍රිකාවක් යානය සෙවීම සඳහා යොදවා ඇත. එහෙත් මැලේසියාව යානය සෙවීම සඳහා සබ්මැරීන යොදා නොගන්නා බව ප්‍රකාශ කළේ ඒවායේ ඇති සෝනා යන්ත්‍ර මෙවැනි නිරීක්ෂණ සඳහා උපයෝගී කරගත නොහැකි වීම හේතුවෙනි.නැතිවූ යානය පිළිබද සොයා බලමින්ඇමෙරිකාවේ එෆ්. බී. අයි. ආයතනය ද අතුරුදන් යානාව සෙවීම සඳහා එක්ව ඇති අතර නාසා ආයතනය ද චන්ද්‍රිකා දත්ත උපයෝගී කරගනිමින් යානය සෙවීමේ යෙදී සිටී. මේ වෙද්දී මුහුද සහ ගොඩබිම වර්ග සැතපුම් 35000 ක් පුරා සෙවීම් බැලීම් සිදු කෙරේ. එමඟින් දකුණු වියට්නාමය, තායිලන්ත බොක්ක, මැලේසියාව, දකුණු චීන මුහුද සහ අන්දමන් මුහුද ද නිරීක්ෂණය කෙරේ.මැලේසියානු බලධාරීන් ගුවන් යානයේ සිටි සැක කටයුතු ඉරාන ජාතික තරුණයන් පිළිබඳව ද පරීක්ෂණ සිදු කළ අතර ඔවුන් හොර ගමන් බලපත් මඟින් යුරෝපයේ රැකවරණ පතා යන අය බවට හෙළි වී ඇත. ඉන් එක් තරුණයකුගේ මවක ෆ්රැන්ක්ෆර්ට් නුවර රැඳී සිටිමින් බලධාරීන් හා සම්බන්ධ වන බවට තොරතුරු ලැබිණි. යානයට ගොඩවීමට සිටි එනමුත් අවසාන මොහොතේ යානයට ගොඩ නොනැඟ බඩුබාහිරාදිය ද ඉවත් කරගත් මගීන් 5 දෙනකු පිළිබඳව ද මැලේසියානු බලධාරීහු පරීක්ෂණ පැවැත්වූහ.මේ අතර වාරයේ ඔස්ට්‍රේලියානු කාන්තාවක් සේයාරූ ද ඉදිරිපත් කරමින් පුවත්පතකට ප්‍රකාශ කළේ තමන් අතුරුදන් මැලේසියානු යානයේ නියමුවන් සමඟ මීට පෙර ගමන් වාරයක දී නියමු කුටියේ ගමන් ගත් බවයි.“ඔවුන් දෙදෙනා එදා අප සමඟ එකට හිඳ ඡායාරූප ගත්තා. මුළු ගමන පුරාම ඔවුන් දුම්වැටි ඉරුවා. ඔවුන්ගේ හැසිරීම ගුවන් ගමන් නීතිවලට පටහැනි නමුත් ඔවුන් දක්ෂ නියමුවන් නිසා අප බිය වූයේ නැහැ” ඇය පැවසුවාය.මැලේසියානු බලධාරීන් එම ප්‍රකාශනයට පිළිතුරු දෙමින් පවසා තිබුණේ රට විශාල ඛේදවාචකයකට මුහුණ දී සිටිද්දී එවන් ප්‍රකාශ මඟින් නියමුවන්ගේ පවුල්වල අය අපහසුතාවට පත් නොකරන ලෙසයි. චීනයේ බීජිං නුවර සිටින ඥාතීන් අතුරුදන් යානයේ සිටි තම ඥාතීන්ගේ ජංගම දුරකථනවලට ඇමතුම් ගනිද්දී එම ජංගම දුරකථන හඬ නැඟු බවට ද මේ අතර වාර්තා විය. චීන බලධාරීන් ජී. පී. එස්. තාක්ෂණය ඔස්සේ ජංගම දුරකථන මඟින් යානය තිබෙන තැනක් සොයා ගත හැකි යැයි සිතා එම දුරකථන අංක ඔස්සේ සෙවීම් බැලීම් කර තිබිණි.“අප එම අංක සම්බන්ධ කර ගැනීමට උත්සාහ කළත් ඒ එකකින්වත් ප්‍රතිචාර ලැබුණේ නැහැ” යනුවෙන් චීන බලධාරීහු ප්‍රකාශ කළහ. ගුවන් මගීන් අතරින් වැඩි දෙනකු චීන ජාතිකයන් වන අතර ඒ නිසාම ඔවුන්ගේ ඥාතීහු මැලේසියානු බලධාරීන් හා කෝපයෙන් පසුවෙති. යානය ගැන බලධාරීන් ගෙන් ලැබෙන තොරතුරු ප්‍රමාණවත් නැතැයි ඔව්හු චෝදනා කරති. චීන චන්ද්‍රිකාවක් මඟින් ලබාගත් චන්ද්‍රිකා ඡායාරූපවල දකුණු චීන මුහුදේ වූ තෙල් පැල්ලම් හා සුන්බුන් දක්නට ලැබිණැයි වාර්තා විය. නමුත් ඒ ආශ්‍රිත මුහුදේ කළ සොයා බැලීම්වලදී ඒවා පදනම් විරහිත බව හෙළි විය.අතුරුදන් වූ මේ වර්ගයේ බෝයිං යානාවල ස්වයංක්‍රීයව දත්ත එවීමේ ක්‍රමවේද දෙකක් ඇතැයි ගුවන් යානා විශේෂඥයෝ පවසති. එමඟින් යානයේ එන්ජින් පිළිබඳ දත්ත සහ නියමු කුටියේ ක්‍රියාකාරිත්වය පිළිබඳ දත්ත කෙටි පණිවුඩ ඔස්සේ ස්වයංක්‍රීයව ගලා ඒම සිදු වේ. අතුරුදන් වූ යානාව ද මේ සියලු තාක්ෂණයෙන් සමන්විත වූ බව සඳහන් වේ. එහෙත් මැලේසියානු බලධාරීන්ට අනුව සෙනසුරාදා පාන්දර 1.07 න් පසු යානයෙන් එවැනි කිසිම දත්තයක් සම්ප්‍රේෂණය වී නැත.නියමුවන් රේඩාර් මඟ හරවමින් යානය පදවා ඇතැයි සැක කළ ද හමුදා ගුවන් නියමුවන්ට විනා මේ නියමුවන් රේඩාර් මඟහැර යානය පැදවීමට පුහුණුවක් ලැබ නැතැයි මැලේසියානු බලධාරීහු ප්‍රකාශ කරති.මේ වර්ගයේ යානාවලට ගොඩ බැස්ස වීම සඳහා සැතපුමක දුරක් වුවද සෑහෙතැයි පැවැසේ. එනිසා කොතැනක හෝ හුදෙකලා ගුවන් පථයක යානාව ගොඩ බස්සවා ඇතැයි ද සැක මතු විය.මගීන් 227 ක් රැගත් මේ යානය අතුරුදන් වී අදට සතියක් ඉක්ම ගොසිනි. එය මහ මුහුදට ඇද වැටුණේ නම් ඝට්ඨනය නිසා බිඳී ගිය යානයේ සුන්බුන් හා සිරුරු මේ වන විට මුහුදේ පාවිය යුතු බවට මත පළ වේ. එහෙත් එවැනි කිසිවක් පත්‍රය මුද්‍රණයට යනතුරු ද වාර්තා වී නොතිබිණි. එහෙත් සිකුරාදා උදෑසන වන විට ඇමෙරිකානු බලධාරීන් මත පළකර තිබුණේ යානය ඇතැම් විට අවසන් රේඩාර් වාර්තාවට පසුවත් මඳ දුරක් ධාවනය වී තිබිය හැකි බවයි.එම අවසන් දත්ත වාර්තාවලින් පසුව ද පැය 4 ක් හෝ 5 ක් තිස්සේ යානයේ ස්වයංක්‍රීයව දත්ත ගලා ඒමේ උපකරණ මඟින් චන්ද්‍රිකාවලට දත්ත සම්ප්‍රේෂණය වී ඇති බවට මැලේසියානු බලධාරීහු විශ්වාසය පළ කරති. ඒ දත්ත සහ යානයේ පැවැති ඉන්ධන ධාරිතාව අනුව යානය ඉන්දියානු සාගරය ඔස්සේ පියාසර කර ඇති බවට දැන් බලධාරීහු විශ්වාස කරති. එය ද යානය යා යුතු ගමන් මගට සම්පූර්ණයෙන්ම බැහැර වීමකි.යානය කඩා වැටුණේ නම් එය ඇත්තේ ඉන්දියානු සාගර පතුලේ විය හැකි යැයි සිතා යානය සෙවීමේ මෙහෙයුම් දැන් ඉන්දියානු සාගරය කරා ද ව්‍යාප්ත කර ඇත්තේය. මැලේසියානු රජයේ ඉල්ලීම මත ඒ සෙවීම් බැලීම් සිදු කරනුයේ ඇමෙරිකානු නාවික හමුදාවේ හත්වැනි බළකාය මඟිනි. ඉන්දියාව ද සෙවීම් කටයුතු සඳහා සිය ගුවන් යානා හා නැව් සූදානම් කර ඇත. මේ අතර යානය පැහැර ගෙන ඇත්දැයි යන සැකයද බලධාරීහූ බැහැර නොකරති. මැලේසියානු අංජනම්කරුවෝද දැන් යානය සෙවීමට පෙරට විත් සිටිති.ලෝකයේ මීට පෙර ද මේ ආකාරයේ ගුවන් යානා අතුරුදන් වීම් සිදුවූ අතර ඉන් ඇතැම් අනතුරු දින 4 - 5 ක් හෝ සතියකින් දෙකකින් හෙළි විය. ඇතැම් අනතුරු පිළිබඳ තොරතුරු වාර්තා වූයේ දශක ගණනාවක් ගතවූ පසුය. තවත් අනතුරු සදාකාලික අභිරහස් ම විය. එහෙත් මේ ගුවන් අනතුරු පිළිබඳ තවමත් සනාථ වූ තොරතුරක් නොමැති වීම නිසා ඒ ගැන යමක් ප්‍රකාශ කිරීමට බලධාරීහු කල් මරති.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af14031616</link>
    <topic>එල්ලුම් ගහ දැක බිය වී අලුගෝසුවා රැකියාව අතහරියි!</topic>
    <author>ඉනෝකා සමරවික්‍රම ඡායාරූප - විමල් කරුණාතිලක</author>
    <content>ලංකාවටම එල්ලුම් ගස් තියෙන්නේ දෙකකි. එකක් වැලිකඩ බන්ධනාගාරයේය. අනික බෝගම්බර බන්ධනාගාරයේය. මරණීය දණ්ඩනය නතර කිරිමත් සමඟ එල්ලුම් ගස් දෙකටම විවේක ලැබී ඇත. එල්ලුම් ගහට නිවාඩු ලැබුණත් එල්ලුම් ගහ ක්‍රියා කරවන අලුගෝසුවාට නිවාඩු නැත.ඔහු රාජකාරියට පැමිණිය යුතුය. කලක් පුරප්පාඩුව පැවැති අලුගෝසු (වධක) තනතුරට තුන්වැනි වරටත් පුද්ගලයකු පත්කර ගත්තේය. වීරයකු මෙන් රැකියාවට පැමිණි ඔහු පුහුණුවීම් අතරතුරේම අලුගෝසු තනතුර හැර දමා යන්නට ගියේය.අලුගෝසු තනතුරේ වැඩ බාර ගත් අනුරාධපුරයේ පී. එස්. යූ. ප්‍රේමසිංහ නමැති අයට තම වෘත්තියට අදාළව පෙර පුහුණුවක් ලබාදීමට බන්ධනාගාරය කටයුතු කළේය. විනය, තනතුරු දෙපාර්තමේන්තු ව්‍යුහය, උසස් නිලධාරී හමුවේ කතා කළ යුතු ආකාරය, ආචාර විධි ආදිය පිළිබඳ පූර්ව පුහුණුවක් ද ඔහුට ලබා දෙන ලදී.ඒ අතරම කොයියම්ම මොහොතක හෝ එල්ලුම් ගහ ක්‍රියාත්මක කිරිමට සිදුවුවහොත් ඒ සඳහා අවශ්‍ය පුහුණුව ලබාදීමට ද බන්ධනාගාරය සූදානම්ව සිටියේය. ඉකුත් දවසක එනම් ප්‍රේමසිංහ අලුගෝසු තනතුරේ පත්වීම ලැබ දින තුන හතරකට පසුව නිලධාරීහු ඔහු එල්ලුම් ගහ බලන්නට රැගෙන ගියහ.මරණීය දණ්ඩනය ලැබ සිටින සිරකරුවන් රඳවා තැබෙන්නේ චැපල් වාට්ටුවලය. වැලිකඩ බන්ධනාගාරයේ එල්ලුම් ගහ ඇත්තේ චැපල් වාට්ටුවේ සී 3 කාමරයේය. රැඳවියන් වාට්ටුවල දමා සිටි නිසා එදින ප්‍රේමසිංහට එල්ලුම් ගහ දකින්නට සිදුවූයේ පහළ ලෑලි දොරක හිඩැස් අතරිනි.කෙසේ වුවත් නව අලුගෝසුවා එල්ලුම් ගහ ළඟට යන්නටත් පෙර පලා ගියේය. ඒ ඇයි? මේ ප්‍රශ්නයට පිළිතුර කුමක් දැයි දැන ගැනීමට අපි ඔහු සොයන්නට බොහෝ උත්සාහ දැරුවෙමු. එහෙත් එය ව්‍යාර්ථ විය.වසරින් වසර නොව වසරකට දෙවරක්වත් ඉල්ලුම් පත්‍ර කැඳවමින් අලුගෝසු තනතුරේ පුරප්පාඩු පිරවීමට සිදු වුවද අතීතයේ එනම් එල්ලුම් ගහ ක්‍රියාත්මක වූ කාලයේ නම් එවැනි ගැටලුවක් පැන නැගී නැත. එයට හේතුව වී ඇත්තේ එකල මෙය පරම්පරාවෙන් පරම්පරාවට පැමිණි රැකියාවක් වූ බැවිනි.මරණ දඬුවම පිළිබඳව සම්මත වූ ආඥා පනත අනුව එක්දහස් හත්සිය හැත්තෑ නවයේ සැප්තැම්බර් 23 සිට ප්‍රාණය නිරුද්ධ වනතුරු ගෙලෙන් එල්ලා වරදකරුවන් මැරීමේ නීතිය ක්‍රියාත්මක වූ අතර මුල්ම එල්ලා මැරීම වාර්තා වන්නේ 1812 පෙබරවාරි 10 දිනය.එසේ එල්ලා මරනු ලැබූයේ ඉංග්‍රීසින්ට විරුද්ධව කටයුතු කර වැරැදිකරු වූ ඉංගිරියේ කළුඅප්පු නමැත්තාය. එකල එළිමහන් පෝරකයක් වූ කැලණිය පෑලියගොඩ තිබූ පෝරකය මේ සඳහා භාවිත කර ඇත. ඒ කාලයේ අලුගෝසුවාට ගෙවු මුදල ද පවුම් 3 කි. අලුගෝසුවාගේ නිල ඇඳුම සඳහා පවුම් දහයක් ද මරණයට ලක්කරන ලද කළුඅප්පුගේ විශේෂ ඇඳුම සඳහා පවුම් හතරක් ද වැය කර ඇත.එල්ලුම් ගහ ඇති c 3 කාමරයඅලුගෝසු තනතුර සඳහා 1935 සිට පරම්පරාවෙන් පැමිණි පිය පුතු දෙදෙනෙක් සේවය කළෝය. ඒ අතර එක්දහස් නවසිය හතළිස් නවයේ දී ඔවුන්ගේ අත්උදව්වට පැමිණි ඥාති කොලු ගැටයෙක් පසු කලෙක අලුගෝසු තනතුරට පත්වූයේය. ඔහු හීන්දෑරි පුද්ගලයකි. නමින් ලුවිස් සිංඤෝ නම් වූ ඔහු එක්දහස් නවසිය හැත්තෑ නවය වනතුරුම වැලිකඩ හා බෝගම්බර බන්ධනාගාර දෙකේම අලුගෝසුවා ලෙස සේවය කළේය.බන්ධනාගාර ඉතිහාසය පිළිබඳව තොරතුරු සෙවීමේදී පෙනෙන්නේ මුල්ම අලුගෝසුවා ලෙස සේවය කර ඇත්තේ බ්‍රිතාන්‍ය ජාතිකයෙකු බවය. 1885 සිට 1976 කාලය තුළ එල්ලා මරා දමා ඇති පුද්ගල සංඛ්‍යාව 2173 කි.උසාවියෙන් තීන්දුව ලද පමණින් හෝ දඬුවම ක්‍රියාත්මක වන දිනය පැවැසු පමණින් අලුගෝසුවාට වැරැදිකරු එල්ලා මරා දැමිය නොහැකිය. ඒ සඳහා ද අනුගමනය කළ යුතු ක්‍රියා පටිපාටියක් තිබේ.මරණ දඬුවම නියම කළ පුද්ගලයා බන්ධනාගාරයට පැමිණීමේ දී බාර ගනු ලබන්නේ ජේලර්වරුන් දෙදෙනෙකු විසිනි. මේ සිරකරුවා එල්ලා මරණ දිනයේ දී එම ජේලර්වරුන් දෙදෙනා හෝ එක් අයකුවත් සිටිය යුතුය. මරණ දඬුවමට නියම වූ සිරකරු එල්ලා මරා දැමීමට පෙර දිනයේ සිරකරුගේ උස හා බර මැනිය යුතුය. එමෙන්ම එල්ලුම් ගස ක්‍රියාත්මක කිරීමට පෙර එහි තත්ත්වය විමසා බැලිය යුතුය.එල්ලුම් ගහේ තෙල් හෝ ග්‍රීස් ගල්වා තිබේදැයි බැලීම මෙන්ම සිරකරුගේ බරට සමාන බර ඇති වැලි ගෝනියක් හා මිනී පෙට්ටියක් සූදානම් කරන ලෙස ප්‍රධාන ජේලර් විසින් ගබඩා භාරකරු වෙත දැනුම් දීම ද කළ යුතුය. මේ සියල්ල කැරෙන අතරතුරේ වධකයා හෙවත් අලුගෝසුවාට අයත් කාර්ය භාරයක් ද වේ.සිරකරුවකු එල්ලා මැරීමේ දී අත්‍යවශ්‍ය ආම්පන්න ඇත. එම භාණ්ඩ තොගයත් වැලිකඩ බන්ධනාගාරයේ අදටත් තිබේ. අලුගෝසුවා විසින් පාලනාධිකාරියේ දැනුම්වත් කිරීම් මත ගබඩාවෙන් ලබාගත යුතු දේ අතර කඹය, අත්බැඳීමේ උපකරණය, තොප්පිය හා විශේෂ ඇඳුම, ඇඳුම් සහිතව සිටින සිරකරුගේ බර හා සම බරක් සිටින සේ වැලි පිරවිය හැකි මල්ලක්, රට හුනු කෑල්ලක්, නොකැඩී තොණ්ඩුව රඳවා තැබීමට පමණක් ශක්තිමත් නූලක්, හම් කකුල් පටියක් මෙන්ම මැනුම් පටියක් හෝ මැනුම් පොල්ලක් ද තිබිය යුතු ය.සිරකරු එල්ලා මරා දැමීමට නියමිත දිනයට පෙර දිනයේ දහවල් දොළහ වන විට අලුගෝසුවා රාජකාරියට වාර්තා කළ යුතු ය. නැවත පසුදා සිරකරු එල්ලා මරා දැමීම අවසන් වනතුරු ඔහුට බන්ධනාගාරයෙන් බැහැර යෑමට අවසර නැත. එල්ලුම් ගහ සහ අවශ්‍ය අනෙකුත් උපකරණ සියල්ල හොඳ තත්ත්වයෙන් තිබේදැයි යන්න පිළිබඳව ජේලර් අලුගෝසුවා සමඟ ගොස් පරීක්ෂා කර බැලිය යුතු වේ.තොණ්ඩුවඑල්ලා මැරීම සිදුකරන දා හිර ගෙදර නිහඬය. සෙසු සිරකාරයන්ට ද මරණ බිය මෙන්ම තමන් සමඟ එකට සිටි මිතුරාගේ වෙන්ව යාම දැනෙන්නේය. සාමාන්‍යයෙන් උදෑසන පහේ සිට නවය වනතුරු හිරගෙදර ඝණ්ඨාරය හැඬවෙන්නේ නැත. උදෑසන අටයි පහට සිරකරු එල්ලා මැරීමට නියමිතය.පළපුරුද්ද හා අත්දැකීම් අනුව අලුගෝසුවාට එල්ලා මරණ මිනිසා එල්ලු සැණින් මියගොස් ඇතිදැයි යන්න කීමේ හැකියාවක් එකල තිබී ඇත.“මං අහලා තියෙනවා ලුවිස් සිංඤෝ මිනිහෙක් එල්ලුවට පස්සේ ඒ කඹේ අල්ලලා බලලා කියනවලු දැන් හරි කියලා.”අතීතය ගැන අසා ඇති තොරතුරක් බන්ධනාගාර නිලධාරියෙක් පැවැසුවේය.ලුවිස් සිංඤෝ පිළිබඳව අතීතයේ බොහෝ දේ ලියැවුණේය. තවත් බොහෝ දේ නොලියවුණේය. මේ ඔහු ගැන තවත් කතාවකි. ලුවිස් සිංඤෝ අලුගෝසුකම කරන දිනයේ හීන් අඩියක් ගසන බව ද ඇතැම් විට එල්ලා මරා දැමු පුද්ගලයාගේ ද සිරුර සමඟ ඔහු කඹය දිගේ පහළ මේසය ඇති කාමරයට ම බසිනා බව ද ඒ කතාවලින් කියැවේ. එහෙමත් නැත්නම් එල්ලා මරා දැමුණු මිනිසාගේ කකුල් දෙකේ එල්ලී ඔහු ද පහළ කාමරයට බැස ඇත. අතීතයේ විසු ලුවිස් සිංඤෝ අලුගෝසුවා එවැනි චරිතයක් වුවද අද අලුගෝසු තනතුරට පැමිණෙන්නන් එල්ලුම් ගහ පාමුලට යන්නටත් පෙර පලා යන්නන්ය.ලුවිස් සිංඤෝ එම තනතුරෙන් විශ්‍රාම ගැනීමත් සමඟ ඔහුගේ පරම්පරාවෙන් කිසිවෙක් ඒ සඳහා ඉදිරිපත් වී නැත. එක්දහස් නවසිය හැත්තෑ නවයේ දී ගැසට් නිවේදනයකින් ඉල්ලුම්පත් කැඳවා රංජිත් විජේතුංග නමැත්තෙකු අලුගෝසු තනතුරට බඳවා ගනු ලැබීය. ඔහු විශ්‍රාම යෑමෙන් පසු ඔහුගේ පුතු වූ සුමේධ විජේතුංග මේ තනතුරට පත් වූයේය. දැන් ඔහු අලුගෝසු තනතුරේ නැත. නමුත් ඔහු බන්ධනාගාර දෙපාර්තමේන්තුවේම සේවය කරන්නේය.එක්දහස් නවසීය හැත්තෑ හතෙන් පසුව මෙරට මරණීය දණ්ඩනය ක්‍රියාත්මක වී නැත. බෝගම්බර බන්ධනාගාරයේ දී අවසානයට එල්ලා මරා දැමුණු පුද්ගලයා වූයේ තිස්මඩ උපාධිධාරිනියක් මරා දැමීමේ චෝදනාවට වැරැදිකරුවකු වූ පී. එම්. ජයවර්ධන නමැත්තෙකුය. ඒ 1975 නොවැම්බර් 27 දිනය. වැලිකඩ බන්ධනාගාරයේ දී අවසාන වරට එල්ලා මරා දමනු ලැබුවේ තිස්සමහාරාමයේ ගොවියකු වූ ජයසිංහ මාංනච්චිගේ චන්ද්‍රදාස හෙවත් හොඳ පපුවා නමැති අයෙකි. ඒ 1976 ජුනි 23 වැනි දිනය.අද වන විට වැලිකඩ බන්ධනාගාරයේ මරණීය දඬුවම නියම වී ඇති පිරිස තුන්සියයකට වඩා වැඩිය. ඇතැමෙකු කියන්නේ මෙරට අපරාධ වැඩිවීමට හේතුව මරණීය දණ්ඩනය ක්‍රියාත්මක නොවීම කියාය. ඒ අතර තවත් අය අසන්නේ බෞද්ධ රටක මිනිසුන් එල්ලා මැරීම හොඳ ද කියාය. ඒ කොහොම වුණත් කොයි මොහොතේ හෝ මරණීය දණ්ඩනය ක්‍රියාත්මක කිරීමට තීරණය වූවොත් එල්ලුම් ගහ ක්‍රියාකරවන්නෙක් සිටිය යුතුය.මින් පසු අලුගෝසුවන් බඳවා ගැනීමේ දී මුලින්ම එල්ලුම් ගහ පෙන්වා සිටීමට බන්ධනාගාර පාලනාධිකාරිය දැන් තීරණය කර ඇත. ‘අලුගෝසුවා’ යන වචනය වෙනුවට මේ දිනවල නව වචනයක් ද දෙපාර්තමේන්තුව සොයයි. අල්-ගෝසුවා යන පෘතුගීසි වචනයෙන් බිඳී අලුගෝසුවා යන්න සැදී ඇති අතර මෙම නම නිසා ඇතැමුන් තනතුරට අකැමැති කමක් දක්වන බව තවත් මතයකි.අලුගෝසු තනතුර තවමත් පුරප්පාඩුය. පුරප්පාඩුව පිරවීමට මේ වන විටත් බන්ධනාගාර දෙපාර්තමේන්තුවට ඉල්ලුම් පත්‍ර ලැබෙමින් පවතිනවා සේම තනතුරට බඳවා ගන්නා ලෙස ඉල්ලා දුරකථන ඇමතුම් ද ලැබී ඇත. ඕස්ට්‍රේලියානු ජාතිකයන් දෙදෙනෙකු අයදුම් කර ඇතත් විදේශිකයන් ඒ තනතුර පිරි නොනැමෙන බව ද කියැවේ.අයදුම්කරුවන් අතර පොලිස් නිලධාරීන් මෙන්ම උසස් අධ්‍යාපනය ලැබු අයදුම්කරුවන් ද සිටින බව බන්ධනාගාර දෙපාර්තමේන්තු ආරංචි මාර්ග පවසයි. කොහොම වුණත් මේ පරීක්ෂණ වලින් බඳවා ගන්නා ‘අලුගෝසුවා’ ද යම් දිනෙක පැදුරටත් නොකියා පලා යන්නෙක් නම් ඉන්පසු දෙපාර්තමේන්තුව ගන්නා පියවර කුමක්දැයි අපි බලා සිටින්නෙමු.ඉනෝකා සමරවික්‍රම ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af14031617</link>
    <topic>ජීවිත පහක් බිලිගත් කතරගම විරහ ගින්න</topic>
    <author>සටහන හා සේයාරූ ඊ.එම්.සෝමපාල කතරගම විශේෂ</author>
    <content>තම බිරියගේ ආදරය අහිමිවීමෙන් ජීවිත පහක් නැතිවීමේ ශෝකජනක කතා පුවතක් කතරගම ප්‍රාදේශීය ලේකම් කාර්යාල බල ප්‍රදේශයේ කඳසුරිඳුගම ගම්මාන ප්‍රදේශයෙන් අසන්නට ලැබුණේ මේ නොබෝදාය.කුරුණෑගල ප්‍රදේශයේ ජීවත්වූ ඒ.එම්.ඩැනියල් සහ ඩී.එම්.ගුණවතී රැකියාවක් සොයා කතරගමට ආවේ මෙයට වසර 35කට පෙරය. ප්‍රදේශයේ තැන් කිහිපයක රැකියාවන් කරමින් තම පවුල නඩත්තු කළ ඔවුන්ට පිරිමි දරුවන් දෙදෙනකු හා එක් ගැහැනු දරුවකු ලැබුණි. මේ අතර කතරගම ගාමිණී පුර ගම්මානයේ ඉඩමක පොඩි ගෙයක් ඔවුහු සාදාගත්හ. ළමයින් තිදෙනා ද පාසල් යවා හැකි අයුරින් අධ්‍යාපනය ද ලබා දුන්නේය.මේ අතර මව මිය ගියාය. තාත්තා ද රැකියාවක් කරගැනීමට බැරි තත්ත්වයට පත්විය. පියා ඉඩම දරුවන් තිදෙනාට බෙදා වෙන්කර දුන්නේය. ඇසේ ආබාධයකින් පෙළුණු පියා ද පසුකලක දරුවන්ගෙන් සදහටම සමුගත්තේය.වැඩිමහල් සොහොයුරිය ඒකනායක මුදියන්සේලාගේ සමන්ති (33) විවාහ දිවියට ඇතුළත් වූ නමුත් පසුව ඇගේ විවාහයට ද කණකොකා හැඬුවේය.මේ අතර විවාහ යෝජනාවක් අනුව සමරප්පුලිගේ සබීතා (33) සමඟ ඒකනායක මුදියන්සේලාගේ චන්ද්‍රකීර්ති සුරවීර (29) අතිනත ගත්තේ නෑදෑ හිතමිත්‍රාදීන්ට ද දන්වා තරමක උත්සවයක් ද අරගෙනය. නව යුවළගේ යුගදිවිය ද සතුටින් ගෙවීගෙන ගියේය.සබීතා මේ අතර කතරගම ප්‍රදේශයේ අවුරුදු උත්සවවල බයිසිකල් තරගවලට ඉදිරිපත්වී ජයග්‍රහණ කීපයක් ලබාගත්තාය. කතරගම ප්‍රදේශයේ බයිසිකල් ධාවන සූරියක ලෙස ඈ නමක් ද දිනාගෙන සිටියාය.චන්ද්‍රකීර්ති සුරවීර තම බිරියගේ දක්ෂතා ගැන සතුටු වෙමින් තරගවලට යාමට ද අවසර දුන්නේය.මේ දෙදෙනා ජීවත්වූයේ සබීතාගේ දෙමවුපියන්ගේ ගෙදරය. එහි සබීතාගේ ආබාධිත වැඩිමහල් සොහොයුරියක් ද සිටියාය. මේ අතර සබීතාගේ මව වන රත්නප්පුලිගේ ලීලාවතී (67) වරින් වර රෝගාබාධයන්ට ලක්වූවාය. ම‍වගේ රෝගී තත්ත්වය නිසා මේ දෙදෙනාට තමන්ගේ කටයුතු රිසි‍සේ කරගැනීමට බාධා ඇතිවිය.එකම දියණිය වූ චන්දිමා (03) සමඟ මේ දෙදෙනා නිතර නිතර කතාබහ කළේ වෙනම ගෙයක ජීවත්වීම ගැනය. සබීතා නිතරම කියා සිටියේ තම රෝගී මවත් ආබාධිත අක්කාත් වයෝවෘද්ධ පියාත් නිවසේ තනිකර වෙනත් තැනකට යා නොහැකි බවය.මෙම ආරවුල කොතරම් දුරදිග ගියා ද කියතොත් සුරවීර තම බිරියට විරුද්ධව කතරගම පෙලිසියේ පැමිණිල්ලක් ද දැමුවේය. පොලිසිය මෙම පැමිණිල්ල කතරගම සමථ මණ්ඩලයට යොමු කර දෙදෙනා යළි සමඟි කරවීය. දෙදෙනා සමඟි වී සමථ මණ්ඩලයෙන් පිටවී ගියේ ද යළිත් කවදාවත් දෙදෙනා අමනාප නොවන බවට පොරොන්දු වීමෙනි.දෙදෙනා සමඟියෙන් කාලය ගෙවීමට එකඟ වූහ. දෙදෙනා කතා කරගත් පරිදි සුරවීර ගාමිණීපුර ගම්මානයේ තම නිවස සහිත ඉඩම ලක්ෂ 12කට විකුණුවේය. එසේ විකුණා ලබාගත් මුදලින් සබීතාගේ නමට ත්‍රීවීල් එකක් ද අරන් දුන්නේය. සුරවීර අත් ට්‍රැක්ටරයක් හා මෝටර් සයිකලයක් ද මිලදීගත්තේය.දිනපතා අත්ට්‍රැක්ටරයෙන් ගොස් කතරගම නගරයේ එය හයර් කිරීමන් හොඳ ආදායමක් ද ඔවුන්ට ලැබුණි. උදේ සිට සවස දක්වා කතරගම නගරයේ අත්ට්‍රැක්ටරය හයර් කර ගෙදර යන ඔහුට එහිදී ලැබෙන සැලකිලි මදි යැයි සිතුණි. මේ ගැන වරින් වර කතාබහ කිරීමට යාමෙන් පවුලේ නිතර නිතර ආරවුල් ඇතිවෙන්නට විය.ආරවුල දිග්ගැස්සුණු එක් දිනක ඇඳුම් ටිකත් අරගෙන ගෙදරින් යන්නැයි කළ සබීතාගේ බැණවැදීමත් සමඟ සුරවීරගේ මෙතෙක් තිබූ සියලු බලාපොරොත්තු සුන්වී ගියේය.අත්ට්‍රැක්ටරයත්, මෝටර් සයිකලයත්, ඇඳුම් පැලඳුම් ටිකත් අරගෙන සුරවීර තම අක්කගේ නිවසට (ගාමිණී පුර) යාමට තීරණය කළේ වෙන කිසිවක් හිතාගන්නට බැරි තැනය. අක්කාගේ නිවසට ගොස් තමාගේ පවුල් ජීවිතය සාර්ථක කරගැනීමට නොයෙක් ආකාරයෙන් කල්පනා කළත් ඔහුගේ සිතට සහනයක් ලැබෙන සිතුවිල්ලක් ආවේ නැත.එක කුස උපන් සමන්ති අක්කට දැඩිව ආදරය කළ ඔහු අවසානයේ තනි තීරණයක් ගෙන අක්කා ළඟට ගොස් ඇගේ දෙපා වැඳ “අක්කේ මම ගමනක් යනවා. මම ගැන හොයන්න එපා” යැයි කියා සුරවීර තම මෝටර් සයිකලයේ නැඟී ගෙදරින් පිටවී ගියේය. කිසිවක් නොදන්නා සමන්තී මල්ලීගේ හදිසි හැසිරීම ගැන කල්පනා කරමින් ඉකිබිඳින්නට වූවාය.තම පවුල් දිවිය ලස්සන කරගැනීමට සුරවීරට වුවමනා වුවත් එයට දැන් කල් වැඩි යයි ඔහුට සිතුණි. ආදරය ඉල්ලූ ඔහුට එම ආදරය දුරස් යයි දැනුණේය.එම ආදරය වෛරයකට පෙරළිණි. ඔහු දැඩි තීරණයකට ආවේය. රෑ බෝවී තම බිරියගේ නිවසට ගිය සුරවීර තමා ආදරය කළ බිරියටත්, තමන්ගේම කුඩා දියණියටත් පිහියෙන් ඇන පෙට්ට්‍රල් දමා ගිනි තැබීය.ආදරය වෛරයට පෙරළීමෙන් වියරු වූ ඒකනායක මුදියන්සේලාගේ චන්ද්‍රකීර්ති සුරවීර (29) (සැමියා) සමඟ සමරප්පුලි‍ගේ සබීතා (33, බිරිය) චන්දිමා (03) දුව සමරප්පුලිගේ කරෝලිස් (75) බිරියගේ පියා, රත්නප්පුලි‍ෙග් ලීලාවතී (67), බිරියගේ මව) මේ ඛේදවාචකයෙන් මෙලොව හැර ගියහ.සමරප්පුලිගේ සබීතාගේ බාල සොයුරිය වන ආබාධිත වීරප්පුලි ගමගේ දර්ශනී (32) බරපතළ ලෙස තුවාල ලබා රෝහල්ගතකර ඇත.ආදරණීය පවුල් ජීවිතයක සිහින සැබෑකරගන්නට වෙර දැරූ ආදරවන්තයකුගේ ලෝකයට වෛරයේ කණකොකා හැඬීමෙන් පස්දෙනෙකුට අකාලයේ ජීවිත අහිමි වීම කොතරම් අවාසනාවන්ත සිදුවීමක් ද?සටහන හා සේයාරූ ඊ.එම්.සෝමපාල කතරගම විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af14031610</link>
    <topic>කොළඹට කිරි - අපට කැකිරි</topic>
    <author/>
    <content>“කොළඹට කිරි - අපට කැකිරි” කියා බොහොම සංවේදී මෙන්ම යථාර්ථවාදී සටන් පාඨයක් එකල තිබුණේය. බොහෝ විට ඒ සටන් පාඨය මතු වූයේ පාසල්වල භෞතික සම්පත් සහ යටිතල පහසුකම් මෙන්ම බලධාරීන්ගේ සමස්ත අවධානයේ යම් විෂමතාවක් තිබු බැවිනි. එහෙත් මසිත කරදර වන්නේ ඒ විෂමතාව ගැන නම් නොවේ.ඒ සංවේදී සටන් පාඨය සංවේදී ස්වරූපයකින් මතු වුවද පසුව එය දේශපාලනයේ ලාබ සටන් පාඨයක් වී හෑල්ලු වී බාල්දු වී ගියේය. ඇතැම් දේවල් හෑල්ලු වී බාල්දු වී යන්නේ දේශපාලනය හා සම්බන්ධ වීම නිසාය. ඇතැම් පුද්ගලයන් ගැන ද කිව හැක්කේ ඒකමය.එහෙත් දේශපාලනයෙන් තොරව හුස්මක් කටක් ගැනීමටවත් ඉඩක් නැතැයි කියා ද පැරැණි එහෙත් තවමත් අවලංගු වී නොමැති, එසේම කිසිදා අවලංගු වේයැයි සිතිය නොහැකි, දාර්ශනික මතයක් ද තිබේ. එය කෙතරම් පැරැණි වුවද අවලංගු නොවී යුගයෙන් යුගයට අලුත් වෙන්නකි. එය වෙනම කතාවකි. මසිත කරදර වන්නේ ඒ නිසා නම් නොවේ.“කොළඹට කිරි - අපට කැකිරි” යන සංකල්පය තවමත් එසේම පවතිනවා ද යන්න ගැන පමණය.පසුගිය සති කිහිපය පුරා ශ්‍රී ලංකාවේ පාසල් පද්ධතිය තුළ ඇතිවූ ඇතැම් සිද්ධීන් ගැන මාධ්‍යයන්ගේ අවධානය විවිධ අයුරින් යොමු වී තිබිණි. ඒවා සමඟින් නොමඳ ජනතා අවධානයට ලක්වූ බව ද රහසක් නොවේ.සිත සනසන සිද්ධීන් ගැන මෙන්ම සිත දවන සිද්ධීන් ගැන ද අපට අසන්නට දකින්නට, කියවන්නට ලැබිණි. ඒ සියල්ල නොමඳ ජනතා අවධානයට ලක්විය.උසස් පෙළ සමත් වූ විශිෂ්ටයන් ගැන තැබු සටහන් අතිශයින්ම ආකර්ෂණීයය... සංවේදීය. අනාගත පරපුරට අනර්ඝ පූර්වාදර්ශ සැපයීය. සිසු පරපුරම ඔවුන් දෙස බැලූහ. බොහෝ විශිෂ්ටයන් සිටියේ කොළඹින් බැහැරවය. කොටින්ම බොහෝ විට කොළඹ රැ‍ඳේවි යැයි විශ්වාස කරන ‘ජීව විද්‍යා’ විශිෂ්ට ප්‍රතිඵලය පවා ලබාගත්තේ ඇහැලියගොඩ විදුහලේ ශිෂ්‍යාවක විසිනි.එබැවින් ‘කොළඹට කිරි - අපට කැකිරි’ යන සංකල්පය අවලංගු වී ඇතැයි මට ද සිතිණි. එහෙත් එය එසේ ම ද? යළිත් මසිත මගෙන් අසයි.මේ විශිෂ්ට ප්‍රතිඵල නිසා කොළඹ පාසල් අභිබවා දෙමාපිය අවධානය දිනා ගැනීමට බැහැර විදුහල් සමත් වී ද? මසිත මගෙන් අසයි. යම් නැමියාවක් තිබෙන්නට පුළුවන. ඒත් තවමත් බොහෝ දෙනෙක් නැමෙන්නේ කොළඹ හෝ එවැනිම නගරවල පාසල් දෙසටය. එය නොනවතින නැමීමකි. එය වෙනම කතාවකි.මේ විශිෂ්ට දරුවන් සහ පාසල් ගැන සිද්ධීන් මෙන් ම අශිෂ්ට සිද්ධින් ගැන ද විද්යුත් හා මුද්‍රිත මාධ්‍යයන්හි පළවූ හෝ විකාශය වූ වාර්තා අපට දකින්නට, අසන්නට මෙන්ම කියවන්නට ද ලැබිණි.“ශිෂ්‍ය කලබල, සියදිවි නසා ගැනීම්, විදුහල්පතිවරුන්ට පහර දීම්, අපචාර... ගුරුවරු පහර දීම්” මේ බොහෝ සිද්ධින් වාර්තා වූයේ පාසල්වල නම් ගම් ද එක්කය. ඒ පාසල් ප්‍රසිද්ධ වූයේ ඒ අශිෂ්ට සහ අයහපත් සිද්ධීන් නිසා ඇතිවූ ආකල්ප සමඟය. එබැවින් එම පාසල්හි අධ්‍යාපනය ලබන ශිෂ්ට මෙන් ම යහපත් දරුවන් ද සමාජය තුළ මහත් අසීරුතාවන්ට පත්වූ බව නොරහසකි. ඔවුහු තමන්ගේ පාසල කුමක් ද යන්න පවා සඟවා ගත්හ.ඒ අතර මහා ක්‍රිකට් තරග සමයේ කොළඹ බාලිකා විදුහල් අසල අවිනීතව හැසුරුණු කොළඹ ශිෂ්‍යයන් සිය ගණනක් පොලිස් අත්අඩංගුවට ගත් බව ද වාර්තා විය. එහෙත් ඒ පාසල් කුමක්දැයි සඳහන් ව තිබුණේ නැත. එබැවින් එම පාසල් හි සෙසු දරුවෝ අසීරුවට පත් නොවූහ. පාසල්හි කීර්ති නාමයන්ට ද හානියක් නැත.එය හොඳය. අතළොස්සකගේ “ගොන් පාට්” නිසා විදුහලක් බාල්දු නොකළ යුත්තේය. විදුහලේ අන් සිසුන් අසීරුවට පත් නොකළ යුත්තේය. මසිත මගෙන් අසන්නේ අනෙක් සිද්ධීන් ගැනත් ඒ ආකල්පයෙන් නොබලන්නේ ඇයි ද කියාය. එකෙක් දෙන්නෙක් නිසා දහසක් සිසුන්ට අවැඩක් සිදුවීමට ඉඩ නොතැබිය යුත්තේය. එය සාධාරණ මෙන් ම සදාචාරාත්මක ද නොවන්නේ ය. ඒ සාධාරණය මෙන් ම සදාචාරය කාටත් කොතැනටත් එක සේ පොදු විය යුත්තේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af14031612</link>
    <topic>හොර මාර්ගවලින්  රට යන්න හදන්න එපා</topic>
    <author>සකස් කෙළේ</author>
    <content>මේ ගැනත් හිතන්න සංචාරක වීසා දෙකක් ගමන් බලපත්‍ර දෙකක් හදාගෙන රැකියා සඳහා හොරට යන්න එපා. මේවා දඬුවම් ලැබිය හැකි වැරැදි බව සිතන්න. පුහුණුව නැතිව කිසිසේත් රට රැකියාවකට යන්න එපා.කුලියාපිටියේ දී පසුගිය දා අවසන් වූ දැයට කිරුළ ප්‍රදර්ශනයේ දී විදේශ රැකියා ප්‍රවර්ධන හා සුබසාධන අමාත්‍යාංශයේ සහ ශ්‍රී ලංකා විදේශ සේවා නියුක්ති කාර්යාංශයේ ප්‍රදර්ශන කුටියකදී ඇමැති ඩිලාන් පෙරේරා මහතා අතින් දැරියක් ත්‍යාගයක් ලබා ගත් අයුරු.සංචාරක වීසා දෙකක් සහ ගමන් බලපත්‍ර දෙකක් බැගින් සකසා ඉන්දියාව හරහා ඩුබායි සවුදි ඇතුළු මැදපෙරදිග රටවලට සුදුසුකම්වලින් තොරව හොර මාර්ගයෙන් රැකියා සඳහා කාන්තාවන් පිටත් කර හරින රැකියා උප ඒජන්සිකරුවන් සිදු කරන වංචනික ක්‍රියා කිහිපයක් අනාවරණය කර ගැනීමට ශ්‍රී ලංකා විදේශ සේවා නියුක්ති කාර්යාංශයට හැකි වී තිබේ.මෙවැනි රැකියා උප ඒජන්තවරුන්ගේ ක්‍රියා මාර්ගවලට නොරැවටෙන ලෙස ද අනියම් මාර්ගයෙන් මෙලෙස රට රැකියා සඳහා යන්නට උත්සාහ කරන කාන්තාවන්ට යළි රට රැකියාවකට යාමට අවස්ථාවක් නොලැබෙනවා පමණක් නොව ගමන් බලපත්‍ර දෙකක් ලබා ගැනීම ද වංචාවක් වන බැවින් අසාදු ලේඛනයට (බ්ලැක් ලිස්ට්) දඬුවමට යටත් වීමට ද සිදුවන බව කාර්යාංශය පවසයි.සංචාරක වීසා යොදාගෙන ඉන්දියාවට හා ඩුබායි හරහා සෞදිය ඇතුළුව මැදපෙරදිග රටවලට ද අපේ කාන්තාවන්ට රට රැකියා ලබා දෙන්නට ඉදිරිපත් වන උප ඒජන්තවරයකුට නැතිනම් පුද්ගලයකුට හෝ ආයතනයකට නොරැවටෙන ලෙස ශ්‍රී ලංකා විදේශ සේවා නියුක්ති කාර්යාංශය තරයේ අවවාද කර සිටී.කාර්යාංශයේ ලියාපදිංචි වී පුහුණුව ලැබ නිත්‍යනුකූල අනුමත වු ක්‍රියාමාර්ග මඟින් රට රැකියාවලට යොමු වෙනවා මිස හොර මාර්ග ඔස්සේ වගකීමකින් තොරව රට රැකියාවලට යවන්නට උත්සාහ කරන හොර ජාවාරම්කරුවන්ගේ උගුල්වලට හසු නොවන්නැයි ද විදේශ සේවා නියුක්ති කාර්යාංශය රට රැකියාවක් සඳහා අවස්ථාවක් ලැබෙන තුරු නොඉවසිල්ලෙන් බලා සිටින කාන්තාවන් ගෙන් ඉල්ලා සිටී.ශ්‍රී ලංකා විදේශ සේවා නියුක්ති කාර්යාංශය මේ කරුණු ජනතාවගේ දැන ගැනීම සඳහා අවධානයට යොමුකර සිටින්නේ සංචාරක වීසා යොදා ගනිමින් ඩුබායි හා ඉන්දියාව හරහා සෞදිය ඇතුළු මැදපෙරදිග රටවලට රැකියා සඳහා කාන්තාවන් පිටත් කරන කූට ජාවාරමක් පිළිබඳව පසුගිය දා තොරතුරු අනාවරණය වීමත් සමඟය.සෞදි රැකියා සඳහා අවශ්‍ය කෙරෙන පුහුණුව, උපරිම වයස පවුල් පසුබිම් වාර්තාව හා පෞද්ගලිකව විදේශගත වීමේ දී එතෙර හාම්පුතා විසින් තැන්පත් කළ යුතු ඩොලර් 1000 තැන්පතු මුදල මඟ හරිමින් උප ඒජන්තවරු මාර්ගයෙන් ව්‍යාජ අන්දමින් ශ්‍රමිකයන් යෙදවීමක් පිළිබඳ සිද්ධියක් නිසා මේ හොර ජාවාරමේ සුලමුල හෙළි වී තිබේ.මඩකලපුව ප්‍රදේශයෙන් මේ සිද්ධිය පිළිබඳ තොරතුරු අනාවරණය වන්නේ මෙසේ ය. රට රැකියාවක් අපේක්ෂාවෙන් සිටි කාන්තාවකට ගමන් බලපත්‍ර දෙකක් උප ඒජන්සිකරුවකු විසින් ලබා දී තිබේ. පළමු වරට 2013 නොවැම්බර් 06 වැනිදා එම උප ඒජන්තවරයා මාර්ගයෙන් ගමන් බලපත්‍රයක් සකසා ගෙන ඇත්තේ සෞදියේ වීසා ලබාගෙනය. මේ උප ඒජන්තවරයාම එම කාන්තාවට බලපෑම් කොට ඇගේ ගමන් බලපත්‍රය නැතිවූ බව පවසා නැවතත් ඇය ලවා 2013 දෙසැම්බර් 10 වැනිදා නව ගමන් බලපත්‍රයක් සකසා ලබාගෙන ඇත. මේ නව ගමන් බලපත්‍රයට ඇයට වීසා ලබාගෙන ඇත්තේ ඉන්දියාවටය.මෙලෙස ගමන් බලපත්‍ර දෙකම සකසා දී මේ කාන්තාව ප්‍රථමයෙන් ඉන්දියාවට සංචාරක වීසා මඟින් යවා ඉන්දියාවේ සිට සෞදියට යවා තිබේ. කිසිදු පුහුණුවක් ද නොලබා සෞදියේ රැකියාවක නිරත වූ ඇයට විවිධ කරදරවලට මුහුණ පාන්නට සිදුවීමෙන් පසු ඉකුත් මාර්තු 7 වැනිදා යළි ශ්‍රී ලංකාවට ඒමට සිදු වී තිබේ.මහනුවර කාන්තාවක් ද රැකියා උප ඒජන්තවරයකු විසින් සංචාරක වීසා මඟින් ඕමාන් යවන මුවාවෙන් ඩුබායි හි ශ්‍රී ලාංකික කාන්තාවකගේ නිවෙසක මසක කාලයක් රඳවා සිට සංචාරක වීසා කාලය අවසන් වීම නිසා රැකියාවක් ලබා නොදී යළි මෙරටට එවා තිබේ.මේ සිද්ධීන් වාර්තා වීමත් සමඟම නීතියට පටහැනිව කාන්තාවන් මුළාකොට රට රැකියාවලට යවන උප ඒජන්සිකරුවන්ට එරෙහිව නීතිය තදින්ම ක්‍රියාත්මක කිරිමට විමර්ශන කටයුතු ආරම්භ කොට නීතිමය ක්‍රියාමාර්ග ගන්නැයි විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා මහතා සිය නිලධාරීන්ට උපදෙස් දී තිබේ.මේ සම්බන්ධයෙන් කරුණු පෙන්වා දෙන විදේශ සේවා නියුක්ති කාර්යාංශයේ නියෝජ්‍ය සාමාන්‍යාධිකාරී (විදේශ සබඳතා හා ප්‍රචාරක) මංගල රන්දෙණිය මහතා කූට ලේඛන සකස් කර නියමිත පුහුණුවක් නොලැබ රැකියා උප ඒජන්තවරුන්ගේ හොර වැඩවලට මුළාවී රට රැකියාවකට නොයන්නැයි යන පණිවුඩය අපේ කාන්තාවන්ට නැවත ලබා දෙන බව කීය.වාර්තා වී තිබෙන රැකියා උප ඒජන්තවරුන්ට එ‍රෙහිව කරුණු විමර්ශනය කර ඔවුන්ට එරෙහිව නීතිය තදින්ම ක්‍රියාත්මක කරන බව ද මෙවැනි ජාවාරම්කරුවන් පිළිබඳව තොරතුරු කාර්යාංශයේ 24 පැයේ තොරතුරු මධ්‍යස්ථානයේ 2879900 සිට 902 දුරකතන අංකවලට දැනුම් දෙන ලෙස ද ඔහු ඉල්ලා සිටී.සකස් කෙළේසුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af14031613</link>
    <topic>හරකුන්ගෙන් ඉගෙන ගන්නැයි කුලවාදී භික්ෂූන්ට කී ගණේගම ශ්‍රී සරණංකර හිමියෝ</topic>
    <author>දෙනගම සිරිවර්ධන</author>
    <content>බද්දේගම සමිත හිමියෝ“ඔක්කොම හාමුදුරුවරු අද අදහන්නේ බුද්ධාගම ද ආ හරි පැනයකි පැන්නේ “ඔව්, නෑ, දෙකින් එකකුයි කිව යුතු වන්නේ මම ගොළු වුණෙමි කොහොමද පිළිතුරු දෙන්නේ?”බඹරකොටුවේ සුධර්ම සෙනෙවිරත්නයන් ගේ මේ කවිය වෙල්යාය මැදින් වැටුණු පාර දිගේ වැඩම කරන පොඩි හාමුදුරුවන්ගේ සිතට නැඟිණ. ගමේ ප්‍රභූවරයකු ගේ නිවසේ පැවැති සාංඝික දානයට වැඩිය මොහොතේ සිට උන්වහන්සේ ගේ සිත තුළ නැඟුණේ මහත් කලකිරීම් සහගත සිතිවිලිය. ඒ භික්ෂූන් ගැන ය.ඒ දාන පොළේ භික්ෂු කණ්ඩායම් තුනක් තුන් පළක සිට දන් වැළඳූහ. එකම වේලාවට, එක ම රස ගුණ ඇති දානය තුන් පළකට වී වැළැඳුවේ සියම්, අමරපුර, රාමඤ්ඤ නිකාය වශයෙන් භික්ෂූන් බෙදී සිටි හෙයිනි.“එකම බුදු හාමුදුරුවන් ගේ පුත්‍රයෝ, බුද්ධ පුත්‍රයෝ මෙහෙම බෙදෙන එක හරිද?”පොඩි හාමුදුරුවෝ ළඟ සිටි ලොකු හාමුදුරුවන්ගෙන් ඇසූ හ.“පොඩි නම නිශ්ශබ්දව ඉන්න. ඕවා ඔහොම තමයි.”ලොකු හාමුදුරුවන්ගේ උපේක්ෂාව ද පොඩි හාමුදුරුවන්ගේ කළකිරීමට හේතු විය.“කුලය අනුව හදාගත් නිකාය බුද්ධාගමට විරුද්ධය. බුදු හාමුදුරුවෝ හිටිය නම් පාරිලෙයිය වනයට යනවා. බඹර කොටුවෙ කවියා ගේ කතාව හරියට හරි. අපේ හාමුදුරුවෝ අදහන්නේ බුද්ධාගම නොවෙයි. කුලයට තැන දෙන බ්‍රාහ්මණ ආගම. මේ ඉන්නෙ සිවුරු පොරවාගත් බමුණො...”උන්වහන්සේට පාර අද්දර පුරන් කුඹුරක තණ කන විශාල හරක් රංචුවක් පෙනිණ. ඒ හරක් සමගියෙන් එකිනෙකාගේ ඇ‍ඟෙහි තැවරෙමින් එහෙත් නිකාය වශයෙන් නොබෙදී තණ බුදිති.“මේ හරකුන් අතර නිකාය භේදයක් නැත. කුල භේදයක් නැත. මේ හරක් රංචුව දිහා බලල හරි අර සිවුරු පොරවාගත් බමුණන් බුද්ධාගම ඉගෙන ගන්නවා නම් හොඳයි....”මෙසේ සිතමින් තනිවම ආරාමයට වැඩම කළ ඒ පොඩි හාමුදුරුවෝ පසු කලෙක කුල, ජාති, පන්ති, භේදවලට එරෙහිව කටත්, පෑනත් අභීතව මෙහෙය වූ රටත් ජාතියත් පිළිබඳව මහත් ප්‍රේමයක් ද, බුදු දහම පිළිබඳ මහත් ශ්‍රද්ධාවක් ද නැ‍ඟෙන අයුරින් පොත් රැසක් ලියූ, ජනතාවට නුවණ ලබා දීමේ විශේෂ වැඩසටහන් මාලාවක් ක්‍රියාත්මක කළ, මහා සංඝ පීතෘවරයාණන් වහන්සේ නමක් බවට පත්වූහ. ඒ උතුම් යතිවරයා ගාලු කෝරළයේ ප්‍රධාන සංඝනායක හා බද්දේගම ශ්‍රී රතනසාර පිරිවෙන්පති පදවි හෙබවූ ගනේගම දුටුගැමුණු රජමහා විහාරාධිපතිව වැඩ විසූ අතිපූජ්‍ය ගනේගම ශ්‍රී සරණංකර නා හිමිපාණන් ය.***********උන්වහන්සේ ගේ ගිහි නම සැමී ය. ඉපදුණේ 1908 ඔක්තෝබර් 23 වැනි දා ගාලු දිසාවේ, බද්දේගම, ගනේගම කෝරළේගොඩ ගෙදර දී ය. අන්ද්‍රියස් කාරියවසම් මහතා සැමී ගේ පියා ය. කරලැයින් විජේතිලක මහත්මිය මව ය. අන්ද්‍රියස් මහතා ගොවියෙකි. සැමී ගනේගම රජයේ පාසලෙන් සිව්වන පන්තිය දක්වා සිංහල මාධ්‍යයෙන් ද, ඉංග්‍රිසි මාධ්‍යයෙන් ද අධ්‍යාපනය ලැබූ දරුවෙකි.1924 ජුනි 12 වැනි දා සැමී හැඩි දෙමළකන්දේ රත්නගිරි රජ මහා විහාරයේ දී, පූජ්‍ය කහවේ ශ්‍රී සුමංගල හිමිපාණන්ගේ ශිෂ්‍යයකු වශයෙන් පැවිදි වූයේ ය. ආචාර්ය උපාධ්‍යායන් වහන්සේලා වූයේ වැලිවිටියේ සුගතපාල, බද්දේගම ගුණානන්ද හිමිවරු ය. එදා සැමී කාරියවසම් ගනේගම සරණංකර සාමණේරයන් වහන්සේ බවට පත්විය.සත් මසක් ම උන්වහන්සේ මූලික බණ දහම් පොත් කියවමින්, කටපාඩම් කරමින් ගුරු හිමියන් ඇසුරේ ආරාමයේ ම රැඳී සිටිය හ.1929 දී කිතුලම්පිටිය ආනන්ද පිරිවෙනේ ශිෂ්‍යයකු වූ අප හිමියෝ 1929 දී කොළඹ විද්‍යෝදය පිරිවෙනට ඇතුළු වූහ. සිය ගුරු හිමියන් වූ කහවේ ශ්‍රී රතනසාර නා හිමියෝ විද්‍යෝදය පිරිවෙන්පතිවරයා ය. කහවේ හිමියෝ ද ලේඛකයෙකි. මහ රෑ පහන් දල්වාගෙන සිය ගුරු හිමියන් ලිපි ලියනු සරණංකර පොඩි හාමුදුරුවෝ නිතර දුටහ. “මම ද ලියමි” සාමණේර සිත ලිවීමට දැඩි ව යොමු විය. ‘ගණේගම සරණංකර පොඩි හාමුදුරුවෝ’ නමින් ආගමික, ජාතික, අගයෙන් යුතු ලිපි පුවත්පත්වල පළවන්නට විය.1932 ජුනි 1 වැනිදා අප හිමියෝ මල්වතු මහා විහාරයෝ උපෝසථාගාරයේ දී උපසම්පදාව ලැබූ හ.1935 දී උන්වහන්සේ ගේ මුල් ම පොත “පොළොන්නරු බුද්ධ ප්‍රතිමා සිද්ධිය” නමින් මුද්‍රණය වී ප්‍රකාශයනට පත්විය.බද්දේගම පියරතන හිමි, වැලිපිටියේ සෝරත හිමි, කුකුල්නාපේ දේවරක්ඛිත හිමි, කළුකොඳයාවේ පඤ්ඤාශේඛර හිමි, පරවාහැර වජිරඥාන හිමි, පළන්නොරුව විමලධර්ම හිමි ඇතුළු මහ පඬිවරුන් රැසකගේ ඇසුර ලැබීමට ධර්ම ශාස්ත්‍ර භාෂා ඥානය ලැබීමට සරණංකර හිමියන්ට පින ලැබිණ. විද්‍යෝදය පිරිවෙනේ අවසාන විභාගය සමත් වීමෙන් පසු ඉංග්‍රිසි අධ්‍යාපනය සඳහා උන්වහන්සේ කොළඹ පෙම්ඩ්‍රොක් ඇකඩමියට ඇතුළු වූහ.1931 මාර්තු 01 වැනි දා උන්වහන්සේට අමතක නොවන දිනයක් විය. එදා අනගාරික ධර්මපාලතුමා මහා ‍බෝධි මන්දිරයේ සිට විද්‍යෝදය පිරිවෙනේ සුමංගල ශාලාවට රෝද පුටුවකින් පැමිණියේ ය. පුටුව තල්ලු කරගෙන ආවේ පසුකලෙක මහා ලේඛකයකු වූ කේ.බී. සුගතදාස මහතා ය. එතුමා එදා විද්‍යෝදය ශිෂ්‍ය පිරිස ඇමතුවේ ය. එය ලංකාවේදී එතුමා කළ අවසන් දෙසුමය.ඒ දේශනය අපේ සරණංකර හිමියන්ගේ සිත් තුළට කිඳා බැස්සේ ය. උස් හඬින් නැඟුණ ද එහි වූයේ දුක් මුසු කළකිරීම් ස්වභාවයකි. ‘ධර්මපාලතුමනි, මම මගේ ජීවිතය, බුදු දහමත්, සිංහල ජාතියත්, මේ මවුබිමත් වෙනුවෙන් කැප කරමි.” අදිටන ද සිත තුළට කිඳා බසිනු හිමියනට දැනිණ. ඊට පසුදා ම ධර්මපාල තුමා මවුබිම හැර ගියේය. යළි පැමිණියේ නැත.*********1943 දෙසැම්බර් 16 වැනිදා ගනේගම සරණංකර හිමියෝ ප්‍රාචීන පණ්ඩිත විභාගයෙන් සමත් වූහ. ඉන්පසු කොළඹ යුනිවර්සිටි කොලීජියට ඇතුළු ව පාලි, සංස්කෘත, සිංහල විෂයත් ඉංග්‍රිසි මාධ්‍යයෙන් හැදෑරූ හ. දෙවර්ෂයකට පසු උන්වහන්සේ එය අත් හළහ.1951 දී අප හිමියෝ භාරතයේ ශාන්ති නිකේතනයේ ශිෂ්‍යයෙක් වූහ.එහි දී උන්වහන්සේ ගේ ප්‍රගතිශීලී අදහස් වඩාත් මුවහත් විය. තාගෝර්තුමා විසින් පාලනය කැරුණු ශාන්ති නිකේතනය නිදහස්, දැහැමි සිතිවිලිවල උල්පතෙකි. ඒ සිතිවිලි ලිපිවලට නැඟුණේ ලංකාවේ සිංහල පුවත්පත්වල පළවිය. මහා පුවත්පත් කලාවේදී පියසේන නිශ්ශංක සූරීහු අප හිමියන්ගේ රචනා ශෛලියේ අගය දැන දිනමිණ - සිළුමිණ පුවත්පත්වලට ලියන්නැයි ඇරැයුම් කළහ. ඉන්පසු සතිපතා ‘දඹදිව විත්ති’ වශයෙන් ලිපි පෙළක් ලිවීම ඇරැඹිණ. ප්‍රියරන්ජන් නමින් තවත් ලිපි පෙළක් ඇරැඹූහ.මේ ලිපි රට තුළ මහත් ආන්දෝලනයක් ඇති කෙළේය. ඒවා කියැවූ දුස්සීලයෝ කුපිත වූහ. ‍1954 දී බුරුමයේ පැවැති සයවන ධර්ම සංඝායනාවට ද අප හිමියෝ සහභාගි වූහ.ශාන්ති නිකේතනයෙන් ශාස්ත්‍රවේදී උපාධිය ලැබූ සරණංකර හිමියෝ 1956 නොවැම්බර් 01 වැනිදා බද්දේගම ගනේගම ශ්‍රී රතනසාර විදුහල් ගුරුවරයකු ලෙස සේවය ඇරැඹූහ.ගනේගම නා හිමියන්ගේ ජංගම පුස්තකාලය1960 සැප්තැම්බර් 01 වැනි දා සිට උන්වහන්සේ ගනේගම රතනසාර පිරිවෙනේ පිරිවෙන්පති වශයෙන් පත්වූහ. 1959 දී උන්වහන්සේට විද්‍යෝදය විශ්ව විද්‍යාලයේ බාහිර කථිකාචාර්ය තනතුරක් ලැබිණ.උන්වහන්සේ 1966 මාර්තු 13 වැනිදා ලංකාවේ ප්‍රථම ජංගම පුස්තකාලය බිහි කළහ. ගොන් කරත්තයක රාක්ක ගසා, රාක්කවල පොත් පුරවා ඈත ගම්වලට මේ ජංගම පුස්තකාලය ගෙන ගිය අප හිමියෝ ගැමි ජනතාවට පොත් සමඟ ගෙවන ජීවිතයක් හඳුන්වා දුන්හ. වසර දහයක් ම මේ ජංගම පුස්තකාල සේවාව පැවතිණ.වියපත් ව, අසරණව වැඩ වෙසෙන භික්ෂුන් වහන්සේලාට අප හිමියනගේ දෑස යොමු විය. සිය අරමට අයත් කීඹි ඇළ විජේවර්ධනාරාමය වයෝවෘද්ධ භික්ෂු විවේකාරාමයක් වශයෙන් ගොඩ නැඟුණේ අප හිමියන්ගේ මහා කරුණාව නිසා ය. ඒ සඳහා උන්වහන්සේ ගේ පාසල් මිතුරකු වූ ඇල්බට් එදිරිසිංහ මහතාගේ අනුග්‍රහය ද ලැබිණ.අප හිමියන්ගේ ජාතික සහ ආගමික සේවා ඇගයූ මල්වතු මහා සභාව විසින් උන්වහන්සේට 1977 දී ගාලු කෝරළේ ප්‍රධාන සංඝනායක පදවිය පුදනු ලැබිණ.**********යාපනයේ කුලහීනයන් සහ කුලීනයන් අතර ගැටුමක් ඇති විය. කුලහීන හෙවත් හරිජනයන් ට උසස් කුලවල අයගෙන් සිදුවන හිංසා පීඩා ගැන අප හිමියනට අසන්නට ලැබිණ. සිය කලණ මිතුරු අකුරැස්සේ අමරවංශ නාහිමියන් සමඟ අප හිමියෝ යාපනයට වැඩියහ.පෙඩරල් පක්ෂය සහ ද්‍රවිඩ සංගමය උසස් කුලවල අයගේ පක්ෂ දෙකකි. මේ පක්ෂවල හා නායකයන් කුලහීනයන් පෙළූහ. ඔවුන්ට සැලකුවේ මිනිසුන් ලෙස නොවේ. අප හිමිවරු කුලහීනයන්ට දහම් දෙසූ හ. කුලීනයන්ට ද දහම් දෙසූ හ. කුලමානයෙන් මත් වී සිටි සිය ආගමෙන් ද ඉඩ දෙන බව ඇදහු කුලීනයෝ බුදු බණට කන් වසා ගත් ය. බුදු රජාණන් වහන්සේ ගේ සමානාත්මතාවය කුලවාදයට එරෙහි වන බව කුලහීනයන්ට වැටහිණි. ඔවුන්ට ගැළපෙන්නේ බුදු දහමය. අපි බෞද්ධයෝ වෙමු. යන හැඟීම් කුලහීනයන්ගෙන් පළ විය.ආපසු බද්දේගමට වඩින විට අප හිමියන් සමඟ කුලහීන දෙමළ දරුවෝ සියයක් පැමිණිය හ. ඔවුන් බද්දේගම අවට පන්සල් කීපයක නතර කළ අප හිමියෝ ඔවුන්ට බුදු දහම ද, සිංහල බස ද ඉගැන්වූහ. ආහාර, වස්ත්‍ර, නවාතැන් සැපයූ හ.පසුකලෙක, වසර 15 කට පමණ පසුව අප හිමියන් ගේ ශිෂ්‍ය බද්දේගම සමිත හිමි ප්‍රංශයෙ සිටිය දී එක් දෙමළ ඉංජිනේරුවෙක් උන්වහන්සේ සොයා පැමිණියේය.“බද්දේගම දුටුගැමුණු විහාරයේ හාමුදුරුනමක් මෙහේ සිටින බව මට අසන්නට ලැබුණා. අවුරුදු 15 කට පෙර මා සිටියෙ ඒ විහාරයේ. ගනේගම සරණංකර හාමුදුරුවන්ගේ ශිෂ්‍යයකු වශයෙන් අපි ඒ පන්සලේ නතර වී බුදු දහම - සිංහල සහ පාසල් විෂයන් ඉගෙන ගත්තා. මා කුලහීන දුප්පත් ළමයෙක්. අපි යාපනේ දුක් වින්ඳා. කුලීන අය අපට ඉගෙනගන්න ඉඩ දුන්නේ නැහැ. ගනේගම හාමුදුරුවෝ අපි සිය දෙනකුට බද්දේගම දි උගන්නලා ඇස් පෑදුවා. මා දැන් හොඳ පඩියක් ගන්න ඉංජිනේරුවෙක්. මා වගේ දියුණු වූ අය හුඟ දෙනෙක් ඉන්නවා. ගනේගම හාමුදුරුවො නිසා අපි බුදු හාමුදුරුවොත් හඳුනා ගත්තා. මගේ නම යෝග රත්නම්...”ඔහු කීවේය. ඔහු ගේ ඇස්වල නළියන කඳුළු සමිත හිමියනට පෙනිණ. යුද්ධය හමාර වූ පසු ලංකාවට ආ ඔහු බද්දේගමට පැමිණ ‍ගනේගම හිමියන්ගේ පිළිරුවට නමස්කාර කොට හඬා වැළපී ගියේ ය.***********උන්වහන්සේ ලේඛකයකු වශයෙන්, ගත්කරුවකු වශයෙන් ඉහළ ම නමක් දිනා ගත්තේ ය. පාඨකයෝ අප හිමියන්ගේ පොත් මහත් සතුටින් පිළිගත් හ.1932 දී උන්වහන්සේ උපසම්පදාව සඳහා ඉදිරිපත් කළ ප්‍රබන්ධය මරදානේ මහාබෝධි යන්ත්‍රාලයෙන් මුද්‍රණය කැරිණ. එය අප හිමියන්ගේ මුල් මැ කෘතිය විය. 1960 දී ‘සිංහල වාක්‍ය රචනා’ 1961 දී ‘සිංහල රචනා රත්නය’ පළ කැරිණ.1963 දී ‘බුද්ධ ඝෝෂ’ කෘතිය පළ කැරිණ. එය අප හිමියන් බී.සී. ලෝ ලියූ ඉංග්‍රිසි කෘතියක් සිංහලට නැඟීමකි. “බෞද්ධ මහාධිරාජ අශෝක හා සෙල්ලිපි” සහ “ප්‍රියරන්ජන්ගේ ජනප්‍රිය රචනා” උන්වහන්සේගේ තවත් කෘති දෙකකි.1973 පළ කළ “බුදු හාමුදුරුවෝ” කෘතියට රාජ්‍ය සාහිත්‍ය සම්මානය ද හිමි විය. එය මෑත යුගයේ පළ වූ මහා ශ්‍රද්ධා කාව්‍යයක් බඳු විය. “ආනන්ද ‍හාමුදුරුවෝ, ජාතියේ පියා හෙවත් අනගාරික ධර්මපාල, සිංහල ජාතියේ ශ්‍රේෂ්ඨ වීරයා (දුටුගැමුණු) යසෝදරාව, බුද්ධ මාර්ගය, රාජා භවතු ධම්මිකෝ, උන්වහන්සේගෙන් ජාතියට පිදුණු තවත් අගනා පොත් කීපයකි.උන්වහන්සේ ලේඛකයකු මෙන් ම අභීත දේශකයෙක් ද විය. කොටි සංවිධානය 1983 එක් දිනෙක කළ මහා සංහාරයකට සතියකින් පසු රත්මලානේ ආරාමයක රැස්වීමක් පැවැත්විණ. මුලසුනේ සිටියේ අප හිමියෝය. ආරක්ෂක ඇමැති ලලිත් ඇතුලත්මුදලි මහතා ද වේදිකාවේ සිටියේ ය.උන්වහන්සේ මෙසේ කී හ.“මෙන්න ඉන්නවා අප ආරක්ෂා කරන ආරක්ෂක ඇමැති. නමුත් දැන් අපේ ජාතියට ආරක්ෂාවක් නැහැ. කොන්ද කෙළින් තීරණ ගන්න මේ ආරක්ෂක ඇමතිවරුන්ට බෑ....”හමුදා නිලධාරින් රැසක් සමඟ පැමිණ සිටි ඇමැතිවරයා අමතා මෙසේ අප හිමියන් ප්‍රකාශ කරන විට සභාව ගල්ගැසී ගියේය.ඇමැතිවරයා පිළිතුරු දුනි.“ඔබ වහන්සේ කතා කළේ හදවතින්. නමුත් අපට හදවතින් කතා කරන්න බැහැ. අපි එක් එක් බලවේගවලින් පාලනය වෙනවා.”උන්වහන්සේ පැවිදි වූයේ බද්දේගම හැඩිදෙමළකන්ද රජ මහා විහාරයේ ය. එහෙත් විහාරාධිපති වන විට හැඩිදෙමළකන්ද ගිලී ගොස් දුටුගැමුණු නම මතුවිය. එය දුටුගැමුණු රජමහා විහාරය නම් විය. විහාරය පිහිටි කඳු මුදුන තෙක් විහිදෙන පියගැටපෙළට සමාන්තරව දශමහා යෝධයන්ගේ ප්‍රතිමා ද ඉහළ විහාරය අසල දුටුගැමුණු රජතුමා ගේ සහ විහාර මහා දේවියගේ ප්‍රතිමා ද ඉදිකරවනු ලැබිණ.දුටුගැමුණු නම උන්වහන්සේ යොදා ගන්නේ නිකම් මැ නොවේ. උන්වහන්සේ මෙසේ කියති.“වි‍ෙද්ශයක සිට තම රටට අවුත් තමන් සමඟ මුහුණට මුහුණ ලා සටන් කොට තමන් අතින් ම මැරුම් කෑ තම සතුරා ගේ සිරුර ගෞරවාදරයෙන් ආදාහනය කරවා සොහොන් ගැබක් බන්දවා එතනින් යන එන හැම කෙනකුට ම එයට ගෞරවාචාර කොට යා යුතුයයි රාජාඥාවක් නිකුත් කිරීමෙන් දැක්වූ අරුම පුදුම අති උතුම් අති ශ්‍රේෂ්ඨ මිනිස් ගුණය නිසා ය.”- සිංහල ජාතියෙ ශ්‍රේෂ්ඨතම වීරවරයා - 1983************සසුනට, රටට, දැයට කළ වැඩට මුළු දවසම වැය වුවද උන්වහන්සේ සිය පැවිදි ශිෂ්‍යයන් හසුරවා ගැනීමට ද කෙසේ හෝ කාලය ඉතිරි කැර ගත්තේය. වැලිවිටියේ සුමනහිමි, වැලිවිටියේ චන්දිම හිමි, බානගල ගුණරතන හිමි, බද්දේගම සමිත හිමි ඒ ශිෂ්‍යයන්ගේ කීප නමකි. ගුණ නුවණ යුතු, කීර්තිමත්, රටට දැයට වැඩදායක වූ ශිෂ්‍යයන් වශයෙන් මේ හිමිවරුන් තැනූ අප හිමි ආදරණීය පියෙක් විය.************ඒ 1988 - 89 භීෂණ සමයයි. උගත් තරුණයන්ට, තරුණ භික්ෂූන්ට ජීවිතය තහනම් කැරුණු සමයයි.බද්දේගම සමිත හිමි උන්වහන්සේ ගේ කුටියේ සැඟවී සිටියහ. රෑ මැදියම ඒ කුටියේ කවුළු පියන්පත ගැටෙන හඬින් සමිත හිමියෝ පිබිදුණ හ. කවුළුව ළඟට නොගොස් කාමරයෙන් පිටතට පැමිණ ඒ කුමන හඬක් දැයි සමිත හිමියෝ පරීක්ෂා කළ හ.අඳනකඩ පිටින් ගුරු හිමියෝ බිත්තිය අද්දරට වී සිටිති. උන්වහන්සේ සිය ශිෂ්‍යයාගේ අතින් අල්ලාගෙන ඇතුළට පැමිණ “සමිත, ඇයි ජනෙල් වහන්නෙ නැතිව නිදාගන්නේ. තේරෙන්නේ නැද්ද? මේ දවස් භයානකයි. විශේෂයෙන් ම සමිතට හොඳ නැහැ. ආණ්ඩුව සමිත වගේ අයට ජීවත්වෙන්න දෙන්නෙ නැහැ. පරෙස්සම් වෙන්න..... යං මගේ කාමරයට...” කීහ.ගුරු හිමියන් ම පැදුරක් ගෙන බිම එළා කොට්ටයක් දමා“දැන් මෙතන නිදාගන්න” යැයි කී හ.සමිත හිමියෝ ගුරු බසට අවනතව පැදුරේ වැතිරුණාහ. උන්වහන්සේට නින්ද ගියේ නැත.ගුරු හිමියෝ ද අවදියෙනි. විටෙක දිග සුසුමක් පිටවෙයි. සිය ශිෂ්‍යයා රැක ගැනීමට උන්වහන්සේ නොනිදා සිටියි.ගනේගම හිමියන් නිසා ඒ ආරාමයට ආරක්ෂක හමුදා කඩා වැදුණේ නැත. උන්වහන්සේගේ ශිෂ්‍යයාට අතවරයක් සිදුවුවහොත් මුළු බද්දේගම ම කැරලි ගසන බව රජය දැන සිටියේ ය.************සමිත හිමියෝ නින්දේ දී ගොරවති.නා හිමියෝ ළඟට එති.“සමිත, ඔහොම ගොරවන්න එපා. ඔය සද්දෙ ඇල්පිටියෙ හමුදා කඳුවුරටත් ඇහෙනව ඇති. කොට්ටව කැළේ නාඳුනන තුවක්කු කරුවන්ටත් ඇහෙනව ඇත.”උන්වහන්සේ සමිත හිමිගේ කොට්ටය සකස් කරමින් කියයි. රට සන්සුන්වන තුරු ම සමිත හිමි සැතපුණේ ගුරු හිමියන්ගේ කුටියේය.“ටිකක් දඩබ්බර තමයි. ඒ වුණාට මේ උන්වහන්සේ රටට වැඩක් කරන්න පුළුවන් කෙනෙක්...”සිය ශිෂ්‍යයා ආරක්ෂා කර ගන්නා මෙන් ප්‍රදේශයේ හිතවත් දායකයන්ට උන්වහන්සේ කීහ.***************අප හිමියන්ගේ වෙහෙස ඇගයූ ජනතාව උන්වහන්සේට කොළඹ ආනන්ද විදුහලේ දී ‘ග‍ෙන්ගම සරණංකර ප්‍රණාම උලෙළ පැවැත්වූහ. නා හිමි නමින් ජයවර්ධනපුර විශ්ව විද්‍යාලය ශිෂ්‍යත්ව අරමුදලක් පිහිටුවිය. ‘ගනේගම ශ්‍රී සරණංකර ප්‍රසාදිනි’ සම්මාන ග්‍රන්ථය මහාචාර්ය එදිරිවීර සරච්චන්ද්‍රයන් අතින් එහිදි අප හිමියන්ට පිළිගැන්විණ.*************අප හිමියනට අසූ දෙහැවිරිදි විය එළඹිණ. සිරුර දුර්වල විය. ලිවීමේ වේගය ද අඩු විය.“සසුන් කෙත හෙබ වූ අපේ පැරණි පොඩි හාමුදුරුවරු” යන කෘතිය ලිවීම ඇරැඹිණ. ඇඟිලි තුඩු වෙවුළන බව දැනිණ. එහෙත් ලිවීම හෙමින් හෙමින් හෝ සිදුවිය.“ඇස් ටිකක් කහපාට වෙලා....” ශිෂ්‍යයෙක් ගුරු හිමියන්ට කීය.“ඒ උෂ්ණෙට... මුත්‍රත් කහපාටයි... ඒත් උෂ්ණෙට” හිමියෝ කෙටි පිළිතුක් දී දිගටම ලියූ හ. කලක් ගෙවිණ.“හාමුදුරුවනේ ඔබවහන්සේට ලොකු ලෙඩක් තියෙනවා. ප්‍රතිකාර ගන්න යමු.” සමිත හිමියෝ කීහ.“නැහැ. මම සනීපෙන්.”අකුරු විරූපී විය. එහෙත් දිගට ම ලිවීම සිදුවිය.1989 දෙසැම්බර් 29 වැනි දා අලුයම ඒ අතින් පෑන ගිලිහිණ. දෑස් පියවිණ. ලොවෙන් සමුගැනීමේ මොහොත එළඹිණ.ගාලු කෝරළේ ප්‍රධාන සංඝනායක, දුටුගැමුණු රජමහා විහාරාධිපති ගනේගම ශ්‍රී සරණංකර සංඝ පීතෘවරයාණන් වහන්සේ එදා සසුනට, දෙසට, බසට, රැසට, හිත ඇත්තන් හඬවමින් අපවත් වී වදාළහ.දෙනගම සිරිවර්ධනඡායාරූප - රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af14031614</link>
    <topic>අමනුෂ්‍යයන්ට වෛර පිරිමහන්නත් පුළුවන්</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිකටු මැටි බිත්තිවලින් තැන‍ූ නිවෙසක උළුවස්සකට උඩින් කුරුපා නොතබන ලෙස කීවේ පැරැන්නෝ ය. එහි සත්‍යතාවක් තිබුණි. මැටි බිත්තියක් මත හිස් අවකාශයකට දරා සිටීමේ ශක්තිය නැති බැවිනි. එහෙත් කොන්ක්‍රීට්වලින් නිමැවෙන ශක්තිමත් නිවසකට එහි මහා බලපෑමක් නැත. උළුවහු තුනක් එක පෙළට පිහිටීම, ප්‍රධාන උළුවස්ස අනෙක් උළුවහුවලට වඩා උසින් අඩුවීම ආදී යල් පැන ගිය අදහස් මත්තේ ම සිටීම පිළිබඳ මින් අවධාරණය කෙරෙන්නේ නැත. එ‍හෙත් නිදන කාමරයට ඉහළින් උඩු මහලේ නාන කාමරය පිහිටා තිබෙනවා නම් අයහපත් බව, යා නොදෙන බව අපටම තේරේ. මේ නිසා අනවශ්‍යදේට නොව අත්‍යවශ්‍ය දේට පමණක් ප්‍රමුඛතාවය දීමෙන් ධනය මෙන් ම කාලය ද සුරක්ෂිත කරගත හැකි වේ.මීට වසර ගණනකට ඉහත දකුණු පළාතේ පතළ කට්ටඩියෙක් විසී ය. විවිධ තැන්වලට හා පුද්ගලයන්ට ආරූඪ වූ ප්‍රේත, භූත යක්ෂාදීන් අල්ලා නිදහස් කර හැරීමට හේ දක්ෂයෙක් විය. යම් තැනෙකින් එවැනි බලවේගයක් ඉවත් කළ පසු එම අමනුෂ්‍යයා වඩාත් කෝප වන්නේ තමන් සමඟ බව ඔහු දැන සිටියේ ය. ඒ නිසා ම ඔවුන්ගෙන් වන බලපෑම වැළැක්වීම සඳහා තම නිවස නිරන්තරයෙන් ආරක්ෂා කළේය.‍වරෙක අසල ගමක ගැහැනියකට ආවේශ වූ දරුණු ගණයේ භූතාවේශයක් නිදහස් කරන්නට ගිය කට්ටඩියා එය සාර්ථකව නිමවා නිවසට එන්නේ පසු දා අලුයම ය. ගෙදර සාලයේ කෙළවරක ලේ විලක් මැද තම බිරිය මිය ගොස් තිබූ දුක්මුසු විලාශය දුටු ඔහුට දරාගත නොහැකි වූයේ තමන්ට කොතැනක හෝ වැරැදී ඇති බව වැටහුණු හෙයිනි. බිරියගේ අවසන් කටයුතු නිමවා මේ ගැන වඩාත් හොඳින් විමසූ කට්ටඩියා දුටුවේ තම නිවෙසේ මායිමට පිටින් පිහිටි ඉඩමක ගසක අත්තක් තමන් ගේ නිවසේ ස්පර්ශ වෙමින් තිබෙන සැටි ය. ප්‍රේත භූතාදී ආවේශ මානසික බලවේගයක් වුව ද, ඒවාට ළංවීමට බැරි වන සේ කොපමණ ආරක්ෂක විධි දමා තිබුණ ද ‍ෙභෟතිකමය වශයෙන් යමක් බද්ධ වෙනවා නම් ඒ හරහා ගමන් කිරීමේ හැකියාව ඒ අමනුෂ්‍ය බලවේගවලට තිබේ. ගෙය වටා, ඉඩම වටා කෙතරම් ආරක්ෂා කොට තිබුණ ද, තමන් විසින් පන්නා දමනු ලැබූ භූතාවේශය මේ ගස හරහා ගේ තුළට ගමන් කර තම වෛරය පිරිමසා ගනිමින් කට්ටඩියා ගේ නිවෙසින් ම නරබිල්ල උදුරාගෙන තිබුණේ ය.මෙවැනි සිදුවීම් ප්‍රබන්ධ ලෙස හෝ ව්‍යාජයන් ලෙස පමණක් අපට බැහැර කළ නො හැකි ය. තොටගමුවේ රාහුල හාමුදුරුවෝ භූත බලවේගවලින් අපූර්ව වැඩගත් දක්ෂ හිමි නමකි. ඒ අමනුෂ්‍ය බලවේග උන්වහන්සේට දර්ශනය විය. මේ වැනි සිදුවීම් අපේ සමාජයට අතීතයේ සිට ම ප්‍රත්‍යක්ෂ දේ ය.යහපත, ආශිර්වාදය පිණිස ගෙයි ඉදිරිපස කිරිගසක්, අඹ ගසක් ආදී ශාක වැවීමද අතීතයේ සිට ම පැවත එන එවැනි පුරුද්දකි. තුඩ සහිත පත්‍ර ඇති ශාක නිවෙසක් අසල සිටුවීම් විද්‍යාත්මක පදනම නම් අකුණු සැර කෙළින් ම නිවසට ඇදී ඒමෙන් ආරක්ෂා කිරීම ය. එසේ වුව ද මේ ගසක කම්බියක් බැඳ එය නිවෙසට ඇද තිබුණේ නම් ගස හරහා කම්බිය දිගේ අකුණු සැරය නිවසට ද ඇතුළුවේ.මේ වැනි දේ පිළිබඳව අප අවධානය යොමු කළ යුතු වන්නේ අමනුෂ්‍ය හෝ වේවා, ස්වභාවික පරිසරයේ හෝ වේවා සිදුවන යම් යම් බලවේගවලින් ජීවත්වන නිවස ආරක්ෂා කර ගැනීමට ය.යම් හිස් අවකාශයක් තුළ, යම් නිර්මාණයක් කිරීමත් සමඟ එහි ගොඩනැ‍ඟෙන පරිසරය, සැලැස්ම නිවැසියන්ට ඉතා වැදගත් ය. සුදුසු වාස්තු විද්‍යා ශිල්පියකු ලවා නිවෙසක සැලැස්මක් සැලසුම් කරගත යුතු වන්නේ ‍එහෙයිනි. ඔහු යල් පැනගිය අදහස් ඇති අයෙකු නොව විද්‍යාත්මකව හා ආගමානුකූලව, යථාර්ථවාදීව කටයුතු කරන මිනිසුන් ගේ මුදල් සූරා නොගන්නා, කෙනෙක් අමාරුවේ නොදමන තැනැත්තෙක් විය යුතු ය.බහිරව පූජාවක දී හෝ වේවා, පිරිත් පිංකමක දී හෝ වේවා සිදුවිය යුතු වන්නේ ද එවැන්නකි. ඔබ නිවෙසට ආශිර්වාදයක් කිරීමට බලාපොරොත්තු වන්නේ ගිහි පිරිතකින් නම් අපේක්ෂා කරන කිසිදු ප්‍රතිඵලයක් ඉන් ලබාගත නො හැකි ය. පිරිත් සජ්ඣායනය සඳහා ගිහියන් සහභාගි වීමෙන් එම නිවසට බුද්ධ රත්නය වඩින්නේ ද නැත. ධම්මරත්නය හෝ සංඝරත්නය වඩින්නේ ද නැත. එය හොඳින් අවධාරණයට ගත යුතු වූවකි. පිරිත යනු යාගයකි. සම්බන්ධ වන පිරිස හා පිරිත අතර සුවිශේෂී සම්බන්ධයක් තිබේ.පිරිතකට භික්ෂුන් වහන්සේ නමක් ම සම්බන්ධ විය යුතු වන්නේ ඇයි? පැවිදි දිවියට පත් වූ දා පටන් භික්ෂුන් වහන්සේ නමක් ශ්‍රී සද්ධර්මය කියැවෙන ගාථා පාඨ නිරන්තරයෙන් භාෂණය කරති. ඊට ගුරු හාමුදුරුවරුන් වහන්සේ ගේ ද සහය ලැබේ. නිරන්තරයෙන් පිරිත් දේශනාවලට සහභාගි වීම හා ශ්‍රවණය කිරීම තුළ ඒ හැකියාව වැඩි දියුණුවේ. ශබ්ද උච්ඡාරණය, හඬ උස් පහත් කිරීම පිළිබඳ පූර්ණ අවබෝධයක් ති‍බේ. මසකට හත් අට වතාවක් පිරිතට සහභාගි වෙන අතර තුන් තිස් පැයේ පිරිත් සජ්ඣායනා ද ඒ අතර වේ. උන්වහන්සේ ගේ චීවරය පිරිතෙන් ජප වී තිබේ. සිද්ධි වී තිබේ. චීවරය තුළ හා රකින ශීල ධර්ම තුළ උන්වහන්සේ නිවෙසකට වැඩම කළ පසු අයහපතත් බලවේග තිබේ නම් ඒවා ඉවත් වේ. කිසිදු අමනුෂ්‍ය බලවේගයකට එහි පැවතිය නොහැකි අතර ඔවුන් නිතැතින් ම උන්වහන්සේ ගේ බසට නම්‍යශීලී වේ. පිරිත් ශ්‍රවණය කිරීම සඳහා ඒ මොහොතේ නිවසට ඒකරාශි වන අයගේ ඇස්වහ, කටවහ, හෝ වහ, සිත් වහ තිබේ නම් ඒ දෝෂ ද දුරුවේ.“අනේ මේ ගෙදර අයට යහපතක් ම වේවා” බොහෝම අමාරුවෙන් මේ ගේ දොර හදාගෙන තිබෙන්නේ, අපිටත් හොඳින් සංග්‍රහ කළා. ආදී ලෙස ඔවුහු එකිනෙකා දොඩමළු වෙති. එය ද යම් විදිහක ආශිර්වාදයකි.නිවෙසකට ආශිර්වාද පතා කරන යාගයක දී මෙන් ම සැලසුම් සැකසීම සඳහා ද සුදුසුම පුද්ගලයකුගේ සහය අවශ්‍ය වන්නේ ඇයි?සිතන්න. පිරමීඩයක් තුළ මළ මිනිසකු ගේ සිරුරක් කුණු නොවී පවත්වා ගන්නේ කෙසේ ද? එහි රික්තකයක් ඇති බැවිනි. කිසිදු ලෙසකින් වාතාශ්‍රය ඇතුළු නොවන බැවිනි. මෙවැනි තැනක මොට ආයුධයක් තැබුවේ නම් කලකදී එය මුවහත් වී තිබෙනු දැකිය හැකි ය. ඒ පරිසරයේ හැඩතල, ත්‍රිකෝණමිතික ස්වභාවය, සැලැස්ම මෙවැනි දේ සඳහා යම් යම් ආකාරයෙන් උපකාරී වේ.පාරිසරික සාධක හා එහි නිර්මාණය වන ගොඩනැඟිලි සැලසුම්වල අපූර්ව සම්බන්ධතාවක් ඇති බව මින් ගම්‍ය වේ. අප ජීවත්වන නිවහනක් සැලසුම් කිරීමේදී ද වංචාකරුවකු නොවන වාස්තු විද්‍යා ශිල්පියකු ගේ උපදෙස් ලැබිය යුතු වන්නේ එහෙයිනි. ඒ සඳහා මහා ධනයක් වියදම් කිරීම අවශ්‍ය නොවේ.කටු මැටි බිත්තිවලින් තැන‍ූ නිවෙසක උළුවස්සකට උඩින් කුරුපා නොතබන ලෙස කීවේ පැරැන්නෝ ය. එහි සත්‍යතාවක් තිබුණි. මැටි බිත්තියක් මත හිස් අවකාශයකට දරා සිටීමේ ශක්තිය නැති බැවිනි. එහෙත් කොන්ක්‍රීට්වලින් නිමැවෙන ශක්තිමත් නිවසකට එහි මහා බලපෑමක් නැත. උළුවහු තුනක් එක පෙළට පිහිටීම, ප්‍රධාන උළුවස්ස අනෙක් උළුවහුවලට වඩා උසින් අඩුවීම ආදී යල් පැන ගිය අදහස් මත්තේ ම සිටීම පිළිබඳ මින් අවධාරණය කෙරෙන්නේ නැත. එ‍හෙත් නිදන කාමරයට ඉහළින් උඩු මහලේ නාන කාමරය පිහිටා තිබෙනවා නම් අයහපත් බව, යා නොදෙන බව අපටම තේරේ. මේ නිසා අනවශ්‍යදේට නොව අත්‍යවශ්‍ය දේට පමණක් ප්‍රමුඛතාවය දීමෙන් ධනය මෙන් ම කාලය ද සුරක්ෂිත කරගත හැකි වේ. ඒ පුද්ගලයා මගේ නිවහනේ මේ, මේ දෝෂ ඇතැයි මනසින් වැටෙන්නේ ද නැත.යම් හෙයකින් මේ කිසිදු සැලසුමකින් තොරව, බහිරව පූජාවකින් තොරව අතට මුදලක් ආ සැණින් තමන්ගේ හිතුමතයට, තමන්ගේ ම සැලසුමකට නිවසක් ගොඩනඟා ගන්නා අය ද වෙති. එය වරදක් නොවේ. එහෙත් නිවෙසක පදිංචියට ගිය පසු අසල නිවැසියන් ගේ කීම් අසා“මේ ගෙදරට මොන විදිහේ දෝෂ තිබෙනවා ද දන්නේ නෑ.”“මීට කලින් සිටියේ වෙනත් ආගමක අය. හතර මායිමේ මොනවගේ දේ වළදමා තිබෙනවාද දන්නේ නෑ.”“මේ ගෙදර අයිතිකාරයා මිය ගිහින් තියෙන්නේ වස බීලා. එයා ගේ බලපෑම තිබෙනවාද දන්නේ නෑ. ශාස්ත්‍රයක් බලන්න ඕනෑ.”ආදී වශයෙන් සිතමින් කල් ගෙවනවා නම් ඒ පුද්ගලයාට කිසිදු තැනක ජීවත්විය නොහැකි බව ද මතක තබා ගත යුතු ය.තමන් සෑදූ නිවසක් හෝ වේවා, මිලයට ගත් නිවසක් හෝ වේවා පසුව දොස් සෙවීමට යාමෙන් වැළකී සිටිය යුතු ය.“මට මේ නිවහන හොඳයි; මම හොඳින් ජීවත්වෙනවා” යන හැඟීම තිබේ නම්, මනස ශක්තිමත් නම් ඒ ප්‍රමාණවත් ය. බුදුරජාණන් වහන්සේ දේශනා කොට වදාළේ සිත පිරිසිදු කරගෙන යහපත් බිරියක් ලෙස, ගුණ ගරුක ස්වාමි පුරුෂයෙක් ලෙස, නිවැරැදි කල් ක්‍රියාවෙන් සිටී නම්, දුෂ්චරිතයෙන් තොර නම්, පංචශීලය ආරක්ෂා කරනවා නම් කවර බ‍ලවේග තිබුණ ද තමන් පරාජය නොවන බවයි. නිවෙසකට බහිරව පූජාවකින් ලැබෙන සහනය පිරිතකින් ලැබෙන ආශිර්වාදය, සිල්වත් භික්ෂුන් වහන්සේ නමක වැඩම කරවීමෙන් ලැබෙන ආශිර්වාදය ඔබ පවුල තුළ ආදරයෙන් සිටීමෙන් ද ලද හැකි ය.ඔබ බෞද්ධයකු නම් දිනපතා සිත පහන් කොටගෙන තුන් සූත්‍රය කියවන්න. ජින පංජරය, අටවිසි පිරිත, ජය පිරිත කියවන්න. කිසිම පිරිතකින් ඔබට ආශිර්වාදයක් ම මිස අයහපතක් වන්නේ නැත. වෙනත් ආගමක නම් ඒ ආගමානුකූල පිළිවෙත් අනුව දෛනික චාරිත්‍ර වාරිත්‍රවල නිරත වන්න. මේ සත්‍ය තේරුම් ගැනීම තුළ ලැබෙන ආශිර්වාදය ඉමහත් ය.නිවෙසක බිරිය බුදුන් පුදන තැන, ආගමික කටයුතු කරන තැන බලමින්, දකිමින් ඒ ගෙදරම පුරුෂයා ‍මස් මාංශ පුළුස්සා කමින් මත් වතුර බොනවා නම් එවැනි නිවෙසකට ප්‍රේත භූතාදී අමනුෂ්‍යයන් රිංගා ගත හැකි බව ද අමතක නොකළ යුතු ය.අප ගේ ඥාතියෙක්, යහපත් පුද්ගලයෙක් නිවෙසට ගොඩවැදුණාට අයහපතක් කරදරයක් නොවන බව අපි දනිමු. ඒ ඔවුන් දෙවි දේවතාවුන් වැනි මිනිසුන් වන නිසා ය. එහෙත් මාංශ භක්ෂණයෙහි ලොල්, මත් වතුරෙහි ඇළුණු මනුෂ්‍යයන් නිවෙසකට පය තබනවා නම් ඔහු පසුපස එන අයහපත් බො‍හෝ ය. අමනුෂ්‍ය බලවේග ද ඒ අතර වේ. අඹු දරුවන් සමඟ යහපත්ව ජීවත් විය හැකි තැනක් අඳුරු තැනක් බවට පත් කර ගන්නේ තමන් ම බව ඔබ මෙහිදී හොඳින් මතක තබා ගත යුතු ය.සිතන්න. අප සමාජයේ විවිධ ව්‍යාපාරිකයන් වේ. ඒ අතර ‘ෆාම් ෂොප්’ නම් වෙළෙඳ ආයතනයන්හි හිමිකාර මස් මාංශ වෙළෙඳුන් ද සිටී. ධනපතියන් වුව ද එවැන්නෙක් කිසිදාක වෙළෙඳ සංගමයක සභාපති තනතුරකට තෝරා ‍ගන්නේ නැත. එවැනි සභාවකට පැමිණිය ද ඔවුන් ඉන්නේ කෙළවරක ය. ඔහුත් සමඟ සිටින අමනුෂ්‍ය බලවේග ඔහු පිළිබඳව ප්‍රසාදයක් ඇති කරන්නේ නැත. එතැන ම කොන් කිරීමක් තිබේ. වෙන් කිරීමක් තිබේ. එවැනි පුද්ගලයෙක් සමඟ නිවෙසකට එන අමනුෂ්‍ය බලවේගයකට ‘මෙතැන මට හොඳයි’ යි සිතුණේ නම්, ඒ ප්‍රේත භූතාදීන් එතැනට රිංගාගනු නියත ය.කුසල් දහම් වඩන අය, යහපත් අය පමණක් නිවෙසකට වැද්ද ගත යුතු බව අවධාරණය කරන්නේ එහෙයිනි.සොරෙක් එන තැනෙක අවස්ථාව ලද සැණින් සොරකමක් සිදුවේ. ඝාතකයෙක් එන තැන ඝාතනය ද, දූෂකයෙක් එන තැන දූෂණය ද, සිදුවේ. එමෙන් අමනුෂ්‍ය බලවේග එන තැනෙක ඔවුන් නිතැතින් ම ක්‍රියාත්මක වේ. අප තේරුම් ගත යුතු වන්නේ එයයි.ලබන සතියේනිවෙසක බුදු පිළිම වහන්සේ තබන දිශාව කුමක් ද?රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=af14031618</link>
    <topic>පූජා භූමියක් බවට පත්කළ ශ්‍රී රෝහණ දේශයේ ඓතිහාසික හිත්තැටිය පින්බිම</topic>
    <author>ඩලස් අලහප්පෙරුම යෞවන කටයුතු පිළිබද ඇමැති</author>
    <content>මාතර, හිත්තැටිය රාජමහා විහාරය පූජා භූමියක් බවට පත්කිරීම පිළිබඳ ශ්‍රී සන්නස් පත්‍රය අද (16) දින මහින්ද රාජපක්ෂ ජනාධිපතිතුමාගේ සුරතින් විහාරාධිපති, ශාස්ත්‍රපති, රාජකීය පණ්ඩිත ගොඩගම චූලාලංකාර නාහිමිපාණන්ට පිරිනැමීමට නියමිතය. මේ ලිපිය පළ වන්නේ ඒ නිමිත්තෙනි.බුදු සසුනේ චිරස්ථිතිය උදෙසා මෑත ඉතිහාසය තුළ පවත්නා යමක් කළ රාජ්‍ය නායකයන් අතර, මහින්ද රාජපක්ෂ ජනාධිපතිතුමාට ලැබෙන්නේ ප්‍රමුඛස්ථානයකි. හුදු තීන්ත ආලේප කිරීමකට හෝ මුදල් පරිත්‍යාගයකට එහා ගිය එතුමාගේ වැඩපිළිවෙළ නිතැතින්ම “බෞද්ධාගම සුරක්ෂිත කර පෝෂණය කරන්නේ ය” යනුවෙන් එතුමා ලබාදුන් දිවුරුම ඇතුළත අන්තර්ගත වන බව මේ මඟින් ද පැහැදිලි වේ. මාතර බෞද්ධ ජනයාගේ මුදුන් මල්කඩක් බඳු වූ හිත්තැටිය රජමහා විහාරස්ථානයට රාජ්‍යයේ මුද්‍රාව තැබෙන්නේ ද මේ නිසාමය.දකුණු පළාතේ මාතර කඩවත් සතර කෝරලයේ, මාතර අකුරැස්ස මහා මාර්ගයේ පළමු සැතපුම් කණුවට නුදුරින් පිහිටා ඇති මේ පින්බිම හිත්තැටිය රජමහා විහාරය ලෙසින් ශ්‍රී ලාංකේය බෞද්ධ ජනයාගේ ගෞරවාදරයට පාත්‍රව තිබේ.විහාරස්ථානය කිනම් යුගයක කවදා ආරම්භ වී ඇත්දැයි නිශ්චිතව කිව නොහැකි වුවත් වසර දහසකට (1000) වැඩි පැරැණි බෝධි වෘක්ෂය නිසාවෙන් විහාරස්ථානයේ ඉතිහාසය ද ඊටත් එහා දිව යයි. කෙසේ වෙතත් විහාරස්ථානය සතුව 18 වන ශත වර්ෂයේ මැද භාගයේ සිට තොරතුරු ද පවතී.18 වන ශත වර්ෂය ලක්දිව සම්බුද්ධ ශාසනය මහත් පරිහානියට පත්ව තිබූ යුගයකි. එකල ස්වයං පැවිදි සාමණේර හිමිවරුන්, දසසිල් සමාදන් වූ උපාසකයින් තැන තැන වාසය කළා මිස උපසම්පදාව පිළිබඳ කිසිවෙකුටත් උනන්දුවක් තිබූ වගක් පෙනෙන්නට නොතිබුණි.මේ සඳහා ප්‍රබල උවමනාවක් තිබුණේ වැලිවිට ශ්‍රී සරණංකර සාමණේර හිමියන්ටය. උන්වහන්සේ කීප විටක්ම මහනුවර රජවරුන් උනන්දු කර සියම් රටට (තායිලන්තය) දූත පිරිස් යවා උපසම්පදාව රැගෙන ඒමට කළ උත්සාහයන් ද පළමුව අසාර්ථක විය.පසුව උන්වහන්සේ ක්‍රි. ව. 1747 - 1782 මහනුවර රජකළ කීර්ති ශ්‍රී රාජසිංහ රජතුමා මෙහෙයවා ඕලන්ද නැවකින් දූත පිරිසක් සියම් රටට යවා උපසම්පදා භික්ෂුන් පිරිසක් මෙරටට ගෙන්වා මල්වතු මහා විහාරයේ දී 1753 දී උපසම්පදාව පිහිටුවීය. එහිදී උපසම්පදාව ලැබූ වැලිවිට ශ්‍රී සරණංකර නාහිමියන් උපසම්පදාව ලැබීමට සුදුසු සාමණේර හිමිවරුන් මහනුවරට ගෙන්වා උපසම්පදා කර නටඹුන්ව පැවැති විහාරස්ථාන පිළිසකර නැවත ලක්දිව භික්ෂු ශාසනය ආරම්භ කළේය.වැලිවිට ශ්‍රී සරණංකර නාහිමිපාණන්ගේ ශිෂ්‍යයකු වූ වැව ඉන්ද්‍රසාර හිමියෝ හිත්තැටිය රාජමහා විහාරස්ථානයට පැමිණ වැඩ වාසය කළ අතර හිත්තැටිය රාජමහා විහාරස්ථානයේ උන්වහන්සේගෙන් පැවත එන භික්ෂු පරපුර “වැව සඝ පරපුර” ලෙසින් ප්‍රචලිත විය.පූජ්‍ය, වැව ඉන්ද්‍රසාර නාහිමියෝ පාලි භාෂාවේ අති දක්ෂයෙක් විය. මහනුවර මල්වතු මහා විහාරයේ උපසම්පදා විනය කර්මය උන්වහන්සේ විසින් පාලි ගාථා අටකින් ලියා සංඝ සභාව සතු කිරීමේ කාර්යය නිසාවෙන් කීර්ති ශ්‍රී රාජසිංහ රජතුමා විසින් ඇත්දල යුවළක් ද, ඇත් දලින් කැටයම් කළ කුඩා මණ්ඩපයන් ද තෑගි කර ඇත.ජාවා රටෙන් (ඉන්දුනීසියාව) තෑගි කළ විස්මිත ලී කැටයම් සහිත මේසයක් හා කිරිගරුඬ හා ලෝකඩ ප්‍රතිමා කිහිපයක් ද ඇතුළු පුරාවස්තු රැසක් අදත් විහාරස්ථානයන සතුව ඇත. මේ පුරාවස්තු විහාරස්ථානයේ ඓතිහාසික පෞඩත්වය මොනවට කියා පායි.බෝධි වෘක්ෂය අසල තිබූ පැරණි බුදු මැදුර 1760 දී ගැලු මහා ගංවතුරින් විනාශ වූවායින් පසුව අද විහාරයේ දක්නට ලැබෙන බුදු මැදුර 1760 දී තැනූවක් බවට තොරතුරු ද විහාරස්ථානය සතුව ඇත. ඉන් පසුව ක්‍රි. ව. 1962 දී පමණ බුදු මැදුර අලුත්වැඩියා කළත් එහි පෞරාණික බවට හානියක් කර නොතිබීම බෙහෙවින් අගය කළ යුතුය. විහාරස්ථානයේ චෛත්‍යය පිළිබඳව ද ඓතිහාසික කාරණා රැසක් ඇත.චෛත්‍යය තැනීමේ කටයුතුවල දායකත්වය ඉසුලූ මාතර සිරිවර්ධන මුදලි තුමා චෛත්‍යයේ ඉදිකිරීම් සඳහා හිසින් වැලි ඇද්ද බව ද විහාරස්ථානය හා සම්බන්ධ ජනප්‍රවාදයේ පවතී. 1806 දී මාතර ගොඩපිටිය දක්වා නිල්වලා ග‍ඟේ ඔරු පාරුවල පැවැති පිරිත් සජ්ඣායනය අද ද මාතර පැරැන්නෝ සිහිපත් කරති.අද සමූපකාර රෝහල පිහිටි එදා ඉලංගකෝන් වලව්වට මෙම පිරිත් සජ්ඣායනය සඳහා ධාතු කරඬුව වඩමවා ඇත්තේ ද හිත්තැටිය රජමහා විහාරස්ථානයේ සිටය. මෙම ඓතිහාසික ගංගා රෝහණ පූජා පිංකම සංවිධානය කළේ ද මේ සිරිවර්ධන මුදලි තුමාය. තෝමස් සමරසේකර කවියා “ගංඟා රෝහණ” කාව්‍යයට පාදක කරගෙන ඇත්තේ ද මෙම පිරිත් පිංකමයි. හුණු බදාමයෙන් හා හුණු ගලින් තැනූ චෛත්‍යය ප්‍රාකාරය ද වසර සියයකට (100) වඩා පැරැණිය.විහාරස්ථානය සතු ධර්ම ශාලාව කරවා ඇත්තේ 1842 දී දොන් කරෝලිස් හේවාවිතාරණ මුදලිතුමා විසින්ය. මැද හිත්තැටියේ පොකුණුවත්තේ ජන්ම ලාභය ලද හේවාවිතාරණ මුදලි තුමා, හිත්තැටිය රජමහා විහාරස්ථානයේ වැඩ විසූ හිත්තැටියේ අත්තදස්සී හිමියන් ගෙන් විහාරස්ථානයේ නැවතී ජොතිෂ්‍යය හදාරා ඇත.හේවාවිතාරණයන් තරුණ වියේ දී කොළඹ පැමිණ මල්ලිකා නම් තරුණිය සමඟ වූ විවාහයෙන් උපන් වැඩිමහලු පුත්‍රයා ශ්‍රීමත් අනගාරික ධර්මපාල තුමාය. සැදැහැවත් දොන් කරෝලිස් මුදලි තුමා විහාරස්ථානයේ ධර්ම ශාලාව තනවන්නට ඇත්තේ විහාරස්ථානයෙන් උගත් දෙයට කෘතගුණ සැලකීමක් ලෙස යැයි සිතිය හැකිය.හිත්තැටිය රජමහා විහාරය වර්ෂයක් පාසා පවත්වන ලද “හඳ දානය” ද විහාරස්ථානයේ ඓතිහාසික සලකුණු වඩාත් තහවුරු කර ඇත. ඉන්දියාවේ මෙන්ම ශ්‍රී ලංකාවේ ද සිංහල හා හින්දු අලුත් අවුරුද්දේ නව සඳ බැලීම සුබ ඵල උදාවන බව පිළිගැනේ.නව සඳ බැලීම නිමිති කොටගෙන විහාරස්ථානය “නව චන්ද්‍ර දානය” පවත්වයි. බුදුන් වහන්සේගේ කාලයේදීත් දඹදිව චන්ද්‍ර දානය පැවැති බව ධම්මික උපාසක කතා වස්තුවේ සඳහන් වේ. වත්මනෙහි කිසිඳු විහාරස්ථානයක දක්නට නොමැති “නව චන්ද්‍ර දානය” පූජ්‍ය, වැව ඉන්ද්‍රසාර නාහිමියන්ගේ කාලය තුළම ඇරැඹෙන්නට ඇතැයි සිතිය හැකිය.වැව ඉන්ද්‍රසාර නාහිමියන් ගෙන් (ක්‍රි. ව. 1753 - 1787) ඇරැඹි හිත්තැටිය රාජමහා විහාරීය භික්ෂු පරපුරේ වත්මන් විහාරාධිපතීත්වය උසුලන්නේ ගොඩගම චුලාලංකාර මාතර හම්බන්තොට දෙපළාතේ ප්‍රධාන සංඝනායක හිමියන් ය.උන්වහන්සේ සමඟ එක්ව, විහාරාධිකාරි කොළඹ කොට්ඨාස අධ්‍යාපන අධ්‍යක්ෂ, පූජ්‍ය අග්‍රහාරේ කස්සප නාහිමියන් ප්‍රමුඛ විහාරවාසී භික්ෂුන් වහන්සේ මෙරට බුදු සසුනේ චිරස්ථිය උදෙසා කරන අනූපමේය මෙහෙය ශ්‍රී ලාංකේය බෞද්ධ ඉතිහාසය තුළ සුළුවෙන් තැකිය නොහැකිය. හිත්තැටිය රජමහා විහාරය පූජා භූමියක් බවට පත්කිරීමෙන් උන්වහන්සේලාගේ මෙහෙවර තව තවත් පහසු හා වේගවත් වනු ඇත.ඩලස් අලහප්පෙරුම යෞවන කටයුතු පිළිබද ඇමැති කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=as1403161</link>
    <topic>නියඟයත් සමඟ යළි මතුව ආ මස්කෙළි නගර සුන්දරිය</topic>
    <author>ඉනෝකා සමරවික්‍රම</author>
    <content>නියඟයත් සමඟ යළි මතුව ආ මස්කෙළි නගර සුන්දරියඑය හරි අපූරු සැන්දෑවකි. මෙවන් සැන්දෑ අසිරියක් ජීවිතේ පළමුවරට දැකීමේ, විඳීමේ ප්‍රීතිය යළිත් යළිත් සිහිපත් කරන්නේ පුදුමාකාර සතුටකිනි. දැන් යළි අපිත් සමඟ එහි යන්නට ඔබට ද ඇරයුම් කරමු.වෙනත් කාර්යක් සඳහා නව මස්කෙළිය ටවුමට ගිය අපි සිඳීගිය මාවුස්සා කැලේ ජලාශය නැරැඹීමට යෑමට අමතක නොකෙළෙමු. අපට මඟ පෙන්වීමට පැමිණි මස්කෙළිය විදුලි ව්‍යාපෘතියේ සිවිල් අධිකාරි ඒ.ඒ. ආනන්ද මහතා හා ලසන්ත රත්නසිරි ගැමියකුගෙන් පාර ඇසූහ.“වාහනෙන් යනව නම් වටයක් යන්න ඕන. ඒත් ඔතන ශාන්ත ජෝසප් ඉස්කෝලේ ළඟින් පහළට බැස්සොත් හරි ළඟයි.”ගැමියා අත දිගු කරමින් යන ඉසව්ව පෙන්නුවේ ය. තාරපාර පසුකර පාසල ද පසුකර කෙටි මඟ දිගේ අපි ඉදිරියට ගියෙමු. ‘ඔන්න තැනට ආවා’ පටු පාරේ පහළට ම පැමිණි ආනන්ද මහතා ඈතට අත දිගු කරමින් පවසයි.ඔහු අත දිගු කළ ඉසව්වෙන් පෙනෙන්නේ ජලය සිඳී ගිය මාඋස්සැකැළේ ජලාශයය. සිඳීගිය ජලාශය මතින් මතුවී පෙනෙන්නේ නටඹුන් කිහිපයකි.මස්කෙළිය ඔයේ මාළුඅපි ඉදිරියට ගියෙමු.එකයායට පිපුණු දම්පැහැ සුදු පැහැ මල් විශේෂය එහි හරි අපූරු බවක් මතුකර පෙන්වයි.පින්තූර පොත්වල, ඇතැම් රූපවාහිනි වැඩසටහන්වල එහෙමත් නැත්නම් පිටරට සිත්තරුන් විසින් ඇඳි සිතුවම්වල පෙනෙන එකයායට මල් පිපුණු තැනිතලා බිම් තණ බිම් ආදිය සිහිගන්වන මේ දසුන දෑස්පුරා විඳගැනීමේ මහත් ලෝබකමක් සිතෙහි ඇතිවේ.නම නොදන්නා මේ මල් විශේෂය ඒ සැන්දෑවට තව තවත් අපූරු බවක් එක් කළේය. ඈතින් ආකාසේ ගැටෙන්නට ඔන්න මෙන්න කියා මීදුවෙන් වැසී යමින් ද විටෙක ඡායාවක් සේ මතුව පෙනෙන්නේ සිරිපා කඳු මුදුනයි. ඒ පාමුලින් ඈතින් ඈතට පෙනෙන්නේ තැනින් තැන ජලය රැඳී ඇති මාවුස්සා කැලේ ජලාශයයි.ඈතින් ඈතට නොව දෑස් මට්ටමේ ඉතා පැහැදිලිව පෙනෙන්නේ කෝවිලකි. බුදු පිළිමයකි. කවුරුන් හෝ විසින් සිවුරක් අන්දවනු ලැබ පුද පූජා පවත්වා ඇති දිරාපත්ව කොටයක් බවට පත්ව ඇති බෝධින් වහන්සේ දෙසට අපි ගමන් කළෙමු.දැන් අප යමින් සිටින්නේ ආරුක්කු පාලම හෙවත් කාඩවි පාලම මතිනි. තවමත් ගැලවී නොගිය තාර කොටස් ඒ පාරේ මතුව පෙනේ. දම්පැහැ සුදු පැහැ මල් යාය අතරේ බිමට පහත් වී දැරියක්, තරුණයෙක් පමණක් නොව මිනිස්සු කීපදෙනෙක් මොන මොනවාදෝ සොයන්නෝය. ඇතැම් අයගේ අත්වල ඇත්තේ කඩා ගන්නා ලද පලා මිටිය.ඔවුන් එතරම් ඕනෑකමින් බිමට නැවී නෙළන්නේ මොනවාදැයි අපි ද විමසිලිමත් වීමු. සිඳී ගිය ජලාශයේ තෙත් බවත් සමඟ සරුසාරව වැඩුණු සාරණ, තම්පලා, මුගුණුවැන්නා ආදිය පලාවර්ග තෝරා කඩන ඔවුන් ඒවා රැගෙන යන්නේ රාත්‍රි ආහාරය සඳහා විය යුතුය.ආරුක්කු පාලම යටින් ගලන්නේ මස්කෙළිය ඔයයි. වැසි සමයට අද මෙසේ නිහඬව ගලන මස්කෙළි ඔය මෙතරම් සොඳුරුවට නොපෙනේ. පැරැණි මස්කෙළිය නගරය මතු කරමින් සිඳී ගිය ජලාශය පතුලෙන් මතුව ඇති මස්කෙළි ඔයේ ඇතැම් තැනෙක මිනිස්සු මාළු බාති. ඇතැමුන් මතුවී ඇති පාරවල් මතින් වතුවලට යන්නේ තම නිවෙස්වලට යාමට ඇති කෙටිම මඟ එය බව පවසමිනි.ජලය සිඳී යෑමෙන් මතුව ඇති කෝවිල, බෝධිය, බුදුගෙය ආදි ස්ථාන තම කැමරා කාචයට හසුකර ගන්නා අතරේ සුදම් පවසන්නේ වෙනම ම කතාවකි.“මං මෙතැනට මීට අවුරුදු දහයකට කලින් ඇවිත් තියෙනවා. ඒ කියන්නේ දෙදහස් හතර අවුරුද්දේ. ඒ එන කොටත් පෑවිල්ලට හසුවෙච්ච ජලාශය හිඳිලා ගිහිල්ලා නගරය මතුවෙලා තිබුණා. නමුත් එදා මෙතැන මීට වඩා වෙනස්. මේ බුදු පිළිමයට මෙච්චරම හානිවෙලා තිබුණේ නැහැ. එදාට වඩා අද මේ සිද්ධස්ථාන ගරා වැටිලා. නමුත් එදත් මේ විදිහට ම කෝවිල ඇතුළේ පහනක් පත්තු වුණා."‍‍‍සිඳීගිය ජලාශ බිමේ තැනිතලාවක ගමේ කොලු කුරුට්ටෝ නිදහසේ ක්‍රිකට් ගසති. තවත් තැනෙක ඈතින් පෙනෙන පටු මං මාවත් දිගේ පැරැණි නගරයේ සිරි නරඹමින් දුර සිට පැමිණි තරුණ යුවළ කිහිප දෙනෙක් දෑත් පටලා ඇවිද යති. මාඋස්සාකැලේ ජලාශය තැනීම සඳහා 1964 අවුරුද්දේ එවකට විදුලිබල ඇමැතිව සිටි සී.පී. ද සිල්වා මහතා මස්කෙළියට පැමිණියේය. මේ ව්‍යාපෘතිය ආරම්භ කැරුණේ ඔහුගේ අතිනි. එහි ආරම්භක වේල්ල තැනුණේ මස්කෙළිය ඔය හරහාය. මීට අවුරුදු පනහකට පමණ පෙර පැරැණි මස්කෙළිය නගරයේ තිබූ රෝහල, පාසල, වෙළෙඳසල් ආදිය කඩා ඉවත් කැරුණේ ජලාශය වතුරෙන් පිරවීමට පෙරය. නමුත් ජනතාවගේ ඉල්ලීම අනුව කෝවිල, පන්සල ආදිය කඩා ඉවත් නොකෙ‍රුණේය.මතුව ඇති බුදු පිළිමයජලාශය වතුරෙන් පිරවීමට පෙර ජනතාවට තම නිවෙස්වලින් ඉවත් වන ලෙස විදුලිබල මණ්ඩලය පූර්ව දැනුම්දීම් කිහිපයක් ම කළේය. ඇතැමෙක් තම වාසස්ථාන අතහැර දමා යෑමට අදිමදි කළෝය. ජලාශයේ දොරටු වසා දැමීමෙන් පසුව සියල්ලෝ ම පිටමං වුවද කදිරේෂන් කෝවිලේ ලැගුම් ගෙන සිටි යාචකයෝ එයින් බැහැරව යාම ප්‍රතික්ෂේප කළෝය. ඔවුහු එහිම ළැග සිටියහ.ජලාශය ක්‍රම ක්‍රමයෙන් වතුරෙන් පිරී ගියේය. කෝවිලේ සිටි යාචකයින් සිතුවේ ජලාශය පිරෙන්නට තවත් දින කිහිපයක් හෝ ගතවනු ඇතැයි කියාය. එනමුත් පසුදා පහන්වන විට ජලාශය පිරී ඉතිරී ගොස් කෝවිල් කොත පමණක් ජලය මතින් මතුවී පෙනෙන්නට වූයේය. මෙම යාචකයන්ගේ මළ සිරුරුවත් සොයා ගැන්මට නොහැකි වූ බව ගම්මුන් අදත් පවසන්නේ කනගාටුවෙනි.“දැඩි නියං කාලයක් ආවොත් මේ ජලාශය හිඳිලා ගිහිල්ලා පැරැණි මස්කෙළිය ටවුම මතු වෙනවා. ඒ මතුවෙච්ච නගරයේ තිබුණ නටඹුන් දිහා බලාගෙන ඉන්නකොට ඇස්දෙකට කඳුළු එනවා. මට මගේ තරුණ කාලේ මතක් වෙනවා. අපි මේ නගරයේ පාරවල් දිගේ කොච්චර ඇවිදින්න ඇතිද? ඉස්සර බොහෝ අය සිරිපාදේ වන්දනාවේ ගියේ මේ පාරෙන්. මේ තියෙන්නේ කදිරේෂන් කෝවිල. අපි ටවුමේ අය සල්ලි එකතු කරලා මේ කෝවිලේ පූජාවක් පවත්වනවා. ඈත ඉඳන් මිනිස්සු ඇවිල්ලා මෙතැන වන්දනා කරනවා.සිරිපාදේ වන්දනා කාලේ ඉවර වුණ ගමන් වහිනවා. එතකොට ආයෙමත් මේ ඔක‍්කෝ ම ජලාශයට යට වෙනවා. අපේ ගම්වල මතයක් තියෙනවා ජලාශය හි‍ඳෙන්න පෙරත් ආයෙත් ජලාශය වතුරෙන් පිරෙනවා සමඟත් කාව හරි බිලි ගන්නවා කියලා. මේ පාරත් ජලාශය හිඳීගෙන යද්දි තරුණ ළමයෙක් ගිලිලා මැරුණා. පේනවා නේද ජලාශයේ තැනින් තැන වැලි මතුවෙලා තියෙනවා. අපි මේ වැලි එකතු කරලා පහුගිය කාලේ හොඳ ගාණක් හොයා ගත්තා. නමුත් දැන් ඒක තහනම් කරලා තියෙන්නේ. ඉස්සර අපි කිරි බෝතල් අරගෙන ටවුමට එනවා විකුණන්න. සිංහල දෙමළ මුස්ලිම් මිනිස්සු හරිම සහයෝගයෙන් ඒ කාලේ මේ නගරයේ ජීවත් වුණේ.” ආරුමුගම් රාමයියා පවසන්නේ තමන්ට මතක ඇති අතීතයයි.එක්දහස් නවසිය දාහතේදි ඉඳිකර ඇති කදිරේෂන් කෝවිලත්, බුදුපිළිම වහන්සේත් දිරාපත් වූ බෝධින් වහන්සේත් මුස්ලිම් පල්ලියේ නටබුන් ආදි සියල්ල එකට එක්ව පවසන්නේ එදා නගරයේ තිබූ එකමුතුවයි. කළුගලින් නිමවා ඇති කෝවිලේ සිංහල මෝස්තර සම්ප්‍රදායේ මල්කම් ලියකම් ආදිය අදත් පැහැදිලිව පෙනේ.එකල එනම් එක්දහස් නවසිය පනස්ගණන් වලදි සිරිපා යන වන්දනා නඩ සමඟ ගිය අයෙකු කළගෙඩියකට මුදල් එකතු කරමින් මේ ම‍ඟෙහි ගොස් ඇත. පැරැණියන් ඔහු හඳුන්වන්නේ කළගෙඩි සාමි නමිනි.ගැමියෝ සිඳීගිය ජලාශය මතින් මතුව පෙනෙන පැරැණි නගරයේ තිබූ දෑ පිළිබඳව බොහෝ දේ පවසති. ඒ සියල්ල එකින් එකට එකතු කරමින් දෑස් වසාගත් විට හරි අපූරු නගරයක් සිතේ මැවේ. මේ වියළි කාලගුණය තවත් මාස කිහිපයකින් ගෙවී යනු ඇත. වැහිපොද එක දෙක වැටී දින ගණනක් එක දිගට වැස්ස ඇද හැලෙද්දී මේ පෙනෙන නටඹුන් සියල්ලම යළිත් ජලාශය පතුලේම සැඟවී යනු ඇත.හිරු බැස යන්නේ සෙමෙනි. ඡායා මාත්‍රයක් ලෙස පෙනුණු සිරිපා කඳුවැටිය දැන් මීදුම අස්සේ සැඟවී හමාරය. ඈත කඳුවැටි අතරින් සෙමෙන් ගලා බසින මස්කෙළි ඔයට වැටුණ අවුරැල්ලේ එළිය ද මැකී යමින් පවතී. පැරැණි මස්කෙළි නගරය දෙස බලා හිඳින නව මස්කෙළි නගරය කාර්යය බහුලය. නටඹුන් නගරය දැකීමට පැමිණි ඈයෝ ජලාශයේ තැනින් තැනට මතුව ඇති පාරවල් ඔස්සේ යළිත් නව නගරයට යති. අපි ආරුක්කු පාලම ළඟ මොහොතකට නැවතුණෙමු. අවට බැලූ විට පෙනෙන්නේ වියළී ගිය තණපත්, පඳුරු හා ශාක විශේෂය. සිඳීගිය මස්කෙළිය ඔයේ තැනින් තැන වැලි මතුව ඇත්තේය.“මේ වැලි ගොඩ දානව නම් හොඳයි. එතකොට වතුර රැ‍ඳෙන ප්‍රමාණයවැඩියි. ඒ වගේ ම තමයි මේ බලන්න මිනිස්සු කොච්චර මේ පරිසරය නාස්ති කරල ද කියලා.”ආනන්ද මහතා එපමණක් කියා නිහඬ විය.අපි අවට බැලුවෙමි. ඈතින් හිඳ බලන විට නම නොදන්නා මල්යාය අතරින් මතුව පෙනෙන කෝවිල, බුදු පිළිමය ආදි මෙන් ම අනෙකුත් නටඹුන් අතරින් පෙනෙන සොඳුරු බව එහි නැත. ඇත්තේ පරිසර විනාශයක් පමණි. පොලිතින්, ප්ලාස්ටික් බෝතල් ආදි දිරාපත් නොවන කුණු කන්දල් රාශියක් විසින් පරිසරයේ සොඳුරු බව මකා දමා තිබීම කනගාටුවට කරුණකි.(ලක්ෂපාන මස්කෙළිය, මා උස්සාකැලේ සංචාරයකින් පසු)ඉනෝකා සමරවික්‍රමඡායාරූප - සුදම් ගුණසිංහඉතිරිව ඇති මුස්ලිම් පල්ලියේ කොටසක්සිඳී ගිය ජලාශ බිමේ ක්‍රිකට් ගසන දරුවෝහිඳුණු ජලාශය මල් යායක් වීආරුක්කු පාලම මතින් දිවෙන පැරණි නගරයේ ප්‍රධාන පාර ඈතින් පෙනෙන්නේ කෝවිලයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=as1403163</link>
    <topic>රටවල් 54කට මත්කුඩු බෙදූ කුඩු ‘කොටා’ අල්ලයි</topic>
    <author>රෝහණ ආරියරත්න</author>
    <content>රටවල් 54කට මත්කුඩු බෙදූ කුඩු ‘කොටා’ අල්ලයිමැක්සි‍කෝවේ හා ඇමෙරිකා එක්සත් ජනපදයට මහත් හිසරදයක් බවට පත්වී සිටි වකීන් ‘එල්චා‍පෝ’ ගුස්මාන් අල්ලා ගැනීම අතිවිශාල ජයග්‍රහණයක් ලෙස දෙරටේ පාලකයින් හා ජනතාව පමණක් ‍ෙනාව මත්උවදුරින් දුක්විඳින ලෝකයේ සෑම රටකම අතිවිශිෂ්ට ජයග්‍රහණයක් ලෙස සැලකේ.‘'එල්චාපෝ” යනු “කොටා” යන අර්ථය දක්වයි. ඔහුට එම අන්වර්ථ නාමය හිමිවූයේ ඔහු අනෙක් අය සමඟ සසඳන විට උසින් අඩු නිසාය. උසින් අඩු වුවත් ඔහු මත් කුඩු ජාවාරම්කරුවන් අතර මුල් තැන ගන්නා කෝටිපතියෙකි. ෆෝබ්ස් සඟරාව මඟින් වර්ෂයක් පාසා ප්‍රකාශයට පත්කරන ලොව වෙසෙන ‍කෝටිපතියන් අතරට ඔහුගේ නම ද එක්කර තිබීමෙන්ම මත්කුඩුවලින් ඔහු අති විශිෂ්ට ගණයේ ධනපතියකු වූ අන්දම පැහැදිලි වේ.වකීන් “එල්චාපෝ” ගුස්මාන් සිනාලෝවා මත්කුඩු සංවිධානයේ ප්‍රධාන විධායක නිලධාරියා හෙවත් “‍ෙලාක්කා” ලෙස සැලකෙන අතර මැක්සිකෝව, ඇමෙරිකා‍ව ඇතුළු මත්කුඩු නිසා මහත් අපහසුවට ලක්වී සිටින රටවල් රැසකට පමණක් නොව ජාත්‍යන්තර අධිකරණයට පවා “ඕනෑකර තිබෙන” චරිතයක් විය.ඔහු අල්වා අධිකරණය ඉදිරියට පමුණුවා දඬුවම් ලබාදීම කාහටත් අවශ්‍යව තිබිණි. එහෙත් එය ඉතාම අසීරු කරුණක් විය. මීට පෙර ඔහු රැඳී සිටි කුලියාකන් හි පිහිටි නිවසක් හමුදාව විසින් වට කරනු ලැබූ නමුත් එම නිවසට සම්බන්ධව තිබූ ගුහා සංකීර්ණයක් හරහා ඔහු පැන ගොස් තිබිණ. 2001 දී හිරගෙදරින් කිලුටු ඇඳුම් ගෙන යනු ලබන ට්‍රක් රථයක සැඟවී පැනගත් දින සිට ඔහු හමුදා නිලධාරීන් බොහෝවිට මඟහැර කඳු මුදුනක සැඟවී සිටි බව වාර්තා වේ.ඔහුගේ කුඩු සෙන්පතිවරුන් අල්ලාගැනීම දැන් බුද්ධි අංශයේ හා හමුදා නිලධාරීන් ගේ උත්සාහය වී තිබේ. ඒ සඳහා එල්චාපෝ ගේ සහායකයින් අතර සිදුවන දුරකතන සංවාදවලට සවන්දීම සිදු කෙරේ. මේ අතර ගුස්මාන් ගේ ගෝලයින් 10 දෙනකු ද අත්අඩංගුවට ගෙන තිබිණ.එල්චාපෝ සැඟවී සිටි ස්ථානය හඳුනාගත හැකිවී ඇත්තේ ඔහුගේ ගෝලයකු සතු දුරකථනයක ආධාරයෙනි. පැසිපික් සාගර වෙරළ අසල පිහිටි මිරාමාර් තට්ටු ගොඩනැඟිල්ල අසල පිහිටි මුතු පැහැය ඇති තට්ටු ‍ෙගාඩනැඟිල්ලේ නිවසක ගුස්මාන් සිටින බව දැනගත් මැක්සිකානු හමුදා භටයින් විසින් එම ගොඩනැඟිල්ල වටකරන ලදී. සැප සම්පත් පිරුණු නිවසකට වඩා දුප්‍පතෙකුගේ නිවසකට සමාන වූ මෙම තට්ටු නිවාසයේ එල්චාපෝ අත්අඩංගුවට පත්වූයේ රූමත් කාන්තාවක සමඟ නිදි යහනේ සිටියදීය.කෑම පිඟානක් බිත්තර කිහිපයක් හා මත්පැන් බෝතලයක් සයනය අසල වූ රාක්කයක තිබිණ. සුපිරි වෙළඳ සැලකින් නිකුත් කළ සිලිසිලි මල්ලක් ඇඳ ළඟ තිබිණ. නිරතුරුවම AK47 තුවක්කුවක් තමා අසල තබාගැනීමට පුරුදුව සිටි එල්චාපෝ අසල මෙවර එවැන්නක් තිබී නොමැත.කාමරයේ දොර කඩාගෙන ඇතුළු වූ යුද භටයෝ ඔහු අත්අඩංගුවට ගෙන මාංචු දමා ගෙන ගියහ. මෙසේ අත්අඩංගුවට පත්වූ වොකීන් ‘එල්චාපෝ’ ගුස්මාන්ට එරෙහිව නඩු රැසක් ඇත. මත්කුඩු සංවිධානයේ නායකයා ලෙස ඔහු රඟපෑ චරිතය මීට හැමඅතින්ම සම්බන්ධ වී ඇත. කොකේන්, මරිජුවානා, හෙරොයින්, මෙතම්ෆෙටමින් ආදී තහනම් මත්ද්‍රව්‍ය රටවල් 54ක අලෙවි කිරීම ඔහුට එරෙහිව පවතින දරුණු තම චෝදනාව වන්නේය. එසේම ඔහුට විරුද්ධව නඩු පැවරීම සඳහා ඇමෙරිකාවේ චිකාගෝ, සැන්ඩියැගෝ, නිව්යෝර්ක්, ටෙක්සාස් යන නගරවල අධිකරණ නිලධාරීන් ලකලැහැස්ති වී සිටින බව ද සැලවේ.ඒ කෙසේ වෙතත් එල්චාපෝ අල්ලා ගැනීමෙන් ලෝක‍යක් වටා පැතිර පවතින මත් උවදුර අවසන් වෙතැයි කිසිසේත් නොසිතිය යුතු බව මැක්සිකන් හා ඇමෙරිකන් අධිකරණ නිලධාරීහු පවසති. නමුත් ගුස්මාන් අත්අඩංගුවට පත්වීමෙන් සාමාන්‍ය මැක්සිකන් ජනතාව මහත් ප්‍රීතියට පත්ව සිටින්නේ ඔහු හා ඔහුගේ ගෝලයින් අතින් සිදුවන අපරාධ බෙහෙවින් අඩුවීම නිසාය.රෝහණ ආරියරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=as1403164</link>
    <topic>යතුරු පැදිය පදවමින් සිඟිත්තාට කිරි දුන් මවට පොලිස් අවවාද</topic>
    <author>රෝහණ ආරියරත්න</author>
    <content>යතුරු පැදිය පදවමින් සිඟිත්තාට කිරි දුන් මවට පොලිස් අවවාදකාන්තාවන්ට සීමා වූ කුඩා මෝටර් සයිකලය මොපෙඩ් යනුවෙන් හැඳින්වේ. මෝපෙඩ් මෝටර් සයිකලයේ ගමනක් යන ගමන් තම 18 මසැති දරුවාට මවු කිරි පොවන මවකගේ දර්ශනයක් දුටුවහොත් ඔබ තුළ ඇතිවන හැඟීම කුමක් ද?මේ ඡායාරූපය ජංගම දුරකතනයකින් ගනු ලැබු නිසා මඳක් අපැහැදිලි වුවත් සිදුවන දේ සිතා ගැනීමට හැකි වනු ඇත.චීනයේ හෙනාන් පළාතේ මහමාර්ගයකදී මෙසේ මොපෙඩ් සයිකලය පදින අතරතුර තම 18 මසැති සිඟිත්තා උකුළේ රඳවාගෙන කිරි පොවන ආකාරය පැහැදිලිව දැකගත හැකිය. එම කාන්තාව එක් අතකින් දරුවාට කිරි පොවන අතර අනෙක් අතින් මොපෙඩ් සයිකලය පැද යනු සේයාරුවේ දිස්වේ.මේ දර්ශනය දුටු පොලිස් නිලධාරීන් වහා ඇය නවත්වා ඇය දරුවාගේ ජීවිතය පමණක් නොව පාරේ සිටින සෙසු අයගේ ද ජීවිතවලට ද තර්ජනයක් වන බව තරයේ කියා අවවාද කර යැවු බව වාර්තා වේ.යළි මෙවැන්නක් කළහොත් ඇයගේ මොපෙඩ් යතුරුපැදිය රාජසන්තක කරන බවට ද පොලිස් නිලධාරීන් ඇයට තර්ජනය කර ඇත.රෝහණ ආරියරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=as1403165</link>
    <topic>සුදු තල්මසුන්ට නරක දසාවක්</topic>
    <author/>
    <content>සුදු තල්මසුන්ට නරක දසාවක්සුදු තල්මස්සු කවදත් උත්තර ධ්‍රැවයට ආසන්න මුහුදේ ඉතා සතුටින් ජීවත්වන සත්ත්ව කොට්ඨාසයකි. ඉඳහිට කඩා පනින හිම වලසකු මිස උන්ගේ ජීවිතයට තර්ජනය ගෙන එන වෙනත් යමක් එහි නැත්තේය. එහෙත් දැන් සුදු තල්මසුන්ගේ ඒ සතුට මදින් මද හීන වී යෑමට හේතු වී ඇත්තේ මිනිසුන්ට පෙන්වා මුදල් ඉපයීමට උන් අල්ලා ගැනීමේ මෙහෙයුම් ක්‍රියාත්මක වීම නිසාය.රුසියානුවෝ මේ තල්මසුන් හඳුන්වන්නේ ‘සුදු පැහැති සතා’ යන අර්ථය ගෙනෙන බෙලුගා යන නමිනි. උත්තර ධ්‍රැවයට ආසන්නයේ පිහිටි උතුරු රුසියානු ගම්මානයක් වන නිල්මොගුවා හි වැසියෝ මේ බෙගුවා තල්මසුන් සිය ගණනක් සෑම වසරකදීම වට කරති. එලෙස වට කරන තල්මසුන් රෑන් පිටින් රට අභ්‍යන්තරයට රැගෙන එති. එසේ රැගෙන එන සතුන් මින් මැදුරුවලට හා මත්ස්‍යාගාරවලට ගාල් කර උන් මිනිසුන් පිනවීම සඳහා පුරුදු පුහුණු කරති.ඇතැම් තල්මස්සු රංගනයේ යෙදෙති. තවකෙක් චිත්‍ර අඳිති. තවකෙක් විවිධ හරඹ පාති. ගිනි වළලු මැදින් විවිධ පුවරු උඩින් පන්නති. දරුවන් හා කාන්තාවන් ලවා අතපත ගාවති. සිප ගනිති. තව තල්මසෙක් චිත්‍ර අඳිති. තොප්පි දමාගෙන නවතී. මේ සියලු කාර්ය අයත් වන්නේ සත්ත්ව හිංසනයටය. එහෙත් වඩාත්ම බැරෑරුම් වී ඇත්තේ උත්තර ධ්‍රැවයේ දී වටකර ගත් තල්මසුන් රෑන රට මැදට ගෙන එන අතරවාරයේ උන්ගෙන් වැඩි සංඛ්‍යාවක් මියයෑමය. උත්තර ධ්‍රැවය ආසන්නයේ දී කොටුකර ගත් 100 කින් පමණ යුතු තල්මසුන් රෑනකින් රට මැදට එද්දී දිවි රැකෙනුයේ කීප දෙනකුගේ පමණි.තල්මසුන් ඇල්ලීම බලපත් මත සිදු කෙරෙන අතර ආපසු එන ගමනට අඩුම වශයෙන් හය මසක්වත් ගත වේ. මෙලෙස අල්ලාගත් තල්මසුන් දෙදෙනකු අතරින් දිවි රැකෙනුයේ එකකුගේ පමණක් බව ද පැවැසේ. එසේම අල්ලා ගත් තල්මස්සු බොහොමයක් ආහාර ගැනීම ප්‍රතික්ෂේප කිරීම නිසා ද මරණයට පත්වෙති.දත් සහිත බෙලුගා තල්මස්සු ශරීර ප්‍රමාණයෙන් කුඩාය. උන් ලොව පුරා 40000 ත් 80000 ත් අතර සංඛ්‍යාවක් වෙසෙතැයි ඇස්තමේන්තු ගතව තිබේ. මිනිස් ආශ්‍රයට ප්‍රිය මේ අහිංසක සත්ත්ව කොට්ඨාසය මෙලෙස රෑන් පිටින් කොටු කිරීම නිසා වඳවීමේ තර්ජනයකට මුහුණ පා සිටිති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=as1403166</link>
    <topic>චීනයේ බිලිඳු ජාවාරම ජ‍යටම</topic>
    <author>- දීපා</author>
    <content>චීනයේ බිලිඳු ජාවාරම ජ‍යටමචීනය ලොව වැඩිම ජනගහනයකින් යුතු‍ රටය. වත්මනෙහි එරට ජයටම සිදුකෙරෙන බිලිඳුන් පැහැර ගැනීම සහ ජාත්‍යන්තර බිලිඳු ජාවාරම එරටට මහත් හිසරදයක් වී තිබේ. මෙහි අලුත්ම තොරතුර වාර්තා වූයේ පසුගියදා එරට මහජන ආරක්ෂක අමාත්‍යංශය මගින් රටපුරා ක්‍රියාත්මක කළ මෙහෙයුමකදී හොර රහසේ රටින් පිටමං කිරීමට සැලසුම් කර සිටි බිලිඳුන් 387ක් හා බිලිඳු ජාවාරමුන් 1094ක් අත්අඩංගුවට ගැනීමය.ජාවාරම්කරුවන් ජාත්‍යන්තරව බිලිඳුන් විකිණීම සඳහා උපයෝගී කරගත් වෙබ් අඩවි 4ක් ද ඒ සමගම හඳුනාගෙන තිබේ. දරුකමට හදා වඩා ගන්නා බව අඟවමින් බිලිඳුන් මිලට ගෙන මෙලෙස ජාවාරමට යොදා ගැනීමට එරට ක්‍රියාත්මක වන එක් දරු ප්‍රතිඵත්තිය සහ ජනගහනය සීමා කිරීමේ නීති රීති ද හේතු වී ඇතැයි වාර්තා වේ. සම්ප්‍රදායිකව පිරිමි දරුවන් සඳහා වන කැමැත්ත නිසා ජාත්‍යන්තර බිලිඳු ජාවාරමේදී වැඩිපුරම ගැහැනු දරුවෝ විකිණෙති. එසේ නොවුණ‍හොත් ගැහැනු දරුවන් අත්හැර දැමීම හෝ කළල අවස්ථාවේදීම ගබ්සා කිරීම සිදුවේ. එරට ගම්බදව පවතින දුප්පත්කමද ජාත්‍යන්තර බිලිඳු ජාවාරම්කරුවනට හොඳ මුදල් උල්පතක් වී තිබේ.චීනය දැන් ජාත්‍යන්තර බිලිඳු ජාවාරම මැඩීම සඳහා දැඩි නීති රීති හඳුන්වා දී තිබේ. ඒ අනුව දරුවන් විකුණන මවුපියන්ට දැඩි දඬුවම් පැමිණවෙන අතර දරුවන් මිලදී ගන්නා අයටද දඩුවම් කෙරේ. ජාත්‍යන්තර බිලිඳු ජාවාරමේදී බිලිඳකු යුආන් 21600කට ( ඩොලර් 3600) විකිණේ.- දීපාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=as1403167</link>
    <topic>මුහුණට මුහුණක් දමා යළි ඉපදුණු මිනිසෙක්</topic>
    <author>දයා ඩී. ෆොන්සේකා</author>
    <content>මුහුණට මුහුණක් දමා යළි ඉපදුණු මිනිසෙක්ඉපැදුණු දා සිට ඔහුගේ මුහුණ විරූපිය. ඇසක් නොපෙනේ‍. මුහුණ පැත්තක් ඇද වෙලා ය. හරියටම අමනුස්සයෙක් යකෙක් වගේ ය. දරුවාගේ මුහුණ මුලින් ම දුටු වේලේ අම්මාගේ හදවත හඬා වැටුණේ ය. ඔහුගේ වැසී ඇති දකුණු ඇසි පිය හා ඉදිමුණු උඩුතොළ දුටු ඇය මවක වශයෙන් ලද හැකි දරුණුම වේදනාවෙන් පෙළෙන්නට වූවා ය.1975 ජනවාරි 30 උපන් ඔහුට නම තැබුණේ ජෙරොම් යනුවෙනි. ඔහුට පාසල් සමය භයානක අවදියක් වූයේ“යක් පැටියෙක්, යක් පැටියෙක් ළමයි බියවී කෑගැසූහ.පාසල් සමයේ දී හා තරුණ වියේ ද ඔහුගේ හිතවතා හා සහායකයා වූයේ වැඩිමල් සොයුරු ලුඩොවයික් ය. සමාජයේ සම වයසේ දරුවන් ගෙන් මෙන් ම මහ මඟදී බස් රියේ ද බොහෝ දෙනා උසුළු විසුළුවලට ලක්වූ ජෙරම් ගේ විරූපී බව ඔහුට මහත් සිත්වේදනාවක් විය.මෙසේ වසර 32 ක් වනතුරු විරූපී යකෙකු මෙන් ජීවත් වූ ඔහුගේ සහායට සිටියේ මව වූ ආර්ලට් හා සොයුරු ලුඩොවයික් ය.ජෙරම් ගේ විරූපී මුහුණේ බර දැනුණේ ඔහුට පමණක් නොවේ. මවට ද ඒ බර ඉතා තදින් දැනී තිබිණ. මේ විරූපී මුහුණ හදා ගන්නට ඇත්නම් යැයි ඇය නිරතුරුව කල්පනා කළා ය.පැරිසියේ ස්ටේල් හි හෙන්රි බොන්ඩෝර් රෝහලේ ප්ලාස්ටික් සැත්කම් අංශයේ ප්‍රධානි දොස්තර ලොරේන්ට් ලැන්ටේරි ඇයට හමුවූයේ මේ සෙවීමේ ප්‍රතිඵලයක් වශයෙනි. ඔහු මෙවන් සැත්කම් කර පළපුරුද්දක් ඇති වෛද්‍යවරයෙකි.“ඩොක්ටර් මට නළුවෙකුගෙ මුහුණක් ඕන නෑ. මට හොඳ මුහුණක් දෙන්න. එච්චරයි මට ඕනෑ.”ජෙරම් දොස්තර ලැන්ටිරි ඉදිරියේ බැගෑපත් විය.“ඉන්න දරුවා මේක එච්චර ලේසි වැඩක් නෙවෙයි. ඔයා කැමැති ද ඔයා ගෙ මූණ වෙනුවට වෙන කාගෙ හරි මූණක් ගන්න. හැබැයි ඒකටත් ටික කලක් ඉන්න වේවි. ඔයාට මූණක් පරිත්‍යාග කරන්න කවුරු හරි හම්බවෙනකං.දොස්තර ලැන්ට්රි කීයේ අමුතුම කතාවකි. මේ සඳහා මොළය මැරු‍ණු ජීවත්වන අයෙකු හමු විය යුතුයි. එසේම ඔහුගේ නෑදෑයන් එය පරිත්‍යාග කිරීමට කැමැති විය යුතුයි.මුහුණ කියන්නේ ශරීරයක විශාලම ඉන්ද්‍රීය බව දොස්තර විස්තර කළේ ය. එය වකුගඩුවක් හදවතක් බද්ධ කරනවා වගේම වැඩක්. හරිම සංකීර්ණය‍ දොස්තර ලැන්වරි ජෙරමිගේ විරූපී මුහුණ සැත්කමක් මගින් හදාදෙන්නට පොරොන්දු වීමට ඔහුට අස්වැසිල්ලක් විය.ඒ සඳහා ජෙරම්ට පරීක්ෂණ ගණනාවකට මුහුණ දෙන්නට සිදුවිය. ඔහුට ලැබෙන මුහුණේ ඔහුගේ මුහුණට හා හමට ගැළපෙන එකක් විය යුතු ය. මාසයක් ගත විය. දෙකක් තුනක් හතරක් ගතවිය. අවසානයේ 2010 ජූනි මාසයේ දොස්තර ලැන්ටිරිට සාර්ථක පිළිතුරක් ලැබිණ.එහෙත් මුහුණ ලබාදෙන්නාගේ නම රහසිගතව තබාගැනීම ප්‍රංසයේ නීතිය විය. මුහුණ ප්‍රදානය කරන්නා වාසනාවකට මෙන් ජෙරම්ගේ වයසේ ම අයකු විය. ඔහු අනතුරකින් මොළය මිය ගිය අයෙකු වීම ද ජෙරම්ට වාසියක් විය.2010 ජූනි 27 වෙනිදා ඔහු සිය විරූපී මුහුණ අවසාන වරට දැකගත්තේ කැඩපත හරහා ය.දොස්තර ලැන්ටරි ගේ කණ්ඩායම මියගිය අයගේ මුහුණ සම ක්‍රම ක්‍රමයෙන් ගලපා ගැනීම මුලින් ම සිදුකළේ ඉතා පරිස්සමිනි. එසේ එය ගලවාගන්නට පැය හයක් ගතවිය. ඉන්පසු මුහුණ හම එළෙසින් ම අයිස් මත තැබීය. ඒ මුහුණට ලැන්ටරිගේ මුහුණේ නහර ස්නායු ආදිය යළිත් සවි කරන්නට තවත් පැය හයක් ගතවිය. හම ජෙරම්ගේ මුහුණ ඇටකටු මතට සවි කළේ ඉන්පසුවය. පැය දහ හතරක සැත්කම අතරතුර ජෙරම්ගේ මුහුණ වෙනස් විය. එහෙත් ඒ මුහුණ ජෙරම්ගේ ශරීරය විසින් ප්‍රතික්ෂේප කරාවි ද යන්න මීළඟට පැනනැඟුණු ගැටලුව ය.තවත් බියජනක ගැටලුවක් වූයේ මුහුණට ඇස් දෙකේ නහර බද්ධ කිරීම ය. කඳුළු ගලන නහර ඇසිපිය නාසයේ හරි හැටි සවි කිරීමට දොස්තර ලැන්ටරිගේ කණ්ඩායමට ඉතා ප්‍රවේශම් විය යුතු විය.සැත්කම සියයට 90% ක් සාර්ථක වුව ද සියයට සියයේ සීමාවට තවත් දුර යා යුතු විය. ඒ සඳහා තවත් සතියක් ගතවිය. සතියකට පසුව ජෙරම් කැඩපත ඉදිරියේ සිය මුහුණ බැලීය. එහෙත් ඔහුට තාමත් සිනාසිය නොහැකි විය. ඔහු සිය සතුට පළකළේ දෑතේ ම මාපටඇඟිලි ඔසවමිනි. තවත් සතියකින් ඔහු ඉදිරියට තැබ‍ු කැඩපතේ සටහන් වූයේ වෙනත් මුහුණකි. එය කඩවසම් තරුණයෙකුගේ මුහුණක් නොවේ. එහෙත් තිබූ මුහුණේ හැටියට මෙය ලස්සන යැයි ජෙරම්ට හැඟිණ. එහෙත් වෛද්‍යවරුන්ගේ මතය අනුව ඔහු තවත් ඖෂධ ලබාගත යුතු විය. උදෑසනට පෙති අටක් හා රාත්‍රියට පෙති පහක් ලබාගත යුතු වූයේ ශරීරයේ ප්‍රතිශක්තිකරණය සඳහා ය. ඔහුගේ කටහඬ මදක් වෙනස් විය. ඔහුට ඇසිපිය හරියාකාරව ගැසීම ද ප්‍රශ්නයක් විය. ඒවා ක්‍රමක්‍රමයෙන් හරියායුතු විය.බස් රියේ දුම්රියේ යන එන ඔහු ගැන කිසිවකු ඉස්සර තරම් ඕනෑකමින් බැලුවේ නැත. හරියටම හරි නොගියත් ඔහුගේ විරූපී බව ඔහුට නම් දැන් සුරූපීය.දොස්තර ලැන්ටිරි සතුටු වූයේ මෙය ඔහුගේ සාර්ථකම ප්ලාස්ටික් සැත්කම නිසාය. එහෙත් තවමත් ජෙරම්ට සිනාසිය නොහැකි ය‍. මුහුණ මාංශ පේශීන් ඔහුට අවශ්‍ය විදිහට හැඟීම් ගත කළ නොහැකි නිසා ය.“ඒත් මං හදවතින් සිනාසෙනවා අනුන්ට පේන්න සිනාවෙන්න මට බෑ. ඒත් මං සිනාසෙනවා කාටත් නොපෙනී. මං අද සතුටින් ඉන්නේ කීව ද ඔහුට තවත් වසර ගණනාවකට නොකඩවා බෙහෙත් ගැනීමට සිදුව ඇත. දැන් ඔහුට මිනිසෙකු ලෙස සමාජයට මුහුණදිය හැකි ය.” ජෙරම් පවසයි.රීඩර්ස් ඩයිජස්ට් ඇසුරෙනි.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=as1403168</link>
    <topic> නදී ගැන අයිතිවාසිකම් කියන්න ඒ අයට ලැජ්ජා නැද්ද?</topic>
    <author/>
    <content> නදී ගැන අයිතිවාසිකම් කියන්න ඒ අයට ලැජ්ජා නැද්ද?විඩාපත් සිරුර ඉල්ලා සිටින්නේ දිය බිඳුවක සිහිලසක් තේ කෝප්පයක උණුසුමක් පමණි. එහෙත් නිවෙස අඳුරින් වෙළී තිබීම නිසා විමල් රෙදි ‍සාප්පුව වෙත හැරුණේය. ලාලනී යමක් මසමින් සිටියි.“තවම වැඩද?Óයි ඔහු ඇසුවේ ද වෙහෙසකර හඬිනි.හිස ඔසවා බැලූ ලාලනී “නැතුව ඉතිං... මොකද උදව්වට කියල හරි හමං කෙනෙක් ඉන්න එකක්යැ..Óයි කියාගෙන ගියාය. එහි ගැබ්ව තිබූ නොරුස්නාසහගත බව හැඳිනගත්ත ද ඔහු කෝපයට පත් නොවීය.දියණියගේ සරසවි ගමන උදෙසා ඇය ‍ෙකාතරම් වෙහෙසෙන්නේ ද යන වග ඔහු හොඳින් දනියි.“ගෙදර ගියාද?Óයි අසා ඇය නැවතත් මසන්නට වූවාය.“ඔව්. අම්මටත් ටිකක් සනීප මදි..”“ඔය තාත්ත නැති සාංකාව. දෙන්න සමඟියෙන් හිටියනේ... අම්මට උහුලගන්න බැරිව ඇති තාත්තා නැති පාළුව..”විමල් සුසුමක් හෙළුවේය.“මෙහෙ ඇවිත් ඉන්න කිව්වට අහන එකක්යැ..”“ඕගොල්ලන්ගෙ අම්මගෙ හිතුවක්කාරකම තමා නදීටත් තියෙන්නෙ..”කුමක් කිව යුතු දැයි නිශ්චය කොටගත නුහුණුව අතරමං වූ විමල් නළල පිරිමැද්දේය.“නංගි කැම්පස් තේරිලා කිව්වහම වෙන සහෝදරියක් නං එන්නෙ ඉගිළිලා..”“ලොකු දුව එන්න බෑ කීවෙ නෑ ලාලනී ගෝතමී කැමති වුණේ නෑ දුවව එවන්න”ලාලනී දෙබැම ඉහළ නංවා දෑස මහත් කළාය.“ගෝතමී ද නදීගෙ අම්මා..”විමල් නිහඬව හිඳගත්තේය.“මේක හරි වැඩක්නෙ.. තාත්තට බැරිද තමුන්ගෙ දෝණියන්දැව එක්ක එන්න... ගෝතමීට හරි අමාරු ඇතිනෙ නදීව හදල වඩල.. ඔය මිනිස්සු එක රෙදි කෑල්ලක් හෝදල දීල තියෙනවද..? අඩු ගානෙ වඩාගෙන තියෙනවද නදී පුංචි කාලෙ..? දැන් මහ ‍‍ෙලාකුවට අයිතිවාසිකම් කියනවනේ ලැජ්ජ නැතිව”“දැන් ඔය පරණ කතාවලින් වැඩක් නෑ ලාලනී... කෝ චූටි දුව..?”“ෂොපින් ගියා‍‍...”විමල්ගේ දෑස දිදුලන්නට විය. ඔහු වහා නැඟී සිටියේය.“කා එක්කද?”සැමියා කෝපයට පත් වූ බව වටහාගත් ලාලනී පිළිතුරක් දෙන්නට පමා වූවාය.“කා එක්කද ගියේ?”ඔහු මෙවර පෙරට වඩා උස් හඬින් ප්‍රශ්න කළේය.“ප්‍රියන්ති එක්ක තමා යන්ඩ හැදුවෙ.. එතකොටම අර ළමයා ආවා. ප්‍රියන්තිටත් ගෙදර යන්න රෑ වෙන හින්ද...ඒ පිළිතුර කියා හමාර කරන්න ඉඩ නොදුන් විමල් නැවතත් “මොන ළමයද?” යි රළු පරළු ලෙස ඇසුවේය. ලාලනී හිස නඟා ඔහු දෙස එක එල්ලේ බැලුවාය.“සුජිත් එක්ක..”“මං ඔයාට කියල තියෙනව ලාලනී ඒ මිනිහ එක්ක ගමන් බිමන් යන්න දෙන්න එපා කියල චාපට...”“විනෝද ගමනක් ගියා නෙමෙයිනෙ.. චාපට ඕන කරන බඩු වගයක් ගන්න ගියේ..”කෝපයෙන් පුපුරු ගසන සැමියා දෙස බලා සිටීම අපහසු වූ බැවින් ඇයගේ හිස පහතට නැඹුරු විය.“ඔයාට මොළේ නැද්ද ලාලනී ටිකක් කල්පනා කරන්න? ඔය කොල්ල ඉස්සරවෙලාම කිට්ටු වුණේ නදීට... ඒක ඔයා දන්නවානේ... චාපාව දැක්කට පස්සෙ මිනිහට නදීව එපා වුණා... චාපාට වඩා ලස්සන කෙල්ලෙක් දැක්කහම ඌට චාපත් එපා වෙයිනෙ.. එක හිතක් නැති චපල මිනිහෙක්..”ලාලනී මැසිම ක්‍රියා විරහිත කළාය. තවදුරටත් මැසීමේ නිරත වන්නට තරම් නිස්කලංක බවක් නැත්තේය.“නදීව නං එපා නොවෙන්නෙ කාටද? ඒක සුජිත්ගෙ වැරැද්ද නෙමේ.. නදීගෙ කාලකණ්ණිකම..”“මොකක්ද උඹ කිව්වෙ?Óයි මුරගාමින් පෙරට පැන්න විමල් ඇයට අතුල් පහරක් එල්ල කළේය. වේදනාව උසුලාගත නොහැකිව කෑගැසූ ලාලනී වමතින් කම්මුල අල්ලා ගත්තාය. දෙකන පවා පුපුරු ගසන්නාක් මෙනි. කම්මුලේ වේදනාව මඳින් මඳ නැතිවී යනවා නිසැකය. එහෙත් සිත් රිදුම කිසි කලෙකත් තමාගේ හදවතින් ඉවත්ව නොයන බව සිතූ ඇය ඔහු දෙස බැලුවාය. විසි වසරක යුග දිවියේ ප්‍රථම වරට බිරියට පහර දුන් හෙතෙම උමතු වූවෙකු මෙන් කෑගැසුවේය.“එතකොට වැරදිකාරි ම‍ෙග් අහිංසක කෙල්ල.. අර එක හිතක් නැති චපල කොල්ලා නෙමේ... හොඳයි මං මේක ඌයි චාපයි එක්කම බලාගන්නං...”පුටුව මත ඇද වැටුණු ලාලනී හඬා වැටුණාය.“අනුන්ගෙ වාහන ඉල්ලගෙන තමුන්ගෙ වගේ රඟන මිනිහෙක් මට නම් පිළිකුල්”ඒ වචන ඇගේ ළයෙහි ඇමිණුනේය. ඔහු සුජිත් පිළිබඳව සොයා බලන්නට ඇතැයි ඇයට සිතිණ. චාපා ඔහු සමඟ යැවීමෙන් තමා වරදක් කළ බව ඒත්තු ගියෙන් ඇය නොසන්සුන් වූවාය. වහා සැමියා හඹා ගොස් වැඩි දුර විස්තර අසා දැනගන්නට ඇයට උවමනා විය. එහෙත් නැඟී සිටින්නට පවා දෙපා වාරු නැතිවාක් මෙනි. යළි යළි සිත කය පෙළන්නේ ඔහු එල්ල කළ අතුල් පහරයි.“විමල් කවදාවත් මට ආදරේ කළේ නෑ... එයා ආදරේ ‍කළේ නිර්මලාට විතරයි. තාමත් ආදරේ නිර්මලාට... අනේ අපරාදෙ මං මගේ ජීවිතේ කාලකණ්ණි කරගත්තා. අසරණ වුණ මිනිහෙක්ට උදව් කරන්න ගිහින්..Óයි සිතමින් ඇය සුසුම් ලෑවාය. තවත් කඳුළක් හෙළුවාය.යතුරුපැදියේ හඬ ඇසුණ ද ලාලනී නැඟී සිටින්නට වෑයම් නොකළාය.“ආ... අංකල්..Óයි යතුරුපැදියේ හිඳගත්වනම හිස් ආවරණය ගැලවූ සුජිත් සිනාවක් පෑවේය.එහෙත් විමල්ගේ දෙතොල'තර සිනාවක් නොවීය. යතුරුපැදියෙන් බට චාපාගේ මුවඟ මතුවූ සිනාව ද වියැකී ගියේ ය.“චාපා.. මං දවසකුත් ඔයාට කීවා මේ ළමයා එක්ක ගමන්බිමන් යන්න එපා කියල..”“නෑ තාත්තා.. මං ප්‍රියන්ති එක්ක යන්න හැදුවෙ..”චාපා ඇත්තම කීවේ බියමුසු හඬිනි.“ඔව් අංකල්.. මමමයි කීවෙ බස්වල රස්තියාදු වෙන්න ඕන නෑ කියලා..”චකිතයෙන් වුව සුජිත් යතුරුපැදියෙන් බැස්සේය.“අපේ ඇස් කන් පේනවා ඇහෙනවා.. තේරුණාද සුජිත්? අපි නිශ්ශබ්දව ඉන්නෙ සිද්ධවෙන දේවල් තේරුම් ගන්න බැරිව නෙමේ.”“ම...මට තේරෙන්නෑ අංකල් මේ මොනාද කියන්නෙ කියල” සුජිත් මහත් සේ කැලඹුණේය.“ඔය ළමයට තේරුණත් නැතත් කමක් නෑ.. හැබැයි චාපා ඔයාට තේරෙන්න ඕන. ඔයාගෙ අක්කා ආපහු ගෙදර එන්න කැමැත්තෙන් හිටියෙ සීයා නැති වුණාට පස්සෙ. අන්තිමට ඒ ළමයට මේ හැම දෙයක්ම එපා වුණේ අර තරම් දුරකට ගියේ ඇයි කියන එක ඔයාට තේරෙන්න ඕන. ඔයා පුංචි ළමයෙක් නෙමේනේ..”චාපාගේ හිස පහතට නැඹුරු විය. ඇගේ ළය තදින් ගැහෙයි. තාත්තා දෙස බලන්නට තරම් ධෛර්යයක් ඇය වෙත නැත්තේය.“සුජිත් මීට පස්සේ මෙහෙ නාවට කමක් නෑ. එක හිතක් නැති කෙනෙකුට දෙන්න ගෑනු ළමයි මෙහෙ නෑ..”තරුණයාගේ පියකරු මුහුණ අඳුරු විය. ඔහු වහා යතුරු පැදියට නැංගේය. කිසිවෙකු දෙස නොබැලූ හෙතෙම යතුරුපැදිය පණගන්වා ගත්තේය. එහි හඬ නෑසී යත්ම ලාලනී ඔවුන් වෙත ආවාය.“ඔයාට තියෙන්නෙ චාපා ඉගෙනගන්න.. මීට පස්සෙ සුජිත් එක්ක ෆෝන් එකෙන්වත් කතා කරන්න තහනම්. ආයෙත් මට මේ ගැන කතා කරන්න ඉඩ තියන්න එපා..”විමල්ගේ හඬ දැඩිය. චාපා නිවෙස වෙත ගියේ බිම බලාගත්වනමය. දෑතින් එල්ලාගත් මලු කොතරම් බරට දැනුණ ද කිවහොත් ඒවා බිම දමන්නට තරම් ඇයට සිතිණ.“අර වෑන් එක ඒ ළමයගෙ නෙමෙයිද?”ලාලනී ඇසුවේ බිඳුණ හඬිනි.“වෑන් එකක් තියා හෙලිකොප්ටර් එකක් තිබ්බත් වැඩක් නෑ ලාලනී එක හිතක් නැත්තං..Óයි කී විමල් ද නිවෙස වෙතට ගමන් කළේය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=as1403169</link>
    <topic>නෙළුම්විල</topic>
    <author/>
    <content>නෙළුම්විලකල දවස ගෙවී යන බැවින් අපි විවාහ වීමු. විවාහය පමා වූයේ ගෙයක් - දොරක් හදා ගත යුතුව තිබූ බැවිනි.අපේ මහ ගෙවල් දෙකම එතරම් ඉඩකඩ ඇති ඒවා නොවේ. අමතර පවුලකට විසීමට තරම් ඉඩක් ඒවායේ නැත. අපේ ම කියා ස්වාධීනත්වයක් පවත්වා ගැනීමට ද නොහැකි ය.අපේ මහ පවුල් දෙකම ආර්ථික වශයෙන් ද ශක්තිසම්පන්න නැත. අප දෙමාපියන් සතුව අමතර ඉඩම් ද නැත.ඒ වනවිට වසර දහයක පමණ පෙම් සබඳතාවයකින් අපි බැඳී සිටියෙමු. ගෙවල් දෙකම අපේ සබඳතාව ඉවසූහ. වැඩිහිටියන් කීවේ අපේ හොඳ කල ගෙවී යන බැවින් අප ඉක්මනින් විවාහ විය යුතු බව ය. එන හැටියට ජීවිතයට මුහුණ දිය යුතු බව ය.ටික කලක් අපි මගේ මහ ගෙදර විසුවෙමු. මා බිරියට එහි සිට රැකියාවට යෑම අපහසු විය. මේ නිසා අපි ඇගේ මහ ගෙදරට පදිංචිය මාරු කළෙමු. එහි සිට මට මගේ රැකියාවට යෑම අමාරු විය.මේ නිසා දෙදෙනාටම පහසු අතරමැදි ප්‍රදේශයක කුලී නිවෙසක් සොයා ගැනීමට අපි වෙහෙ‍සුණෙමු.පහසුකම් ඇති කුලී නිවෙසක් දෙකක් හමු වුවද ඒවා හිමිකර ගැනීමට තරම් හයියක් අපට නොවී ය. මාස කිහිපයක් තිස්සේ සොයන විට ගැළපෙන පුංචි තැනක් සොයා ගැනීමට අපට හැකි විය.ඒ වූ කලි කුඩා වෙන්දේසි ඉඩම් කොටසක බ්ලොක් ගලින් බැඳ තිබූ පුංචි ගෙයකි. හිමිකරු රට ගොස් සිටියේ ය.අපි වැඩිපුර මුදලක් ගෙවා නිදන කාමරයත් සාලයත් කපරාරු කරවා තීන්ත ආලේප කරවා ගතිමු. දොර ජනෙල් පමණක් හොඳින් වැසිය හැකි විය. හිමිකරුගේ මහ ගෙදර ද නුදුරුව තිබූ බැවින් ආරක්ෂාව ද ලැබිණි.අප මුල් මාස කිහිපය මේ කැදැල්ලේ ගෙවා දැමුවේ ලොකු සතුටකිනි. බාගෙට තනන ලද මේ කුලී නිවෙස අපට පෙනුණේ සුර විමනක් මෙනි.එහෙත් ඒ සතුට වැඩි කලක් පැවතුණේ නැත.අපේ ගෙය හතර වටින් ම තාප්පවලින් වට වී තිබිණි. හතර වටේ ම තිබුණේ ද එකම විදියේ බාගෙට හැදූ ගෙවල් ය. අප පදිංචියට එනවිට ඒවායේ කිසිවෙක් පදිංචි වී නො සිටියහ. එහෙයින් නිහැඬියාව පැවතිණ.දිනක් සති අන්තයේ උදෑසනක අපි නිවසට පිටුපස නිවෙසින් නැඟුණු මර හඬින් අපි ගැස්සී අවදි වීමු.එය ළමයකුගේ මොරදීමකි. ළමයාට කුමක් හෝ කරදරයක් වී ඇතැයි සිතූ මම වහා ඒ පැත්තට ගියෙමි.“කවුරු හරි පදිංචියට ඇවිල්ල වගේ අනේ ළමයකුට කරදරයක් ද දන්නෙ නෑ.” උණුවන හදවතක් ඇති මා බිරිය දුක්වූවා ය.ළමයාගේ අ‍ඳෝනාව ඉවරයක් නොවී ය. තාප්පය නිසා කිසිත් නොපෙනේ. ඇඟ තරමක් මහත නිසා මට එක පාරටම තාප්පයක් උඩට නැග ගන්නට ද නොහැකි ය. කෙසේ වුව ද හිතට වෙරගත් මම උඩ පැන තාප්පයේ එල්ලී එහා පැත්තට එබී බැලුවෙමි. මොට්ටැක්කිලියකින් හිස වසාගෙන සිටි කාන්තාවක් මා දැක වහා ගෙතුළට ගියා ය.ඊළඟ සති අන්තයේ උදෑසන අප ඇහැරුණේ ළමයාගේ අ‍ඳෝනාවෙනි.‍එදින මා කළේ තාප්පයට නොනැඟ එහා පැත්ත නිරීක්ෂණය කිරීමට විකල්පයක් කල්පනා කිරීම ය.තරමක් එහායින් මහෝගනී ගහක් තිබිණි. මම එහි නැඟුණෙමි.දුටු දර්ශනයෙන් මම මවිත වීමි. පියා දරුවා පසුපස පන්නමින් කෝටුවකින් පහර දෙයි. දරුවා කෑ මොර දෙයි. මව දරුවා බේරා ගන්නට හදයි. පියා ඇයට ද පහර දෙයි.ඉවසා ගත නොහැකි මම පියාට කේන්තියෙන් ක‍ෑගැසුවෙමි.‍ඔහු දරුවාට පහරදීම නවත්වා බණින්නේ කවුරුන් දැයි විපරම් කරන්නට වූයේ ය. එහෙත් ගසේ අතු පතරින් වැසී සිටි මා සොයා ගන්නට ඔහුට බැරි විය. කෝපයෙන් ඔබ මොබ ගිය හෙතෙම මෝටර් සයිකලයකට නැඟී පිට ව ගියේය.ඊළඟ සති අන්තයේ ද අපේ සංහිඳියාව දරුවාගේ කෑ ගෑමෙන් බිඳී ගියේ ය. එදින ඔහුගේ මොරදීම වඩාත් උස් හඬින් ඇසිණ.“අනේ තාත්තේ එපා! එපා! අනේ තාත්තේ එපා! අනේ අම්මේ!”දරුවාගේ යාදින්න නො ඉවසිය හැකි වූ මම තාප්පයෙන් පැන ඔවුන්ගේ මිදුලට දුව ගොස් පහර කමින් සිටි දරුවා මවෙත ඇද බේරා ගතිමි. දරුවා ද මට මුවා වී ආරක්ෂා වූයේ ය.“මොකක්ද මනුස්සයො මේ කරන්නෙ හැමදාම? පුංචි දරුවන්ට මෙහෙමත් ගහනවද? ගහන්ඩ නං ඇයි දරුවො හැදුවෙ? දරුවො කියන්නෙ සම්පතක්! අපිට දරුවො නැති හින්ද ඒ සම්පතේ වටිනාකම අපිට තේරෙනව. මේ දරුවට ගහන්ඩ එපා” දරුවන්ට ඕනෑ ගුටි නෙමේ දෙමව්පියන්ගෙ ආදරේ.” මම පියාගේ මූණ දෙස කෙළින් බලාගෙන හිත් වේදනාවෙන් කෑගෑවෙමි.ඔහු ලජ්ජාවට පත්වීමෙන් දෝ මගේ දෑස මග හැර බිම බලා ගත්තේ ය. මව හිස බදාගෙන බිම ඉඳ ගත්තා ය.“පුතේ ඔයාට රිදුණ ද?” මම ඒ රත්තරන් කොලු පැටියා තුරුලු කොට ගතිමි. ඔහු ඉකි ගසමින් මගේ උණුසුමේ ගුළි විය.“පුතේ මීට පස්සෙ ඔයාට කරදරයක් වුණොත් තාප්පෙ අයිනට ඇවිත් ‘මාමේ’ කියල මට කෑගහන්ඩ! මට ඔයාව අපේ ගෙදර අරගෙන යන්නං.පියා කෝටුව ද රැගෙන ගෙතුළට යන්නට හැදුවේ ය. මම ඔහුගේ අතින් අල්ලා මදක් නවත්වා ගතිමි.“මේ, සහෝදරය, දරුවෙක් කියන්නෙ අහිංසකයෙක්. බලන්ඩ සත්තු තමන්ගෙ පැටවුන්ට කොච්චර ආදරේද කියල. ඇයි මනුස්සයෙක් වෙලා මේ වගේ හැසිරෙන්නෙ? මීට පස්සෙ ඉවසගන්ඩ බැරි කේන්තියක් ආවොත් අර තාප්පෙට ගහන්ඩ! නැත්තං ගහකට ගහන්ඩ! මේ හුරතල් දරුවට ගහන්ඩ එපා! අපේ ප්‍රශ්නවලට දරුවො පළි නෑ.”ඉන් පසු මොහොතක්වත් නොසිටි මම වහා තාප්පයෙන් පැන ගෙදර ආවෙමි.“මං අහගෙන ඔයාගෙ දේශනාව. ඒක අහලවත් ඒ මනුස්සය හැදුණොත් ලොකු දෙයක්” මා බිරිය මා පැසසුවා ය.වාසනාවකට මෙන් ඊළඟ සති අන්තයේ අපි සැහැල්ලුවෙන් නිදා ගතිමු.“ඔයාගෙ අවවාදෙ අහල තාත්ත හැදිල වගේ” බිරිය හිනැහුණා ය.තවත් සති අන්ත කිහිපයක් නිහඬවම ගෙවී ගියේ ය. සිද්ධිය ද අපට අමතක විය.එක ඉරිදාවක අපි ළඟ පාත ‍වෙළෙඳ පොළට ගියෙමු.හදිසියේ ම ළමා අතක් මගේ අතේ එල්ලිණ. මම හැරී බැලුවෙමි. හිනාවෙන් පිරුණු මුහුණකි. ඒ අර දරුවා ය.“මාමෙ” ඔහු හිනැහීගෙන මදෙස බලා සිටියේය.“ආ පුතේ” මම ඔහුගේ හිස පිරිමැද්දෙමි.මුහුණ පර්දාවකින් වසාගෙන සිටි දරුවාගේ මව එය මදක් උස්කොට මා දෙසත් මා බිරිය දෙසත් බලා සිනාසුණා ය.“දැන් ප්‍රශ්නයක් නෑ නේද?” මට ඇසිණ.ඇය ලජ්ජාවෙන් බිම බලාගෙන කතා කළා ය.‍“මගෙ මහත්තය නරක කෙනෙක් නෙමේ. එයාට ගොඩාක් ප්‍රශ්න ආව. අපි මෙහාට පදිංචිය මාරු කෙරුවෙත් ඒකයි. පහුගිය කාලෙ බිස්නස් පාඩුවෙලා එයා හරි කේන්තියෙන් හිටියෙ. ඒකයි අපිට කරදර වුණේ.”“දැන් හොඳයිනේ”“ඔව්. දැන් ආයෙත් බිස්නස් ටික ටික හොඳයි. මහත්තයට සන්තෝසයි. එදා මහත්තය මගෙ දරුවව බේරගත්තු එකට ගොඩක් පිං.”  අනන්‍යතාව සඟවා සිටීමට කැමැති ගම්පහ ප්‍රදේශයේ සිළුමිණ පාඨකයකු විසින් යොමු කරන ලද ලිපියක් ඇසුරිනි.පාණදුරයට නුදුරු තැනකදී මගේ වාහනය එකවරම නතර විය. එහි සිටියේ මගේ පවුලේ උදවිය ය. ඒ වනවිට පස්වරු 5.30 ට පමණ ඇත.වාහනය නතර වූ තැනට කිට්ටුව ඉන්ධන පිරවුම් හලක් විය. ඒ අවස්ථාවේ දී පාරේ යමින් සිටි පාසල් ළමයි පිරිසක් අප වාහනය ඉන්ධන පිරවුම්හලට තල්ලු කර දුන්හ.‘එන්ජිම නැවතිල තියෙන්නෙ වතුර නැති හින්ද’ කිසිවකු කියනු ඇසිණ. දැම්මම වතුර දාන්න එපා! ඇන්ජිම ටිකක් නිවෙන්ඩ අරින්ඩ! ඔහු නැවත කීවේ ය.එසේ කී පුද්ගලයාම ටිකකින් වතුර පිරවීමට අපට උදවු විය.වතුර බටය හිල් වී අති බව දැන ගන්නට ලැබුණේ එවිට ය.“මේක පාස්සන්න වෙනව. මං දන්න තැනක් තියනව. යංකො එතෙන්ට’ ඔහු යෝජනා කළේ ය.අපි එහි ගියෙමු.පෑස්සුම්කරු වැඩක යෙදී සිටියේ ය. එහෙයින් පෑස්සුම්කරුට කටයුතු ලෙහෙසි වනු පිණිස අපේ උදව්කරු වතුර බටයට අදාළ ඇණ ගලවන්නට වූයේ ය.පෑස්සුම්කරු අපේ කටයුත්තට අත ගැසුවේ ‘වැඩපොළ වහල දාල ගෙදර යන්නයි මේ බලාගෙන හිටියේ යි කියමිනි. ඔහු පෑස්සුම පටන් ගන්නා විට ම අපේ උදව්කරුගේ ජංගම දුරකථනයට ඇමතුමක් ආයේ ය.“පුතාට කිරිපිටි එකක් ගේන්නලු. මං ගිහින් ඒක අරන් දීල එන්නං” කියූ ඔහු යන්නට ගියේ ය.පෑස්සුම්කරු කිහිප තැනක් ම පාස්සන්නට වූයේ ය.පෑස්සුම ඉවර වෙන්නට පෙර අපේ උදව්කරු ආපසු ආයේ ය.පෑස්සුම නිමා විය. පෑස්සුම්කරු ආයුධ අස්පස් කරන්නට වූයේ ය.මේ අතර අපේ උදවු කරු කලින් තමා විසින් ගලවන ලද වතුර බටයේ ඇණ යළි තද කරන්නට පටන් ගත්තේ ය.අපේ වැඩ කොටස නිමා වන විට රෑ 9 ට පමණ ළංවී තිබිණි.“ක‍ීය ද ගාණ?” මම පෑස්සුම්කරුගෙන් ඇසීමි.“ඔන්නොහෙ කීයක් හරි දෙන්ඩකො” ඔහු කීවේ ය.ඔහුට ගාස්තුව ගෙවූ මම අපේ උදව්කරු වෙත හැරුණෙමි.“එතකොට ඔයාට?”“මට සල්ලි එපා!” උදවුකරු කීවේ ය.“‍ඔයා පැය ගාණක් තිස්සෙ අපට ‍උදවු කළානෙ. කීයක් හරි ගන්ඩ” මම පෙරැත්ත කළෙමි.“එපා! එපා! මට සල්ලි එපා!” ‍ඔහු තරයේ කියා සිටියේ ය.සැබවින් ම ඔහු අපට ‍උදවු කර තිබුණේ ඔහුගේ මිනිස්කම නිසා ය.‍ ඒ මොහොතේ එය තේරුම් ගැනීමට බැරිවූ නිසා මුදලක් ගන්නා හැටියට මා ඔහුට බලකිරීම ගැන දැන් මට ලජ්ජා සිතේ.වාහනය නතර වූ මොහොතේ එය ඉන්ධන පිරවුම්හලට තල්ලු කර දුන් සිසු දරුවන්ටත්, එතැන් පටන් අපට මග පෙන්වමින් අවසානය දක්වා උදවු කළ ඒ උතුම් මිනිසාටත්, පෑස්සුම්කරුටත් පින් සිද්ධ වන්නට අපි පසු දින අලුයම 1.30 පමණ වනවිට නිවෙසට ළඟා වීමු. එසේ නොවූවා නම් අපට සිදුවන්නේ මහමග රස්තියාදු වීමට ය.අපට උදව් කළ උතුම් මිනිසා බණ්ඩාරගම ප්‍රාදේශීය සභාවේ මාලිංග මහතා බව පසුව දැනගතිමි.මාලිංග මහතාණනි, මේ තුති පිදුම ඔබටයි‍. ඔබට යහපත සැලසේවා!  පන්නිපිටියේ දෙපානම, විමල් ඒකනායක මහතා විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=as14031610</link>
    <topic>‘බිග් මැච් උණ’ කාලෙට අකලට පරව යන මල් කැකුළු</topic>
    <author>ඉනෝකා පෙරේරා බණ්ඩාර</author>
    <content>‘බිග් මැච් උණ’ කාලෙට අකලට පරව යන මල් කැකුළුකොළඹවිශ්‍රාමික නාගරිකහදිසි මරණ පරීක්ෂකඑඩ්වඩ් අහංගම මහතාගේජීවන අත්දැකීම්මේ ‘බිග්මැච්’ උණුසුම රට පුරා පැතිර යන කාලයයි. විශේෂයෙන් කොළඹ ප්‍රධාන පෙළේ පාසල්වල ‘බිග්මැච්’ කාලෙට වෙනම ලෝකයක් ගොඩනැ‍ඟෙනු පෙනෙයි.එය පාසලින් පාසලට වෙනස් වුව ද පොදුවේ ගත් කල අද ‘බිග් මැච්’ යනු දරුවන් බීමතින් දඟලන හා ඇතැම් විට ඔවුන් මරණයට පත්වන තැනට වැඩ සිදුවන පාසල් ක්‍රිකට් මංගල්‍යයක් බවට පත්ව ඇති බවත් නොකියා බැරිය.ඒ පිළිබඳ කතා කිරීම වටින්නේ, හැම වසරකම ‘බිග් මැච්’ උන්මාදයට අලුතින් පිරිසක් පාසල් තුළින් ම එකතු වන හෙයිනි.ලොරි, බස්, කරන්න මෙන් ම නානා ප්‍රකාර කාර්වල නැඟී ගෙන දොර ජනෙල් ද ඇරගෙන, පාරට වැටෙන සේ කොඩි වනමින් කෑකෝ ගසමින් යන පාසල් දරුවන්ට ඒ මොහොතේ අවට පරිසරය පිළිබඳ වගක් නැත.භයානකම දෙය මේ උද්වේගකර අවස්ථාවේදී දරුවන්ට ඔවුන් වටා ඇති අනතුර නොපෙනීමය.මේ වාහනවල ජනෙල් ඇරැගෙන ඒවායේ වාඩි වී කොඩි පොලු වනන ඔවුන්, විටෙක මඟ තොට යනෙන වාහනවලට ද බාධා පමුණුවමින් කරන මේ නොහොබිනා ක්‍රියා නිසා නොසිතූ ‍අනතුරු රැසකට මුහුණ පාන්නට සිදුවූ අවස්ථා රැසකි.අහංගම මහතාගේ ජීවිත කාලය තුළ, බිග් මැච් නිසා එවැනි අකල් මරණයට පත්වූ සිසු දරුවන් කිහිපදෙනෙකු‍ෙග් ම හදිසි මරණ පරීක්ෂණ පවත්වන්නට සිදුවූ අයුරු ඔහුට තවමත් මතකය.“ඇත්තටම ආපස්සට ගිහින් හොයලා බලද්දී තමයි තේරෙන්නේ මේ සමහර ළමයින්ට බිග් මැච්වලට යන වාහන දෙන්නෙත් ගෙදරින්මයි‍. ඔවුන්ගේ ම දෙමවුපියන්. ඇතැම් විටෙක තාත්තා, සංස්ථා හෝ සභාපති තනතුරක නම් ආණ්ඩුවේ වාහන පවා මේ ළමයි බිග් මැච් සඳහා අරගෙන ගිහින් තිබුණා.‍මට මතකයි මීට අවුරුදු කිහිපයකට පෙර කොළඹ ප්‍රධාන පාසලක ළමයි ‘බිග් මැච්’ සඳහා සහය දක්වන්න, ඉවක් බවක් නැතිව පැදගෙන ගිය වාහනයක් නිසා කොළඹ ටවුන්හෝල් හන්දියේදී ගැහැනු කෙනෙක් යට කළා. ඈ මඟී කාන්තාවක්. කොඩි වනන විට වාහනය දෙපස රියැදුරාට පේන්නෑ. ඒ වගේ ම ඉදිරියෙන් සහ පිටුපසින් එන වාහනත් රියැදුරුගේ දර්ශන පථයෙන් වසන් වෙනවා. එහෙම ගමන් කරමින් තිබූ බස් රථයක ගැටී, දවටගහ හන්දියේ මුස්ලිම් පල්ලිය හා පෞද්ගලික බැංකුවක් අසලින් ගමන් කරමින් සිටි කාන්තාවක් මිය ගියා. ඈ යට වූ පසුව වත් රියැදුරු දැනගෙන සිටියේ නැහැ. තමන්ගේ බසයට කාන්තාවක් යටවෙලා වග ඒ තරමට කොඩි වැනිල්ල.මේ අය හුඟ දෙනෙක් ප්‍රභූවරුන්ගේ ළමයි. ඒ මදිවාට හැම කෙනෙක් ම වගේ හිටියේ මත් පැන් බීලා. පොලිසියවත් ඔවුන්ට විරුද්ධව හරි හැටි නීතිය ක්‍රියාත්මක කර තිබුණේ නැහැ.මිය ගිය අවුරුදු 45 ක් පමණ වයසැති මේ ගැහැනු කෙනා වෙනුවෙන් සාධාරණයක් ඉටු වුණේත් නැහැ. ඈ මරණයට පත් කළ වාහනයත් නීති විරෝධීවයි ධාවනය කර තිබුණේ.නමුත් ඔවුන් කිසිවෙක් උසාවි ගෙනියන්න තරම් හයියක් ඒ අසරණ ගැහැනියට තිබුණේ නැහැ.‍එසේ ම, අවුරුදු 15 ක පාසල් සිසුවෙක් කාර් එකේ ජනේලයක් මත වාඩි වී විශාල කොඩියක් වනමින් ගමන් කරද්දී පිටුපසට ඇද වැටී මිය ගියා. ඒ, පිටුපසින් ආ වාහනයට යටවීමෙන්. කාර් එකක ජනෙල් මත වාඩි වී ඇ‍ඟෙන් බාගයකටත් වැඩිය එළියට දාගෙන යන විට වැටෙන්න ගියොත් ඇ‍ඟේ හයියට අල්ලගන්න හෝ වාරු ගෙන සිටින්න තැනක් නැහැ. පිටුපසට ඇද වැටුණොත් කෙළින් ම වදින්නෙ ඔළුව. ඒ නැතත් ඊළඟට වාහනයට හරි ඔළුව යටවෙනවා.අනික මේ වාහනය පැදවූ රියැදුරුත් හිටියේ බීලා. මේ ළමයි මත්වෙලා වැඩි වුණාම විනෝදෙට රියැදුරුටත් බලෙන් වගේ පොවපු අවස්ථා තිබෙනවා. සමහරු බලෙන් වගේ සුක්කානම අතට ගන්නවා.‍කොළඹ ඉහළම පෙළේ පිරිමි පාසලකත් මේ වගේ එවැනිම අවාසනාවන්ත සිදුවීමක් වුණා. මේ පාසලේ ළමයි බිග් මැච් ඉවර වූ ගමන් පිහිනුම් තටාකයට පනින්නේ සම්ප්‍රදායක් විදියට‍.මුළු දවසෙම කෑගහලා, දාඩිය දාලා ඒ දාඩියෙන් බරවූ ඇඳුම් සහ සපත්තු මේස් පිටින් ම පිහිනුම් තටාකයට පැනීමයි ඔවුන්ගේ සම්ප්‍රදාය. වාර්ෂිකව පුරුද්දක් හැටියට කරන මේ දේ එදත් ඔවුන් කළා.උසස් පෙළ පන්තියේ සිටි 18 හැවිරිදි සිසුවෙක් එසේ තටාකයට පැන්නට, ඔහු පිහිනීමේ සූරයෙක් නෙවෙයි‍. අනික හිටියෙත් බීලා. ඔහු කවදාවත් පිහිනුම් උගත් සිසුවෙකුත් නෙවෙයි. මරණ පරීක්ෂණයේ සාක්ෂි සඳහා මා එම පාසලේ පිහිනුම් උපදේශකවරයා ගෙන්වූවා.“පිහිනුම් තටාකයට බැසීමට පෙර හැම දෙනා ම ශරීරය පිරිසුදු කරගත යුතුයි. නැතහොත් විෂ බීජ ජලයට එකතු වෙනවා. මේ ළමයි දාඩිය කුණු දූවිලි පමණක් නොවෙයි. සපත්තු අඩියේ තැවරුණු නොයෙකුත් විෂ බීජ අපද්‍රව්‍යය ද සමඟයි වතුරට පනින්නේ. කිසි දවසක සපත්තු මේස් දාගෙන එසේ වතුරට බැස‍ීමට ඉඩ දෙන්නේ නැහැ.කිහිප දෙනෙක් ම එසේ වතුරට පැන ඒ ජලය අපිරිසුදු කරද්දී, අර පිහිනීමට බැරි සිසුවාත් අවසිහියෙන් මෙන් පැන තිබෙනවා. ඔහුට අර අපිරිසුදු වතුර පෙවි පෙවී යට ගියා. නැවත උඩ ආවා‍. කිසිවකුටත් මරු විකල්ලෙන් දඟලන සිය මිතුරාගේ අපහසුතාව පෙනුණේ නැහැ.හුස්ම ගන්නා වාරයක් පාසා ඔහුට පෙවුණේ විෂ බීජ සහිත ජලය. ඒවා ගලනාළය දිගේ, පෙණහලු දිගේ ඇදී ගියා. පෙණහලුවලට වතුර පිරුණා. වෛද්‍ය වාර්තාවලට අනුව සහ මා දන්නා පරිදි මේ දරුවාගේ මරණයට හේතුව එයයි. පිහිනීමට බැරි වුවත් ඔහු වතුරට පැන්නේ වෙරි මරගාතේ. අනෙක් අය අනුකරණය කරමින්...”පිහිනුම් උපදේශකවරයෙක් ‍නොමැති විටෙක මෙසේ පිහිනුම් තටාකයකට පැන‍ීම වරදක්. අනික නිතර ක්ලෝරීන් දමා තටාකයේ වතුර පිරිසුදු කළ යුතුයි. එසේ විෂබීජ නාශක දැමූ වෙ‍ලාවකුත් නෙවෙයි ඒ.අන්තිමේ මං තීන්දුවක් දුන්නා. අකල් මරණවලට අත වනන මෙවැනි සම්ප්‍රදායන් පාසල්වල නතර කළ යුතුයි කියලා‍.වතුරට වැටුණම පිහිනීමට නොදත් කෙනකුගේ හුස්ම හිරවෙන්න මිනිත්තු තුනක් ඇති. මොළේට ඔක්සිජන් නොගිය ගමන් මරණයට පත් වෙනවා. ඊළඟට වතුර පෙවි පෙවී පෙණහලුවලට වතුර පිරෙනවා.පාසලේදීත් මඟ තොටේදීත් මෙවැනි සිදුවීම් සඳහා හොඳට පරිසරයක් මවන කාලයක් තමයි මේ. මොකද බිග් මැච් කාලෙට විදුහල්පතිවරු - ගුරුවරු හෝ පොලිසිය එතරම් මේ ක්‍රියා තකන්නේ නැහැ.මා කියන්නේ, ප්‍රභූ පවුල්වල වුවත් සිසුන් අතින් සිදුවන මේ වැරැදි ක්‍රියා වෙනුවෙන් පොලිසිය තදින් සිටිය යුතුයි. නීතිය ක්‍රියාත්මක කළ යුතුයි. පාසල් ඇඳුමින් සැරසී එසේ බීමත්ව හැසිරීම තදබල වරදක්.විශේෂයෙන් මේ ‘බිග්මැච්’ කාලේ මේ පිළිබඳ වගකිව යුතු අයගේ අවධානය යොමු කළ යුතුයි. ආසන්නම සිදුවීම වූ, කාන්තා පාසලකට බලෙන් ඇතුළුවීමට සිසුන් පිරිසක් තැත් කිරීම සිදුවූයේත් මේ ‘බිග් මැච්’ සමය අයුතු ලෙස පාවිච්චි කිරීම නිසයි. ඒකයි මා කීවේ, පොලිසිය මේ දිනවල සිය රාජකාරිය වඩාත් සැලකිල්ලෙන් කළ යුතුයි කියලා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av1403162</link>
    <topic>Hollywood News</topic>
    <author>සුජීව තේවහෙට්ටිගේ</author>
    <content>Hollywood Newsදැනට 48 වැනි වියෙහි පසුවන සාරා ජෙසිකා පාකර් කිසිම දිනයක තම දෙපයට මේස් දමා නැතිලු. ඇය මේ බව කීවේ රූපවාහිනී චැනලයක් සමඟ පැවැත්වූ සම්මුඛ සාකච්ඡාවකදී.“මොන අපහසු වෙලාවකදි වුණත් මම නම් මේස් දාන්නෙ නැහැ. තද ශීතලක් තියෙන ශීත ඍතුවේදි පවා මම කිසිම දවසක මේස් දාල නැහැ. ඒක රැවටීමක් හැටියටයි මට හැඟෙන්නෙ. එහෙම ඉන්නකොට මගේ නියම ස්වරූපය පෙනෙනවා. මාව ඇතුළතින් දකින්න මේස් නොදැමීමේ පිළිවෙත ගැළපෙනව කියලයි මට හිතෙන්නෙ.”සාරා ජෙසිකා පාකර්, ‘සෙක්ස් ඇන්ඩ් ද සිටි’ නම් වූ ලෝක ප්‍රකට ටෙලි නාට්‍ය මාලාවේ ප්‍රධාන චරිතයක්. ඒ ඇසුරින් නිර්මාණය වන චිත්‍රපටයකට ද ඇයව තෝරා ගෙන ඇතැයි ආරංචි පැතිරී ගියත් ඒ ආරංචිවල ඇත්තක් නැතැයි ඇය කියා සිටියා.සුප්‍රකට ‘එක්ස් ෆයිල්ස්’ ටෙලිනාට්‍ය මාලාවේ ප්‍රධාන චරිතයක් රඟන සුපිරි නිළි ගිලියන් ඇන්ඩර්සන් ගේ රැඟුම් ඇතුළත් අලුත් හොලිවුඩ් චිත්‍රපටයක් ළඟදීම ඇමෙරිකාවේ ලොස් ඇන්ජලීස් හිදී තිරගතවීමට නියමිතයි. ‘සෝල්ඩ්’ නම් වූ මේ චිත්‍රපටය තිරගත වන්නේ 12 වැනි වරටත් පැවැත්වෙන ඉන්දීය චිත්‍රපට උලෙළේදීයි.ගැහැනු ළමයෙකුගේ සංචාරයක් ඔස්සේ සිදුවීම් පෙළක් දිග හැරෙන ‘සෝල්ඩ්’ චිත්‍රපටයෙන් ප්‍රේක්ෂක අවධානය යොමුකර ඇත්තේ ඉන්දියාවේ සිදුවන නීති විරෝධී ළමා වහල් සේවා ජාවාරම පිළිබඳවයි. මේ චිත්‍රපටය අධ්‍යක්ෂණය කළේ ජෙෆ්රි ඩී බ්‍රවුන්. නිෂ්පාදනය කළේ සුපිරි නිළි එමා තොම්සන්. ජනප්‍රිය ඉන්දීය නිළියක වන සීමා බිස්වාස් ද මෙහි චරිතයක් නිරූපණය කර තිබෙනවා.මේ ඉන්දියානු චිත්‍රපට උලෙළ අප්‍රේල් 8 දා සිට 13 දා දක්වා පැවැත්වීමට නියමිතයි.අරාබි රටක රජ කුමරුවකුගෙන් හොලිවුඩ්පුරයේ සුරූපිනියකට රාත්‍රී භෝජනයකට ඇරයුමක් ලැබී තිබුණා. ඇරයුම ලද ඇය, සුපිරි නිළියක සහ නිරූපිකාවක වන ක්ලෝඩියා ෂි‍ෆර්. ඇයට ලැබුණේ සුළු පටු වටිනාකමක් ඇති ඇරයුමක් නොවෙයිලු. ඒ ගැන ඈ මෙහෙම කීවා.“මට හම්බවුණේ ඩොලර් මිලියනයක් වටිනා ආරාධනයක්. අරාබි රටක සුපිරි රජ කුමාරයකුගෙන් තමයි මට මේ ආරාධනාව ලැබුණේ. ඒත් මම ඒක පිළිගත්තෙ නැහැ.” හතළිස් තුන්වැනි වියෙහි පසුවන, ජර්මන් සම්භවයකින් යුතු මේ සුරූපිනිය එලෙස ප්‍රකාශ කළේ ඇමරිකාවේ ප්‍රසිද්ධ රූපවාහිනී සංවාදාත්මක වැඩසටහනකට සහභාගි වෙමින්.ක්ලෝඩියා ඇරයුම ප්‍රතික්ෂේප කළ නිසා ඒ අවස්ථා උදාවී ඇත්තේ වෙනත් නිරූපිකාවකටයි. තමන්ට ඇරයුම් කළ රජකුමරා කවුරුන්දැයි ඇය හෙළි කළේ නැහැ. නිරූපිකාවක ලෙස ජනප්‍රියත්වයේ ඉහළ තලයක සිටිද්දී තමන්ට මෙවැනි ඇරයුම් කොතෙකුත් ලැබී ඇතැයි අය තවදුරටත් ප්‍රකාශ කළා.90 දශකයේ තිරගත වූ ‘බේසික් ඉන්ස්ටික්ට්’ චිත්‍රපටයේ රඟපෑමෙන් පසුව විචාරකයන් ඇයව හැඳින්වූයේ අනුරාගයේ සංකේතයක් හැටියට. ඒ වුණත් මේ වන විට 55 වැනි වියෙහි පසුවන ඇයට ඒ උපමාව යොදා ගැනෙන්නේ නැහැ. කෙසේ වෙතත් ෂෙරන් ස්ටෝන් නම් වූ මේ ජනප්‍රිය නිළියන්ගේ රැඟුම් මුසුවූ චිත්‍රපට හෝ ටෙලිනාට්‍ය වෙත ප්‍රේක්ෂක අවධානය නිතැතින් ම යොමු වෙනවා.ෂෙරන් ස්ටෝන් රඟපෑ අලුත් ම ටෙලි නාට්‍යය ‘ඒජන්ට් එක්ස්’ මෙහි මුල්ම කොටස පසුගියදා රූගත වුණේ වැන්කුවර් නගරයේදී.සටන් ජවනිකා සහ ත්‍රාසය ඇතුළත් වන මෙහි ශෙරන් රඟන්නේ ඇ‍‍මෙරිකා එක්සත් ජනපදයේ උප ජනාධිපතිනියක ලෙසින්. ජනප්‍රිය නිළියක වන නැතලි මැකාබී ද මෙහි ප්‍රධාන චරිතයක් නිරූපණය කරනවා.ඩැනියෙල් රෙඩ්ක්ලි‍ෆ් රඟන අලුත්ම චිත්‍රපටය වන ‘ෆ්‍රැන්කන්ස්ටීන්’ චිත්‍රපටය ගැන නොයෙකුත් තොරතුරු පසුගිය සති කිහිපය පුරාම අහන්නට ලැබුණා. මෑතකදී මේ චිත්‍රපටයේ ඩැනියෙල් නිරූපණය කළේ කුදු මිනිසෙකුගේ චරිතයක්. එය ලෙහෙසි පහසු රංගනයක් නම් නොවෙයි.මේ චරිතය නිරූපණය කිරීමෙන් පසුව ඩැනියෙල්ගේ කොඳු ඇට පෙළ ආබාධයකට ලක්වෙලා. තවමත් විසිහතර වැනි වියෙහි පසුවන ඔහුට මේ හේතුවෙන් ඔස්ටි‍යෝපති නම් වූ ප්‍රතිකාරය ලබා ගන්නට සිදුවෙලා.“මම රඟපෑවෙ වෛද්‍යවරයෙකුගේ සහායකයෙකු හැටියටයි. මේ චරිතයේ නම ඉගෝ. ඔහු කුදු මනුෂ්‍යයෙක්. මේ චරිතය නිසා මට ශාරීරික වේදනාවක් ඇතිවුණා.ඒවා නැති කර ගන්න දවස් ගණනක් ම ඔස්ටියෝපති ප්‍රතිකාරය ගත්තා.” ඩැනියෙල් පැවසුවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av1403163</link>
    <topic>මගේ පෙම්වතා අකිල හරිම ලැජ්ජාශීලියි</topic>
    <author>ගාමිණී සුසන්ත</author>
    <content>මගේ පෙම්වතා අකිල හරිම ලැජ්ජාශීලියිනිලුක්ෂි අමන්දානිලුක්ෂි අමන්දා සිල්වා දක්ෂ නිරූපණ ශිල්පිනියකි. ඇය කලා ක්ෂේත්‍රයට පිවිසෙන්නේ “විසුල අහස යට” ටෙලි නාට්‍යයේ රංගනයට එක‍්වෙමිනි. “මැදගෙදර” ටෙලිනාට්‍යයේ සසඳරා‍ෙග් චරිතය නිරූපණය කරන්නේ ද නිලුක්ෂිය. අද අප “තරුවක් සමඟ වරුවක්” විශේෂාංගයට නිලුක්ෂි එක් කරගන්නේ ඇයගේ කලා දිවියේ නවතම තොරතුරු විමසා බලන්නටය.අමන්දා කොහොමද ඔබ කලාවට එන්නේ?මම පාසල් ගියේ කොළඹ සිරිමාවෝ බාලිකා විද්‍යාලයට. පාසල් යන කාලෙ මම නර්තනය විෂයක් හැටියට හැදෑරුවා. කපිල පලිහවඩන සර් යටතේ මම Modern ballay කළා. ඉන්පසුව රොසෑන් ඩයස් මහත්මිය ළඟ නිරූපණ ශිල්පය හැදෑරුවා. බ්‍රයන් කතෝරන් මහත්මය තමයි මට නිරූපණ ක්ෂේත්‍රයෙන් ඉදිරියට එන්න උදව් කළේ.එතකොට ඔබ රංගනයට යොමු වුණේ?කැලුම් විජේසූරිය මම හොඳින් හඳුනන කෙනෙක්. එයා තමයි කැලුම් පාලිත මහීරත්න මහත්මයට මාව හඳුන්වල දීල “විසුල අහස යට” ටෙලි නාට්‍යයට මාව සම්බන්ධ කළේ. ඒ තමයි මගේ පළමු රංගනය. ඉන්පසුව තමයි මම “මැද‍ගෙදර” ටෙලිනාට්‍යයට සම්බන්ධ වුණේ.ඔබේ හිතවතුන් ක්ෂේත්‍රයේ ඉන්න අය මොනවද ඔබේ රංගනයන් ගැන කියන්නේ?මගේ සමහර රංගනයන් ඉතාම හොඳයි කියල ගොඩක් දෙනෙක් කියනව. ඒ වගේම සමහර රංගනයන් උනන්දුවෙන් කරල නැති බවත් සමහර අය කියනවා.ඔබ වඩාත්ම කැමැති රඟපෑමටද මෝස්තර නිරූපණයටද?මෝස්තර නිරූපණයට. මම දන්නකාලෙ ඉඳල ආශාවෙන් හිටියේ මෝස්තර නිරූපණ ශිල්පිනියක් වෙන්න. මගෙ රූපය ඇඟ හොඳට තියෙන කල් මට හැකි තාක්කල් නිරූපණයේ යෙදෙනවා.කොහොමද ඔබ රඟපෑමේදී චරිතයක් බාරගන්නේ?මෝස්තර නිරූපණ කටයුතුවල යෙදිල ඉඩක් ලැබුණොත් මම රඟපෑම් බාර ගන්නවා. කිසියම් නිර්මාණයක පිටපත බලලා ඒ චරිතය කරන්න මට පුළුවනි නම් මම ඒ චරිතය බාර ගන්නවා.නිරූපිකාවක් වෙන්න ඔබ හීන මැව්වද?ඔව් මම හීන මැව්වා. නිරූපණ ශිල්පිනියක් වීම තමයි මට තිබුණු ලොකුම හීනය. හැබැයි ඒ හීනය මේ තරම් ඉක්මනට සැබෑවෙයි කියල නම් මම හිතුවේ නැහැ. මේ තරම් ඉක්මනට ක්ෂේත්‍රයට එන්න ලැබීම වාසනාවක්.දැන් ඔබේ ඉලක්ක සපුරාගෙන ඉවරද?මට විශාල ඉලක්ක ප්‍රමාණයක් තිබුණේ නෑ. තිබුණු ඉලක්ක ටික සපුරාගෙන ඉවරයි.ඔබේ පෙම්වතා පිළිබඳවත් සඳහන් කරන්න?ඔහු අකිල දනුද්දර.අකිල කොහොමද ඔබට හමුවුණේ?අපි දෙන්න හඳුනාගත්ත විදිය මම කියල වැඩක් නෑ. ඒක අහන්න ඕන අකිලගෙන්. එයා තමයි ඒක ලස්සනට කියන්නේ. මම කිව්වට ඒක හරි නෑ.කමක් නැහැ ඔයා කියන්නකෝ ඒ විස්තරය?ගයාන් ශ්‍රීමාල් අයිය මම හොඳට හඳුනන Dancing Choregrapher කෙනෙක්. එයා අකිලගෙ හොඳම යාළුවෙක්. අකිල ගයාන් අයියට කියල තියෙනව එයාගෙ හිතේ මා ගැන තියෙන හැඟීම ගැන. ගයාන් අයිය මට ඒක කිව්වා. පස්සෙ මම අකිලව හඳුනගත්ත. එයා මගෙ Dancing Shows බලන්නත් ආව. අපි අපි ගැන කතා කළා. ඉන්පසුව මමත් අකිලත් ආදරය කරන්න පටන් ගත්තා. ඒ විදියටයි අපි අපිට ලං වුණේ. ඒකට ටික කාලයක් ගත වුණා.දෙමව්පියන්ගේ ආශිර්වාදය දෙන්නටම ලැබුණාද?ඇත්තෙන්ම ඔව්. අකිලගේත් අපේත් වැඩිහිටියන් දෙගොල්ලන්වම අපි දැනුවත් කළා.අකිල රංගනයට යොමු කළේ ඔබද?නැහැ. එහෙම නැහැ. අකිලගෙ එක ගතිගුණයක් තියෙනව. අපි දෙන්න හඳුනගත්තට පස්සේ එයා මොනවහරි දෙයක් හොඳට කළා නම් එයා කියන්නෙ ඒක කළේ මම නිසා කියලා. ඒ මට තියෙන ආදරේට.අකිල ළඟ තියෙන රංගනය නිවේදනය වැනි හැකියා ගැන ඔබ මොනවද හිතන්නේ?අකිල හරිම දක්ෂ කෙනෙක්. හැබැයි එයා පුංචි කාලෙ ඉඳල කිසිම දෙයක් කරල තියෙන කෙනෙක් නෙමෙයි. ගෙදර අයත් කියන්නේ එයා ඉදිරියට එන්න ලැජ්ජා කෙනෙක් කියලයි. එහෙම කෙනෙක් රංගනයෙන් සහ නිවේදනයෙන් මේ වගේ දක්ෂතා පෙන්වීම ගැන පුදුමත් හිතෙනවා. එයාට සමාජයේ මිනිස්සු කොයිතරම් ආදරේ ද කියල දැනෙනව මගතොටේ යන විට. හරිම පුදුමත් හිතෙනව මිනිස්සු එයාට දක්වන ආදරය ගැන. ඒක හරිම වාසනාවක්. එයා හරිම ලකී. එයා මගේ පෙම්වතා වීම මගෙත් වාසනාවක්.අකිලගේ මොනවගේ ගතිගුණවලටද ඔබ කැමැති වුණේ?මම එයාට කැමති වෙන්න ප්‍රධානම හේතුවක් තමයි, එයාගෙ දෙමව්පියන් මේ රටේ දැවැන්ත කලාකරුවන් දෙපලක් වෙලත් එයා හරිම සරල කෙනෙක් වීම. එයා එක්ක කතා කරන අය එක්ක එයා කතා කරන්නේ හරිම සරල විදියට. සාමාන්‍ය විදියට. ඒ සාමාන්‍යකම සරලකම නිසා තමයි මම එයාට ගොඩක් ළංවුණේ.ළඟදී විවාහ වෙන්න අදහසක් තියෙනවද?දැන්මම විවාහ වෙන්න අදහසක් නෑ. දෙන්නෙක් හමුවෙලා විවාහ වෙන්න ඉස්සර වෙලා ගෙවන කාලය හරිම සුන්දර කාලයක්. දැන් අපිත් ඒ කාලය ගෙවනවා. ඒ සුන්දරත්වය විඳිනවා.විවාහ වුණාට පසුව නිරූපණයෙන් සහ රංගනයෙන් ඉවත් වෙනවද?මගෙ කැමැත්ත තිබුණෙ විවාහ වුණාට පසුව සේරම නවත්වල ගෙදරට වෙලා ඉන්න. නමුත් අකිල කියන්නේ ඒ දේ නෙමෙයි. එයා කියන්නේ පුළුවන් තරම් කාලයක් නිරූපණයේ සහ රංගනයේ යෙදෙන්න කියලයි. නිරූපණයටත් රංගනයටත් මට හොඳ හැකියාවක් තියෙන බව අකිල කියනවා.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av1403164</link>
    <topic>‘මිසිස් පෙරේරා’ සින්දු‍ෙව් මාර ‘ගෝ’ එකක් තියෙනවා</topic>
    <author>ටානියා මෝසස්</author>
    <content>‘මිසිස් පෙරේරා’ සින්දු‍ෙව් මාර ‘ගෝ’ එකක් තියෙනවාමිහිඳු + සමිතයන්න යනවා මම ඩුබා...යි ඉන්න බෑ මට දුකායි... අම්මා කිව්වෙත් ඔය ටිකායි කොළේ වහල ගැහුවා නේද අපට මිසිස් පෙ‍ෙර්රා..... මිසිස් පෙරේරා නිසා වැලේ වැල් නැති වුණ කොල්ලො දෙන්නෙක් ගයන ශෝක ගීයක් මේ දිනවල නිතර දෙවේලේ අසන්නට ලැබෙනවා. කාටද මේ අලකලංචිය වෙලා තියෙන්නෙ කියලා හොයලා බලද්දියි දැනගත්තේ මේ අකරතැබ්බයට මුහුණ පාලා තියෙන්නේ සෑහෙන ජනප්‍රිය කොල්ලො දෙන්නෙක් නේ කියලා. වෙන කවුරුත් නෙමෙයි මිහිඳු ආරියරත්න සහ සමිත ප්‍රියාල්. ඉතින් අපි ‍ෙහායලා බලද්දී මේ දෙන්නා අපි එක්ක එකතු වුණා එයාලාට වුණු මේ අලකලංචිය ගැන කතාකරන්න.මිහිඳු - සමිත සුසංයෝගය පටන්ගැන්ම කතාකරමු...සමිත - අපි දෙන්නා මුණගැහුණේ පාර්ටි එකකදි. සුරාජ් මාපා ගේ කන්ටැක් එකකින් තමයි අපි අඳුරගත්තේ. අපි එතකොටත් සිං කරනවා වෙන වෙනම.මිහිඳු - සුරාජ්, අපේ මිත්‍රයට ඕන කළා අපි දෙන්නා ලවා සින්දුවක් කරවන්න. එයා තමයි අපිට රාජ්ව හඳුන්වලා දුන්නේ.කොහොමද මේ දෙන්නා ‘මිසිස් පෙ‍ෙර්රා'ට අහුවෙන්නේ?මිහිඳු - අපි රාජ්ව හඳුනගන්න කොටත් ඔහු ළඟ තිබුණා රෙගේ මෙලඩි එකක්. ඒක බලලා අපි කැමැති වුණා. ඊට පස්සේ ඩම් ට්‍රැක් එක අපි මනුරංගට යැවුවා. දවස් දෙකෙන් එයා අපිට සින්දුව ලියලා අපිට එව්වා. සින්දුව දැක්ක ගමන් මාව උඩ ගියා. මොකද මගේ හිතේ තිබ‍ුණේ ලව් සින්දුවක් වගේ එකක් නිසා. මනුරංගට මෙලඩි එක අහපු ගමන්ම ඔලුවට ආවේ ‘මිසිස් පෙරේරා’ කියලලු. ඒත් ඉතින් සින්දුවේ වචන ටික දැක්ක ගමන් අපිට නම් ඔළුවට ආවේ ‘මේ මොකක්ද බං මේ කියලයි’ හරි කමක් නෑ කියලා සිං කරල බලද්දි තමයි තේරුණේ මේකෙ මාර ‍'ගෝ’ එකක් තියෙනවානෙ කියලා.මිහිඳු මෙරට රොක් සංගීතයේ සුප්‍රසිද්ධ චරිතයක්ද?හ්ම්... ඔව් එහෙම කියමුකෝ. හැබැයි ඇත්තටම එහෙමද කියලා නම් මම දන්නේ නෑ.රොක් සංගීතයේ නියැළෙන අය වෙනත් සංගීත ශෛලියකට කිසිවිටෙක නොයන අන්තවාදීන් පිරිසක් බව පොදු මතයක්. මෙයට එකඟද?මිහිඳු - ඒක තමන්ගේ පෞද්ගලික දැක්ම. රොක් ආර්ටිස්ලා වෙනත් ‍දේකට යොමු වෙනවා අඩුයි කියලා මතයක් තිබුණත් ජැගර්, ස්ටීවන් ටයිලර් වැනි රොක් ලෝකයේ ප්‍රවීණයොත් වෙන වෙන සින්දු කියලා තියෙනවා.ඔබ මේ රාමුවෙන් බැහැර වුණේ ඇයි?මිහිඳු - මම කලින් කිව්වා වගේ ඒක මගේ පෞද්ගලික දැක්ම. රොක්වලට මම ගොඩක් ආස වුණාට පොඩි කාලේ ඉඳලම වික්ටර් රත්නායක වැනි ප්‍රවීණයන්ගේ ගීත අහන්න රසවිඳින්න ගත්තේ රොක් මියුසික් අහන්නත් කලින්. රොක් ආර්ටිස් කෙනෙක් කියලා ඒකටම මම සීමා වෙන්නේ නැහැ. මම රෙගේ, ශාස්ත්‍රීය වැනි සංගීත ශෛලීන්ට කැමැති නම් මම ඒවා රසවිඳිනවා.මේ වගේ සරල ගීයකින් ප්‍රොෆෙෂනල් ආර්ටිස් කෙනෙක් වෙන්න පුළුවන්ද?සමිත - සරල ගීතයකින් සංගීත ක්ෂේත්‍රයට එනවා කියලා ලොකු අදහසක් මට තිබුණේ නැහැ. මේක අපිට ලැබුණු සින්දුවක්. ඒක හොඳයි කියලා හිතුණ නිසා අපි ඒක කළා. අනික මේක සරල ගීතයක් කියලා මම නම් හිතන්නේ නැහැ. සින්දුවේ කෝර්ඩ් වර්ක් එක, සින්දුව ප්ලේ වෙන විදිහත් ගායනයත් එක්ක ගත්තහම ‘මිසිස් පෙ‍රේරා’ සරල ගීතයක් කියලා මට නම් හිතෙන්නේ නැහැ.මිහිඳු - මම දකින විදිහට නම් මේක සරල ගීතයක් තමයි. සංගීතය ගැන කිසිම දැනුමක් නැති කෙනකුට වුණත් විඳින්න පුළුවන් මේ ගීතය. මගේ යාළුවකුගේ බබාව නලවන්නෙත් ‘මිසිස් පෙරේරා’ සින්දුව කියලලු‘මිසිස් පෙරේරා’ වැඩිපුරම ලැබුවේ විවේචන නේද?සමිත - අපි බලාපොරොත්තු වුණෙත් ඒකම තමයි. නමුත් ඊට වැඩිය ලැබු‍ෙණ් හොඳ අහන්න. එහෙන් මෙහෙන් විවේචනත් ආවා. ඇත්තටම අන්තිම දවසෙත් මම මිහිඳුගෙන් ඇහුවේ “මේක කරලා අපිට මිනිස්සුන්ගෙන් ගුටි කන්න වෙයි ද දන්නෑ” කියලා. ඒත් වාසනාවට එහෙම වුණේ නැහැ.මිහිඳු - මම නම් බලාපොරොත්තු වුණේ සම සමව විවේචන හෝ ප්‍රශංසා. නමුත් සීයක් විතර හොඳ කියන කොට දහයක් විතර තමයි විවේචනය කළේ. සින්දුව රිලීස් වුණාම අහන්න වෙන කතා ගැන මම ‍බයේ හිටියේ. ඇත්තම කිව්වොත් මට වඩා සමිතයි බය වෙලා තිබුණේ. ඒත් පස්සේ තේරුණා මේ සින්දුවේ මාර ත්‍රිල් එකක්නේ තියෙන්නේ කියලා.වෘත්තියෙන් ජ්‍යොතිර්වේදියෙක් වෙන සමිත ගායකයෙක් වුණේ ඇයි?ගායකයෙක් වෙන්න ලොකු අදහසක් මට තිබුණේ නැහැ. මගේ තාත්තා ප්‍රවීණ ජ්‍යොතිර්වේදියෙක්. මම ජ්‍යොතිෂයට සම්බන්ධ වෙන්නේ තාත්තගෙන්. ඒත් මියුසික්වලට මම ආසයි. මේ ගීතය අපි කළෙත් රසාස්වාදයට හා සංගීතයට තියෙන ඇල්මට. නැතුව සල්ලි හොයන්නවත් ස්ටේජ් නඟින්නවත් බලාපොරොත්තුවෙන් නෙවෙයි.දැන් ඉතින් මිසිස් පෙරේරට රැවටිලා ඉවරයිනෙ. ඊළඟට ‍මොකද වෙන්නේ?සමිත - මගේ වෙනස් ආරෙක ආදර සින්දුවක් තියෙනවා. තව මනුරංගට කියලත් සින්දුවක් කරනවා. ඒ ගීතයේ ජනප්‍රියත්වය කෙසේ වෙතත් මිනිස්සු ඒ සින්දුවට කැමැති වෙයි කියල මට හිතෙනවා.මිහිඳු - රොක් ගීතයක් කරල තියෙනවා. ඒක ටිකක් හෙවී. හැබැයි ලස්සනයි. ඒත් චකිතය අහපු තරම්වත් මිනිස්සු මේ සින්දුව අහන එකක් නැහැ කියලා මට හොඳ ෂුවර් එකක් තියෙනවා.ටානියා මෝසස්ඡායාරූප - ටී.ආර්. මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av1403165</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාචමරි ගුරුතුමිය තම සිසුන්හට ඉතිහාස පාඩම උගන්වමින් සිටියා ය. පාඩම අවසානයේ සිසුන්ගේ දැනුම පිරීක්සා බලන අදහසින් ඇය එක් එක් සිසුවා විමසා තමා ඉගැන්වූ පාඩමෙන් ප්‍රශ්න අසන්නට වූවා ය.“රංජිත්, ඉන්දියානු දේශපාලනයට ඉතා වැදගත් වුණු, වටිනා පුද්ගලයෙක් බිහිවුණේ 1869 දී. ඔහු කවුද?” චමරි එක් සිසුවකු වෙත ඇගිල්ල දිගුකොට ඇසුවා ය. “ගාන්ධි තුමා” රංජිත් වහා නැගිට පිළිතුරු දුන්නේ ය.“බොහොම හොඳයි. දැන් ඔය ළමයා කියන්ඩ 1872 දී ඉන්දියාවේ සිද්ධ වුණේ මොකක්ද කියල.” වෙනත් සිසුවකු අරමුණු කර ගනිමින් චමරි විමසුවා ය.“ඒ අවුරුද්දෙදි ගාන්ධිට අවුරුදු 3 ලැබුවා...” පන්තියේ සිටි ඇට්ටරයකු ව‍ු ලකී තම නළ දත පෙන්වා සිනාසෙමින් පිළිතුරු දුන්නේ ය.  තම තරබාරු සිරුර මදක් අඩුකර ගැනීම සඳහා උපදෙස් ලබා ගැනීම පිණිස මනෝ වෛද්‍යවරයකු හමුවූයේ ය.දවසකට කිලෝ මීටර් 8 ගණ‍ෙන දවස් 300 ක් නොකඩවාම දිව්වොත් ඔබට ලේසියෙන් ම ඔබේ සිරුරේ බරෙන් කි‍.ග්‍රෑ. 34 ක් අඩු කර ගන්න පුළුවන්.” වෛද්‍යවරයා මනෝ පරීක්ෂා කර බලා කීවේ ය.වෛද්‍ය උපදෙස් පරිදි පසුදින ම දිවීම ආරම්භ කළ මනෝ දවස් 300 ක් ගෙවුණු දා වෛද්‍යවරයාට දුරකථන ඇමතුමක් දුන්නේ ය.“ඩොක්ටර් මගෙ බර නං ඔහේ කියපු විදියටම දවස් 300 කදී කි.ග්‍රෑ. 34 ක් අඩු වුණා. ඒත් දැන් මං ඉන්නෙ අපේ ගෙදරට කි. මී. 2400 ක් ඈතින්නෙ.” හේ කීවේ ය.  “තමුසෙගෙ පෙනුම ඒ තරං හොඳ නැහැ. මොකද, තමුසෙ අසනීපයෙන්වත් ද?” විෂබීජ දෙකක් අතරමඟදී එකිනෙකා මුහුණට මුණගැසුණු අවස්ථාවක එකෙක් අනිකාගෙන් විමසීය.“ඔව්, මං හිතන්නෙ මම ඇස්ප්‍රින් පෙත්තකට කොටුවුණා...” අනෙක් විසබීජය කීවේ කෙඳිරිගාමිනි.දෙකම එකයිකුමාරි සති අන්තයේ තම නිවෙස මුළුමනින් ම අමැද සෝදා පිරිසිදු කොට, සාලයේ පුටුවක දිග ඇදී පුවත්පතක් බලමින් සිටි තම සැමියා දෙස බලා මෙසේ ඇසුවා ය.“මේ ගෙදර වගෙ ලස්සනට - පිරිසිදුවට - හොඳ පිළිවෙළකට සකස් කරපු වෙන තැනක් ඔයා දැකලා තියෙනවද රොෂාන්?”‍ඒ වෙලේ පුවත්පතේ අවමංගල්‍ය තීරුව උඩින් පල්ලෙන් කියවමින් සිටි රොෂාන් පුවත්පතින් හිස නූස්සාම මෙසේ පිළිතුරු දුන්නේය.“ඇයි ළමයො, කැරකොප්පුව.”එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av1403166</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාරංගන ක්ෂේත්‍රයේ කැපී පෙනෙන රංගන ශිල්පිනියක් අනූෂා දමයන්ති. අනූෂා ගැන කලින් කලට විවිධ පුවත් අහන්නට ලැබෙනවා. ඒ අතර වැඩියෙන්ම අහන්න ලැබෙන්නේ ඇගේ අතින් සිදුකෙරෙන පුණ්‍ය කටයුතු ගැනයි. අනූෂා සතුන්ට හරිම කරුණාවන්තයි. පසුගිය දවසක ඇතෙක් නිසා අනූෂා මුහුණ පෑ අපූරු සිදුවීමක් අපිටත් දැනගන්නට ලැබුණා. මේ ගැන ඇගෙන්ම විමසා බැලුවා.“මම අතුරුගිරිය නගරයට ගිය අවස්ථාවක මම දැක්කා නැදුන්ගමුවේ රාජා ඇතා පෙරහරක් සඳහා පයින්ම රැගෙන යනවා. මම අලින්ට හරිම ආසයි. ඉක්මනට ටවුමට ගිහිල්ලා කෙසෙල් ඇවරි කිහිපයක්ම මිලදී ගත්තා. ඒකත් වාහනේට දමාගෙන එනකොට ඇතා නැහැ. අතුරු පාරවල් හැම තැනකම හෙව්වා. අවසානයේ එක් අතුරු පාරක ඇතා යනවා. මම ඉක්මනින්ම වාහනේ හරවගෙන ඇතා ඉන්න පැත්තට ගියා. ඈතින් වාහනේ නතර කරලා ඇතා එන මඟට කෙසෙල් ගෙඩි ඇවරිත් අරගෙන ගියා. මගේ අතින්ම කෙසෙල් ගෙඩි කවන්න මම ආසාවෙන් හිටියා.ඒත් ඇත්ගොවුවන් ගෙන් මට දැනගන්න ලැබුණේ ඇතා අසනීපයෙන් සිටින නිසා කෙසෙල් ගෙඩි දෙන්නේ නැති බවයි. ඉතින් මගේ ආසාවට මම කෙසෙල් ගෙඩි දෙක තුනක් ඇතාට දුන්නා. අනෙක් කෙසෙල් අවට සිටින යාචක පිරිසට බෙදා දුන්නා.”රූපවාහිනී කැමරා ශිල්පියකු හා ටෙලි නාට්‍ය නළුවෙකු ලෙසත් චන්දන සමන් කුමාර කා අතරත් ජනප්‍රියයි. ඔහු සංවිධානය කරන දහම් වැඩසටහන් මාලාවක් ගැන අපිටත් දැනගන්නට ලැබුණා. ඒ ගැන ඔහු අපිත් සමඟ කතාබහ කළා.“සෑම වසරකම ‘අමා ගඟුල’ නමින් ලක්වැසි සියලුම ජනතාවට‍ සෙත් පතා නෙළුම් මල් ලක්ෂයක් පූජා කිරීමේ පුණ්‍ය කටයුත්තක් සිදු කෙරෙනවා. එය මෙවර සුවිශේෂී ආකාරයකින් පවත්වන්නට සැලැසුම් කර තිබෙනවා.මෙය මෙවර මේ මස 29 වැනිදා සවස 3.00ට අලවතුගොඩ සුමන සමන් දේවාලයේ දී සිදු කෙරෙනවා. එහිදී ලංකා ඉතිහාසයේ ප්‍රථම වතාවට සුමන සමන් දෙවියන් උදෙසා කරනු ලබන අසිරිමත් පූජා රැසකින් සමන්විත වෙනවා. මෙම පුණ්‍ය කටයුත්තට සෑම කෙනෙකුම නෙළුම් මලක් රැගෙන පැමිණෙන්න කියා ඉල්ලා සිටිනවා. ඒ වගේම ශ්‍රී ලංකාව පුරා විසිරී සිටින බොහොම ගුණවත් තරුණ දරු පිරිසක් පාසල් සහ දහම් පාසල් ඔස්සේ මේ දහම් කටයුත්ත වෙනුවෙන් අප වටා පෙළ ගැසී සිටිනවා. පූජ්‍ය මීතිරිගල සෝරත හිමියන් අනුශාසකත්වය දරන මේ උතුම් දහම් කටයුත්ත වෙනුවෙන් කලාකරුවකු ලෙස මට එකතු වෙන්න ලැබීම සතුටට කරුණක්.”කුසුම් පෙරේරා කිව්වම ඇයව කලා ක්ෂේත්‍රයේ නොදන්න කෙනෙක් නැති තරම්. කුසුම් ගේ දයාබර දියණිය නිශී පෙරේරා ඇයත් සමඟ හා හා පුරා කියලා ව්‍යාපාරික කටයුත්තකට අත ගසා ඇති බව අපට දැනගන්නට ලැබුණා. ඒ ගැන කුසුම්ගෙන්ම අහල බලන්න අපට හිතුණා.“අපේ නවතම ව්‍යාපාරය තමයි රූපලාවණ්‍යාගාරයක් විවෘත කිරීම. මීට පෙරත් රූපලාවණ්‍ය කටයුතු සිදු කළත් එය ව්‍යාපාරයක් ලෙස ප්‍රසිද්ධියට පත්කරමින් කළේ නැහැ. නමුත් අලුත්ම රූපලාවණ්‍යාගාරයක් රාජගිරිය බුද්ගමුව පාරේ අපි ‘බ්‍රියිඩ්ස් බයි නිශ්’ නමින් විවෘත කළා. මෙහිදී කන්තාවන්ට ඕනෑම ආකාරයක රූපලාවණ්‍ය කටයුත්තක් කරගන්න පහසුකම් තියෙනවා. රංගනයට වගේම රූපලාවණ්‍ය ක්ෂේත්‍රයටත් මම කැමැතියි.මගේ දියණිය රූපලාවණ්‍ය ශිල්පිනියක් ලෙස කටයුතු කරන එක ගැන සතුටුයි. සොඳුරු ලියන් මනාලියන් බවට පත් වීමට අපේ ‘නිශ්’ රූපලාවණ්‍යාගාරයට එන්න කියා අපි ආරාධනා කරනවා.රෙබෙකා නිර්මලී කා අතරත් ජනප්‍රිය රංගන ශිල්පිනියක්. මේ දිනවල විකාශය වෙන ටෙලිනාට්‍යවල රෙබෙකාගේ මුහුණ කාගේත් නෙතු ගැටෙනවා. පසුගිය දවස්වල රෙබෙකා ‘මහරජ ගැමුණු’ චිත්‍රපටයට රංගනයෙන් දායක වුණා. මෙහි දී සිදුවූ අපූරු සිදුවීමක් අපටත් දැනගන්නට ලැබුණා. මේ ගැන රෙබෙකාගෙන් අසා දැනගන්නට අපි කටයුතු කළා“මහරජ ගැමුණු චිත්‍රපටයේ ෂූටින් තිබුණේ අනුරාධපුර ප්‍රදේශයේ. ඉතින් චිත්‍රපටයේ රූගත කිරීම්වලට සහභාගිවෙලා ලොජ් එකේ රාත්‍රිය ගතකරලා. වැඩි පරිස්සමට ලොජ් එකේ යතුර හෑන්ඩ් බෑග් එකේ දාගෙන ෂූටින්වලට ආවා.මට ලොජ් එකට යතුර දෙන්න බැරි වුණා.කොහොම හරි ඒ ගමන්ම කොළඹත් එන්න සිදුවුණා. මට අමතක වුණා ඒ යතුර මගේ හෑන්ඩ් බෑග් එකේ දැම්මා කියලා. නන්නාඳුනන යතුරක් මගේ හෑන්ඩ් බෑග් එකට ඇවිත් කියලා මට කියවුණා. හැමෝම ඒ ගැන විපරම් කළා. පස්සේ කල්පනා කරද්දි තමයි මට මතක් වුණේ ලොජ් එකේ දොරේ යතුර නේද කියලා”.මංජුල මොරගහ මේ දවස්වල ටෙලිනාට්‍ය ගණනාවකම එකදිගට වැඩ. මේ ටෙලිනාට්‍ය රූගතකිරීම්වලට සහභාගි වෙන මංජුල විවිධාකාරයේ අත්දැකීම්වලට මුහුණ දෙනවා. පසුගිය දවසක ටෙලිනාට්‍ය රූගත කිරීමක් අතරතුර මංජුල අපූරු අත්දැකීමකට මුහුණ දුන්නා. ඒ ගැන අපිටත් දැනගන්නට ලැබුණා.මංජුලට රූගත කිරීම් අතරතුර තේ කෝප්පයක් බීමට අවශ්‍ය වුණා. ඒත් ළඟපාතක තේ කෝප්පයක් හදාගන්නට කවුරුවත් හිටියේ නැහැ. මංජුලට කවදාවත් තේ හදලා පුරුද්දක් තිබුණෙත් නැහැ. අහල පහල සිටි තවත් රංගන ශිල්පියෙකුත් එක්ක මංජුල තේ එක හැදුවා.බොහොම අමාරුවෙන් හදපු ‍තේ එක කහටම කහටයි. පස්සෙ කිරිපිටියි සීනියි ටික ටික එකතු කළාලු. පැණිම පැණි රස තේ එකක් අමාරුවෙන් මංජුල හදාගෙන යාළුවාටත් පෙව්වලු. මංජුලගේ තේ හැදිල්ල ගැන කතාකරමින් ඔහුට දැන් හැමෝම විහිළු කරනවා කියලයි ආරංචි.”තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av1403167</link>
    <topic>රාජ්‍ය නායකයන්ට කෑම පිසීමෙන් පැසසුම් ලැබුවා</topic>
    <author>ඉනෝකා පෙරේරා බණ්ඩාර</author>
    <content>රාජ්‍ය නායකයන්ට කෑම පිසීමෙන් පැසසුම් ලැබුවාසැෆායර් හෝටලයේ චෙෆ් ලලිත් ජීවානන්දඅදට වඩා හුඟක් වෙනස් මිනුවන්ගොඩ කලවාන, එදා ගමක සිරියෙන් අනූන විය.පාසල ඇරී ගුරු පාරෙන් ගෙදර එන ලලිත් ලාගේ කොලු නඩය හනික ගෙවල්වලට දුවන්නේ මද්දහනේ බඩගින්න උහුලාගත නොහැකිවය.ගෙට ඇතුළුවන විටම දැනෙන අම්මාගේ කට්ටා කරවල හොද්දේ සුවඳට දැන් නම් බඩගිනි තවත් වැඩිය.මැල්ල කොළ මැල්ලුමත්, බණ්ඩක්කා, මෑකරල් හෝ පොළොස් මාළුවත් කරවලත් බෙදූ ඒ බත් පිඟානේ රහ ‘සැෆායර්’ කුස්සියේදී අදත් ඉඳහිට ලලිත්ගේ මතකයට නැ‍ඟෙයි. ඒ, ශ්‍රීලන්කන් ෆුඩ්ස් හෙවත් දේශීය ආහාර වේල් වැල්ලවත්ත සැෆයාර් කුස්සියේ ඉදෙන විටය.අම්මා උයා පිහා දුන් දේ රසට රසේ කෑවා විනා, තමා රාජ්‍ය නායකයන්ටත් කෑම පිසින රටටම සූපවේදී පාඩම් කියාදෙන ජනප්‍රිය සූපවේදියකු වේ යැයි එදා ලලිත්ටවත් සිතුණේ නැත.එහෙත් එය එසේම සිදුවිය.අද ඔහු වැල්ලවත්ත සැෆයාර් ‍‍හෝටලයේ විධායක සූපවේදී තනතුරේ ය.මීට 35 වසරකට පෙර ඇරැඹූ ඒ ගමනේ පළමු පියවර තබන්නට ඔහු කලවානේ සිට ත්‍රිකුණාමලයේ ‘ක්ලබ් ඕෂන්’ සංචාරක හෝටලටය ගියේය.ඒ, සාමාන්‍ය පෙළ ලියා ප්‍රතිඵල එන්නටත් පෙර දිනකදීය. බාප්පාගේ උදව්වෙන් හෝටලයට ආ ලලිත් ‘හවුස්කීපින්’ අංශයට වැටුණා ද ටික කලකට පසු හිත ගියේ කෑම් බීම් පිසීමට ඉගෙන ගන්නටය.ඒ අතීතයේ රුපියල් 170 ක් වූ මාසික වැටුපට ‘සර්විස් චාජ්’ ද එකතු වූ විට රුපියල් 2000 ක් අතට ආවේය. තරුණ ලලිත්ගේ හිතට ඒ විශාල ජයග්‍රහණයක් වූවා පමණක් නොව හෝටල් ක්ෂේත්‍රයේ රැඳී ඉන්නට විශාල හයියක් ද හිතට ආවේය.1975 යුගයේ රුපියල් 2000 කට තිබූ වටිනාකම එතරම්ම වැඩි විය.“ඒ කාලේ සංචාරක ක්ෂේත්‍රයේ ද විශාල පිබිදීමක් තිබුණා. හොඳට ‘ගෙස්ට්ලා’ ආවා. ‘ක්ලබ් ඕෂන්’ යටතේ ම තිබූ ‘රෝයල් ලෝටස්’ හෝටලයේත් වැඩ කරන්න ලැබුණේ ඔය කාලේ. ඊළඟට මං ගියේ හික්කඩුව නාරිගම ‘සුනිල්ස් බීච්’ හෝටලයට. එතැනින් අබුඩාබි හි ප්‍රංශ හෝටලයකට.ඒ ප්‍රංශ කුස්සියේදී බ්‍රිතාන්‍ය, ඉන්දියානු මෙන් ම අතිදක්ෂ ප්‍රංශ සූපවේදින් ගණනාවක් එක්ක මං වැඩ කළා. අලුත් අලුත් දේ ඉගෙන ගත්තා. ජාත්‍යන්තර සූපවේදයේ විවිධ ඉසව් ගැන අත්දැකීම් ලැබුවා.ඒ කාලේ එහේ රජ කළේ ‘කිං ෆාත්'. ඔහුගේ කෑම වේල පිළියෙල කරන්න ලැබීම ලොකු අභියෝගයක් වුණා. රාජ්‍ය නායකයකුගේ කෑම වේලක දශමයක හෝ අත්වැරැද්දක් තිබෙන්නට බැහැ. සීරුවට අතිශය නිවැරැදිවම ඒ කාරිය කළ යුතු වුණා.මං ලංකාවට ආවේ 80 දශකයේ. ඊළඟට 1986 සැෆායර් හෝටලයට මං ආවේ ‘සූචෙ‍ෆ්’ කෙනෙක් විදියට. ප්‍රධාන සූපවේදී දක්වා ඒ ගමන ආවේ බොහොම කැපකිරීම් මැදින්. රාජකාරිය මට කවදත් දේවකාරිය. දවසේ වැඩි හරියක් මං හෝටලේ ගත කරද්දි කිසි දොසක් නොනඟා දරු දෙන්නගේ සියලු කටයුතු සොයා බැලුවේ මගේ බිරිය. ඒ දුන්නු නිදහස මං කැප කළේ රාජකාරිය වෙනුවෙන්. මගේ දරුවෝ අද උසස් රැකියාවල නිර‍තවෙලා.1980 තමයි සූපවේදීන් කරට කර තරග වදින සූපවේදීන්ගේ මහා මංගල්‍ය ‘චෙෆ් ග්‍රිල්’ පටන් ගත්තේ. ඒ පටන් ගැන්මේ ඉඳලා කණ්ඩායමක් හැටියට අපේ සූපවේදින් පුරුදු පුහුණු කළා. ඔවුන් කණ්ඩායමක් ලෙස හැම වසරකම වගේ කවර හෝ පදක්කමක් දිනා ගත්තා.ඒ වගේ ම කොළඹ නගර සභාවේ ශ්‍රේණිගත කිරීම් අනුව ‘හොඳම මුළුතැන්ගෙය ට’ හිමි සම්මානය වසර 7 ක කාලයක් නොකඩවා දිනාගන්න අපිට පුළුවන් වුණා. සූපවේදයේ මා බිහි කළ ගෝල පිරිස අද ලංකාවේත් පිටරටත් බොහෝ තැන්වල සේවය කරනවා.ක්ෂේත්‍රය පිළිබඳ කිසිවක් ම නොදැන ආව මං, අද එවැනි ගෝල පිරිසක් බිහිකිරීමත් සතුටට කාරණයක්.හෝටලේ තිබුණු වැඩ කන්දරාව දැකලා පළමු දවසේ අඬපු මං, ජීවිතේ පටන් ගත්තේ පුංචි අඩියකින් මිස කළමනාකාරි මට්ටමින් නෙවෙයි. උත්සාහය කැපවීම සහ උනන්දුව තිබෙනවා නම් රැකියාවට ආදරය කරනවා නම් කවදා හරි කැපවීමට වටිනාකමක් ලැබෙනවා.සිරිමාවෝ බණ්ඩාරනායක මැතිනියගේ සිට ජේ.ආර්. ජයවර්ධන, ආර්. ප්‍රේමදාස, චන්ද්‍රිකා බණ්ඩාරනායක සහ මහින්ද රාජපක්ෂ ජනාධිපතිතුමා දක්වා රාජ්‍ය නායකයින්ට කෑම වේලක් හෝ සකසා දෙන්න මට පුළුවන් වුණා. ඒ අයගේ ප්‍රශංසා ලබන්න පුළුවන් වුණා. ඒ දේවල් මේ වෘත්තියේ ඉහළට යන්න ලොකු ධෛර්යයක් වුණා”.ජීවිතයේ ආපසු හැරී බලන මොහොතක විඳි දුක් පරදා, නැඟි හිඳින සතුට, සියල්ලට වැඩි මිස අඩු නැත. සැනහෙන්නට එයම සෑහේ. ඉඳින්! ඔහු සතුටිනි.ඉනෝකා පෙරේරා බණ්ඩාර****************************************************************************සාදා ගන්නා ක්‍රමයපිරිසුදු ‘බෝල්’ එකක් ගෙන, මුහුදු මාළු සියල්ල එයට දමා දෙහි යුෂ මිශ්‍රණය ද දමා හොඳින් මිශ්‍ර කරන්න.චොප් කරගත් බී ලූනු ටික එයට දමන්න. බත් කෝප්ප දෙක ද ඒ මතට දමන්න. පාස්ලි ටිකද අතුරන්න. කජු මද කැබැලි සහ මෙයෝනිස් සෝස් ටිකද දමා හැන්දකින් හොඳින් මිශ්‍ර කරන්න. සලාද දීසියකට දමා අලංකාරව පිළිගන්වන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av1403168</link>
    <topic>මා කැමැතිම පිරිමි දහදෙනා</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම පිරිමි දහදෙනාමතක අතර සැරිසරමින් කැමැතිම මතක එකතු කරන ‘මා කැමැතිම පිරිමි දහදෙනා’ විශේෂාංගයට මෙවර එක්වන්නේ ප්‍රවීණ රංගන හා රූපලාවණ්‍ය ශිල්පිනී, ගයාත්‍රි ඩයස්ය.1. කැමැතිම නළුවා :- අර්ජුන් රාම් පාල්“ඔහු ඉන්දියානු නළුවෙක්. හරිම කඩවසම් නළුවෙක්. ඒ වගේම ඔහුගේ රංගනයන් ඉතාම තාත්විකයි.”2. කැමැතිම ගායකයා :- අමරසිරි පීරිස්“ඔහුගේ ගීතවලට මං හරිම කැමැතියි. ඕනෑම ආකාරයක ගීතයක් ඉතාම සුන්දරව ගයන්න පුළුන් හඬක් ඔහු සතුයි. ඕනෑම අභියෝගාත්මක ගීතයක් ඉතාම සරලව සුමගව ඔහු ගයන හැටි හරිම අපූරුයි.”3. කැමැතිම ක්‍රීඩකයා :- සිම්බාබ්වේ ක්‍රිකට් ක්‍රීඩක හෙන්රි ඔලොංගා“ඔහු ක්‍රීඩා කරන විලාසයට මම හරි කැමැතියි. අන්තිම අභියෝගාත්මක අවස්ථාවකදී වුණත් ජයග්‍රහණය අත්නොහරින ක්‍රීඩකයෙක්.”4. කැමැතිම දේශපාලනික නායකයා :- මහත්මා ගාන්ධි“මහත්මා ගාන්ධි ජනතාව අතර හිඳිමින් අල්පේච්ඡ ජීවිතයක් ගත කරමින් තම දේශය වෙනුවෙන් සටන් වැදුණු ශ්‍රේෂ්ඨ නායකයෙක්. අද එවැන්නන් බොහෝ දුර්වලයි. එනිසා එතුමාගේ ඒ නායකත්වයට මම කැමැතියි.”5. කැමැතිම චිත්‍ර ශිල්පියා :- ලියනාඩෝ ඩාවින්සි“ඔහු මුළු ලොවම පිළිගත් චිත්‍ර ශිල්පියෙක්. ලියනාඩෝ ඩාවින්චි‍ ගේ චිත්‍ර ශෛලිය අපූර්වත්වයෙන් යුතුයි. මොනාලිසා චිත්‍රය අද ලොව නැති තැනක් නැහැ. එතරම් ම ප්‍රසිද්ධයි. ඕන ම අයකුට තම දක්ෂතාව හැකියාව නිසා ඉදිරියට යා හැකි බව ඔහු තම කලා‍වෙන් ප්‍රකට කළා.”6. කැමැතිම නවකතාකරුවා :- කරුණාසේන ජයලත්“මං ඔහුගේ පොත් කියවා තිබෙනවා. “ගොළු හදවත” එවන් විශිෂ්ට ගණයේ කෘතියක්. නවකතාවක් කියවන විට ඕනම කෙනෙකුගේ හිතේ මැවෙන චිත්ත රූප සමුදායක් තිබෙනවා. කරුණාසේන ජයලත් ගේ නවකතා පොතුත් එලෙස හදවතට දැනෙන නවකතායි. “7. කැමැතිම චිත්‍රපට අධ්‍යක්ෂවරයා :- කරන් ජොහර්“කරන්ගේ චිත්‍රපට හරිම සංවේදී චිත්‍රපටයි. ඕනම කෙනෙක් ව එක රූප රාමුවෙන් ග්‍රහණය කර ගන්නට පුළුවන් චිත්‍රපට ඔහු නිර්මාණය කරනවා. හිතන්න බැරි විදිහේ අපූර්වත්වයෙන් යුතු කතා තේමාව ඔහු ගේ චිත්‍රපට තුළ ගැබ්ව තියෙනවා. නවක නළු නිළියන් කලා ක්ෂේත්‍රයට හඳුන්වා දෙමින් ප්‍රේක්ෂකයා සතුටේ ගිල්වන්නට ඔහු කරන ඒ නිර්මාණ කාර්යයට මම කැමැතියි.”8. කැමැතිම සංගීත අධ්‍යක්ෂවරයා - රෝහණ වීරසිංහ“ඔහු අපට සිටින ප්‍රවීණ සංගීතඥයෙක්. මෑත කාලයේ බිහි වූ අලුත් නිර්මාණයක් වුවද රසවිඳින විට කාගේද මේ තනුව කියා ඇසුවොත් එයට ලැබෙන පිළිතුර රෝහණ වීරසිංහ බවයි. නව පරපුරේ කවුරු ආවත් රෝහණ වීරසිංහයන් ගේ දක්ෂතාවයට සමකරන්න පුළුවන් කියා මම හිතන්නේ නැහැ.”9. කැමැතිම රාජ්‍ය නායකයා :- බැරැක් ඔබාමා“ඇ‍ෙමරිකාවේ බිහි වූ ජනාධිපතිවරු අතර කළු ජාතිකයෙකු ලෙස බැරැක් ඔබාමා ජනාධිපති බවට පත් වුණේ සෑහෙන කාලෙකට පසුවයි. ලේසියෙන් කළු ජාතිකයෙකුට ඇ‍ෙමරිකාවේ ජනාධිපති වෙන්න බැහැ. ඔබාමා සතුව පවතින දක්ෂතාව, දැක්ම, ජනතාවට ඇතිවිශ්වාසවන්ත භාවය නිසයි,10. කැමැතිම නිවේදකයා අරුන් ඩයස් බණ්ඩාරනායක“හොඳ නිවේදකයකු සතු ගුණාංග රැසක් ඔහු සතුව පවතිනවා. හොඳ පෞරුෂයක් වගේ ම රැකියාව නිවැරැදිව කරන කෙනෙක් ඔහු. ඔහුගේ ගැඹුරු කටහඬ, ඒ හඬට ආවේණික වූ පෞරුෂත්වයට මම කැමැතියි.”තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av1403169</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නඉඳුරුවේ නාලක පතිරණප්‍රශ්නය - ‘තමාෂා’ නම් වූ හින්දි චිත්‍රපටය පිළිබඳ තොරතුරු කියන්න.පිළිතුර - අශෝක් කුමාර්, මීනා කුමාරි, දේව් ආනන්ද් මේ චිත්‍රපටයේ රඟපෑවා. සංගීතවත් කළේ කේම්චාන්ද් ප්‍රකාශ් හා මන්නාදේ.මහරගම සිරිමා බොතේජුප්‍රශ්නය - ‘මනරම් රැඟුමන්’ ගීතය ගැයුවේ කලාවති බව ගායක නිමන්ත හේෂාන් එක්තරා ගායන විනිශ්චය මණ්ඩලයක කියා සිටියා. මේ ගීතය ගැයුවේ ජමුනා රාණි නේද? එය කුමන චිත්‍රපටයට ද?පිළිතුර - ඔව්. ජමුනා රාණි සමඟ කේ. රාණි එය ගැයුවා. චිත්‍රපටය ‘සූරසේන.’හිනිදුම සරත් පත්තඬුවනප්‍රශ්නය - පාලිත පෙරේරා තිසාහාමිගේ ළමා චරිතය රඟපෑ ගුවන්විදුලි නාට්‍යයේ නම ‘වනචර සරණ’ නොව ‘වනසරණ’ යනුවෙන් නිවැරැදි විය යුතුයි නේද?පිළිතුර - නැහැ. නවකතාවේ නම ‘වනසරණ’ වුණත් ගුවන්විදුලියේ එය රඟ දැක්වුණේ ‘වනචර සරණ’ යනුවෙන් බව පාලිත කියනවා.මාතලේ ධර්මා ඒකනායකප්‍රශ්නය - බ්‍රැඩ්මන් වීරකෝන් ලියු ‘අරලිය ගහ මැදුරේ ස්පන්දනය’ පොත සිංහලට පරිවර්තනය කළේ කවුද?පිළිතුර - ප්‍රවීණ ලේඛිකා සුනේත්‍රා රාජකරුණානායක.මෝදර එම්. ආර්. සී. ඩයස්ප්‍රශ්නය - ප්‍රවීණ ගීත රචක අජන්තා රණසිංහගේ නව ලිපිනය සඳහන් කරන්න?පිළිතුර - 11 බී, රණසිංහ මාවත, හිරිපිටිය, පන්නිපිටිය.ඉහළ තල්දූවේ ආනන්ද වික්‍රමආරච්චිප්‍රශ්නය - ක්ලැරන්ස් විජේවර්ධන ගයන ‘රෑ තාරකාවෝ’ ගීතය ලීවේ කවුද?පිළිතුර - රූකාන්ත ගුණතිලක.කඩුගන්නාවේ අසංක මුදලිගේප්‍රශ්නය - ප්‍රවීණ ක්‍රිකට් ක්‍රීඩක කුමා සංගක්කාර රංගනයට ඉදිරිපත් වුණොත් කුමක් වේ ද?පිළිතුර - ඉතාම සාර්ථක වේවි යැයි සිතනවා. මා එසේ සිතන්නේ ඔහු රූපවාහිනි වෙළෙඳ දැන්වීම්වල සාර්ථකව පෙනී සිටීම සැලකිල්ලට ගැනීමෙන්.වනවාසල කැලුම් පෙරේරාප්‍රශ්නය - අපේ රටේ වැඩිම ඉංග්‍රිසි ගී තැටි ප්‍රමාණයක අයිතිකරු වූයේ කවුද?පිළිතුර - ප්‍රකට වාමංශික නායකයකු වූ පීටර් කේනමන්ට. ඔහුගේ පෞද්ගලික පුස්තකාලය යාපනයේ පුස්තකාලයට භාර දුන්නා. ගී තැටිවලට මොනව වුණාදැයි දන්නේ නැහැ.නිවිතිගල රේණුකා අල්මේදාප්‍රශ්නය - ‘පවන රළු විය’ චිත්‍රපටය අධ්‍යක්ෂණය කළ රන්ජිත් කුරුප්පු දැන් කෝ?පිළිතුර - ඔහු පදිංචිව සිටින්නේ ජර්මනියේ. ඔහුගේ බිරිඳ ජර්මන් ජාතික කාන්තාවක්.අනුරාධපුරේ අයි. එන්. ගමගේප්‍රශ්නය - ‘ප්‍යාර් කා සාගර්’ චිත්‍රපටයේ ප්‍රධාන චරිත රඟපෑවේ කවුද?පිළිතුර - රාජේන්ද්‍ර කුමාර් හා මීනා කුමාරි.මෝදර හිරාන් රොඩ්රිගෝප්‍රශ්නය - සිංහල වේදිකාවට නැඟුණු අකිර කුරෝසාවාගේ චිත්‍රපට කතාව කුමක් ද?පිළිතුර - ‘වන් වන්ඩර්ෆුල් සන්ඩේ'. එහි තිරරචනය මහාචාර්ය ආරිය රාජකරුණා සිංහලට පරිවර්තනය කර තිබුණා. චාමික හත්ලහවත්ත එය ‘හරි අපූරු දවසක්’ නමින් වේදිකාවට ගෙන ආවා.අත්තනගල්ලේ විමලසේන හපුතන්ත්‍රිප්‍රශ්නය - නීලා වික්‍රමසිංහ ගයන ‘දස්කොන් සකිසඳ’ ගීතය ආචාර්ය අමරදේවයනුත් ගායනා කරනවා ද? එහි සංගීතය කාගෙ ද?පිළිතුර - ඔව්. එහි වචන තරමක් වෙනස්. සංගීතයත් අමරදේවයන්ගේමයි.මීගමුව බණ්ඩාරනායක චතුරශ්‍රයේ යොහාන් කුමාර් ද සිල්වාප්‍රශ්නය - මොහිදින් බෙග් සමඟ ‘උඹෙ නාඹර තැඹිලි පාට - රූපය මට ලැබුණු දාට’ ගීතය ගයන ගායිකාව කවුද?පිළිතුර - ශ්‍රීමති රසාදරි.අම්පාරේ අනිල් සමරතුංගප්‍රශ්නය - ජී. බී. සේනානායකගේ ‘නිධානය’ කෙටිකතාව මුලින්ම පළවූයේ ‘සිළුමිණ’ පත්‍රයේ ද?පිළිතුර - ඔව් අනිල්.කඩවත පහළ බියන්වල භද්‍රා බියංකා මධුප්‍රශ්නය - ‘වීරපාණ්ඩිය කට්ටබොම්මන්’ නමැති දෙමළ චිත්‍රපටය ගැන යමක් කියන්න?පිළිතුර - සිවාජි ගනේෂන් ප්‍රධාන චරිතය රඟපෑ මේ චිත්‍රපටයේ කතාව හා තිරනාටකය ශක්ති ක්‍රිෂ්ණස්වාමිගේ. අධ්‍යක්ෂණය කළේ බී. ආර්. පත්තලු. ජී. රාමනාදන් සංගීතවත් කළා. මදුරාසියේ ‘භරණි’ චිත්‍රාගාරයේ හැදු මේ චිත්‍රපටය සිවාජිගේම ඉදිරිපත් කිරීමක්.පහත නම් සඳහන් අයත් ප්‍රශ්න ඒවා තිබුණා. පන්නිපිටියේ ප්‍රේමා පතිරගේ, කන්දෙගෙදර කිත්සිරි ගුණසේන, කඩවත සුජාතා ගුණවර්ධන.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av14031610</link>
    <topic>මුදල අංක එකට ආවම එතැන කලා කෘති නෑ</topic>
    <author>අරුණි මුතුමලී</author>
    <content>මුදල අංක එකට ආවම එතැන කලා කෘති නෑජයලත් මනෝරත්නපේරාදෙණිය විශ්ව විද්‍යාලයේ සිසුවකු ලෙස නාට්‍ය කලාවට අවතීර්ණ වුව ද කොළඹ රඟහලකින් ජයලත් මනෝරත්න නම් නළුවා කරළියට ගොඩවැදුණේ හෙන්රි ජයසේනයන්ගේ ‘මකරා’ සමඟ ය. ඒ 1973 වසරේදී ය. එදා සිට අද දක්වා ඔහුගේ ජීවිතයේ දින 15263 ගෙවුණේ වේදිකා නාට්‍යකරුවකු වශයෙනි. ඒ දිගු කාලයේ දී ඔහුගේ රංගනයෙන් මෙන් ම අධ්‍යක්ෂණයෙන් ඔප් නැංවුණු නාට්‍ය හතක් හෙට (17) සිට 23 වැනිදා දක්වා සවස 6.45 ට කොළඹ 7 ලයනල් වෙන්ඩ්ට්හිදී ප්‍රදර්ශනය වේ. “දවස් පාළොස් දාහ” ජයලත් මනෝරත්න නාට්‍ය උලෙළ හා අද දවසේ නාට්‍ය කලාව ගැන ආචාර්ය ජයලත් මනෝරත්න දක්වන අදහස් මෙසේ දක්වමු.මෙවන් නාට්‍ය උලෙළක් සංවිධානය කිරීමේ අරමුණ?‍මම නිර්මාණය කළ පළමුවැනි නාට්‍යය තමයි ‘පුත්‍ර සමාගම'. ඒ 1985 දී. එදා ඉඳන් දශක තුනක් නාට්‍යයක් පවතින්නේ බොහොම අහම්බෙන්. නමුත් මේ නාට්‍ය උලෙළේ බහුතරයක් නාට්‍ය වසර 20 ට වඩා රඟ දැක්වූ ඒවා. එයින් ‘තලමල පිපිලා’, ‘ගුරුතරුව’ වැනි නාට්‍ය පාසල් විෂය මාලාවට නිර්දිෂ්ට ග්‍රන්ථ බවට පත්ව තිබෙනවා. ඒ වගේ ම වසර තිහකට ආසන්න කාලයක් මේ සමාජයේ සිදුවූ සමාජ දේශපාලන සංස්කෘතික ආදී වෙනස්කම්වල හරස්කඩක් බවට ඒ නාට්‍යවල සාකච්ඡා වන දේ පත්වනවා.තවත් අතකට ඕනෑම කෙනෙකුගේ නාට්‍ය උලෙළක් වශයෙන් එක දිගට දින ගණනක් ප්‍රදර්ශනය වනවිට ඒ ඔස්සේ නාට්‍ය බැලීමට එන පිරිසගේ උපසංස්කෘතියක් බිහිවනවා. හිත මිත්‍රකම්, විවේචන, සාකච්ඡා ආදියට එය උපකාර වනවා. එයින් වේදිකාව පිළිබඳ යම් සංවාදයක් ඔවුන් අතර ඇති‍වනවා. එය නාට්‍ය කලාවටම ආලෝකයක්, මේ සියල්ල සලකා තමයි නාට්‍ය උලෙළක් පැවැත්වීමට තීරණය කළේ. සාමාන්‍යයෙන් මම වසර හතර පහකට වරක් උලෙළක් සංවිධානය කරනවානේ.අද කාලේ නාට්‍ය උලෙළක් සංවිධානය කිරීම ලේසිපහසු කාර්යයක් නොවේ?ඇත්තෙන් ම ඔව්. හරිම දුෂ්කරයි. එහි පළමුවැනි තැනට එන්නේ මූල්‍ය අර්බුදය. අනෙක ශිල්පීන්ගේ අවිවේකී බව. ඒ නිසා ඔවුන් පුහුණුවීම්වලට ගෙන්වීමට හරිම අපහසුයි. සමාජ පිළිගැනීම, සිවිල්බලය, මුදල් යහමින් ලැබෙන අනෙක් මාධ්‍යයක වැඩසටහනකට සහභාගි වෙන්න ‍යනවා කීවොත් අපට කරන්න දෙයක් නෑ. ඒත් අප සමඟ සිටින බහුතරයක් නාට්‍යකරණය ඇ‍ඟේ පදම් වුණු අය. ඔවුන්ගෙන් විශාල සහායක් මට ලැබෙනවා.ඊට අමතරව ලංකා ඛණිජ තෙල් නීතිගත සංස්ථාව ඔවුන්ගේ සමාජ සත්කාරක වැඩසටහනක් ලෙස වසර දෙක තුනක සිට කරගෙන යන සංස්කෘතික මිනිසා පෝෂණය කිරීමේ වැඩසටහනින් අපට විශාල අනුග්‍රහයක් ලැබුණා. එය බොහෝ වටිනවා.‘පුත්‍ර සමාගම’ වැනි නාට්‍යවල රඟපාන්නේ එදා ශිල්පීන්ම ද?පුත්‍ර සමාගමේ ශිල්පීන් කණ්ඩායම ඒ විදිහටම ඉන්නවා. එය අදටත් ප්‍රදර්ශනය වන නාට්‍යයක්. මම දන්නා තරමින් විදේශවල වැඩිම වාර ගණනක් ප්‍රදර්ශනය කළ නාට්‍යයත් එයයි.‘තලමල පිපිලා’, ‘අන්දරේලා’ වගේ නාට්‍ය පෙන්වූ වාර ගණන කොපමණ ද කියන්න අපිවත් දන්නේ නෑ. ගණන් තියාගන්නවත් බැරි තරම් දර්ශන වාර ගණනක් නාට්‍යය දුවලා.ඔබේ සෑම නාට්‍යයම ඒ වගේ ද?නෑ. මගේ වුණත් සමහර විට අසාර්ථක නාට්‍ය තිබෙනවා. ‘මහගිරි දඹ’, ‘කනේරුමල්’ වගේ ම ‘ලෝකය තනියායක්’ ඒ තරම් වේදිකාගත වුණේ නැහැ.ලෝකය තනි යායක් කවි ඇසුරින් නාට්‍ය මාධ්‍යයට ගෙනා පර්යේෂණාත්මක නාට්‍යයක්.ඔබේ නාට්‍යවලට සහභාගි වන නවක ශිල්පීන් ගැන මොකද හිතන්නේ?වේදිකා නාට්‍යයකට දිගටම දායක වෙන්නේ එය දරා ගන්න පුළුවන් ශිල්පීන් විතරයි. අනිත් අය හෙමීට ලෙහිලා යනවා. ඇත්තෙන් ම වේදිකාව කියන්නේ රංගනය පුහුණුවීමට හොඳම තෝතැන්නක්. හැබැයි වේදිකාවේ නිකම්ම හැප්පිලා වෙන මාධ්‍යයකට ගියාට හරියන්නේ නෑ. අලුත් දේවල්, ක්‍රමවේද ඉගෙන ගන්න නම් දිගටම පුහුණුවීම් අවශ්‍යයි. සමහර රූපවාහිනී නාට්‍යවල වගේ හෙට ගන්න දර්ශනේට අද ශිල්පීන්ට කතා කරලා මේ වැඩේ කරන්න බෑ. අඩුම ගානේ මාස 5 ක් 6 ක් පුහුණු වන්න ඕන.අපි මහාචාර්ය සරච්චන්ද්‍ර, හෙන්රි ජයසේන, සුගතපාල ද සිල්වා, දයානන්ද ගුණවර්ධන වගේ ප්‍රවීණයන් සමඟ පුහුණුවීම් කළා. එහිදී අප ඉගෙන ගත්තේ නාට්‍ය ගැන විතරක් නෙවෙයි. නාට්‍ය ආකෘති, රංග ශිල්ප ක්‍රම වගේ ම ලෝකය ගැන, ජීවිතය ගැන ඇසූ පිරූ තැන් අපට ලැබුණේ ඒ පුහුණුවීම් වලදීයි.එදා සහ අද වේදිකාව ඔබ දකින්නේ කොහොමද?සංසන්දනාත්මකව බැලුවොත් 60 - 70 දශකවල වේදිකාවේ අපිට වෙනසක් දකින්න තිබෙනවා. සමාජය, දේශපාලනය, අපි අපි පවා වෙනස් වෙලා. අප නියැළෙන මාධ්‍ය වෙනස් වෙලා. ඒ කාලේ අතිශය ප්‍රශස්ත මට්ටමින් වේදිකා නාට්‍ය කළා. පසුව රූපවාහිනිය ආවාම අපේ වේදිකාවේ රුව, ගුණ වෙනස් වනවා. ජනප්‍රියත්වය, සිවිල් බලය, මුදල් ආදිය මේ වනවිට වේදිකාවේ අඩුයි. ඒ නිසා අපි කලා කෘති කියන දේ අරමුණ හරිහැටි අඳුනා ගත යුතුව තිබෙනවා‍. මුදල අංක එකට ආවාම එතැන කලා කෘති නැහැ.අපි තීරණය කළ යුතුයි. අර වගේ තාවකාලික අරමුණුවලට යනවද නැත්නම් හරි විදිහට කලා කෘතියක් කරනවද කියලා. මොකද අද කෙරෙන ඇතැම් වේදිකා නාට්‍යවලින් ප්‍රේක්ෂකයන්ට ලබාගත හැකි දේ අඩුයි.ඒත් වේදිකා නාට්‍යකරුවා වුණත් මේ ආර්ථිකයේ ජීවත්විය යුතුයි. පවුලේ අවශ්‍යතාවලට මුහුණදිය යුතුයි.පැහැදිලිවම. ඒ නිසා තමයි නාට්‍යයක කෙනකු රඳවා ගැනීමට බැරි වීමේදී අපට උත්තරයක් නැති වෙන්නේ. මෙය සමස්ත ක්‍රමවේදයේ ම තිබෙන ප්‍රශ්නයක්. ඇත්තෙන් ම වේදිකා නාට්‍යකරුවාට ලැබිය යුතු ස්ථානය දියවන්නා ඔයේ ඉන්න පිරිස පිළිගන්නවා නම් විසඳුමක් ලැබෙයි. අපි හැමදාම අපේ ප්‍රශ්න ගැන කියනවා. නමුත් පිළිගැනීමක් නෑ. රූපවාහිනියට, චිත්‍රපටවලට, ගුවන් විදුලියට සංස්ථා තිබෙනවා. ඒ වගේ නාට්‍යවලටත් ආයතනික ව්‍යුහයක්, නිසි යාන්ත්‍රණයක් අවශ්‍යයි. හොඳම උදාහරණය පසුගියදාක ජනාධිපතිතුමා කලාකරුවන් හමුවී කළ කතා බහෙන් පසු ලක්ෂ 100 ක් වේදිකා නාට්‍ය සඳහා වෙන් කළා. නමුත් ඒකට වුණේ මොකද්ද කියලා කවුරුවත් දන්නේ නෑ. ආයතනික ව්‍යුහයක් තිබුණා නම් එය විධිමත් වනවානේ.ඔබ අනෙක් මාධ්‍යවලට වඩා වේදිකාවට කැපවෙනවා?ඒ කාලයත් සමඟ වේදිකාව අපට ජීර්ණය වෙලා ජීවිතේ විශාල ආස්වාදයක් එයින් ලැබෙන නිසා. ඒ ඇරුණම රූපවාහිනිය පල්ලම් බැහැගෙන යනවා. පරමාර්ථ වෙනස් වෙලා. කලාත්මක බව අඩු වෙලා. අ‍ාශාවක් ඇති වන්නේ නෑ. නමුත් වේදිකාවේ එය තවම රැකගන්න පුළුවන් ශක්තිවන්තයන් කීප දෙනකු ඉන්නවා. වේදිකාවට ව්‍යාපාරික බලපෑම් අඩුයි, අර නිළිය, නළුවා ගන්න, මේ මුදලට කරන්න කියලා.අනෙක අපට වේදිකා නාට්‍යවල ද විවිධ ශෛලින් අත්හදා බලන්න, පර්යේෂණ කරන්න ආදී දේටත් අවස්ථාව තිබෙනවා.රූපවාහිනියේ මෙගා නාට්‍ය ගැන හිතෙන්නේ කොහොමද?අපුලයි. නාට්‍යයක් බවට පත්වන්න නම් විද්‍යාත්මක ක්‍රමවේදයත් නිර්මාණයේ සදාචාරයත් තිබිය යුතුයි. එහෙම නැතිව උදේ නැගිට්ට වෙලේට හිතට එන දෙයක් එවේලේ රූපගත කරමින් හදන දේවල් ගැන කතා කිරීමත් පලක් නෑ.‍සිනමාව ගැනත් ඔබ හිතන්නේ එහෙම නිසා ද ඒ මාධ්‍යයෙන් පසුගාමීව සිටින්නේ?ඇත්තෙන් ම පසුගාමී මම ද? සිනමාවද? කියා ප්‍රශ්නයක් තිබෙනවා. කොහොම වුණත් මා සිනමාවට යොදා ගැනුණේ අඩුවෙන්න තමයි. හැබැයි සූවිසි විවරණ, හෝ ගාන පොකුණ, වෛශ්නාවී යන චිත්‍රපටවල ප්‍රධාන චරිත කළා. තව ඉන්දියානු සිනමා අධ්‍යක්ෂවරයකු කළ ‘ප්‍රවේගය’ චිත්‍රපටයේත් හොඳ චරිතයක් මට ලැබුණා‍. එහෙම වුණාය කියලා චිත්‍රපටවලට බලෙන් සම්බන්ධ වන්නත් බෑනේ?ඔබ වේදිකා නාට්‍යයක් නිර්මාණය කිරීමෙන් බලාපොරොත්තු වන්නේ කුමක්ද?මුලින් ම අපි කලාව හෝ සාහිත්‍ය භාවිතා කරන්නේ ආශාවට. පසුව එහි ගැඹුරක් දකින්න ගන්නවා‍. ඊටත් පසුව සමාජ ජීවියකු ලෙස අපට වගකීමක්, යුතුකමක් තිබෙනවා විනෝදාස්වාදය පමණක් නොව නිර්මාණය මඟින් ප්‍රේක්ෂකයාට අවිඥානිකව ලෝකය පිළිබඳ දැක්මක් මිනිසා පිළිබඳ කියවිමේ වෙනස් ක්‍රමයක් පිළිබඳ හිතන්න පෙලඹීමට. ඊළඟට වස්තු විෂයය පිළිබඳ හිතන්න පෙලඹීමට. ඊළඟට වස්තු විෂයය අනුව ආකෘතිය ගැන හිතනවා. නාඩගම්, තාත්වික, ශෛලිගත, වාර්තා, නිදහස් ආර වැනි ක්‍රමයකට ප්‍රේක්ෂක රස භාව උද්දීපනයෙන් යහපත් දෙයක් කරා ප්‍රේක්ෂකයා යොමු කිරීමටයි නාට්‍ය කරන්නේ. එය නාට්‍යකරුවකු අධ්‍යයනය කළ යුතුයි.එහිදී කලාකරුවා සාමාන්‍ය ජනතාවට වඩා ඉදිරියෙන් සිටිය යුතු ද?එහෙම ජනප්‍රිය පාඨ තිබෙනවා. නමුත් මිනිස්සු ගොඩේ ඉඳ‍ෙගන ඒ දුක සැප සියල්ල දැනගෙන සිටීමයි වැදගත් හා සාර්ථක ක්‍රමය වන්නේ.මේ උලෙළ ගැන ප්‍රේක්ෂකයන්ට කියන්නේ?ඇත්තෙන් ම මේ උලෙළ බලන්න එන්න කියා මා ආද‍රයෙන් ප්‍රේක්ෂකයාගෙන් ඉල්ලා සිටිනවා. ඒ විතරක් නොවෙයි. නාට්‍ය ගැන විවේචනය කිරීමයි වැදගත්. මොකද නාට්‍ය ගතිකයි. වෙනස් වන සුලුුයි. ඒ නිසා විවේචනයයි වැදගත්. එහෙම විවේචන නිසා මගේ ඇතැම් නාට්‍යවල සුළු සුළු වෙනස්කම් කරන්නත් මම පෙලැඹුණා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av14031611</link>
    <topic>‍ප්‍රේක්ෂකයා අතීතයට ගෙන යන මිස්ට පීබොඩි</topic>
    <author>කුමාර සිරිවර්ධන</author>
    <content>‍ප්‍රේක්ෂකයා අතීතයට ගෙන යන මිස්ට පීබොඩිලොව වඩාත් දක්ෂතම, කතා කිරීමේ හැකියාව ද සහිත බලුපැටවා හදා වඩාගන්නට බාර ගැනීමට කැමැති අයකු ලොව නැත. පීබොඩි මහතා නමැති මෙම බල්ලා ගැන කියැවෙන්නේ මේ වසරේ හොලිවුඩයෙන් නිකුත් වූ පරිගණක සජිවීකරණ සිනමාපටයක් වූ ‘මිස්ටර් පීබොඩි ඇන්ඩ් ශර්මන්’ නමැති චිත්‍රපටයෙනි.විද්‍යා ප්‍රබන්ධයක් ලෙස ද හැඳින්විය හැකි මෙම චිත්‍රපටයට පාදක වී ඇත්තේ 1960 දශකයේ දී ජනප්‍රියත්වයට පත් සජිවීකරණ රූපවාහිනී මාලා ටෙලිනාටකය ‘ද රොකී ඇන්ඩ් බුල්වින්කල් ෂෝ’ ය. ට්වෙන්ටියත් සෙන්චරි ෆොක්ස් සමාගමේ බෙදාහැරීමක් වන ‘මිස්ටර් පීබොඩි ඇන්ඩ් ශර්මන්’ ඩ්‍රීම් වර්ක්ස් ඇනිමේෂන් සමාගමේ නිපැයුමකි. පසුගිය පෙබරවාරි 7 දා බ්‍රිතාන්‍යයේ තිරගත වූ මෙම සිනමාපටය ඇමෙරිකාවේත් ලොව අන් රටවලත් ප්‍රදර්ශනය වීම ඇරැඹුවේ පසුගිය මාර්තු 7දා පටන්ය.හදා වඩා ගැනීම සඳහා කිසිවකු බාර නොගන්නා මිස්ටර් පී‍ෙබාඩි නමැති බලු පැටවා එක්වන්නේ අනාථ දරුවකු වූ ශර්මන් සමඟිනි. එතැන් පටන් පීබොඩි උත්සාහ දරන්නේ කුඩා ශර්මන්ට නීත්‍යානුකූල භාරකරුවකු සොයා දෙන්නට හා ඔහුට අධ්‍යාපනය ලබාදීමට මඟක් සෙවීමටය. ඒ අතරතුර ඔවුනට ලැබෙන්නේ කාලය හරහා ගමන් කළ හැකි යන්ත්‍රයකි. මේ දෙදෙනාගේ වික්‍රමයන් පිළිබඳ ‘මිස්ටර් පීබොඩි ඇන්ඩ් ශර්මන්’ චිත්‍රපටයෙන් කියැවෙයි.ශර්මන් පාසල් යාම ඇරැඹීමත් සමඟ ඔහුගෙන් ඈත් වීමට කතා කරන බල්ලා පීබොඩිට සිදුවෙයි. ශර්මන්ට පාසල සිත්ගන්නා සුලු තැනක් වන්නේ නැත. විශේෂයෙන්ම පෙනී පීටර්සන්ගේ සරදම් ගැරහිලි හා බාධා කිරීම්වලට මුහුණ දීමට ශර්මන්ට සිදුවෙයි. පෙනීගේ මවුපියන් වන පෝල් හා පැටී ශර්මන්ට බලකරන්නේ ද පෙනී ගේ සිත රිදවන්නේ නැතිව කටයුතු කරන්නට කියාය.ඒ අතර තුර පෙනී ශර්මන්ට බල කරන්නේ කතාකරන බල්ලාට ඇහුම්කන් නොදී තමාට කාලය හරහා ගමන් කිරී‍ෙම් හැකියාව ලබා දෙන යන්ත්‍රය පෙන්වන්නට කියායි. පෙනී සමඟ අතීතයට යන ශර්මන් ආපසු වර්තමානයට පැමිණ පීබොඩි හමුවී පවසන්නේ පුරාණ ඊජිප්තුවට ගොස් තුනත්කාමන් පාරාවෝ හමුවීමෙන් අනතුරුව පෙනී ආපසු පැමිණීම ප්‍රතික්ෂේප කරන බවයි.ප්‍රදර්ශනය ඇරැඹූ පළමු දිනයේම උතුරු ඇමෙරිකාව ඇතුළත මෙම චිත්‍රපටය උපයා ඇති ආදායම ඩොලර් ලක්ෂ 80කි. අනෙක් රටවල පළමු දින‍ෙය් දී චිත්‍රපටය උපයා ඇති ආදායම ඩොලර් ලක්ෂ 39.5කි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av14031612</link>
    <topic>දිලිප්ගේ මංගල පෙරහ‍රේ නැට්ටුවා රාජ් කපූර්</topic>
    <author>කුමාර සිරිවර්ධන</author>
    <content>දිලිප්ගේ මංගල පෙරහ‍රේ නැට්ටුවා රාජ් කපූර්මධුබාලා වෙතින් ඈත්වූ දිලිප් කුමාර්ගේ ඊළඟ පෙම්වතිය වූයේ කවුරුන් ද?1981 වසරේ නොවැම්බර් 10 දා දිලිප් කුමාර් සහ වෛජයන්තිමාලා ප්‍රධාන චරිත රඟපෑ ‘ගංගා ජම්නා’ චිත්‍රපටය තිරගත වූයේය. එම වසරේදී ම රාජ් කපූර් ගේ ‘ජිස් දේශ් මේ ගංගා බෙහෙති හෛ’ තිරගත වූයේය. එම නළුවන් දෙදෙනා සහ චිත්‍රපට දෙක අතර ශීතල යුද්ධයක් පැවතිණි. ජයග්‍රාහකයා තෝරන මිණුම් දණ්ඩ වූයේ ‘ෆිල්ම් ෆෙයාර්’ සම්මානයන්ය. ඊට පෙර දාග් (1953) අසාද් (1955) දේව්දාස් (1956) නයාදොර් (1957) සහ කොහිනූර් (1960) යන වර්ෂවල හොඳම නළුවා සඳහා ෆිල්ම් ෆෙයාර් සම්මානය දිනා සිටි දිලිප් අපේක්ෂා කළේ 1961 වසරේ හොඳම නළුවා ලෙස ‘ගංගා ජම්නා’ හි රඟපෑම් වෙනුවෙන් තමාට සම්මානය හිමි වේය කියායි.රාජ් කපූර් දිලිප් පරදවා ජය ගත්තේය. වසරේ හොඳම නළුවා ලෙස රාජ් සම්මාන දිනද්දී හොඳම චිත්‍රපටය ලෙස ෆිල්ම් ෆෙයාර් සම්මානයට පාත්‍ර වූයේ ‘ජිස් දේශ් මේ ගංගා බෙහෙති හෛ’ චිත්‍රපටයයි. ‘ගංගා ජම්නා’ චිත්‍රපටයට හිමිවූයේ හොඳම නිළිය (වෛජයන්තිමාලා) හොඳම දෙබස් (වජාහත් මිර්සා) සහ හොඳම කැමරාකරණය (බාබා සහීබ්) යන සම්මාන තුන පමණකි. කෙසේ වෙතත් 1963 වසරේ දී ගංගා ජම්නා බොස්ටන් චිත්‍රපට උලෙළේ දී රිදී කුසලාන සම්මානය දිනා ගත්තේය.මෙසේ හින්දි සිනමාවේ ‍ෙපරළි හා තරගවලට හසුවී සිටි දිලිප් කුමාර් නොදැන සිටියේ තමාට පෙම් කරන තමන්ට වඩා බෙහෙවින් බාල යුවතියක ද සිටින බවය. ඇය 1960 දී ‘මෝගල් - ඉ- අසැම්’ චිත්‍රපටයේ මංගල දර්ශනයට 16 හැවිරිදි යුවතියක ලෙස පැමිණියේ චිත්‍රපටය නරඹන්නටත් වඩා තමාගේ හදගත් නළුවා හැබැහින් දැක ගැනීමේ වුවමනාවෙනි. එහෙත් එදින ඇය සිත රිදවාගෙන ආපසු නිවෙසට ගියේ දිලිප් කුමාර් මංගල දර්ශනයට සහභාගිවන්නට නොපැමිණි හෙයිනි.එම යුවතිය සයිරා බානු වූ අතර ඇගේ මව ප්‍රකට හින්දි නිළියක වූ නසීම් බානු වූවාය. දිලිප් හා රාජ් අතර ගංගා ජම්නා සහ ‘ජිස් දේශ් මේ ගංගා ‍බෙහෙති හෛ’ චිත්‍රපට අරබයා ශීතල යුද්ධය පැවැති 1961 වසරේදී සයිරා ද චිත්‍රපට නිළියක ලෙස රිදී තිරයට පිවිසියාය. ඇය රඟපෑ මුල්ම චිත්‍රපටය ‘ජංග්ලී’ වූ අතර එහි ඇය සමඟ ප්‍රධාන චරිතය රඟපෑවේ ශම්මි කපූර්ය.ඉන් අනතුරුව ඇය බොහෝ චිත්‍රපටවල විවිධ නළුවන් සමඟ රඟපෑවත් ඇයට තම හදගත් නළුවා වූ දිලිප් සමඟ නම් රඟපෑමට ඉඩ ලැබුණේම නැත. 1964 දී ඇය හා රාජේන්ද්‍ර කුමාර් රඟ පෑ ‘ආයි මිලන් කී බේලා’ තිරගත වූයේය. චිත්‍රපටය මෙන් නළු නිළි යුවළ ද ජනප්‍රියත්වයට පත්වූ අතර සිනමා සඟරාවලින් කියැවුණේ සයිරා හා රාජේන්ද්‍ර අතර තිරයෙන් පිටත ද ප්‍රේමයක් ඇතිවී තිබේය කියායි. මෙම ඕපාදූපය ලැව්ගින්නක් සේ හින්දි සිනමා ‍ක්ෂේත්‍රයේ පැතිර ගිය ද ඒ වන විටත් රාජේන්ද්‍ර කුමාර් විවාහකයකු වූයේය. රාජේන්ද්‍ර - සයිරා යුවළ රඟන චිත්‍රපටවල නිෂ්පාදකයන් උක්ත ඕපාදූපයට තටු ලබා දී තිබුණේ තම චිත්‍රපටවලට වැඩි ප්‍රේක්ෂක ආකර්ෂණයක් ලබාගනු පිණිසය.කෙසේ වෙතත් එම කටකතාව නිසා සයිරාගේ පවුලේ අය කලබල වූහ. ඔවුන් ඉස්ලාම් භක්තිකයන් වූ අතර රාජේන්ද්‍ර හින්දු බැතිමතෙක් වූයේය. එහෙයින් හසීම් බානු තම දියණියට මුස්ලිම් අයකුම විවාහ කරදීමට යුහුසුලුු වූවාය.එයින් පසු සිදුවූ දෑ අප්‍රකට අතර දිලිප් ගේ සොයුරු සොයුරියෝ සියලු දෙන යුග දිවියට පිවිස සිටියහ. පුවත්පත් කලාවේදියකු දිලිප්ගෙන් විමසූයේ ‘ඔබ ඔබේ නිවෙසට මනාලියක කැඳවාගෙන එන්නේ කවදාද?’ කියායි.“එය කවදාවත් සිදු නොවන දෙයක්” දිලිප් ‍ගේ පිළිතුර වූයේය. බොහෝ අය සිතුවේ කාමිණී කෞෂල් හා මධුබාලා නිසා සිත් ‍බිඳගෙන සිටි දිලිප් මුළු ජීවිත කාලය පුරා තනිකඩව සිටින්නට ඉටාගෙන ඇත කියායි.බොම්බායේ පාලි හිල් පෙදෙස වඩාත් ප්‍රකට වී තිබුණේ බොහෝ නළු නිළියන් එම ප්‍රදේශයේ පදිංචිව සිටි හෙයිනි. දිලිප් කුමාර් ගේ සහ සයිරා බානු ගේ නිවෙස් ළං ළංව පිහිටා තිබිණි. 1966 අගෝස්තු 23 දා සයිරා බානුගේ 22 වැනි උපන් දිනය සැමරීමේ සාදය ඇගේ නි‍ෙවසේ දී පැවැත්විණි. එම සාදයට ඉතා සීමිත පිරිසක් පමණක් ඇරැයුම් ලබා සිටි අතර දිලිප් කුමාර් එහි පැමිණ ඇයට තිළිණ කළේ රතු රෝස මල් කළඹක් සහ මුදු බහාලීමට භාවිත කරන කුඩා විල්ලුද පෙට්ටියකි.“ඒ පෙට්ටියේ මොනවාද?”පුවත්පත් කලාවේදිනියක සයිරා බානුගෙන් ප්‍රශ්න කළාය.ලජ්ජාශීලී හා ගුප්ත සිනහවකින් මුව සරසාගත් සයිරා එතැනින් ඉවතට පියමැන්නාය.ඒ වන විට සයිරාගේ හා දිලිප් ගේ පවුල්වල අය පමණක් දැන සිටි කාරණය වූයේ එම අගේස්තු මාසය මුලදී දිලිප් - සයිරා විවාහය ගැන පවුල් දෙක අතර එකඟත්වයක් ඇතිව තිබූ බවය. දිලිප් - සයිරා එක් කිරීමට අනංගයා මෙන් මූලික වී තිබුණේ සයිරා ගේ මව නසීම් බානුය.“මෝගල් - ඉ අසාම්” මංගල දර්ශනයේ දී ඔහු දැකගත නොහැකි වුවත් මා චිත්‍රපට නිළියක වූවාට පසු චිත්‍රාගාරයක දී මට දිලිප් මුණගැසුණා.” සයිරා පසුකලෙක පුවත්පත් සාකච්ඡාවක දී පැවසුවාය. “මා හා සිනාසුණු ඔහු මා ඉතා රූමත් යැයි කීවා. මට දැනුණේ පුදුමාකාර සතුටක්. එවෙලේත් මගේ හදවතේ ගැඹුරෙන්ම පැන නැඟුණු හැඟුමකින් දැනුණේ මා කවදා හෝ ඔහුගේ බිරිය වන බවයි.”පෙර සඳහන් කළ උපන් දින සාදයට රාජේන්ද්‍ර කුමාර් සිය බිරිය සමඟ සහභාගී වී සිටියේ පැතිර ගිය ආරංචි සියල්ල කටකතා පමණක්ම බව ලොවට හඟවන්නට මෙනි.1966 ඔක්තෝබර් 2 දා ඉන්දියාවේ පුවත්පත්වල පළවූ පුවතකින් කියැවුණේ දිලිප් කුමාර් සහ සයිරා බානු විවාහ ගිවිස ගත් බවයි. 1966 ඔක්තෝබර් 11 දා දෙදෙනාගේ විවාහ මංගල්‍යය පැවැති අතර සාම්ප්‍රදායානුකූලව මංගල පෙරහරේ මනාලයා ගමන් ගත්තේ වෙළඹක පිට නැඟීය. පෙරහරේ පෙරමුණේම සිටි අය අතර මුල් තැන් ගත්තේ රාජ් කපූර්ය. ඔහු මංගල පෙරහර වඩාත් අලංකාර කරවමින් ගී ගයමින් නැටුවේය.රාජ්, ඔහුගේ පියා ප්‍රිතිවිරාජ් ඔහුගේ පැරැණි පෙම්වතිය නර්ගීස්, සධානා, දේව් ආනන්ද්, ප්‍රාන් හා නූතන් වැනි හින්දි සිනමාවේ ප්‍රබලයන් රැසක් විවා මංගල්‍යෝත්සවයට සහභාගි වුවද, දිලිප් ගේ පැරැණි පෙම්වතියන් වූ කාමිණී ‍හෝ මධුබාලා හෝ එහි පැමිණ සිටියේ නැත.ලබන සතියේදිලිප් - සහිරා කැදැල්ලටකඩා වැදුණු ආස්මාකුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av14031613</link>
    <topic>ජෝන් ඩොයිලි සමාදානයේ සැතපෙන සුසාන භූමිය</topic>
    <author>හේමාලි විජේරත්න</author>
    <content>ජෝන් ඩොයිලි සමාදානයේ සැතපෙන සුසාන භූමියසෙංකඩගල පුරවරයට හැමු මඳ සීතල ඇඟට වැදෙද්දී මද්දහනේ දැනුණු අව් රශ්මිය කොහෙන් ගියා ද නැති වුණා. නුවර වැව පිස ආ මේ මඳනල වැව් දිය මත හීන් රැළි නංවමින් සුකොමළ සිනා පෑවා. අපි ඇවිදගෙන ගියේ නුවර වැව් බැම්මෙන්, දළදා මාළිගාව පසුකරගෙන ඉදිරියට. මාළිගාව පසු කරමින් ඉදිරියට යත්දී වම් පසට වන්නට කුඩා කඳුගැටයකට වූ මාවත නම්කොට තිබුණේ “ගැරිසන් සුසාන භූමිය මාවත” යනුවෙනි. මීටර් 100 ක් පමණ මේ මාවත දිගේ ඇවිද යත්දී අපට හමුවූයේ කපාපු ගලින් බඳින ලද එංගලන්ත ගෘහ නිර්මාණ ක්‍රමයට සාදන ලද කුඩා ගොඩනැඟිල්ලකි.මේ ගැරිසන් සුසාන භූමියේ එදා ආගමික වතාවත් සිදුකිරීම පිණිස මෘත දේහය තබන්ට සෑදු සොහොන් ගෙයයි. මේ සොහොන් ගෙය පසු පසින් අපට දිස් වූයේ ඈතින් ඈතට විවිධ ආකාරයෙන් උස්ව නැඟුණු විවිධ හැඩයේ සොහොන් කොත්ය. කුඩා කඳු ගැටයක පිහිටි තැනිතලා බිමක සැතපී නිදන මේ පිරිස කවුරුන්දැයි දැනගැනීම නිරන්තර මසිතේ දැඟලු කාරණයක් විය. එසේම මේ සොහොන් කොත් යට සැඟවුණු ජීවිතවල කිසියම් වූ ආදරණීය කතාවක් හෝ කඳුළු කතාවත් ඇති බවට ද මගේ යටි සිත කොඳුරන්නට විය.මහනුවර උඩවත්ත කැලය පාමුලින් අපට හමුවූ මේ ගැරිසන් සුසාන භූමිය ද එසේ බ්‍රිතාන්‍යයන්ගේ පාලන අවදියේ විවිධ කාර්යභාරයන්වල නියැළුණු නිලධාරීන්ගේ සහ ඔවුන්ගේ පවුල්වල ඥාතින් මිහිදන් කළ ස්ථානයයි.“ගැරිසන්” යනු වාච්‍ය අර්ථයෙන් ගතහොත් ‘සෙබළුන් රැඳවුම්පොළ’ යන්නයි. සමහරවිට මෙය සුසාන භූමියක් වන්නට පෙර ඔවුන් සෙබළුන් රඳවා තැබීමට භාවිත කළා වන්නට ඇත. මෙම සුසාන භූමිය පිළිබඳ එංගලන්තයේ ඇති ග්‍රන්ථයක මේ පිළිබඳ සියලු විස්තර සඳහන් වේ.ප්‍රථමයෙන් ම මෙම සුසාන භූමියේ ඉංග්‍රීසි ජාතිකයින් මිහිදන් කිරීම ආරම්භ වී ඇත්තේ 1822 දීය. පළමුවෙන්ම මෙහි මිහිදන් කොට ඇත්තේ කැප්ටන් ජේම්ස් මැගලාෂ්ය. ඔහු මියයන විට ඔහුට අවුරුදු 26 කි. ත්‍රිකුණාමලයේ සිට මහනුවර දක්වා මහ වනය ඔස්සේ පයින් ගමන් කරමින් සිටි කැප්ටන් ජේම්ස්ට අතරමඟදී මුහුණ පාන්නට සිදු වී ඇත්තේ දැඩි දුෂ්කරතාවන්ටය. අධික වර්ෂාව, තද අව් රශ්මිය වැනි ස්වභාවික පරිසරයෙන් විඳින්නට වන දුක් ගැහැට ද ඉවසා දරාගෙන සිටියදී ඔහු මැලේරියා රෝගයට ගොදුරු වී ඇත. මහනුවරට ළඟාවීමටත් පෙර ඔහු අවසන් ගමන් ගොස් ඇත්තේ ගසක් යටදීය.කැප්ටන් ජේම්ස් ගේ සොහොන් කොතෙන් ආරම්භ වූ මෙම සුසාන භූමිය 1909 දක්වාම භාවිත කොට ඇති බව තහවුරු වන්නේ එහි ඇති විවිධ සොහොන් කොත්වල සඳහන් තොරතුරු ආශ්‍රයෙනි. මෙම සුසාන භූමියේ වර්ග ප්‍රමාණය රූඩ් 2 යි පර්චස් 22.75 කි. එකිනෙකට සමීපව පිහිටි සොහොන් කොත් 190 ක් දක්නට ලැබුණත්, දැනට මෙම සුසාන භූමිය බලා කියා ගන්නා දෙදෙනා පැවසූයේ පුද්ගලයින් 400 කට අධික ප්‍රමාණයක් මෙහි මිහිදන් කර ඇති බවයි. ආරම්භක අවදියේ දී ගැරිසන් සුසාන භූමිය ‘සෙම්ගේ’ නම් දේවස්ථානයක් මඟින් පාලනය වී ඇති බව සඳහන් වේ.පසුකාලීනව එම පාලනය බාර වී ඇත්තේ මහනුවර ශාන්ත පාවුළු දේවස්ථානය වෙතය. එහෙත් වර්තමානය වන විට මෙම සුසාන භූමිය පාලනය වන්නේ පොදු රාජ්‍ය මණ්ඩලීය යුද සොහොන් සංවිධානය මඟිනි. මහනුවර ප්‍රදේශයේ විසූ බ්‍රිතාන්‍ය ජාතිකයින් පමණක් නොව ලංකාවේ විවිධ ප්‍රදේශවල පාලන කටයුතුවල විවිධාකාරයෙන් සහයෝගය දැක්වූ බ්‍රිතාන්‍ය නිලධාරීන් හා ඔවුන්ගේ ඥාතින් මෙහි මිහිදන් කර ඇත.ගැරිසන් සුසාන භූමියෙන් හඳුනාගත් සොහොන් කොත් අතර මහනුවර නේවාසික බ්‍රිතාන්‍ය නියෝජිත වූ ජෝන් ඩොයිලිගේ සොහොන් ගැබ ද වේ. කන්ද උඩරට අවසන් සිංහල රජු ගෙන් පසු ඔහුගේ රජ මාළිගයේ ළැගුම් ගෙන සිටියේ ජෝන් ඩොයිලිය. ඔහු තමාට රිසි පරිදි මේ රජ මාලිගයේ ජනෙල් කවුළු ආදිය වෙනස් කර තිබූ බව ද අපට දැනගන්නට ලැබුණි.මෙම සුසාන භූමියේ දක්නට ලැබෙන විශාලතම සොහොන් කොත වන්නේ ජෝන් ඩොයිලිගේ සොහොන් කොතයි. මීට අමතරව ජෙනරාල් ජෝන් පෙසර්, ආණ්ඩුකාර විලියම් ග්‍රෙගරිගේ බිරිඳ (එලිසබෙත් ග්‍රෙගරි) ඩේවිඩ් පින්ස්ලේ, ජෝන් ස්පෝට්ස්වුඩ්, රොබට්සන්, විලියම් වොට්සන්, මැක්වුඩ්, හෙන්රි තොම්සන්, විලියම් චාල්ස්, මැක්රෙඩි ආදීන්ගේ සොහොන් කොත් වේ.මේ අය අතර ශල්‍ය වෛද්‍යවරු, රාජකීය හමුදාවේ සොල්දාදුවෝ ද වෙති. එක් සොහොන් ගැබක වූයේ හමුදා සොල්දාදුවන් අට දෙනෙක් වළ දමා ඇති බවයි. ඒ සියලු දෙනාම මියගොස් ඇත්තේ කොලරා රෝගයට භාජනය වීමෙන් බව එම සොහොන් ගල්හි සඳහන් කොට ඇත. ශල්‍ය වෛද්‍යවරුන් කිහිප දෙනාම මියගොස් ඇත්තේ ද කොලරාවෙන් සහ මැලේරියා රෝගයෙනි.ගැරිසන් සුසාන භූමියේ එක් කෙළවරකට වන්නට වූ එක් සොහොන් ගැබක වූයේ සිංහලයින්ට ඔත්තු ලබා දුන් ඉංග්‍රීසි ජාතිකයෙකු වෙනුවෙනි. ඔහු සිය හමුදාවේ උසස් නිලධාරියකු වෙඩි තබා මරා දමා තිබිණ. විලියම් බොයිස් නමින් තැනු ස්මාරකයක් ද මෙහි විය. ඔහු මියගොස් තිබුණේ අශ්වයා පිටේ කැලය මැදින් ගමන් ගනිත්දී හිසට ගසක් කඩා වැටීමෙනි. පරිසරයට ආදරය කරන පරිසර හිතකාමියකු කුරුල්ලන් නරඹන්නට වනයට ගොස් සිටියදී අලියෙකු පැන්නීමෙන් වෙහෙසව මියගොස් ඇති අයකුගේ සොහොන් ගැබක් ද විය.සොහොන් කොත් විවිධ ආකාර හැඩවලින් සහ විවිධ ස්වරූපවලින් යුක්තය. කුරුසය සහිත සොහොන් කණු, මේවායේ මිහිදන් කළ පුද්ගලයාගේ උපත, මියගිය දිනය, නම, තනතුර, මියගිය ආකාරය ආදි වූ බොහෝ තොරතුරු මෙහි සටහන් වේ. මෙම සියලුම සොහොන් ගල් හා කොත්, පුවරු ලංකාවේ නිෂ්පාදිත ඒවා නොවීම සුවිශේෂීත්වයක්. සියලුම ස්මාරක එංගලන්තයෙන්ම මෙරටට ගෙන්වූ ඒවා බව සඳහන් වේ.කෙසේ වෙතත් අපේ රට තුළ කිසියම් විප්ලවයක් කළ බ්‍රිතාන්‍ය අධිරාජ්‍යවාදීන් සැතපී නිදන ගැරිසන් සුසාන භූමිය පිළිබඳ එංගලන්තයට ලියා යැවූ එවකට මෙය බාරව සිටි ශාන්ත පාවුළු දේවස්ථානය එය චාල්ස් කුමරුගේ අවධානයට යොමු කරවන්නට හේතු විය. එවකට තරමක් වල් බිහිව තිබු ගැරිසන් සුසාන භූමිය ප්‍රතිසංස්කරණය කර යථා තත්ත්වයට පත්කළේ 1998 දීය.ඒ චාල්ස් කුමරු මෙරටට ආ ගමනේදී මේ ස්ථානයට පැමිණීමට නියමිතව සිටි නිසාය. එහෙත් 1998 දී මහනුවරට එල්ල වූ එල් ටී ටී ඊ ප්‍රහාරය නිසාවෙන් චාල්ස් කුමරුගේ ලංකා ගමන අත්හිටුවිණි. එහෙත් පසුගිය දා ලංකාවේ පැවැති පොදු රාජ්‍ය මණ්ඩලීය රාජ්‍ය නායක සමුළුවට පැමිණි චාල්ස් කුමරු සිය පරපුරේ බ්‍රිතාන්‍ය ජාතිකයින් සැතපෙන මෙම ගැරිසන් සුසාන භූමියට පැමිණ ඔහුගේ ආචාරය පුද කරන්නට අමතක නොකළේය. එසේම ඔහු නැවත එංගලන්තයට ගොස් කලක් සිය යටත් විජිතයක්ව පැවැති රටේ අවසන් ගමන් ගිය බ්‍රිතාන්‍ය ජාතිකයන්ගේ සමරු ඵලක සුරකින්නට ලක්ෂ 11 ක ආධාර මුදලක් ද එවා තිබිණ. මේ මොහොත වන විටත් මෙය පාලනය බාරව සිටින ක්‍රිස්ටෝපර් වර්ජින්ටන් නම් බ්‍රිතාන්‍ය ජාතිකයා එම මුදලින් මේවා සංරක්ෂණය කිරීමේ වැඩපිළිවෙළක් දියත් කරමින් සිටියි.ගැරිසන් සුසාන භූමිය බලා කියා ගන්නා පුද්ගලයින් දෙදෙනා පැවසූයේ අදටත් සිය පරපුරේ මුතුන් මිත්තන්ගේ සොහොන් සොයා පැමිණෙන බ්‍රිතාන්‍ය ජාතිකයින් සිටින බවය. ඉඳහිට ඔවුන් පැමිණ මල් පොකුරක් තබා සිය පරපුරේ ඇත්තන්ට ආචාරය පිරිනමනු දක්නට ලැබෙන බව පවසයි. ගැරිසන් සුසාන භූමිය ලංකාවේ ඉංග්‍රීසි සමය අධ්‍යයනයේදී පරිහරණය කළ හැකි කදිම මූලාශ්‍රයන් ද වේ.හේමාලි විජේරත්නඡායාරූප - සරත් පීරිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av14031614</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමලාස්ට් වීක් එකේ විජේ මල්ලිට තිබුණු ඩල් ගතිය සම්පූර්ණයෙන්ම වාෂ්ප වෙලා වගේ ක්ලියර් වුණේ සෙනසුරාදා ශ්‍රී ලංකා පකිස්තාන් ඒෂියා කප් ෆයිනල් එක බලල ඉවර වුණාට පස්සෙ. අන්න මැච් කිව්වාලු. ළහිරු ළමයගෙ සෙන්චරි එක එ‍තකොට දිගටම ෆේල් වෙවී ඉඳලා ඕනම වෙලාවෙ ඕනම දවසෙ මහේලගෙ කම් බෑක් එක. ෂිඃ කියල වැඩක් නෑ මහේල අෆ්රිඩිට කිස්කන්න ගහපු සික්සර් එක. අඩෝ උඹට විතරද සික්සර්ස් ගහන්න පුළුවන්, බලාගනින් මේ සික්සර් එක කියනව වගෙයි මහේල ළමය ලණුවට උඩින් බෝලෙ පතිත කළේ.මේ දවස්වල චැනල්ස්වල පෙන්නන මෙගා ටෙලීස් තුන හතරක් බලලවත් ඒෂියා කප් ෆයිනල් එකේ ගත්ත ආතල් එක ලැබෙන්න නෑ කියල තමයි විජේ මල්ලිට කියන්න වෙන්නෙ. ඒ වුණාට වෙලාවකට විජේ මල්ලිට කල්පනා වෙනවා, අපේ ක්‍රිකට් කියන්නෙ දෙතුන් දෙනෙක් විතරම ද කියලා. ඉස්සර නම් අර්ජුන, අරවින්ද, රෝෂාන්, හෂාන්, අසංක, ගයි, මාවන්. කළු, සනත්, මුරලි, වාස්. කට්ටියම රිටයර් වෙනකොට අලුත් යන්ග් ඕල්ඩ් සෙට් එකත් ඇවිත්. සංගා ඩිල්ෂාන් මහේල එක්ක අලුත් මෑන්ස්ලා අවුලක් නැතුව ගේම් එකට එන්ටර් වෙලා තියෙන්නෙ නියමෙට. වෙනදා බයිස්කෝප්, ටෙලි ඩ්‍රාමා, ස්ටේජ් ඩ්‍රාමා, මියුසික් වැඩ ගැන කතාකරන විජේ මල්ලි මීටරේ මාරු කරල තියෙන්නෙ ඇයිද කියල ඔයගොල්ල දැන් හිතනවත් ඇති.මියුසික් මොකද, ටෙලි මොකද ත්‍රිලින් ක්‍රිකට් මැච් එකක් බලන එක මොකද? ඉන්ටර්නෙට් එකේ නේ මාර කොමඩි ස්ටෝරීස් තිබුණෙ ක්‍රිකට් ෆයිනල් එක ගැනයි, ප්‍රොවින්ෂියල් කවුන්සිල් කැම්පේන් ගැනයි. පළා බබා ඉලෙක්ෂන් සීන් එකේ ලේඩීස්ල දෙන්නෙක් ටීවී කැමරාවක් ඉස්සරහ කෙස්වලු කඩාගත්ත විදිය දැක්ක නම් ඔයාල දන්න අඳුනන දරුවෙක් මල්ලෙක් නම් ශ්‍රී ලංකාවෙ පොලිටික්ස්වලට යවන්නෙ නෑ ෂුවර් එකටම. ඩබලක් ඇවිත් දෙරණ පෙරලන්න හැදුවෙ නැද්ද ඒක බලාගෙන ඉන්න අපිව ගොනාට අන්දගෙන.අපි නම් අඳියි ඔය අම්මණ්ඩිලගෙ කතාවලට. හිස් ‍බෙලෙක්ක දෙකක් බිමට පෙරළලා සද්දෙ ඇහෙන කොට වගේ තමයි ගාල ගෝට්ටිය. බුදුසන්තෝ එහෙම වාද පිටියක්. හොඳ අක්කයි නංගියි ද නැන්දයි නංගියි ද මන්දන්නෑ. මේ වගේ අක්කලා නංගිලා කවුන්සලේකට ගියොත් එහෙම ගමම කෑව තමයි. අනර්කලී ළමයත්, මාතර පැත්තට වෙලා මොනා කරනවද කියල ඇමැතිතුමාල මොනව දන්නව ඇද්ද? හැබැයි මේවා කාන්තාවාදීන්ට අයිති වෙන්නෙ නැති සවුත්තු වැඩ නේ, මේ අපේ ලේඩීස් ලා කරල තියෙන්නෙ.ඩවුන් සවුත් චීෆ් මිනිස්ටර් නෝනා නම් දැන්ම ඉඳලම ගේම් එකට සෙට් වෙනව වගේ. විජේ මල්ලිට නම් ඒ වගේ කිසිම ගාණක් නෑ. ඔය ලේඩීස්ලා කවුන්සිල් ගියාම අපිට මොකෝ නැතිවුණාම මොකෝ. කවුන්සිලේ ඉන්න ජෙන්ට්ල්මන්ස් කට්ටිය‍ගෙ පාළුව තනිකම මැකෙන්න හරි ඔය වගේ ලේඩීස්ල දෙතුන් දෙනෙක් ඉන්න එක කොච්චර එකක්ද? ඒ ගොල්ලො ගියා වුණත් කට වහගෙන ඉන්න පුළුවන් නම් අවුලක් නෑ. කට ඇරල දේශපාලනේ කතාකරන්න ගත්තොත් තමයි ඔක්කොම බ්ලාස්ට් වෙන්නෙ.මේ ලේඩීස්ලා සෙට් එකට ස්වීට් කියන්නෙ ස්වීට්ම ස්වීට් හිරුණිකා ද නදීෂා ද අනර්කලී ද ගීතා ද හතර දෙනාම සූරියෝ වගේ. ප්‍රොඩියුසර් මහත්තැන් කෙනෙක් වත් නැද්ද මේ තුන් හතර දෙනා දාලා ෆිල්ම්ස් එකක් කරන්න. චාලීස් ඒන්ජල්ස් කියන නම වැරදියි කියලා ඊට වැඩිය පොෂ් පොෂ් නමක් දෙකක් දාගන්න එපායැ ෆිල්ම්ස් කරනව නම්. මොනව කරත් වැඩි කාලයක් නම් නෑ ඔන්ලි අප් ටූ ටුවෙන්ටි නයින්ත් වෙනකල් විතරයි නේ ෆයිට්ස් සීන් එක. පස්සෙන්දම බලා ගන්න බැරුවයැ පීපල්ස් චොයිස් එක මොකක්ද කියලා. කට්ටිය බෙට් එකක් එහෙම අල්ලන්න ආස නෑ වගේ. එක රිසල්ට් එකක් ආවා. ද බෙස්ට් මවුත්පීස් කියලා. රිසල්ට් එක කියන්නද? ලැජ්ජයි මෙයාලා කවුද විනර් කියලා කියන්න.සුන්දර බියුටිය තියෙන ලේඩීස් කෙනෙක්ලු ජජ් පැනල් එකේ ෆයිනල් චොයිස් එක. විජේ මල්ලිට නිකන් බ්ලැක්අවුට් එකක් ආවා පාලම උඩක ඉන්නව වගේ. ඒ වගේ ආර්ටිස්ටික් වැඩකට සෙට් වෙලා හිටපු ලේඩීස් කෙනෙක් නේද මේ බී ටීම් කෙල්ලොත් එක්ක වාද පිටිවලට යන්නෙ කියලා විජේ මල්ලිට නම් සෑඩ් ලුක් එකක් ආවා. ආසාව නේ දෙයියනේ. විජේ මල්ලි ගෙ කවුන්ට් ඩවුන් එක 29 වෙනකල් ද 16 වෙනකල්ද?අද 16 ඉඳලනේ ආපහු මිනි ක්‍රිකට් වර්ල්ඩ් කප් 20/20. මේ පොලිටික්ස් සීන් වගේද ක්‍රිකට් ගේම් එකක ෆන් එක? ඕන්න විජේ මල්ලිගෙ ටෙලිවිෂන් ස්ක්‍රීන් එකේ T/20 කට්ටියගෙ මූණත්තහඩු. ක්‍රිස් ගේල්ගෙ ඩාන්ස් එක ලංකාවෙදි දැම්මට බංග්ලාදේශ්වලදි නම් වැඩේ සිරා වෙයි කියලයි විජේ මල්ලි හිතන්නෙ. පොල් අඩි ගහන කට්ටිය කවුද කියල බලාගන්න පුළුවන් ඉවෙන්ට් එක නේ අද ඉඳන් පටන් ගන්නෙ.වාත ෆිල්ම් එකක් බලන් ඉන්නවට වැඩිය මේ ජාතියෙ හොට් මැච් එකක් බලන එක මාර සැපක් මෙයාලා අහෝ සැපයි කීවාලු...කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>03</month>
      <day>16</day>
    </date>
    <link>http://www.silumina.lk/2014/03/16/_art.asp?fn=av14031615</link>
    <topic>ඉන්දීය ගායකයන්ගෙන් සිංහල සින්දු</topic>
    <author>ජෝජ් රොබ්සන් ද සිල්වා</author>
    <content>ඉන්දීය ගායකයන්ගෙන් සිංහල සින්දුදන්න හඳුනනා තරු නෙතු ගැටිලා නොදන්න ගාණින් මා පහු කෙරුවා මට ඔබ විතරක් හුන් දා ඔබට වෙනත් අයෙක් ඉඳලා පෙම් හීනෙන් මා හැරවා තනි කළා කවදා හෝ ඔබ දුක් වෙයි මගෙ සෙනෙහේ වැටහෙනා මොහොතක් එයි ළඟදීම එයි කඳුළු කුණාටුවේ හැපිලා හීන හිතේ බොල් වූවා ආත්ම ගාණක ඉඳලා අප මේ ලෙස වෙන් වූවා මා තරම් ආදරේ කවුරුවත් නෑ ලොවේ මා රැවටුවේ ඇයි උරුම‍ වේදනා විඳලා නොදැනිම කාලය ගෙවුණා මතකද කියන්න හිතලා පෙම් කළ මුල්ම කෙනා මා  * පද රචනය - ඩිලාන් ගමගේ* සංගීතය සහ ගායනය - ගෞරව් දගඔන්කාර්“මම මේ රටේ සංගීත ක්ෂේත්‍රයේ දැවැන්තයෙක් නෙමේ. ඒත් නව පරපුරේ ගී පද රචකයෙක් ලෙස සහ ගීත නිර්මාණකරුවෙක් ලෙස මටත් මේ ක්ෂේත්‍රයේ කිසියම් පිළිගැනීමක් ඇති වෙලා තියෙන බව මගේ ගීත වලට ලැබෙන රසික ප්‍රතිචාරවලින් හැ‍ඟෙනවා. ඒ නිසා හැමදාම එකම රැල්ලේ ගී නිර්මාණ නොකර මගේ අලුත් නිර්මාණ සමඟ වෙනසක් කරන්න ඕනි කියලා මට හිතුණා. ඒ වෙනස ගායනයෙන් කරන්න හිතලා තමයි මගේ මේ අලුත්ම ගීතය (“කවදා හෝ”) ඉන්දියානු සංගීතඥ ගායන ශිල්පි Gauran Dagaonkdar සමඟ කළේ. දැනටමත් මේ ගීතයට හොඳ ප්‍රතිචාර ලැබෙමින් තියෙනවා.”“රසඳුන” සමඟ එසේ පවසමින් නව පරපුරේ ගී පද රචක ඩිලාන් ගමගේ අපට එළිදරව් කළේ ඔහුගේ නවතම ගී නිර්මාණය පිළිබඳව ය. මේ දිනවල අන්තර්ජාලයේ you tube හරහා රස විඳීමට ලබා දී ඇති ඩිලාන්ගේ මේ ගීතය නිෂ්පාදනය සඳහා මිලියන දෙකක් පමණ වැය වී ඇති අතර මෙහි විශේෂත්වය අපේ රටේ ප්‍රවීණ පරපුරේ සහ නව පරපුරේ දක්ෂ ගායන ශිල්පීන් ඕනෑ තරම් සිටියදී ඩිලාන් මේ ගීතය ඉන්දියානු ගායන ශිල්පියෙකු ලවා ගායනා කරවීම ය. අපි එයට පිළිතුරු ඩිලාන්ගෙන්ම විමසා දැන ගනිමු.* අපේම රටේ දක්ෂ ගායකයින් අපමණ සිටිද්දී ඔබ මේ ගීතය ඉන්දියානු ගායකයකු ලවා ගායනා කෙරෙව්වේ ඇයි...?“ප්‍රධාන වශයෙන්ම එහෙම කළේ අපේ සංගීත ක්ෂේත්‍රයේ වෙනසක් කරන්නමයි. ඒ අනුව පළමුව, මට මගේ කලා ජීවිතයේ (ගී නිර්මාණ වලදී) වෙනසක් කරන්න ඕනෑ වුණා. දෙවනුව, දැන් අපේ රටේ නිර්මාණය වෙන්නේ එකම රැල්ලක ගීත වීම නිසා මං හිතුවා - ඒ රැල්ලෙන් බැහැර වී වෙනස්ම හඬක් සමඟ අලුත් වෙනසක් කරන්න. තෙවනුව, එකම වචන මාලාවක් එහාට මෙහාට කරකව කරකවා කරන ගීත ලියවිල්ලෙන් වෙනසක් කරන්න ඕනෑකමක් මට දැනුණා.”* ඉතින් ඩිලාන්ගේ පරපුරේ ඔබ ඇතුළු පද රචකයින්ම නේද වැඩිපුරම එවැනි ගීත ලියන්නේ?“ඔව්. සමහරු ආප්ප බානවා වගේ සින්දු හදන්නේ. ලියන අය එකම වචන ටිකක් තියාගෙන එහාට මෙහාට කරකනවා. ඒවා වල තනුත් එහෙමයි. ගීත දහයක් ඇහැව්වාම හරියට එක ගීතයක් ඇහැව්වා වගෙයි. වෙනසක් නැහැ. මට දැන් ඒවා ඇහිලා දැකලා ඇති වෙලා. ඒ වගේ ගීත ලියලා මමත් දැන් ඉන්නේ හොඳටම හති වැටිලා. ඒකයි මෙහෙම හරි වෙනසක් කරන්න හිතුවේ.”* අපේ චිත්‍රපට සඳහා විදේශීය නිළියන් රඟපෑමට යොදවා ගන්නා හා සමාන නොවේද, සිංහල ගීත ගයන්න ඉන්දියානු ගායන ශිල්පියෙකු යොදවා ගැනීමත්?“හරියට හරි. විදේශීය නිළියන් යොදවා ගෙන කෙරුණු එම චිත්‍රපට අසාර්ථක වුණේ නැහැ. ජනප්‍රිය වුණා. හොඳ ගායන හැකියාවක් තියෙන ගායන ශිල්පියෙක් නම් ඔහු විදේශිකයෙකු වුණාට කමක් නැහැ, නිර්මාණයට සාධාරණයක් ඉටු වෙනවා. ඒකාකාරී ගීත රැල්ලෙන් මිදිලා රසිකයින්ට එවැනි ගීතයක් විඳින්න ආසාවක් ඇති වෙනවා නම් එය තමයි සිදුවිය යුතු.”* “කවදා හෝ” ගීතය සාර්ථක ගී නිර්මාණයක් කියා ඔබ විශ්වාස කරනවා ද?“පැහැදිලිවම මෙය සාර්ථක ගීතයක්. ගෞරව්ගේ ගායනය පමණක් නෙමේ ඔහුගේ තනු නිර්මාණයත් මේ ගීතයේ සාර්ථකත්වයට හේතු වුණා. ගායනයට වගේම තනු නිර්මාණයටත් ඔහු දක්ෂයි.* ගෞරව් ඔබට මුණ ගැහුණේ කෙසේ ද?“ගෞරව් ඉන්දියානු නවරැල්ලේ ගායන ශිල්පියෙක්. ‘සීත මාරුතේ’ ගීතයෙන් තමයි ඔහු සිංහල ගීත රසිකයින් අතර ජනප්‍රිය වුණේ. මගේ මිත්‍රයෙක් වන ජනිත තමයි මට මුලින්ම ගෞරව් හඳුන්වා දුන්නේ. ඉන්පසු අපි හොඳ මිතුරන් වුණා. ගෞරව් සිංහල ගීත වලට විශේෂ ඇල්මක් දක්වනවා. ඕනෑම විදේශිකයෙකුට වෙනත් රටක භාෂාවකින් ගායනා කිරීම පහසු කාරියක් නොවේ. මෙහිදී ගෞරව් විශල කැපවීමක් කළා ‘කවදා හෝ’ ගීතය සාර්ථක ලෙස ගායනා කරන්න.”* වර්තමානයේ නව ගී නිර්මාණ බිහි වෙන්නේ නැති තරම්. එහෙත් ඩිලාන් කියන්නේ නොනැවතී නව ගී නිර්මාණ එළිදක්වන නිෂ්පාදකවරයෙක්නේ. ඉතින් ඔබේ අනිකුත් නව නිර්මාණ ගී මොනවා ද?“ගීතය අද කර්මාන්තයක් වී ඇති නිසා මා නිෂ්පාදකවරයෙක් යයි හැඳින්වූවාට කමක් නැහැ. ඒත් මං ඊට කැමැති නැහැ. මට ඕනෑ හොඳ ගී පද රචකයෙකු වීමටයි. ගෞරව්ගේ ‘කවදා හෝ’ ගීතය හැරුණු විට රොෂාන් ප්‍රනාන්දුගේ ‘මට අයිති වෙලා’ සහ අමල් පෙරේරාගේ ‘අදහන්න බෑ ‘වැනි ගීත මගේ අනිකුත් නව නිර්මාණ ගී අතර තියෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post></root>