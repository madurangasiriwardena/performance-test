<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=av10090512</link>
    <topic>මගෙ හිත කඩා වැටුණත් නිර්මාණවලින් ඉවත්වුණේ නෑ</topic>
    <author>තුෂාරි වික්‍රමසිංහ</author>
    <content>මගෙ හිත කඩා වැටුණත් නිර්මාණවලින් ඉවත්වුණේ නෑ’යුගාන්දරය’ ටෙලි නාට්‍යයේ අධ්‍යක්ෂසෝමචන්ද්‍ර විජේසූරියසෝමචන්ද්‍ර විජේසූරිය ලංකාවේ බොහෝ දෙනකු හඳුනන්නේ ලේඛකයෙක්, සාහිත්‍ය විචාරකයෙක්, සාහිත්‍ය පරිවර්තකයෙක් සහ ටෙලිනාට්‍ය අධ්‍යක්ෂවරයෙක් වශයෙන් කීර්තියක් දිනාගත්තකු ලෙසයි. ඔහු විසින් රචිත ’යුගාන්දරය’ නවකතාව පාදක කොට ගනිමින් පසුගිය දා එනමින් ම ටෙලි වෘත්තාන්තයක් නිර්මාණය කිරීමට ඔහු සමත් වුණා. ලාංකේය සාහිත්‍ය කලාවේ උන්නතිය උදෙසා විජේසූරිය මහතා සිදු කළ සහ සිදුකරමින් පවතින නිර්මාණ කටයුතු පිළිබඳව ඔහු සමඟ කතා බහ කරන්නට මට පසුගිය දිනෙක අවස්ථාව උදාවුණා.මේ එහි දී ඔහු සමඟ පැවැත්වූ සංවාද සටහනයි.ඔබ අලෙවිකරණය පිළිබඳව රාජකාරි කටයුතු සිදුකළ වෘත්තිකයෙක්. සාහිත්‍ය කලාව කෙරෙහි ඔබගේ ආගමනය සිදුවුණේ කොහොමද?මම වෘත්තියෙන් පෞද්ගලික අංශයේ අලෙවිකරණය පිළිබඳව කටයුතු කළ වෘත්තිකයෙක්. මම මගේ වෘත්තියෙන් විශ්‍රාම යෑමට ආසන්න වන විට සාහිත්‍ය කලාව කෙරෙහි බොහෝ සේ නැඹුරු වුණා. මම පුංචි කාලේ ඉඳලම පොත පත කියවන්න ආසයි. විශේෂයෙන්ම සමාජයේ ඇතිවුණු විවිධ අර්බුද ඒ කියන්නේ 56 පෙරළිය, 71 කැරැල්ල මේ වගේ දේවල් මගේ මනසට ඉතා තදින් බලපෑවා. මං ඒ දේවල් ගැන හුඟාක් සංවේදීව හිතුවා.71 කැරැල්ල සිදුවන අවස්ථාවේදී මම සේවයට ගියේ කොළොන්නාවේ බෝඩිමක නැවතිලා. මට මතකයි ඒ දවස්වල ඇඳිරිනීතිය දාලා තිබුණා. ඒ සංසිද්ධිය වෙනකොට මට හිතුණා 56 පෙරළිය සහ 71 කැරැල්ල යන සිදුවීම් අතර කුමන හෝ සමාජ සම්බන්ධතාවයක් ඇති බව. මේ සිදුවීමත් සමඟ සංවේදී වූ මගේ සිතුවිලි නවකතාවක ඇරඹුමට හේතුපාදක වුණා.ඔබේ ‘යුගාන්දරය’ නවකතාව රචනා කිරීමට මූලිකම හේතුව වන්නේ මේ සිදුවීමම ද?ඔව්. මේ සිදුවීම මත ’යුගාන්දරය’ නවකතාව ලියන්නට මම පෙලඹුණා. මෙය මම ඩී.ආර්.විජයවර්ධන අනුස්මරණ සම්මාන උළෙලට ඇරියා. ඒත් එතැනදී අවම වශයෙන් මේ නවකතාව ගැන සඳහනක්වත් වුණේ නැහැ.එයට හේතුව කුමක් කියා ද ඔබ හිතන්නේ?එතැනදී මට තේරුණේ මේකයි. ඒ තැන විනිශ්චය මණ්ඩලය ලෙස කටයුතු කළේ මහාචාර්යවරු, කර්තෘවරු, තමයි. ඔවුන් නවකතාව මොකක්ද කියල දන්නැති අය බවයි මට හැඟී ගියේ. මොකද මම ඒ වෙනකොට පැහැදිලි වශයෙන් ම බටහිර සාහිත්‍ය, විචාර කියවා ඇසුරුකර තිබුණා. විනිශ්චය මණ්ඩලයේ කටයුතු කළ අයගේ දැනුමේ විශාල හිඩසක් තිබුණා කියලා මට තේරුණා.ඔබේ ‘යුගාන්දරය’ නවකතාව ඉංගිරිසියට ඔබ විසින් පරිවර්තනය කරනු ලැබුවා. එය සම්මානයට පවා පාත්‍ර වුණා නේද?ඔව්. මම ඒ කතාව First Rising නමින් ඉංගිරිසියෙන් ලිව්වා. එය 1998 දී ග්‍රේෂන් සම්මානයෙන් පිදුම් ලැබුවා.’යුගාන්දරය’ නවකතාවට පාදක වන වස්තු බීජය ගැන කතාකරමුද?මෙයට වස්තුබීජ වන්නේ 71 කැරැල්ලේ ප්‍රාරම්භය. කෑගල්ල ප්‍රදේශයේ විසූ ගෘහ පවුලක කතාවක් ආශ්‍රයෙන් තමයි මෙහි කතා තේමාව ගොඩනැඟෙන්නේ. දේශපාලනය, ආර්ථිකය 71 කැරැල්ල හා බැඳුණු සරල කතාවක් ඇසුරින් මේ නවකතාව ගොඩනැෙඟනවා. මේ නවකතාවෙන් විවරණය වන්නේ ආර්ථික, දේශපාලන කරුණු, වාමාංශික ව්‍යාපාරයේ කඩාවැටීම 71 කැරැල්ලට හේතුවුණේ කොහොමද? කියන එකයි.ඔබ ‘යුගාන්දරය’ නවකතාව ටෙලිනාට්‍යයකට නැඟීමට වෑයම් කළේ ඇයි?මෙහි ඉංගිරිසි පරිවර්තනයට ලැබුණු ප්‍රතිචාර මත හුඟ දෙනෙක් මෙයින් ටෙලිනාට්‍යයක් කරන්න කියලා ඉල්ලීම් කළා. ඒ නිසා මම මෙහි පිටපතක් රූපවාහිනියට දුන්නා. එහි තේරීම් මණ්ඩලයෙන් මේ පිටපත සම්මත කළා. ටෙලිනාට්‍යය නිර්මාණය කරලා අරන් ගියාම එය ප්‍රතික්ෂේප කළා. සිංහල බෞද්ධ ධර්මයට මෙයින් නිගාවක් වන බව පවසමින් රූපවාහිනියෙන් මෙය විකාශනය කිරීම ප්‍රතික්ෂේප කළා. ඇත්තටම ඒ කරුණ මම දැඩිව ප්‍රතික්ෂේප කරනවා. ආචාර්ය තිස්ස අබේසේකර මේ ටෙලිනාට්‍යය නැරඹුවා.ඔහු මේ නාට්‍යය ගැන බොහොම පැහැදීමකින් කතා කළා. මෙහි ආරම්භයට සහ අවසානයට ඔහු හුඟාක් කැමැති වුණා. නමුත් මේ දක්වා මගේ ටෙලිනාට්‍යයට සාධාරණයක් ඉටුවෙලා නැහැ.මෙයින් ඔබේ සාහිත්‍ය කලාවට තිබුණු නැඹුරුව අඩු වුණාද?මගේ හිත කඩා වැටුණා. නමුත් මම මගේ අනෙකුත් සාහිත්‍ය නිර්මාණ කටයුතුවලින් ඉවත් වූයේ නැහැ. ඉන්පසුව මම පරිවර්තන ගණනාවක් කළා.ලංකාවේ නූතන විචාරක කලාව ගැන ඔබ හිතන්නේ මොන විදිහටද?අද ඉන්න විචාරකයන් බොහෝදුරට යුරෝපයේ විශ්වවිද්‍යාලවල ‘ෆ‍්‍රැන්ක්ෆර්ට්’ පාසලේ විචාර කලාව අනුගමනය කරන අයයි. එම විචාර ක්‍රමයේ තිබෙන දුර්වලකම ලෙස මම දකින්නේ එය ඉතිහාසයට සම්බන්ධ නොවීම.ඔවුන් කරන බොහෝ විවේචන, (සාහිත්‍ය, නවකතා, සිනමා කෘතිවල) සමාජ පදනම මත විවේචනය කරන්න බැරිවෙලා තියෙනවා කියා හිතෙනවා. එමනිසා ඔවුන් සමාජ යථාර්ථවාදය හඳුනාගෙන විචාරය කළ යුතුයි කියා මා සිතනවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=av10090513</link>
    <topic>Hollywood  පුරයෙන්  ඇසෙන කතා</topic>
    <author>ටානියා</author>
    <content>Hollywood  පුරයෙන්  ඇසෙන කතාහොලිවුඩ් පුරයේ අද ඇති වෙලා හෙට නැති වී යන හාදකම් නම් නිමක් නැහැ. නැතිවුණු හාදකම් නැවතත් ඇති වෙන තැනක් හැටියටත් හොලිවුඩ් පුරය ප්‍රසිද්ධයි. අන්න එවැනි පුවතක් ළඟදි දවසක ඒ පැත්තෙන් අසන්නට ලැබුණා.මේ පුවතේ කතා නායිකාව වුණේ සුපිරි හොලිවුඩ් නිළි ජෙනිෆර් ඔස්ටින්. කතා නායකයා තමයි කලක් ඇගේ පෙම්වතාව සිටි ජෝන් මයර්. ආරංචිය හැටියට නම් ජෝන්ට නැවතත් ජෙනිෆර් ගැන සිතක් පහළ වෙලාලු. පසුගිය දවසක ලොස් ඇන්ජලිස් නුවර පැවැති සාදයකට සහභාගී වී සිටි ජෙනිෆර් වටා දැවටෙමින් සිටි ජෝන්ව කාගේත් ඇසට හසු වෙලා. ජෝන්ට අවශ්‍ය වෙලා තිබුණේ ජෙනිෆර් නැවතත් තමන්ගේ පෙම්වතිය වූ බව සාදයට පැමිණි සිටි අයට හඟවන්නයි. ජෝන් ගේ මේ අමුතුම හැසිරීම ගැන ජෙනිෆර් අකැමැත්තක් දක්වලා නැහැ.ජෝන් නම් පවසන්නේ නැවතත් ඔස්ටින් ගෙන් ඔහුට අවස්ථාවක් ලැබේවි කියා තමන් විශ්වාස කරන බවයි. වරක් මේ දෙදෙනාගේ හාදකම බිඳ වැටුණෙත් ජෝන්ගේ දඩබ්බර වැඩ නිසාමයි. ඉතින් අතීතයේදී සිදු වූ මේ කටුක සිදුවීම් සියල්ලම අමතක කරලා ඔස්ටින් සමඟ අලුත් ජීවිතයකට පා තබන්නයි ජෝන්ට අවශ්‍ය වෙලා තියෙන්නේ.තමන් මුළු හදවතින්ම කෙනෙකුට ආදරය කරනවා නම් එය ඇගෙන් වසන් කරගෙන සිතේ තියාගෙන සිටීමෙන් කිසිම ඵලක් නැහැ. හොඳම දේ තමයි තමන්ගේ ආදරය ඇයට පවසා ඇගේ දුකේදිත් සැපේදිත් ඇය හා එක්ව ගත කරන එක. ඔස්ටින් ගැන තම හදවතේ දළුලමින් තිබුණ ආදරය ජෝන්ගේ මුවින් වචනවලට පෙරැළුණේ එලෙසයි.ජෝන්ගේ මේ නව ජවනිකා දෙස ඔස්ටින් සාවධානයෙන් බලා සිටියත් ඇගෙන් තවම කිසිම ප්‍රතිචාරයක් නම් ලැබී නැහැ.ලොස් ඇන්ජලිස් හි පිහිටි නිවෙසක කාටත් හොරා පුංචි පහේ සාදයක් පැවැත්වුණාලු. නිමිත්ත වුණේ මේ නිවෙසට ළඟදීම එන පුංචි අමුත්තකු වෙනුවෙනුයි. සාදය පැවැත්වුණේ හොර රහසේ වුණත් මේ පී‍්‍රතිය භුක්ති විඳින නිවෙසේ හිමිකරුවන් නම් ලොවම හඳුනන දෙදෙනෙක්. ඒ තමයි සුපිරි හොලිවුඩ් නළු නිළි යුවළක් වන කෙලී ප්‍රේස්ටන් සහා ජෝන් ට්‍රැවොල්ටා.කෙලී ගැබ් ගෙන තිබෙන්නේ මැයි මාසේ. එහෙත් පසුගියදාක සිදු කෙරුණු වෛද්‍ය පරීක්‍ෂණයෙන් ඇය පිළිසිඳගෙන ඇත්තේ පිරිමි දරුවකු යැයි දැන ගැනීමත් සමඟම දෙදෙනාගේ සතුට දෙගුණ තෙගුණ වෙලා. ඒ නිසාමයි තමන්ගේ ළඟම හිතවතුන් 40 දෙනෙකුන් සමඟ එකතුවී මේ පී‍්‍රතිය බෙදාගන තිබෙන්නේ.කෙලීට අවශ්‍ය වී තිබුණේ මුළු නිවෙස නිල් පාට බැලුන් වලින් පුරවා, තට්ටු තුනක කේක් ගෙඩියක් සූදානම් කර සාදයට පැමිණ සිටි හිතමිතුරන්ට තමාගේ සතුට ප්‍රකාශ කරන්නටයි. සාදයට සහභාගී වූ සියලු දෙනාම කෙලිගේ පවුලට එකතු වෙන්නට සිටින පුංචි අමුත්තාට සුබ පතන්නට ද අමතක කළේ නැහැ.මේ වන විට කෙලී පසු වන්නේ 47 වැනි වියෙහි ඇගේ සැමියාට දැන් 57 යි. එහෙත් එය පුංචි අමුත්තාට නම් බලනොපාවී. කෙලීට ලැබෙන්නට සිටින දරුවා අනිවාර්යයෙන්ම නීරෝගි දරුවකු වේවා යන්නයි පැමිණ සිටි අයගේ ප්‍රාර්ථනය වුණේ.ඇස්ටන් මරිගෝල්ඩ් ඔහුගේ නිවෙසට අමුත්තියක් කැන්දන් ඇවිත්. අමුත්තියක් කිව්වාට ඇය තමයි ඇස්ටන් ගේ අලුත්ම සහකාරිය. ඇය නව පරපුරේ ගායිකාවක් වන මැඩ්සන් විල්ච්. මොවුන් දෙදෙනා දැන හැඳිනගෙන තිබෙන්නේ සාදයක් අතරතුරදි.ඇස්ටන් ගේ යහළුවෙක් තමයි මැඩ්සන් ව ඇස්ටන්ට හඳුන්වලා දී තිබුණේ. බොහොම ඉක්මනින් ම පෙම්වතුන් වූ මේ ජෝඩුව යස අගේට ගැලපෙන යුවළක් බවයි දෙදෙනාගෙම යහළුවන් පවසන්නේ. ඇස්ටන් ඇයට කොතරම් වසඟ වී දැයි කිව්වොත් මේ දිනවල ඔහුගේ කතා බහට වැඩිපුරම ලක් වන්නේ මැඩ්සන්ලු.ටානියාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=av10090514</link>
    <topic>සතුට කියන දේ ළඟට එන්නෙ නැහැ ළමයො</topic>
    <author/>
    <content>සතුට කියන දේ ළඟට එන්නෙ නැහැ ළමයොලියන්නේ නිව්ටන් ගුණසේකර  අඳින්නේ හර්ෂ ගුණවර්ධන”ඔව්.. මගෙ හිතේ හෙට ටිකට් කපයි.. අනූගෙ අම්මයි.. අපේ අම්මයි දෙන්නම ඇවිත් ඉන්නවා.””මං හෙට කාසල් එකට එන්න ට්‍රයි කරන්නම් වික්ටර් අයියෙ””ඔයාට කරදර කරන්න එපා කියලයි අනූපමා මට කිව්වෙ. එයාව ගෙදර එක්කගෙන ආවට පස්සෙ එන්නකො..””ඒකට කමක් නැද්ද?””කමක් නැහැ.. කමක් නැහැ..””පුංචි එකා කවුරු වගේද වික්ටර් අයියෙ?””අපේ අම්මා නම් කිව්වෙ මගෙ කපාපු පලුව කියලා..” වික්ටර් ඒ වචන ටික පිට කළේ කොක් හඬලා සිනාසෙමිනි.”මටත් හරි ආසයි වික්ටර් අයියෙ පුංචි එකාගෙ මුහුණ බලන්න””තව දවසකින්.. දෙකකින් විතර ගෙදර පැත්තෙ එන්නකො””අනූපමාව ආදරයෙන් මතක් කළා කියන්න වික්ටර් අයියෙ..””හරි.. මම කියන්නම්.. ඒක නෙමේ සඳුන්ව ළඟදි මීට් වුණේ නැද්ද තිසරු?””තාත්තගෙ ෆිල්ම් එකේ මුහුරත් එක දවසෙ මීට් වුණා..””මං දැක්කා පත්තරවල ගිය පින්තූර නම්.. කොහොම කොහොම හරි ඔයාගෙ අප්පච්චිත් ෆිල්ම් ප්‍රොඩියුෂර් කෙනෙක් වුණා .. නේද?””තාත්තගෙ පිස්සු වැඩ.. වික්ටර් අයියෙ..? ලක්ෂ ගාණක් සල්ලි යටකරලා එයාට උඩබලාගෙන ඉන්න තමයි වෙන්නෙ?””ඇයි ඒ දිහාව අසුබ විදියට බලන්නෙ?.. හරියට ෆිල්ම් එක කළොත් පාඩුවෙන එකක් නැහැ.. තිසරු””අන් මන්දා..?””එහෙනම් මං නතරවෙන්නම් තිසරු.. චෙරියෝ..”රෝහලට යනවාට වඩා නිවෙසට ගොස් සිඟිති දරු පැටියාගේ මුහුණ බලන එක වඩා පහසු යැයි තිසරුටද සිතෙන්නට විය.සඳුන්ට ද මේ සුබ ආරංචිය කිව යුතු යැයි කල්පනා කළ ඇය ඒ මොහොතේම ඔහුගේ ජංගම දුරකතනයට ඇමතුමක් ගත්තාය.”සඳුන් .. ඔයා කොහෙද බබෝ..””ඔෆීස් එකේ... ඇයි හදිස්සියක්ද තිසරු..””අනූපමාට පුත් රුවනක් ලැබිලා.. මේ දැන් වික්ටර් අයියා මට කෝල් කරලා කිව්වා..””අනේ වාසනාවන්.. එහෙනම් විකිත් දැන් අප්පච්චි කෙනෙක්..””ඔයත් කවදහරි අප්පච්චි කෙනෙක් වේවි?””එතකොට ඔයා.. කවුරු වේවිද?””අනේ මන්දා..? තාම මං ඒ ගැන හිතුවෙ නැහැ සඳුන්..””ඔයා ආසා නැද්ද මවු පදවිය ලබන්න.. අම්මා තරම් උතුම් පදවියක් මේ ලෝකෙ තවත් නැහැ තිසරු””ඔයා මාව මැරි කළොත් මටත් ඒ උතුම් පදවිය අත්වේවි””ඒත් අපි දෙන්නා හරියට අහසයි පොළවයි වගේනෙ.. යා දෙක නොරත රත - සමඟ පෑහීමක් නැත” කියල ඉස්සර පඬිවරු කියලා තියෙන්නෙ කටකහනවට නෙවෙයි තිසරු..”අනේ විකාර කතා නොකියා ඉන්න සඳුන් .. ඒක නෙමේ වස්තුවේ.. අපි දෙන්නම යමුද අනූගෙ බබා බලන්න?””කල්තියා මට කියන්නකො මං එන්නම්..””හොඳ කීකරු ළමයා..” තිසරු කීවේ සතුටින් සිනාසෙමිනි.පියාගේ ප්‍රාඩෝ මොටෝරිය ගේට්ටුවෙන් ඇතුළුවෙනු දුටු තිසරු දෑස් පුංචි කොට ඒ දෙස බැලුවාය.”දුරකථන සංවාදය ඉක්මනින් අවසන් කළ තිසරු වහා හුනස්නෙන් නැඟිට්ටාය.සැමියා පෙරටත් වඩා කාර්ය බහුලවීම ගැන සේරාගේ හිතේ හටගත්තේ තරමක අසහනයකි. සිය ව්‍යාපාර කටයුතුවලට වඩා චිත්‍රපටයේ වැඩවලට කාලය හා හිත යොමුකිරීම නිසා ඒවා අඩාලවීමට ඉඩ ඇතැයි සේරා නොයෙක් විට කල්පනා කළාය. ඒ සම්බන්ධයෙන් නිවී සැනසිල්ලේ ඔහු සමඟ කතා කිරීමටවත් වේලාවක් නොලැබීම ගැන සේරා පසුවූයේ පසුතැවිල්ලෙනි. වාසනාවකට මෙන් එදින උදේ තේ මේසයේදී ඇයට ඒ ගැන ඔහු සමඟ කතාබහ කරන්නට අවස්ථාව සැලසුණේය.බිත්තර ආප්ප, ලුණුමිරිස්, පාන්, බටර්, කෝලිකුට්ටු සහ කිරි මාළු වෑන්ජනයක් ද මේසය මත විය. සිරිතක් වශයෙන් පාන් සහ බටර් තේ මේසය මතට ආවත් ඩග්ලස් ඒවාට එතරම්ම පි‍්‍රය කළේ නැත. ඉදිආප්ප, පිට්ටු, ආප්ප වැනි පිටි මිශ්‍ර ආහාරවලට ඔහු වඩාත් කැමැත්තක් දැක්වීය. ටියුනිප් කොලරයක් සහිත ක්‍රීම් පාටැති අත් දිග කමිසයකින් ද ඊටම ගැළපෙන කළු කලිසමකින් ද හොඳ හැටි සැරසී සිටි ඔහු දෙසට සේරා හෙළූවේ සැකමුසු බැල්මකි.කඩිමුඩියේ කෑම කන අතරතුර ඔහු කීප වතාවක්ම අත් ඔරලෝසුවෙන් වේලාව බලන අයුරු සේරා බලා සිටියාය.”හෙමිහිට කන්නකො ඩගී.. ඔයා හින්දමයි මං මැගීට කියලා අද ආප්ප තැම්බුවේ..””දැන් ඇති සේරා.. දැනටමත් මට පරක්කු වෙලා.. අද මට ෆිල්ම් එකේ ලොකේෂන් වගයක් බලන්න යන්න තියෙනවා..””ඒ කොහාටද?” මුහුණ බෙරි කර ගනිමින් සේරා ඇසුවාය.”රත්නපුරේට.. අද මං එනකොට ටිකක් රෑ වෙයි සේරා..””ඔය ගමනට අර සක බඹරෙත් යනවද?” සේරා ඇස් දෙක ලොකු කරමින් ඩග්ලස්ගේ මුහුණට එබුණාය.”කවුද සකබඹරෙ..? කුසුම්රානිද?” ඩග්ලස් ඇගේ ප්‍රශ්නයට ප්‍රතිචාර දැක්වූයේ කටපුරා සිනාසෙමිනි.”ඒ බඩ්ඩ තමයි..” මුහුණ ගැස්සූ සේරා තරහින් ඈත බැලුවාය.”තවම ෂූටින් පටන් ගත්තෙ නැහැනෙ සේරා.. අනිත් කාරණේ මොකද ඔයා හැම වෙලාවෙම කුසුම්රානිට ඇනුම්පද කියන්නෙ?” අසතුට පළ කරමින් තේ මේසයෙන් නැගිට්ට ඩග්ලස් ටොක්.. ටොක් ගා සපත්තු හඬ නංවමින් ආලින්දය දෙසට ගමන් කළේය. සේරා ඊට කිසිත් නොකියා බිඳුණු හදින් යුතුව ඉවත බලාගෙන සිටියාය.’ගිනිසිළුව‘ චිත්‍රපටයේ නිෂ්පාදක ඩග්ලස් දැරණියගල සමඟ අල්ලාප සල්ලාපයේ යෙදී සිටින සේයාරුවක් එක්තරා සිනමා පුවත්පතක පළ වී තිබෙනු දුටු කුසුම්රානි ගේ හිතට දැනුණේ අපමණ සතුටකි. ඇය බොහෝවේලාවක් එම වර්ණ සේයාරුව දෙස මහත් ආශාවෙන් යුතුව බලා සිටියාය. ඇගේ ජංගම දුරකථනය නාද වූයේ ඒ අවස්ථාවේදීය. ඇමතුම ලැබුණේ චිත්‍රපටයේ නිෂ්පාදන කළමනාකරු මාරසිංහ ගෙනි.”හලෝ මිස්ටර් මාරසිංහ.. මොකද අප්පේ අපිව මතක් වුණේ?”කොමල හඬින් සිනාසුණු කුසුම්රානි සැප පුටුවේ තවත් හරිබරි ගැසුණාය.”ඔයා දැක්කද අද .... පත්තරේ?””දක්කා... දැක්කා... ඔයාගෙ කෝල් එක ආවෙ දැන් මම මේ පත්තරේ බලනකොට””මිස්ටර් දැරණියගලත් පත්තරේ දැකලා එයාටත් ෆුල් හැපී.””ඇත්තද.. මොනවද එයා කිව්වෙ?””ඔයා ගැන හරිම වර්ණනාව.. කුසුම්ව මෑන්ගෙ හිතට තදින්ම අල්ලලා..”මාරසිංහ උස් හඬින් සිනාසුණේ ඇයව තව තවත් මෙල්ල කර ගන්නා අටියෙනි.”අනේ යන්න බොරු නොකියා?””බොරු නෙවෙයි ඇත්තමයි කුසුම්.. මෑන් ඔයා ගැනමයි දැන් කතාව..””ඒක නෙමේ මගෙ කැරැක්ටර් එකට තව සීන්ස් ටිකක් ඇඩ්කරලා දෙන්නකො අනේ..””හරි.. හරි.. මං ඒ ටිකත් කරලා දෙන්නම්කො.. කුසුම්.. හැබැයි ඉතින් ඕවාට අපිටත් ටිකක් සලකන්න වෙයි හරිද?””ඒවා පස්සෙ බැරියැ හලෝ..” කකුලක් පිට කකුලක් දමා ගනිමින් කුසුම්රානි ඇස් දෙක නැටෙව්වාය.”මං කියන්නද කුසුම්..? පුළුවන් නම් දැන්මම මිස්ටර් දැරණියගලට කෝල් එකක් දෙන්න.. ඔයා කතා කළොත් මෑන් හුඟක් සතුටුවේවි..””කමක් නැද්ද...?” ඇය බොරුවට අදිමදි කළාය.”අය්යෝ කමක් නැහැ... ප්‍රොඩියුෂර්ව හොඳින් තියාගත්ත තරමට තමයි සැලකිලිත්.. ඔයාට ඉතින් ඕවා ගැන මං කියලා දෙන්න ඕනෙ නැහැනෙ.””හරි.. හරි.. මං කෝල් එකක් දීලා බලන්නම්කො.. චෙරියෝ..”මාරසිංහට සමුදෙමින් කුසුම්රානි දුරකථන ඇමතුම අවසන් කළාය.ඩග්ලස් දැරණියගලට මේ වෙලාවේ දුරකථන ඇමතුමක් දීම සුදුසුදැයි කුසුම්රානි එකවතාවක් නොව තුන්හතර වතාවක්ම කල්පනා කළාය. ඔහු එම ඇමතුම කුමන ආකාරයකින් තේරුම්ගනීවි දැයි යන සැකය බිංකුණ්ඩෙකු සේ ඇගේ හිත යට හෑරුවේය.එහෙත් එදා මුහුරත් උළෙල දා ඔහු කතා බස් කළ සුහද විලාසයට අනුව නම් ඔහු තමා කෙරෙහි අහිතක් නොසිතන බව කුසුම්රානිට විශ්වාසය. අන්තිමේදී ඔහුට ඇමතුමක් දෙන්නට ඇය තීරණය කළාය. මාරසිංහ කිව්වාක් මෙන් චිත්‍රපට නිෂ්පාදකවරයාගේ හිත දිනා ගැනීම කොයිඑකටත් හොඳ බව ඇය දැන සිටියාය.ඇමතුම ලැබෙන විට ඩග්ලස් සිටියේ උඩුමහලේ කන්තෝරු කාමරයට වී රෙස්ටුරන්ට් බාර් එකේ ගණන් හිලව් පිරික්සමිනි. ඔහු එම කාර්යය මොහොතකට නවතා ජංගම දුරකථනයට ආ ඇමතුමට පිළිතුරු දුන්නේය.”හලෝ... කවුද මේ..?” ඇමතුමේ එහා කෙළවරේ සිටින්නේ කාන්තාවක් බව දැනුණත් ඒ කුසුම්රානි බව ඔහුට ඒත්තුª ගියේ නැත.”මිස්ටර් දැරණියගල.. මං කුසුම්...” ඇගේ මුදු සිනා හඬ සමඟ මුසුවූ කොමල හඩින් ඔහුගේ මුළු ඇඟ පතම හිරිවැටී ගියේය.”හලෝ කුසුම්... කොහොමද ඉතින්...?” ඔහු මහත් ආස්වාදයෙන් යුතුව ඇගේ ඇමතුමට උණුසුම් ප්‍රතිචාර දැක්වීය.”ඔන්න අද .... පත්තරේ අපි දෙන්නගෙම කලර් ෆොටෝග්‍රාප් එකක් දාලා තියෙනවා.. මං මේ ඒක කියන්නයි කෝල් කළේ..””කෝල් කළාට තැන්කියු... මාත් පත්තරේ දැක්කා.. කුසුම්.. ඉතින් කොහොමද ජීවිතේ..?” පුටුවේ හරි බරි ගැසුණ ඩග්ලස් ඇය කතාවට අල්ලා ගන්නට පොටක් පාදා ගන්නට මාන බැලුවේය.”ජීවිතේ නම් හරිම ඩල් මිස්ටර් දැරණියගල හිතේ කිසිම සතුටක් නැහැ..””සතුට කියන දේ ළඟට එන්නෙ නැහැ ළමයො. අපි හොයාගෙන යන්න ඕනැ තේරුණා නේද?” කතාවට පොටක් පෑදීගෙන එනු දුටු ඩග්ලස් දෙවුර සලමින් සිනාසුණේය.”ඔයාට නම් හැඩකාර වයිෆ් කෙනෙක් ඉන්නවා.. ලස්සන දුවෙක් ඉන්නවා.. එතකොට යාන වාහන... සල්ලි.. වතුපිටි තියෙනවා. මොනවයින් අඩුවක්ද?””ඒක හරි.. ඒත් කුසුම් දන්නවද මගෙ හිතෙත් ඔය සතුට කියන දේ නැති විත්තිය..? මං තාමත් සතුට හොයන මනුස්සයෙක්..”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=av10090515</link>
    <topic>අනෝජා මට හැමදාමත් අමරණීයයි</topic>
    <author/>
    <content>අනෝජා මට හැමදාමත් අමරණීයයිඩී.බී. නිහාල්සිංහසිනමා අධ්‍යක්ෂවරයෙක්, කැමරා ශිල්පියෙක්, නිෂ්පාදකවරයෙක්, සිනමා ආචාර්යවරයෙක්, ටෙලිනාට්‍ය සහ වාර්තා චිත්‍රපට නිර්මාණකරුවෙක්, සංස්කරණ ශිල්පියෙක් යන විසල් වපසරියක විහිදුණු ඔහුගෙ නිර්මාණ පරාසය එන්න එන්නම පුළුල් වන්නක්.ආචාර්ය ඩී.බී. නිහාල්සිංහ. ඔහු ගැන නොදන්නේ කවුරුද... ‘සත් සමුදුර’, ‘දහසක් සිතිවිලි’ ‘බිනරමලී’, ‘වැලිකතර’ ‘රිදී නිම්නය’ ‘කෙළි මඬල’ ‘මල්දෙණියේ සිමියොන්’ වැනි සිනමා කෘතීන් අතර ඔහු හැසිරුණේ විවිධ විදියට. විටෙක එහි කැමරා ශිල්පියා, විටෙක අධ්‍යක්ෂවරයා, ‘දිමුතු මුතු’ අපේ ප්‍රථම ප්‍රාසාංගික ටෙලිනාට්‍ය අත්දැකීමක් අප දුටුවේ ඔහුගේ අධ්‍යක්ෂණයෙන්.හස්තගත කැමරා ශෛලිය සිංහල චිත්‍රපටයට හඳුන්වාදුන් නිහාල්සිංහයන් සිනමා හා ටෙලිනාට්‍ය කලාවේ පුරෝගාමී මෙහෙවරයක් කළ නිර්මාණකරුවෙක්. මේ විසල් වපසරිය තුළ ඔහුට මුණ ගැසුණු මිනිසුන් ගැහැනුන් මොනතරම් ද... ඒ දහස් ගණනක් අතරින් කවදාවත් මතකයෙන් ගිලිහී නොයන සදාකල් සිතේ ලැගුම්ගත් අමරණීය චරිත ගැන විමසුවොත්... ඔහු මොනවා කියයි ද... මේ කියන්නෙ ඒ ගැන.“මං ආදරේ කරන සමීප අය සිය ගණනක් ඉන්නව. ඒ අය අතරින් කෙනෙක් ගැන විතරක් කියන එක බොහොම අමාරු දෙයක්. ඒත් අනෝජා වීරසිංහ කියන සුවිශේෂී නිළිය මට හැමදාමත් අමරණීයයි.මොකද ඈ සතු අප්‍රතිහත ධෛර්යය, අභියෝග ඉදිරියේ නොසැලෙන ගුණය, මං බොහොම අගය කරනව. මං බොහෝ දක්ෂයින් හඳුනාගෙන ඉදිරියට ගෙනැත් තියෙනවා. අනෝජාත් මට එහෙම මුණගැසුණු අතිදක්ෂ නිළියක්.‘මල්දෙණියෙ සිමියොන්’ චරිතයෙන් ඈ ඒ බව ඔප්පු කළා. රංගනයට කැපවුණු ඒ ගුණය මම ඇගෙන් දුටු සුවිශේෂීම දේ.”‘මල් ගස් වටේ දුවමින් රඟපෑ මාව ගැඹුරු නිළියක් කළේ නිහාල්සිංහයන්...’ දවසක් අනෝජා ම කියූ කතාව මට මතක් වුණේ නිහාල්සිංහයන් කළ මේ ප්‍රකාශය නිසා.ජෝන් ග්‍රියර්සන් කියන්නෙත් නිහාල්සිංහයන්ගෙ සිතේ සදා ලැගුම්ගත් එවැනි චරිතයක්.“එතුමා තමයි වාර්තා චිත්‍රපටකරණයේ පියා. මට වාසනාව ලැබුණා 1965 දී එංගලන්තයේ පැවැත්වුණු පොදු රාජ්‍ය මණ්ඩලීය චිත්‍රපට උලෙළෙදි ඔහු මුණගැහෙන්න. ඒ මගේ ‘භක්ති’ වාර්තා චිත්‍රපටයක් එම උලෙළ නියෝජනය කළ නිසා. කලක් මං ඇමරිකාවෙ ‘මෙට්රෝ නිව්ස්’ ආයතනයට ප්‍රවෘත්ති සැපයුවා.අනෝජා වීරසිංහරන් රන් ෂෝ’ජෝන් ග්‍රියර්සන්ප්‍රවෘත්ති ආවරණය කරන්න ලංකාව පුරා ම යන සංචාරවලදී මිහින්තලේ කිරිවෙහෙර, කැලණි විහාරය ආදී සිද්ධස්ථාන පසුබිම් කරගෙන කළ වාර්තා චිත්‍රපටය තමයි ‘භක්ති’ නමින් මේ සිනමා උලෙළට ඉදිරිපත් කළේ. ඒ මගේ පළමු වාර්තා චිත්‍රපට අත්දැකීම. එයම සම්මානයට පාත්‍ර වුණා.ග්‍රියර්සන් කියන්නෙ වාර්තා චිත්‍රපට කරණය බොහොම ගරුත්වයකින් සැලකූ කෙනෙක්. ඔහු මාව අගේ කළා. මට සුබ පතනවා කියල පොතක ලියල තෑගි කළා. මට හොඳ අනාගතයක් තියෙනවා කියල එදා ඔහු කළ ඇගයීම මට මහා දිරියක් ගෙනාවා. ඒ සබඳතාව අපි අතරෙ දිගටම පැවතුණා. පසුකලෙක කැනේඩියානු ජාතික චිත්‍රපට මණ්ඩලයෙ පළමු කොමසාරිස්වරයා වුණාමත් ඔහු මට මුණගැසුණා.ඊටත් බොහොම පස්සෙ යුගයක මං රජයේ චිත්‍රපට අංශයේ අධ්‍යක්ෂවරයා වුණා ම හතර පස් වතාවක් ඔහු මට මුණ ගැසුණා. මට අවවාද අනුශාසනා කළා.“කිසිම දෙයක් ඉබේ වෙයි කියල හිතන්න එපා. ඉටු කළ යුතු අවශ්‍යම දෙයක් කාටවත් පවරල බලා ඉන්නත් එපා. හොඳම විදියට වෙන්න නම් තමන් විසින් ම ඒ දේ ඉටු කරන්න...”ඔහු මට දුන් ජීවිත පාඩම. ඇත්තටම චිත්‍රපට කර්මාන්තයේ තනතුරු හොබවද්දි වගේ ම ඕනෑම නිර්මාණ කාර්යයකදී මට ගුරුකුල වුණේ ග්‍රියර්සන්ගෙ ඒ අවවාද අනුශාසනා.අද මං යමක් මේ රටට කරල තියෙනවා නම්, ඒ හැම පුරෝගාමි වැඩකම පිටුපස හිටියෙ ඒ කියමන...”ඒ හා සමානම තවත් අමරණීය චරිතයකට නිහාල්සිංහයන්ගෙ හිතේ ඉඩ තියෙනව. “ඔහු තමයි, හොංකොං හි ‘ඉඩචඹ ඕපධබඩඥපඵ’ ආයතනයේ අධිපති ‘රන් රන් ෂෝ’ මහත්මයා.“එතුමා මං මුණගැහුණෙ 1995 දී. මට ඇරැයුමක් ලැබුණා ‘ෂෝ බ්‍රදර්ස්’ ආයතනයේ චිත්‍රපට නිෂ්පාදනය පිළිබඳ උපදේශකවරයෙක් විදියට සම්බන්ධ වෙලා වැඩ කරන්න. ෂෝ තමයි හොංකොංවල චීන බසින් නිපදවන චිත්‍රපට කර්මාන්තයෙ පුරෝගාමියා. ඔහු චීන ජනතාවගේ සුප්‍රකට චරිතයක්.අනික මහ දැවැන්ත කාර්යාවලියක්. ඔහු ඒ වෙනකොට චිත්‍රපට 700 ගණනක් හදා තිබුණා. ඒ හැමකක් ම බොහොම ජනප්‍රිය වූ ඒවා.සාර්ථක වන ලෙස චිත්‍රපට නිපදවීමේ රහස මං ඉගෙන ගත්තෙ ඔහුගෙන්. මං ඔහු එක්ක වැඩ කළා විතරක් නෙවෙයි, ඔහු මාව මැලේසියාවෙ ක්වාලාලාම්පූර් වලට යැව්වා. ඒ ඔහුගෙ ‘ඒඵබපධ ඵඩධඹ’ ආයතනයේ සාමාන්‍යාධිකාරිවරයා සහ ප්‍රධාන ක්‍රියාකාරී නිලධාරියා විදියට.මං නැවතුණේ මැලේසියාවේ සමාගම් තුනක් ඇරලා. ඒ සමාගම් හරහා මැලේසියාවේ චිත්‍රපට නිෂ්පාදනය පුළුල් කළා.ෂෝ, ඉතාම ආකර්ෂණීය පුද්ගලයෙක්. චිත්‍රපටකරණය සහ රූපවාහිනිය පිළිබඳ ඔහු වැනි අද්විතීය දැනුමක් ඇති කෙනෙකුගේ ඇසුර සිනමාවේදියෙකුට බොහොම වටිනා අත්දැකීමක්. ‘ෂෝ’ මට මුණගැහෙන කොට ඔහුට වයස 90 යි. අද අවුරුදු 100 ත් ඉක්මවල. ඒත් බොහොම ක්‍රියාකාරියි. හොංකොංවල ඔහුගෙ නිවෙස තට්ටු දෙකක්. අදත් ඔහු ඒ තට්ටු දෙක නගිනවා. ඒ වගේමයි මතකය. ඒක මහා පුදුමාකාර මතකයක්.චිත්‍රපටයක කතාව තරම් වැදගත් දෙයක් තවත් නැති බව ඔහු තීව්‍ර කළා. මගේ ජීවිතේ සම්පූර්ණයෙන් ම වෙනකත් අතකට හැරුණෙ ෂෝ මහත්මයගේ හමුවීමත් එක්ක කියල මං හැමදාම හිතනව. ජාත්‍යන්තර වශයෙන් බැලුවත් මං ඔහු දකින්නෙ පෙරාපු සංකලනයක් විදියට.”  නව පරපුරේ චිත්‍රකලා විචාරකයකු වන සත්සර ඉලංගසිංහ ලියූ ‘ශ්‍රේෂ්ඨත්වයේ කලාව වූ නව සම්භාව්‍යවාදය හා එහි පසුබිම’, ‘වියුක්ත චිත්‍ර කලාව ලංකේය මුහුණුවර’, ‘ඇම්. සාර්ලිස්, ස්ටැන්ලි අබේසිංහ, එච්.ඒ. කරුණාරත්න නැවත කියවීම’ නම් වූ චිත්‍රකලා පර්යේෂණාත්මක කෘති තුන දොරට වැඩුම සැප්තැම්බර් 3 වැනිදින පස්වරු 2.45 ට කොළඹ මහවැලි කේන්ද්‍රීය ශ්‍රවණාගාරයේ සිදුකෙරේ.ඩී.ඩී. අබේරත්න ගේ ‘නිම් නාදේ’ ඒක පුද්ගල නාද රටා ප්‍රසංගය 11 වැනිදින පස්වරු 3.00 ට හොරණ නගර ශාලාවේදී පැවැත්වෙයි.වසන්ත ශ්‍රී විජේරත්න ගේ ‘මකර මන්දිරේ’ ළමා ග්‍රන්ථය කළගෙඩිහේනේ පි‍්‍රන්සර ප්‍රකාශනයක් ලෙස එළිදැක ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=av10090516</link>
    <topic>චීන චිත්‍රපට බැලීමට පෙලඹුණේ සටන් කලාව ප්‍රගුණ කරපු නිසයි</topic>
    <author/>
    <content>චීන චිත්‍රපට බැලීමට පෙලඹුණේ සටන් කලාව ප්‍රගුණ කරපු නිසයිප්‍රියන්ත ජයරත්නග්‍රන්ථ කර්තෘවරයකු වශයෙන් වර්තමාන සමාජයේ හඳුනාගන්නා ඔහු ප්‍රියන්ත ජයරත්නය. එහෙත් ඔහුගේ කර්තෘත්වයෙන් එළිදකින ග්‍රන්ථ එදිනෙදා අපට හමුවන බොහෝ විෂයයන්ගෙන් යුත් ග්‍රන්ථයන්ගෙන් වෙනස් මඟක් ගැනීම ඒ පිළිබඳ වන සටහනට ප්‍රධාන හේතුවකි.ප්‍රියන්ත සිය ලේඛන කාර්ය විශේෂයෙන් බුදු දහම, භාවනාව වැනි විෂයන් කෙරෙහිත් සිනමාව සම්බන්ධයෙන් වෙනත් ආකාරයක දැක්මකින් යුතුවත් ඉදිරිපත් කිරීම මෙයට හේතුවයි. විශේෂයෙන් ඔහු වැනි තරුණ ලේඛකයකු ආගම, දර්ශනය, භාවනාව ආදිය පිළිබඳ මේ තරම් ගැඹුරින් විග්‍රහ කරන්නේ කෙසේද යන්න ගැන ඔහුගේ පොත් කියවන පාඨකයකුට හිතෙන්නට ඉඩ ඇත.ප්‍රියන්ත කුඩා අවදියේ පටන්ම කියවීමට උනන්දු වූ අයෙකි. ගමේ පන්සලේ හාමුදුරුවන් සමඟ තිබුණු සම්බන්ධතාව සේම, පන්සලේ තිබුණු පුස්තකාලයේ සහයෝගය ද ඔහුගේ රසිකත්වයේ වර්ධනයට හේතු විය.”ඇත්තටම කිවුවොත් මගේ මේ ගමනට ගෙදරින් මට කිසිදු බාධාවක් තිබුණේ නෑ. ආර්ථික වශයෙන් මට ලොකු දෙයක් ගෙදරට කරන්න අවශ්‍ය වුණේ නෑ. ඒ නිසා මට ලොකු නිදහසක් සහ අවකාශයක් ලැබෙනවා මගේ ගමන යන්නට. ඔය අතරේ මම පේරාදෙණිය විශ්වවිද්‍යාලයේ බාහිර උපාධිය ලබා ගන්න පෙළඹෙනවා. ඒත් එක්කම මම බුදුදහම හා ‘භාවනාව‘ පැත්තට යොමු වෙනවා. ඒ නිසාම මගේ අධ්‍යාපන කටයුතුත් කඩාකප්පල් වෙනවා.නමුත් මම භාවනාව පැත්තෙන් බොහෝ දුර යනවා. බෞද්ධ පොත පත වැඩි වැඩියෙන් කියවමින්, ලංකාවේ ඇති හැම භාවනා මධ්‍යස්ථානයකටම ගොස් ඒක ප්‍රායෝගිකව පුරුදු පුහුණු වෙමින් විශාල අධ්‍යයනයක යෙදනවා.”ඒ කාලය ඇතුළත ප්‍රියත්නගේ තරුණ ජීවිතේ බොහෝ විට ගෙවී ගියේ භාවනා මධ්‍යස්ථානයක. රේරුකාණේ චන්ද්‍රවිමල, බලංගොඩ ආනන්ද මෛතෙි‍්‍රය වැනි ස්වාමීන් වහන්සේලාගේ පොත්පත් කියවමින් උන්වහන්සේලා මුණගැසෙන්නට ද ඔහු අවස්ථාව උදාකර ගත්තේය. මේ දීර්ඝකාලීන පුහුණුවත්, අධ්‍යාපනයත් සමඟ ඔහු ප්‍රථම වතාවට ‘විදර්ශනා භාවනාව‘ පිළිබඳ පොත් පිංචක් රචනා කරන්නේය. ප්‍රියත්නගේ පළමු ග්‍රන්ථය වන්නේ එයයි.”මම භාවනා පුහුණු කිරීමෙන් ලද අත්දැකීම් ඇසුරු කරගෙන ‘විදර්ශනා භාවනාව‘ ගැන ලියපු ඒ පොත් පිංච නුවර හිටපු හාමුදුරුනමක් ප්‍රකාශයට පත්කළා. ඊට පස්සෙ මම ‘අහම්භාවය සහ සංයුක්ත යථාර්ථය’ කියලා පොතක් ලියනවා. ඔය අතරෙදි මම පේරාදෙණිය විශ්වවිද්‍යාලයේ සිංහල බෞද්ධ සංස්කෘතිය හා දර්ශනය යන විෂයයන් හදාරා බාහිර උපාධිය දිනාගන්නවා. ඊට පස්සෙ සමාජ විද්‍යාව හදාරල පශ්චාත් උපාධි ඩිප්ලෝමාව දිනාගත්තා.මේ කාලයේ පේරාදෙණිය විශ්වවිද්‍යාලයේ මහාචාර්ය ගුණපාල ධර්මසිරි, අත්තනායක එම්.හේරත් වැනි විද්වතුන් ළඟින් ඇසුරු කරන්න ලැබෙනවා. ඔය අතරම මම මහායාන බුදු දහම පිළිබඳවත් ගැඹුරින් හදාරනවා. පේරාදෙණිය විශ්වවිද්‍යාලයේ දර්ශන අංශයෙන් කරපු ‘මහෝඝය’ සඟරාවට මම ලිපි ලියනවා. ඔය අතරෙදි තමයි මම ‘බුද්ධ චරිතය’ කියන පොත අනුවර්තනය කරන්නේ.ප්‍රියන්ත ආගමට, භාවනාවට දැඩි ලෙස නැඹුරු වුණා වගේම, සිනමාව පිළිබඳවත් ලොකු උනන්දුවකින් කටයුතු කළේය. වැඩි වශයෙන් ඔහු සිනමාවට යොමු වුණේ භාවනා පුහුණුවේදී සටන් කලාව ගැන උගත් නිසා චීන චිත්‍රපට නරඹන්නට පෙලඹීමෙනි.’සටන් කලාවත් මම ප්‍රගුණ කරපු නිසා ඒ කාලේ ඉඳන්ම චීන චිත්‍රපට නරඹන්න පුරුදුවෙලා හිටියා. ඊට පස්සෙ උසස් අධ්‍යාපන කටයුතුත් එක්ක සිනමාව පිළිබඳ හැදෑරීමෙන් ඉංග්මාර් බර්ග්මාන් අකිරා කුරසෝවා, ඩේවිඩ්ලීන් වැන්නන්ගේ ඉහළ ගණයේ නිර්මාණ නරඹන්නට පෙලඹුණා.ඒ සමඟම චිත්‍රපට ගැන ලියැවුණු විචාර ලිපි ලේඛන දීර්ඝ කාලීනව එකතු කළා. ඔය අතරේ මට උපුල් ශාන්ත සන්නස්ගල මහතා මුණ ගැහෙන්නේ. ඔහු මගේ දැනුම සහ ලියන කියන දේවල් දැකලා ඔහුගේ ‘සුළඟ එනු පිණිස’, ‘අක්ෂරය’, සහ ‘තනි තටුවෙන් පියාඹන්න’ කියන චිත්‍රපට පිළිබඳ කථිකාවක් ගොඩනඟන්න හැකි යමක් ලියනවට කැමැති වුණා.ඒ අනුව තමයි ‘අක්ෂරය’ පොතත්, ‘සුළඟ එනු පිණිස’ චිත්‍රපටය වෙනුවෙන් ‘ඔබේ ගම මගේ ගම සහ අපේ ගම’ ග්‍රන්ථයත්, ‘තනි තටුවෙන් පියාඹන්න’ චිත්‍රපටය වෙනුවෙන් ‘ස්ත්‍රී ශෘංගාරය සහ ගැහැනු අනුරාගය’ යන ග්‍රන්ථ රචනා කළේ.ප්‍රියන්ත අද වන විට බාහිර උපාධි දේශකයෙක් විදියට කටයුතු කරන අතර වෙනත් ස්ථිර රැකියාවකට යොමු වූවකු නොවේ.”ඇත්තටම උපාධිධරයෙක් වන මම ස්ථිර ජීවන වෘත්තියකට යොමු නොවී මේක කරගෙන යන එක අමාරුයි. නමුත් මගේ බිරිඳ, ඇතුළු පවුලේ අය බොහොම නිහඬව මේ ආතතිය දරාගන්න හින්දා නිදහසේ මට ලේඛන කටයුතුª කරගෙන යන්න පුළුවන්. බිරිඳ ගුරුවරියක්. එයා උදේ ඉස්කෝලෙට ගියාම මම කරන්නේ නිරන්තරවම පොත් කියවන එකයි ලියන එකයි. අනිත් පැත්තෙන් මම පදිංචිවෙලා ඉන්නේ නුවරඑළිය දිස්ත්‍රික්කයේ කොත්මලේ ප්‍රදේශයේ. ඒ පරිසරයත් මගේ ලේඛන ජීවිතයට ඉතාම හිතකරයි.ප්‍රියන්ත සාහිත්‍ය පොත පත කෙරෙහි ද නිරන්තර අවදියෙන් සිටින්නෙකි. පසුගිය කාලය ඇතුළත ‘මළගිය ඇත්තෝ විචාරය’ නමින් එදිරිවීර සරච්චන්ද්‍රයන්ගේ ‘මළගිය ඇත්තෝ’ නවකතාව පිළිබඳ ග්‍රන්ථයක් ද රචනා කර ඇත. ඒ සඳහා ප්‍රධාන වශයෙන් ඔහු තේමාකොට ගත්තේ කලකට ඉහත මේ සම්බන්ධයෙන් සරච්චන්ද්‍රයන් හා මාර්ටින් වික්‍රමසිංහ ශූරීන් අතර වූ කතිකාවයි. ඉදිරියේදී සිනමාව සම්බන්ධයෙන් පර්යේෂණ ග්‍රන්ථයක් ද ආදරය පිළිබඳ ලියවුණු අලුත් ආරක ග්‍රන්ථයක් ද රචනා කිරීමට ඔහු බලාපොරොත්තුවෙන් සිටී.හේමාලි විජේරත්නඡායාරූප – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=av10090517</link>
    <topic>සරසවියෙදි හමුවී වෙන්වුණු පෙම් යුවළකගේ අත්දැකීමක්මා ගීතයට නැඟුවා</topic>
    <author>ඉනෝකා පෙරේරා බණ්ඩාර</author>
    <content>සරසවියෙදි හමුවී වෙන්වුණු පෙම් යුවළකගේ අත්දැකීමක්මා ගීතයට නැඟුවාසිරි සමන් විජේතුංගවිශාරද දයාරත්න රණතුංග ගයන මේ ගීය සිරිසමන් විජේතුංගයන් රචනා කළේ මීට 34 වසරකට එපිට 1976 දී.පසෙකින් මහවැලි නදිය. අනෙක් පසින් හන්තාන කඳු වැටිය. පේරාදෙණි සරසවියට ඔබ්බෙන් වූ අදත් දැකිය හැකි මේ සොඳුරු පරිසරය ගීත රචකයාගෙ හිත් ගත්තෙ ඔහු සරසවි සිසුවකුව සිටි සමයේ.සිතේ ලැගුම්ගත් ඒ සොඳුරු පරිසරය හා සරසවියේ වසර ගණනාවක් දුක සැප බෙදා ගත් පෙම්වතුන් යුවළකගේ සමුගැන්ම ගීතයකට නැඟුවෙ ඒ සරසවි බිමෙන් ඔහු නික්ම වසර ගණනාවකට පසුව.පුරාවිද්‍යා දෙපාර්තමේන්තුවේ ප්‍රකාශන අංශයේ සහකාර අධ්‍යක්‍ෂවරයකු, මධ්‍යම සංස්කෘතික අරමුදලේ මාධ්‍ය උපදේශකවරයකු, ජාතික උරුමය පිළිබඳ අමාත්‍යංශයේ සම්බන්‍ධීකරණ ලේකම්වරයකු සහ සංචාරක ප්‍රවර්ධන අධිකාරියේ කථිකාචාර්යවරයකු ලෙස විවිධ කාලවල පැතිරුණු ඔහුගෙ සේවාව ලේඛන කලාවටදපැතිර ගියේ ඊට සාපේක්‍ෂව.”හැබැයි ඔය හැම දේටම කලින් මං සම්බන්‍ධ වුණේ පුවත්පත් කලාවට. කුරුණෑගල නුංගමුව විද්‍යාලය සහ වදාකඩ මහ විද්‍යාලය මං උගත් පාසල්. සරසවියෙන් පිට වුණේ 1968 අවුරුද්දෙ. ඒ කාලෙ ඉඳලම ‘රසකතා’ පත්තරේට කවි - කෙටිකතා ලියන එක මගෙ පුරුද්ද.චන්ද්‍රරත්න මානවසිංහ, ආනන්ද සමරකෝන්, මහගමසේකර, මඩවල එස්. රත්නායක වැනි අපේ පරපුරේ ජ්‍යෙෂ්ඨයන්ගේ මාහැඟි භාෂා විලාසයට නිර්මාණවලට යෞවන අපේ හිත් ඇදිල ගියා. අපේ රසඥතාව ගොඩනැඟුණේ ඔවුන්ගේ නිර්මාණ අධ්‍යයනය – භාවිතාව හරහා.’රසකතා’ පත්තරේට ලියන කාලෙමයි, ජන හා සංඛ්‍යා ලේඛන දෙපාර්තමේන්තුවෙ රැකියාවට ආවෙ. එතැනින් සෞඛ්‍ය අමාත්‍යංශයට. පුරාවිද්‍යා දෙපාර්තමේන්තුවට ආවෙ 1982 අවුරුද්දෙ.ගුවන් විදුලියට අත්පිටපත් රචනා කරගත්තෙත් 1976 පටන්. සරල ගී වැඩසටහනට ගීත ලියන්න ගත්තෙත් ඔය කාලෙ. එතකොට දයාරත්න රණතුංග සිංහල සේවා අධ්‍යක්‍ෂ. (සංගීත අංශයේ) මා ලියා එවූ ‘සරසවියෙදි හෙට විතරයි...’ ගීතය ඔහු තෝරා ගෙන තියෙන්නෙ සරල ගී වැඩසටහනකට ගයන්න.1997 දී ගුවන් විදුලියෙන් මහාචාර්ය පරණවිතාන සූරීන් වෙනුවෙන් ඉදිරිපත් කළ, ‘පරණවිතාන අනුස්මරණ ගීතාවලිය’ සඳහා ගීත ලියන්න ලැබීමත් මා ලද සුවිශේෂි අත්දැකීමක්. ඒ ගීතාවලියේ පිටපත් රචනය කළෙත් මමමයි.1996 වික්ටර් දලුගම සංගීතවත් කළ ‘සූරිය වරුණ’ ගීත නාටකයට මං පිටපත් රචනා කළා. අපි ඒක කළේ එක සිංහල අවුරුද්දකට.අමරා රණතුංග ගයන, ‘සිරිලක් දෙරණේ ජනිත වූ සාම පරෙවි රෑන් රෑන්...’ ගීතය එකල නොබැඳි ජාතින්ගේ සාම සමුළුව වෙනුවෙනුයි මං රචනා කළේ. සුජාතා අත්තනායක ගයන, ‘හෙට උපදින පුංචි පුතේ...’ සකුන්තලා පීරිස් - සනත් නන්දසිරි ගයන ‘ඉද්දමල් කඩා හිසමත – ගසා නොගන්නේ නෑනෝ...’ වැනි ගීත මගේ ගීත රචනා ගොන්නෙන් කිහිපයක්...”අද ඔහු විද්‍යුත් හා මුද්‍රිත මාධ්‍ය ආයතන කිහිපයකම නිදහස් මාධ්‍යවේදියෙක්.”එවකට ‘සන්ඩේ ටයිම්ස්’ කර්තෘ රෙජී මයිකල් මගේ පුවත්පත් ජීවිතේ ගුරුවරයා. 1979 ජනසන්නිවේදන ඉංගි‍්‍රසි මාධ්‍ය ඩිප්ලෝමාව මං කළේ ඇක්වයිනාස් ආයතනයේ. ඒ දැන උගත් දේ අප ඇසුරු කළ වියතුන්ගේ ආභාසය වෘත්තියෙන් ලද පරිචය මා නිතැතින් ග්‍රන්ථ කතුවරයකු කළා.‘භාරත ලංකා බෞද්ධ උරුමය’, ‘ශිලා, ලිපි සන්නිවේදනය’, ‘වල්ලිපුරම් සන්නස හා හෙළ උරුමය’, ‘මහාචාර්ය සෙනරත් පරණවිතාන’, ‘පඬුවස් නුවර (පරාක්‍රමපුර)’ ‘හෙළ කලා විස්කම්’ (නුදුරේ දොරට වඩියි) වැනි කෘති නවයක් රචනා වුණේ එහි ප්‍රතිඵලයක් විදියට...”විවිධ පරාස ඔස්සේ විසිරී පැතිරුණු සිරිසමන් විජේතුංගයන්ගේ ප්‍රතිභාව අගය කළ යුතු වන්නෙත් ඒ නිසා.ඉනෝකා පෙරේරා බණ්ඩාරඡායාරූප – ගීත් ද මෙල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=av10090518</link>
    <topic>‘සාග්’ පහනට මා යොදා ගත්තේ නුවර පෙරහරේ කොප්පරා පන්දම</topic>
    <author> ඉනෝකා පෙරේරා බණ්ඩාර</author>
    <content>‘සාග්’ පහනට මා යොදා ගත්තේ නුවර පෙරහරේ කොප්පරා පන්දමපියරත්න හේවාබටගේපියරත්න හේවාබටගේ අපේ රටේ ජ්‍යෙෂ්ඨ චිත්‍ර ශිල්පියෙක්. ග්‍රැෆික් ශිල්පියෙක්. එමතු නොව වෙළෙඳ දැන්වීම් ප්‍රචාරණ චිත්‍ර ශිල්පයේත් චිත්‍රපට නාමාවලි සහ පෝස්ටර් නිර්මාණකරණයේත් අති විශිෂ්ටයෙක්.විවිධ පරාසයන්හි විහිදී ඔහුගේ නිර්මාණ කලා ජීවිතය කතා බහට ලක්විය යුතුත් ඒ නිසා.ඔබ පාරම්පරික චිත්‍රශිල්පියෙක්...නැහැ. ඒත් මගේ මව මැහුම් ගෙතුම්, අත්කම්වලට බොහොම දක්ෂ කාන්තාවක්. ඈ ගුරුවරියක්. තාත්තා කළේ වඩුවැඩ. මගේ මාමා කෙනෙක් හිටියා බොහොම අපූරු නිර්මාණකරුවෙක්. ඒ කාලෙ අලින්ගෙන් හුඟක් වැඩගත් යුගයක්. මාමා හැදුවා අලින්ට ඇදගෙන යා හැකි අපූරු ගල් කරත්තයක්. මාමගේ අලුත් සොයා ගැනීම්, අම්මගෙ සියුම් කලාවත් මගේ හිතේ හැම වෙලාවෙම වැඩ කළා. මං චිත්‍ර අඳින්න ගත්තෙ මේ දේවල් ඔළුවෙ තියාගෙන. මං තවම චිත්‍ර අඳිනව වගේම මගේ අම්මට අවුරුදු 90ක් පැනලත් ඈ තවම මැහුම් ගෙතුම් කරනව.චිත්‍ර කලාව ජීවිතයට ආලෝකයක් ගෙනාවත් ඔබේ පටන් ගැන්ම බොහොම දුක්බර එකක්.....ඒ දුක මටත් වඩා වින්දෙ මගෙ අම්මයි තාත්තයි දෙන්නා.දෙපා ඇති මිනිසුන් අතර මං දෙපා නොලද්දෙක් විදියට මට ඒ කාලෙ දැනුණේ. මං පෝලියෝ රෝගි දරුවෙක් වුණේ අවුරුදු හතරෙදි. තවත් අවුරුදු හතරක් මගේ මව්පියෝ මාව අරන් රට වටේ ගියා වෙද්දු ළඟට. ඒ නිසාම මං ඉස්කෝලෙ යන්න ගත්තෙ අවුරුදු අටේදී. මුල් දවස්වල කාගෙ හරි කරෙන්, ඊට පස්සෙ අර යකඩ සපත්තු දාලා අත් වාරුවකින්.මාවනැල්ල අරණායක අපේ ගම. බොහොම සුන්දර ගමක්. ඉස්කෝලෙදිත් මගේ වැඩේ චිත්‍ර අඳින එක. ගමේ පරිසරයෙන් මං අපූරු ආස්වාදයක් ලැබුවා. අර යකඩ සපත්තු දාගෙන යාළුවන්ගෙ උදව්වෙන් මං බතලගල කන්දත් නඟිනව. වරු ගණන් ඒ පරිසරයෙ රස විඳිනවා. මුලින්ම ගියේ කිවුල්පනේ ප්‍රාථමික විදුහලට. ඊට පස්සෙ 1953 දි මාවතගොඩ මහා විද්‍යාලයට. ඒක මගේ අම්මා උගන්වපු ඉස්කෝලෙ. ඒ ඉස්කෝලෙදි තමයි යාළුවන් හුඟක් උදව් කළේ. කඳු නඟින්න අම්මයි තාත්තයි මට ඉඩ දුන්නා.ගෙදරදි මං වීදුරු පටි කප්පවගෙන ඒවට කන හුණු ගාලා වීදුරු පටියෙ කූරකින් චිත්‍ර අඳිනවා. පෙට්ටියකින් ප්‍රොජෙක්ටරයකුත් හදාගෙන යාළුවන් එක්ක ගමේ අයට චිත්‍රපටි පෙන්වනව. ගෙදරම මඩුවක් හැදුවා ඒ වැඩේටම. චිත්‍රවලින් කරන්න පුළුවන් අලුත් දේවල් තමයි ඒ කාලෙත් මං හිතුවෙ.1961 හේවුඩ් හෙවත් රජයේ සෞන්දර්ය ආයතනයට බැඳුණු ගමන ඔබේ ජීවිතයේ සුවිශේෂීම සන්ධිස්ථානයක්.ඔහු ඇඳි සිතුවමක්පළවැනි සැරේ එස්.එස්.සී. විභාගෙන් මං පාස්වුණේ චිත්‍ර කර්මය විතරයි. අනෙක් ඔක්කොම ෆේල්. ආයෙ විභාගෙ කළා. ඒ පාර යන්තම් හේවුඩ් යන තරමට පාස්වුණා. 1961 – 1967 දක්වා මම හැදෑරුවෙ ඇඳීම සහ පින්තාරු පාඨමාලාව.පාඨමාලාව අවසානයේ සියලුම ශිෂ්‍යයන් පවත්වන ප්‍රදර්ශනය නරඹන්න එදා ආවා ග්‍රාන්ට්ස් ඇඩ්වර්ටයිසින් අයිතිකාර රෙජී කන්දප්පා මහත්මයා. අපි තුන්දෙනකුගෙ චිත්‍ර ගැන පැහැදිලා අපි තුන්දෙනා දැන්වීම් ආයතනයට බඳවා ගත්තා. ඒ පටන්ගත්තු ගමන දැන්වීම් ආයතන ගණනාවකම වැඩ කළා. 1971 මං සංචාරක මණ්ඩලයට බැඳුණා.ඔබ නිර්මාණකරුවෙක් විදිහට පූර්ණ නිදහසකින් කටයුතු කළේ මේ යුගයෙදි ...ඇත්තටම ඔව්. එකවරක් මං ඩිසයින් කරපු දිනපොත්වලට සම්මානෙකුත් ලැබුණා.අපේ ජනකලාව ගැන මං වැඩිපුර හිතන්න ගත්තෙ ඔය කාලෙ. පස්සෙ කාලෙක මං මගේම කියල ‘හෙරිටේජ් හවුස්’ ආයතනය පටන් ගත්තෙ නිදහසේ වැඩකරන්න ඕනෙ හින්දා. දුක් විඳපු කාලයක් තිබුණා. හැබැයි හැම දේම මං ජයගත්තා.ඔබ අපේ ආරට ‘ලෝගෝ’ කිහිපයක්ම නිර්මාණය කළ කෙනෙක්...ලාංකේය ජන ජීවිතයේ සිතුම් – පැතුම් සහ කලා ශිල්ප යථාර්ථ කොටගෙන ඒ තුළ පිහිටා නව නිර්මාණ කරා යන එක මගේ සිරිත.මං මහවැලි ‘ලෝගෝ’එක නිර්මාණය කළේ නාග සංකල්පය හා නා රුව යොදා ගනිමින්. අපේ සිංහල සම්ප්‍රදායේ ජලය සංකේතවත් කරන නාග සංකල්පය මිනිසුන්ගේ ගෞරවාදරයට පාත්‍ර වූ දෙයක්.පහුගිය සාග් තරගාවලියේ නිල ක්‍රීඩා ලාංඡනයට මං නිර්මාණය කළේ පොරපොල් ක්‍රීඩකයෙක්. පොරපොල් ක්‍රීඩාව අපේ රටටම ආවේණික වූවක්. අනෙක් අතට එය පත්තිනි දෙවියන් වෙනුවෙන් කරන පූජා කර්මයක්. ඔය පොරපොල් ක්‍රීඩාවට මගේ හිත ගියේ තාත්තගෙ ගම මාතර මතක් වෙලා. එහෙ මිනිසුන් පොරපාල් ගහන හැටි මං හරියට රසවින්දා. ප්‍රතිවාදියා එවන පොල් ගෙඩියට අතේ ඇති පොල් ගෙඩියෙන් පහර දී බිඳ දැමීමයි මේ ක්‍රීඩාවෙ ලක්ෂණය. දේශීය අනන්‍යතාව සහ සංස්කෘතික ලක්ෂණ මතු කරන්නයි මං ඒ රුව යොදාගත්තෙ.සාග් පහන නිර්මාණය කිරීමේදී මං යෙදුවෙ නුවර පෙරහරේ ගෙනියන කොප්පරා පන්දම. කවුරුවත් හිතුවෙ නැහැ මේ වගේ දේවලින් නවීන නිර්මාණ කරන්න පුළුවන් කියල.ප්‍රේමදාස ක්‍රීඩාංගණයෙ දල්වපු ඔලිම්පික් පහන නිර්මාණය කරන්න පාදක කරගත්තෙ පොළොන්නරු යුගයෙ මැටි පහනෙ හැඩතලය. සාග් නිල සුරතලාගෙ ලාංඡනයට යෙදුවෙ ශ්‍රී ලංකාවෙ ජාතික පක්ෂියා වන වලිකුකුළා. එක වරක් මට මතකයි මං හුණු කිල්ලෝටයෙ හැඩයට සුබ පැතුම් පතක් හැදුවා. අපේ ගංවල බිත්තියෙ එල්ලන වී පැදුර සංකල්පයත් මගේ සුබපැතුම්වලට හරියට යෙදුවා.ඔබ පැරැණි දේ තුළ නව මං හොයන්නෙක්.ඇත්තටම ඔව්. කොයි කලාවටත් ඒ දේ පොදුයි. අපේ ජන සාහිත්‍යය, ජන කලාව තුළ මේ විශ්වයටම වුණත් නවීන දේ නිර්මාණය කර දෙන්න තරම් නිමිති තියෙනවා. සංකල්ප තියෙනවා. ඒවා නවීන ලෝකයට ගෙනයන විදියට නිර්මාණය කිරීමයි නිර්මාණකරුවකුගේ වගකීම.මොන දේ කරන්නත් මගේ බිරිඳ කුමුදුනීගෙන් සහ දරුවන්ගෙන් ලැබෙන සහය මට මහමෙරක්. ඉනෝකා පෙරේරා බණ්ඩාර‘සිංහල නවකතාව සහ මළගිය ඇත්තෝ අධ්‍යයනය, විමර්ශනය සහ රසවින්දනය’ නමින් ප්‍රවීණ සාහිත්‍යධර ඩබ්ලිව්.ඒ. අබේසිංහයන් විසින් විචාරාත්මක ග්‍රන්ථයක් ලියනු ලැබ ඇත. බොරැල්ලේ සමුද්‍ර ප්‍රකාශනයකි.එඩ්වඩ් මල්ලවආරච්චි විසින් රචිත නවතම නවකතා පොත් 04 ක් මේ මස සිට 28 වැනිදා දක්වා කොළඹ බණ්ඩාරනායක සම්මන්ත්‍රණ ශාලාවේ පැවැත්වෙන ජාත්‍යන්තර පොත් ප්‍රදර්ශනයේ ‘ඩී’ ශාලාවේ 202 මල්ලවආරච්චි ප්‍රකාශනයන්ගේ කුටියේ දී එළි දැක්වෙයි.‘මෙවුනා’, ‘සකී’ නවකතාවේ දෙවැනි කොටස, ‘සඳ කුමරි’ නව කතාවේ දෙවැනි කොටස ‘පෙරුම් පුරා’ එහිදී එළිදකින නවකතා ය.චින්තක රණසිංහ විසින් රචනා කරන ලද ‘නගරයේදී ලියැවුණු ගැමි කවි’ කවි එකතුව සාහිත්‍ය මාසය වෙනුවෙන් එළිදැක ඇත. මෙය කතුවරයාගේ තුන්වන කාව්‍ය සංග්‍රහය වන අතර එහි කේවල පද්‍ය නිර්මාණ සමූහයක් මෙන් ම ක්ෂුද්‍ර කාව්‍යාඛ්‍යාන දෙකක් ද ඇතුළත් වේ. ‘නගරයේ දී ලියැවුණු ගැමි කවි’ සුරස ප්‍රකාශනයකි.ගුවන් විදුලියේ ප්‍රවීණ නිවේදිකාවක වන රත්නා ලංකා අබේවික්‍රම විසින් රචනා කරන ලද කෙටි කතා එකතුවක් ‘දයාබර භාග්‍යා’ නමින් පසුගියදා නිකුත් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=av10090519</link>
    <topic>බොලිවුඩ් පුරයෙන්</topic>
    <author>සුජීව තේවහෙට්ටිගේ</author>
    <content>බොලිවුඩ් පුරයෙන්අමීෂා පටේල් බොලිවුඩ් සිනමාපටවලට පමණක් නොවෙයි, දකුණු ඉන්දීය සිනමාපටවලටත් දායක වන කුසලතා පිරිපුන් නිළියක්. මෑතකදී ඇයට තෙළිගු සිනමා පටයක ප්‍රධාන චරිතයක් නිරූපණය කිරීමේ අවස්ථාව උදාවුණා.එහි රූපගත කිරීම් කිහිපයක් හයිද්‍රාබාද් නගරයේදී සිදු කෙරුණා. අමීෂා එයට සහභාගි වුණේ තරමක අපහසුවකින්. පසුගිය දවස්වල සිදුවූ තම මිත්තණියගේ අභාවය නිසා ඇය කනගාටුවෙන් සිටියා. ඒ හේතුව නිසා ඇය කාලය ගත කළේ උදාසීන ගතියකින්.ඒ වුණත් රූපගත කිරීම්වලට එක්විය යුතු නිසා ඇය හයිද්‍රාබාද් වෙත පැමිණියා. රූපගත කිරීම් ඇරැඹුණා. ඇය, තමන්ට නියමිත කොටස රඟපාමින් සිටියා. නමුත්, විනාඩි කිහිපයක් ගතවෙද්දී අමීෂා, දර්ශන තලයේදීම ක්ලාන්තව ඇද වැටුණා.මෙයින් කලබලයට පත්වූ අධ්‍යක්ෂවරයා ඇතුළු ශිල්පීන් සියලු දෙනාම එකතු වී අමීෂාව ළඟම පිහිටි රෝහලට ඇතුළත් කළා. මේ බව දැනගත්ත අමීෂාගේ මව ඉක්මනින්ම එම රෝහලට පැමිණියේ දියණියගේ දුක සැප විමසන්නයි.“අමීෂා, එයාගේ ආච්චිට ගොඩක් ආදරෙයි. ආච්චි නැතිවුණාම අමීෂා හරියට දුක්වුණා. කිසිම වැඩක් කරන්නෙ නැතුව හිටියා. ඒත් රූපගත කිරීම්වලට නොගිහින් ඉන්න බැරි නිසා එයා හද්‍රාබාද්වලට ගියා. ඒ වුණත් අමීෂාගෙ පවුලේ අය කිව්වෙ යන්න එපා කියලයි.” අමීෂාගේ හිතවතියක් පැවසුවා.අමීෂාගේ බාල සොහොයුරු සිනමා නළු, අශ්මිට් පටේල් පැවසුවේ මේ දිනවල හයිද්‍රාබාද්හි පවතින උෂ්ණ සහ දූවිලි සහිත වාතාවරණය ද තම සොහොයුරිය රෝගාතුර වීමට හේතුවක් වූ බවයි. ඒ අතරම හයිද්‍රාබාද් නගරයේ වැඩි දෙනකු වෛරස උණ රෝගයෙන් පෙළෙන බව දැනගන්නට ලැබුණු බවත් ඔහු පැවසුවා. “අපේ අම්මා දැන් අක්කා ළඟ ඉන්න නිසා අපිට බයක් නැහැ. දැනටමත් අක්කාගෙ අසනීප ගතිය අඩුවෙලා. ඉක්මනින්ම ගෙදර එන්න පුළුවන් වේවි.” අශ්මිට් විශ්වාසය පළ කළා.මීට වසර තුනකට පෙර බොලිවුඩ් පුරයෙන් දැනගන්නට ලැබුණු ආරංචියක් නිසා සිනමා රසික රසිකාවියන් බෙහෙවින් සතුටට පත්වුණා. ඒ ආරංචියෙන් කියැවුණේ බොලිවුඩ් සිනමාව ඔපවත් කරන පෙම් යුවළක් ළඟදීම විවාහ වෙන්නට යන බවයි. රසික පිරිස් ආදරය කළ මේ පෙම් යුවළ තමයි, සල්මන් ඛාන් සහ කට්රිනා කායිෆ්. ඒ ආරංචිය ඕපාදූපයක් නොවන බවයි කාටත් තහවුරු වුණේ. සල්මන්ගේ බාල සොහොයුරු අර්බාස් ඛාන් මාධ්‍යයන්ට මේ ආරංචිය පැවසූ නිසා කවුරුත් එය සත්‍ය පුවතක් හැටියට විශ්වාස කළා.නමුත් දින, සති, මාස අවුරුදු වලට පෙරළෙද්දී සල්මන් කට්රිනා විවාහ මංගල්‍යයක් සිදුවුණේ නැහැ. ඒ වෙනුවට ගතවූ අවුරුදු තුන ඇතුළතදී වරින් වර දැනගන්නට ලැබුණේ සල්මන් සහ කට්රිනා අතර අමනාපකම් වැඩෙමින් පවතින බවයි. එක්තරා සාදයකදී සල්මන්, කට්රිනාට පහර දුන් බවත් ආරංචි වුණා. නමුත් කට්රිනා නම් එදා කියා සිටියේ එවැනි කිසිදු සිද්ධියක් සිදු නොවුණු බවයි.ඒ සිදුවීම ටික දිනකින් යටපත් වෙද්දී බොලිවුඩ් පුරයෙන්, තවත් ආරංචියක් ලැබුණා. ‘සල්මන්, කට්රිනාට ලොකු බංගලාවක් අරගෙන.’ මේ කතාව දැනගන්නට ලැබුණේ පසුගිය පෙබරවාරි මාසයේදියි. මුම්බායිවල පිහිටි මේ අංග සම්පූර්ණ නිවෙසෙහි අභ්‍යන්තර ගෘහ අලංකරණ කටයුතු නිම කිරීමේ කාර්යය භාර වුණේ ජනපි‍්‍රය නළු රිතික් රෝෂන් ගේ බිරිඳ, සුසෑන්ටයි. ඒ සියලුම කටයුතු නිම කිරීමෙන් පසුව සල්මන් සහ කට්රිනා එහි පදිංචි වනු ඇති බවටත් රාවයක් පැතිරී ගියා.කොහොම වෙතත් ඒ කතාවටත් වැඩි ආයුෂ තිබුණේ නැහැ. නැවත වතාවක් සල්මන් - කට්රිනා පේ‍්‍රම වෘත්තාන්තය බාධක මැදින් ඇදී යන බව කාට කාටත් වැටහුණා. මීට සති දෙකකට පමණ පෙර එක්තරා මාධ්‍ය හමුවකදී කට්රිනාගේ මුවින් පිටවුණු වදන් කිහිපයකින් නැවතත් අළු යට ගිනි මතු වුණා. කට්රිනා පැවසුවේ තමන් මේ වන විට තනිකඩව ජීවත්වන බවයි.ඇය එහිදී සල්මන් ගැන වචනයක් හෝ සඳහන් නොකිරීමට වග බලා ගත්තා. ‘එතිහාඩ්’ නම් වූ ලෝක ප්‍රකට ගුවන් සේවයක ඉන්දීය සන්නාහ තානාපති තනතුර කට්රිනාට හිමිවීම වෙනුවෙන් තමයි, එම මාධ්‍ය හමුව පැවැත්වුණේ. ඒ පිළිබඳව විස්තර මාධ්‍යවේදීන්ට පවසන අතරේදී තමන්ගේ පෞද්ගලික ජීවිතය ගැනත් වගතුග තම මුවින් පිටවේයැයි කට්රිනාට නොසිතෙන්නට ඇති. කොහොම වෙතත්, කට්රිනා පැවැසූ කාරණය නිසා මාධ්‍යවේදීන් සහ සෙසු අය ඉන් පසුව ඇයගෙන් ඒ ගැන දිගින් දිගටම විමසන්නට පටන්ගත්තා. අන්තිමේදී ඇයට තවත් මාධ්‍ය හමුවක් පවත්වන්නට සිදුවුණා.එහිදී සිදුවුණේ කට්රිනා කිසිසේත් බලාපොරොත්තු නොවූ දෙයක්. මුලින්ම මාධ්‍යවේදීන් ඉදිරිපිටට පැමිණෙද්දී සුන්දර සිනහවක් රඳවා ගෙන සිටි කට්රිනාට ඔවුන්ගේ හරස් ප්‍රශ්න හමුවේ අපහසුතාවකට පත්වුණා. ‘සල්මන් කියා තිබුණා දැන් දෙදෙනා වෙන් වෙලයි කියලා!’ මාධ්‍යවේදියකු කට්රිනාට පැවසුවේ ඇයගේ ප්‍රතිචාරය බලාපොරොත්තුවෙන්. “ඒ කතාවෙන් කට්රිනාගේ සිනහව වියැකී ගියා. ඇය අපහසුවෙන් කතා කරන්නට පටන් ගත්තා.“සල්මන් එහෙම කිව්වා නම්, ඒක ඇත්ත වෙන්න ඇති.” කට්රිනා මෙලෙස ප්‍රකාශ කරනවාත් සමඟම ඇයට තම කඳුළු සඟවා ගන්නට නොහැකි වුණා. ඇය එක්වරම හඬා වැටුණා. ඇයට ඉන් පසුව කිසිවක් පවසන්නට හැකි වුණේ නැහැ. ඇය ඉකිබිඳිමින් හඬන්නට පටන් ගත්තා. ඇය හඬමින්ම මාධ්‍ය හමුවෙන් ඉවත්ව ගියා.“කට්රිනා කවදාවත් ඔය විදිහට අඬලා නැහැ. සල්මන් කියපු දෙයක් මාධ්‍යවේදියෙක් එයාගෙන් අහපු ගමන් එයාට දුක වාවගන්නට බැරි වුණා. මම නම් කියන්නේ සල්මන් ඔය වගේ දෙයක් ප්‍රසිද්ධියේ කියපු එක වැරදියි කියලයි. මේ දෙන්නා අතරෙ තිබුණු ප්‍රශ්න දෙන්නාටම විතරක් සීමා කරගත්ත නම් ඉවරයි. කට්රිනා, සල්මන්ගෙ පවුලේ උදවිය එක්කත් ළඟින් ආශ්‍රය කළා. ඒ විස්තර එයා කවදාත්ම මාධ්‍යයට හෙළි කළේ නැහැ.” කට්රිනාගේ සමීප මිතුරියක් එලෙස කියා සිටියා.පසු දිනයකදී කට්රිනාව හමුවූ සිනමා සඟරාවක මාධ්‍යවේදියෙකු නැවතත් ඇයගෙන් සල්මන් ගැන විස්තර විමසුවා. “එදා ඔයාලා හැමෝම වගේ දිගින් දිගටම අපේ සම්බන්ධය ගැන විස්තර අහද්දී මට ලොකු දුකක් ඇතිවුණා.පහුගිය අවුරුදු කිහිපයේදීම මම, අපේ සම්බන්ධය ගැන කිසිම දෙයක් කිව්වෙ නෑ. අද වුණත් මම කැමැති නැහැ, ඒ ගැන කියන්න. එදා ඉඳල අද වෙනතුරු මගේ වෘත්තීය සහ පෞද්ගලික ජීවිතය ගැන පිටස්තර අය හොයා බලද්දි මම ඒවාට ඉඩ දීල බලන් හිටියා. දැන් ඒවා බෑ. මීට පස්සෙ මගේ පෞද්ගලික ජීවිතයේ විස්තර කිසිම දෙයක් කිසිම කෙනෙකුට හොයා බලන්න ඉඩ දෙන්නෙ නෑ.” කට්රිනා දැඩි ස්වරයකින් කියා සිටියා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=am1009051</link>
    <topic>හැම සන්ධි වේදනාවක්ම ආතරයිටිස් නොවේ</topic>
    <author>සාකච්චාකෙළේ අරුණි මුතුමලී</author>
    <content>හැම සන්ධි වේදනාවක්ම ආතරයිටිස් නොවේඑක් එක් අයගේ ශරීර අභ්‍යන්තර ක්‍රියාකාරිත්වය අනුව රුමටොයිඩ් ආතරයිටිස් නිට්ටාවටම සුව වන්නත් පුළුවන්රක්තවාතවේද විශේෂඥ වෛද්‍ය(සන්ධි හා සන්ධි ආශි‍්‍රත රෝග සහ පුනරුත්ථාපන) ලිලානි පී. වීරසේකරකන්තෝරුවෙන් පිටවන මට ඇති ලොකුම අභියෝගය බසයකට ගොඩවීමය. ඇතැම් බස්රථවල පාපුරුව උස වැඩි නිසා පය ඔසවා තැබුව ද වැර යොදා ශරීර කූඩුව බසයට ඔසවා ගැනීමේදී ඇතිවන්නේ කඳුළු පනින තරම් වේදනාවකි.ගෙදර ආ වෙලේ සිට මගේ රාජකාරිය ආලේපයක් හෝ තෙල් බින්දු ටිකක් ගෙන දණහිස් පොල්කටු වටේ රවුමට අතගෑමය.“හනේ අම්මපා මේ තරුණ වයසේ උන්ට හැදෙන ලෙඩ”.මගේ දණහිස් සාත්තුව දුටු ආච්චි කියාගෙන ගියේ ඔලොක්කං ස්වරයෙනි.“මට පේන්නේ උඹට රක්තවාතේ...” කන්තෝරුවේ සගයෙක් කීවේය.තවත් මිතුරෙකු දිනක් කීවේ “මම නං හිතන්නේ උඹට ආතරයිටිස්... හොඳම දේ තමයි දොස්තර කෙනෙක් හම්බෙන එක. මහ ඉස්පිරිතාලේ වෙනම සායනයක් තියෙනවනේ...”කොළඹ මහ රෝහලේ බාහිර රෝගී අංශය ඉදිරිපස පරණ ගොඩනැගිල්ලේ විකලාංග ඒකකයට ගොඩ වැදුණු මම උඩු මහලට නැංගෙමි. රක්තවාතවේද අංශයට ඇතුළු වූ මට දැනුනේ පුදුමයකි. මෙතරම් පිරිසක් හන්දි වේදනාවලින් දුක් විඳිනවා ද? ඒ අතර වයස දහයක පමණ කුඩා දැරියක් ද සිටියාය. ඇය ඇවිදගෙන ගියේ දණහිස් නොනමා ඉතා සීරුවෙනි.“හන්දි කියලා ජාතියක් මොකට ඇති වුණාද මන්ද?” මට සිතිණි. ඒ සමඟම මගේ වාරය පැමිණියේය. රක්තවාතවේද විශේෂඥ වෛද්‍ය ලිලානි පී. වීරසේකර මහත්මිය කරුණු පැහැදිලි කළාය.“සන්ධියක් වටා ඇතිවන කැක්කුම හැමවිටම ආතරයිටිස් නෙවෙයි. හැබැයි ආතරයිටිස් කියලා හඳුන්වන්නේත් සන්ධියක් වටා ඇතිවන වේදනාව තමයි. ඒ වේදනාව ඉහළ මට්ටමකින් වුණත් එන්න පුළුවන්. එහෙම දැනුණහම රෝගියා හිතනවා ආතරයිටිස් කියලා.”“මේ සායනයේ නම රක්තවාතවේද (Authopedic) අංශය ආතරයිටිස් සහ රක්තවාතවේදය කියන්නේ එකම ද?” මම විමසීමි.“නෑ. රක්තවාතවේද කීමෙන් අදහස් කරන්නේ සන්ධි රෝග හා සන්ධි ආශි‍්‍රත රෝගයි. සන්ධි ආශි‍්‍රත කියන එකේ තේරුම ඕනැම සන්ධියක් වටා ඇති පේශි, පේශි ඛණ්ඩරා, සන්ධි ප්‍රාවර (Capsule) ආදි සියල්ලමයි.”“හන්දියක ඇතිවන වේදනාව හරියටම ආතරයිටිස් ද කියලා හඳුනාගන්නේ කොහොමද?”“ආතරයිටිස් නම් ඒකට වෙනම රෝග ලක්ෂණ තිබෙනවා. නිකං ඉන්න විටත්, ක්‍රියා කිරීමේදීත් හන්දිය රිදෙනවානම්, සන්ධි ඉදිමිලා නම්, සන්ධියේ උෂ්ණත්වය වැඩිනම් ආතරයිටිස් වෙන්න පුළුවන්. ඒ වගේම ආතරයිටිස් වර්ගය අනුව ඕනැම සන්ධියකට බලපාන්නත් පුළුවන්.”“බහුලව දකින්නට ලැබෙන්නේ වර්ග දෙකයි.ඔස්ටියෝ ආතරයිටිස් රුමටොයිඩ් ආතරයිටිස්මීට අමතරව ද ආතරයිටිස් වර්ග තිබෙනවා. නිදසුන් හැටියට කීවොත්, වෛරස් උණ හා සම්බන්ධ චිකුන්ගුන්යා නිසා ඇතිවන තත්ත්වය වැනි වර්ගය, වෛරල් ආතරයිටිස් කියා හඳුන්වනවා. සන්ධියකට විෂ බීජයක් ඇතුළුවීම නිසා සෙප්ටික් ආතරයිටිස් හැදෙනවා. ගවුට් ආතරයිටිස් කියන්නේ රුධිරයේ යුරික් අම්ලය වැඩි මට්ටමක තිබීම නිසා ඇතිවන රෝගයයි. ඒ වගේ ම රුමටික උණ නිසාත් ආතරයිටිස් වර්ගයක් හැදෙනවා.”ඔස්ටියෝ ආතරයිටිස් උකුල් ඇට වලට බලපෑෙවිාත් මෙහෙම වෙන්නත් පුළුවන්ඔස්ටියෝ ආතරයිටිස්“ඔස්ටියෝ ආතරයිටිස් හැදෙන්නේ කොහොමද?” මම ඇසිමි.“ඔස්ටියෝ ආතරයිටිස් සාමාන්‍යයෙන් බහුලව බලපාන්නේ ශරීරයේ බර උසුලන සන්ධිවලටයි. ඒ කියන්නේ ප්‍රධාන වශයෙන් දණහිස් සහ උකුල් ඇට සම්බන්ධ සන්ධිවලට. තරබාරුකම නිසා ශරීරයේ ඇතිවන බර, වෘත්තිය වශයෙන් වැඩි වේලාවක් සිටගෙන සිටින අයට, පඩිපෙළ වැඩි වාර ගණනක් නඟින බහින, කඳු නඟින අයට වගේම දණහිස් නවාගෙන, ඒ කියන්නේ ඇනතියාන ඉඳගෙන වැඩ කරන ඉරියව්වලින් වැඩි වේලාවක් ඉන්න අයට මේ අවදානම තිබෙනවා.”රගර් වගේ දණහිසට පීඩනයක් දෙන ගැටෙන ක්‍රීඩාවල යෙදෙන අයටත් යම් ප්‍රවණතාවක් තිබෙන්න පුළුවන්.මේ හැරුණු විට කලින් අවස්ථාවකදී ඔය කියන සන්ධියකට හෝ එහි කාටිලේජයකට අනතුරකින් හානි සිදු වී තිබෙනවානම් ඔස්ටියෝ ආතරයිටිස් ඉක්මනින් ඇතිවීමට ඉඩ තිබෙනවා.ඒ වගේම රුමටොයිඩ් තත්ත්වය ඇති වී තිබුණ නම් ඒ අයටත් ඔස්ටියෝ ආතරයිටිස් ඇතිවෙන්න තිබෙන ඉඩකඩ වැඩියි.”“ජානවල බලපෑම නිසාත් ඔස්ටියෝ ආතරයිටිස් හැදෙන්න පුළුවන්. එවිට බර උසුලන සන්ධිවලට අමතරව අතේ ඇඟිලිපුරුක්වල වැනි කුඩා හන්දිවලට බලපෑම් එනවා. ඒ වගේ අවස්ථාවක ඇඟිලි පුරුක්වල පුංචි ගැටිති මතු වෙන්නත් පුළුවන්. හැබැයි ජානවලින් ඇති බලපෑම ඉතාම සුළු මට්ටමකයි පවතින්නේ.”දැන් මට ප්‍රශ්න වැලකි. “ඔස්ටියෝ ආතරයිටිස් හැදෙන විශේෂ වයසක් තිබෙනවා ද? මුලින්ම රෝගය හඳුනාගත හැකි අමතර රෝග ලක්ෂණ තිබේ ද? රෝගය සුව කළ හැක්කේ කෙසේ ද?” “ඔස්ටියෝ ආතරයිටිස් ගැහැනු පිරිමි භේදයකින් තොරව හැදෙන රෝගයක්. හැබැයි අපිට වැඩිපුර හමුවෙනවා මැදි වයසේ කාන්තාවන්.”“මේ රෝගය සන්ධිය ආශි‍්‍රත පේශි දුර්වල වීම නිසා ඇතිවන එකක් බැවින් දණහිසේ වේදනාව ඇතිවීමට බලපාන්නේ කලව පේශිය දුර්වල වීමයි. එවිට ඇඟේ තරබාරුකමත් වැඩිනම් ඒ යෙදෙන බර උසුලා ගැනීමේ අපහසුව සෘජුවම දණහිසට බලපානවා. උකුල් ඇට ආශි‍්‍රත පේශි දුර්වල වීමෙන් කොන්දට යෙදෙන බර දරා ගැනීමේ අපහසුව සහ ඒ ආශි‍්‍රතව සන්ධිවල ඔස්ටියෝ ආතරයිටිස් ඇතිවිය හැකියි.”ඔස්ටියෝ ආතරයිටිස් උග්‍ර අවස්ථාවේ“අපි කියු මූලික ලක්ෂණවලට අමතරව, රෝගය හඳුනා ගැනීමේ තවත් පෙර නිමිති කීපයක් තිබෙනවා. එකක් තමයි උදේ අවදි වීමෙන් හෝ එකම ඉරියව්වක වාඩි වී සිටීමෙන් පසු නැගිටින විට දණහිස්ස තද ගතියක් දැනීම. මුල් අවස්ථාවේදී අඩි තුන හතරක් ඇවිදගෙන යද්දී ඒ ගල් ගැසුණු ගතිය මඟ හැරෙනවා.තවත් එකක් තමයි පහළ මට්ටමක වාඩි වී දණහිස් නමාගෙන සිට නැඟිටින විට ඇතිවන අපහසුව. ඒ වගේම පඩිපෙළ නඟිද්දී වේදනාවක් දැනෙනවා නම් පරෙස්සම් වන එක හොඳයි. මොකද ඒ තත්ත්වය නොතකා හැරියහොත් වේදනාව නිතරම පවතින මට්ටමට ඇවිත් සන්ධි ඉදිමෙන්නත් පුළුවන්.”රෝගය එතැනින් නවතින්නේ නැහැ. උග්‍ර තත්ත්වයට පත් වෙද්දී සන්ධි ඇද වෙන්න වුණත් පුළුවන්. එවිට දණහිසෙන් පහළ කකුල් දෙක වරහන් වැසුවා වගේ දුනු හැඩයට ඇද වෙන්න පවා ඉඩ තිබෙනවා.“ඒ නිසා මුල් අවස්ථාවේදීම නිසි ප්‍රතිකාර කිරීම ඉතා වැදගත් වෙනවා. ප්‍රතිකාර වගේම තමන්ගේ දිනචර්යාවේත් වෙනසක් කිරීමට සිදු විය හැකියි. ඒ කියන්නේ නිතර පඩිපෙළ නඟිනවානම්, සිටගෙන සිටිනවානම්, තරබාරුකමට හේතු වන ආහාරපාන ගන්නවානම්, ඒ දේවල් අඩු කිරීම ඉතාම වැදගත්.”“අවශ්‍ය නම් සුළු වේදනා නාශකයක් ඉඳහිට ගන්නවා විනා නිතර ගැනීමත් සුදුසු නැහැ. ඉතාම වැදගත් කාරණය වන්නේ භෞත චිකිත්සක ව්‍යායාම කිරීමෙන් කලව පේශිය වැනි අදාළ පේශි ශක්තිමත් කර ගැනීමයි.”“ප්‍රමාණයකට ඇවිදීම හොඳ වුණත් එසේ ඇවිදිය යුත්තේ තැනිතලා පොළොවේයි. නැත්නම් යළිත් සන්ධිවලට බර යෙදෙනවා. උණු වතුරෙන් තවා ජෙල් වර්ගයක් ආලේප කිරීමෙන් තාවකාලික සහනයක් ලබා ගන්නත් පුළුවන්.”“ඔස්ටියෝ ආතරයිටිස්වලදී බර වැටීම ආදි හේතු නිසා කාටිලේජ ක්ෂය වීමත් මූලිකව සිදුවන්නක්. එය වැළැක්වීමට සුදුසු විටමින් වර්ග තිබෙනවා. එයින් වේදනාවත් දුරුවෙන නිසා විටමින් වර්ග භාවිත කිරීම ප්‍රයෝජනවත්.”“යම් කිසි කෙනෙකුගේ සන්ධි විකෘති වන මට්ටමටම රෝගය උග්‍රවෙලා නම්, ඒත් කනගාටු විය යුතු නැහැ. ශල්‍ය කර්මයක් මඟින් යථා තත්ත්වයට පත් කරන්න දැන් ක්‍රම තිබෙනවා.”රුමටොයිඩ් ආතරයිටිස්ප්‍රතිකාර නොගෙන රෝගය උග්‍ර වුණොත් අතේ ඇඟිලි වල ඉඳන් සන්ධි විකෘති වෙන්න පුළුවන්“එතකොට රුමටොයිඩ් ආතරයිටිස් කියන්නේ?” ප්‍රශ්නය මගෙනි.“මේ රෝගය ඇතිවන්න නිශ්චිත හේතු තවම සොයාගෙන නැහැ. දැනට තිබෙන සාධක අනුව වෛද්‍ය විද්‍යානුකූලව බාහිර හා අභ්‍යන්තර හේතු රෝගයට බලපාන්න පුළුවන්.”“බාහිර සාධක ලෙස හඳුන්වන බැක්ටීරියා සහ වෛරස් ආදිය නිසාත්, අභ්‍යන්තර සාධකය ලෙස ගැනෙන ජානමය බලපෑම නිසාත් අපේ ශරීරයේ ආසාදන හා රෝගවලට එරෙහිව ප්‍රතිදේහ නිපදවන ප්‍රතිශක්ති පද්ධතිය පාලනයකින් තොරව ස්වයං ක්‍රියාකාරී තත්ත්වයට පත් වෙනවා. ඒ ප්‍රතිදේහ අපේම ශරීරයේ සන්ධිවල පටල වලට විරුද්ධව ක්‍රියා කරනවා. මෙයට විශේෂයෙන්ම ඊස්ට්‍රජන් හෝමෝනයේ බලපෑමකුත් තිබිය හැකි බවයි විශ්වාස කරන්නේ.”“රෝගය බහුලව දකින්න ලැබෙන්නේ දරු සම්පත් ලැබිය හැකි සරු වයසේ, ඒ කියන්නේ සාමාන්‍යයෙන් අවුරුදු 20 සිට 40 වගේ වයස්වල කාන්තාවන් අතරයි. නමුත් රුමටොයිඩ් ආතරයිටිස් අවුරුදු පහේ ළමයින්ගේ ඉඳන් මහලු අය දක්වාම ගැහැනු පිරිමි දෙපිරිසටම හැදෙන්න පුළුවන්.”මේ රෝගයේත් මූලික ලක්ෂණය කලින්ම කීවා වගේ උණුසුම් වූ සන්ධි සහ වැඩ කරන විටත් නැති විටත් දැනෙන වේදනාව සහ ඉදිමීමයි. ඊට අමතරව රෝගයේ මුල් අවස්ථාවේ උදේ නැගිටින විට මේ සන්ධිවල තද වී ගල් ගැසුණු ගතිය දැනෙනවා. ශීතල පරිසරයේදීත් ඒ ගතිය තිබෙනවා. උණුසුම දැනෙන විට හෝ ඇඟිලි ක්‍රියා කරද්දී ඒ ස්වභාවය මඟහැරී යනවා.”“ඇඟිලි පුරුක් වැනි පොඩි සන්ධි ගැන කීවාට, සමහර අවස්ථාවලදී හකුවලට වුණත් මේ රෝගය බලපාන්න පුළුවන්. ඒ වගේම සන්ධි හැරුණු විට ශරීරයේ අනෙක් පද්ධතිවලට වුණත්, විශේෂයෙන්ම පෙනහලු හෘදය වස්තුව, ඇස්වලට වුණත් බලපෑමක් ඇති වෙන්න ඉඩ තිබෙනවා.”“උණ ගතියක්, කෑම අරුචිය, ඇඟේ මස්ගොබ රිදීම, තෙහෙට්ටුව, වැඩ කරනා විට වැඩිපුර මහන්සි දැනීම සමඟ හන්දි කැක්කුම එනවා නම් ඉක්මනින්ම රෝගය තිබේදැයි හඳුනා ගැනීම වැදගත්. මොකද ප්‍රතිකාර නොගෙන රෝගය උග්‍ර වුණොත් අතේ ඇඟිලිවල ඉඳන් සන්ධි විකෘති වෙන්න පුළුවන්. කල්වේලා ඇතිව ප්‍රතිකාර ගත්තොත් සන්ධි විකෘතිය අවම කරගන්න පුළුවන්.“මේ රෝගයටත් බොහෝ විට භාවිත කරන්න වන්නේ වේදනා නාශකයි. නමුත් එයින් සිදුවන්නේ තාවකාලිකව වේදනාව නැතිවීමක් පමණයි. සමහරුන්ට ස්ටෙරොයිඩ ලබා දෙනවා. නමුත් එය අනිවාර්යයෙන් වෛද්‍ය උපදෙස් මත ම ලබා ගත යුතුයි.”ඊටත් අමතරව රෝගය නිසා සිදුවන හානි අවම කිරීමටත්, ප්‍රමාද කිරීමටත් ඖෂධ තිබෙනවා. ඒවා මුල් කාලයේදීම භාවිත කිරීමෙන් උපරීම ප්‍රතිඵල ලබා ගන්න පුළුවන්. ඒ මොන ඖෂධයක් වුණත් හිතුමතේට ගන්න ගියොත් අනවශ්‍ය ආකාරයේ අතුරු ආබාධවලට ගොදුරු වෙන්න ඉඩ තිබෙනවා. ඒ නිසා වෛද්‍ය උපදෙස් ලබා ගැනීමයි කළ යුත්තේ.”“මේ ඖෂධවලටත් ප්‍රතිචාර නොදක්වන රෝගීන් සඳහා අලුතින් ජෛව විද්‍යාත්මක එන්නත් කිරීමේ ක්‍රම ද තිබෙනවා. ඖෂධවලට අමතරව භෞත චිකිත්සක ව්‍යායාම අඛණ්ඩව කරගෙන යෑම අත්‍යවශ්‍යයි.”මේ රුමටොයිඩ් ආතරයිටිස් පාලනය කිරීමට පමණක් හැකි රෝගයක් නිසා ප්‍රමාද නොවීමත් දීර්ඝ කාලීනව බෙහෙත් ලබා ගැනීමත් මඟින් යහපත් ප්‍රතිචාර ලබාගන්න පුළුවන්. ටික කලක් බෙහෙත් ලබා ගැනීමේදී තමන්ට සුව වී ඇතැයි සිතුණත් ඖෂධ නතර කිරීම සුදුසු නෑ. මොකද නැවත වරක් වුණත් රෝගය මතු වීමට වැඩි ප්‍රවණතාවක් තිබෙන නිසා.”“දියවැඩියාව වැනි රෝගී තත්ත්වයක් ඇති අය මේ ඖෂධ ගැනීමේදී වඩාත් සැලකිලිමත් විය යුත්තේ ශරීරයේ සීනි මට්ටම පාලනය බලපෑමක් මේ ඖෂධවලින් සිදුවිය හැකි නිසයි. අප වරින් වර වෛද්‍ය උපදෙස් මතම ඖෂධ ලබා ගන්න කියා පුන පුනා කියන්නේත් ඒකයි.”රුමටොයිඩ් ආතරයිටිස් රෝගයෙන් ඇස්වලට බලපෑමක් ආවොත් ඇස්වල වියළි ස්වභාවය, රතුවීම, වැනි ලක්ෂණ මතුවිය හැකියි. පෙනහැල්ලට බලපෑවොත් වියළි කැස්ස, කාලයකදී මහන්සිය සහ හතියට හේතු ඇතිවන්නත් පුළුවන්.“මේ රුමටොයිඩ් ආතරයිටිස් නිට්ටාවටම හොඳ කරන්න බැරිද?” මගේ ප්‍රශ්න කිරීම අවසන් කිරීමට මම විශේෂඥ වෛද්‍ය ලිලානි පී. වීරසේකර මහත්මිය විමසීමි.“සමහරුන්ට රෝගය පාලනය කළ පසු නිට්ටාවටම සුව වන අවස්ථා තිබෙනවා. ඊට හේතුව අර ප්‍රතිදේහ නිපදවන පද්ධතියේ ස්වයං ක්‍රියාකාරිත්වය ඉබේම නතර වී යථා තත්ත්වයට පත්වීමයි.සාකච්චාකෙළේ අරුණි මුතුමලී කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=am1009052</link>
    <topic>බෝ නොවන රෝගවලින් දිනකට මරණ 350ක්</topic>
    <author/>
    <content>බෝ නොවන රෝගවලින් දිනකට මරණ 350ක්ශ්‍රී ලංකාවේ බෝ නොවන රෝග නිසා දිනකට මරණ 350 ක් පමණ සිදුවන බව බෝ නොවන රෝග ඒකකයේ විශේෂඥ ප්‍රජා වෛද්‍ය පාලිත කරුණාපේ‍්‍රම මහතා පවසයි.මේ අතරින් දිනකට 250 දෙනකු පමණ බෝ නොවන රෝග වන පිළිකා, දියවැඩියාව, ආඝාතනය, අධික රුධිර පීඩනය හා කොලොස්ටරොල් වැනි රෝග වලින් මිය යන අතර හෘදය වස්තුව ආශි‍්‍රත රෝග නිසා 100 දෙනකු පමණ දිනකට මිය යන බව ද වෛද්‍ය කරුණාපේ‍්‍රම කියයි.ලෝකයේ සෑම රටකම බෝ නොවන රෝගවල ගැටලු පවතින අතරම ඇමෙරිකාව හා එංගලන්තය වැනි රටවල පසුගිය වසර 30 ක කාලයක සිට එම රෝගවල අඩුවීමක් දන්නට ඇති බවත් එහෙත් දකුණු ආසියාතික රටවල බෝ නොවන රෝගවල ප්‍රවණතාව ජානමය වශයෙන් වැඩිවීමක් දක්නට ඇති බවත් ඒ මහතා අවධාරණය කර සිටියි.මේ වන විට බෝ නොවන රෝගවල ප්‍රතිශතය බෝවන රෝගවලට ප්‍රතිශතයට වඩා වැඩිවීමක් දක්නට ඇති බවද පෙන්වා දෙයි. තවද, බෝ නොවන රෝග නිසා සිදුවන මරණ අතර 40% ක් පමණ වයස අවුරුදු 65 ට අඩු වයස් ඛාණ්ඩවල වීම ද විශේෂිත වේ. මේ නිසා නියමිත ආයු කාලයට ප්‍රථම මෙම වයස් ඛාණ්ඩවල රෝගීන් මිය යාම රටේ ආර්ථිකයට ද විශාල බලපෑමක් ඇති කරනු ලැබේ.බෝ නොවන රෝගවලට බලපා ඇති ප්‍රධාන සාධක අතර දුම් පානය, අධික මත්පැන් පානය, වැරැදි ආහාර රටාවන්, ක්‍රියාශීලි නොවීම හා ව්‍යායාම්වල නොයෙදීම ද පෙන්වා දිය හැකියි.මේ රෝගවලින් වැළකී සිටීමට නම් රෝග හඳුනා ගැනීම වැදගත් වන අතරම හඳුනාගත් පසු ක්‍රමානුකූලව අවශ්‍ය ප්‍රතිකාර ලබා ගැනීම මෙන්ම චර්යා රටාවන් වෙනස් කර ගැනීම ද අත්‍යවශ්‍ය බව වෛද්‍ය කරුණාපේ‍්‍රම මහතා වැඩිදුරටත් පැවසීය. එනම්, ප්‍රාථමික, ද්විතීය හා තෘතික සෞඛ්‍ය සංරක්ෂණය කෙරෙහි ජනතාවගේ විශේෂ අවධානයක් යොමුවිය යුතු බව ද ප්‍රජා විශේෂඥ වෛද්‍ය කරුණාපේ‍්‍රම මහතා පෙන්වා දෙයි.මහින්ද චින්තනය ඉදිරි දැක්මේ සඳහන් පරිදි බෝ නොවන රෝග වළක්වා ගැනීම හා පාලනය කිරීම ප්‍රමුඛ සෞඛ්‍ය අවශ්‍යතාවක් ලෙස හඳුනාගෙන ඒ සඳහා අවශ්‍ය ක්‍රියාකාරී වැඩ සැලැස්මක් ඉදිරිපත් කිරීමේ ජාතික වැඩ සටහනට මේ වන විටත් අමාත්‍ය මණ්ඩල අනුමැතිය ලැබී තිබේ. මේ ජාතික ප්‍රතිපත්තිය ක්‍රියාත්මක කරමින් බෝ නොවන රෝග වළක්වාලීම සඳහා ජනතාව දැනුවත් කිරීමේ වැඩ සටහන් ප්‍රාදේශීය සෞඛ්‍ය කොට්ඨාස මට්ටමින් දිවයින පුරාම ක්‍රියාත්මක කරමින් පවතින බව ද කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=ay1009051</link>
    <topic>එදා බැද්දේ පුසුඹ අද මට හීනයක් වගේ</topic>
    <author>සාගරිකා දිසානායක ජයසිංහ ඡායාරූප - දුෂ්මන්ත මායාදුන්න</author>
    <content>අද අපේ කතා නායකයා අපේ රටේ එක්තරා ජන කොටසකට නායකත්වය සපයන නායකයෙක්. ඔහු ආදි වාසීජනතාවගේ නායකයා වන ඌරුවරිගේ වන්නියලැත්තෝ. ඔහුට පෙර ආදි වාසී නායකයා වූ ඌරුවරිගේතිසාහාමිලැත්තන් වැඩිමහල් පුත්‍රයා වන්නියලැත්තෝ. තමන්ගේ වර්ගයාගේ පැවැත්ම උදෙසා, ඔවුන්ගේ සුපුරුදු දිවිපෙවෙත රැකගෙන නිදහසේ ජීවත්වෙන අතරේම සංවර්ධනය වූ මිනිස් වර්ගයා කෙරෙන් ඔවුන්ට එල්ලවෙන නොයෙකුත් හිරිහැර බාධක ඉවත් කරගෙන පරපුර රැකගන්නට වටිනා මෙහෙවරක් ඉටුකළ තිසාහාමිලැත්තො මිය ගියාට පස්සෙ රැහේ නායකත්වය හිමි වුණේ වන්ලියලැත්තන්ට.  ආදි වාසී නායක ඌරුවරිගේ වන්නියලැත්තෝඑදා සිය පියා ගිය මඟෙහි යමින් අද සිය වර්ගයාගේ අයිතිවාසිකම් රැක ගනිමින් පරපුරට යහපතක් ඉටු කරන්නට අසමසම මෙහෙවරක් ඉටු කරන්නෙ නායක වන්නියලැත්තො. සාමාන්‍ය පුද්ගලයකුගේ ජීවිත අත්දැකීම්වලින් තරමක් වෙනස් රසවත් අත්දැකීම් රාශියකින් යුතු වන්නියලැත්තන්ගේ පුංචි කාලෙ තොරතුරු ඔබ හමුවේ තබන්නට අපි වන්නියලැත්තො හමුවෙන්න පසුගිය දිනෙක දඹානේ කොටබකිනියේ ආදි වාසී ගම්මානයේ පිහිටි ඔහුගේ නිවෙසට ගියා.සිළුමිණ පත්තරේට තොරතුරු කියන්න වන්නියලැත්තො කැමතිද කියල දැනගන්න අපි කතා කළේ ඔහුගේ හතරවැනි පුතා වන මුතුබණ්ඩා ඇත්තන්ට. ඔහු අපට සම්බන්ධ කරමින් මාත් අපේ ඡායාරූප ශිල්පී දුෂ්මන්තටත් වන්නියලැත්තන් හමුවන්නට උදව් උපකාර කළ ශ්‍රී ලංකා හරිත ව්‍යාපාරයට අපි මුලින්ම ස්තුතිවන්ත වෙනවා. ආදි වාසීන්ගේ ප්‍රශ්න විසඳා ගන්න ඔවුන් වෙනුවෙන් නිතර පෙනී සිටින හරිත ව්‍යාපාරයේ නියෝජිතයන් ආදි වාසීන් බොහෝ දෙනෙකු හොඳින් හඳුනන ඔවුන්ගේ සමීප මිතුරන්.උදේ රැයින්ම කොළඹින් පිටත් වුණු අපි අතරමඟ කොහෙවත් වැඩිපුර නතර නොවීම දඹානට යනකොට දහවල් දෙකත් පහු වෙලා. අප එන ආරංචිය කලින් ලැබිල තිබුණු නිසාම වන්නියලැත්තො අප පිළිගන්නට පෙරමග බලා සිටියා.පාසල් නිවාඩු කාලෙ හින්ද මවුපියන් දූ දරුවන් එක්ක ආදි වාසීන් බලන්නට දඹානට එන්න පටන් අරන්. අපි යන විටත් එහෙම ආපු පිරිසක් ආදි වාසී ගම්මානේ හිටියා.ඒ එන කොයි කාටත් සුපුරුදු සාම්ප්‍රදායික ක්‍රමයට දෑතට දෑත තියා ආචාර කරන්නත් වචනයක් දෙකක් කතා කරන්නත්, ඔවුන් ගේ ඉල්ලීම් අනුව ඡායාරූපවලට පෙනී සිටින්නත් තරම් වන්නියලැත්තො කාරුණික වුණා.අමුත්තන් නිවෙසට ළඟා වෙන විටම නිවසේ එහා මෙහා වෙමින් සිටි කාන්තාවන් දරු පැටවුනුත් එක්කම නිවස තුළට සේන්දු වුණා. අමුත්තන් සිටින තාක්කල් ආදි වාසී කාන්තාවන් එළිපෙහෙළියට නොඒමයි සිරිත.දෑතට දෑත දෙමින් බොහොම උණුසුමින් අප පිළිගත් වන්නියලැත්තො තමන්ගේ ජීවිත කතාව අහදැනගන්ඩ පත්තරේකින් පැමිණි මුල්ම වතාව මේ බව කිව්වෙ සතුටින්. ඔහුට හොඳින් සිංහල භාෂාව තේරුම් ගන්නටත් තරමක් හොඳින් සිංහල භාෂාව කතා කරන්නටත් පුළුවන්. ඒත් සුපුරුදු සම්ප්‍රදාය රකිමින් ආදි වාසීන් ගේ භාෂාවෙන් කතා බහ කරන්නටයි ඔහු වඩාත් කැමැති.උදේ පටන්ම අප එනතුරු මග බලා සිටි මුතු බණ්ඩා ඇත්තන්ට හදිසි රාජකාරියකට පිටතට යන්න සිදු වෙලා. ඔහු වෙනුවට අපට වන්නියලැත්තන් සමඟ සාකච්ඡාව කරගෙන යන්නට උදව් කරන්නට ඔහුගේ පුත් හීන්බණ්ඩා ඇත්තෝ සහ ඥාති පුතකු වන රන්ජිත් ඉදිරිපත් වුණා. හීන් බණ්ඩාත් රන්ජිතුත් දෙදෙනාම දඹාන විදුහලෙන් සාමාන්‍ය පෙළ දක්වා අධ්‍යාපනය ලබා තිබෙනවා. වන්නියලැත්තො ඔහුගේ බසින් කියූ කතාව අපි සරල සිංහල රීතියකින් ඔබට ඉදිරිපත් කරනවා.ඌරුවරිගේ වන්නියලැත්තන්ට තමා උපන් දිනය හරියටම කියන්නට හැකි වෙලා තියෙන්නේ මෑත කාලෙක ඔවුන්ගේ උප්පැන්න, දින වකවානු ලියකියැවිලි රජයේ මහත්තැන් ඉදිරිපත් වෙලා සකස් කරලා දීපු නිසයි. ඒ අනුව ඔහු උපත ලැබුවේ නවසිය හතළිස් හතේ වෙසක් මාසේ දාහතරවැනිදා දඹානේ කොටබකිනියේදී.කොටබකිනිය අදටත් ගහකොළින් ගැවසුණු කැලෑ ගමක්. ඒ කාලෙ ආදි වාසීන් දරුවො බිහි කරන්න තියා මොනම ලෙඩකට දුකකටවත් ඉස්පිරිතාල හොයා ගෙන ගියේ නෑ. තමන්ගේ පැල් කොටේම අඳුරු මුල්ලක දරුවො බිහි කළේ වින්නඹු නෑනිලෑ පරම්පරාවේ ඇත්තන්ගේ උදව් උපකාරෙන්. වන්නියලැත්තන්ගේ පියා ඌරුවරිගේ තිසාහාමි. අම්මා ඌරුවරිගේ හීනි. තිසාහාමිලැත්තන් පළමුවෙන්ම විවාහ වුණේ හීනි ගේ වැඩිමල් සහෝදරි සමඟ. ඈ අසනීපව මිය ගියාට පස්සෙ ඔහු හීනි ඇත්ති සහේට ගත්තා. කලින් විවාහයෙන් තිසාහාමිලැත්තන්ට දූ දරුවන් තුන් දෙනෙක් ලැබුණා.ඔවුන්ගේ වැඩිමලා සුදු බණ්ඩියලැත්තන්ට රැහේ නායකත්වය නොදුන්නේ කැලේදි වැලහෙක් ගහලා ඔහුගේ ඇසක් අන්ධ වූ නිසයි. රැහේ නායකත්වය දෙන්නට අවශ්‍ය සුදුසුකම් අතරින් එකක් තමයි අංග සම්පූර්ණ පෞරුෂත්වයක් හිමි වීම. දෙවැනි විවාහයේ වැඩිමහල් පුත්‍රයා වන්නියලැත්තො. ඔහුට බාල නංගිලා මල්ලිලා දහ දෙනෙක්. ලොකු අම්මගේ දරුවොත් එක්ක දරුවො දහතුන් දෙනෙක්. ඒ අතරින් දැනට ජීවතුන් අතරේ ඉන්නෙ අට දෙනෙක් පමණයි. වන්නියලැත්තො උපදින කාලෙ වෙනකොට ගමේ පදිංචි වෙලා හිටියේ පවුල් දහයක් දොළහක් විතරයි. අද වෙනකොට ආදි වාසී ගම්මානයේ පවුල් 375 ක් ජීවත් වෙනවා.“මං උපන්නේ ලෝක දෙකක් ගැටෙමින් පැවති කාලෙක. ඔහු කතාව ඇරැඹුවේ එහෙම. ඒ ඔහු ඉපැදුණේ ආදි වාසීන් සිය සුපුරුදු ජීවන සම්ප්‍රදායෙන් ක්‍රමයෙන් ඈත් වෙමින් සංවර්ධනය වෙමින් පැවති ජීවන රටාවකට හුරුවෙමින් හිටි කාලයක. එතෙක් කාලයක් දඩයමින් ජීවිකාව සලසාගත් ඔවුන් ක්‍රමයෙන් ගොවිතැනට යොමු වෙමින් සමාජයීය ආර්ථික විපර්යාසෙකට මුල පුරාපු සමයකයි වන්නියලැත්තන්ගෙ ළමා කාලෙ ගෙවී ගියේ.එදා ආදි වාසී දරුවකුගේ දවස ඇරැඹුණේ අද කාලෙ ආදි වාසී දරුවකුගේ දින චරියාව ඇරැඹෙනවා වගෙ නොවෙයි. අද නම් ආදි වාසී දරුවොත් ඔබ අපේ දරුවන් වගේ පාසල් යනවා. පොත පතේ වැඩ කරනවා. ඒත් එදා වන්නියැලැත්තො පොඩි කාලෙ ඔවුන්ට රෑ දවල් ඒ හැටි ලොකු වෙනසක් නෑ. වෙනසකට තිබුණේ රාත්‍රියට වැඩිපුර නිදාගත් එක විතරයි. හිමිදිරියේ අවදි වුණු වෙලේ පටන් ගමේ අනෙක් කැකුළො කැකුළියෝ එක්ක වනේට වැදෙන එක තමයි ඔවුන් ගේ රාජකාරිය. වන්නියලැත්තො පවුලෙ වැඩුමලා. ඔහු තමයි බාල සහෝදර සහෝදරියො, නැදෑ ළමයි සේරම පිරිවරාගෙන බැද්දට රිංගන නඩේ ගුරා. වන්නියලැත්තන්ට ගුරු හරුකම් ලැබෙන්නෙ අප්පිලැත්තා තිසාහාමිගෙන්. වන්නියේ වන පෙත් ගැන, මං මුලා නොවී මඟ නොමඟ හොයා ගන්න හැටි, සතෙක් දඩයම් කරගන්න හැටි, මීයක් කඩා ගන්න හැටි, ලෙඩකට දුකකට කැලේ ගහක් මුලක් කඩාගෙන බේතක් හේතක් කරගන්න හැටි, සතෙකුට උගුලක් අටවන හැටි, ඒ වගේම ඔවුන්ට ආවේණික නැටුම් ගැයුම් යාතු කර්ම මේ හැම දේම ඔහු ඉගෙන ගත්තෙ පුංචිම කාලෙ ඉඳන් අප්පිලැත්තන්ගෙ පස්සෙ වැටිල ඉඳලාමයි.ඔවුන්ගේ ජීවිතවල කාලයට වේලාවට ලැබෙන තැන ඒ හැටි වැදගත් නෑ. වේලාවට පිළිවෙළට නියමිත කෑම බීම ගැනිල්ලක් නෑ. ඇහැරුණු වේලාවෙ ඉඳලාම පුංචි දරුවො තමන්ගෙ ගල් දුන්නයි ගිනිකටුවයි ඇරගෙන කැලෑ වදිනවා. වනේ ගමන අරඹාපු තැන ඉඳලා අහුවෙන පුංචි පුංචි සතුන් දඩයම් කර ගන්නවා. මී මින්නො, ඉත්තෑවො, තලගොයි, කුරුල්ලො මේ මොන සතෙක් හරි ගල් දුන්නෙන් විදලා මරා ගන්නවා. රංචුවම එකතු වෙලා ගිනි කටුවෙන් තව ගල් පතුරක් අතුල්ලලා කොළ රොඩු ගොඩක් එකතු කරලා ගිනි මැලයක් අවුළුවා ගන්නවා. එළා ගත් සතා ගින්නේ පලහා කනවා. ආයෙත් ගමන අරඹනවා.අතරමඟ හම්බවෙන පලවැල් කඩාගෙන කනවා. කෝන්, සියඹලා, කොට වරකා, ලාවින්න, ඇටඹ, මොර, හිඹුටු, මාදං වගේ ගෙඩි වර්ග බැද්ද පුරා ඇති තරම් තියෙනවා. ඒ අතරේ කටු අල ගෝන අල වගේ අල වැලක් දැක්කොත් අල හාරා ගන්නවා. බොහෝ විට බැද්දෙදිම ඒ අල පුළුස්සාගෙන කනවා. මීයක් බඹර වදයක් දැක්කොත් කඩා ගන්නවා. උදේ කෑමට දවල් බතට කියලා ගෙදර එන වේලාවක් නියම වෙලා නෑ. සමහර දාට අම්මිලැත්තො කුරහං තලප ටිකක් හැඳි ගාලා දඩමස් ආනමක් (හොද්දක්) තනලා පුංචි ඈයොන්ට අඬ ගානවා. පැල්කොටේට සේන්දු වෙන්නෙ බිං කරුවලත් එක්ක. බිං කරුවල වැටුණාම වැඩිහිටියො ළමා ළපටි සේරොම එකතු වෙලා ලොකු ගිනි මැලයක් ගහගෙන ඒ වටේ ඉඳගෙන ආගිය කතා දමනවා. කවි ගායනා කරනවා. යක්කුන්ට මළගිය ඇත්තන්ට යාදිනි කියනවා.“ගිනිමැලය අපේ ජීවිතවල නැතුවම බැරි දෙයක්. අලි ඇතුන්ගෙන් සතා සීපාවාගෙන් බේරෙන්ට, සීතලට පින්නට ඔරොත්තු දෙන්නට, රාත්‍රියේ අඳුර මකාගන්නට දඩමසක් පුළුස්සා ගන්නට, කොයි දේටත් උපකාර වෙන්නේ ගිනි දෙයියො තමයි” වන්නිලැත්තො කියනවා.ඒ කාලෙ වනන්තරේ හරිම පුසුඹයි නිරන්තරෙන්ම මලින් සහ ඉදුණු ගඩා ගෙඩිවලින් පිරුණු ගස්වැල්. විවිධාකාර පුසුඹ වෑහෙන සුවඳ කොකුම් වෙනිවැල් හඳුන් වගේ ගස්වැල් පිසගෙන හමන සුළඟ පවා නැවුම් පුසුඹින් පිරිලා.“අපේ වැඩිහිටියො විතරක් නොවෙයි පුංචි අපිත් වනන්තරේට ඇතුළු වෙන්නේ දේවාලෙකට ඇතුළු වෙනවා වගේ භක්තියකින් ගෞරවෙකින්. ඒත් දැන් කාලේ කැලෙන් වහනය වෙන්නෙ පැඟිරි ගඳ විතරයි. අද එදා වගේ කැලේ සතා සීපාවත් නෑ. ගඩා ගෙඩිත් නෑ. පුසුඹ විහිදෙන ගහකොළත් නෑ. හැමදේම විනාස වෙලා. දියුණුව කියලා අපේ මිනිස්සු බදා වැලඳ ගන්නේ විනාසය පමණයි. එදා අපි ගතකළ සුන්දර ළමා කාලේ අපේ කැකුළන්ට කැකුළියන්ට විඳින්න දකින්න වාසනාවක් නෑ. ආයේ ඒ වගේ පී‍්‍රතිමත් කාලයක් කවදාවත් එන්නෙත් නෑ. ඒ ගැන සිහි වුණාම සමහර දාක රාත්‍රියට මගේ ඇහැ පියවෙන්නෙත් නෑ” වන්නියලැත්තන්ගේ නෙතඟ කඳුළක් දිළිසෙනවා.මං පුංචි කාලෙ තමයි අපේ ගම් බිම් හරහා අම්පාරට මයියංගනේට යන්න පාරවල් කැපුවේ. මේ පාරවල් කපන්න අපේ වනන්තර එළි පෙහෙළි කළා. මේ වැඩට ගෙනාපු විශාල යන්ත්‍ර සූත්‍ර දැකලා මුලදි පුංචි අපි භය බිරාන්ත වුණා. නිතර දෙවේලේ ඇහැ ගැහෙන අලි ඇතුන්ටත් වඩා විශාල මේ යන්ත්‍ර සූත්‍ර දැක බලාගන්නටත් පුංචි අපි ආසයි. කැලෙන් ඈත් මෑත් වෙලා මේ ගල් රෝල් ටිපර් ඩෝසර් වගේ යන්තර බලන්න අපි යනවා. බැකෝ යන්තරේ පස් අදින බක්කිය අපි ඉන්න දිහාවට හැරෙන කොට හැතැප්මක් එහා හිටියත් මම කෑමොර දීගෙන බයේ දුවනවා. බය ඇරුණම ආයෙත් දුවනවා බලා ඉන්නට.අප්පිලැත්තෝ මේ පාරවල් හැදෙනවට ගමට පිට මිනිස්සු එනවට ඒ හැටි කැමැත්තක් තිබුණේ නෑ. ගම දියුණු වෙනවා මිනිස්සුන්ට පහසුකම් වැඩි වෙනවා කියන දේවල් ගැන අපිට තියා අප්පිලැත්තන්ටවත් තේරුමක් තිබුණේ නෑ. ඒත් ගමට ආපු රජයේ නිලධාරී මහත්තැන් අප්පිලැත්තන්ට කරුණු කියා දීලා ආණ්ඩුවෙන් අරවා ඉල්ලන්ට මේවා ඉල්ලන්ට කියා කියාදීපුවාම අප්පිලැත්තො ඒ ඉල්ලීම් කරනවා. ඒත් ගමට පාරවල් එන එක, පිට අය ඇතුල් වෙන එක කොළ පොජ්ජ (මුදල්) හුවමාරු වෙන එක මහ විනාසයක මුල විදිහටයි අප්පිලැත්තො දැක්කේ. ඇත්තටම කොළ පොජ්ජ හුවමාරුව මහ විනාශයක් විදිහට තමයි මමත් දකින්නෙ. සංවර්ධනේ කිය කිය අපේ උරුමය වුණු වනන්තරේ එළි කළා. අපේ දඩ බිම් අපිට අහිමි වුණා. සතා සීපාවා ගහ කොළ පවා අඩු වෙලා.දැන් අපිට ජීවත් වෙන්න හේන් කොටන්නයි, යමක් විකුණාගන්න අනුන්ට අතපාන්නයි සිද්ධ වෙලා.” අතීතෙ මෙනෙහි කරමින් වන්නියලැත්තො සුසුම්ලනවා.වන්නියලැත්තො පුංචි කාලෙ ගමට පිටින් ආවෙ එහෙමත් කෙනෙක් විතරයි. ආණ්ඩුවෙ රාජකාරි කරන මහත්තැන්, ඒ වගේම කලකට සැරයක් ගමට ආව මුස්ලිම් වෙළෙන්දො. වන්නියත් නගරෙත් අතර සබඳතාව ගොඩනැගුණේ ඒ අය මඟින්.“අපි ඒ කාලෙ පිටස්තරින් ගත්තෙ ලුණු ටිකක්, පුවක් ටිකක් බුලත් ටිකක් වගේම රෙදි පිළියක් විතරයි. ඒ වෙනුවට අපි වෙළෙන්දට වේළාපු දඩමස්, මීපැණි, ඉරිඟු කුරහන් වගේ දෙයක් දෙනවා. ආදි කාලෙ අපේ ඇත්තො කොළ අතුවලින් විළි වහගත්ත කියල කිව්වට ඒ කුවේණිගේ පරම්පරාවෙ ආදි වාසීන් වෙන්ට ඇති. අපි උපදින කාලෙ වෙනකොට අපේ වැඩිහිටියො විළිවැහෙන්න රෙදිකඩක් ඉණ වට දවටාගෙන හිටියා. ගෑනු උදවිය රෙද්දක් පටලවාල උරහිසෙන් පහළට දවටපු රෙදිකඩකින් උඩුකය වහගත්තා. කැකුළො කැකුළියන් නම් යාන්තම විලිවැහෙන්න රෙදිකඩක් දැවටුවා විතරයි.අපි කැකුළො කාලේ අතට අහුවෙන ඕනෑ සතෙක් කුරුල්ලෙක් දඩයම් කරගෙන කනවා. දිය කඩිතිවලට පැනලා දළුක් කිරි පුසුළු වැල් කොටලා වතුරට දානවා. ඒ සැරට මාළු මත්වෙලා උඩ පාවෙන කොට අල්ලා ගෙන පුළුස්සාගෙන කනවා. බඹර කඩනවා. බඹර වදවල ඉන්න බඹරු ඇවිස්සිලා අපට අනිනවා. අත පය ඉදිමෙනවා. ඒවට කැලෑ කොළයක් තළලා තියා ගන්නවා.අද ළමයින්ට වගේ බඩේ ගායවල්, පණු ගායවල් කුරුලු උණ මේ මොකවත් ලෙඩක් නෑ. ලෙඩක් දුකක් හැදුණොත් රැහේ ඇත්තොම කැලේ කොළේ අත් බෙහෙත් කරලා හොඳ කරගන්නවා. අපි මළ ගිය ඥාතින් වගේම යකුන් කිරි අම්මලා අදහනවා. ලෙඩක් දුකක් හැදුණම මළ ගිය ඥාතින්ට පින් දීලා තෙල් ටිකක් මතුරලා ගානවා. නූලක් බඳිනවා. ලෙඩේ ඉබේම හොඳ වෙනවා. දැන් මම අප්පිලැත්තන් ගෙන් ඉගෙන ගෙන අපේ පරම්පරාවෙ වෙදකම කරගෙන යනවා.මම හාපුරා කියලා තනියම පුච්චා කඩව්වේ (වෙඩි තිබ්බේ) වයස අවුරුදු දහයක් දොළහක් විතර කාලෙ. ඒ කාලෙ රජයෙන් අවසර ලබාගෙන අප්පිලැත්තො පුච්චා කඩන යමකයක් (තුවක්කුවක්) තියාගෙන හිටියා. පුංචි වුණත් මේකෙන් දඩයමක් කරන්න මට ලොකු ආසාවක් තිබුණා.දවසක් අප්පිලැත්තො පැලේ නැති වෙලාවක මම මේ පුච්චා කඩන යමකෙත් ඇරං කැලේට රිංගුවා. වරිගේ කැකුළු කැකුළියන්ට පේන්ටත් එක්ක ඉලක්කෙ බලලා කොට්ටෝ්රුවෙක් එලා ගත්තා. කැලේදිම පුච්චගෙන කාලා පැලට ආවා විතරයි අප්පිලැත්තන්ට තරහ ගිහින් කුරුටියන් ඉපල් මිටියක් බැඳලා ඉපල් මිටිය කැඩෙන තුරුම මට තඩි බෑවා. අප්පිලැත්තන්ට කේන්ති ගියොත් බොහොම දරුණුයි. වරිගේ කිසි කෙනෙක් ඔහුගේ බහට පිටින් යන්නෙ නෑ. පුංචි කාලෙ මං කරන දඟ වැඩ නිසා අප්පිලැත්තන් ගෙන් ගුටිකාපු වාර ගණන එමටයි.වනේට වැදුණාම අපිට බොට කඳා රංචු (අලි) පිටින් හදි ගැහෙනවා. කංකුණා (ගෝනා) කළු මඤ්ඤා (වළහා) පොල් ඇච්චා (කොටියා) කබරා (මුවා) වගේ සත්තු රංචු පිටින් හමු වෙනවා. එහෙම වේලාවට පුංචි අපි රූස්ස ගහකට නැගලා සතා එහා මෙහා වෙනතුරු බලා ඉන්නවා. පුංචි දරුවන්ට සතා සීපාවා හදි කරන්නෙ නෑ කියන විශ්වාසෙ අපේ වැඩිහිටියන් තුළ තියෙනවා. පැලට ඇවිත් වෙච්චි සංගදිය කීවම අප්පිලැත්තො දොස් කියනවා. ඒ අපිට අනතුරක් වේය කියල බයටමයි.වෙඩි වැදුණු ගැබ්බර ඊරියගේ කුසේ පැටවු 13ක්. එදා සිට දඩයම නැවැත්වුවා. ඒ කතාව ලබන සතියේ.සාගරිකා දිසානායක ජයසිංහ ඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=ay1009052</link>
    <topic>හීනටි හාලේ බත් කන යුගයක්</topic>
    <author>නිහාල් පී. අබේසිංහ සේයාරූ - සුදම් ගුණසිංහ</author>
    <content>හාල් පිටි බිස්කට්, කේක්, රොටීරසේ කිසිම වෙනසක් නෑ වස විස නැති ආහාර ජනපි‍්‍රය කිරීමට පියවර ජාතික ආහාර ප්‍රවර්ධන මණ්ඩලයපරණ වී වර්ග යළිත් වගා කරයිජාතික ආහාර ප්‍රවර්ධන මණ්ඩලයේ නව කාබනික ආහාර අලෙවි මධ්‍යස්ථානය ජනාධිපති ආර්යා ශිරන්ති රාජපක්ෂ මැතිනිය දෙහිවලදි විවෘත කළ අවස්ථාව. ආයතනයේ සභාපතිනි කුමුදුනි ගුණසේකර මහත්මිය දමෙහි සිටී.රට සංවර්ධනය කිරීමට උරදෙන නිරෝගි ශක්තිමත් පරපුරක් ඇති කිරීමටත්, අතීතයේ අපේ රටේ තිබුණු ශ්‍රී විභූතිය යළි අපේ රටේ ඇති කිරීමටත් ජාතික ආහාර ප්‍රවර්ධන මණ්ඩලය (සාගිනි නිවීමේ භාරකාර මණ්ඩලය) නව වැඩ පිළිවෙළ රැසක් ක්‍රියාවට නංවයි.මහින්ද රාජපක්ෂ ජනාධිපතිතුමාගේ උපදෙස් ඇතිව කෘෂිකර්ම ඇමැති මහින්ද යාපා අබේවර්ධන මහතාගේ අධීක්ෂණය මත ජාතික ආහාර ප්‍රවර්ධන මණ්ඩලයේ සභාපති කුමුදුනි ගුණසේකර මහත්මිය මෙම නව වැඩ පිළිවෙළ ක්‍රියාවට නංවයි.ගුණසේකර මහත්මිය පවසන පරිදි මේ ජාතික ආහාර ප්‍රවර්ධන මණ්ඩලයේ ප්‍රධාන අරමුණ වන්නේ, ජාතික මට්ටමේ දේශීය ආහාර, පාරම්පරික ආහාර හා ඖෂධිය ආහාරපාන මඟින් අපේ රටේ ජනතාව නිරෝගීමත් ශක්තිමත් ජනතාවක් බවට පත්කිරීමයි.ඒ සඳහා අපි විවිධ ව්‍යාපෘති රැසක් ආරම්භ කර තිබෙනවා. එහි පළමුවැන්න හාල් පිටි ජනපි‍්‍රය කරවීමයි. දෙවැන්න, පැරැණි වී වර්ග ජනපි‍්‍රය කරවීමයි. තෙවැන්න අපේ වඳ වී යන පලා, පලතුරු, අල වර්ග, වී වර්ග, එළවළු ආදිය සංරක්ෂණය කර ජනපි‍්‍රය කරවීමයි.හතරවැන්න රසායනික පෝර කෘමිනාශක පාවිච්චි කරන්නේ නැතිව සාදන ද්‍රව්‍ය අඩු මිලට ජනතාවට ලබාදීමයි.ආයතනයේ සභාපතිනිය කුමුදුනි ගුණසේකර මහත්මිය හා උප සභාපති එස්.කේ. ධම්මික, ව්‍යාපෘති නිළධාරී දිලිප පි‍්‍රයංකර යන මහත්වරුන් ඇතුළු පිරිස සහල් පිටිවල තත්ත්වය පරීක්ෂා කරමින්.මීට අමතරව ජනතාවගේ පාරම්පරික ආහාර හා ග්‍රාමීය ආහාර පිළිබඳව ඇති සමහර ආකල්ප වෙනස් කිරීමේ සම්මන්ත්‍රණ මාලාවක් ද පවත්වනවා.සහල් පිටි ජනපි‍්‍රය කරවීමේ වැඩ සටහන යටතේ, අනුරාධපුරයේ සහල් පිටි යන්ත්‍රාගාරයක් ඉදිකර තිබෙනවා. ඉන් පාන් පිටි (තිරිඟු පිටි) වලට වඩා අඩුවෙන් හාල් පිටි ජනතාවට ලබා දීමට කටයුතු කරනවා.හාල් පිටි සෑදීමට වී ලබාගන්නේ අනුරාධපුරයේ ගොවි ජනතාවගෙන්මයි. ඒ සඳහා අනුරාධපුරයේ ගොවින්ගෙන් ප්‍රමිතියෙන් හොඳම වී අපි මිලදී ගන්නවා” සභාපති කුමුදුනි ගුණසේකර මහත්මිය කියයි.එසේ නිපදවන හාල් පිටිවලින්, ඉඳිආප්ප, ආප්ප මනාව සකස් කළ හැකිය. ඊට අමතරව මේ මෝලෙන් විශේෂ හාල් පිටි මිශ්‍රණයක් ද නිපදවයි. ඒ හාල්පිටි මිශ්‍රණයෙන් තිරිඟු පිටිවලින් හදන සියලු ආහාර සකසා ගැනීමට පුළුවන. එම විශේෂ හාල් පිටිවලින් හදන කේක්, රොටි, බිස්කට්වල කිසිම වෙනසක් නැත.ඊට අමතරව මේ හාල් පිටිවලින්, සහල් පිටි තෝසේ මිශ්‍රණයක් ද වෙළෙඳ පොළට යවා ඇත.ජාතික ආහාර ප්‍රවර්ධන මණ්ඩලයේ උප සභාපති එස්. කේ. ධම්මික මහතා පවසන්නේ ගමේ හාල්වලින් ගමේ තරුණ ශ්‍රමයෙන්, රටටම හාල් පිටි නිපදවන වැඩ පිළිවෙළක් ආයතනය ක්‍රියාත්මක කර ඇති බවයි.පාරම්පරික වී වර්ග පිළිබඳ ආදර්ශය“මුලින්ම අපි වී කොටනවා. ඊට පස්සේ ගල් වැලි සම්පූර්ණයෙන් ඉවත් කරනවා. ඊට පසු යන්ත්‍ර දෙකකින් හාල්, පිටි බවට පත් කරනවා.සාමාන්‍ය හාල් පිටි මිශ්‍රණය ග්‍රෑම් 400 කිලෝ 2 ක කිලෝ 8 ප්‍රමාණවලින් ලබාගන්න පුළුවන්. විශේෂ හාල් පිටි මිශ්‍රණය ග්‍රෑම් 250, ග්‍රෑම් 400 ප්‍රමාණවලින් ලබාගන්න පුළුවන්. තොසේ මිශ්‍රණය වෙළෙඳපළට නිකුත් කර ඇත්තේ ග්‍රැම් 400 සහ 750 ප්‍රමාණවලිනි.මේ සහල් පිටි මිශ්‍රණ තුන අපි මුලින්ම මානව සංවර්ධන භාරය හරහා වතුකරයට ලබා දෙනවා. සතොස අලෙවිහල්වලට ද එම පිටි මිශ්‍රණ ලබා දී තිබෙනවා.” උප සභාපති ධම්මික මහතා පවසයි.මේ වැඩ පිළිවෙළ සඳහා රුපියල් මිලියන 19 ක් අනුමත කර තිබෙනවා. රටේ සංවර්ධනයට උදව් දෙන්න අපි නිරෝගි පරපුරක් ඇති කළ යුතුයි. ඒකටයි අපි මේ උත්සාහ කරන්නේ.” සභාපති කුමුදුනි ගුණසේකර මහත්මිය අප සමඟ පැවසුවේ පාරම්පරික වී වර්ග ජනපි‍්‍රය කරවීමේ වැඩ සටහනක් ද ඇති බව පෙන්වා දෙමිනි.අනුරාධපුර කලංකුට්ටියේ සහල් පිටි නිෂ්පාදනාගාරයේ සහල් පිටි සකස් කරන මූලික අදියර.“පච්චපෙරුමාල්, කළු හීනටි, සුවඳැල් යන සහල් වර්ග ජනතාවට ලබාදීමට කටයුතු කරනවා. ඒවා වැවීමටත් ගොවීන්ට උපදෙස් සහ තාක්ෂණය දෙනවා. දිරි ගන්වනවා. ඒ සහල්වලට වැඩි මිලක් ලබාදීමටත් ජාතික ආහාර ප්‍රවර්ධන අධිකාරිය කටයුතු යොදා තිබෙනවා.” ව්‍යාපෘති නිලධාරී දිලිප් පි‍්‍රයංකර කීය.ජාතික ආහාර ප්‍රවර්ධන මණ්ඩලය මඟින් වැඩ සටහන මඟින් “එක් බෝගයක් එක් ගමක්” යන ව්‍යාපෘතිය ද ක්‍රියාවට නංවා තිබේ. ඒ අනුව දැනටමත් කලංකුට්ටිය හා බුත්තල ප්‍රදේශවල දෙහි විජලනය කර රට යැවීමේ කම්හලක් අරඹා තිබේ.තණමල්විල ප්‍රදේශයේ නව පාරිසරික ගොවිපළක් ද සකස් කරමින් පවතී. එහි ඇත්තේ කාබනික ක්‍රමයට වවන එළවළු හා පලතුරුයි. මෙහි කිසිම බෝගයකට රසායනික පෝර යොදන්නේ නැත. කෘමිනාශක යොදන්නේ නැත. ඒ වෙනුවට කොහොඹ සාරය හා ගොම, කුකුළු පෝර ආදිය යොදනු ලැබේ.මේ ගොවිපළෙන්, තණමල්විල අවට ජනතාවට අලුත් ප්‍රභේදවල මෙන්ම දුර්ලභ ප්‍රභේදවල පැළ හා ඇට ලබා දෙයි. කාබනික පොහොර ව්‍යාපෘතියක්ද තණමල්විල ගොවිපළේ ක්‍රියාත්මකය. මෙම ගොවිපළෙන් හදන එළවළු පලතුරු අවට ජනතාවට අඩු මිලට ලබාදීමට ද කටයුතු යොදා ඇත.ඊට අමතරව බුත්තල ප්‍රදේශයේ ද අක්කර 10 ක ආදර්ශ ගොවිපළක් ජාතික ආහාර ප්‍රවර්ධන මණ්ඩලය මඟින් පවත්වාගෙන යයි. ඉදිරියේදී අනුරාධපුරය කලංකුට්ටිය යන ප්‍රදේශවල අලුත් ආදර්ශ ගොවිපළ ඇති කිරීමට කටයුතු යොදා තිබේ.වැලිකන්ද සේනපුර ප්‍රදේශයේ පුනරුත්ථාපනය වූ තරුණයන් වෙනුවෙන් අක්කර 50 ක ගොවිපළක් ආරම්භ කිරීමට ද කටයුතු යොදා තිබේ.දෙහිවල පිහිටි නව අලෙවි හල.එල්ටීටීඊ යට සම්බන්ධ වී සිට පසුගියදා විවාහ වූ පවුල් 53 සඳහා නව ඉඩම් හා කෘෂි උපකරණ ලබාදීමට ද ආහාර ප්‍රවර්ධන මණ්ඩලය කටයුතු යොදා තිබේ. වවුනියාවේදී ඉදිරි දිනකදී පැවැත්වෙන උත්සවයකදී එම ඉඩම් හා කෘෂි උපකරණ ලබාදීමට නියමිත ය.ගෙවතු වගා කිරීමේ මනා පුහුණුවක් ද එම පවුල්වලට ලබාදෙයි.ජාතික ආහාර ප්‍රවර්ධන මණ්ඩලය මගින් වස විස නැති ආහාර අඩු මිලට ලබාදීමේ වැඩපිළිවෙළක් ක්‍රියාත්මක කර තිබේ. ඒ සඳහා අලෙවි සල් රැසක් රටපුරා ඇති කෙරේ. එහි මුල් ම අලෙවි සල දෙහිවල ගාලු පාරේ අංක 21 දරන ස්ථානයේදී පසුගියදා ජනාධිපති ආර්යා ශිරන්ති රාජපක්ෂ මැතිනිය අතින් විවෘත විය. මෙම අලෙවි සලින් ග්‍රාමීය කාබනික ආහාර වර්ග ස්වාභාවික ආහාර, අඩු මිලට ලබාදීමට කටයුතු යොදා තිබේ.එදා අප වගා කළ සමහර පලතුරු, එළවළු, වී වර්ග අද නැත. ඒවා වඳවී ගොස් ය. සමහර බෝග අද විරලය. මේ සියලු භව බෝග ඇතුළත් නාගරික ගෙවත්තක් ද ජාතික ආහාර ප්‍රවර්ධන මණ්ඩලය මගින් නාරාහේන්පිට සිය ප්‍රධාන කාර්යාලය අසල සකස්කර තිබේ.ආයතනයේ සේවක සේවිකාවන් සහල් පිටි බෑග්වලට පුරවන අයුරු.මේකේ මාදං, හිඹුටු වැනි විරල පලතුරු මෙන් ම සුවදැල් ගොඩ හීනැටි, සුදු හීනැටි, කළු හීනැටි, පච්ච පෙරුමාල්, මියුරං, දික් වී, හෙරණවාලු, කුරුලු තුඩ, කොහු දෙවැරැද්දිරි යන සහල් වර්ගත්, වඳ වී යන හාතාවාරිය, ඉරමුසු, ඔලිඳ වැනි ඖෂධීය ශාකත් වදවී යමින් ඇති විවිධ ආයුර්වේද ඖෂධ පැළෑටිත් කුකුළල, රාජඅල, වැනි දුර්ලභ බව බෝග රැසක් ද මේ නාගරික ගෙවත්තේ වගා කර තිබේ.“මෙය ආදර්ශවත් ගෙවත්තක ආකෘතියක්. පාසල් දරුවන්ට නාගරික කාන්තාවන්ට මේ ගෙවත්ත බැලීමට අප ආරාධනා කරනවා මේ නාගරික ගෙවත්ත පිහිටා ඇත්තේ නාරාහේන්පිට කිරි මණ්ඩල මාවතේ අංක 45 දරන ස්ථානයේ දුරකථන අංක 0114422000 මගින් මේ සියලු දේ පිළිබඳව විස්තර ලබාගන්න පුළුවන්” සභාපති ගුණසේකර මහත්මිය පවසයි.ජාතික ආහාර ප්‍රවර්ධන මණ්ඩලය මගින් සුළු පරිමාණ ගොවියන්ට ආධාර ලබාදීමේ නව ව්‍යාපෘතියක් ද ආරම්භ කර තිබේ. අපි වවමු රට නගමු වැඩපිළිවෙළ යටතේ ගෙවතු වහා වැඩපිළිවෙල 1900 ක් මේ මාසය ඇතුළත ක්‍රියාවට නංවා තිබේ.මීට අමතරව සැප්තැම්බර් පළමුවැනිදා සිට හත්වැනිදා දක්වා පවත්වන ජාතික කෘෂිකර්ම සතියේ දී ද ගොවි ගෙවිලියන් 100000 කට පමණ කෘත්‍රිම ආහාර පිටුදකිමු යන තේමාව යටතේ කෘෂිකාර්මික දැනුම ලබාදීමට ද ජාතික ආහාර ප්‍රවර්ධන මණ්ඩලය කටයුතු යොදා තිබේ.ඒ සමඟම කාන්තාවන් සඳහා ජාතික ආහාර ප්‍රවර්ධන වැඩමුළු 75 ක් රට පුරා පැවැත්වීමට ද නියමිත ය. ඒ මගින් ආකල්ප ප්‍රවර්ධන වැඩසටහන් 3 ක් සැම දිස්ත්‍රික්කයකම පැවැත්වේ. මුල් අදියරෙහි හපුතලේ, කළුතර, මාතර, ත්‍රිකුණාමලයේ මේ වැඩමුළු සංවිධානය කෙරේ.දෙහි විජලනය කිරීමේ අවස්ථාවක්මොනරාගල දී මෙවර පැවැත්වෙන දැයට කිරුළ ප්‍රදර්ශනයට සමගාමීව ප්‍රදේශයේ ළමා, කෘෂිකාර්මික හා සාමාජික සංවර්ධනය වෙනුවෙන් ප්‍රදේශයේ ගම්මාන 4 ක් නගා සිටුවීමට ජාතික ආහාර ප්‍රවර්ධන මණ්ඩලය කටයුතු යොදා ඇත. ලියන්ගොල්ල, දොඹගහවෙල, කිවුල්යාය, මානාභරණ ඒ ගම්මාන හතරයි.ජාතික ආහාර ප්‍රවර්ධන මණ්ඩලය යනු විශාල මානව සම්පතක් ඇති ආයතනයක් නොවේ. අපේ කාර්ය මණ්ඩලය 30 කට අඩුයි. අපි ඒ මානව සම්පත්වලින් උපරිම ප්‍රයෝජනය ගන්නවා. සියලු දෙනාගේම කැපවීම ඉහළයි. එක් අයෙක් එක කාර්යයක පමණක් නිරත වන්නේ නැහැ. රියැදුරු අලෙවි සල්වල වැඩත් කරනවා.බඩු මිලදී ගැනීමත් කරනවා. ලිපිකරුවොත් ඈත පළාත්වලට ගොස් බඩු ගේනවා. පංගු බේරුව නැතිව වැඩ කරනවා. අවංකව වැඩ කරන සේවක පිරිස නිසා අපේ ආයතනය ඉදිරියේදී ලාභ ලබන ආයතනයක් කරන්න පුළුවන් වේවි. අපට උදව් කරන මහා භාණ්ඩාගාරයට, කෘෂිකර්ම අමාත්‍යාංශයට, මහවැලි අධිකාරියට ස්තුති කරනවා” සභාපති කුමුදුනි ගුණසේකර මහත්මිය පැවසුවා ය.නිහාල් පී. අබේසිංහ සේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=ay1009055</link>
    <topic>ගිනස් පොතට ගිය අහසේ සිහිනය</topic>
    <author>ටිරෝනි වෑවලගේ</author>
    <content>අහසේ පියාසර කරන ගුවන් යානා ඔබ ඕනෑතරම් දැක ඇතුවාට සැක නැත. ඇතැම් විට ඉන් එකක නැඟී පියාසර කිරීමට වරම් ලැබී ඇතුවා වන්නට ද පුළුවන. ගුවන් යානාවක් මෑත දුරක සිට නැරඹුවා වුවද ඉහළ අහසේ දුටුවද එහි ප්‍රමාණය ගැන යම් අදහසක් ඔබගේ සිතට නැගෙන්නට ඇත.සැබැවින්ම ගුවන් යානා ඉතා විශාලය. ඒ සම්බන්ධව විවාදයක් නැත. අහසේ, පොළොවේ සමීපව හෝ දුරස්ථව ගුවන් යානා දැක ඇති ඔබ එයට එකඟ වනු ඇත.ඒ විශාල ගුවන් යානා අතරින් විශාලතම ගුවන් යානය ගැන ඔබ දන්නේ මොනවාද? ශ්‍රී ලංකාවේ ජීවත් වන අපට නම් ලෝකයේ විශාලතම ගුවන් යානය ආගන්තුකයෙකි. එහෙත් එය මේ මොහොත වනවිටත් ලොවපුරා අහසේ පියාසර කරමින් තම සේවාව ලබාදෙමින් සිටී.සෑම ගුවන් යානයක්ම ප්‍රමාණයෙන් එක සමාන නොවේ. මධ්‍යම ප්‍රමාණයේ ගුවන් යානා මෙන්ම සුවිශාල ගුවන් යානා ද තිබේ. එහෙත් මේ කියන ගුවන්යානය සෙසු සෑම යානාවක්ම අභිබවා සිටී.එය හඳුන්වන්නේ ඇන්ටිනොව් 225 යනුවෙනි. භාවිතයට පහසුවන පිණිස එය ඒඑන් 225 යනුවෙන් ද හඳුන්වනු ලැබේ. සාමාන්‍යයෙන් එක් වර්ගයකින් ගුවන් යානා සිය ගණනක් නිපදවීම ගුවන් යානා නිෂ්පාදන සමාගම්වල සිරිතයි.එහෙත් ඒඑන් 225 වර්ගයෙන්, ලොව ඇත්තේ එකම එක යානාවක් පමණි. එය නිෂ්පාදනය කර ඇත්තේ රුසියාවේ, සෝවියට් ඇන්ටිනොව් ඩිසයින් බියුරෝවයි.එක පැත්තකට එන්ජින් 3 බැගින්ලොව විශාලතම ගුවන් යානාව නිෂ්පාදනය කිරීමට ප්‍රථමයෙන් එම බියුරෝව අත්හදා බැලීමක් සිදු කෙළේය. ඒ අනුව අසූව දශකයේ දී වැඩසටහන් මාලාවක් ක්‍රියාත්මක කරන ලදී.එවකට රුසියාවේ පැවැති සමාජවාදී ආණ්ඩුව මේ සඳහා උපරිම සහයෝගය ලබා දුන්නේය. ඒ අනුව 1988 දෙසැම්බර් මස 21 වැනිදා ඒඑන් 225 ප්‍රථම වරට අහස් තලය තමාට නතුකර ගත්තාය.එහි විශාලත්වය මිනිසා පුදුම කරවන සුළු විය. යානය ගුවනට මුදාහැරීමට පෙර එය එම්රියා යනුවෙන් නම් කරන ලදී. යුක්රේන බසින් එම්රියා යනුවෙන් පවසන්නේ සිහිනයටය. සැබැවින්ම එම්රියා හෙවත් ඒඑන් 225 ගුවන් යානය අහසේ පියාසර කරවීම මිනිස් වර්ගයා දුටු සැබෑ වූ සිහිනයක්ම විය.මේ වර්ගයේ යානා දෙකක් නිපදවීම ප්‍රථම පියවරට අයත්වූ ද නිපදවා ගත හැකි වූයේ එක් යානාවක් පමණක් විය.රුසියානු ආණ්ඩුවේ අනුදැනුම මත මේ යෝධ යානය ද රුසියානු අභ්‍යවකාශ වැඩසටහනට අනුබද්ධ කර ගන්නා ලදී. ප්‍රථමයෙන්ම කරන ලද්දේ මෙම යානය අභ්‍යවකාශ ෂටලයක් ලෙස භාවිතා කිරීමයි. ඒ යටතේ අභ්‍යවකාශ යානා කිහිපයක්ම ගුවන් ගතකිරීමට ඒඑන් 225 යානය යොදා ගැනිණි.යානය කොතරම් ශක්තිමත් ද යත් එයට තම පිටේ කිලෝ ලක්ෂ දෙකක් පටවාගෙන යාමේ හැකියාව විය. ඒ අනුව අභ්‍යවකාශ යානයක් තම දැවැන්ත පිටමත රඳවාගෙන වේගයෙන් ගොස් වායුගෝලයෙන් එපිටට යාමේ ශක්තිය ලබාදීම ඒඑන් 225ට සුළු දෙයකි.අභ්‍යවකාශ යානයක් රැගෙන ගුවන්ගත වන එම්රියා1991 වසරේදී සමාජවාදී සෝවියට් රුසියාව බිඳ වැටීම මේ දැවැන්තයාට බලපෑවේ ද අසුබ අයුරිනි. ප්‍රතිසංස්කරණ කටයුතු නිසි පරිදි සිදු කරගැනීම අපහසු වීම හේතුවෙන් යානය අංගණයක ගාල් කර තැබීමට සිදුවිය.ඒ අතර රුසියාව පුරා ප්‍රදර්ශනවල, ප්‍රදර්ශන භාණ්ඩයක් ලෙසින් ද යානය යොදා ගැනිණි. 1994 වර්ෂයේදී යානයේ එන්ජින් ගලවනු ලැබුවේ ඇන්ටිනොව් 124 යානා සඳහා භාවිතා කිරීමටය. එහෙත් යානාවේ බඳ ඇතුළු සැකිල්ල අංගණයේ තැන්පත් කෙරුණි.අභ්‍යවකාශ වැඩපිළිවෙළ අතරමඟ නතර කෙරුණ ද භාණ්ඩ ප්‍රවාහනය සඳහා මේ අති විශාල යානය යොදා ගත හැකි බවට මත පළ වූයෙන් යළිත් වරක් එහි එන්ජින් හය සවිකරනු ලැබීය.එතැන් සිට ‘සිහිනය’ හෙවත් ඒඑන් 225 යානය අතිවිශාල බඩු භාණ්ඩ ඔසවාගෙන ගුවනේ පියාඹන්නට විය. 2003 වර්ෂයේ ආරම්භ වූ ඉරාක යුද්ධය සඳහා භාණ්ඩ ප්‍රවාහන යානාවක් ලෙස ද මෙය යොදා ගැනිණි.යානයේ රෝද 32න් කොටසක්පසුගිය වසරේ අගෝස්තු එකොළොස් වැනි දින බරැති බඩු තොගයක් ගෙන යාමට ‘සිහිනය’ට සිදු විය. ඒ ටොන් 189ක් බරැති ගෑස් බල සැපයුම් පද්ධතියකි.එය ආර්මේනියාව කරා ගෙන යාමට යානය සමත්විය. මේ වසරේ පෙබරවාරි මාසයේදී ටොන් 108ක් බරැති ඉදිකිරීම් යන්ත්‍රෝපකරණ රැසක් ජපානයේ සිට ඩොමිනිකන් රිපබ්ලික් කරා ගෙන යාමට ද මේ දැවැන්තයා යොදා ගැනිණි.පසුගිය ජූනි මාසයේ දී ලෝකයේ මෙතෙක් ගුවනින් ගෙන යන ලද විශාලතම බඩු තොගය ප්‍රවාහනය කරමින් ඒඑන් 225 වාර්තාවක් තැබීය. ඒ, සුළං ටර්බයිනයක් චීනයේ සිට ඩෙන්මාර්කය කරා ගෙනයමිනි.ඒඑන් 225 යානයේ මේ අසාමාන්‍ය ශක්තිය හේතුවෙන්ම 2004 නොවැම්බර් මාසයේදී එහි නම ගිනස් වාර්තා පොතට එක්කිරීමට ද බලධාරීහු ක්‍රියා කළහ.අධි බරැති භාණ්ඩ ප්‍රවාහනය කිරීමේ යානාවක් ලෙස ‘සිහිනය’ දැක්වූ සමත්කම් හේතුවෙන්ම තවත් එවැනි යානාවක් නිපදවීමට ලොව පුරා ගුවන්යානා ඉංජිනේරුවෝ උත්සාහ දැරූහ. එහෙත් මේ දක්වා එය සාර්ථක වී නැත. එබැවින් ‘සිහිනය’ තවමත් හුදකලාව ගුවන් ගැබ රජ කරමින් සිටී.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=ay1009056</link>
    <topic>යන්තරේ වැරැදුණොත් අපලේ දෙගුණ තෙගුණ වේවි</topic>
    <author>සංවාද සටහන</author>
    <content>ප්‍රවීණ ඡ්‍යොතිෂවේදී මීපේ ගණිතගේ චන්ද්‍ර භාරතීසුමනපාලට උපන්දා ඉඳන්ම අපල. නමුත් ලොකුම අපලේ වෙලා තිබුණේ අපල දුරු කරන්න හිතාගෙන බැන්ද යන්තර, ග්‍රහ පූජා සහ මැණික් ගල් ඇල්ලුව මුදුවලට වියදම් කරපු සල්ලි කන්දරාවයි. දස අතේ ණය වෙවී, හිතත් නරක් කරගෙන සුමනපාල තැනින් තැනට ගිහිං යන්තර මාරු කරනවා.සුමනපාල ළඟදි දවසක ගියා නම් දරපු කේන්දර බලන තරුවක් ළඟට. රත්තරං සුරයක ලක්ෂ වාරයක් ජප කරපු යන්තරයක් බෙල්ලේ බැන්දා. ගාස්තුව රුපියල් 75,000 යි. මාසයක් යන කොට සුරේ රත්තරං දිය වෙන්න ගත්තා. ඒ ගැන ඇදුරා කිව්වේ බය වෙන්න එපා අපලේ දුරුවෙන කොට රත්තරං දිය වෙනව කියලයි. අන්තිමට රත්තරං තඹ බවට පත් වුණා. රසායන විද්‍යාවේ මොනම සූත්‍රයකට වත් තේරුම් ගන්න බෑ රත්තරං තඹ වෙන්නේ කොහොමද කියලා.මේ බොරු වැඩ ගැන හොඳට දන්න යාළුවෙක් සුමනපාලගේ සුරේ ගැලෙව්වා. ඇතුළේ තිබුණ හීනියට රෝල් කරපු තඹ තහඩුවක්. ඒකේ මොනම සටහනක්වත් නෑ. සුමනපාල තඹ තහඩුවත් අරගෙන ඇදුරා ළඟට ගියා. ඇදුරා දුන්න උත්තරේ මේකයි. “මහත්මයා... මේ ගෙව්වේ මහා දුෂ්ටම අපලයක්. ඒක කොයි තරම් ද කියනවා නම් යන්තරේ රේඛා සටහන් පවා මැකිලා ගිහින්.”පිටරට රැකියා, දේශීය රැකියා ලබා දෙන මහ බලගතු යන්තර විකුණන චීවර ධාරියෙක් ඉන්නවා. කෙනෙක් ගිය හැටියේ කරන්නේ පෙට්ටියකින් තඹ සුරයක් අරගෙන දෙහි ගෙඩි තුනක් කපලා අර සුරේ බෙල්ලේ බඳිනවා. ගාස්තුව රුපියල් 5000 යි.ඒ චීවරධාරියා ළඟ කාටත් හරියන කොයිකටත් ගුණ රෙඩිමේඩ් යන්තර ගබඩාවක් තියෙනවා. මේ වගේ යන්තර මන්තර සක්විතිලා ලක්ෂ ගණන් වියදම් කරලා රූපවාහිනියේ, පුවත්පත්වල දැන්වීම් පළ කරලා කෝටි ගණන් සල්ලි හම්බ කරනවා. හැබැයි කරන්නේ වංචාව බව බොහෝ දෙනෙක් දන්නේ නෑ.“මේවා අපාගත වෙන පව්. ආත්ම ගාණක් ගෙව්වත් ඉවර කරන්න බෑ. කෙනෙකු ගේ කරදරයකදී පිහිටක් වෙනවා වෙනුවට ඒ කරදරය තමන් ගේ වාසියක් කර ගත්ත හොරුන්ට ඇස් පනාපිටම විපාක දෙනවා.අපල දුරු කරන යන්තර - මන්තර ජාවාරමේ සැබෑ තත්ත්වය ගැන කියන්න එකතු වුණ ප්‍රවීණ ඡ්‍යොතිෂවේදී මීපේ ගණිතගේ චන්ද්‍ර භාරතී මහතා කතාව පටන් ගත්තේ එහෙමයි.“ඒ ඒ ග්‍රහයන්ට ආවේණික ලක්ෂණ හා කිරණ තියෙනවා. මේ විශ්ව ශක්තිය අනෙත් ග්‍රහ ලෝකවලත් ගැටිලා මුල් ස්වරූප වෙලා පෘථිවියට වදිනවා. කොස්මෝ, ගැමා, එක්ස් කියන්නේ කිරණ විශේෂවලටයි. මේ විශ්ව ශක්තිය නිසා කර්ම ශක්තිය වෙනස් වෙන්න පුළුවන්. නියමිත යන්තරය හා මන්තරය ශාස්ත්‍රානුකූලව නියමිත පරිදි කළොත් නරක තත්ත්වයත් මඟ හරවන්න පුළුවන්.හැම ග්‍රහයෙකුගෙන්ම හොඳ - නරක ප්‍රතිවිපාක දෙනවා. රවි අඟහරු නරකට හිටියොත් කලහ, ලේ සෙලවීම් කලබල ඇති කරවනවා. නමුත් බුධ ග්‍රහයාට ඒ ශක්තිය නෑ. බුධ / සඳු නරකට හිටියොත් හිතේ නොසන්සුන්කම ඇති කරනවා.හඳට පූදින වී බොල් වෙනවා. ග්‍රහ ශක්තිය තේරුම් ගන්න ඒ එක උදාහරණයක්. සෙනසුරු සුවිශේෂ ග්‍රහයෙක් අනෙක් ග්‍රහයන් අට දෙනාට කරන්න පුළුවන් සියලුම ක්‍රියා සෙනසුරුට කරන්න පුළුවන්.“නිත්‍යං විවාද වධ බන්ධන රෝග පීඩා බත්ධූර් සදා විමුක්තං වර මිතු වෛරං ආඝාතේ රත්ත්‍ර ගතා නිශ්ඵල ෆාර්ථනානි ධර්මායු ශතත පිහිටි හෝති”ඒ කිව්වා වගේම සෙනසුරුට ජීවිත හානි කරවන්නත් පුළුවනි.රාහු නරකට හිටියොත් ප්‍රඥා විහීණ මති වික්‍රම ඇති කරනවා. අර්ථ හානි, ස්නායු රෝග හැදෙන්නත් පුළුවන්. සිකුරු නුගුණට ආවොත් විවාහය පවා කරනවා වගේම තුන්දොස් කිපීමෙන් නොයෙක් රෝග ඇති කරවනවා. මේ නුගුණ කපා හරින හැටි - ගුණ තව තවත් වර්ධනය කර ගන්න හැටි පුරාණ සෘෂිවරුන් දැනගෙන හිටියා. ඒ ගුප්ත ශාස්ත්‍රය ඉතා පූජනීය දෙයක්. පදික වේදිකාවේ කෑ ගහලා විකුණන වෙළෙඳාමක් නෙවෙයි.අපල දුරු කරන්න ක්‍රම තුනක් තියෙනවා. යන්ත්‍ර - මන්ත්‍ර යාග හෝම සහ බලි පූජා. නමුත් අද නම් ලංකාවේ බලි පූජා කරන්න අමාරුයි. මොකද ශාස්ත්‍රය දන්න අය හරිම දුර්වලයි. අනෙත් පැත්තෙන් ඒ සංස්කෘතිකාංගයත් දැන් අපෙන් ඈත් වෙමින් යනවා. පුරාණ සෘෂිවරුන්, අපේ පරම්පරාවේ ජ්‍යෙෂ්ඨයින් ගෙන් අපට උරුම වුණ ගුප්ත ශාස්ත්‍රයේ හැටියට ග්‍රහ බලය අවශ්‍ය ආකාරයට පාලනය කරන්න පුළුවන්.රවි ගේ දෝෂ කපන්න ශිව ශිලම්බරි, නවගුණය, කියන යන්ත්‍ර හොඳයි. සඳුට මහා නවනාථය, නවගුණය, සිරිබාරිය, අඟහරුට මෘතුංජය, මහා අසෝරය, බුධට මාතාංගේෂ්වරී, නවනාථය, විෂ්ණු මණ්ඩලී, ගුරුට මහා මාතාංගේෂ්වරී, නවනාථය, නරසිංහය, සිකුරුට නවනාථය, විෂ්ණු අසෝරය, සෙනසුරු ශනි මෘතුංජය, නීල මණ්ඩලී, නව ග්‍රහ යන්ත්‍රය යෝග්‍යයි.රාහුට නාශ්පූතය, ආසෝරය, කේතුට විෂ්ණු අසෝරය, සහ තවත් යන්ත්‍ර ගණනාවක් තියෙනවා. මේ විස්තර කළේ නොදන්න අයට දැන ගන්න වගේම තවත් නොදන්නා කාරණයක් පහදලා දෙන්නයි. ලෙඩකට බෙහෙත් ගන්නවා වගේ පාමසියට ගිහිං පෙති කරල් ගන්නවා වගේ අර කිව්ව යන්තර කඩෙන් අරගෙන බෙල්ලේ බැඳ ගත්තට වැඩක් නෑ. ඒකෙන් වෙන්නේ තවත් නුගුණයකි.ගුප්ත ශාස්ත්‍රය බොහෝ පරෙස්සමෙන් කළ යුතු කාරියක්. ඕනම කෙනෙකුගේ ජන්ම පත්‍රය ඉතා හොඳින් පරීක්ෂා නොකර යන්තර නියම කරන්න බෑ. ඇදුරාට වගේ යන්තරය පලඳන කෙනාත් පිළිපැදිය යුතු නීති-රීති වත් පිළිවෙත් තියෙනවා.අනෙත් අතට අපල කාලයකදී කෙනෙක් ධාර්මික ජීවිතයක් ගත කරමින් පරෝපකාරයේ යෙදිය යුතුයි. එයින් අනිටු ග්‍රහචාරයේ වෙනසක් වෙනවා වගේම පරලොවටත් වැඩක් සිද්ධ වෙනවා. බුද්ධියෙන්, ධර්මයෙන්, සිහි නුවණින් අපලය පවා සඵලයක් කරගන්න මිනිසාට පුළුවන්. ගුප්ත ශාස්ත්‍රය අනුව දෙන යන්තරයකින් ඒ අපල තත්ත්වය බොහෝදුරට තුනී කරන්න හැකියාව තියෙනවා. හැබැයි මේ දෙකම එකට ගමන් කරන්න ඕනේ. පස්පව් කර කර මොන යන්තර දැම්මත් වැඩක් නෑ.යන්තරයක් අඳින්න කලින් ජන්ම පත්‍රය අනුව නියමිත යන්තරය හඳුනාගෙන සුදුසු නැකත ගන්න ඕනේ. ඒක කරන්න වෙන්නේ චන්ද්‍රයාගේ පුර පක්ෂයටයි. අව පක්ෂයට මන්තර අහන්නේ නෑ. ඒ විතරක් නෙවෙයි යන්ත්‍රයට නියමිත දිග හා පළලක් තියෙනවා. 1/4 ප්‍රමාණය නිශ්ඵලයි. 1/6 මාරකයි. යන්ත්‍රයේ ශිද්‍රාවක් (සිදුරක්) තිබුණොත් නිශ්ඵලයි. සිදුරු දෙකක් තිබුණොත් විපත්. සිදුරු තුනක් තිබුණොත් මාරකයි.යන්ත්‍රය ජීවම් කරන මොහොතේ ආතුරයා බෝධි පූජා පවත්වන්න ඕනේ. එහෙම නැත්නම් ඇදුරාට බාධා කරන යක්ෂ පේ‍්‍රතයින් පන්නන්න බෑ. යන්තරය ප්‍රාණ කරත්දී ඇදුරා ගේ ආයු කාලයෙන් තත්පර 120 ක් ක්ෂය වෙනවා. ඉන් පසුව සිද්ධි කිරීමත්, පලිප්පු දැමීම හා ස්ථුට කිරීම වෙනවා.මේ සියල්ල කිරීමේදී යන්තරයේ තුන්පට හුය ඇදුරාගේ අතේ රැඳෙන්නම ඕනේ. මන්තරය එළඹ සිටි සිහියෙන් ජප කරන්න වුවමනායි. ඒ මොහොතේ නියමිත වස්ත්‍රය ඇඳීමත් අනිවාර්යයි. ඒ කාලයේදී මාංශ භක්ෂණයෙන් වැළකිලා බ්‍රහ්මචාරී ජීවිතයක් ගෙවන්න ගුප්ත ශාස්ත්‍රවේදියාට සිද්ධ වෙනවා.යන්තරයක් මතුරන්නත් සාමාන්‍යයෙන් සති දෙක තුනක් ගත වෙනවා. අපේ පරම්පරාවේ අය ශාස්ත්‍රානුකූලව යන්තර කරන්නේ ඒ විදිහටයි. මම තව රහසක් කියන්නං අපි කවදාවත් යන්තරය මතුරන වාර ගණන ගණන් කරන්නේ නෑ.යන්තරය මතුරන තැන ඇස්ස කපාපු තැඹිලි ගෙඩියක් තියනවා. ඒක දවසින් දවස මාරු කරනවා. යන්තරය නියමිත ගණනට ජීවම් වුණහම අර තැඹිලි ගෙඩිය පුපුරලා වතුර පිටවෙනවා. අන්න එතකොටයි අපි මැතිරීම නතර කරන්නේ. සමහර යන්තර තියෙනවා ලක්ෂ වාරයක් ජප කරන්න ඕනේ. නවකුත්ව රාජය මතුරන්න ෆ්ලුස්කැප් පිටු දෙකක් තරම් දිග මන්තරයක් ජප කරන්න ඕනේ. මේක ලක්ෂ වාරයක් කරන්න පුළුවන් දෙයක් නෙවෙයි.අපේ කුල පරම්පරාවට ආවේණික දැහැන දෙකක් තියෙනවා. ඒකෙන් 56 වරක් ජීවම් කරලා ගත්තම මන්ත්‍ර දැහැන 56 ය 56 ප්‍රමාණයට ගුණනය වෙනවා.යන්තරය බැඳීමත් වත් පිළිවෙත් රාශියක් මැදයි කරන්නේ. මං මේ විස්තර කෙරුවේ යන්තරයක් බැඳීම කොයි තරම් කාලයක් ගත වෙන, වත් පිළිවෙත් පුරන දෙයක් ද බව පෙන්වන්නයි. නියම විදිහට ගුප්ත ශාස්ත්‍රය අනුව යන්තර බඳින්නේ එහෙමයි.උන් හිටි ගමන් ඇදුරෙක් ළඟට ගිහින් ක්ෂණිකව යන්තර ගන්න බෑ. කෙනෙක් එහෙම කරනවා නම් ඒක මහා බොරුවක්. ඇස් බැන්දුමක්. සාමාන්‍ය ජනතාව ගුප්ත ශාස්ත්‍රයේ නියමිත වත් පිළිවෙත් ගැන අවබෝධයෙන් ඉන්නවා නම් මේ වගේ බොරු කරන්න බෑ.යන්තරයක් බැන්දට පස්සේ යන්තරය දරන්නා පාපයෙන් දුරුවීම හා කිලි දෝෂවලට අහු නොවී ඉන්න දැන ගන්න ඕනේ. ඇවතුම් - පැවතුම් පවා නිසි පරිදි පවත්වා ගන්න ඕනේ. එහෙම නැත්නම් කරේ තියෙන යන්තරය තමුන්ටම මාරකයක් - විපතක් බවට පත් වෙනවා.අවුරුද්දකට වතාවක් යන්තරය ඇදුරා ළඟට ගිහිං පරීක්ෂා කර ගන්නත් ඕනේ. එහෙම නැතිනම් සඵල වෙනුවට අපලමයි දෙන්නේ. යන්තර බැඳීම ආවාට ගියාට කරන්න එපා කියන උපදේශයයි මේ දෙන්නේ.ජන්ම ඒරාෂ්ඨක - ලග්න ඒරාෂ්ඨක අපල කියමින් සමහරුන් අහිංසක ජනතාව භීතියට පත් කරනවා. දෙවනුව බොරු තඹ තහඩුවක් සුරයක දාලා බෙල්ලේ බැඳලා අර මිනිස්සුන්ව මුලා කරනවා. මේක අපරාධයක්. හොරකමක්. වංචාවක්. නීතිය නෙවෙයි මේවායින් ගැලවෙන්න ඕනේ අවබෝධයෙන්. මම සිළුමිණට මේ කාලය කැප කළේ විශ්වසනීය කීර්තිමත් පුවත්පතකින් ජනතාවට මේ පණිවිඩය දෙන්න ඕන නිසයි. වගකීමක් - සදාචාරයක් ඇති පත්තරයකට මිස ආවාට ගියාට මම මේ විස්තර කියන්න කාලය නාස්ති කරන්නෙත් නෑ.පුවත්පත් රූපවාහිනී දැන්වීම් දිහා බලන්න. තැපෑලෙනුත් යන්තර එවනවා. මොන තරම් බොරුවක්ද මේ කරන්නේ.යන්ත්‍ර - මන්ත්‍ර මුදලාලිලා ඔය කිසිම පිළිවෙතකට ශාස්ත්‍රයකට අනුව නෙවෙයි ඔය ව්‍යාපාරය කරන්නේ. තොග ගණනේ තත්පර ගණනකින් යන්තර හදන්න බෑ. යන්තරයක් අතින් අඳින්න ඕනේ. අච්චු යන්තර ශතයක වැඩක් නෑ.මම නැවත ජනතාවට කියන්නේ අපල දුරු කර ගන්න ධාර්මිකව කාලය ගත කරන්න. පරෝපකාරයේ යෙදෙන්න. විශ්වාසය අනුව යන්තරයක් දැමීම හොඳයි. හැබැයි ඒක ආවාට ගියාට නං කරන්න එපා. යන්තරය වැරදුණොත් අපලය දෙගුණ වෙන්නත් පුළුවන්.සංවාද සටහනකේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=aj1009051</link>
    <topic>ආබාධිත රණවිරුවන්ගේ සුබසාධනයට ඩයලොග් මිලියන 12 ක් පිරිනමයි</topic>
    <author/>
    <content>ආබාධිත රණවිරුවන්ගේ සුබසාධනයට ඩයලොග් මිලියන 12 ක් පිරිනමයිඩයලොග් බෙදාහැරීම් නියෝජිත රයීක් බුහාරි සහ ඩයලොග් සමාගමේ පෙර ගෙවුම් ව්‍යාපාර කටයුතු සහ ප්‍රාදේශීය කළමනාකාරීත්වයෙහි ජ්‍යෙෂ්ඨ සාමාන්‍යාධිකාරි ප්‍රදීප් කීර්තිරත්න මහත්වරුන් ආරක්ෂක ලේකම් ගෝඨාභය රාජපක්ෂ මහතා වෙත රුපියල් මිලියන 12 ක චෙක්පත බාරදුන් අවස්ථාව. ඩයලොග් ආසිආටා සමූහ ප්‍රධාන අලෙවි නිලධාරි නුෂාඩ් පෙරේරා මහතා ද මෙහි වෙයි.අත්තිඩියේ රණවිරු සුබසාධන මධ්‍යස්ථානය සඳහා ඩයලොග් ආසියාටා රුපියල් මිලියන 12 ක මුදලක් ආරක්ෂක ආමාත්‍යාංශය වෙත පරිත්‍යාග කරයි.රණවිරු සුබසාධනය උදෙසා සෑම ඩයලොග් රණවිරු රීචාජ් කාඩ්පතින් ම වෙන් කරන ලද රු. 100/= ක අනුග්‍රාහක මුදල් එලෙස පරිත්‍යාග කෙරුණි.ආබාධිත රණවිරුවන්ගේ අවශ්‍යතා සපුරාලීමට අවශ්‍ය සියලු පහසුකම්වලින් සමන්විත මේ සුබසාධන මධ්‍යස්ථානය ආරක්ෂක ලේකම් ගෝඨාභය රාජපක්ෂ මහතාගේ සංකල්පයකට අනුව නිර්මාණය කර ඇත.ඩයලොග් 2009 ඔක්තෝබර් මාසයේදී රුපියල් මිලියන 25 ක මුදලක් රණවිරු සුබසාධනය උදෙසා පරිත්‍යාග කර තිබේ. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=aj1009052</link>
    <topic>ජනප්‍රියතම ශ්‍රී ලාංකීය වෙබ් අඩවිය තේරීමේ තරගය දෙවැනි වරටත්</topic>
    <author/>
    <content>ජනප්‍රියතම ශ්‍රී ලාංකීය වෙබ් අඩවිය තේරීමේ තරගය දෙවැනි වරටත්ජනප්‍රියතම ශ්‍රී ලාංකීය වෙබ් අඩවිය සහ 2010 වසරේ හොඳම වෙබ් අඩවි තේරීමේ තරගයට සිංහල, දෙමළ සහ ඉංග්‍රීසි භාෂාවලින් වෙබ් අඩවි පවත්වාගෙන යන රාජ්‍ය හා පෞද්ගලික අංශ ආයතනවලට සහ පුද්ගලයන්ට ඉදිරිපත් විය හැකි බව LK වසම ලේඛකාධිකාරයේ (The LK Domain Registry) ප්‍රධාන විධායක නිලධාරි මහාචාර්ය ගිහාන් ඩයස් මහතා පවසයි.ජනප්‍රියතම ශ්‍රී ලාංකික වෙබ් අඩවිය තේරීමේ තරගය පිළිබඳ මාධ්‍ය දැනුවත් කිරීම සඳහා පැවැති ප්‍රවෘත්ති සාකච්ඡාවට සහභාගි වූ LK වසම ලේඛකාධිකාරියේ මෙහෙයුම් කළමනාකරු රෝෂිණී පීටර්, දෙරණ මාධ්‍ය ජාලයේ අලෙවි කළමනාකරු ලක්මාල් මුදලිගේ, උපාලි පුවත්පත් සමාගමේ දැන්වීම් අංශයේ සාමාන්‍යාධිකාරි ඇනෙස්ටන් වීරසිංහ, LK වසම ලේඛකාධිකාරියේ අධ්‍යක්ෂ ආචාර්ය ආර්.බී. ඒකනායක, ප්‍රධාන විධායක නිලධාරි මහාචාර්ය ගිහාන් ඩයස්, ඉන්ෆිනිට් මාධ්‍ය ආයතනයේ අධ්‍යක්ෂ ෂිනන්ති කෙලී, තඬ වසම ලේඛකාධිකාරියේ ජ්‍යෙෂ්ඨ අලෙවි නිලධාරි සසික රණසිංහ මහත්ම මහත්මීහු.“මෙය ශ්‍රී ලංකාවේ තොරතුරු සහ සන්නිවේදන තාක්ෂණ ක්ෂේත්‍රයේ ඓතිහාසික අවස්ථාවක්. ක්ෂේත්‍රයේ ඉමහත් පිළිගැනීමට ලක්වූ විශිෂ්ටතම සහ නවීනතම තරගාවලිය මෙයයි.අපි පසුගිය වසරේ මෙම තරගය ප්‍රථම වතාවට පැවැත්වූවා. ‘2010 වසරේ හොඳම වෙබ් අඩවිය’ තේරීමේ තරගය එහි සාර්ථකත්වයේ ප්‍රතිඵලයක් විදිහට සලකන්න පුළුවන්.‘2010 වසරේ හොඳම වෙබ් අඩවිය’ වෙබ් අඩවි පදනම කරගත් තරගාවලියක්.මෙම තරගය අන්තර්ජාලය තුළ ශ්‍රී ලාංකික වෙබ් අඩවිවල අනන්‍යතාව තහවුරු කිරීම සඳහා සහ ශ්‍රී ලාංකික වෙබ් අඩවි ප්‍රවර්ධනය සහ ජනප්‍රිය කිරීම සඳහා පැවැත්වෙන එකක්.”මේ තරගාවලියේ දී භාෂා තුනෙන් ම ජනප්‍රියතම වෙබ් අඩවි සඳහා සම්මාන ලබාදෙන අතර හොඳම වෙබ් අඩවි පහට සහ හොඳම වෙබ් අඩවි විස්සට සහතික සම්මාන පිරිනමයි.රාජ්‍ය අංශයේ, පෞද්ගලික අංශයේ, සුළු හා මධ්‍යම ප්‍රමාණ අංශයේ, සහ රාජ්‍ය නොවන සංවිධාන අංශයේ හොඳම වෙබ් අඩවි සඳහා විශේෂ සම්මාන ලබාදෙයි.එසේ ම හොඳම වෙබ් අඩවි නිර්මාණකරුවාට, හොඳම විද්‍යුත් වාණිජ්‍ය වෙබ් අඩවියට, හොඳම වනෝදාස්වාදක වෙබ් අඩවියට සහ හොඳම පුද්ගලික වෙබ් අඩවියට ද විශේෂ සම්මාන පිරිනමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=aj1009053</link>
    <topic>ලොව අසාමාන්‍ය හෝටල් 20 අතරට කුඹුක්රිවර්</topic>
    <author/>
    <content>ලොව අසාමාන්‍ය හෝටල් 20 අතරට කුඹුක්රිවර්අභ්‍යාවකාශයේ තැනෙන ප්‍රථම හෝටලය ගැලැක්ටික් ආදී සම්ප්‍රදායෙන් ඔබ්බට ගිය සුවිශේෂ හෝටල් සමඟ එකම වර්ගීකරණයක රැඳෙමින් ලොව සම්ප්‍රදායික නොවන හොඳම හෝටල් 20 අතරට ශ්‍රී ලංකාවේ කුඹුක්රිවර් එක්වෙයි.යාල වනෝද්‍යාන මායිමේ, කුඹුක්කන්ඔය ඉවුරේ, බුත්තල ප්‍රදේශයේ අක්කර 16 ක ස්වභාවික පරිසරය හා මුසුවෙමින් ඉදිවී ඇති මෙම චමත්කාරජනක කැදැල්ල ශ්‍රී ලංකාව තුළත් ජාත්‍යන්තර මාධ්‍ය අතරත් දැඩි අවධානයට පාත්‍රවී සම්මාන රැසකින් පිදුම්ලැබ සංචාරක ක්ෂේත්‍රයේ කීර්තිමත් වෙළෙඳ නාමයක් ලෙස ඉදිරියට යයි.අඩි 40 ක් උසැති දැවැන්ත අලියෙකුගේ හැඩයට නිමවා ඇති මහල් දෙකකින් සමන්විත eco - villa වර්ගයට අයත් මෙම සංචාරක නවාතැන එහි අසාමාන්‍ය නිර්මාණය නිසාම අතිශය ජනප්‍රිය විය.මෙහි ඇති සුවිශේෂී බව නිසාම ලෝක සංචාරක සම්මාන උලෙළේ දී ලොව ප්‍රමුඛතම පරිසර හිතකාමී නවාතැනට හිමි සංචාරක ඔස්කාර් සම්මානය දිනාගන්නා ලදී.එමෙන් ම ටයිම්ස් අන්තර්ජාල සේවාව මගින් ලොව හොඳම පරිසර හිතකාමී ස්ථාන අතරින් එකක් ලෙස ද Rough Guide මගින් පළ කරන ලද ග්‍රන්ථයට ද කුඹුක්රිවර් තෝරාගෙන ඇත.යුද්ධය අවසන් වීමත් සමඟම අවධානය මෙරට සංචාරක ක්ෂේත්‍රය වෙත ලබාගැනීමට කුඹුක්රිවර් සමත් විය.The 7 th Frontier ආයතනයේ සමාජ සුබසාධන ව්‍යාපෘතියක් ලෙස කුඹුක්රිවර් සඳහා මුල පිරූ අතර වෙළඳ සන්නාම විශේෂඥයකු, හිටපු ජාත්‍යන්තර ලේඛකයකු සහ හමුදා විශ්ලේෂකයකු වන දිනේෂ් වටවන නම් දූරදර්ශී තරුණ නායකත්වය මෙම දැවැන්ත සාර්ථකත්වය පිටුපස සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=aj1009054</link>
    <topic>කලාපයේ හොඳම වාර්ෂික වාර්තා නිපදවන සමාගමට හිමි රන් සම්මානය ස්මාට් මීඩියා</topic>
    <author/>
    <content>කලාපයේ හොඳම වාර්ෂික වාර්තා නිපදවන සමාගමට හිමි රන් සම්මානය ස්මාට් මීඩියාලීග් ඔෆ් ඇමරිකන් කොමියුනිකේෂන් ප්‍රොෆෙෂනල්ස් මඟින් පැවැත්වූ වාර්ෂික වාර්තා තරගයේදී ශ්‍රී ලංකාවෙන් ඉදිරිපත් කළ වාර්ෂික වාර්තාවල ගුණාත්මකභාවය සඳහා ශ්‍රී ලංකාවට ඉහළම සම්මාන හිමිවිය.ශ්‍රී ලාංකික සමාගම් රාශියක් ඔවුන්ගේ වාර්ෂික වාර්තා සඳහා සම්මාන ලැබූ අතර සමාගම් දෙකක වාර්ෂික වාර්තා ලෝකයේ උසස්ම වාර්ෂික වාර්තා 100 ලැයිස්තුවට එක්වීමට වරම් ලැබීය. වාර්ෂික වාර්තා පිළියෙල කරන ස්මාට් මීඩියා සමාගම ආසියා පැසිපික් කලාපයේ වසරේ හොඳම වාර්ෂික වාර්තා නිපදවන සමාගමට හිමි රන් සම්මානය දිනා ගන්නා ලදී.ජයග්‍රාහී සමාගම්වල අනුග්‍රහයෙන් පැවැත්වූ මාධ්‍ය සමුළුවකදී ශ්‍රී ලංකාව ලැබූ මින් පෙර අත්නොවිඳි මෙම කීර්තිය පිළිබඳ ප්‍රකාශයට පත් කෙරිණි.මේ සම්මානවල වැදගත්කම විස්තර කරමින් ස්මාට් මීඩියා හි සභාපති විජිත් කන්නන්ගර ප්‍රකාශ කර සිටියේ ෆෝචූන් 500 සමාගම්වලින් ඉහළම සමාගම් 10 න් 9 ක්ම LACP තරග සඳහා සහභාගිවන බවයි.“ඇමරිකාවේ වාර්ෂිකව පවත්වන මෙම ජාත්‍යන්තර වාර්ෂික වාර්තා තරගය සඳහා මෙම වසරේදී රටවල් 28 කින් වාර්ෂික වාර්තා 4000 කට අධික ප්‍රමාණයක් ඉදිරිපත් කර තිබූ බවත්, සම්මාන මට්ටමේ ඇගයීමක් හිමිවූයේ වාර්තාවලින් හොඳම 15% ට පමණක් බවත්, ඇගයීමේදී විස්තරාත්මක තොරතුරු සහ මූල්‍ය යන අංශ සඳහා සාමාන්‍ය බර තැබීම 40% ට 60% බවත්” කන්නන්ගර මහතා තව දුරටත් කියා සිටියේ ය.ලෝකයේ උසස්ම වාර්ෂික වාර්තා අතර 61 වන තැනටත්, ආසියා පැසිපික් කලාපයේ ඉහළම පේ‍්‍රක්ෂක ආකර්ෂණය සඳහා වූ රන් සම්මානයත් සිය අංශයේ රන් සම්මානයත් හිමිකර ගත් ඩීසල් සහ මෝටර් ඉන්ජිනියරින් සමාගමේ සභාපති සහ ප්‍රධාන විධායක නිලධාරී රංජිත් පණ්ඩිතගේ මහතා මෙසේ ප්‍රකාශ කර සිටියේය.අවුරුදු 15 කට අධික කාලයක් තිස්සේ අප සමාගම සහ ස්මාට් මීඩියා අතර පවත්නා අනගි සම්බන්ධතාව අපගේ සියලු අපේක්ෂාවන් ඉටුකෙරෙන ආකාරයේ ලොව ඉහළම තත්ත්වයේ වාර්ෂික වාර්තාවක් පිළියෙල කිරීමට උපකාරී වුණ ඩිමෝ වාර්ෂික වාර්තාව ශ්‍රී ලංකා වරලත් ගණකාධිකාරී ආයතනය සංවිධානය කරන වාර්ෂික වාර්තා තරගාවලියේදී බොහෝ සම්මාන ලබා ගත්තා” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=aj1009055</link>
    <topic>ශ්‍රී ලංකා ඉදිකිරීම්කරුවන්ගේ පරිසර හිතකාමී ඉදිකිරීම් සංකල්පය</topic>
    <author/>
    <content>ශ්‍රී ලංකා ඉදිකිරීම්කරුවන්ගේ පරිසර හිතකාමී ඉදිකිරීම් සංකල්පයශ්‍රී ලංකා ඉදිකිරීම්කරුවන් ආයතනය, ක්ෂේත්‍රය තුළ සිය කටයුතු වඩා වැඩි වේගයෙන් සහ නිවැරැදිව ක්‍රියාවට නැංවීම සඳහා ක්‍රියාකාරි සැලැස්මක් සකසයි. ආයතනයේ නව පරිසර හිතකාමී ඉදිකිරීම් සංකල්පය හඳුන්වාදීමේ විශේෂ වැඩසටහනක් පසුගියදා පැවැත්විණි.ඉදිකිරීම් ක්ෂේත්‍රයට අදාළව පරිසර හිතකාමී ඉදිකිරීම් සංකල්පය සහ එහි ගති ලක්ෂණ, ඉදිකිරීම් හඳුන්වාදීමත් ඊට අදාළ තාක්ෂණික දැනුම පිළිබඳව සහභාගිකයන් දැනුවත් කිරීමත් මඟින් නව සංකල්පය බෙදා හැරීමට කටයුතු කෙරිණි.ශ්‍රී ලංකා ඉදිකිරීම්කරුවන්ගේ ආයතනයේ අරමුණු, ක්‍රියාකාරකම්, හා ඉදිරි වැඩපිළිවෙළ පිළිබඳව ඉදිකිරීම් ක්ෂේත්‍රයට අදාළ ආයතන, විද්වතුන්, පුද්ගලයින් සහ පොදුවේ ප්‍රජාව දැනුවත් කිරීම සහ මෙම ආයතනයේ සාමාජිකයකු බවට පත්වීමෙන් ලැබෙන වරප්‍රසාද සහ ප්‍රතිලාභ පිළිබඳව එහිදී පැමිණ සිටි ක්ෂේත්‍රයේ විද්වතුනටත්, ප්‍රජාවටත් විස්තර කෙරිණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=aj1009056</link>
    <topic>නෙස්ලේ දායකත්වය පැසසුමට</topic>
    <author/>
    <content>නෙස්ලේ දායකත්වය පැසසුමටනෙස්ලේ සමාගම 2010 වසරේදී ශ්‍රී ලංකා ගව පට්ටි ව්‍යාපාරයට රුපියල් බිලියන 1.7 කින් දායක වෙයි.නෙස්ලේ සමාගමේ කළමනාකාර අධ්‍යක්ෂ ඩේවිඩ් සවුදන් සහ අමාත්‍ය ආරුමුගන් තොණ්ඩමන් මහත්වරුන් කිරි ගොවීන්ට කිරි එකතු කිරීමේ භාජන බෙදා දෙන අවස්ථාවක්.පශු සම්පත් සංවර්ධන අමාත්‍ය ආරුමුගන් තොණ්ඩමන් මහතා ගිය සතියේ පන්නල පිහිටි නෙස්ලේ කර්මාන්ත ශාලාව නැරැඹීමට පැමිණියේය.ශ්‍රී ලංකාවේ ගව පට්ටි අංශයේ සංවර්ධනය සඳහා ගනු ලබන අතිමහත් සංවිධානාත්මක උත්සාහයන් පිළිබඳව නෙස්ලේහි කාර්ය භාරය පිළිබඳ අමාත්‍යවරයාගේ ප්‍රශංසාත්මක පැසසුමට ලක් විය.නෙස්ලේ ලංකා සමාගම කිරි එකතු කිරීමේ කාර්යයේ නියැලී සිටින අතර 1980 වැනි කාලයේ පටන් දේශීය කිරි කර්මාන්තය සංවර්ධනය කිරීමෙහිලා උත්සුක විය.අද මෙම සමාගම මේ රටෙහි කිරි එකතු කිරීමේ විශාලම තනි පුද්ගලික අංශය වෙයි. මේ වර්ෂයේ, පසුගිය වර්ෂ සමඟ බැලීමේදී ද්විත්ව සංඛ්‍යාත්මක වැඩීමත් සමඟ කිරි එකතු කිරීම වර්ධනය වී ඇත.නෙස්ලේ ලංකා සමාගම අද වන විට සෑම දිනකම සාමාන්‍ය වශයෙන් කිරි ලීටර් 115,000 ක් දේශීය කිරි පට්ටි ගොවියන් 13,000 ක ගෙන් සම්පාදනය කර ගනී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=aj1009057</link>
    <topic>ABC වෙළෙඳ සහ ආයෝජන සමාගමෙන් පරිගණක අලුත්වැඩියා සේවාවක්</topic>
    <author/>
    <content>ABC වෙළෙඳ සහ ආයෝජන සමාගමෙන් පරිගණක අලුත්වැඩියා සේවාවක්ABC වෙළෙඳ සහ ආයෝජන සමාගමෙන්පරිගණක අලුත්වැඩියා සේවාවක් වෙළෙඳ සහ ආයෝජන සමාගම Target Tect Solution  නමින් පරිගණක මුද්‍රණ යන්ත්‍ර සහ මොනිටර් අලුත්වැඩියා කිරීමේ නව සේවාවක් ආරම්භ කරයි.නව සේවාව යටතේ ඕනෑම වර්ගයක මුද්‍රණ යන්ත්‍ර සහ ඕනෑම වෙළෙඳ නාමයක් යටතේ එන LCD සහ CRT පරිගණක මොනිටර් වගකීමක් ඇතිව ඉතාමත් සාධාරණ මුදලකට අලුත්වැඩියා කර ගත හැකි බව සමාගම පවසයි.නව සේවාව සඳහා පරිගණක මොනිටර් සහ මුද්‍රණ යන්ත්‍ර පිළිබඳ විශේෂඥ දැනුමක් ඇති පළපුරුදු කාර්මික පිරිසක් සිටින අතර ඔවුන්ගෙන් පාරිභෝගිකයන්ට පරිගණක සහ මුද්‍රණ යන්ත්‍ර පාවිච්චි කිරීමේදී සැලකිලිමත් විය යුතු කරුණු පිළිබඳ අවශ්‍ය උපදෙස් ද ලබාගත හැකි ය.නව සේවාව බණ්ඩාරනායකපුර මාවත, රාජගිරියේ පිහිටි සමාගමේ ප්‍රධාන කාර්යාලයේදී ලබාගත හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=aj1009058</link>
    <topic>Mr Sri Lanka තරගාවලියට අයැදුම්පත් කැඳවයි</topic>
    <author>ඡායාරූපය-සුදම් ගුණසිංහ</author>
    <content>Mr Sri Lanka තරගාවලියට අයැදුම්පත් කැඳවයිඔක්තොම්බර් සහ නොවැම්බර් මාසවල ඉන්දුනීසියාවේ දී සහ ස්පාඤ්ඤයේ දී පැවැත්වෙන Mister International 2010 සහ International Best Male &amp; Female 2010 තරගාවලි දෙකට සමගාමීව පැවැත්වෙන Mister Sri Lanka for Mister International 2010 සහ Best Male &amp; Female 2010 තරග මේ මස අග දී පැවැත්වේ.ශ්‍රී ලංකාවේ පවත්වන මෙම තරගාවලි දෙකම බ්‍රයන් කර්කෝවන් මහතා සහ වාසනා දන්තනාරයන මහත්මියගේ ප්‍රධානත්වයෙන් සහ මෙහෙයවීමෙන් සිදු කෙරෙන අතර මෙය ආර් ඇන්ඩ් වි එන්ටර්ටෙන්මන්ට්ස් ඉදිරිපත් කිරීමකි.ශ්‍රී ලංකාව නිරූපණ ක්ෂේත්‍රයෙන් අන්තර්ජාතික තලයට ගෙන ඒමත් මෙරටට ජගත් මට්ටමින් ගෞරවයක් කීර්තියක් ලබා දීමත් මෙම තරගාවලිය පැවැත්වීමේ මූලික අරමුණ බව බ්‍රයන් කර්කෝවන් මහතා කියයි.2005 සිට අන්තර්ජාතික නිරූපණ තරගාවලීන්ට සහභාගි වූ බ්‍රයන් අන්තර්ජාතික නිරූපණ තරගාවලීන්හි රංග වින්‍යාසය මෙහෙයවූ ප්‍රවීණයෙකි.ඔහු අන්තර්ජාතික වශයෙන් කීර්තියට පත් රංග වින්‍යාසය මෙහෙයවන්නෙක් සේම අන්තර්ජාතික නිරූපණ තරගාවලීන්හි විනිශ්චයකරුවෙක් ද වෙයි. පුවත්පත්වල පළවන අයැදුම්පත් පුරවා 128/8 ශාන්ත තෙරේසා මාවත කඳාන ලිපිනයට එවීමෙන් තරගයට සහභාගි විය හැකිය.ඡායාරූපය-සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=aj1009059</link>
    <topic>මොරිසන්ස් වෙල්නස් බාම් කැලණි විහාරාධිපතිට පිළිගන්වමින්</topic>
    <author/>
    <content>මොරිසන්ස් වෙල්නස් බාම් කැලණි විහාරාධිපතිට පිළිගන්වමින්ජේ. එල්. මොරිසන් පුත්‍රයා සහ ජෝන්ස් (ලංකා) සමාගමේ නවතම නිෂ්පාදනයක් වන “මොරිසන්ස් වෙල්නස් බාම්” ප්‍රථම සාම්පලය කැලණිය රජමහා විහාරාධිපති, මහාචාර්ය කොල්ලුපිටියේ මහින්ද සංඝරක්ඛිත හිමියන්ට, කැලණිය රජමහා විහාරස්ථානයේදී, එම සමාගමේ වෙළෙඳනාම කළමනාකාර අශෝක වීරවර්ධන මහතා පිරිනැමු අවස්ථාවයි මේ.ප්‍රාදේශීය වෙළෙඳ කළමනාකාර දිනේෂ් පෙරේරා, අලෙවි විධායක බිම්සර විජේසූරිය, ප්‍රචාරක නිලධාරී අනුර ජයලාල් මහත්වරු ද මෙහි වෙති.ඡායාරූපය - කැලණිය සමූහනොමිලේ ඉන්ධන දිනා ගැනීමේ වරම ලබා දෙන ප්‍රචාරණ වැඩසටහනක් සිය ෆේස්බුක් රසිකයන් වෙත තිළිණ කරමින් ජනශක්ති ඉන්ෂුවරන්ස් සමාගම නව ප්‍රචාරක වැඩපිළිවෙළක් අරඹයි.ෆේස්බුක් භාවිතා කරන්නන් කළ යුතු වන්නේ මේ මස 31 වැනි දිනට පෙර ‘ජනශක්ති ෆේස්බුක් ෆෑන්’ පිටුවට සම්බන්ධ වීමයි. ඒ අනුව දිනුම් ඇදීමක් මඟින් ජයග්‍රාහකයන් තෝරා ගැනෙන අතර එම සෑම ජයග්‍රාහකයෙකුටම නොමිලේ ඉන්ධන ලීටර් 30 ක් දිනා ගැනීමේ අවස්ථාවක් හිමි වේ.ජනශක්ති ඉන්ෂුවරන්ස් අලෙවිකරණ අංශයේ ප්‍රධානී පැඩී වීරසේකර මහතා පවසන්නේ ජනශක්ති සමාගමේ ෆේස්බුක් ෆෑන් පිටුව වන ‘ජනශක්ති ෆුල් ඔප්ෂන්’ මඟින් එම පිටුවේ සාමාජිකයන් වෙත වාහන සම්බන්ධ උපදෙස්, ආරක්ෂාව සම්බන්ධ උපදෙස්, ක්‍රීඩා තොරතුරු ඇතුළු විවිධ යවත්කාලීන තොරතුරු විශාල වශයෙන් ලබාගැනීමේ අවස්ථාව තිබෙන බවයි.ශ්‍රී දළදා පෙරහර වෙනුවෙන් මහජන බැංකුව ප්‍රමුඛ අනුග්‍රාහක දායකත්වය පිරිනැමීය. ශ්‍රී දළදා මාලිගාවේදී පසුගියදා දියවඩන නිලමේ ප්‍රදීප් නිලංග දෑල මහතා වෙත මහජන බැංකුවේ සභාපති ඩබ්ලිව්. කරුණාජීව මහතා අතින් මෙම ප්‍රදානය සිදුකළ අවස්ථාව. මහජන බැංකුවේ ප්‍රධාන විධායක නිලධාරී / සාමාන්‍යාධිකාරී පී. වී. පතිරණ, අලෙවිකරණ හා මහජන කටයුතු ප්‍රධානි දීපාල් අබේසේකර, මහනුවර ප්‍රාදේශීය කළමනාකාර එම්. ඒ. බී. සිල්වා මහනුවර අධිශ්‍රේණි ශාඛාවේ කළමනාකරු පේ‍්‍රමාල් සිල්වා මහත්වරු ද මෙහි වෙති.කැවින්කෙයාර් (ප්‍රයිවෙට්) ලිමිටඩ් ගෙන්වා බෙදා හරින ෂැම්පු, ෆෙයානස් ක්‍රීම් හා බොඩි ලෝෂන් වර්ග ලාංකික සමාජයේ ඉමහත් ජනපි‍්‍රයත්වයක් උසුලයි. බොඩි ලෝෂන් කාණ්ඩයේ සිය නිපැයුම් තව තවත් ප්‍රචලිත කරන්නට කැවින්කෙයාර් සමාගම නයිල් බොඩිලෝෂන් නැවතත් මෙරට වෙළෙඳපොළට හඳුන්වා දෙනු ලැබීය.අලුතින් හඳුන්වා දෙනු ලැබු නයිල් බොඩිලෝෂන් පෙළ කැරට්, රෝස් හා ටර්මරික් යනුවෙන් වර්ග තුනකින් යුක්ත වේ. මේ වන විට ලොවම පිළිගත් සුරක්ෂිත ඇසුරුම් ක්‍රමවේදයකට අනුව විශිෂ්ටතම නිෂ්පාදන ප්‍රමිතියකින් වෙළෙඳපොළට පැමිණෙන නිසා නයිල් බොඩිලෝෂන් සිය නිපැයුම් තරගකරුවන්ට විශාල අභියෝගයක් වනු ඇතැයි ද තමන් අනුගමනය කරන නිවැරැදි අලෙවි ක්‍රමවේදය නිසාම නයිල් බොඩිලෝෂන් නිපැයුමට වෙළෙඳපොළේ සැලකිය යුතු ස්ථානයක් හිමි වනු ඇතැයි ද කැවින්කෙයර් සමාගම කියයි.මීගමුව “මැනේජ්මන්ට් ක්ලබ්” තම විධායක සාමාජික ශ්‍රී ලංකා ඉන්ෂුවරන්ස් කළමනාකාර අධ්‍යක්ෂ හා ප්‍රධාන විධායක නිලධාරී මොහාන් ද අල්විස් මහතාට උපහාර දැක්වීමේ උත්සවයක් පසුගියදා පැවැත්විණි. එහිදී මැනේජ්මන්ට් ක්ලබ් සභාපති යොෂාන් ප්‍රනාන්දු මහතා අල්විස් මහතාට උපහාර සමරු තිළිණය ප්‍රදානය කළ අයුරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=aj10090510</link>
    <topic>ජාතික ඉදිකිරීම් සංගමයේ වයඹ ශාඛාවට සිංහ සිමෙන්ති අනුග්‍රහය</topic>
    <author/>
    <content>ජාතික ඉදිකිරීම් සංගමයේ වයඹ ශාඛාවට සිංහ සිමෙන්ති අනුග්‍රහයකොලින් නෙල්සන් මහතා සහ වයඹ ශාඛාවේ එච්. එම්. ජී. හේරත් මහතා.ඉතාල් සිමෙන්ති සමූහයේ සාමාජික සිංහ සිමෙන්ති සමාගම ජාතික ඉදිකිරීම් සංගමයේ වයඹ ශාඛාවට අනුග්‍රහය දක්වයි.ඔවුන්ගේ වාර්ෂික සභා රැස්වීම සිංහ සිමෙන්ති අනුග්‍රහයෙන් පැවැත්විණි. ශ්‍රී ලංකාවේ ඉදිකිරීම් කර්මාන්තයේ ප්‍රධාන ස්ථානයක් හිමිකරගෙන සිටින ජාතික ඉදිකිරීම් සංගමයට මේ ආකාරයෙන් සම්බන්ධ වීමට හැකිවීම ගැන තමා සතුටු වන බව සිංහ සිමෙන්ති සමාගමේ කළමනාකාර අධ්‍යක්ෂ කොලින් නෙල්සන් මහතා පැවැසීය.“මෙය අප නිෂ්පාදනවල ඉහළ තත්ත්වය පිළිගැනීමකට හොඳ උදාහරණයක්. අප සමාගම මෙම සංගමයේ සාමාජිකයන් විසින් විශ්වාසය තබා ඇති සමාගමක් ලෙස දැන් අපට හැඳින්විය හැකිය” යැයි ද නෙල්සන් මහතා කීය. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>05</day>
    </date>
    <link>http://www.silumina.lk/2010/09/05/_art.asp?fn=aw1009051</link>
    <topic>දෙලොවක් අතර වෙසෙන නාමලී</topic>
    <author>මතුගම මහින්ද විජේතිලක</author>
    <content>මාතර රාහුල විද්‍යාලය අසල නිවෙසක පදිංචිව සිටි සුමිත් රාහුල විද්‍යාලයෙන් ම ඉගෙනුම ලැබුවේය. ඔහුගේ පියා දයානන්ද වතු ක්‍ෂේත්‍රයේ ඉහළ රැකියාවක් කළේය. මව සිහිපත් කළ විට හඬා වැළපෙනු මිසක නම සඳහන් නොකරයි. දයානන්ද මිය ගියේ පවුලේ ම හිතවතෙක් වූ හෙක්ටර් ගේ වාහනයේ ගැටීමෙනි. දයානන්ද ගේ මරණයත් සමඟ පැනනැඟුණු ප්‍රශ්න ඉදිරියේ පීඩාවට පත් මව දුම්රියට පැන සියදිවි නසාගත්තාය. සුමිත් ද මරණයට පත් විය. සුමිත් යළි ඉපිද සිටී. ඒ නාමලී නමිනි.මිනිසා ජීවත් වන්නේ දවසේ පැය විසිහතරකි. එයින් අඩක් නින්දට ද නිකරුණේ ද කල් ගෙවයි. ඉතුරු පැය දොළහෙනුත් තමන්ට හෝ අනුන්ට හෝ දෙපාර්ශවයට හෝ වැඩදායක අන්දමින් කටයුතු කරන්නේ කීයෙන් කී දෙනාද? ජීවත්වන කාලයෙන් තුනෙන් දෙකක් ම නිකරුණේ ය. ළමා ළදරු වියත් මහලු වියත් එසේ ම ය. ඉතින් මෙන්න මේ ඉතා ස්වල්ප වූ කාලය තුළ මිනිසා තමන් ගේ යහපත පිණිස ආධ්‍යාත්මීය දියුණුව පිළිබඳ සිතන්නට පවා නොවෙහෙසී ඇතුළතත් ගැටගැසුණු, පිටතත් ගැටගැසුණු මහා පටලැවිල්ලක් තුළ ගැට ලිහාගත නොහැකිව ජීවත් වෙනවා මදිවාට තව තවත් ගැට පටලවාගෙන මානසික අවුල් මැද මරණයට පත්වෙයි.මරණයෙන් සියල්ල කෙළවර වේ යැයි කෙනකු සිතා සිටියහොත් එය මහා මුළාවකි. මිථ්‍යාවකි. සිතින් දැඩිව අල්ලාගෙන ඒ සියල්ලත් සමඟ යළි තවත් අම්බලමක උපදී. මේ එවැනි කතාවකි.නාමලී රජරට උපත ලැබූවද පසුගිය ආත්ම භවයේ සුමිත් නමින් මාතර ඉපිද මුහුණදුන් කරුණු අපේ ගවේෂණයකදී අනාවරණය කළාය. ඒ පිළිබඳ විස්තර පසුගිය ලිපියෙන් අනාවරණය කළෙමු. මේ මාතර ජීවත් වූ තොරතුරු ය. නාමලී ගේ සිරුරට ආවිශ්ට වූ භූතාත්මය ප්‍රකාශ කළ තොරතුරුය.සුමිත් ගේ පවුලේ අය ඇදහූයේ ජේසු සමිඳාණන් ය. ඔවුන් ගියේ මුහුදුකරයේ පිහිටි පල්ලියකටය.ඒ පල්ලිය ඉදිරිපිට ගේට්ටුවේ වම් පස කන්‍යාමරිය තුමියගේ පිළිරුවක් පිහිටුවා තිබුණි. පල්ලියේ ඉදිරිපස විශාල අකුරින් ‘සයුරේ දිලෙන තරුව නමෝ මරියනි” යැයි සඳහන් පුවරුවක් සවි කොට ඇත. මේ පල්ලිය ඉදිරිපසට ගොස් ඒ දෙස බලා සිටින කෙනෙකුගේ දකුණු පසින් මහල් ගොඩනැඟිල්ලක් ඇත. එය ශිෂ්‍යාවන්ගේ නේවාසිකාගාරයකි.සුමිත් ගේ පියා වැවිලි ක්‍ෂේත්‍රයේ වැදගත් රැකියාවක් කළ බව කලින් ද සඳහන් කළෙමු. ඔහු දයානන්ද නමින් හඳුන්වයි. දයානන්දගේ මිත්‍රයකු වූ හෙක්ටර් පවුලේ හිතවතෙකි. මේ භූ®තාත්මය පවසන පරිදි හෙක්ටර් පදවනු ලැබූ සුදුපැහැති මෝටර් රථයේ ගැටී දයානන්ද මිය ගියේය.හෙක්ටර් විසින් උවමනාවෙන් ම මෝටර් රියේ හප්පා තම පියා මරා දමනු ලැබී යැයි සුමිත් තුළ අදහසක් විය. මේ අතර පැන නැඟුණු තත්ත්වය ඉදිරියේ කම්පාවට හා පීඩනයට පත් සුමිත් ගේ මෑණියෝ ද දුම්රියට පැන සිය පණ හානි කැර ගත්තාය. පියා අහිමි වූ සුමිත්ට මව ද අහිමිවීම පිළිබඳ වේදනාවක් හා කෝපයක් හට ගත්තේ ය. හෙක්ටර් සමඟ වෛරයක් ද හට ගත්තේය.මේ සියලු කලබැගෑනි අතර හෙක්ටර් ප්‍රදේශය අතහැර ගොස් පදිංචිය වෙනස් කළේය. එහෙත් රිය අනතුර පිළිබඳ නඩු දිනයට නොවරදවා මාතර උසාවියට පැමිණියේය. වෛරයෙන් හා වේදනාවෙන් පීඩා විඳිමින් සිටි, සුමිත් දිනක් නඩු දිනයට උසාවි පැමිණ සිටි හෙක්ටර්ට පිහියකින් ඇන මරා දැම්මේය.ජීවිතය අවුල් වී ගිය සුමිත් ද කෙසේ හෝ මරණයට පත් වී ඇත. ඔහු මියගියේ කෙසේදැයි භූතාත්මය සඳහන් නොකරයි. එසේ ඇසූ විට හඬා වැළපෙනවා මිස පිළිතුරු දෙන්නේ නැත. අම්මා ගැන අසන විට ද හඬා වැළපී පිළිතුරු දීම මඟහරී.කෙසේ නමුත් මෙසේ මරණයට පත් අයගේ භූතාත්ම අපට හරිහැටි විෂය නොවන පරාසයක් තුළ සිට විවිධ ක්‍රියාකාරකම් කරමින් සිටී. දයානන්ද හෙක්ටර් පිළිබඳ අමනාපයකින් සිටි බව පෙනෙයි.සුමිත් ද තම පියා ගේ මරණයට හෙක්ටර් වගකිවයුතු යැයි සිතා අමනාපයෙන් සිට මළේය. හෙක්ටර් මරා දැමීම පිළිබඳ සුමිත් කෙරෙහි දයානන්ද මහත් ප්‍රසාදයකින් සිටී. හෙක්ටර් මාතර අතහැර ගොස් පදිංචිව සිටි ප්‍රදේශයේම සුමිත් නාමලී නමින් උපත ලැබීම ද විශේෂ සිද්ධියකි. හෙක්ටර්ගෙන් තවදුරටත් පළිගැනීමේ චේතනාවෙන් එසේ උපත ලැබුවා දැයි සිතිය හැකිය.එසේ සිතීමට ඉඩ ඇත්තේ හෙක්ටර් ගේ භූතාත්මය ද ඒ ප්‍රදේශයේ ම සැරිසැරීමය. සුමිත් ගේ මෑණියන්ගේ භූතාත්මය ලේනුන් වාහනය කැරගෙන අවශ්‍ය ස්ථානවලදී පෙනී සිටින බවද සිතාගත හැකිය.දයානන්දගේ භූතාත්මය නාමලී වෙත පැමිණ නාමලීගේ මනසට විධානයන් දෙන බවද නාමලී පවසයි. සමහර අවස්ථාවල මේ තත්ත්වය තමන්ට හිරිහැරයක් යැයි සිතුණු විට “පලයං යන්න මට කරදර නොකර” යැයි මනසින් ම නාමලී තර්ජනය කරයි. එවිට දයානන්ද ගේ භූතාත්මය නිහඬ වන බව ද කෙසේ නමුත් එයා තමන් හා අමනාප නොවන බව ද ඇය පවසයි.නාමලී සිය පෙර භවයේ සහෝදරිය වන නුවන්තිකා දැක ගැන්මට මහත් ආසාවකින් පසුවෙයි. නුවන්තිකා දැන් ජීවත්වන්නේ කොහේදැයි දැනගන්නට නැත.ඇය තවමත් මාතර සමීපව ම ජීවත් වෙනවාද විවාහ වී වෙනත් ප්‍රදේශයක ජීවත්වෙනවාද විය හැකිය. මේ සිද්ධියට සම්බන්ධව දැනට ජීවතුන් අතර සිටින එකම පුද්ගලයා නුවන්තිකා පමණි.මේ සිද්ධිය ගවේෂණය කිරීමේදී බුදුදහමට අනුව ඉතා සියුම් කාරණයක් පැහැදිලි වෙයි. සුමිත් මාතර දී මරණයට පත්වන විට යහපත් මානසිකත්වයකින් පසු නොවන්නට ඇතැයි අපට සිතෙයි. පියා මිය ගියේය. මව මිය ගියාය. මෙයින් අසරණ වූ සුමිත් තුළ පළිගැනීමේ චේතනාවක් හට ගෙන එයින් ම වරදකාරයා යැයි තමන්ට සිතුණු පුද්ගලයා පිහියෙන් ඇන මරා දැම්මේය. කෙනෙකු මරන්නට පටිඝ සිතුවිල්ලක් අවශ්‍යය.ඔහු මරා දැමීමෙන් පසුව සුමිත්ට සිය මව් පිය දෙදෙනා නැවත පහළ වූයේ ද නැත. ඒ අතර මිනීමැරීමේ සිද්ධිය ද සිතේ හොල්මන් කරන්නට ඇත. මේ කාරණා නිසා සුමිත් ගේ මානසිකත්වය අයහපත්ව පවතින්නට ඇතැයි අපට සිතෙයි.ඒ කෙසේ වෙතත් සුමිත් නැවත නාමලී නමින් මනුෂ්‍යාත්ම භාවයක් ලබා ඉපදී සිටී.වෙහෙර විහාර අසූහාර දහසක් ඉදිකළ ධර්මාශෝක අධිරාජයා ද මරණයෙන් පසු තිරිසන් ආත්මයක උපන්නේය.ඊට හේතු වූයේ සියලු කුසල් සිත් යටපත් කැරගෙන අවසාන චුති චිත්තයේ දී අකුසලයක් අරමුණු වීමය. කෙනෙකු මරණයට පත්වන අවසාන මොහොතේ පංච ඉන්ද්‍රියයන් වූ ඇස - කණ- නාසය – දිව - ශරීරය අක්‍රියව ගොස් සය වැනි ඉන්ද්‍රියය වූ මනේන්ද්‍රියය හෙවත් සිත බලවත් වේ. ඒ අවස්ථාවේ දී සිතේ සාමාන්‍යයෙන් පවතින ශක්තියට වඩා සය ගුණයකින් චිත්ත ශක්තිය ප්‍රබල වේ.ඒ සිතට ඈත අතීතයේ, පූර්ව භාවයන්හි පවා තමන් සිදු කළ කුසල අකුසල කර්ම චිත්‍රපටයකින් මෙන් මැවී පෙනෙයි.ඒ නිසා මෙහිදී සුමිත්ට ද එවැනි කුසලකර්මයක් සිහිපත් වී ඇත. නැතහොත් ඔහුට නැවත මනුෂ්‍යාත්මභාවයක් ලැබෙන්නේ නැත.සුමිත් මරණයෙන් පසු එදා මාතර සිටියාට වඩා යහපත් පරිසරයක ප්‍රසන්න ලෙස ඉපිද සිටී.එහෙත් අද නාමලීගේ ශරීරයට බලපෑම් කරන දයානන්දගේ භූතාත්මය ක්‍රියාත්මක වන්නේ දරු ස්නේහය මිශ්‍ර වූ හැඟීමෙනි. තවමත් දයානන්දගේ භූතාත්මයේ මානසිකත්වය පවතින්නේ ක්‍රිස්තියානි සිතුම් පැතුම් සමඟය.මේ ශරීරය පිළිකුල්ය. ගඳය. ක්ෂණයක් පාසා අනිත්‍ය ලෙස වෙනස් වේ. නාමලීගේ ශරීරය ද එසේම ය. එය ද කෙළ - සෙම් - සොටු - මළ - මූත්‍ර පිරි දෙයකි. මෙය අතහැර දිව්‍ය සම්පත් ඇති දිව්‍යාත්මයකට උසස්වීම සඳහා පින් අනුමෝදන් කරන්නට පොරොන්දු වූ විට ඔහු එය ප්‍රතික්ෂේප කළේය. ඒ ඔහුට ඒ ගැන අවබෝධයක් නැති නිසා ය.ඔහු ජයශ්‍රී මහා බෝධිය ළඟ හෝ කතරගම හෝ උපදින්නට කැමැති නැත. ඒ නිසා අප ඔහුට යහපත් පල්ලියකට ගොස් ආගමික කටයුතුවලට අතහිත දී කටයුතු කරන්නැයි යෝජනා කළ විට පපුවේ කුරුසිය ඇඳ සිනා පහළ කරතත් තවමත් නාමලී අතහැර යන්නට කැමැති නැත. ඊට හේතුව බුදුදහමට අනුව උපාදානය හෙවත් දැඩිව අල්ලා ගැනීමයි. මේ සිතේ සියුම් ක්‍රියාකාරිත්වයයි.නාමලී ඉපිද සිටින්නේ බෞද්ධ පවුලක ය. ඇය පවුලේ අය සමඟ පන්සල් යයි. පින්දහම් කරයි. එසේම ඇගේ යටි සිතේ පල්ලියට ගිය සැටිද සටහන්ව ඇත.ඇය දෙවියන් වහන්සේට ද ජේසුතුමන්ට ද කන්නිමරියා තුමියට ද ගරු කරයි. සෑම දෙසැම්බර් මාසයක ම රට තොටේ ක්‍රිස්තු භක්තිකයෝ නත්තලට සැරසෙන විට නාමලීගේ පෙර භව පුරුද්ද ඉස්මතුවී එයි. ඇය ද හොඳ පළපුරුදුකාරියක් සේ නත්තල් ගස් හදයි. ඉටිපහන් දල්වයි. මේ සිතේ සියුම් ක්‍රියාකාරිත්වයයි.මේ භූතාත්මයන් ගේ බලපෑම නිසා නාමලීට දෙලොවක් අතර ජීවත්වෙන්නට සිදුවී ඇත. පවුලේ මව්පිය සහෝදරියන් සමඟ ඇය පන්සල් යයි. බෝධි පූජාවලට සහභාගි වෙයි. ඒ අතර නාමලී වෙත පැමිණ සිටින පෙර භවයේ පියා වන දයානන්ද ගේ ක්‍රියාකාරකම් ද ඇය තුළින් ක්‍රියාත්මක වෙයි. නාමලීගේ නිවසේ මස් මාළු කරවල බිත්තර පුළුටු ව්‍යංජන බැදුම් නිතර සිදු කැරේ.දයානන්ද ජීවත්ව සිටියදී ද මස් මාළු ආදියට වැඩි කැමැත්තක් දැක්වූ පුද්ගලයෙකි.දයානන්ද දැන් පවතින්නේ මේ නිවසේ නිතර උයන පිහින තමන් කැමැති ආහාරපානයන්ගේ් සියුම් කොටස්වලිනි.නාමලීගේ වර්තමාන මව ද මේවාට ගිජුකමක් දක්වයි.මේවා නතර කරන තුරු දයානන්ද ඉවතට යවනු බොරු ය. මේ කරදරයෙන් මිදෙනතුරුවත් එවැනි ආහාර පානවලින් වැළකී නියමිත පිළිවෙත් නිවැරැදිව ඉටු කළොත් නාමලී සුවපත් කළ හැකි වනු ඇත.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aa1009121</link>
    <topic>එජාපය තව තවත් දෙදරයි</topic>
    <author>චන්දන බණ්ඩාර</author>
    <content>ව්‍යවස්ථා සංශෝධනය සම්මතවීමෙන් පසුජ්‍යෙෂ්ඨයෝ කලබල වෙතිචන්දන බණ්ඩාරඑක්සත් ජාතික පක්ෂයේ තවත් දැවැන්ත කැරැල්ලක් හටගෙන ඇති බවත් ලබන සතිය වන විට එය පාර්ලිමේන්තුව හා ඉන් පිටතදීත් ප්‍රදර්ශනය වනු ඇති බවත් එම පක්ෂයේ අභ්‍යන්තර ආරංචි මාර්ග අනාවරණය කරයි.18 වැනි ව්‍යවස්ථා සංශෝධනය පාර්ලිමේන්තුවට ඉදිරිපත් කළ අවස්ථාවේ එ.ජා.ප.ය ක්‍රියාකළ ආකාරය දැඩි දෝෂ දර්ශනයට ලක්කරන එම පක්ෂයේ මන්ත්‍රීවරුන් පිරිසක් ස්වාධීන මන්ත්‍රීවරුන් ලෙස ක්‍රියා කරන බවටත් අනතුරු හඟවා ඇත. එ.ජා.ප.යේ අභ්‍යන්තර අර්බුදය කඩිනමින් නොවිසඳුවොත් සියලු තනතුරු හා වගකීම්වලින් ඉවත් වන බවට තවත් මන්ත්‍රීවරුන් 28 දෙනකු පවසා තිබේ.මේ සම්බන්ධයෙන් ඉදිරි සතිය මුලදී රනිල් වික්‍රමසිංහ මහතා සමඟ විශේෂ සාකච්ඡාවක් පවත්වන බවත් ඒ අනුව කඩිනමින් තීරණයක් ගන්නා බවත් එම මන්ත්‍රීවරු පවසති.එ.ජා.ප. නායකයාට පක්ෂව හා විපක්ෂව දැනටමත් එම පක්ෂයේ තියුණු බෙදීමක් හටගෙන ඇති අතර එම දෙපාර්ශ්වය අතර පවතින ගැටුම් හා මතභේද ඉදිරි සතියේදී වඩාත් උග්‍ර තත්ත්වයකට පත්වී එ.ජා.ප.යේ දැවැන්ත දෙදරා යෑමක් සිදුවනු ඇති බවටත් දේශපාලන ආරංචි මාර්ගවලින් පැවසෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aa1009122</link>
    <topic>රටේ හෙට ගැන කියන අට</topic>
    <author>කේ.සී.ජේ.රත්නායක</author>
    <content>ප්‍රවීණ ඡ්‍යොතිෂවේදී සුමනදාස අබේගුණවර්ධන මහතා 08 ගැන රහසක් කියයිකේ.සී.ජේ.රත්නායකශ්‍රී ලංකා දේශපාලනයේ විජයග්‍රහණයත් සමඟ ඡ්‍යොතිෂමය හා අංක විද්‍යාව අනුව අංක 08 සුවිශේෂී සබඳතාවක් පවත්වන බව ප්‍රවීණ ඡ්‍යොතිෂවේදී සුමනදාස අබේගුණවර්ධන මහතා පෙන්වා දෙයි. ශ්‍රී ලංකා කේන්ද්‍රයේ කුම්භ රාශියේ පිහිටීම අනුව අංක 08 මුල්කොට ගත් සිදුවීම් මහත් භාග්‍යයකට මුල පුරන බවත් එය මහින්ද රාජපක්ෂ ජනාධිපතිතුමාගේ විජයග්‍රාහී අංකය වන බවත් ඔහු තවදුරටත් පෙන්වා දෙයි. සුමනදාස අබේගුණවර්ධන මහතා සිළුමිණට කළ විශේෂ හෙළිදරව්ව අනුව 18 වැනි ව්‍යවස්ථා සංශෝධනය සඳහා පාර්ලිමේන්තුවේ ඡන්ද විමසීම පැවැත්වූයේ සැප්තැම්බර් 08 දාය.ඊට පක්ෂව ඡන්ද 161 ක් ලැබුණු අතර විපක්ෂව ලැබුණේ ඡන්ද 17කි. මේ සංඛ්‍යා දෙකෙහිම එකතුව 08 ය. පක්ෂව හා විපක්ෂව ලැබෙන ඡන්ද ගණන කිසිසේත්ම කලින් කියා සකස් කර ගත නොහැකි බවත් මේ සිදුවීමෙන් ඡ්‍යොතිෂය හා අංක විද්‍යාවේ පුදුමාකාර බව මනාව පෙන්නුම් කළ බවත් ඒ මහතා කීය. මහින්ද රාජපක්ෂ ජනාධිපතිතුමාගේ හා රටේ විජයග්‍රහණයත් සමඟ අංක සම්බන්ධ වූ ආකාරය පිළිබඳව සුමනදාස අබේගුණවර්ධන මහතා තවත් නිදසුන් ගණනාවක් පෙන්වා දෙයි.ඒ අනුව තිස් වසරක ත්‍රස්තවාදය ශ්‍රී ලංකා රණවිරුවන් විසින් පරාජයට පත්කරනු ලැබීමේ සුබ පණිවුඩය අසා ජනාධිපතිතුමා ශ්‍රී ලංකා ධරණී තලය සිපගෙන ඊට වැඳ නමස්කාර කෙළේ මැයි 17 දාය. මෙහි එකතුවද අංක 08 ය. ජෝර්දානයේ නිල සංචාරයක යෙදීමෙන් අනතුරුව මවුබිමට පැමිණි ජනාධිපතිතුමා කටුනායක ගුවන්තොටුපළේ දී ගුවන් යානයෙන් බැස ගත් විගසම කෙළේ ලක් පොළොවට වැඳ නමස්කාර කිරීමය.අංක 08 ශ්‍රී ලංකා දේශපාලන ඉතිහාසයේ මහත් පෙරළි රැසකට මුල පුරමින් මහින්ද රාජපක්ෂ ජනාධිපතිතුමාගේ විජයග්‍රාහී දිනය බවට පත් වෙමින් මවුබිමේ අභිවෘද්ධියට හේතුªවූ බව සුමනදාස අබේගුණවර්ධන මහතා තවත් නිදසුන් ගණනාවක් ඔස්සේ කරුණු තහවුරු කරයි. ඔහු සිළුමිණට කළ විශේෂ අනාවරණය මෙසේය.ජනාධිපතිතුමාගේත් රටේ හා ජනතාවගේත් මහා වාසනා බලය හේතු කොට ගෙන එතුමාවත් නොහිතපු ආකාරයෙන් එතුමා ඉදිරිපත් වූ පළමු වැනි ජනාධිපතිවරණය පැවැත්වූයේ එතුමාගේ වාසනාවන්ත අංකය වන 2005 නොවැම්බර් 17 වන දිනය. 17 යනු එකතුව 08ය. ඉන් අනතුරුව එතුමාගේ දෙවැනි ජනාධිපතිවරණයට නාමයෝජනා ඉදිරිපත් කිරීමට තිබුණේ 2009 දෙසැම්බර් මස 17 දාය.රටේත්, ජනතාවගේත් වාසනාවට, 17 එකතුව එතුමාගේ ශුභ අංකය වන 08 ලැබී ඇත.පසුගිය ජනාධිපතිවරණ පැවැත්වූයේ 26 දාය. එහි එකතුවද එතුමාගේ වාසනාවන්ත අංකය වන 08ය. පසුගිය මැතිවරණය පැවැත්වූයේ 2010 අප්‍රේල් 08ය. එදිනත් 08 ලැබී ඇත.මෙම ව්‍යවස්ථා සංශෝධන දිනය යෙදී තිබුණේ සැප්තැම්බර් 08 දා වන අතර එම ව්‍යවස්ථා සංශෝධනයට ලැබී ඇති වැඩි ඡන්ද ගණන 161කි. මෙය කලින් කියා සකස් කරගත් දෙයක් නොවේ. 161 යනු එහි එකතුව ද 08 වේ.ඉන් අනතුරුව මෙම ව්‍යවස්ථා සංශෝධනයට විරුද්ධව ලැබුණේ ඡන්ද 17කි. එයද කලින් කියා සකස් කරගත් දෙයක් නොවේ. එයත් රටේ දියුණුවටත්, ජනතාවගේ වාසනාවට සකස් වූ දෙයකි. ඡ්‍යොතිෂය අනුවත්, අංක විද්‍යාව අනුවත් අංක 08 ආරම්භ කරන ලද කටයුත්ත 100% සාර්ථක වේ.මෙය පුදුමාකාර දෙයකි. ශ්‍රී ලංකාවාසී ජනතාවගේත්, අපේ රටේත්, රාජ්‍ය නායකතුමාගේත් වාසනාව හේතු කොට ගෙන සිදු වූ දෙයකි. මේ අනුව ජනාධිපතිතුමාගේ බලාපොරොත්තුවක් වන, රටේ ජනතාවගේ බලාපොරොත්තුවක් වන ශ්‍රී ලංකාව දකුණු ආසියාවේ ආශ්චර්යය වන බවට මේ අවස්ථාවද ශුභ පෙරනිමිත්තකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aa1009125</link>
    <topic>වසර 26කට පසුව ලෝක බොදු සමුළුව ශ්‍රී ලංකාවේ</topic>
    <author>රමණී සුබසිංහ</author>
    <content>රමණී සුබසිංහදශක තුනක් තිස්සේ ශ්‍රී ලංකාව පුරා පැවැති දුර්දාන්ත කාලපරිච්ඡේදය නිමා කොට රටට සාමය හා ස්ථාවරත්වය ගෙනදෙමින් සෞභාග්‍යය උදාකර දුන් ආදර්ශවත් බෞද්ධ නායකයා ලෙස මහින්ද රාජපක්ෂ ජනාධිපතිතුමා වෙත පිදෙන විශේෂ උපහාරයක් ලෙස එතුමන් විශේෂ ඇගයීමකට ලක් කිරීමට ලෝක බෞද්ධ සම්මේලන මූලස්ථානයේ විධායක කමිටුව තීරණය කොට තිබේ.ඒ අනුව ලෝක බෞද්ධ සම්මේලනයේ 60 වැනි සංවත්සරය සහ 25 වැනි සමුළුව නොවැම්බර් මස 14 දා සිට 17 දා දක්වා ශ්‍රීී ලංකාවේ පැවැත්වීමට කටයුතු යොදා ඇත. ලෝක බෞද්ධ සම්මේලනයේ මහ සමුළුවක් මෙරට පැවැත්වීමට තීරණය කොට තිබෙන්නේ වසර 26කට පසුව වීම විශේෂත්වයකි.රටවල් 41ක කලාපීය මධ්‍යස්ථාන 164ක් නියෝජනය කරමින් 600 පමණ නියෝජිත පිරිසක් මේ සම්මේලනයට සහභාගි වීමට නියමිත අතර “බුදු දහම ඇසුරින් සංහිඳියාව“ මෙවර සමුළුවේ තේමාව ලෙස නම් කොට තිබේ. ඒ ආශ්‍රිත සමාජ, ආර්ථික, සංස්කෘතික, ඓතිහාසික, පාරිසරික සහ බෞද්ධ අධ්‍යාපන දර්ශනය පිළිබඳව මෙහිදී සාකච්ඡා කැරෙන අතර අන්තර්ජාතික ව්‍යාපාරික සංසදයක් පිහිටුවීම සහ බුදුදහමේ චිරස්ථිතියට ඉවහල් වන වැදගත් යෝජනා දෙකක් සම්මත කර ගැනීමට ද අපේක්ෂා කැරේ.මේ සමුළුව සඳහා සමුළු නියෝජිතයින්, නිරීක්ෂකයන්, ආරාධිත අමුත්තන්, බෞද්ධ සංවිධාන නියෝජිතයන් සහ දහම් පාසල් සිසුන් ඇතුළුව 3000ක පමණ පිරිසක් සහභාගි වෙති. මෙවර ජගත් මහා බොදු සමුළුව සහ සංවත්සරය සංවිධානය කරන කමිටුවේ සභාපති ලෙස ක්‍රියා කරනුයේ සමස්ත ලංකා බෞද්ධ මහා සම්මේලනයේ සභාපති ජගත් සුමතිපාල මහතාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aa1009126</link>
    <topic>රට පුරා කුඹුරු එක යායට අස්වද්දයි</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහවසර 30කට පසු මෙවර මහ කන්නයේදී මෙරට ගම් නියම්ගම්වල සියලුම කුඹුරුවල වී වගා කරන බවත් මේ අනුව උතුරු නැඟෙනහිර පළාත්වල පමණක් යුද්ධය නිසා පුරන්වී තිබුණු කුඹුරු අක්කර එක්ලක්ෂ පනස් දහසක් අලුතින් මෙවර මහ කන්නයේදී අස්වද්දන බවත් කෘෂිකර්ම ඇමැති මහින්ද යාපා අබේවර්ධන මහතා පවසයි.”අපි වවමු රට නඟමු”, “උතුරු වසන්තය”, “නැඟෙනහිර උදානය’ යන වැඩපිළිවෙළ අනුව මහින්ද රාජපක්ෂ ජනාධිපතිතුමාගේත්, බැසිල් රාජපක්ෂ ඇමැතිතුමාගේත් උපදෙස් අනුව මෙම වැඩ පිළිවෙළ ක්‍රියාවට නැංවී තිබේ.මෙවර යල කන්නයේදී වාර්තාගත වී අස්වැන්නක් ලැබෙමින් පවතින බවත් ඉදිරියේදී මාස 6ක් සඳහා වී මෙරට ආරක්ෂිත තොග ලෙස පවත්වාගන්නා බවත් ඒ අනුව වී හා සහල් මිල පාලනය කිරීමට කටයුතුª කරන බවත් ඇමැතිවරයා පවසයි.රසායනික පොහොර ගබඩාකර තබාගැනීමේදී සියයට 75ක් පමණ වාෂ්ප වී හා දියවී යාමේ ප්‍රශ්නයක් ඇති බවත් ඒ අනුව ඉදිරියේදී කාබනික පොහොර පාවිච්චි කිරීමට ජනතාව දිරිමත් කරන බවත් ඇමැතිවරයා පවසයි.පාරම්පරික වී කිලෝවක් රුපියල් 60 කට මිලදී ගැනීමේ වැඩ සටහනක් ද දැනට රජය ආරම්භ කර තිබේ. ඒ යටතේ වී කිලෝ 180000ක් මිලදී ගැනීමට ඉදිරි වෙළෙඳ ගිවිසුම් අස්සන් කර ඇත. මාසිකව සාම්ප්‍රදායික වී කිලෝ 6000ක් පිටරට යවන බවත් ඉදිරියේදී ආරක්ෂිත වී තොග මෙරට ගබඩා කරනවා හැරෙන්නට හාල් හෝ වී පිටරට පටවන්නේ නැති බවත් පිටරටින් හාල් ගේන්නේ නැති බවත් කෘෂිකර්ම ඇමැති මහින්ද යාපා අබේවර්ධන මහතා සිළුමිණට කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aa1009123</link>
    <topic>දුම්රියෙන් යන්න ඉලෙක්ට්‍රොනික් කාඩ්පතක්</topic>
    <author>තාරක වික්‍රමසේකර</author>
    <content>තාරක වික්‍රමසේකරදුම්රිය මඟීන්ගේ පහසුව තකා ප්‍රවේශ පත්‍රය වෙනුවට විශේෂ ඉලෙක්ට්‍රොනික ගමන් කාඩ්පතක් හඳුන්වා දීමට දුම්රිය දෙපාර්තමේන්තුව පියවර ගෙන ඇත. මෙය ප්‍රධාන දුම්රිය ස්ථානවලින් මෙන්ම ඉදිරියේදී තෝරාගනු ලබන ජංගම දුරකතන කාඩ්පත් අලෙවි සල් ඇතුළු වෙළෙඳසල් රැසකින් ලබාගැනීමට හැකිවනු ඇතැයි දුම්රිය වාණිජ අධිකාරි විජය සමරසිංහ මහතා පවසයි.එම කාඩ්පත දුම්රියකට නැඟීමට පෙර අවශ්‍ය ගමනාන්තය තෝරාගෙන දුම්රිය ස්ථානයේ ඇති පරිගණක යන්ත්‍රයේ සක්‍රිය කළ යුතුය. එවිට අදාළ ගාස්තුව අඩු වී ශේෂය ද පෙන්නුම් කෙරේ.ටිකට් පරීක්ෂකවරුන්ට ඕනෑම මොහොතක ක්‍රෙඩිට් කාඩ්පතක් පරීක්ෂා කරන අයුරින් එහි ශේෂය ඇතුළු කාඩ්පතේ විස්තර සියල්ල ඕනෑම මොහොතකදී පරීක්ෂා කර බැලිය හැකිය.මෙම කාඩ්පත් භාවිතය ඇරැඹීමත් සමඟ දැනට දුම්රිය ස්ථානවල පවතින ප්‍රවේශපත්‍ර ලබා ගැනීමේ දිගු පෝලිම් ද නතරවනු ඇතැයි විජය සමරසිංහ මහතා කීය. මෙම කාඩ්පතක් සක්‍රිය කළ පළමු දිනයේ සිට මාස තුනක කාලයක් වලංගු වන අතර කාඩ් පත භාවිතා කිරීමට ඉතා සරල ක්‍රියාදාමයක් හඳුන්වා දෙන බවද ඔහු කීය. එසේම යාල්දේවී දුම්රියේ ආසන ද ‘මොබිටෙල්’ ජංගම දුරකතනවලින් වෙන් කිරීමේ පහසුකම් ද ඉදිරියේදී ලබාදීමට කටයුතු යොදා ඇතැයි ද ඔහු කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aa1009127</link>
    <topic>මෙගා ටෙලි 250න් නවතී</topic>
    <author>ඉන්දික පොල්කොටුව</author>
    <content>ඉන්දික පොල්කොටුවරූපවාහිනී නාළිකා මඟින් විකාශනය කරන මාලා නාටක (මෙගා ටෙලි නාට්‍ය) කොටස් ප්‍රමාණය දෙසිය පණහ ඉක්මවා විකාශය කිරීම ලබන මස සිට තහනම් කිරීමට පියවර ගෙන ඇති බව ජනමාධ්‍ය ඇමැති කෙහෙළිය රඹුක්වැල්ල මහතා පවසයි.ඇතැම් මෙගා ටෙලි නාට්‍ය කොටස් පන්සියය පවා ඉක්මවා විකාශය කැරෙන බව සඳහන් කළ ඇමැතිවරයා මෙය රූපවාහිනී ටෙලි නාට්‍ය කලාවට බලවත් තර්ජනයක් වී ඇතැයි ද කීය. මේ අතර ඉදිරියේදී මෙගා ටෙලි නාට්‍ය විකාශය අවම කිරීමට ද අමාත්‍යවරයා උපදෙස් දී ඇත.ජාතික රූපවාහිනිය මේ වනවිටත් කිසිදු මෙගා ටෙලි නාට්‍යයක් විකාශය නොකරන බව සඳහන් කළ ඇමැතිවරයා ස්වාධීන රූපවාහිනියේ මෙගා ටෙලිනාට්‍ය තුනක් විකාශය වන බවත් එය ලබන මාසයේ සිට දෙක දක්වා අඩු කිරීමට උපදෙස් දී ඇතැයි ද පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aa1009124</link>
    <topic>බොරු සරණාගතයින්ට කැනඩාවෙන් රතු එළියක්</topic>
    <author>දයා ඩී.ෆොන්සේකා</author>
    <content>දයා ඩී.ෆොන්සේකාමේ වන විට දෙමළ ජනතාවට ශ්‍රී ලංකාවේ කිසිදු හිරිහැරයක් නැති නිසා ඔවුන් සඳහා සරණාගත රැකවරණ සැලසීමේ අවශ්‍යතාවක් නැති බැව් කැනඩා අධිකරණය ප්‍රකාශ කරයි.ශන්දීන් වඩිවේල් නම් 24 හැවිරිදි තරුණයකු ගේ දේශපාලන රැකවරණ ඉල්ලීම් ප්‍රතික්ෂේප කරමින් කැනඩා අධිකරණයේ විනිසුරු රසල් සිත් එසේ ප්‍රකාශ කොට ඇත.මේ අධිකරණ තීන්දුවත් සමඟම කැනඩාවේ දෙමළ සරණාගත ගැටලුව හා දේශපාලන රැකවරණ පැතීමේ කටයුතු වෙනස් අතකට හැරෙනු ඇතැයි එරට සංක්‍රමණිකයන් පිළිබඳව කටයුතු කරන නීතිවේදියකු වන ගයිම් මාන්ත් පවසා ඇත. මේ සමඟම මෑතකදී කැනඩාවට පලා ගොස් රැකවරණ පැතූ එල්.ටී.ටී.ඊ. ත්‍රස්තවාදීන් 492ට නැවත ශ්‍රී ලංකාවට පැමිණීමට සිදුවනු ඇති බවටත් විශ්වාස කෙරේ. කැනඩා ෆෙඩරල් අධිකරණයේ තීරණය මත අදාළ දේශපාලන රැකවරණ ඉල්ලා සිටි පුද්ගලයා ශ්‍රී ලංකාවට හරවා යවන ලෙසද නියෝග කොට තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aa1009128</link>
    <topic>ජාත්‍යන්තර පොත් ප්‍රදර්ශනය සැප්තැම්බර් 18 - 26 දක්වා කොළඹ දී</topic>
    <author/>
    <content>ශ්‍රී ලංකා පොත් ප්‍රකාශකයන්ගේ සංගමය සංවිධානය කරන 12 වන කොළඹ ජාත්‍යන්තර පොත් ප්‍රදර්ශනය සැප්තැම්බර් මස 18 වන දින සිට 26 වන දින දක්වා කොළඹ බණ්ඩාරනායක සම්මන්ත්‍රණශාලා පරිශ්‍රයේ හා සිරිමාවෝ බණ්ඩාරනායක ප්‍රදර්ශන මධ්‍යස්ථානයේදී පැවැත්වේ.අලෙවි කුටි 420 කින් සමන්විත වන මෙම දැවැන්ත පොත් ප්‍රදර්ශනය නියෝජනය කරන පොත් ප්‍රකාශන ආයතන ප්‍රමාණය 210 කි. විවිධ භාෂා වලින් රචිත දස දහස් ගණනක් පොත පත ප්‍රදර්ශනය කෙරෙන කොළඹ ජාත්‍යන්තර පොත් ප්‍රදර්ශනය දකුණු ආසියාවේ පවත්වන විශාලතම පොත් ප්‍රදර්ශන අතුරින් එකක් ලෙස ද සැලකේ.දිනපතා පවත්වන පොත් දොරට වැඩීමේ උත්සව හා සංස්කෘතික ප්‍රදර්ශන ඇතුළු විවිධ විශේෂාංගයන්ගෙන් ද කොළඹ ජාත්‍යන්තර පොත් ප්‍රදර්ශනය අලංකාරවත් වන බව සංවිධායකයන් ප්‍රකාශ කර සිටිති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aa1009129</link>
    <topic>වී මිලදී ගන්න රු. කෝටි 600ක් දෙයි දැනටම වී මෙට්‍රික් ටොන් 40000ක් අරන්</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහයල කන්නයේ වී මිලදී ගැනීම පිණිස රුපියල් කෝටි 600 ක මුදලක් රජය වෙන්කර ඇති බවද එම මුදලින් මේ වන විට වී මෙට්‍රික් ටොන් 40000ක් පමණ මිලදී ගෙන ඇති බවද වී අලෙවි මණ්ඩලයේ සභාපති කේ.බී.ජයසිංහ මහතා පවසයි.මීට අමතරව මෙරට ප්‍රථම වරට වී අලෙවි මණ්ඩලය මඟින් මහවැලි කලාපවලදී සෝයා බෝංචි මිලදී ගැනීම පසුගිය සතියෙ ආරම්භ කළ බවද ජයසිංහ මහතා පවසයි. මේ වන විට වැඩියෙන්ම වී මිලදී ගෙන ඇත්තේ අම්පාර දිස්ත්‍රික්කයෙනි.ඒ ප්‍රමාණය මෙට්‍රික් ටොන් 14000කි. මේ අතර අවුරුදු 30කට පසු වී මෙට්‍රික් ටොන් 300 ක් කිලිනොච්චියෙන් මිලදී ගත් බවද ජයසිංහ මහතා පෙන්වා දෙයි.මේ අතර දැනටමත් මොනරාගල, අම්පාර, අනුරාධපුරය, පොලොන්නරුව, කුරුණෑගල, හම්බන්තොට, පුත්තලම යන ප්‍රදේශවල වී මිලදී ගැනීම මේ දිනවල සාර්ථකව සිදුවෙන බවද වී අලෙවි මණ්ඩලයේ නිලධාරීහු පවසති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aa10091210</link>
    <topic>ජාත්‍යන්තර බෞද්ධ චිත්‍රපට උළෙලක්</topic>
    <author/>
    <content>බුදුරජාණන් වහන්සේ සම්බුද්ධත්වයට පත්ව වසර 2600 ක් සපිරීම නිමිත්තෙන් ජාත්‍යන්තර බෞද්ධ චිත්‍රපට උළෙලක් පැවැත්වීමට කටයුතු කරන බව ජාතික චිත්‍රපට සංස්ථාවේ සභාපති කුමාර් අබේසිංහ මහතා ශ්‍රී ලංකා ජාතික චිත්‍රපට සංස්ථාවේ නව සිනමා ශාලාවේදී පැවති මාධ්‍ය සාකච්ඡාවේදී පැවසීය.මෙම උළෙලේ සංවිධාන කටයුතු ශ්‍රී ලංකා ජාතික චිත්‍රපට සංස්ථාව, ආසියා ආලෝක පදනම හා බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පදනම ඒකාබද්ධව සිදු කෙරෙනු ඇත.මේ සඳහා දේශීය හා විදේශීය බෞද්ධ චිත්‍රපට 200 ක් පමණ ප්‍රදර්ශනය කිරීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=ab1009121</link>
    <topic>ව්‍යවස්ථා සංශෝධනයේ ප්‍රධාන අරමුණ ජනතා පරමාධිපත්‍යය සවිබල ගැන්වීමයි</topic>
    <author>ආර්ථික සංවර්ධන අමාත්‍ය බැසිල් රාජපක්ෂ</author>
    <content>ආර්ථික සංවර්ධන අමාත්‍ය බැසිල් රාජපක්ෂදහඅට වැනි ආණ්ඩුක්‍රම ව්‍යවස්ථා සංශෝධන පනත් කෙටුම්පත පිළිබඳ පාර්ලිමේන්තුවේදී ඉකුත් 08 වැනිදා පැවැති විවාදයේදී ආර්ථික සංවර්ධන අමාත්‍ය බැසිල් රාජපක්ෂ මහතා කරන ලද කථාව ඇසුරෙන් මෙම ලිපිය සකස් වී ඇත.මෙම අවස්ථාව මම හිතන්නේ ලක් ඉතිහාසයේ පමණක් නොවෙයි, ප්‍රජාතන්ත්‍රවාදී රටක ඉතිහාසයේ ඓතිහාසිකම දිනයක් වනවා නොඅනුමානයි කියලායි. මොකද, සමානුපාතික ඡන්ද ක්‍රමයක් තුළ රජයකට, පක්ෂයට, සන්ධානයකට තුනෙන් දෙකක බහුතරයක් ලැබෙන ඒ ඓතිහාසික දිනය අදයි. පළමුවෙන්ම දහඅට වැනි ආණ්ඩුක්‍රම ව්‍යවස්ථා සංශෝධනයේ අරමුණු මොනවාද කියන එක පැහැදිලි කළ යුතුය. ප්‍රධාන වශයෙන් අරමුණු 12 ක් මෙයින් ළඟා කර ගන්න බලාපොරොත්තු වෙනවා. ව්‍යවස්ථා සංශෝධනයේ පළමු අරමුණ වන්නේ, ජනතාවගේ පරමාධිපත්‍ය ක්‍රියාත්මක කිරීම සඳහා යම් බාධාවක් තිබෙනවා නම් ඒ බාධාවන් ප්‍රථමයෙන්ම ඉවත් කිරීමය.ආණ්ඩු ක්‍රම ව්‍යවස්ථාවේ තුන් වැනි වගන්තියේ සඳහන් වන්නේ “ශ්‍රී ලංකා ජනරජයේ පරමාධිපත්‍ය ජනතාව කෙරෙහි පිහිටා ඇත්තේ ය” කියලා. මේ ජනතා පරමාධිපත්‍ය ක්‍රියාත්මක කළ යුතු හා භුක්ති විඳීම සිදු වන්නේ කොහොමද කියන එක ආණ්ඩු ක්‍රම ව්‍යවස්ථාවේ 4 වැනි ඡේදයේ සඳහන් වනවා. එහි ජනතාවගේ මූලික ව්‍යවස්ථාදායක බලය ක්‍රියාත්මක කරන්නේ ජනතාව විසින් තෝරා පත්කර ගත්තු මන්ත්‍රීවරුන්ගෙන් සමන්විත මේ උත්තරීතර පාර්ලිමේන්තුව තුළිනුයි. ජනමත විචාරණයක් පවත්වන වේලාවේදී ඒ උත්තරීතර ජනතා පරමාධිපත්‍ය ක්‍රියාත්මක වන්නේ ජනතාව විසින්ම ඡන්දය දීමෙනුයි. ඊළඟට තිබෙනවා, රටේ ආරක්ෂාව ඇතුළුව ජනතාවගේ විධායක බලය ජනතාව විසින් ක්‍රියාත්මක කරන්නේ ජනතාව විසින් තෝරා පත් කරනු ලබන ජනාධිපතිවරයකුගේ මාර්ගයෙන් ය කියලා.ඒ වාගේම ජනතාවගේ අධිකරණ බලය ක්‍රියාත්මක කරන්නේ ආණ්ඩුක්‍රම ව්‍යවස්ථාවෙන් ඇති කොට පිහිටුවන ලද හෝ ආණ්ඩුක්‍රම ව්‍යවස්ථාවෙන් පිළිගන්නා ලද නැතහොත් වෙනත් යම් නීතියකින් ඇති කොට පිහිටු වන ලද අධිකරණ, විනිශ්චය අධිකාර සහ වෙනත් ආයතන මඟිනුයි. ඒක මේ පාර්ලිමේන්තුව විසින් ක්‍රියාත්මක කළ යුතුව තිබෙනවා.එහෙම නම් අද මේ ජනතාවගේ විධායක බලය ක්‍රියාත්මක කිරීම සඳහා -ජනතාවගේ පරමාධිපත්‍ය ක්‍රියාත්මක වීම සඳහා- බාධාවක් තිබෙනවා නම් ඒ බාධාව ඉවත් කිරීම මේ පාර්ලිමේන්තුවේ ජනතා නියෝජිතයන් හැටියට අපේ වගකීමක් වනවා. ඒ පරමාධිපත්‍ය අකුරටම ක්‍රියාත්මක කරන්න දැනට බාධාවක්ව තිබෙන්නේ මේ ව්‍යවස්ථාවේ 31 (2) සහ 92 (ඇ) වගන්තියි. ඒවා ඉවත් කිරීම මඟින් ජනතා පරමාධිපත්‍ය අකුරටම ක්‍රියාත්මක කරන්න බලාපොරොත්තු වනවා. මේ තුළින් අද ජනතාවට ඕනෑම කෙනෙකුට තමන්ගේ කැමැත්තෙන් විධායක බලය දෙන්න පුළුවන්.ජනාධිපතිවරයා වශයෙන් තෝරා පත් කර ගැනීමට නුසුදුසුකම් කිහිපයක් තිබෙනවා. එකේ වැදගත්ම නුසුදුසුකමක් හැටියට කියලා තිබෙන්නේ ජනතාව විසින් දෙවරක් ජනාධිපති ධුරයට තෝරා පත් කර ගෙන තිබීමයි. මේක ජනතාවට කරන සරදමක්. යම් කිසි කෙනකු ජනතාව ප්‍රතික්ෂේප කළා නම් -වරක් දෙවරක්, තුන් වරක් නොවෙයි සිය වාරයක් ප්‍රතික්ෂේප කළා නම්- ඔහුට නැවත නැවතත් ඉල්ලන්න පුළුවන්. නමුත් ජනතාව දෙවරක් තෝරා ගැනීම ම නුසුදුසුකමක් කරලා තිබෙනවා.එහෙම නම් ඒක ජනතාවගේ පරමාධිපත්‍යයට බාධාවක් නොවෙයි ද? අන්න ඒ බාධාව තමයි අපි පළමුවෙන්ම ඉවත් කරලා තිබෙන්නේ. දෙවනුව අපි කරන්නේ මහින්ද චින්තන ඉදිරි දැක්මේ සඳහන් කරපු විධියට ජනාධිපතිවරයාගේ පාර්ලිමේන්තුවට වගකීමේ බලය බලවත් කරන එකයි. මහින්ද චින්තන ඉදිරි දැක්මෙන් කිව්වා, තවදුරටත් මේක ශක්තිමත් කිරීම සඳහා එතුමා පාර්ලිමේන්තුවට එන විධියට කටයුතු කරනවා කියලා.මහින්ද චින්තන ඉදිරි දැක්ම පොතේ 52 වැනි පිටුවේ මෙසේ සඳහන් වනවා. “එමෙන්ම, ජනාධිපතිවරයා පාර්ලිමේන්තුවේ සැසිවලට සහභාගි වෙමින් ජනාධිපති ධූරය හා පාර්ලිමේන්තුව අතර සහජීවනය ශක්තිමත් කරමි.” මෙන්න මේ සඳහා සංශෝධනය ගෙන ඒම අපේ දෙවැනි අරමුණයි. ඒ අතර ආණ්ඩුක්‍රම ව්‍යවස්ථාවේ 42 වන ව්‍යවස්ථාවෙන් මොකක්ද කියන්නේ? එයට අනුව ජනාධිපතිවරයාගේ වගකීම කුමක් ද? එහි මෙන්න මෙහෙම සඳහන් වනවා.“ආණ්ඩුක්‍රම ව්‍යවස්ථාව යටතේ ද මහජන ආරක්ෂාව සම්බන්ධයෙන් තත්කාලයේ බලපවත්වන නීතිය ඇතුළු වෙනත් යම් ලිඛිත නීතියක් යටතේ ද ස්වකීය බලතල, කාර්ය සහ කර්තව්‍ය යථා පරිදි ක්‍රියාත්මක කිරීම සහ යථා පරිදි ඉටු කිරීම සම්බන්ධයෙන් ජනාධිපතිවරයා පාර්ලිමේන්තුවට වගකිව යුත්තේ ය.” ජනාධිපතිතුමා මේ උත්තරීතර පාර්ලිමේන්තුවට වග කියනවා. ඒ වගකීම තවත් බලගතු කරන්න තමයි ජනාධිපතිතුමා මේ පාර්ලිමේන්තුවට පැමිණිම අනිවාර්ය කරලා දහඅට වන ආණ්ඩුක්‍රම ව්‍යවස්ථා සංශෝධනයට ඇතුළු කරලා තිබෙන්නේ.අනික් අරමුණ තමයි, දහහත් වන ආණ්ඩුක්‍රම ව්‍යවස්ථා සංශෝධනයේ තිබෙන ගැටලු විසඳීම. දහහත් වන ආණ්ඩුක්‍රම ව්‍යවස්ථා සංශෝධනය අවුරුදු නවයක් තිස්සේ ක්‍රියාත්මක වුණා.මේ රටේ හැම කෙනෙක්ම දන්නවා ඉන් ඇති වුණු අර්බුද ගැන. ආණ්ඩු පක්ෂයේ පමණක් නොවෙයි, එදා එක්සත් ජාතික පක්ෂය ඇතුළු ඔබතුමන්ලා ආණ්ඩු පක්ෂය පැත්තේ ඉන්න කොට ඒ පක්ෂයත් මේ අර්බුදවලට මුහුණ දුන්නා. මේ අවුරුදු නවයෙන් වැඩි කාලයක් දහහත් වන ආණ්ඩුක්‍රම ව්‍යවස්ථා සංශෝධනය ක්‍රියාත්මක කරන්න බැරිවයි සිටියේ. ඒ සඳහා ඩිව් ගුණසේකර අමාත්‍යතුමාගේ සභාපතිත්වයෙන් දහහත් වන ආණ්ඩුක්‍රම ව්‍යවස්ථා සංශෝධනය ක්‍රියාත්මක කිරීම විමර්ශනය කිරීම සඳහා වන විශේෂ කාරක සභාවක් පත් කළා.ඒ හැම අවස්ථාවකදීම පෙනුණා, දහහත් වන ආණ්ඩුක්‍රම ව්‍යවස්ථා සංශෝධනය විවිධ අවස්ථාවලදී ප්‍රායෝගික නොවන බව. පළමුවෙන්ම ආණ්ඩුක්‍රම ව්‍යවස්ථා සම්පාදක සභාව පත් කර ගන්න බැරි වුණා. ඒ වාගේම රජය විසින් ඉටු කළ යුතු ජනතා සේවාවන් ඉටු කර ගන්න බැරිකමක් තිබුණා. අප විතරක් නොවෙයි, එක්සත් ජාතික පක්ෂය ආණ්ඩු පක්ෂයේ ඉන්න කොටත් ඒකට මුහුණ දුන්නා. ඒ විතරක් නොවෙයි. අඩු ගණනේ මැතිවරණ කොමිෂන් සභාව පත් කර ගන්න බැරි වුණා.ඉතින් කොහොමද ස්වාධීන මැතිවරණ කොමිසමක් ගැන කථා කරන්නේ? දහහත් වන ආණ්ඩුක්‍රම ව්‍යවස්ථා සංශෝධනය ක්‍රියාත්මක කරලා, ඒ නිර්දේශ කළ කොමිෂන් සභාව පත් කරන්න මේ ගරු සභාව ඇතුළේ මීට කලින් හිටපු අයටත් අවුරුදු නවයක් තිස්සේ බැරි වුණා.අන්න ඒ අඩුපාඩු සම්පූර්ණ කරලා, ඒ ගැටලු විසඳන්න තමයි මේ දහඅට වන ආණ්ඩුක්‍රම ව්‍යවස්ථා සංශෝධනය ගෙනැවිත් තිබෙන්නේ.මේ ව්‍යවස්ථා සංශෝධනයෙන් මොකක්ද කරලා තිබෙන්නේ? තමුන්නාන්සේලාත් දන්නවා ඇති, මේ ආණ්ඩුක්‍රම ව්‍යවස්ථා සම්පාදක මණ්ඩලය කොයි පැත්තට ද ගිහිල්ලා තිබෙන්නේ කියලා.මේක ඇත්තටම පාර්ලිමේන්තු කවුන්සලයක් බවට පත් කරලා තිබෙනවා. මේ පිළිබඳව පාර්ලිමේන්තුවට සම්පූර්ණ අයිතිය දීලා තිබෙනවා. මා එහෙම කියන්නේ ඇයි? ආණ්ඩුක්‍රම ව්‍යවස්ථාවේ 41අ.(1) ව්‍යවස්ථාව යටතේ තිබෙනවා, ඉස්සර ආණ්ඩුක්‍රම ව්‍යවස්ථා සභාවේ හිටපු අය. අග්‍රාමාත්‍යවරයා, කථානායකවරයා, පාර්ලිමේන්තුවේ විරුද්ධ පක්ෂයේ නායකවරයා. එම තුන්දෙනාම පාර්ලිමේන්තුව නියෝජනය කරන වැදගත් නිල දරන තුන් දෙනෙක්. ඒ තුන්දෙනා ඒ ආකාරයටම මේ පාර්ලිමේන්තු කවුන්සලයෙත් සිටිනවා.මේ පාර්ලිමේන්තුවට, ජනතාවට වග කියන තුන්දෙනයි සිටියේ. ඒ තුන්දෙනා ඒ ආකාරයටම මේ පාර්ලිමේන්තු කවුන්සලයටත් ඇතුළත් කරලා තිබෙනවා. ඊළඟට හිටියේ කවුද? “ජනාධිපතිවරයා විසින් පත් කරනු ලැබිය යුතු එක් තැනැත්තෙක්” යනුවෙන් ආණ්ඩුක්‍රම ව්‍යවස්ථාවේ 41අ.(1) (ඈ) කොටසේ සඳහන් වනවා.අන්න ඒ කොටස මෙම සංශෝධනයෙන් ඉවත් කරලා තිබෙනවා. ජනාධිපතිතුමාගේ එක්කෙනයි හිටියේ. ඒ අයවත් මේ ආණ්ඩුක්‍රම ව්‍යවස්ථා සංශෝධනය යටතේ ඉවත් කරලා තිබෙනවා.එහෙම නම් කොහොමද ජනාධිපතිතුමාට වැඩි බලයක් ලැබුණා ය කියලා කියන්නේ? ඊළඟට කවුද සිටියේ? එම ව්‍යවස්ථාවේ (ඉ) කොටසේ සඳහන් වනවා, “අග්‍රාමාත්‍යවරයා සහ විරුද්ධ පක්ෂයේ නායකවරයා යන දෙදෙනාගේම නාම යෝජනා කිරීම මත” කියලා. දැන් ජනාධිපති මැතිවරණයකට වුණත් ඕනෑ තරම් නාම යෝජනා දෙනවා. හැබැයි, එහෙම පත් වන්නේ නැහැ.ඒ අයව ජනතාව පත් කරන්නේ. නමුත් මේ අයව පත් කරන්නේ කවුද? අග්‍රාමාත්‍යවරයා සහ විරුද්ධ පක්ෂයේ නායකවරයා යන දෙදෙනාගේ ම නාම යෝජනා කිරීම මත ජනාධිපතිවරයා විසින් පත් කරනු ලබන තැනැත්තන් පස් දෙනෙක්. ජනාධිපතිවරයා විසින් පත් කරනු ලබන තැනැත්තන් පස් දෙනෙක්. නාම යෝජනා දෙනවා.පත් කිරීම තිබෙන්නේ ජනාධිපතිතුමාගේ අතේ. ඒක නේ සමහර කාලවල පත් කළේ නැත්තේ. එහෙම නම් අද අනිවාර්යෙන්ම විපක්ෂ නායකයා සහ අගමැතිතුමා විසින් නම් කරන අයව, ඒ නම් කිරීමත් එක්කම ඒ අයව පත් වනවා. ජනාධිපතිතුමාට ආයෙත් ඒක කල් දමන්නට බැහැ.ඊළඟට අනෙක් පක්ෂවලිනුත් තව එක්කෙනෙකුව ගන්නවා. එම ව්‍යවස්ථාවේ (ඊ) කොටසේ සඳහන් වන ආකාරයට පාර්ලිමේන්තු මන්ත්‍රීවරයන්ගේ බහුතරයේ එකඟත්වය මත නාම යෝජනා කර ජනාධිපතිවරයා විසින් පත්කරනු ලබන එක් තැනැත්තෙක්. එහෙනම් ඒ හත්වැනියාවත් පත් කරන්නෙත් ජනාධිපතිතුමා විසින්. නමුත් මේ අලුත් ව්‍යවස්ථා සංශෝධනයෙන් ඒ අයිතීන් සියල්ලක්ම ඉවත් කර තිබෙනවා. ජනාධිපතිවරයා විසින් කාවවත් පත් කරන්නේ නැහැ.ජනතාවට වග කියන පාර්ලිමේන්තුවේ මන්ත්‍රීවරු අතරින් විපක්ෂයේ සහ ආණ්ඩුවේ අගමැතිතුමාගෙන් දෙදෙනෙක් බැගින් වන ඒකේ සංයුතිය බලන්න. කථානායකතුමා හැමදාම ආණ්ඩු පක්ෂයෙන් නොවෙයි පත් වුණේ.විරුද්ධ පක්ෂයෙන් පත් වුණු කථානායකවරු තුන් දෙනෙක් මේ ශ්‍රී ලංකාවේ සිටියා. 1960 මාර්තුවල ටී. බී. සුබසිංහ මැතිතුමා, ඊළඟට අනුර බණ්ඩාරනායක මැතිතුමා, එතුමා ආවේත් විපක්ෂයෙන්. ඒ වාගේම පසුගිය පාර්ලිමේන්තුවේ වි. ජ. මු. ලොකුබණ්ඩාර කථානායකතුමා. ඒ නිසා කථානායක ධුරය හැමදාම ආණ්ඩු පක්ෂයට අයිති නැහැ.ඒ වාගේම එතුමා එම තනතුරට පත් වුණාට පස්සේ මෙවර එම තනතුරට පත් වුණේ දෙපැත්තෙන්ම. මේ පැත්තෙන් යෝජනා කළා, ඒ පැත්තෙන් ස්ථිර කළා. ඒ විධියට ඒක කළා. ඊළඟට අගමැතිතුමා සහ අගමැතිතුමාගේ නියෝජිතයෝ දෙදෙනෙක් ඉන්නවා. අනෙක් පැත්තෙන් විපක්ෂ නායකතුමායි, එතුමාට පත් කරන නියෝජිතයෙකුයි ඉන්නවා.එහෙම නම් සම්පූර්ණයෙන්ම පාර්ලිමේන්තුවේ සංයුතියටත් වෙනස් විධියට සමානත්වයක් මේ කවුන්සිලය ලබා දීලා තිබෙනවා.එහෙම නම් මෙය සම්පූර්ණයෙන්ම නියමාකාරව පාර්ලිමේන්තුවෙන් ජනතාවට වග කියන, ජනතාවගේ පරමාධිපත්‍ය ක්‍රියාත්මක වන ව්‍යවස්ථාදායකයකට ඒ අයිතිය දීලා තිබෙනවා. එහෙම නැහැ කියා කාටවත් කියන්න පුළුවන් ද?අපේ පස් වැනි අරමුණ මොකක් ද? ජනතාවගේ පරමාධිපත්‍ය ක්‍රියාත්මක කිරීමට තිබෙන බාධා කිරීම් නතර කිරීම. අපි දන්නවා සමහර වෙලාවට ඕනෑම නමක් ආවාම අවුරුදු ගණන් තබා ගෙන ඉන්න පුළුවන්. එහෙම නැත්නම් සමහර නාම යෝජනා පත්‍ර කල් දාන්න පුළුවන්. නමුත් දැන් අපි දහඅට වන ආණ්ඩුක්‍රම ව්‍යවස්ථා සංශෝධනයේ 41(6) වැනි වගන්තිය යටතේ මෙම නිරීක්ෂණ සතියක් ඇතුළතදී ආවේ නැත්නම් ජනාධිපතිතුමාට ඒ සඳහා කටයුතු කරන්න පුළුවන් විධියට මේ ව්‍යවස්ථාව මඟින් අවස්ථාව ඇති කරලා තිබෙනවා. 17 වැනි ආණ්ඩුක්‍රම ව්‍යවස්ථා සංශෝධනයේ තිබුණු ගැටලුවක් අපි නිරාකරණය කරලා තිබෙනවා. ඊළඟට 6 වැනි අරමුණ වන්නේ සියලුම මන්ත්‍රීවරුන්ට නාම යෝජනා ලබා දීමේ අයිතිය ලබා දී තිබෙනවා. පාර්ලිමේන්තු මහජන නියෝජිතයන් හැටියට මෙහි ඉන්න 225 දෙනාටම ඒ අයිතිය ලබා දීලා තිබෙනවා. ඒ මඟින් ජනතාවට මේ නම් කිරීම වඩා ප්‍රජාතන්ත්‍රවාදී කරලා තිබෙනවා.මේකේ 7 වන අරමුණ හැටියට අපි සංශෝධනය කරන්නේ මොකක්ද? ආණ්ඩුක්‍රම ව්‍යවස්ථා සභාව රාජ්‍ය සේවය පිළිබඳව කරපු සංශෝධනයක්. මේ රාජ්‍ය සේවය ගැන හුඟක් කථා කළා. අපි දන්නවා, ඒක මඟින් අපි බලාපොරොත්තු වෙන්නේ මොකක්ද කියලා. වඩා කාර්යක්ෂම රාජ්‍ය සේවයක් මඟින් ශීඝ්‍ර සංවර්ධනයක් සහ ජනතා සේවයක් කරන්න අප බලාපොරොත්තු වෙනවා. ඒක අලුත් දෙයක් නොවෙයි. අද කිව්වා, මේක විවාදයට භාජන වුණේ නැහැයි කියලා. අපි මේක මහජනයාට ඉදිරිපත් කරලා මහජනයා ඉදිරියේ අනුමැතියක් ගත්තා.මහින්ද චින්තන ඉදිරි දැක්මේ 31 වන පිටුවේ මෙසේ සඳහන් වෙනවා. “රාජ්‍ය සේවයේ ස්වාධීනත්වය මුවාවෙන් එහි කාර්යක්ෂමතාව සහ ඵලදායීතාව ලියකියවිලි හා රෙගුලාසිවලට හිර කර තැබීම වෙනුවට රටට ගැළපෙන්නා වූ රාජ්‍ය සේවා ප්‍රතිසංස්කරණයක් ක්‍රියාත්මක කිරීමට මම අධිෂ්ඨාන කර ගෙන සිටිමි.” අප පැහැදිලිව කිව්වා, මේ රාජ්‍ය සේවය කාර්යක්ෂම කරලා ජනතා සේවයට අවශ්‍ය කටයුතු කරනවා කියලා. රාජ්‍ය සේවයේ ස්වාධීනත්වයේ මුවාවෙන් කාර්යක්ෂමතාව අඩු කරලා ජනතා සේවයට බාධා පමුණුවන්න ඉඩ දෙන්නේ නැහැ කියන එක අපි මහින්ද චින්තන ඉදිරි දැක්ම තුළ කිව්වා.ඊළඟට සමහරු කියනවා මේ දහඅට වන ආණ්ඩුක්‍රම ව්‍යවස්ථා සංශෝධනයේ 55 වන වගන්තිය යටතේ අපි විවිධ දේවල් සම්බන්ධයෙන් රාජ්‍ය සේවයට ඇති නිදහස අයින් කරලා කියලා. මේ රාජ්‍ය සේවය ගැන දැනට තිබෙන ආණ්ඩුක්‍රම ව්‍යවස්ථාවේ ඇති වගන්ති කියවන්න මම කැමැතියි. පළමුවෙන්ම කියන්නට ඕනෑ දැනට තිබෙන එක. 56(4) ව්‍යවස්ථාවේ මෙසේ සඳහන් වනවා. “අමාත්‍ය මණ්ඩලයේ සහ කොමිෂන් සභාවේ බලතල හා කර්තව්‍ය” ඒකේ කියනවා, “ආණ්ඩුක්‍රම ව්‍යවස්ථාවේ විධිවිධානවලට යටත්ව, රජයේ නිලධරයන් හා සම්බන්ධ සියලු ප්‍රතිපත්තිමය කාරණ සඳහා විධිවිධාන සැලසීම ද ඒ කාරණ තීරණය කිරීම ද අමාත්‍ය මණ්ඩලය විසින් කරනු ලැබිය යුත්තේ ය.”මේක දැනටමත් 55(4) ව්‍යවස්ථාවේ තිබෙනවා. අපි ඒක ඒ ආකාරයට වඩා පැහැදිලිව දහඅට වන ආණ්ඩුක්‍රම ව්‍යවස්ථා සංශෝධනයේ 55(1) හැටියට දාලා තිබෙනවා. ක්‍රමවත් කරලා තිබෙනවා. “අමාත්‍ය මණ්ඩලය විසින්, රජයේ නිලධරයන් පත්කිරීම, උසස් කිරීම, මාරු කිරීම, ඔවුන් විනය පාලනය සහ ඔවුන් සේවයෙන් පහකිරීම ඇතුළු, රජයේ නිලධරයන්ට අදාළ සියලු ප්‍රතිපත්තිමය කාරණා සම්බන්ධයෙන් විධිවිධාන සැලැස්විය යුත්තේය.”මේකේ තිබෙන්නේ “අදාළ සියලු ප්‍රතිපත්තිමය කාරණා සම්බන්ධයෙන් විධිවිධාන සැලැස්විය යුත්තේ ය” ඒකේදී පැහැදිලි කිරීමක්, නිරවුල් කිරීමක් තමයි කර තිබෙන්නේ. අපි දන්නවා රාජ්‍ය සේවා කොමිෂන් සභාව පසු ගිය කාලයේ දී රාජ්‍ය සේවයේ ප්‍රතිපත්ති, තීන්දු ගන්න ගත්තා. චක්‍රලේඛන යවන්න පටන්ගත්තා. විශ්‍රාම කාලය, වයස තීරණය කරන්න පටන් ගත්තා. ඒවා මුළු රාජ්‍ය සේවයට, විධායකයට අයිති බලතල, අමාත්‍ය මණ්ඩලයට තිබෙන බලතල. මේ ව්‍යවස්ථාවෙන් පවරා තිබෙන ප්‍රතිපත්තිමය තීන්දු ගන්න ගත්තා.ඊළඟට බලන්න දහ අටවන ආණ්ඩුක්‍රම ව්‍යවස්ථා සංශෝධනයෙන් සියලු දෙපාර්තමේන්තු ප්‍රධානීන් පත්කිරීම, උසස් කිරීම, මාරු කිරීම, ඔවුන්ගේ විනය පාලනය වැනි දේවල් අමාත්‍ය මණ්ඩලය වෙත පවරා. දැනටත් තිබෙනවා. 55 තුන් වැනි ඡේදය. මේ ව්‍යවස්ථාවේ පළවැනි ඡේදයේ විධිවිධානවල කුමක් සඳහන්ව තිබුණ ද, “සියලු දෙපාර්තමේන්තු ප්‍රධානීන් පත් කිරීම, උසස් කිරීම, ස්ථානමාරු කිරීම, ඔවුන්ගේ විෂය විනය පාලනය කිරීම හා සේවයේ පහ කිරීම අමාත්‍ය මණ්ඩලය සතු වන අතර,...” ඒක සතු වෙලා තිබුණේ අපටයි; අමාත්‍ය මණ්ඩලයටයි.නමුත් ඒකේ පහළ කොටසක් දක්වා තිබුණා. මේක ගැටලු සහගත වෙන විධියට. ඒකෙ දක්වා තිබෙනවා, “අමාත්‍ය මණ්ඩලය විසින් ඒ බලතල කොමිෂන් සභාවේ අදහස් විමසා බැලීමෙන් පසු ක්‍රියාවේ යෙදවිය යුතුය” කියලා. මහජන නියෝජිතයින්, ව්‍යවස්ථාදායකයෙන් තෝරා ගත්ත විධායකය, අමාත්‍ය මණ්ඩලය ප්‍රධානියෙක් පත් කරන කොට මේ ඉන්න, කාටවත් වග කියන්නේ නැති කොමිසමකින් අදහස් විමසන්න ඕනෑ. අපි අන්න ඒ වගන්තිය ඉවත් කළා. මේ බලය පැහැදිලිව බෙදුවා. ඒකයි අපි කරලා තිබෙන්නේ. මෙහිදී කිව්වා අපි නීතියෙන් පිහිටුවන ලද පළාත් රාජ්‍ය සේවා කොමිෂන් සභාවල කර්තව්‍ය හා බලතල කොමිෂන් සභාවලදී හීන කරනු නොලැබිය යුත්තේය කියලා.පළාත් සභාවල බලයට අපි අත ගහලා නැහැ. පළාත් සභාවල බලය ඒ ආකාරයෙන් ම රැකෙන විධියටයි මේ ව්‍යවස්ථාවෙන් ඒ ආකාරයටම 55 (4) යටතේ ඇතුළත් කරලා තිබෙන්නේ. ඒ විතරක් නොවෙයි, අපි මේක පැහැදිලි කළා. සමහර වෙලාවට විගණකාධිකාරිතුමා මේවා චභඤඪබ කරන්න ගියාම කොමිෂන් සභා ප්‍රතික්ෂේප කළා. අපි ඒක හන්දා පස් වැනි වගන්තිය හැටියට දැනටත් තිබෙන ඒ වගන්තිය පැහැදිලි කරලා දැම්මා. කොමිෂන් සභාවේ බලතල සහ කර්තව්‍ය ඉටු කිරීම සම්බන්ධයෙන් කොමිෂන් සභාව පාර්ලිමේන්තුවේ ස්ථාවර නියෝගවලට අනුකූලව පාර්ලිමේන්තුවට වග කිව යුතු සහ උත්තර දිය යුතු අතර, එක් එක් ලිත් වර්ෂයේ දී සිදු කරනු ලබන ස්වකීය කටයුතු පිළිබඳ වාර්තාවක් ඒ ඒ ලිත් වර්ෂය සඳහා පාර්ලිමේන්තුවට ඉදිරිපත් කරනු ලැබිය යුත්තේ ය” කියලා. ඉතින් පාර්ලිමේන්තුවටයි මේකෙන් බලය දීලා තිබෙන්නේ. මේක පැහැදිලි කළා.ඒක කලිනුත් තිබුණා. නමුත් අපි ඒක පැහැදිලිව පිළිවෙළට ඇතුළත් කරලා මේ තුළින් පැහැදිලි බෙදීමක් කරලා තිබෙනවා. මේ කොමිෂන් සභාවේ කාර්යය අපි කියලා තිබෙනවා. කොමිෂන් සභාවේ කාර්ය මොකක්ද කියලා දහඅටවන ව්‍යවස්ථා සංශෝධනයේ 55 (3) යටතේ මෙසේ සඳහන් කර තිබෙනවා. “ආණ්ඩුක්‍රම ව්‍යවස්ථාවේ විධිවිධානවලට යටත්ව, රජයේ නිලධරයන් පත් කිරීම, උසස් කිරීම, මාරු කිරීම, ඔවුන්ගේ විනය පාලනය සහ ඔවුන් සේවයෙන් පහකිරීම රාජ්‍ය සේවා කොමිෂන් සභාව වෙත පැවරෙන්නේ ය.”ඊළඟට මේකේ තව වැදගත් එකක් කර තිබෙනවා. වඩාත් කාර්යක්ෂම සේවයක් ලබන්න අපි අනිවාර්යයෙන් ම සේවක ප්‍රශ්න කඩිනමින් විසඳන්න ඕනෑ. එහෙම නැති වුණොත් මේ කටයුතු ප්‍රමාද වෙනවා. එක කොමිෂන් සභාවකට විශාල සේවක සංඛ්‍යාවක් ගැන කටයුතු කරන්න බැහැ. අපි මේ ආණ්ඩුක්‍රම ව්‍යවස්ථාවේ 57 (1) ව්‍යවස්ථාවේ කලින් සඳහන් කර තිබුණා, මේ සඳහා අනුකමිටු පත් කළ යුත්තේය කියලා. නමුත් කොමිෂන් සභාව ඒක කළේ නැහැ. අධ්‍යාපනය සඳහා ගුරුවරු කී දාහක් ඉන්නවාද? 2, 40,000 ක් ඉන්නවා. තව එක එක සේවාවන් සඳහා විශාල පිරිස් ඉන්නවා. ඒවාට කොමිෂන් සභාව අනිවාර්යයෙන් අනුකමිටු දමන්න කියා තිබෙනවා.ඔවුන් ඒක කළේ නැහැ. අපි මෙවර ඒක ඇතුළත් කර “කොමිෂන් සභාව විසින් නිශ්චිතව සඳහන් කරනු ලබන පරිදි “ කියන වචන වෙනුවට “අමාත්‍ය මණ්ඩලය විසින් නිශ්චිතව සඳහන් කරනු ලබන පරිදි” යනුවෙන් සඳහන් කර තිබෙනවා. එහෙම නම් අමාත්‍ය මණ්ඩලය කිව්වොත් මේ නිලධාරීන් වෙනුවෙන් අනිවාර්යයෙන් ම අනුකමිටුවක් පත් කරන්න කියලා, ඔව්, ඒ කමිටුව පත් කරන්න ඕනෑ. ඒ විතරක් නොවෙයි. කොමිෂන් සභාවට බලයක් තිබුණා, විවිධ කාර්යයන් සඳහා පහසු වෙන්න, දෙපාර්තමේන්තු ප්‍රධානියකුට හෝ වෙන කෙනකුට මේ බලය පවරන්න. එය හුඟක් වෙලාවට පැවරුවේ නැහැ. මේ ඔක්කොම බදාගෙන සිටියා. අපේ සමහර රාජ්‍ය සේවකයන්ට පැන්ෂන් ගියාටත් පස්සෙයි උසස්වීම ආවේ. පොඩි පඩි වැඩි කිරීමකට අවුරුදු ගණන් ගියා. වෘත්තීය සමිති උද්ඝෝෂණය කළා. මේ කොමිෂන් සභා නිසා හැම තැනම සේවක ප්‍රශ්න වැඩි වුණා. ඒක තුළම ජනතාව අතර, රාජ්‍ය සේවා අතර මේ ස්වාධීන කොමිෂන් සභාවලට විරෝධයක් ආවා.මේ රාජ්‍ය සේවය කාර්යක්ෂම කරන්න ඕනෑ නම්, ජනතාවට වැඩි සේවයක් කරන්න ඕනෑ නම් ඔවුන්ගේ ගැටලුත් විසඳන්න ඕනෑ. ඒ ගැටලු විසඳුවාට මදි. ඒවා කඩිනම්ව විසඳන්නත් ඕනෑ. අන්න ඒ සඳහා අවශ්‍ය සංශෝධනය කරලා අවශ්‍ය බලතල පැවරීමට, බලය බෙදන්න, ඒ බලය විමධ්‍යගත කරන්න, අවශ්‍ය පරිසරය මේ ආණ්ඩුක්‍රම ව්‍යවස්ථා සංශෝධනයෙන් අපි හදලා තිබෙනවා.ඊළඟට මොකක්ද කරලා තිබෙන්නේ? අපි දන්නවා. පොලිස් සේවය තවත් මහජන සේවයක් කියලා. පොලිස් සේවයේ තිබුණු හමුදාමය මුහුණුවර වෙනස් කරලා ඒකට සිවිල් සේවයක නැත්නම් ජනතා සේවයක, මහජන සේවයක මුහුණුවරක් දෙන්න අපි මේකේ සංශෝධනයක් කරලා තිබෙනවා. ඇත්තටම මේක මහජන සේවයක්, රජයේ දෙපාර්තමේන්තුවක්. මේක හමුදාවක් නොවෙයි. අපි ඒ පොලිස් දෙපාර්තමේන්තුව, රාජ්‍ය සේවා කොමිෂන් සභාව තුළට ඇතුළු කරලා රාජ්‍ය සේවය බවට පත් කරලා, එදා තිබුණු අවශ්‍යතා වෙනස් කරලා, පොලිසිය තවදුරටත් මහජනයට කිට්ටු කරලා, ජනතා සේවයක් කිරීමට මානසිකව ඔවුන්ගේ හිතට වද්දන්න මේ කටයුතු කරලා, අපි ඇත්තටම මේ තුළින් කරන්නේ පොලිසිය ජනතාකරණය කිරීමකුයි.ඊළඟට දහවන කාරණය, අරමුණ, අපි දන්නවා, මැතිවරණ සමයේ මාධ්‍ය නිදහස ගැන හැමෝම කථා කරන බව. මාධ්‍ය නිදහස සංශෝධන අනුව තිබුණේ එක පැත්තකටයි; ආයතන දෙකකට විතරයි. මේ කොමිෂන් සභාවට පාලනය කරන්නට පුළුවන් වුණේ ගුවන් විදුලි සේවයත් ජාතික රූපවාහිනියත් විතරයි. ආණ්ඩුවේ ඒවාට නැහැ. ධ්ඊව් එකට ඒක නැහැ. මේ දෙකට විතරයි. නමුත් මාධ්‍ය නිදහස; මැතිවරණවලදී මැදිහත් වීම හැම ජන මාධ්‍යයකටම පැතිරෙන විධියට ඒ වගකීම මැතිවරණ කොමිෂන් සභාවට දී තිබෙනවා. ඒක නරක ද? ජන මාධ්‍ය හැටියට ඉන්නවා නම්, ඒ සඳහා ඔවුන් විශේෂ වරප්‍රසාදයක් ලබා ගන්නවා නම්, ඒ අයගේ වගකීමක් ජනතාවට තිබෙනවා.විවිධ රටවල විවිධ ක්‍රම මේ සඳහා ක්‍රියාත්මක කරනවා. සමහර විට ඒ රටේ ඡන්ද ආ හැටියේ ම මාධ්‍ය කියනවා, අප මේ පක්ෂයටයි වැඩ කරන්නේ කියා. එහෙම කිව්වාට පස්සේ නිදහස තිබෙනවා. ඒ පක්ෂයට වැඩ කරන්න. ස්වාධීනයයි කියා ගෙන එක පැත්තක් ගන්න බැරි වන විධියට ජනාධිපතිතුමා, පාර්ලිමේන්තුව, අමාත්‍ය මණ්ඩලය හෝ නොවෙයි මේ බලතල අරගෙන තිබෙන්නේ. ස්වාධීන මැතිවරණ කොමිෂන් සභාවට බලය දී තිබෙනවා. හැම මාධ්‍යයකටම එක හා සමානව සලකන්න. මොකද, නීතිය ඉදිරියේ සමානත්වයක් කියන ප්‍රතිපත්තිය අප පිළිගන්නවා නම් අනිවාර්යයෙන් ම හැම මාධ්‍යයකටම එක හා සමානව ක්‍රියාත්මක වන්නට ඕනෑ. ඒක තමයි අපේ දස වන අරමුණ හැටියට තිබෙන්නේ.අප තව එක සංශෝධනයක් කර තිබෙනවා. 70 (7) වගන්තිය යටතේ රාජ්‍ය සේවා කොමිෂන් සභාව ඇතුළු මේ කොමිෂන් සභා පාර්ලිමේන්තුවේ මූල්‍ය පාලනයට යටත් වුණේ නැහැ. සේවක නීතිරීති නැතිව, රජයේ සේවයට පිටින්, ඒ අයට ඕනෑ විධියට සේවයට බඳවා ගෙන විශ්‍රාම කාලයක් නැහැ. වැටුප් තීරණය කිරීමට බලයක් නැහැ.පාර්ලිමේන්තුවට උත්තර දෙන්න ඕනෑ නැහැ කියන විධියට තිබුණ නිසා මේ කොමිෂන් සභා සියල්ලේ කාර්ය මණ්ඩලය රජයේ සේවයේ සාමාජිකයින් විය යුතු අතර, රාජ්‍ය ධූරයක තිබෙන රීතිවලට යටත් කර තිබෙනවා. කොමිෂන් සභාව නොවෙයි. කොමිෂන් සභාවේ වැඩ කරන අයයි.12 වන අන්තිම කාරණය මොකක්ද? දහ හත්වන ආණ්ඩුක්‍රම ව්‍යවස්ථා සංශෝධනයෙන් මැතිවරණ කොමිෂන් සභාව පිහිටවූ වහාම මෙතෙක් කල් - අවුරුදු ගණනක් - කීර්තිමත් ඉතිහාසයක් තියා ගෙන සිය ගණනක් වැඩ කරන මැතිවරණ දෙපාර්තමේන්තුවට මොකක්ද වන්නේ දන්නේ නැහැ. ඒ උදවිය කොමිෂන් සභාවට නැවතත් අලුත් නිලධාරීන් බඳවා ගෙන වෙනම කටයුතු කරන්න බැරි වන විධියට, තවදුරටත් මැතිවරණ දෙපාර්තමේන්තුව රැක ගන්න පුළුවන් විධියට, 170 (8) මඟින් අපි මැතිවරණ දෙපාර්තමේන්තුවේ කාර්ය මණ්ඩලය කොමිෂන් සභාවේ කාර්ය මණ්ඩලය බවට පත් කරලා ඒ කොමිෂන් සභාවේ සේවය සඳහා අවුරුදු ගණනක් මේ රටේ කීර්තිමත් ඉතිහාසයක් තියා ගෙන හිටපු මැතිවරණ දෙපාර්තමේන්තුව ඒ ආකාරයටම රැක ගන්න මේ ආණ්ඩුක්‍රම ව්‍යවස්ථා සංශෝධනයෙන් අවස්ථාව ඇති කර තිබෙනවා.ටී.එන්.ඒ. එකේ අදහස් නොවෙයි ජනතා විමුක්ති පෙරමුණට තිබෙන්නේ. එක්සත් ජාතික පක්ෂයේ ආර්ථික ප්‍රතිපත්ති නොවෙයි ජනතා විමුක්ති පෙරමුණේ ආර්ථික ප්‍රතිපත්ති. නමුත් පොදු කරුණු 4 කට එකඟ වුණා. අපිටත් ඒවා දැන්වූවා.“පොදු අපේක්ෂකයාගේ පොදු එකඟතාව මෙන්න. විධායක ජනාධිපති ක්‍රමය අහෝසියි. දහ හත්වන සංශෝධනය ක්‍රියාත්මක වේ. පුවත්පත් මණ්ඩල පනත අහෝසියි. නිදහස් හා සාධාරණ මැතිවරණයක්” කියා. මොකක්ද ජනතාව දීපු තීන්දුව. දහඅට ලක්ෂයකින් ඒ පොදු අපේක්ෂකයා පැරැද්දුවා. ඒක එපාය කිව්වා. හැට ලක්ෂ පහළොස් දහස් නවසිය තිස් හතරක් “මහින්ද චින්තන ඉදිරි දැක්ම” ට ඡන්දය දුන්නා. අපි ජනාධිපති ධූරය රැක ගන්නවාය. පාර්ලිමේන්තුවට වග කියන විධියට කටයුතු කරනවාය කියන එකයි අපි කිව්වේ. අන්න ඒකයි අපි ඉෂ්ට කරන්නේ.ජනාධිපතිතුමා අවුරුදු තිහකට පස්සේ මේ රටට සාමය උදා කළා. කාටවත් කරන්න බැරිය කියපු දෙයක්, කවුරුවත් නොහිතපු විධියට මේ රටේ ත්‍රස්තවාදීන් නැති කරලා එතුමා මේ රටට සාමය ගෙනාවා. ඒක නිසා අනිවාර්යයෙන් ම මේ රට ආසියාවේ ආශ්චර්යවත් රට බවට පත් කිරීමට එතුමාට සහ අපේ රජයට ශක්තිය තිබෙනවා යැයි’ ද ඇමැතිවරයා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=ab1009122</link>
    <topic>නව ව්‍යවස්ථා සංශෝධනය යනු සංවර්ධනයේ මාවතයි</topic>
    <author>සටහනකේ.සී.ජේ.</author>
    <content>18 වැනි ව්‍යවස්ථා සංශෝධනය පිළිබඳ පළ වූ මති මතාන්තර විවිධ ය. මේ සංශෝධනය සඳහා ලබාගත් ප්‍රවේශය පිළිබඳව වාද - විවාද හට ගත්තේ ය. කෙසේ වෙතත් එය 2/ 3 අතිබහුතර ඡන්දයෙන් පාර්ලිමේන්තුවේදී සම්මත වූයේ මෙරට දේශපාලනයේ කඩ ඉම් ලක්ෂයක් පසු කරමිනි. 18 වැනි ව්‍යවස්ථා සංශෝධනයේ මූලික අරමුණ රට ඒකාධිපතිත්වයකට රැගෙන යෑම බව එජාපය හා ජ.වි.පෙ පුන පුනා කීය.එහෙත් මේ ව්‍යවස්ථා සංශෝධනය මගින් ඇත්තටම සිදු වුණේ ප්‍රජාතන්ත්‍රවාදී අයිතීන් හා අවකාශය තව පුළුල්වීමක් බවට ද ප්‍රබල තර්කඉදිරිපත් කෙරිණ. මහජනතාවගේ කැමැත්ත මත රටක රාජ්‍ය නායකයා තෝරා ගැනීම සඳහා 1978 ආණ්ඩු ක්‍රම ව්‍යවස්ථාවෙන් ඇති කර තිබූ කෘත්‍රීම තහංචිය දැන් මුළුමනින් ම ඉවත් කොට තිබේ. මහජනතාව දිනා ගැනීමට මහජන ප්‍රසාදය රැක ගැනීමට රාජ්‍ය නායකයා ජනතාවාදී ලෙස ක්‍රියා කිරීමේ අවශ්‍යතාව ද මෙමගින් අනිවාර්ය කෙරේ.එමතු නොව විධායක ජනාධිපති ධූරය මුළුමණින් ම රඳා පැවතියේ පාර්ලිමේන්තුවට වග නො කියන අසහාය හිනි පෙත්තකය. නව සංශෝධනයත් සමඟ ම විධායක ජනාධිපති ධූරය හොබ වන රාජ්‍ය නායකයා යම් කාල වකවානුවකදී පාර්ලිමේන්තුවේ අසුන් ගැනීම අනිවාර්යවේ. මහජන නියෝජිතතයන් සමඟ එකට අසුන් ගැනීම හා මහජන නියෝජිතතයන් ගේ අදහස්වලට සවන්දීමට සිදුවීම ඒකාධිපති පියවරක් වන්නේ කෙසේද යනු විපක්ෂය විසින් නැවත සිතා බැලිය යුතු ය.මෙරට බලයට පත් වූ පළමු විධායක ජනාධිපති වූයේ ජේ.ආර්. ජයවර්ධන මහතා ය. ඔහු දෙවරක් විධායක ජනාධිපති බලතල හෙබවූ මුත් ජනාධිපතිවරණයකට තරග කොට ජය ගත්තේ එක් වතාවක් පමණි. ඒ දෙවැනි ධූර කාලය නිමා වීමට පෙර ජයවර්ධන මහතා දැඩි මහජන අප්‍රසාදයකට ලක්ව සිටි අතර රටේ දේශපාලන සංහිඳියාව විනාශ වී ගොස් උතුරේ හා දකුණේ දෙආකාරයක ත්‍රස්තවාදයකි, භීෂණ ප්‍රචණ්ඩත්වයක් මෝදු වෙමින් තිබිණි.ශ්‍රී ලංකාව මිනී මස් කන්නන්ගේ දේශය ලෙස අන්තර්ජාතික ප්‍රතිරූපය කිළිටි වී තිබුණේ එය නැවත මැකිය නොහැකි කළු පැල්ලමක් බවට පත් කරමිනි. ඉන් අනතුරුව බලයට පත් වූ ආර්. ප්‍රේමදාස ජනාධිපතිවරයා ද ඉතා කෙටි කාලයකදී මහජන විරෝධය අත් කර ගත් අතර ඔහුට තම පළමු ධූර කාලය පවා නිම කැර ගත නොහැකි විය. ඩී.බී. විජේතුංග ජනාධිපතිවරයාගේ කෙටි විධායක ජනාධිපතිධූර කාලය මෙරට දේශපාලනයේ සංක්‍රමණීය අවස්ථාවක් බවට පරිවර්තනය විය.1994 දී විශාල ජන වරමක් ලබා බලයට පත් වූ චන්ද්‍රිකා කුමාරතුංග ජනාධිපතිනිය සිය දෙවැනි ධූර කාලය නිම කරන විට ජනතා විශ්වාසය, ප්‍රසාදය, නායකත්වය යන සියල්ලෙන් ම පිරිහීමට ලක්ව සිටියා ය. ඇය දෙවැනි ධූර කාලය සඳහා ලබාගත් ජන වරම හා ඡන්ද ප්‍රතිශතයෙන් ම ඒ බව මොනවට පෙනෙයි. 2005 නොවැම්බරයේ දී ඉතා සුළු ඡන්ද ප්‍රතිශතයකින් බලයට පත් වූ මහින්ද රාජපක්ෂ ජනාධිපතිතුමා මෙරට දේශපාලනයේ වෙනස් ම මඟක් ගත්තේ ය.2005 පළමු ජනාධිපතිවරණයේදී ලබා ගත් ඡන්ද ප්‍රතිශතය කැපී පෙනෙන අයුරින් ඉහළ නංවා ගත් එතුමා දෙවැනි වරට ජනාධිපතිවරණය දිනාගත්තේ සියයට 60 කට ආසන්න ඡන්ද ප්‍රතිශතයක් ලබා ගනිමිනි. ඒ මහජන විශ්වාසය, මහජන ප්‍රසාදය මේ වනවිට තව තවත් ඉහළ ගොස් ඇති බව පෙන්නුම් කළ හොඳම අවස්ථාව වූයේ ද 18 වැනි ව්‍යවස්ථා සංශෝධනයයි. සමානුපාතික ඡන්ද ක්‍රමය ඇති කෙළේ කවර පක්ෂයකටවත් 2/3 බලයත් ලබාගත නොහැකි වන ලෙස ය.එහෙත් ඒ ව්‍යවස්ථා සංශෝධනය වූයේ 2/3 බලය ද ඉක්මවන ඡන්ද ප්‍රමාණයක් ලැබීමෙනි. රාජ්‍ය නායකයා සතු නායකත්වය, ජනප්‍රසාදය, ජනතා විශ්වාසය හා රටේ අනාගතය පිළිබඳ සුබවාදී විශ්වාසය යන සියල්ලම රැකගත් රාජ්‍ය නායකයෙක් ඒ සියල්ල අතහැර දේශපාලනයෙන් විශ්‍රාම යා යුතු ද? සරල හා එකම උත්තරය නම් නැත යනුයි. එහෙත් 18 වැනි සංශෝධනය නො ගෙනාවේ නම් රටක් ආදරය කළ රටක් රැක ගත් රටකට සුබවාදී අනාගතයක් ඇති කළ හැකි නායකයෙකුට දේශපාලනයෙන් විශ්‍රාම ගැනීමට සිදුවනු ඇත. 18 වැනි ව්‍යවස්ථා සංශෝධනය මඟින් ඒ අකටයුත්ත දුරු කෙරුණේ මහජන කැමැත්ත මත මහජන විශ්වාසය මත රාජ්‍ය නායකයාට කටයුතු කිරීමට හා බලයට පත්වීමට ඇති සියලු අවකාශ පුළුල් කරමිනි.ඒ අතින් ගත් කළ එය පරමාධිපත්‍ය බලය හිමි ශ්‍රී ලාංකේය මහජනතාව ලබාගත් විජයග්‍රහණයකි. 17 වැනි ව්‍යවස්ථා සංශෝධන හා ආශ්‍රිත කොමිෂන් සභා ආරම්භයේ සිට ම රටට හිසරදයක් වි තිබිණ. ව්‍යවස්ථා සභාවලට සාමාජිකයන් පත් කිරීම, කොමිෂන් සභා ක්‍රියාත්මක කිරීම ඔවුන් ක්‍රියා කරන ආකාරය මෙරට රාජ්‍ය පාලනයේ හා මහජන සේවයේ අමුතුම අර්බුදයක් ඇති කෙළේ ය. 17 වැනි ව්‍යවස්ථා සංශෝධනයේ තිබූ සාධනීය ලක්ෂණ මෙන් ම එහි නිශේධනීය ලක්ෂණ පිළිබඳව මෙරට යම් විවාදයක් තිබිණ. 18 වැනි සංශෝධනයෙන් ඇත්තටම සිදුව තිබෙන්නේ 17 සංශෝධනයේ විකෘතීන් ප්‍රකෘතිමත් කොට වඩාත් කාර්යක්ෂම හා ජනතාවාදී රාජ්‍ය සේවයකට මුල පිරීම ය.මිලිටරි වෙස් ගෙන සිටි පොලිසිය මින් මතුවට මහජන හිතවාදී සිවිල් පරිපාලන ආයතනයක් හා වඩාත් ස්වාධීන ක්‍රියාකාරිත්වයක් බවට පත් වනු ඇත. රාජ්‍ය සේවයේ පමා වූ කල් මැරීම, අකාර්යක්ෂමතාව පොහොසත් කරන තවත් ආයතනයක් බවට පත්ව තිබුණේ රාජ්‍ය සේවා කොමිෂන් සභාව ය. 18 වැනි ව්‍යවස්ථා සංශෝධනයෙන් යට කී රාජ්‍ය සේවා කෙටුම්පත් සභාවේ දුර්වලතා මුළුමණින් ම පාහේ ඉවත් කොට එය ඍජුව මහජනතාවට හා පාර්ලිමේන්තුවට වග කියන යාන්ත්‍රණයක් බවට පත් වෙයි. මෙහි ප්‍රතිලාභය අත් වන්නේ සමස්ත මහජනතාවට ය.18 වැනි ව්‍යවස්ථා සංශෝධනය මඟින් ඇති කොට තිබෙන නව වෙනස්කම් රාශියකි. සමස්තයක් වශයෙන් ගත් කළ එයින් ඇති කරන ප්‍රතිලාභ මහජනතාවට දැනෙන්නේ කෙසේද යනු විමසිය යුතු තත්ත්වයකි. ඒ ප්‍රශ්නය ඇසිය යුත්තේ ද ජනතාවගෙනි. මෙහි පහත පළ වන්නේ 18 වැනි ව්‍යවස්ථා සංශෝධනය පිළිබඳව මහජනතාව ‘සිළුමිණ’ ට දැක්වූ අදහස් ය.සටහනකේ.සී.ජේ.එච්. ඒ. කුසුමසේන - දෙමටගොඩත්‍රිරෝද රථ රියැදුරුකවුරු මොනව කිව්වත් මේ ව්‍යවස්ථාවෙන් රටට සෙතක් වන නිසයි ඒක සම්මත වුණේ.මේ රජය විපක්ෂයට වඩා සිය දහස් ගණනක් මිනිසුන්ට හොඳ ආණ්ඩුවක්. අපි දන්නවා මේ රජයට තවත් ඉදිරියටත් රටට විශාල සේවයක් කළ හැකි බව. ජනාධිපතිතුමා තව කාලයක් සිටිය යුතු කෙනෙක්.එතුමා ඉන්නවා කියන්නේ එය අපිට ආශිර්වාදයක්.විපක්ෂය හැමදාම වැනෙනවා ඔවුන් රටට කිසිම වැඩක් කෙරුවේ නැහැ. එජාපයටත් ඡන්දය ලබාගන්න තිබුණා. නමුත් ඒගොල්ලෝ ඒ අයගේ යුතුකම් පැහැර හැරියා.ගාමිණි රූපසිංහ - කොස්ගමව්‍යවස්ථාව වෙනස් වීම අදට වඩා හොඳ වෙන්නේ හෙටටයි. රටේ අනාගතයටයි. අනාගතයේ පත්වෙන ඕනෑම රජයකට වුණත් මේ වෙනස් වීම හොඳ දෙයක් විදියටයි මම දකින්නේ. ජනාධිපතිධුර කාලය දිගු කිරීමත් මහින්ද රාජපක්ෂ ජනාධිපතිතුමාට විතරක් නෙවෙයි පස්සේ කවුරු පත්වුණත් ඒ අයටත් හොඳයි. පත්වූ පැත්තටයි වාසි. වර්තමාන ජනාධිපතිතුමාට රටට සේවයක් කරන්න දිගු කාලයක් දෙන්න ඕනැ. එහෙම නැතුව කොහොමද රටක් සංවර්ධනය කරන්නේ. විපක්ෂයේ නායකත්වය හරිම බලලෝභීයි.ජවිපෙ ප්‍රජාතන්ත්‍රවාදයේ මළගම කියලා කෑගහනවා. මේ ඉතාම අවස්ථාවාදී කතාවක්.දිමුතු නිරෝෂණ - මාතරව්‍යාපාරිකමට මේ ගැන ගැඹුරු දැනීමක් නැහැ. ඒත් ඉතින් හොඳක් වෙයි කියල මට හිතෙනවා.දූෂණය වංචාව නැතිවෙලා රටට දීර්ඝකාලීන යහපතක් වේවි. හැම දෙයක්ම එකපාරම කරන්න බැහැ. කාලය අවශ්‍යයි.මේ ව්‍යවස්ථාවෙන් දීර්ඝ කාලයක් ලැබුණා.හැබැයි ඒ කාලයෙන් උපරීම ප්‍රයෝජන ගනිවි කියලා අපි බලාපොරොත්තු වෙනවා සංවර්ධන වැඩ සටහන් නිසාත් අපේ අනාගතය ගැන අපිට බලාපොරොත්තුවක් තියෙනවා.කේ. එන්. ජේ. ආර්. රණවීර පුවත්පත් අලෙවි නියෝජිතකොළඹජනාධිපතිතුමා අපිට විශ්වාසයි. ඒ නිසා අපි හිතනවා ව්‍යවස්ථාවෙන් අපිට වාසියක් වේවි කියලා. රටක් දියුණු කරන්න කාලාන්තරයක් එකම පුද්ගලයෙක් ඉන්න ඕනෙ.රජයක් මාරුවීමේදී අපේ රටට වෙන්නේ අයහපතක්. ඒත් එකම රජයක් යටතේ පවතින රටක්තුළ දිගුකාලීන සංවර්ධන පියවර සිදු වෙනවා. මේ නිසා අපිට ඉවසීමෙන් බලා ඉන්න වෙනවා. හැම දෙයක්ම හදිස්සියෙ සිදුවෙන්නෙ නැහැ. මේ ව්‍යවස්ථාවෙන් රටේ යහපතට දීර්ඝකාලයක් උදා වුණා. එයයි මෙහි ලොකුම වැදගත්කම.ජේ. පි‍්‍රයන්ත - ටෙලිකොම් ආයතනයව්‍යවස්ථාවේ හොඳ පැති ගැන අපි තේරුම් ගන්න ඕන. දැන් ඉස්සර වගේ නෙමේ මිනිසුන්ට ප්‍රශ්න නැහැ. නිදහසේ පාරේ බැහැල යන්න පුළුවන් වාතාවරණයක් තියෙනවා. රටට හොඳ නායකයෙක් ඉන්නවා. හොඳ නායකත්වයක් යටතේ රටේ සංවර්ධනය සිදුවෙනවා. නායකයාට රටේ සංවර්ධනය ගෙනියන්න අපි උදව් කළ යුතුයි. රටේ සංවර්ධනය, රට ගැන හිතා ධුර කාලයේ පවා පැහැදිලි වෙනසක් සිදුවිය යුතුයි. විපක්ෂය හැම වෙලාවෙම කරන්නේ කළ යුතු දේ පැහැර හැරීමක් විවේචන කිරීමෙන් වැඩක් නැහැ. ඒගොල්ලෝ තේරුම් ගන්න ඕන, අද රට නගරය හැදෙන හැටි.විතානගේ ලලිතා කොටිකාවත්තසංවර්ධනයක් දකින්න කාලාන්තරයක් එකම රජයක් යටතේ තිබීම වැදගත්. යුද්ධය නිමාවීම අපිට ලොකු ජයග්‍රහණයක්.ඒ කාලෙ හිතේ තිබුණ ගින්දර ගැන කියලා වැඩක් නැහැ. බයෙන් තමයි ජීවත් වුණේ. ඇත්තට කියනවා නම් පාරට බැහැලා ගෙදර එනතුරු ස්ථිර නැහැ. සංවර්ධනය කරන්නත් කාලාන්තරයක් ගත වෙනවා. හැම දෙයක්ම ක්ෂණිකව බැහැ.ව්‍යවස්ථා සංශෝධනය කියන්නෙ දීර්ඝ සංවර්ධනයක මංසලකුණු. ඒත් ඉතින්, බඩුමිල ගැනත් සැලකුවොත් හොඳයි. ඒක ගොඩක්ම දැනෙන්නෙ ගෑනු අපිටයි.එම්. එල්. ලීලාරත්න - මාකන්ද, තැඹිලිවත්තව්‍යවස්ථාව හොඳයි. අපේ සම්පූර්ණ සහයෝගය මේකට තියෙනවා. දැන් ආසන මට්ටමෙන් ඡන්දය පවා පැවැත්වුව හැකියි. එතකොට අපේ ආසනයටත් අපිටම මන්ත්‍රී කෙනෙක් පත්කරගන්න පුළුවන්. අපි නම් හිතන්නේ ජනාධිපතිතුමා සදාකාලිකවම සිටිය යුතු කෙනෙක් කියලා. අද අපිට නිදහසේ පාරේ බැහැලා යන්න පුළුවන් වෙලා තියෙන්නේ ජනාධිපතිතුමා රට නිදහස් කරගත්ත නිසයි. විපක්ෂය හැමදාම එතුමාට කරන්නෙ කුහකකම් විතරයි. හොඳ දෙයකට කිසිම සහයෝගයක් නැහැ. අපි ඉල්ලන්නේ බඩු මිල නම් තව ටිකක් අඩු කරන්න කියලා.පී. ඒ. එස්. ගුණසේකර කැලණියමේ ව්‍යවස්ථා ක්‍රමයෙන් වුණේ එක දිගටම රජෙක් රජ කිරීමයි. හැබැයි ඒකෙ වරදක් නැහැ. රජතුමාගේ සංකල්ප දියුණු වෙන්න වෙන්න රට දියුණු වෙනවා. හැම දෙයක්ම ඉක්මනින් කරන්න බැහැ. රටක් හැදෙන්න කාලයක් යනවා. මේක යුද්ධයක් තිබුණ රටක්. ඉතිහාසයෙත් එකම පාලකයෙක් රට කරපු කාල වකවානු තිබුණා. ඒ කාලයේ රට සංවර්ධනය වුණා. වර්තමානයටත් ඒ සංකල්පය ගැළපෙනවා. සංවාද සටහන සුභාෂිණි ජයරත්න රූපාන්ති බුලත්සිංහල ඡායාරූප දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=ab1009123</link>
    <topic>18 වැනි සංශෝධනය</topic>
    <author>සකස් කෙළේ සුනිල් දයා අල්විස්</author>
    <content>බලය ලබාගන්නේ ජනතා කැමැත්තෙන්බලහත්කාරයෙන් නොවෙයි18 වැනි ව්‍යවස්ථා සංශෝධනය රටට හිතකර තත්ත්වයක් ඇතිකරවන මහජන පරමාධිපත්‍යය තහවුරු කරන්නක් බව දේශපාලනඥයන් සහ විද්වත්හු කරුණු අවධාරණය කර සිටිති. මේ සංශෝධනය මඟින් ප්‍රධාන පක්ෂ සම්මුතියකට පැමිණ කටයුතු කිරීමටත් දේශපාලන අනුකලනයක් එකමුතුකමක් ඇතිවීමට ද මෙය හොඳ ක්‍රමයක් වන බවද ඔව්හු පෙන්වා දෙති.1978 ආණ්ඩුක්‍රම ව්‍යවස්ථාව සකස්කර ඇත්තේ රටේ ජනතාවගේ අවශ්‍යතා අනුව නොවේ. එය හිටපු ජනාධිපති ජේ.ආර්.ජයවර්ධන මහතාගේ අවශ්‍යතාවට හදපු එකක්. මෙහි ජනාධිපති ධූරය වාර දෙකකට සීමා වූයේත් ඒ නිසයි.මහින්ද රාජපක්ෂ ජනාධිපතිතුමාගේ රජය ආණ්ඩුක්‍රම ව්‍යවස්ථාව සංශෝධනයට ලක් කළේ රටේ වෙනස් වන අවශ්‍යතාවන්ට අනුවය. විරුද්ධ පක්ෂය මේ සංශෝධනයට වැරැදි අර්ථකථන දක්වනවා. මෙය කොහෙත්ම ජනාධිපතිතුමාගේ නිල කාලය දීර්ඝ කර ගැනීමට කරන ලද්දක් නොවේ. මීළඟ ජනාධිපතිවරණයත් නියමිත කාලයේදී පවත්වනවා. මේ සංශෝධන මඟින් ජනාධිපති ධූරය දැරිය හැකි වාර ගණන දෙකකට සීමා කිරීම ඉවත් කිරීමත් ජනාධිපතිවරයා මාස තුනකට වරක් පාර්ලිමේන්තුවට පැමිණීමට විධි විධාන සැලසීමත් සිදුවෙනවා.ආණ්ඩුක්‍රම ව්‍යවස්ථා සභාව ද පාර්ලිමේන්තු සභාවක් ලෙසින් පිහිටුවීම මඟින් ප්‍රායෝගික ආයතන රාමුවක් සකස් කිරීම පොලිස් කොමිසමේ බලතල නැවත විග්‍රහයකට ලක්කර පොලිස්පති ඇතුළු පොලිස් නිලධාරීන් රාජ්‍ය සේවක ගණයට ඇතුළත් කිරීම ද අදාළ අනික් කොමිසම් සභා නැවත විග්‍රහ කිරීමත් මේ සංශෝධන නිසා සිද්ධ වෙනවා. මේ සංශෝධනවලට රටේ සෑම පළාතකින්ම මහජනතාවගේ සහයෝගය යෝජනාව සම්මත වූ දිනයේදීම අපට දකින්නට ලැබුණා.ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල18 වැනි ආණ්ඩුක්‍රම ව්‍යවස්ථා සංශෝධනය තුනෙන් දෙකක ඡන්දයෙන් සම්මත වීම ඓතිහාසික සිද්ධියක්. මේ පිළිබඳව යම් යම් කතිකාවන් ඇතිවුණත් ඇතැම් ඒවායේ වැරැදි හා විකෘතිතා දක්වමින් ඉදිරිපත් වූ කරුණු ද ඇතුළත් වී තිබුණා.18 වැනි ව්‍යවස්ථා සංශෝධනය ජනතා පරමාධිපත්‍යයෙන් තවත් ශක්තිමත් වුණා. මෙයට ජනතාවට තිබුණ අයිතිය ඇතුළත් කරන්නට හැකිවුණා.මෙය නීතියක් ලෙස ගැසට් නිවේදනයක් මඟින් පාර්ලිමේන්තුවෙන් සම්මත වුණ දිනට පසු දිනම ප්‍රකාශයට පත්වෙනවා.18 වැනි සංශෝධනය ගැන විවිධ අදහස් පැතිරයාමේදී 17 වැනි සංශෝධන ගැන ද සඳහන් වෙනවා. මෙයින් 17 වැනි සංශෝධනය ද නැවත සකස් වෙනවා.එදා මේ 17 වැනි සංශෝධනය, 18 වැනි සංශෝධනය ඉදිරිපත් කර සංශෝධනයට ලක් කිරීම මේ යුගයේ කාලෝචිත පියවරක් ලෙස දකිනවා. ශ්‍රේෂ්ඨාධිකරණයේ තීන්දුව වූයේ ද මෙය තුනෙන් දෙකක ඡන්දයෙන් සම්මත කරගැනීමට. එයට තුනෙන් දෙකක බහුතර කැමැත්ත ලැබුණා.ඩඩ්ලි සේනානායක මහතා 4 වරක් ද, සිරිමාවෝ බණ්ඩාරනායක මැතිනිය 3 වරක් ද, විධායක අගමැතිවරු ලෙස මේ රටේ බලයට පත් වී ක්‍රියා කළා. කවුරුත් කිසිවක් කීවේ නැහැ. රටේ ජනාධිපතිවරයාටත් වාර දෙකකට සීමා වී තිබෙන ධූර කාලයේ සීමා කිරීම ඉවත් කිරීම ධූරයේ කාලය දීර්ඝ කර ගැනීමක් නොවෙයි. එසේ ඉදිරිපත් වන්නේ මහජනතාවගේ කැමැත්තක් ලබාගැනීමටය. ඡන්දයක් පැවැත්වීමකිනුයි මේ තෝරා පත්කර ගැනීම සිදු කරන්නේ. මේ සම්බන්ධයෙන් ඇතැම් දෙනා දක්වන්නේ වැරදි අර්ථ කථනයන්ය.වැවිලි කර්මාන්ත ඇමැති මහින්ද සමරසිංහපාර්ලිමේන්තුවේ තුනෙන් දෙකක ඡන්දයකින් 18 වැනි ව්‍යවස්ථා සංශෝධන සම්මත වුණේ වත්මන් පාර්ලිමේන්තුවේ දේශපාලන පක්ෂ 17න්1 5ක්ම ඡන්දය ලබාදීමෙනුයි.මේ සංශෝධන යෝජනාවට විරුද්ධව ඡන්දය දුන්නේ ජනතා විමුක්ති පෙරමුණ හා ප්‍රජාතන්ත්‍රවාදී ජාතික පෙරමුණ පමණි. මේ පක්ෂ දෙකටම සිටින්නේ මන්ත්‍රීවරු 7 දෙනකු පමණයි. ඒ වගේම මෙය පාර්ලිමේන්තුවේදී මහජන නියෝජිතයන්ගේ කැමැත්ත විමසුවේ අත එසවීමේ ඡන්දය ලබා ගැනීමෙන් පමණක් නොවෙයි. නම් කතා කොට කැමැත්ත විමසීමෙනුයි.මෙයට පක්ෂව ඡන්දය ලබාදුන් දේශපාලන පක්ෂවලට එක්සත් ජාතික පක්ෂයේ මන්ත්‍රී කණ්ඩායමක් මෙන්ම දෙමළ ජාතික සන්ධානයේ දිගාම¼ඬුල්ල මහජන නියෝජිතයා ද ඇතුළත් වී සිටීමත් වැදගත්.මේ අතින් කරුණු සලකා බලන විට මහජනතාවගේ නියෝජිතයන් වශයෙන් මහජනතාව විසින් තෝරා පත්කර එවන ලද නියෝජිතයන්ගේ බහුතර ඡන්දයෙන් සම්මත කරන ලද ජනසම්මතවාදී කැමැත්ත ලබා ගත් අවස්ථාවක් ලෙස ද මේ අවස්ථාව හඳුන්වා දෙන්න පුළුවන්. පාර්ලිමේන්තුවෙන් මේ සඳහා මහජන නියෝජිතයන් ලබාදුන් වරම ඉතාම පැහැදිලි ජනතා වරමක්.1931 සිට මේ රටේ ඡන්ද බලය ජනතාවට ලැබී තිබුණා. එදා-මෙදා තුර බලයට පත්වූ රජයන් ජනතා කැමැත්තෙන් තෝරා පත්කර ගත් රජයන්ය. මහජනතාව මෙතෙක් පැවැත්වූ සෑම මැතිවරණවලදී මෙන්ම ඉදිරියටත් පවත්වන කවර මැතිවරණයකදී වුවත් තමන් කැමැති කෙනකු තෝරා ගනීවි. ජනාධිපතිතුමා තුන්වැනි වරටත් තෝරා පත්කර ගන්නට ජනතාව ඡන්දයකදී කැමැති වුවහොත් එසේ නැවත තෝරා පත්කර ගනීවි. ඡන්දය ජනතාවගේ කැමැත්තයි. තුන්වැනි අවස්ථාවට තරගකොට ජයග්‍රහණයක් ලබා ගැනීමත් ජනාධිපතිවරයකුට පහසු කටයුත්තක් නොවෙයි. ජනතා කැමැත්තක් ලබාගැනීමට ඔහු සිය දෙවන ධූර කාලයේ දී රටට ජනතාවට විශාල වැඩ කොටසක් සිදු කර ජනතාවගේ ප්‍රසාදයට පත්වී සිටිය යුතුය. එය ලෙහෙසි පහසු දෙයක් නොවෙයි. යම්කිසිවකු කියනවා නම් ඒකාධිපතිවාදියි ප්‍රජාතන්ත්‍රවිරෝධී යයි එය පිළිගන්න අපහසු කරුණක්.විශ්ව විද්‍යාල ප්‍රතිපාදන කොමිසමේ සභාපති මහාචාර්ය ගාමිණී සමරනායකමේ සංශෝධනය ඇති කිරීම කාලීන අවශ්‍යතාව විධායක ජනාධිපති ක්‍රමයේ පවතින ගැටලු විසඳා ජනතා පරමාධිපත්‍ය තහවුරු කරන ක්‍රමයකින් රටේ පාලනය හිතකරව ගෙන යාමට මේ නිසා හැකි වෙනවා.ඒ වගේ ම මේ රට ශක්තිමත් රටක් වශයෙන් නඟා සිටුවීමට ආර්ථිකයට සංවර්ධනයට ශක්තියක් ලබාදෙන්නට ද විධායක ජනාධිපති ක්‍රමය අවශ්‍ය ය. යුද්ධය අවසන් කරන්නට හැකි වූයේ ද විධායක ජනාධිපති ක්‍රමයක් පැවතීම හේතු කොට ගෙන ය.රටක් වශයෙන් ජනතාවක් වශයෙන් මේ අවස්ථාවේදී 18 වැනි සංශෝධනය පිළිබඳව අප නිසි කරුණු අවබෝධ කරගෙන සුබවාදීව එක්සත්ව එක්සිත්ව එම කටයුත්තට අනුකූ®ලව සහයෝගය දී ක්‍රියා කිරීම අවශ්‍යය. එදා මෙදා තුර මේ ජනාධිපති ක්‍රමය තුළ බලයට පත් ජනාධිපතිවරුන්ට මේ තනතුරේ රැඳී සිටින්නට ව්‍යවස්ථාවෙන් ම අවකාශ සැලසී තිබුණේ දෙවතාවක් පමණයි.අපේ රටේ වසර 30 ක් පැවැති යුද්ධය අවසන් කර සියලු ජනවර්ගවල සහාය ද ඇතිව දෙවැනි වරටත් ජනාධිපති ධූරයට මහජන කැමැත්තෙන් තේරී පත්වී සිටින වත්මන් ජනාධිපතිතුමාට වැටී තිබුණ රටක් ගොඩනඟන්නට ආර්ථිකය නඟා සිටුවා රට වේගවත් සංවර්ධනයකට රැගෙන එන්නට ප්‍රමාණවත් කාලයක් අවශ්‍යය. මේ සඳහා ආණ්ඩුක්‍රම ව්‍යවස්ථාවට 18 වැනි සංශෝධනයක් ගෙන එමින් නැවත ධූර කාලයක් සඳහා පවතින බාධකය වෙනස් කිරීම වරදක් වන්නේ නැහැ. මේ සංශෝධනයෙන් ජනාධිපතිවරයා පාර්ලිමේන්තුවට වගකියන පුද්ගලයකු බවටත් ජනතා පරමාධිපත්‍යය තහවුරු කිරීමත් සිදු කෙරෙනවා. ප්‍රජාතන්ත්‍රවාදී ක්‍රමය තහවුරු වෙනවා මිස අහිතකර තත්ත්වයක් මේ සංශෝධනය නිසා ඇති වෙන්නේ නැහැ.එදා ජේ.ආර්. ජයවර්ධන මහතා පැවසුවේ විධායක ජනාධිපති ක්‍රමය මේ රට සංවර්ධනය කිරීමට ඉවහල් වන ක්‍රමයක් ලෙසයි. විධායක ජනාධිපති ක්‍රමය මේ රටට හඳුන්වා දී වසර 30 පසු වී තිබෙන අවස්ථාවක එතරම් ම කාලයක් වූ යුද්ධය ද වත්මන් ජනාධිපතිතුමා විසින් පරාජය කොට රට නිදහස් කර ගෙන තිබෙනවා. දැන් රටට අවශ්‍ය වන්නේ සංවර්ධනය - සාමය ස්ථාපිත කිරීම ජනවාර්ගික ප්‍රශ්න විසඳීම ආර්ථිකය නඟා සිටුවීම යි.ජනාධිපතිවරයකුගේ දෙවැනි ධූර කාලයට පසු තවදුරටත් කටයුතු කරන්නට මේ සංශෝධනයෙන් ඉල්ලා සිටින්නේ ජනතාවගේ කැමැත්ත ලබා ගැනීම මඟිනි. එම අවස්ථාව බලෙන් රැඳී සිටීමක් නොවන්නේ යයි ද මහාචාර්ය වරයා පෙන්වා දුන්නේ ය.ශ්‍රී ලංකා පදනම් ආයතනයේ සභාපති ආචාර්ය රංජිත් බණ්ඩාරමේ රට සර්ව ආර්ථික නිර්නායකයන් අනුව ඉදිරියට ඇදී යන බව පෙනෙන්නට තිබෙනවා. සේවා ඉලක්ක - විදේශ ණය - රාජ්‍ය ඉදිකිරීම් එක ඉලක්කයට ගෙන එන්නට මෙතෙක් කල් බැරි වූයේ රටේ ස්ථිර දේශපාලන පදනමක් නො තිබුණ නිසයි.2005 කාලයෙන් පසු මේ රටේ ඉදිරි දැක්ම හා ආර්ථිකයේ වේගවත් වෙමින් ඉදිරියට යන බවක් පෙන්නුම් කරනවා. පංච බල කේන්ද්‍රය කරගෙන රට අලුත් මාවතකට යොමු වෙමින් පවතිනවා.මේ සංශෝධනයට මේ රටේ විරුද්ධ පක්ෂයේ මන්ත්‍රීවරුන් කණ්ඩායමක් ද පක්ෂව ඡන්දය දීම රටේ සුබ සිද්ධියට හේතුවන කාරණයක් ලෙස අපි දකිනවා. සංවර්ධන ඉලක්කය කරා රට වේගවත් කරන්න මෙය හොඳ පූර්වාදර්ශයක්.‘පුද්ගල කේන්ද්‍රීය නොව රටට අවශ්‍ය දෙයක් ලෙස මේ ව්‍යවස්ථා සංශෝධනය සැලකිය යුතු ය. මහජනතාවට තමන් විසින් පාර්ලිමේන්තුවට පත්කර සිටින මහජන නියෝජිතයන් මගින් මේ ව්‍යවස්ථාවට අනුමැතිය ලබාදීම මහජනතාව ලැබූ ජයග්‍රහණයක්.කොළඹ විශ්ව විද්‍යාලයේ ආචාර්ය නීතිඥ ප්‍රතිභා මහානාමජනතාවාදීව සිතා කරන වෙනසක් 18 වැනි ව්‍යවස්ථා සංශෝධනය එසේ නැතිව එක පවුලක බලය තහවුරු කර ගැනීමට කරන උත්සාහයක් නොවෙයි මෙය. අපේ පවතින ව්‍යවස්ථාවේ දෙවරක් ජනාධිපති ධූරය හොබවන ජනාධිපතිවරයකුට රටේ සුබ සිද්ධිය වෙනුවෙන් තවත් ධූර කාලයක් සේවය කිරීමට කැමැත්තක් දක්වන්නේ නම් ඒ සඳහා ඉඩකඩ මෙතෙක් තිබුණේ නැහැ.රටට හොඳින් වැඩ කරගෙන යන රට සංවර්ධනය කරමින් ආර්ථිකය හොඳ තත්ත්වයකට ගෙනැවිත් මේ රටේ දියුණුවකට කටයුතු යොදන ජනාධිපතිවරයකුට තවත් කාල සීමාවක් ජනතාව වෙනුවෙන් රට වෙනුවෙන් තවදුරටත් සේවය කිරීමට කැමැත්තක් විමසූ විට ඒ බලය ජනතාව කැමති නම් ලබාදේවි.පාර්ලිමේන්තුවේදී සම්මත වූයේ තුනෙන් දෙක ඡන්දයෙන් එම යෝජනාව සම්මත වූයේ ජන සම්මතවාදීවය. ඒකාධිපතියකු බවට පත්වීමට ජනාධිපතිවරයාට අරමුණක් නැති බව මේ සංශෝධනයෙන් පෙනී යනවා.මීට කවුරුන්ද අද විරුද්ධ වන්නේ කියා පෙනෙනවා. මාධ්‍ය වලින් නම් විශාල ප්‍රචාරයක් ලැබෙනවා. ව්‍යවස්ථාවට යම් කිසි විරෝධයක් රටෙන් එනවා. එය ප්‍රජාතන්ත්‍රවාදී ක්‍රමයයි. ඒ වගේ ම ශ්‍රී ලංකා වාණිජ මණ්ඩලය අපනයන මණ්ඩලය වැනි ආයතන පවා මේකෙ සුබවාදීව දකිනවා. රටේ දියුණුවක් ඇති කරන ක්‍රමයක් වෙන බවයි මෙයින් පෙන්වා දෙන්නෙ.කොළඹ විශ්ව විද්‍යාලයේ උපකුලපති ක්ෂාණිකා හිරිඹුරේගමමේ රටට මාතෘ භූමියට ආදරය කරන නායකයකු මේ රටේ ජනාධිපතිවරයා වශයෙන් රටේ ජනතාව පත් කරගෙන සිටිනවා. පළමු වැනි වතාවට මෙන් ම දෙවැනි වතාවටත් එලෙසින් ම මේ ජනහිතකාමී නායකයා ජනතාව විසින් පත් කරගෙන තිබෙනවා.ව්‍යවස්ථා වෙනසකින් 18 වැනි සංශෝධනයක් ඇති කිරීමෙන් බලාපොරොත්තු වන්නේ රටක් නඟා සිටුවන්නට වැඩ කරගෙන යන නායකයකුට වාර දෙකකට සීමා වී දැනට පවතින මේ රටේ විධායක ජනාධිපති තනතුරට ජනතාව කැමැති නම් නැවතත් තෝරා පත් කර ගැනීමට හැකි අවස්ථාවක් උදා කරදීම ය. පුද්ගලයා කවරකු වුවත් ජනාධිපතිවරයකු පත් කරන්නේ ජනතා කැමැත්තෙන් ජනතාවගේ තෝරා පත් කර ගැනීමකින් වන නිසා මේ සංශෝධන හා එහි අඩංගු කරුණු ජනතා පරමාධිපත්‍යය තහවුරු කරන්නක්.රටට හොඳක් සඳහා පවත්වාගෙන යන්නට හඳුන්වා දෙන ක්‍රමයකදී ඒ ගැන අපි හොඳ ඇසකින් බුද්ධියකින් යුතුව බැලිය යුතු ය. වැරැදි මතවල පිහිටා මේ දෙස බැලීම සුබවාදී නොවේ. එවැනි දේ තිබීම අසුබවාදී ය.මේ සංශෝධනවලින් කියන්නේ එකම දේ සීමා කර තැබීමකට වඩා වෙනසක් කිරීම ය. මෙහි හොඳ පැත්තක් තිබෙනවා. රටක නායකයකු පත්වන්නේ ජනතාවගේ කැමැත්තෙන් ඔහුට හෝ ඇයට දෙවරකටත් වඩා රටට සේවය කරන්නට කැමැති නම් ඒ සඳහා මහජන කැමැත්තට මුහුණ දී යළිත් තේරී පත්විය හැකි ය.දෙවැනිවරට පසුව නැවත ජනාධිපතිධූරය ලබාගත හැක්කේ ජනතාවගේ කැමැත්ත ඇත්නම් පමණයි. මෙහි ඒකාධිපති ක්‍රම ස්වරූපයක් නැහැ.යුද්ධය අද නිමා කර තිබෙනවා. රටේ කොතැනකට ගියත් සංවර්ධන කටයුතු රැසක් සිදු කෙරෙමින් පවතිනවා. ආර්ථිකය දියුණු වෙමින් පවතිනවා.යම් යම් තීරණවල අඩුපාඩු වැරැදි තියෙනවා නම් විරුද්ධ පක්ෂය කළ යුත්තේ වැරැදි පෙන්වා දීමයි.ශ්‍රී ලංකා විවෘත විශ්ව විද්‍යාලයේ උප කුලපති මහාචාර්ය උපාලි විදානපතිරණ‘අපි ආසියාවේ රටක් ලෙසට ස්ථිර පදනමකට යා යුතුව තිබෙනවා. ආර්ථික වර්ධන වේගයේ යම්කිසි ප්‍රගතියක් පසුගිය වසර පහ තුළදී අපට අත්කර ගන්නට පුළුවන්කම ලැබුණා. එහෙත් අපි තවමත් සිටින්නේ සියයට 6 ක වර්ධන වේගයකයි. මෙය ප්‍රමාණවත් නැහැ. චීනය සියයට 9 ක් සහ ඉන්දියාව සියයට 8 ක් ලෙස ආර්ථික වර්ධනයේ නැග්මක් ආසියා රටවල් ලෙස ලබාගෙන තිබෙනවා. අපිත් ඒ ඉලක්කවලට ඉදිරි කාලයේ දී යා යුතුයි.ඒ සඳහා ශක්තිමත් විධායක ජනාධිපතිවරයකු හා රජයක් පැවතිය යුතු ය. රටට වැඩක් කරන්න අවස්ථා දෙකකට වැඩි කාලයක් ජනාධිපතිවරයාට ජනතා කැමැත්ත අනුව ලබාදීම කිසිසේත් වරදක් නොවෙයි. රටේ දේශපාලන ක්‍රමයේ ස්ථාවර පදනමක් ඇති වූ විටයි රටක් දියුණු කළ හැකි වන්නේ. ඒ නිසා මේ සංශෝධනය හොඳ දෙයක් ලෙස අපි දකිනවා. ශක්තිමත් ආර්ථිකයක් ගොඩ නැංවීමට රටේ හොඳ පදනමකට අඩිතාලම මෙයින් සකස් වෙන බවයි අපි දකින්නේ. ඒ නිසා මේ සංශෝධනය අපි රටට හොඳක් රටේ දියුණුවක් ඇති කරන්නට ගන්නා යහපත් පියවරක් ලෙස දකිනවා.සකස් කෙළේ සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=ab1009124</link>
    <topic>අපේ නායකයා ගැන හිතන කොට ඔබ තුමාගේ ගෞරවාන්විත පිළිගැනීම මට හිතා ගන්ඩවත් බැහැ</topic>
    <author>චන්දන බණ්ඩාර</author>
    <content>උපේක්ෂා ජනපතිට කියයිගිය බදාදා පාර්ලිමේන්තුවේ පැවැති ව්‍යවස්ථා සංශෝධනයේ ඡන්ද විමසන අවස්ථාව දැක බලා ගැනීමට පාර්ලිමේන්තුවට යාමට ජනාධිපතිතුමා සූදානම් වුණේය. නමුත් ජනාධිපතිතුමා එම අදහස යළි වෙනස් කළේය. මේ ගැන ජනාධිපතිතුමා කීවේ තම කාර්ය මණ්ඩලයේ ප්‍රධානියෙකුටය.“මම පාර්ලිමේන්තු ගියානම් ඒ වෙලාවේ මම මන්ත්‍රීවරුන්ට බලපෑම් කළා කියලා විපක්ෂය චෝදනා කරනවා. මම පාර්ලිමේන්තුවට කිසිම බලපෑමක් කරලා නෑ කරන්නෙත් නෑ. ඒ නිසා මම ඒ චෝදනාව අහන්න කැමැති නැහැ. ඒ චෝදනාව එල්ල කරන්න ඉඩක් තියන්ඩ ඕන නැති නිසායි මම පාර්ලිමේන්තුවට නොගියේ” ජනාධිපතිතුමා කීවේය.ජනාධිපතිතුමා පාර්ලිමේන්තුවට යාමට ගොස් ආපසු හැරී යළි ආවේ ජනාධිපති මන්දිරයටය. ඒ සමඟම ජනාධිපතිතුමාට පාර්ලිමේන්තුවේ සිට පාර්ලිමේන්තු මන්ත්‍රී වාසුදේව නානායක්කාර කතා කළේය. “ජනාධිපතිතුමනි මම ව්‍යවස්ථා සංශෝධනයට පක්ෂව ඡන්දය පාවිච්චි කරනවා. හැබැයි විධායක ජනාධිපති ධුරය ගැන මගේ විරෝධයක් තියෙනවා. නමුත් මේ රට වෙනුවෙන් ඔබතුමා ජීවිතාන්තය දක්වාම මේ රටේ ජනාධිපති හැටියට ඉන්ඩ ඕනේ.” මන්ත්‍රී වාසුදේව නානායක්කාර ජනාධිපතිතුමාට කීවේය.“සරත් ෆොන්සේකා කුමන්ත්‍රණ කරලා මේ රටට බලපෑම් කරලා ජය ගත්තොත් වම විතරක් නෙමෙයි මේ රටත් ඉවරයි. එදාට තමයි වැඩ කරන ජනතාවගේ මළගම තීරණය වෙන්නේ. ඒ නිසා මේ රට, වම සහ වැඩ කරන ජනතාව රකින්න මට අයිතියක් තියෙනවා. ඒ නිසා මම ඒ වෙනුවෙන් පෙනී සිටිනවා. ඒ නිසා මං ඔබතුමාට සහාය දෙනවා.” මන්ත්‍රී වාසුදේව ජනාධිපතිතුමාට කීවේය.මේ අතර පසුගිය කාලය පුරාම මන්ත්‍රී සරත් ෆොන්සේකා රජයේ මැති ඇමැතිවරුන්ට කථා කරනුයේ සතුන්ගේ නම් කියමින් බව මන්ත්‍රී අබ්දුල් කාදර් පසුගියදා හෙළි කළේය. ව්‍යවස්ථා සංශෝධනයේ ඡන්ද විමසන දිනයේ පාර්ලිමේන්තුවට ආරක්ෂක ලේකම් ගෝඨාභය රාජපක්ෂ පැමිණ සිටියේය. අබ්දුල් කාදර් මන්ත්‍රීවරයා සරත් ෆොන්සේකා රජයේ මැති ඇමැතිවරුන් හැඳින්වීමට යොදා ගන්නා බල්ලා, බූරුවා, හිකනලා වැනි සතුන්ගේ නම් ගැන ආරක්ෂක ලේකම්වරයාට කීවේය. “එහෙම කිව්වාට කමක් නැහැ. ඒ එයාගේ හැටි. ඒ නිසා ඒ මට්ටමට අපි පත් නොවී වැඩ කරමු.” ගෝඨාභය රාජපක්ෂ ලේකම්වරයා මන්ත්‍රී කාදර්ට කීවේය.ව්‍යවස්ථා සංශෝධන ඡන්ද විමසීම දිනයේ ජවිපෙ මන්ත්‍රී විජිත හේරත් ඇතුළු පිරිසක් පාර්ලිමේන්තුවට උද්ඝෝෂණ පෙළපාලියකින් පැමිණෙන බවට තොරතුරක් ජනාධිපතිතුමාට ලැබිණි. ඒ සමඟම ජනාධිපතිතුමා කථා කළේ පොලිස්පතිවරයාටයි. “කිසිම පොලිස් නිලධාරියෙක් පාර්ලිමේන්තුව ආසන්නයේ තියන්න එපා. පෙළපාලිකරුවන් සමඟ ගැටුම් ඇතිකර ගන්ඩ එපා. විජිත හේරත් ඇතුළු පිරිසට ඕනේ වෙලා තියෙන්නේ ගුටි කාලා කඳුළු ගෑස් ගහගෙන මුළු ලෝකයටම මර්ධනයක් පෙන්වන්නයි. මර්ධනය මඟින් ව්‍යවස්ථාව සංශෝධනය කර ගත් බව ලෝකයට කියන්න. ඒකට ඉඩ තියන්ඩ එපා.” ජනාධිපතිතුමා පොලිස්පතිවරයාට උපදෙස් දෙමින් කීවේය.ඉන් අනතුරුව ගාලු දිසා මන්ත්‍රී නිශාන්ත මුතුහෙට්ටිගම එදින පාර්ලිමේන්තුවේදී මන්ත්‍රී විජිත හේරත් හමු වුණේය. “කොහොමද ඔයාලාගේ විරෝධතාව” මුතුහෙට්ටිගම විමසා සිටියේය. “අපේ විරෝධතාව අපි පාර්ලිමේන්තුව ළඟටම ගෙනාවා. අපි හිතුවේ අපට පොලිසිය ගහයි කියලා. ඒත් එහෙම වුණේ් නැහැනේ” මන්ත්‍රී විජිත හේරත් මන්ත්‍රී මුතුහෙට්ටිගමට කීවේය.ගිය සතියේ කැබිනට් මණ්ඩල රැස්වීම පැවැතියේ වෙනදා මෙන් බදාදා දිනයේ නොව බ්‍රහස්පතින්දා ය. එදින රාත්‍රි 7 පසු වී විනාඩි පහක් පමණ ගත වෙන විට කැබිනට් රැස්වීමට යාමට ජනාධිපතිතුමා අරලියගහ මන්දිරයේ සිට සූදානම් වෙමින් සිටියේ ය. ඒ වෙනවිට ජනාධිපතිතුමාට ආරංචි වූයේ ව්‍යවස්ථා සංශෝධනය වැඩි ඡන්ද 148 කින් ජයගෙන ඇති බව ය. ඒ වෙන විට ජනාධිපති ලේකම් ලලිත් වීරතුංග සහ ජනාධිපති අතිරේක ලේකම් ගාමිණී සෙනරත් ද එම ස්ථානයේ සිටියහ.“මට මතක් වෙන්නේ 2007 දී අය වැය දිනා ගන්න අපි කරපු කැප කිරීම. එදා වුණ මහන්සියෙන් දශම දෙකකවත් මහන්සියක් මෙවර තුනෙන් දෙකේ බලය ලබාගන්න අවශ්‍ය වුණේ නැහැ” ජනාධිපතිතුමා ජනාධිපති ලේකම් ලලිත් වීරතුංග සමඟ කීවේය.“මට ඊයේ රාත්‍රියේ එ.ජා.ප මන්ත්‍රීවරු පිරිසක් කතා කළා. ඒ අය මගෙන් ඇහුවේ ආණ්ඩුවට එකතු වෙන්නද කියලා. මම එයාලට කිව්වා අවශ්‍ය නැහැ කියලා” ජනාධිපතිතුමා කියා සිටියේ ය.අනතුරුව ජනාධිපතිතුමා ගියේ වෙනදා අරලියගහ මැදුරේ කැබිනට් රැස්වීම පැවැත්වෙන ශාලාවට ය. ඒ වෙනවිට කැබිනට් මණ්ඩලයේ ඇමැතිවරු රැස්ව සිටියහ. ජනාධිපතිතුමා එහි යන විට ඇමැතිවරු ජනාධිපතිතුමා පිළිගත්තේ අත්පොළසන් දෙමිනි. “මට අත්පුඩි ගහන්න එපා. මමයි ඔයාලට අත්පුඩි ගහන්න ඕනේ. ඔයාලා තමයි ව්‍යවස්ථා සංශෝධනය වෙනුවෙන් මහන්සිවෙලා වැඩ කළේ” ජනාධිපතිතුමා ඇමැතිවරුන් හමුවේ කීවේ ය.“2007 අයවැය දිනා ගන්න එදා අපි කොච්චර මහන්සි වුණාද ජනාධිපතිතුමා අතීතය කැබිනට් මණ්ඩලයට සිහිපත් කළේ ය. ඉන් පසුව කැබිනට් මණ්ඩලයේ සාකච්ඡාවට ගැනුණේ රජයේ රෝහල්වලට ඖෂධ ගැනීම සඳහා වූ කැබිනට් පත්‍රිකාවකි.“මම පසුගිය දවසක මහරගම පිළිකා රෝහලට ගියා. එතැන එක රෝගියකුට මාසයකට විශාල මුදලක් වැය වෙනවා. හැබැයි සාමාන්‍ය ලෙඩකට බෙහෙත් ගන්ඩ ගියාම අවශ්‍ය බෙහෙත් නැතිවුණාම. රෝගීන් අපහසුතාවට පත් වෙනවා. අනෙක වෛද්‍යවරුන් ඖෂධ නියම කරන්න වෙළෙඳ නාමයන්ගෙන්මයි.” ජනාධිපතිතුමා කියා සිටියේ ය.“ජනාධිපතිතුමනි මමත් කිහිප සැරයක් ඒකට මැදිහත් වුණා. පසුගිය කාලයේත් එහෙමයි. රජයේ රෝහල්වල වෛද්‍යවරු වෙළෙඳ නාමයන් ගෙන් තමයි රෝගීන්ට ඖෂධ නියම කරන්නේ” ඇමැති නිමල් සිරිපාල ද සිල්වා කියා සිටියේ ය.ඒ සමඟම එම කතා බහට මැදිහත් වූයේ ඇමැති මහාචාර්ය තිස්ස විතාරණය. ලෝක සෞඛ්‍ය සංවිධානය ඖෂධ නාම ලැයිස්තු ගත කැර තිබෙනවා. ඒ විතරක් නෙමෙයි රෝගවලට අදාළ බෙහෙත් වර්ගත් නියම කර තිබෙනවා. අපි ඒ ලැයිස්තු අනුගමනය කළා නම් හරි” ඇමැති තිස්ස විතාරණ කීවේ ය. “හොඳයි එහෙම නම් අපි රජයේ රෝහල්වලට මේ බෙහෙත් ලැයිස්තු දෙමු. පෞද්ගලික රෝහල්වලට මේ ලැයිස්තු දාන්න අවශ්‍ය නැහැ” ජනාධිපතිතුමා කියා සිටියේ ය.මේ අතරතුර කැබිනට් මණ්ඩලයේ සාකච්ඡාවට වෙනතකට හැරිණි. ඒ ඇමැති මෛත්‍රිපාල සිරිසේන කළ කතාවක් නිසා ය. “ජනාධිපතිතුමනි, දැන් දිස්ත්‍රික්ක තුනකට විපක්ෂයේ මන්ත්‍රීවරු නැහැ. පොළොන්නරුව, දිගාමඩුල්ල, නුවරඑළිය යන දිස්ත්‍රික්කවලට විපක්ෂයේ එක මන්ත්‍රීවරයෙක්වත් නැහැ” ඇමැති මෛත්‍රිපාල කියා සිටියේ ය.අනතුරුව ජනාධිපතිතුමා කියා සිටියේ ව්‍යවස්ථා සංශෝධනය ගැන එ.ජා.ප නායකයා සමඟ කළ සාකච්ඡා ගැන ය. “අපි තේ බිබී කරපු සාකච්ඡාවලදී මට රනිල් වික්‍රමසිංහ කිව්වේ පාර්ලිමේන්තුවට විධායක බලතල පවරන්න එපා කියලා. එතකොට සල්ලි මිටිවලට බලය එහාට මෙහාට පෙරළන්න පුළුවන් කියලා වික්‍රමසිංහ මහත්තයා මට පැහැදිලිවම කිව්වා” ජනාධිපතිතුමා කැබිනට් මණ්ඩලයට කීවේය. “සර් වික්‍රමසිංහ මහත්තයා එහෙම කියන කොට මමත් සාකච්ඡාවේ හිටියා. එතුමා කිව්වේ බේසම සමඟ බබා විසි කරන්ඩ එපා කියලායි. පාර්ලිමේන්තුවට බලය දුන්නාම සල්ලිවලට ඔළු ගෙඩි වෙනස් කළ හැකි බව ඔහු කිව්වා” ඇමැති ජී.එල්. පීරිස් ජනාධිපතිතුමාගේ කතාව සනාථ කරමින් කීවේය.“මට මේ දිනවල බී.බී.සී ය ඉතාම තදින් ගහනවා. ඒ ගහන්නේත් මගේ ලස්සන ෆොටෝ ප්‍රදර්ශනය කරමින්. අපි දැන් විදෙස් මාධ්‍යවල මාධ්‍යවේදීන් සමඟ කතා කරන්ඩ ඕනේ. ඒ වගකීම ජී.ඇල්. ඇමැතිතුමා බාර ගන්ඩ” ජනාධිපතිතුමා කියා සිටියේ ය.ව්‍යවස්ථා සංශෝධනය පිළිබඳ ඡන්දය විමසන දිනයේ විපක්ෂය වෙනුවෙන් වැඩි වේලාවක් කතා කළේ මන්ත්‍රී අනුර කුමාර දිසානායක ය. “මේ සම්මත කර ගන්ඩ යන්නේ ඒකාධිපති ක්‍රමයේ ව්‍යවස්ථාවක්. මේ ව්‍යවස්ථාව සංශෝධනය කර ගන්ඩ ආණ්ඩුවට අයිතියක් නැහැ.” මේ ව්‍යවස්ථාවෙන් තමයි සිරිමාවෝ මැතිනියගේ ප්‍රජා අයිතිය අහෝසි කෙළේ” අනුර දිසානායක පාර්ලිමේන්තුවේදී කීවේය.ඊට පාර්ලිමේන්තුවේ දී පිළිතුරු බැන්දේ ඇමැති රාජිත සේනාරත්න ය. “අනුර දිසානායකට මතක නැහැ. සිරිමාවෝ මැතිනියගේ ප්‍රජා අයිතිය අහෝසි කරන කොට ඊට පක්ෂව රෝහණ විජේවීර සාක්ෂි දුන්නා. එදා ඒ කරපු දෙය ඔබ අනුමත කරනවාද?” ඇමැති රාජිත විමසා සිටියේ ය. “ඒක එදා නේ වුණේ” අනුර දිසානායක පිළිතුරු දුන්නේ කෙටියෙනි.ජනප්‍රිය ටෙලිනාට්‍ය නිළියක් වන පබා හෙවත් උපේක්ෂා ස්වර්ණමාලි ගම්පහ දිසා මන්ත්‍රීවරිය ගිය අඟහරුවාදා අරලියගහ මැදුරේදී ජනාධිපතිතුමා හමු වූවාය. ඒ ව්‍යවස්ථා සංශෝධනයට සහාය ලබා දෙන බව පැවැසීමට ය. එහිදී උපේක්ෂා මන්ත්‍රීවරිය ජනාධිපතිතුමාට කීවේ එ.ජා.ප නායකයා ගැන ය. “අපේ නායකතුමා හමුවෙන්ඩත් අපට බැහැ. නායකයා විතරක් නෙමෙයි සජිත් ප්‍රේමදාස, රවි කරුණානායකවත් හමු වෙන්ඩ අපට බැහැ. ඉතින් ඔවුන් කොහොමද සාමාන්‍ය ජනතාවට සමීප වෙන්නේ. එ.ජා.ප නායකයා සමඟ වැඩ කරන්ඩ බැහැ. ගිය සතියේ නායකතුමා හර්ෂ සිල්වාට හොඳටම බැන්නා. පක්ෂයේ උගතුන්ට නායකයා සලකන්නේ එහෙම නම් අපි ගැන කුමන කතාද? හැබැයි සර්... මට ඔබතුමා ගැන අදහා ගන්නවත් බැහැ. ඔබතුමා මෙන තරම් ලෙන්ගතු ගෞරවනීය නායකයෙක් ද කියලා. මා පිළිගත්ත විදියෙන් ම ඒක තේරුණා.” උපේක්ෂා ස්වර්ණමාලි එ.ජා.ප ගම්පහ දිසා මන්ත්‍රීවරිය ජනාධිපතිතුමාට කීවා ය.ගිය සතියේ බදාදා පාර්ලිමේන්තුවේ ජනාධිපතිතුමාගේ කාර්යාලයට අමුත්තන් රැසක් පැමිණියහ. ඒ ව්‍යවස්ථා සංශෝධනය සිදුවන අවස්ථාව දැක බලා ගැනීමටය. ජනාධිපති ලේකම් ලලිත් වීරතුංග, ආරක්ෂක ලේකම් ගෝඨාභය රාජපක්ෂ, මහ බැංකු අධිපති අජිත් නිවාඩ් කබ්රාල් ඒ අතර වූහ.මේ අතරතුර ව්‍යවස්ථා සංශෝධනයට පක්ෂව ඡන්දය දීමට සූදානමින් සිටි එජාප මන්ත්‍රීවරු පිරිස වරින්වර සාකච්ඡා කළේ ආණ්ඩුවට එක්විය යුතු වෙලාව ගැනය. ලක්ෂ්මන් සෙනෙවිරත්න, අර්ල් ගුණසේකර, මනුෂ නානායක්කාර සහ උපේක්ෂා ස්වර්ණමාලි ඇතුළු මන්ත්‍රීවරු ඒ අතර වූහ.මේ අතර රජයේ මැති ඇමැතිවරු වෙන වෙනම සාකච්ඡා කරමින් සිටියේ පාර්ලිමේන්තු ලොබියේය. “ශ්‍රී රංගා මන්ත්‍රීතුමා ඡන්දය දෙන එක විශ්වාස නැහැ.” රජයේ මන්ත්‍රීවරයෙක් කීවේය. එයාගේ ඡන්දය අපට ලැබෙනවා. ඒක මට විශ්වාසයි.” මන්ත්‍රී නාමල් රාජපක්ෂ කීවේය.මේ අතර පාර්ලිමේන්තුවේ විශේෂ ප්‍රභූ ගැලරියේ පළාත් මහ ඇමැතිවරු සුහද කථා බහක නිරතව සිටියහ. මේ තැනට එක්වරම ආවේ ආචාර්ය මර්වින් සිල්වාය. “ඩෙංගු මදුරුවා මර්දනය කරන්න ගිහින් මට වෙච්ච දේ බලාපල්ලාකෝ.” මර්වින් සිල්වා ඇමැතිවරයා කීවේය. “දැන් කථානායකතුමාත් සැරයි නේ මර්වින් ඇමැතිතුමාට නම් ගැලවීමක් නැහැ.” ජනාධිපතිතුමාගේ පාර්ලිමේන්තු කටයුතු ලේකම් කුමාරසිරි හෙට්ටිගේ කීවේය. “ඒක තමයි. එතුමා නීතියට වැඩ කරනවා.” මර්වින් සිල්වා නියෝජ්‍ය ඇමැතිවරයා කීවේය.ව්‍යවස්ථා සංශෝධනයේ ඡන්ද විමසීම පැවැත්වීමට පෙර ජනාධිපතිතුමාගේ ප්‍රධානත්වයෙන් අරලියගහ මැදුරේදී මාධ්‍ය ආයතන ප්‍රධානීන්ගේ හමුවක් පැවැත්විණි. ඊට මාධ්‍ය ආයතන හිමිකරුවන් සහ පුවත්පත් සහ විද්‍යුත් මාධ්‍ය ආයතන ප්‍රධානීහු සහභාගි වූහ.“නාමල් මෝරනකම්ද ඔබතුමා ජනාධිපති ධුරයේ ඉන්න හදන්නේ.” එක්තරා ඉංගී‍්‍රසි පුවත්පතක කර්තෘවරයෙක් විමසා සිටියේය. එම ප්‍රශ්නය ඇසීමත් සමඟම ජනාධිපතිතුමාට සිනහ ගියේය. “කර්තෘ තුමා දේශපාලනයේ කෙටි පාරවල් නැහැ. අනිත් එක තමයි දේශපාලනය කියන්නේ මීටර් 50 තරගයක් නෙමෙයි. දේශපාලනය කියන්නේ හරියටම මැරතන් තරගයක් වගෙයි. මම අවුරුදු 40 ක් තිස්සේ තවමත් දුවනවා. එහෙමයි මම ජනාධිපති වුණේ.” ජනාධිපතිතුමා පිළිතුරු දුන්නේය.නතුරුව තවත් කර්තෘවරයෙක් විමසා සිටියේ ඔබතුමා තවත් කොපමණ කාලයක් ජනාධිපති ධුරයේ ඉන්න බලාපොරොත්තු වෙනවාද කියාය. “විරුද්ධ පක්ෂයෙන් හොඳ අපේක්ෂකයෙක් ඉදිරිපත් වෙනතුරු මට ඉන්න පුළුවන්.” ජනාධිපතිතුමා සිනහ වෙමින් කීවේය.“ජනාධිපතිතුමනි තව කී දෙනෙක් එජාපයෙන් රජයට එක් වෙනවාද” විද්‍යුත් මාධ්‍ය ආයතන ප්‍රධානියකු විමසා සිටියේය. “ඒක නම් මම දන්නේ නැහැ රජයේ දොරවල් ඇරලා තියෙන්නේ ඕන නම් එහෙන් තල්ලු කරගෙන මෙහාට එන්නත් පුළුවන්. මෙහෙන් එහාට යන්ඩත් පුළුවන්.” ජනාධිපතිතුමා කීවේය.එජාප පාර්ලිමේන්තු මන්ත්‍රීවරුන්ගේ කණ්ඩායම් රැස්වීම ගිය අඟහරුවාදා පැවැත්විණි. ඊට එජාපයේ මන්ත්‍රීවරුන් පිරිසක් පැමිණ සිටියේ කළු ඇඳුමෙනි. එජාප පාර්ලිමේන්තු කණ්ඩායම මන්ත්‍රීවරුන් 60 කින් සමන්විත වුවද එදින පැමිණ සිටියේ මන්ත්‍රීවරු 38 ක් පමණි. කණ්ඩායම් රැස්වීමට පැමිණ සිටි මන්ත්‍රීවරුන් අතරින් කීප දෙනෙක් රැස්වීම ආරම්භයේදීම 18 වන ව්‍යවස්ථා සංශෝධනයට විරෝධය පළ කරමින් අදහස් දැක්වූහ.අනතුරුව සජිත් පේ‍්‍රමදාස සහ රෝසි සේනානායක මන්ත්‍රීවරු රජය දැඩි ලෙස විවේචනය කරමින් අදහස් දැක්වූහ.“නායකතුමනි ඔබතුමාලා රහස් පොලිසියට කළ පැමිණිල්ල නිසා රංජිත් මද්දුම බණ්ඩාර මන්ත්‍රීතුමාට එරෙහිව රහස් පොලිස් පරීක්ෂණ ආරම්භ වෙලා තිබෙනවා. ඒත් සමහරුන් අපේක්ෂක නාමලේඛන ටිපෙක්ස් කළාම ඒ අයට විරුද්ධව ඔබතුමා රහස් පොලිසියට පැමිණිලි කළේ නැහැ. ඇයි රංජිත් මද්දුම බණ්ඩාර මන්ත්‍රීවරයාට එහෙම සලකන්නේ” මන්ත්‍රී සුජීව සේනසිංහ එජාප නායක රනිල්ගෙන් විමසා සිටියේය.“සුජීව ඔයා නීතිඥයකු විදියට නෙමෙයි දේශපාලනඥයකු විදියට හිතන්න පුරුදු වෙන්ඩ” එජාප නායක රනිල් නීතිඥ සුජීව සේනසිංහට ඉතා තදින් කියා සිටියේය.“නායකතුමනි මම එදත් කිව්වා ගිය වර කෘත්‍යාධිකාරී මණ්ඩල රැස්වීමට සහභාගි නොවූ මන්ත්‍රීවරුන් ගැන සොයා බලන්න කියලා. දැන් මේ වන විට නිල්වලා විජේසිංහ කුරුණෑගල මන්ත්‍රීවරයා ආණ්ඩුවට සහාය පළ කළා. තව කී දෙනෙක් එජාපයට ද්‍රෝහි වෙලා යාවිද දන්නේ නැහැ. අපි පාර්ලිමේන්තුව වර්ජනය කිරීම ප්‍රශ්නයක් නෙමෙයි. හැබැයි එතකොට ලෝකෙට අපේ පක්ෂය ගැන යන පණිවිඩය හොඳ නැහැ. ඒ නිසා ජවිපෙ සහ දෙමළ ජාතික සන්ධානය එක්ක කතා කරලා අපේ පක්ෂය අවසන් තීරණයකට යන එක හොඳයි. නැත්නම් පාර්ලිමේන්තුවේ වැඩි ලකුණු යන්නේ ජවිපෙට තමයි.” මන්ත්‍රී බුද්ධික පතිරණ කියා සිටියේය.ඒ සමඟම එජාපයේ පත්කළ මන්ත්‍රී හර්ෂ ද සිල්වා නැඟී සිටියේය.“අපි පාර්ලිමේන්තුවට ගිහින් විරෝධය පළ කළ යුතුයි. එයයි ඉතාම හොඳ දෙය.” හර්ෂ ද සිල්වා මන්ත්‍රීවරයා එජාප නායක රනිල් වික්‍රමසිංහට අවධාරණයෙන් යුතුව කියා සිටියේය.“දැන් අපි තීන්දුවක් ගත්තා නේද? තමුන්ට කියන දෙයක් තේරෙන්නේ නැද්ද? පාඩුවේ ඉන්නවා.” එජාප නායකයා ඉතා තදින් මන්ත්‍රී හර්ෂ සිල්වාට කියා සිටියේය.“හරි මං මීට පෙර ඔබතුමාට විරුද්ධ වෙලා නැහැනේ” මන්ත්‍රී හර්ෂ සිල්වා කියා සිටියේ යටහත් පහත් ලෙසටය.අනතුරුව එජාප මන්ත්‍රී කණ්ඩායම විසිර ගියේ යළිත් පස්වරු 1 ට පාර්ලිමේන්තු රැස්වීමේදී හමුවීමේ බලාපොරොත්තුවෙනි.මේ අතරතුර ගිය අඟහරුවාදා පාර්ලිමේන්තු සභා වාරය අවසන් වෙද්දී එජාප නායක රනිල් වික්‍රමසිංහ ඇතුළු මන්ත්‍රීවරු පිරිසක් පාර්ලිමේන්තුවෙන් පිටතට පැමිණ ව්‍යවස්ථා සංශෝධනයේ කෙටුම්පතක් පුළුස්සා දැමූහ. ඉන් අනතුරුව කළු ඇඳුමෙන් සැරසුණු එජාප නායකයා ඇතුළු මන්ත්‍රීවරු පාර්ලිමේන්තුව අබියසදී සත්‍යග්‍රහයක් ආරම්භ කළහ.එම සත්‍යග්‍රහය රැය පහන් වෙනතුරු පැවැත්වීමට එජාප නායකයා එජාප මන්ත්‍රීවරයකුට උපදෙස් ලබා දුන්නේය. පැය දෙකෙන් දෙකට මන්ත්‍රීවරු මාරු වෙලා සත්‍යග්‍රහයට සහභාගි වෙන්න. හෙට පාර්ලිමේන්තුව රැස්වන තුරු සත්‍යග්‍රහය කරන්න” එජාප නායකයා එසේ කියා සත්‍යග්‍රහය සිදු කළ තැනින් නැගිට ගියේය. රැය එළිවෙනතුරු සිදු කිරීමට නියමිත වූ එම සත්‍යග්‍රහය ඉන් අනතුරුව සවස 6.30 පමණ වන විට කඩාකප්පල් විය. ඒ සමඟම පාර්ලිමේන්තුවෙන් පිටතට පැමිණෙන විට මන්ත්‍රී ගයන්ත කරුණාතිලක තවත් එජාප මන්ත්‍රීවරයකුට කීවේ අපූරු කතාවකි.“පැය දෙකෙන් දෙකට මන්ත්‍රීවරුන් මාරු කරන වෙලාවේ සජිත් මන්ත්‍රීතුමා සහ අපේ රවි කරුණානායක මන්ත්‍රීතුමා වාඩි කළානම් සත්‍යග්‍රහය මීට වඩා සාර්ථක වෙන්ඩ තිබුණා.” මන්ත්‍රී ගයන්ත කියා සිටියේ සිනාසෙමිනි. මේ අතරතුර එජාප සිරිකොත මූලස්ථානයේ පිහිටි උප නායකයාට අයත් කාමරයට එජාප මන්ත්‍රී සජිත් පේ‍්‍රමදාස සහ තවත් මන්ත්‍රීවරු විසි පහක් පමණ රැස්ව සිටියහ. එහිදී මන්ත්‍රීවරු පිරිස එජාප නායකයාට ඉදිරිපත් කිරීමට ලිපියක් සකස් කළහ. ඒ විශේෂ කෘත්‍යාධිකාරී මණ්ඩල සාකච්ඡාවක් ඉල්ලමිනි. එම ලිපිය සකස් කැර තිබුණේ මන්ත්‍රී කබීර් හෂිම් විසිනි. එම ලිපියට එජාප නායකයාට හිතවත් මන්ත්‍රීවරුන් රැසක්ම අස්සන් තබා තිබිණි.රන්ජන් රාමනායක, මොහාන් ලාල් ග්‍රේරු, චන්ද්‍රාණි බණ්ඩාර, එරාන් වික්‍රමරත්න, බුද්ධික පතිරණ, පාලිත තෙවරප්පෙරුම, ඩී. එම්. ස්වාමිනාදන්, ගයන්ත කරුණාතිලක ඇතුළු මන්ත්‍රීවරු රැසක්ම ඊට අස්සන් තබා තිබිණි.එම ලිපියට අස්සන් කළ මන්ත්‍රීවරුන්ගේ මතය බවට පත්ව ඇත්තේ එජාප නායකයා වහාම සිය තනතුරෙන් ඉල්ලා අස්විය යුතු බවය. මේ මන්ත්‍රී පිරිස විශේෂ ලිපියට අස්සන් තබන අතර මන්ත්‍රිනී තලතා අතුකෝරාල තවත් මන්ත්‍රීවරයකුට කීවේ අපූරු කතාවකි.“රවිට උපනායක කම් දෙන්නේ මොකටද? එයා පක්ෂයට ඇවිත් අවුරුදු කීයද? එයා උප නායකයාට තරඟ කරනවානම් බුද්ධික පතිරණ, සුජීව සේනසිංහලා වගේ අයත් ඔය තරගෙට ඉදිරිපත් වුණාම මොකද වෙන්නේ” මන්ත්‍රිනී තලතා කියා සිටියාය. ඊට මන්ත්‍රී බුද්ධික පතිරණ කියා සිටියේ “හරි මම සූදානම්” කියාය.මන්ත්‍රීවරු 28 දෙනෙකු අස්සන් තැබු එම ලිපිය ඉන් අනතුරුව මන්ත්‍රී කබීර් හෂිම් විසින් එජාප නායකයාට පසුව බාර දී තිබිණි. “මේ සතියේ ඔය විශේෂ සාකච්ඡා රැස්වීම් තියන්ඩ බැහැ. මම ඊළඟ සතියේ රැස්වීමක් ලබා දෙන්නම්” එජාප නායකයා මන්ත්‍රී කබීර්ට කියා සිටියේය.එම ලිපිය බාර ගැනීමෙන් පසු එජාප නායකයාට එම ලිපියට අස්සන් කර තිබු හලීම් මන්ත්‍රීවරයා සහ අජිත් මන්ත්‍රීවරයා මුණ ගැසිණි. තමුන්ට මොනවාද කියන්න තියෙන්නේ. කියන දෙයක් දැන්ම කියනවාලා. සෙල්ලම් කරන්ඩ එපා.” එජාප නායකයා එම මන්ත්‍රීවරු දෙපලට කියා සිටියේය.ඉන් පසුව යළිත් වරක් එජාප නායකයාට බාර දුන් ලිපියට අස්සන් තැබු මන්ත්‍රීවරු එක්වූහ. එහිදී ඔවුන් තීරණය කළේ එජාප නායක රනිල් වික්‍රමසිංහ තව දුරටත් අනවශ්‍ය ආකාරයට ක්‍රියා කරන්නේ නම් එම ලිපියට අස්සන් තැබු මන්ත්‍රීවරු 28 දෙනා එකම දිනයක එකම වේලාවක පක්ෂයේ දරන ආසන සංවිධායක ධුර ඇතුළු සියලු නිලතලවලින් ඉවත් වීමටය. එම මන්ත්‍රීවරු අතරට එක්ව සිටින එජාප මාධ්‍ය ප්‍රකාශක, එජාප සහකාර ලේකම්, දිස්ත්‍රික් නායක ඇතුළු සියලු තනතුරුවලින් ඉවත් වීමට එම මන්ත්‍රීවරුන් පිරිස මේ අනුව ඉදිරියේදී තීරණය කිරීමට නියමිතව තිබේ.විශේෂ උත්සව රැසක් ගිය සෙනසුරාදා බදුල්ලේ දී සංවිධානය කැර තිබිණි. ඒ ජනාධිපතිතුමාගේ ප්‍රධානත්වයෙනි. මේ උත්සවය සංවිධානය කිරීමට මූලිකත්වය ගෙන කටයුතු කළේ ඇමැති නිමල් සිරිපාල ද සිල්වා ය. මේ අතර ගිය සෙනසුරාදා උදේ ගෘහස්ථ ක්‍රිකට් ක්‍රීඩාංගණයක් ජනාධිපතිතුමාගේ ප්‍රධානත්වයෙන් විවෘත කෙරිණි. මේ අවස්ථාවට ඇමැති සී.බී. රත්නායක සහ දෙහිවල ශ්‍රී.ල.නි.ප සංවිධායක ධනසිරි අමරතුංග එක්ව සිටියහ. එහිදී ජනාධිපතිතුමා විසින් පන්දුවකට පහර දීම සංකේතවත් කරමින් ක්‍රීඩාංගණය විවෘත කරනු ලැබීය.ජනාධිපතිතුමා වෙත මුලින්ම පන්දු යොමු කරනු ලැබුයේ ඇමැති නිමල් සිරිපාල ද සිල්වා විසිනි. ඉන් අනතුරුව පන්දු යැවූයේ ඇමැති සී.බී. රත්නායක ය. එම පන්දු වාර දෙකටම ජනාධිපතිතුමා ඉතා සාර්ථක ලෙස පිත්තෙන් පහර දුන්නේ ය. ඉන් අනතුරුව ගෘහස්ථ ක්‍රීඩාංගණයේ දී පන්දු යැවීමට කැඳ වූයේ දෙහිවල ශ්‍රී.ල.නි.ප සංවිධායක ධනසිරි අමරතුංගය.“මම කොහොමත් එක බෝලයක්වත් මිස් කරන්නේ නැහැ. මාව අවුට් කරන්න බොහෝ දෙනා දැඟලුවා. හැබැයි මම හැම වෙලාවේම හැම පන්දුවකටම පහර දුන්නා. අවුට් කරන්න වැඩ කාරයෝ කියන අය ආවා. හැබැයි බැරි වුණා. මම හැමදාම නොටවුට් තමයි” ජනාධිපතිතුමා කියා සිටියේ ය.අනතුරුව ජනාධිපතිතුමා ගේ ප්‍රධානත්වයෙන් ඌව පළාතේ ගුරුවරුන් 500 කට පත්වීම් ලබාදීමේ උත්සවයක් පැවැත්විණි. ඒ ඌව පළාත් ප්‍රධාන ඇමැති කාර්යාලයේදී ය. එහිදී ජනාධිපතිතුමා ගුරුවරු අමතමින් විශේෂ කථාවක් කළේ ය.“ගුරුවරු කියන්නේ රටට අනාගතයේ දී දැනුම බෙදන උදවිය. රටේ දරු පරපුරේ අනාගතය තීරණය කරන්නේ ඔවුන් ගුරුවරුන් වන ඔබ වැරැදි පාරේ ගියොත් රටේ දරුවොත් වැරැදි පාරේ යාවි. බොහෝ ගුරුවරුන් මාරු වීම් ඉල්ලන්නේ කාර්යාලවලට. හැබැයි මීට පස්සේ කවුරුත් ඒවාට පුරුදු වෙන්ඩ එපා. ගුරුවරුන් ඉන්න ඕනේ කොහේ හෝ පාසලක. ජනාධිපතිතුමා ඌව පළාතේ ගුරුවරු අමතා කියා සිටියේ ය.එම උත්සවය නිමා වූ පසුව ගුරුවරු ජනාධිපතිතුමා වට කර ගත්හ. ඉන් පසුව ජනාධිපතිතුමා ඔවුන් සමඟ සුහද කතා බහක නිරත වීය.ඉන් අනතුරුව ජනාධිපතිතුමා ඇතුළු පිරිස පැමිණියේ ඇමැති නිමල් සිරිපාල සිල්වා ගේ නැඟණියගේ නිවෙසට ය. එහිදී ජනාධිපතිතුමා ඇතුළු දහසකට පමණ දිවා ආහාරය පිළියෙළ කැර තිබිණි. ව්‍යාංජන වර්ග 22 ක් පමණ තිබූ කෑම මේසයේ දක්නට ලැබුණේ දේශීය ආහාර වර්ග ය.අල, බතල, කොස්, දෙල්, ප්‍රධාන ව්‍යංජන වර්ග විය. ඉන් අනතුරුව එදින සවස් භාගයේ සංඝයා වහන්සේ 250 උදෙසා ගිලන් පස පූජාවක් පැවැත්විණි. ඒ ජනාධිපතිතුමාගේ ප්‍රධානත්වයෙනි.එදිනම රාත්‍රියේ ඌව පළාත් මහ ඇමැති ශෂින්ද්‍ර රාජපක්ෂගේ නිල නිවෙසේ රාත්‍රි භෝජන සංග්‍රහයක් පැවැත්විණි. ඒ ජනාධිපතිතුමාගේ සහභාගිත්වයෙනි. එම භෝජන සංග්‍රහයට ඌව පළාතේ ව්‍යාපාරිකයෝ රැසක් ද සහභාගි වී සිටියහ. එදින ජනාධිපතිතුමා සෑම මේසයක් වෙතම ගොස් ව්‍යාපාරිකයන් සමඟ සුහදව කතා බහ කළේ ය.මේ අතරතුර ගිය සතියේ ජනාධිපතිතුමා ලංකා අසෝක් ලේලන්ඩ් සමාගමේ නව සභාපතිවරයා ලෙස ශ්‍රී.ල.නි.ප දෙහිවල ආසන සංවිධායක ධනසිරි අමරතුංග පත් කරනු ලැබීය. ඔයා ලංකාවේ හිටපු දක්ෂ නගරාධිපතිවරයෙක් කියලා කවුරුත් දන්නවා. ඒ තැනට පත් වෙන්න හොඳට වැඩ කරන්න” ජනාධිපතිතුමා ධනසිරි අමරතුංගට එසේ කියමින් ලංකා අශෝක් ලේලන්ඩ් සමාගමේ සභාපති ධූරය පිරිනැමීය.ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ පසුගිය 07 වැනිදා සවස අරලියගහ මන්දිරය වෙත ගියේ එදින එහි පැවැති නිවාස සංවර්ධන අධිකාරිය විසින් සංවිධානය කළ නිවාස හිමිකම් ඔප්පු 1300 ක් නිවාස හිමියන්ට ප්‍රදානය කිරීමේ උත්සවයට සහභාගි වීමටය. මහින්ද රාජපක්ෂ ජනාධිපතිතුමා අතින් සිදු කෙරුණු එම ඔප්පු ප්‍රදානයට පෙර විමල් වීරවංශ ඇමැතිවරයා ජනාධිපතිතුමන් හමුවීමට යන විට ඔහුට දැකගැනීමට ලැබුණේ එක්සත් ජාතික පක්ෂයේ ගම්පහ දිස්ත්‍රික් පාර්ලිමේන්තු මන්ත්‍රීනී උපේක්ෂා ස්වර්ණමාලි ජනාධිපතිතුමන් සමඟ කතාබහ කරමින් සිටින ආකාරයයි.”දැන් අපිට යූ.එන්.පියට යන්න වෙයි නේද? එහෙම ගියොත් නම් වැටෙන්න දෙන්නේ නැතිව අල්ල ගන්ඩ පුළුවන් වේවි” විමල් වීරවංශ ඇමැතිවරයා කීවේ ජනාධිපතිතුමන් මෙන්ම උපේක්ෂා මන්ත්‍රීවරිය ද සිනහ ගස්වමිනි.”ඒක තමයි විමල් අපි ඒකත් එහෙම වැටෙන්න දෙන්න නරකයි” ජනාධිපතිතුමන් ද විහිළුවෙන්ම ඊට පිළිතුරු දුන්නේය.”මගෙන් මේ අය කිසිම වරප්‍රසාදයක් ඉල්ලා නැහැ. කිසිම මහන්සියක් අපේ පැත්තෙන් නොවී තමයි කට්ටිය එන්නේ. අපි කාටත් තියෙන්නේ රට හදන වගකීමක්” මහින්ද රාජපක්ෂ ජනාධිපතිතුමා විමල් වීරවංශ ඇමැතිවරයාට කීවේය.ජාතික හෙළ උරුමයේ මධ්‍යම කාරක සභාව ගිය සතියේ සුපුරුදු පරිදි රැස්වීය. ඒ එහි නායක ඕමල්පේ සෝභිත හිමියන්ගේ ප්‍රධානත්වයෙනි. මධ්‍යම කාරක සභා රැස්වීමේ ප්‍රධාන අරමුණ වී තිබුණේ 18 වැනි ව්‍යවස්ථා සංශෝධනය පිළිබඳව පක්ෂයේ අවසන් තීරණය ගැනීමය.ව්‍යවස්ථා සංශෝධනයට ඇතුළත් කරුණු පිළිබඳව මධ්‍යම කාරක සභාව දැනුම්වත් කළේ හෙළ උරුමයේ ප්‍රධාන ලේකම් ඇමැති චම්පික රණවකය. “ව්‍යවස්ථා සංශෝධනය අදියර තුනකින් ගෙන ඒමට නියමිතයි. පළමු අදියරෙන් ජනාධිපතිවරණයට ජනාධිපතිවරයකුට තරග කළ හැකි වාර ගණනට අදාළ ව්‍යවස්ථාවේ සීමා ඉවත් කරනවා. ඊළඟට ජනාධිපතිවරයා මාස තුනකට වරක් පාර්ලිමේන්තුවට පැමිණීම පිළිබඳව සහ 17 වන ව්‍යවස්ථා සංශෝධනයට ප්‍රතිශෝධන ඇති කරනවා.” ඇමැති චම්පික කියා සිටියේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=ab1009125</link>
    <topic>රටට ආදරය කරන නායකයකුට විශ්‍රාම යන්න දෙන්න බැහැ</topic>
    <author>සුමේධා නවරත්න ඡායාරූපය - දුෂ්මන්ත මායාදුන්නේ</author>
    <content>උසස් අධ්‍යාපන ඇමැති එස්. බී. දිසානායකදහඅට වෙනි ව්‍යවස්ථා සංශෝධනය සම්මත විය. ඒ වැඩි ඡන්ද 144 කිනි. එහෙත් විපක්ෂය පවසන්නේ සංශෝධනය සම්මත කර ගත් ආකාරය ද ප්‍රජාතන්ත්‍රවාදී නොවන බවය. රට ඒකාධිපතිවාදයට තල්ලු වන බවට ද ඔව්හු චෝදනා නගති.ශ්‍රීලනිපයේ මහලේකම් සහ ප්‍රබල ඇමැතිවරයකුව සිට එජාපයට එකතු වූ එස්. බී. දිසානායක මහතා දැන් නැවත ශ්‍රීලනිපයට එකතු වී ආණ්ඩුවේ උසස් අධ්‍යාපන ඇමැති තනතුර දරයි. නව ව්‍යවස්ථා සංශෝධනයට එරෙහිව එල්ල වන චෝදනා සම්බන්ධයෙන් ඔහු සිළුමිණ සමඟ කළ සාකච්ඡාවකි මේ.* මේ ව්‍යවස්ථා සංශෝධනය වැඩි ඡන්ද එකසිය හතළිස් හතරකින් සම්මත වුණා. විරුද්ධව ලැබුණෙ ඡන්ද දාහතරයි. එක් අතකට මේ සංශෝධනය ආණ්ඩුවේ ජයග්‍රහණයක්. මේ ජයග්‍රහණය ගැන ඔබ මොකද හිතන්නෙ?මේ ව්‍යවස්ථා සංශෝධනය ගැන සන්ධානයේ පක්ෂ කීපයකටම ගැටලු තිබුණා. ඇත්තටම ඒ ගැටලු මතු කළේ වමේ පක්ෂ. ආණ්ඩුවට සිදුවුණා දිගින් දිගටම ඔවුන් සමඟ සාකච්ඡා කරන්න. අවසානයේදී ඔවුන් මේ ව්‍යවස්ථා සංශෝධනයට එකඟ වුණා. වමේ පක්ෂ මේ සංශෝධනයට සහයෝගය දීම තමා අපේ ප්‍රධාන ජයග්‍රහණය.* වමේ පක්ෂ මේ සංශෝධනයට මුලින් විරුද්ධ වුණේ ඇයි?ඔවුන්ට ගැටලු කිහිපයක් තිබුණා. විධායක ජනාධිපති ධුරයේ කාලය දීර්ඝ කිරීම තමයි ඔවුන්ට තිබුණ ප්‍රධාන ගැටලුව. දෙවනුව විධායකයේ බලතල වැඩිකර ගැනීමට යෑම. අනික රාජ්‍ය සේවය අනවශ්‍ය ලෙස දේශපාලනීයකරණය කිරීම.ඒත් සාකච්ඡා වට කීපයකින් පසුව ඔවුන් තේරුම් ගත්තා මේ සංශෝධනයේ එවැනි ගැටලු නැති බව.* සාකච්ඡාවලින් පසුව මොන විදියට ද ඔවුන් මේ සංශෝධනය තේරුම් ගත්තෙ?ප්‍රධාන වශයෙන් මේ සංශෝධනය මඟින් රටේ ප්‍රජාතන්ත්‍රවාදය වඩාත් හොඳින් ස්ථාපිත වන බව. ඒ වගේම ව්‍යවස්ථාදායක සභාව වන පාර්ලිමේන්තුව හරහා මහජන බලය වඩාත් ශක්තිමත් වන බව. පාර්ලිමේන්තුවට වග කියන ජනාධිපතිවරයෙක්, ඒ කියන්නෙ පාර්ලිමේන්තු මන්ත්‍රීවරුන්ගේ ප්‍රශ්නවලට මුහුණට මුහුණලා පිළිතුරු දෙන ජනාධිපතිවරයකු සිටින සංශෝධනයක් බවත් ඔවුන් පිළිගත්තා. ඒ නිසා මේ සංශෝධනයට පක්ෂව ඡන්දය දෙන්න ඔවුන් තීරණය කළා. ඇත්තටම ව්‍යවස්ථා සංශෝධනයේ තීරණාත්මක ජයග්‍රහණය වමේ පක්ෂ මේ සඳහා සහයෝගය දීමයි.* මේ ජයග්‍රහණයට බලපෑ සෙසු හේතු සාධක මොනවාද?මුස්ලිම් කොංග්‍රසය මේ සඳහා දැක්වූ සහයෝගය දෙවන ජයග්‍රහණයයි. මොකද මුස්ලිම් ජනතාවගේ වැඩි බර තිබුණෙ එජාපයට. පසුගිය මැතිවරණ ප්‍රතිඵලවලින් පවා එය පෙනුණා. ඒත් මේ සංශෝධනයට සහාය දෙන ලෙසට මුස්ලිම් ජනතාව කොංග්‍රසයට විශාල බලපෑමක් කළා.* ඊළඟ ජයග්‍රාහී සාධකය එජාප මන්ත්‍රීවරුන්ගෙ සහයෝගය ද?ඇත්තටම පක්ෂය වෙනුවෙන් දැඩි කැපවීමක් කළ පක්ෂයට දරදිය ඇද්ද ලක්ෂ්මන් සෙනෙවිරත්න, අර්ල් ගුණසේකර වැනි ජ්‍යෙෂ්ඨ මන්ත්‍රීවරුන් මෙන්ම තරුණ ආකර්ශනය දිනු, අනාගතයේ නායකත්වය ගැන පෙරුම් පුරමින් සිටි වජිර අබේවර්ධනලා වැනි පතාකයන් යට කරගෙන පැමිණි මනුෂ නානායක්කාර, කරු ජයසූරිය තෙවැනියා කළ උපේක්ෂා, නිල්වලා විජේසිංහ වැනි අයත් ආණ්ඩුවට එකතු වුණා.ඒ වගේම වතුකරයේ මෙන්ම උතුරු නැඟෙනහිර පවා තරුණ විශ්වාසය දිනු ශ්‍රී රංගා, ටී. එන්. ඒ. මන්ත්‍රී පියසේන වැනි අයත් මීට සහාය දැක්වීම ඉතිහාසගත වෙනවා. කොටින්ම කියනවා නම් එජාපෙ හැර අන් සියලු දෙනා දැක්වූ මේ සහයෝගය මහා ජයග්‍රහණයක්.* හැබැයි විපක්ෂය කියන්නෙ මෙය ජනතා ජයග්‍රහණයක් නොවන බවයි?ඇත්තටම බැලුවොත් මේ හැම ජයග්‍රහණයකටම වඩා මෙතැන තියෙන්නෙ ජනතා ජයග්‍රහණයක්. කෙටියෙන්ම කියනවා නම් මේ 18 වැනි සංශෝධනය ජනතා ජයග්‍රහණයක්.පසුගිය ජනාධිපතිවරණය ඉතිහාසයේ කැපී පෙනෙන මැතිවරණයක්. මොකද විධායක ජනපති ධුරය සඳහා දෙවන වර මැතිවරණයට ඉදිරිපත් වීමේ සිය ජනපි‍්‍රයත්වය, විශ්වසනීයත්ව ඉහළ ප්‍රතිශතයකට ගෙන යෑමට හැකි වූ එකම නායකයා මහින්ද රාජපක්ෂ ජනාධිපතිතුමා. එවැනි ජනපි‍්‍රය නායකයකුට පක්ෂය කැමැති නම් හැම යෝජනා බාරදීමටත් ජනතාව කැමැති නම් ජයග්‍රහණය කිරීමටත් ඛ්ැකි වීම තමයි මේ සංශෝධනය හරහා සිදුවුණේ. ඉතින් ජනතාව කැමැති නායකයකු පත්කර ගැනීමට ලැබීම ජනතා ජයග්‍රහණයක් නොවේ ද?* මේ සංශෝධනය ගැන ඔබේ අදහස මොකක්ද?රටට ආදරය කරන නායකයකුට දේශපාලනයෙන් විශ්‍රාම යන්න බැහැ. අපේ ජනාධිපතිතුමා ඉපදුණෙත් දේශපාලනයෙන්. අවුරුදු විසි තුන වෙද්දි එතුමා පාර්ලිමේන්තු ගියා. එදා සිට අද වන තුරු කළේ දේශපාලනය.පළමු ජනාධිපතිවරණයේදී එතුමට පක්ෂ නායිකාවගේ සහයෝගයවත් ලැබුණෙ නැහැ. අනෙක් පැත්තෙන් සුළු ජාතික සහාය නොලබා මේ රටේ ජනාධිපති වෙනවා බොරු. ඒ කාරණය ජනාධිපතිතුමාට වලංගු නැති වුණාට අදටත් මේ රටට වලංගු කාරණයක්. මේ හැම දෙයක් සමඟම එතුමාගේ ජයග්‍රහණය එක අතකට ආශ්චර්යයක්.අනෙක් පැත්තෙන් රුසියාවට, බ්‍රිතාන්‍යයට, ඉන්දුනීසියාවට, ඉන්දියාවට තම රටේ ගරිල්ලා කණ්ඩායම් පරාජය කර ගන්න බැරි වුණා. ඇමෙරිකාව ඇතුළු යුරෝපයම ඉරාකයට, ඇෆ්ගනිස්ථානයට බැහැලා හිරවෙලා ඉන්නවා. එවැනි තත්ත්වයක් තියෙද්දි අපේ ජනාධිපතිතුමා මුළු ලෝකෙන්ම බලවත්, ශක්තිවන්ත, භයානක ගරිල්ලා කණ්ඩායම විනාශ කරලා දානවා.ඉතින් එහෙම දෙයක් කළ නායකයෙක් දෙවෙනි වරටත් ජනාධිපති වුණා කියලා තුන්වෙනි සැරේ ජනාධිපතිවරණයට ඉදිරිපත් නොවිය යුතුයි කියන තර්කය සාධාරණ ද? එහෙම නැතිනම් මැතිවරණ විස්සකට ආසන්න සංඛ්‍යාවක් පරාද වුණ රනිල්ට දිගටම තරග කරන්න පුළුවන් කියන එකද සාධාරණ? මම හිතන විදියට 18 වැනි සංශෝධනය ප්‍රජාතන්ත්‍රවාදී යුක්ති සහගත සංශෝධනයක්.* ඒත් විපක්ෂය කියන්නෙ මෙය ප්‍රජාතන්ත්‍රවාදයේ මළගම බවයි. ඒ වගේම ඒකාධිපතිවාදයේ ඇරැඹුම බවයි. ඔබ මොකද ඒ ගැන හිතන්නෙ?දැන් බලන්න 17 වෙනි සංශෝධන දිහා. එතැනදි සිදු වුණේ විධායකයේ හා ව්‍යවස්ථාදායකයේ බලය බාහිර කණ්ඩායමකට යට වීමයි. මාලදිවයින නේපාලය වැනි රටවලත් මෙවැනි තත්ත්වයක් ඇති වුණා. එහිදී සිදුවුණේ එරට පාලන තන්ත්‍රයන් යම් සිරවීමකට ලක්වීමයි.අනික අපේ රටෙත් ස්වාධීන කොමිෂන් සභා නිසි අයුරින් ක්‍රියාත්මක වුණේ නැහැ. ව්‍යවස්ථාදායක සභාව තීන්දු ගත්තට ඒ පත්කිරීම් නොසලකා හරිමින් විධායකය කටයුතු කළා. චන්ද්‍රිකා, රනිල් දෙන්නම කළේ ඒක. ජනාධිපතිතුමාගේ කාලෙදි ව්‍යවස්ථාදායක සභාව පත්කර ගන්න බැරි වුණා. මේ තත්ත්වය යටතේ සියලු කොමිෂන් සභා අර්බුදයට ගියා.ඒ නිසා අද ඒ බලය පාර්ලිමේන්තුවට පවරලා තියෙනවා. එහිදී කථානායක, අගමැති, විපක්ෂ නායක, සුළු ජාතික නියෝජිතයො සමඟ කතාබහ කරලා ජනාධිපතිතුමා ඒ පත්කිරිම් කරනවා.* රට ඒකාධිපතිත්වයට තල්ලු කරන බවට විපක්ෂය චෝදනා නඟන්න ඔය කියන කාරණාවත් හේතුවක්?දැන් ඔය තර්කය ගේන්නෙ ජ.වි.පෙ. හා එ.ජා.ප.යනෙ. ජ.වි.පෙ.ට ප්‍රජාතන්ත්‍රවාදය ගැන කථා කිරීමට තියෙන අයිතිය මොකක්ද? ඡන්දය දාන්න ගියත් වෙඩි තියලා මැරුවා. පක්ෂ සාමාජිකත්වයෙන් ඉල්ලා අස් නොවුණොත් වෙඩි තිබ්බා. ඔවුන්ට බලය තිබුණ කිසිතැනක ඔවුන් ප්‍රජාතන්ත්‍රවාදීව හැසිරුණේ නැහැ. පාර්ලිමේන්තුවෙ ජ.වි.පෙ. 38 ක් හිටපු වෙලාවේ කථානායකව ප්‍රජාතන්ත්‍රවාදීව පත්කරගන්න ඔවුන් ඉඩ දුන්නෙ නැහැ.71 කැරැල්ල 88/89 කැරැල්ල මඟින් ඔවුන් ඇති කරන්න හැදුවෙ ප්‍රජාතන්ත්‍රවාදය ද? සන්නද්ධ අරගල කරපු අය තමයි දැන් රට ඒකාධිපති වෙන්න යනවා කියලා කෑගහන්නෙ.දැන් බලන්න විශ්වවිද්‍යාල දිහා. ඔවුන්ට විශ්වවිද්‍යාලවල තියෙනවා පොඩි බලයක්. ඒ බලයෙන් ඔවුන්ට ප්‍රතිවිරුද්ධ ශිෂ්‍යයන් කොයිතරම් මර්දනය කරනවද? අනෙක් ශිෂ්‍ය සංගම්වලට විශ්වවිද්‍යාලයේ ඡන්දය ඉල්ලන්නවත් ඉඩක් දෙන්නෙ නැහැ.* ඔබ අන්තර් විශ්වවිද්‍යාල බල මණ්ඩලයේ පළමු සභාපතිවරයා. ඒ කාලෙත් එහෙමද?අපි විශ්වවිද්‍යාලෙ ගිය කාලෙ ශිෂ්‍ය සංගම් දහයක් පහළොවක් තිබුණා. ඒ හැම ශිෂ්‍ය සංගමයක්ම නිදහසේ ක්‍රියාකාරී වුණා. කාටවත් බාධාවක් තිබුණෙ නැහැ. ඒ වගේම විශ්වවිද්‍යාලය හොඳ වාද විවාදවලින් පිරුණු තැනක්. අද ජේ.වී.පී.ය ළමයින්ට ඉගෙන ගන්නවත් දෙන්නෙ නැහැ. අපි මේ තත්ත්වය ඉදිරියේදී වෙනස් කරනවා.* රාජ්‍ය නිලධාරීන් පත්කිරීම උසස් කිරීම හා මාරු කිරීම ඇමැතිවරුන්ගේ පාලනය යටතට ගැනීමෙන් රාජ්‍ය සේවය සම්පූර්ණයන්ම දේශපාලනීයකරණය වෙනවා නේද?ජනාධිපතිතුමා වගේම අපිත් පත්වුණේ ජනතා ඡන්දයෙන්. ජනතාව ඒ පත්කිරීම් කරලා තියෙන්නෙ අපි කියපු දේ විශ්වාස කරලා. නීති හදන්නෙ ජනතාව පත්කළ ව්‍යවස්ථාදායකයයි. ඒවා ක්‍රියාත්මක කරන්නෙ ජනතාව පත්කළ විධායකයයි. එහිදී අපි කියපු දේවල් කරන්න නම් ඊට අවශ්‍ය රාජ්‍ය යාන්ත්‍රණය හදාගන්න එපැයි. එහෙම නැත්නම් අපි බොරුකාරයො වෙනවනෙ. ඒ නිසා අපි ජනතාවට වූ පොරොන්දු ඉටු කරන්න මේ ගත් පියවර වරදක්ද?මේ කතාව අහන්නකො. ඇමෙරිකානු ජනාධිපති කෙනෙක් ඉවත් වුණාම ඒ රටේ රාජ්‍ය සේවකයො දාහතරදාහක් ඉල්ලා අස්වෙනවා. ඒ කියන්නෙ ජනාධිපතිවරයා දාහතරදාහක් නිලධාරීන් පත්කරනවා කියන එකනේ.ජනතාවට වූ පොරොන්දු ඉටු කළ යුතුª බව පැවසුවේ ඔබයි. එහෙම නම් විධායක ජනපති ක්‍රමය අහෝසි කරන බවට 1994 සිටම දුන් පොරොන්දුව ක්‍රියාත්මක නොවුණෙ ඇයි?ඔය ප්‍රශ්නයේදී මම ඉන්නෙ අමුතුම තැනක. මේ රට ගොඩගන්න නම් ශක්තිමත් මානවහිතවාදී ආඥාදායකයෙක් අපට ඕනෙ.මම ශ්‍රී.ල.නි.ප.යේ සිටිද්දීත් එ.ජා.ප. යේ සිටිද්දිත්. මගේ පෞද්ගලික මතය මෙය බව මම පවසා තිබෙනවා. එහෙත් පක්ෂයක් විදියට මේ ක්‍රමයට විරුද්ධව පොදු හඬක් නඟද්දි සාමූහික වගකීම ආරක්ෂා කිරීම වෙනුවෙන් මම නිශ්ශබ්දව හිටියා. ඒත් මම හැමදාම කිව්වෙ මේ රටට අවශ්‍ය විධායක ජනපති ක්‍රමයක් කියලයි.රටට ආදරය කරන නායකයකුට ඉන්නෙ මහින්ද රාජපක්ෂ ජනාධිපතිතුමා විතරයි. ඊට වඩා සුදුස්සෙක් මේ රටට නැහැ.* ඔබ ඔය කථා කරන්නෙ මානව හිතවාදී ආඥාදායකත්වයක් ගැන. කවදා හෝ මේ ආඥාදායකත්වය මානව හිතවාදී නොවන නායකයකු අතට පත්වුණොත් ජනතාවට අත්වන්නේ මොන වගේ ඉරණමක්ද?මිනිස්සු එතකොට ඒ ආණ්ඩුව පෙරළා දමයි. ඒත් දැන් ඉන්නෙ මිනිස්සු ආදරය කරන මිනිස්සු ඉල්ලා සිටින නායකත්වයක්.මහින්ද රාජපක්ෂ ජනාධිපතිතුමා කටයුතු කරන්නෙ ජේ.ආර්. කටයුතු කළ විදියට නොවෙයි. ජේ.ආර්. හැත්තෑහතේ බලයට පත්වෙලා හැත්තෑ අටේ ව්‍යවස්ථාව හදාගත්තෙ ඔහුටමයි. ඔහු ඒ ව්‍යවස්ථාවෙන් විධායක ජනාධිපති වුණා. හයෙන් පහක බලයක් තියාගෙන ඉල්ලා අස්වීමේ ලිපි ගත්තා. බලය ලබාගත් ගමන් සිරිමාවෝ බණ්ඩාරනායක මහත්මියගේ ප්‍රජා අයිතිය නැති කළා. ඒ නිසා ජේ.ආර්. මේ ව්‍යවස්ථාව හදාගත්තෙ ඔහුටම කියලා පැහැදිලියි.අනෙක් පැත්තෙන් ඉන්දියාව, මැලේසියාව දකුණු කොරියාව, චීනය වගේ රටවල් දිහා බලන්න. අද ඒ රටවල් දියුණු වෙලා තියෙන හැටි බලන්න. ඉන්දියාවේ රජයේ නිලධාරීන්ට තියෙනවා වෙන කිසිම රටක, ආණ්ඩුවක නැති අධිකාරි බලයක්. ඒ අධිකාරි බලය නිසා තමයි ඉන්දියාව වේගවත් සංවර්ධනයක් කරා යමින් හිඳින්නෙ. වියට්නාමය හා චීනයෙත් ඒ ආඥාදායක බලය ක්‍රියාත්මක වෙනවා. ඔවුන් අද ශීඝ්‍ර සංවර්ධනයකට යන්නෙ ඒ නිසයි.* ජේ.ආර්.ජයවර්ධන මහතා සිය ස්වයං ලිඛිත චරිතාපදානයේ සටහන් කරනවා ව්‍යවස්ථාදායකයේ පදයට නටන්නේ නැතිව පාර්ලිමේන්තුවේ හා පක්ෂයේ දෝෂාරෝපණයට බිය නොවී නිවැරැදි එමෙන්ම ජනප්‍රිය නොවන තීරණ ගැනීමේ ශක්තියක් විධායකයට තිබෙන බව. ඒ ශක්තිය රටක් සංවර්ධනය කරා ගෙන යාමට අවශ්‍ය බවත් ඔහු පවසනවා. ඔබ එය පිළිගන්නවද?මම සම්පූර්ණයෙන්ම ඊට එකඟ වෙනවා.* එහෙම නම් 78 ව්‍යවස්ථාව ජේ.ආර්.ජයවර්ධන මහතා ඔහු වෙනුවෙන්ම හදාගත් බව ඔබ කියන්නෙ කොහොමද?78 ව්‍යවස්ථාව හැදුණෙ ඔහු වෙනුවෙන්මයි. ඔහු බලාපොරොත්තු වුණේ ඔහුට පමණක්ම ආඥාදායක බලයක් තබාගන්න. පේ‍්‍රමදාස මහතා අතට හෝ බලය යනවට ඔහු කැමැති වුණේ නැහැ. නිර්ලජ්ජිත ජනමත විචාරණයකින් ඔහු තම කාලය දීර්ඝ කැර ගත්තා. ඔහුගෙන් පසුව තුනෙන් දෙකක බලයක් කාටවත් ගන්න බැරි විදියටයි ඔහු මේ ව්‍යවස්ථාව හැදුවේ. ගැටුම් ඇතිවී පාර්ලිමේන්තුව අර්බුදයකට යන තැනකටයි ඔහු මේ ව්‍යවස්ථාව නිර්මාණය කළේ.* ඔබ ජේ.ආර්.ජයවර්ධන මහතාට නඟන චෝදනාවම තමයි විපක්ෂය අද මහින්ද රාජපක්ෂ ජනාධිපතිතුමාට එල්ල කරන්නෙත්. මේ චෝදනාව ගැන ඔබේ පිළිතුර මොකක්ද?එහෙම තර්කයක් ගොඩනැඟෙන්න පුළුවන්. ඇත්තටම මන්ත්‍රීවරු මේ සංශෝධනයට එකඟවුණේ ජනාධිපතිතුමාට නැවත වාරයක් තරග කරන්න ඉඩදෙන්න තමයි. රටේ ජනතාවගේ ජනප්‍රියතාව, විශ්වාසය, ආදරය දිනා සිටින ආරක්ෂා කරගෙන සිටින නායකයෙක් තුන්වෙනි වරටත්, ඡන්දය ඉල්ලීමේ වරද මොකක්ද? ජනතාව එතුමාට කැමැති නම් එතුමා නැවත පත් කරගැනීමට ජනතාවට ඉඩදීම තමයි ප්‍රජාන්ත්‍රවාදය කියන්නෙ.* ත්‍රස්තවාදී ගැටලුව ජනාධිපතිතුමා අවසන් කළා. එහෙත් උතුරු නැඟෙනහිර ජනතාව සම්බන්ධයෙන් යම් වැඩපිළිවෙළක් ඉන්දියාව ඇතුළු අන්තර්ජාතික ප්‍රජාවේ විමසුමට ලක්වී තිබෙනවා. මේ සම්බන්ධයෙන් ආණ්ඩුවේ ස්ථාවරය කුමක්ද?උතුරේ තිබුණ ජනවාර්ගික ප්‍රශ්නයේ කුරිරු ත්‍රස්තවාදයෙන් අපි ජය ගත්තා. උතුරේ තිබුණෙ බොහොම ස්වාභාවික මානුෂික ප්‍රශ්නයක්.ඕනම දේශයක එක් ආගමක්, සංස්කෘතියක් හිමි ජාතියක් එකට එක්ව වාසය කරනවා නම් ඔවුන්ගේ ආගම, ජාතිය, භාෂාව, හා සංස්කෘතිය වෙනුවෙන් ඒ අනන්‍යතාවය වෙනුවෙන් බලය ඉල්ලා සිටිනවා.1911 පටන් දෙමළ ජනතාව සිංහල මහා ජාතියෙන් මේ බලය ඉල්ලා සිටියා.එහෙත් ඔවුන් බලාපොරොත්තු වූ බලය ඔවුන්ට නොලැබුණා පමණක් නොවෙයි ක්‍රමයෙන් ඔවුන් ඉල්ලන බලයේ ප්‍රමාණයේ වැඩිවීමත් සිදුවුණා. 1948 වෙද්දී ෆෙඩරල් දක්වා පුළුල් වූ මේ බලය ඉල්ලීම 1973 දී ඊළම දක්වා වර්ධනය වුණා.කොහොම නමුත් ඉදිරියේදී උතුරු නැඟෙනහිර ජනතාව වෙනුවෙන් ජනාධිපතිතුමා යම් පියවරක් ගනියි.* අපි දැන් ඔබ ගැන කථා කරමු. ශ්‍රී.ල.නි.ප.යෙන් ඉවත්වී එ.ජා.ප.යට එකතු වුණ ඔබ එ.ජා.ප. නායකත්ව සිහිනයේ සිටියා. දැන් නැවත ආණ්ඩුවට එකතු වෙලා. පසුගිය කාල පරිච්ඡේදය ගැන ඔබට මොකද හිතෙන්නෙ?අපි ශ්‍රී.ල.නි.ප.යෙන් ගියේ චන්ද්‍රිකා නිසා. මහින්ද රාජපක්ෂ ජනාධිපතිතුමාට වගේ මට ඉවසීමක් තිබුණෙ නැහැ.චන්ද්‍රිකා එක්ක තිබුණ ආරාවුල නිසා මම එ.ජා.ප.යට ගියේ තිබුණ මහලේකම් ධූරය වගේම ඇමැතිකම් හතරකුත් නියෝජ්‍ය මුදල් ඇමැතිකමත් පැත්තකට දාලයි. එහෙම වුණේ මම හැඟීම්බර මිනිහෙක් නිසයි.හැබැයි එ.ජා.ප.යට ගියාට පස්සෙ එහි සාමාජිකයන්ගේ ඉල්ලීම වුණේ මා ජනාධිපතිවරණයට ඉදිරිපත් කරන ලෙසයි. මේ සැරේ ඉවත් වූ කණ්ඩායම කිව්වෙත් සජිත් හෝ නායකයා කරන ලෙසයි.කොහාම වුණත් මම දැන් වැඩ කරන්නේ් සුන්දර පැරැණි මිත්‍රයෙක් එක්ක. මට දැන් වයසයි. නායකත්වය ගැන සිහින දැන් නැහැ.මම දැන් ඇමැතිවරයකු ලෙස සේවය කරලා විශ්‍රාම යන්න හිතාගෙන ඉන්න පුංචි මිනිහෙක්.බොහොම ඈතට දැල්වුණ දේශපාලන අරමුණු මට දැන් නැහැ.සුමේධා නවරත්න ඡායාරූපය - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=af1009127</link>
    <topic>මේ අඩස්සි සමයයි</topic>
    <author/>
    <content>සැක්කරයා වේලාසනින් ම අවදිවෙලාය. හිමිදිරි හීතල මැද්දෙන්ම තැඹිලි ගෙඩියක් සප්පායම් වෙනවා ය.”සෑර්... මොකදෑ උදේ පාන්දරම තැඹිලි බොන්නෙ.”සිකුරිටිකාරයා හෙමින් සීරුවේ ඇසුවේය.”මුත්තරා දැවිල්ල... ඊයෙ රාත්තිරියෙ ඉවසගෙන හිටියෙ හරි අමාරුවෙන්””සෑර් ඔය මුත්තරා දැවිල්ල තියෙනව නේද... ඉවසගෙන ඉන්ඩ හරි අමාරුයි... පොළොවෙ පෙරලෙන්ඩ හිතෙනවා””උඹ කොහොමද ඔච්චර ඒ ගැන දන්නෙ? මොකක් හරි විශේෂඥ විභාගයක් පාස් කෙරුවද?””විභාගයක් පාස් කොරන්ඩ ඕන නෑ සෑර් ඕක දැනගන්ඩ... මේ දවස්වල අපේ ලෝකෙ හුඟාක් තැන්වල මුත්තරා දැවිල්ල... කොටින්ම සෑර් බැරැක් ඔබාමාටත් මුත්තරා දැවිල්ල.. ඇෆ්ගනිස්තානෙ කේස් ෆයිල් වෙලානෙ... දැන් බැරැක් ඔබාමා නෙමෙයි බරක් ඔබාමා වෙලා.. ටෝනි බේලෙයාර් ට දැන් මුත්තරා අඩස්සිය..””ෂැහ්.. ඒක බොහොම නපුරු ලක්ෂණයක්.. ඔය අඩස්සිය හැදුණාම එක තැනක ඉන්ඩ බෑ කියනවනෙ..””ඒකම නෙමේ සෑර්.. එතකොට එනව එනව වගේ.. ඒත් එන්නෙ නෑ... තත්පරෙන් තත්පරේට ගහක් ළඟට දුවන්ඩ වෙනවා.. කකුලකුත් උස්සගෙන.. මේ දවස්වල අපේ රටේ කට්ටිය ගස් ළඟමයි.. තනි කකුලෙන්මයි””පොඩ්ඩක් හිටපං..”සැක්කරයා යළිත් නුග ගහ මුලට දිව්වේය.”අද නම් ඩියුටිය කරන්ඩ ලැබෙන පාටක් නෑ..”සිකුරිටිකාරයා තමන්ටම කියාගත්තේය.”මං යනකොට ටොමියත් එතන පෝළිමේ බලාගෙන ඉන්නවා..””ඉතිං සෑර්රුත් පෝළිමේ හිටියද?””හොඳ වෙලාවට මං ගියේ සිකුරිටි ජීප් එකත් එක්ක.. අර සුදු මේස් අත්වලට දාගත්තු කට්ටිය අත වනල යම්තම් ඉඩ අරගෙන දුන්න..ඉස්සරහට දුවන්ඩ..””ඒ කොහොමද? ඉස්සර සැක්කර ගොල්ලො එහෙම නෑනෙ..?””ඒ ඉස්සරනෙ බං.. දැන් අපේ මුත්තට කවදාවත් සිකුරිටි ඉඳල නෑනෙ..””ඒක තමයි අපේ මුත්තට ජොබ් එක නැතිවෙලා තියෙන්නෙ..””දැන් ඔය උඹලගෙ රටේ ඇමැතිගොල්ලොත් යන්නෙ ජීප් දෙක තුන දාගෙන.. බල්ලකුටවත් පාරෙ යන්ඩ බැරි විදිහට..””පහුගිය දවසක පාණ්ඩුකම්බලේ රත්වුණා ගිනිරාමෙට.. බැලින්නම් උඹළගෙ රටේ එකකුට ප්‍රශ්නයක්.. ඒකත් මුත්තරා ප්‍රශ්නයක්.. මං උඹලගෙ රටේ පාරකට බැස්ස විතරයි.. ආවෙ නැතැයි වාහන පෝළිමක්.. අත්මේස් කාරයො අත වන වනා.. මං බේරුණේ කානුවකට පැනලා.. ප්‍රයිවෙට් බස්කාරයො තව හොඳයි.. ඇයි බං ඒ ඔක්කොම මුත්තරා අඩස්සි කාරයොද?””නෑ සෑර්.. මිනිස්ටර්ස්ලා.. සමහර අය කැබිනට්.. සමහර අය නොන් කැබිනට් ... සමහර අය නියෝජ්‍ය.. මුත්තරා අඩස්සිය තමයි සෑර්.. ගස් හොය හොයා යනව..””එහෙම නම් කමක් නෑ.. උඹලගෙ මුළු කවුන්සලේටම ඔය ලෙඩේ හැදිලද?””අනේ නෑ.. දැන් රනිල් මහත්තයට හැදෙන්නෙම නෑනෙ..””ඒ මොකෝ බං?””කූල් වෙනවනෙ.. දැවිල්ලක්.. නෑ.. රත්විල්ලක්.. කොටින්ම අඩස්සිය කියල දෙයක් දන්නෙත් නෑ.. ගස් ඕනැම නෑ..””ඒ මොකෝ බං?””එහෙම තමයි.. කැප්ටන් කූල් නෙ.. දහනව පාරක් පැරදිලත් කූල්.. රත්විල්ලක් නෑ.. කොටින්ම සෑර් මුත්තරාත් ගල් ගැහිලා කූල් එකට... නූඩ්ල්ස් සයිස්..””එතකොට මෙගා කොලුවා..?””එයාට ඉතින් ඉපදුණ දා ඉඳල දැවිල්ලනෙ.. ඒ දැවිල්ල අඩුවෙන්නෙ නෑ.. දැන් ඔන්න තනියම ඉන්ඩ හදනවා..”කොහොමද වන්ෂොට්..?””අයියෝ.. පව් සෑර්.. බොඩිය විතරයි... ඇන්ජිම නෑ... මේ දවස්වල කුක්කු පැටියා වාගේ.. මේ දවස්වල නෝ ෂොට්.. දිල්කි කෙල්ලගෙන් කෑවනෙ අම්බානක.. අඩස්සිය ඉවරම වෙලා.. මේ දවස්වල ගහමුලට යන්නෙත් නෑ.. ඇඟේ තෙමාගන්නවා... කු...ක්...කු.... පැ...ටි...යා...””ඊ..යැහ්... හික්.. පුහ්..”සැක්කරයා සැක්කර සයිස් හිනාවක් දැම්මේය.”කෝ බං අද කවුරුත් නෑනෙ.. අපරාදෙ තව ටිකක් නින්දක් ගහන්ඩ තිබුණා. උඹ ගිනිගොඩ ගැහුවෙ අපරාදෙ””සමාවෙන්ඩ සෑර්.. කරු සර්ගෙන් බේරෙන්ඩ බැරුව ඇඳ යටින් ගිනිගොඩ ගැහුවෙ..””කරු ඇවිල්ලද?””ඔව්.. ගේට්ටුව ළඟ””කෝ තාම හිරු පායලා නෑනෙ?””ඒ මොකටද සෑර්..?””ඇයි.. “ආවොත් කරු.. පායයි හිරු” කියල පෝස්ටර් ගහල තිබුණෙ..?””ඒ ඉස්සරනෙ.. දැන් ගහන්නෙ “ආවොත් කරු.. දාහතකට මරු” කියලනෙ.”මේ දවස්වල වැඩත් ඇතිනේ.. ව්‍යවස්ථා ඡන්දෙත් ඉවරයිනේ.. එයා වැඩ පටන්ගත්තේ ඉවරවෙලානේ.. ඒක ලේසියි.. කතා කරනව බලන්ඩ..”සැක්කරයා, සිකුරිටිකාරයාට ආඥාවක් නිකුත් කෙළේය. ඒ අනුව කරු මහත්තයා සැක්කර කුටියට අවතීර්ණ විය.”මොකද මේ?””අඩස්සිය තමයි.. එක තැනක ඉන්ඩ බෑ..””ඔව්.. ඔව්.. පේනව.. කොහොමද පබා ළමය එහෙම...””මතක් කරන්ඩ එපා සෑර්.. දැවිල්ල වැඩිවෙනවා.. මොකක් හරි බේතක් දෙන්ඩකො මේ දැවිල්ලට..””ගණංගන්ඩ එපා.. ව්‍යවස්ථා ඡන්දෙත් ඉවරයිනෙ.. තව දවසක් දෙකක් දැවිල්ල තියෙයි. ඊට පස්සෙ නූඩ්ල්ස් සයිස් තමයි..” ඊ යැහ්.. හිහ්.. පුහ්..”සැක්කරයා මහා කිචොක්කයක් දැම්මේය.”ඔහොම කරන්ඩ එපා සැක්කර සර්..””ඉතින් ඔය කළු ඇඳගෙන?””පබා කෙල්ලට පැරදුණාට පස්සෙ තමයි කළුවෙන්ඩ පටන්ගත්තෙ.. මාව පරාද කරපු පබාත් ගියානෙ.. සෑර් මට වහටිකක් දෙන්ඩ බැරිද?””මුඛය වෑල්ඩින් කරන්ඩ ඉස්සෙල්ල යනව යන්ඩ””ගානක් නෑ සෑර්.. කොහොමටත් දැන් ව්‍යවස්ථා චන්දෙන් පස්සෙ මූට්ටුවෙලා තමයි””ඊ යැහ්.. හික්..පුහ්..”සැක්කරයා නැවතත් කීචොකයක් දැම්මේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=af1009128</link>
    <topic>ජනතාවට හොඳ තේ කෝප්පයක් බොන්න වැඩපිළිවෙළක් යොදනවා</topic>
    <author>සංවාද සටහන – රූපාන්ති බුලත්සිංහල සේයාරූ - සුදම් ගුණසිංහ</author>
    <content>වැවිලි කර්මාන්ත ඇමැති මහින්ද සමරසිංහශ්‍රී ලංකා තේ අන්තර්ජාතික මට්ටමින් ජනපි‍්‍රය කිරීමට ගත යුතු මූලික පියවර වනුයේ තේ නැවත වගා කිරීමත් පාළු සිටුවීමත් බව සඳහන් කරන වැවිලිකර්මාන්ත අමාත්‍ය මහින්ද සමරසිංහ මහතා බලාපොරොත්තු වන ඉලක්කවලට පැමිණීම සඳහා කිසියම් කැප කිරීමක් කිරීමට සිදුවන බව පෙන්වා දෙයි. රැකියා විරහිත තරුණ පිරිස් අතර ඉඩම් බෙදා දී තේ වගාව කෙරෙහි ඔවුන්ගේ උනන්දුව වැඩි කොට තේ දලු නිෂ්පාදනය ඉහළ නංවා තේ දල්ලේ ගුණාත්මක බව වැඩි කිරීමට පියවර ගත යුතු බව සඳහන් කරයි. ඇමැතිවරයාට යොමු කළප්‍රශ්නවලට ලබා දුන් පිළිතුරු මෙසේය.* ශ්‍රී ලංකාවේ තේ ප්‍රථම ස්ථානයට තිබී සිවුවැනි ස්ථානයට පත්වීමට බලපෑ හේතු කවරේද?ලෝක වෙළෙඳ පොළේ ශ්‍රී ලංකාවේ “සිලෝන් ටී” හොඳම තේ ලෙස පිළිගැනීමක් තියෙනවා. ඒ පිළිගැනීම තවමත් එලෙසමයි. අපේ තේවලට හොඳ ඉල්ලුමක් තිබුණා. ඒත් මේ තත්ත්වය මෑත වකවානුවේ අඛණ්ඩව පවත්වා ගැනීමට අපිට බැරිවුණා. ඒ සඳහා විවිධ හේතුª බලපෑවා. මින් පළමුවැනි හේතුව ලෙස මං දකින්නෙ ශ්‍රී ලංකාවට හොඳ අලෙවිකරණ වැඩපිළිවෙළක් නැහැ. නමුත් තරගකාරී රටවල අඛණ්ඩ අලෙවිකරණ වැඩසටහන් තියෙනවා. පාරිභෝගික ආකර්ෂණය ඒ නිසාම වැඩිවෙලා තියෙනවා. අපි එතැනමයි. ඒත් අනිත් රටවල් ඉදිරියට ගිහින් තියෙනවා.අනිත් වැදගත් කරුණ අපි ඵලදාව නෙළන තේ ගස්වල වයස් සීමාව උඩරට තේ වලින් 80%ක්ම අවු: 35 ට වැඩි තේ ගස්, මේ නිසා මේවායෙන් වැඩි තේ දළු ප්‍රමාණයක් නෙළාගන්න බැහැ. මේ නිසා ගුණාත්මක තත්ත්වය අඩුවෙලා තියෙනවා. මේ පසුබෑමත් තරගකාරී රටවලට හොඳ අවස්ථාවක්.අනෙක් කරුණ නම් නිෂ්පාදන පිරිවැය, අපේ රටේ තේ ක්‍ෂේත්‍රයේ 40% ක වැටුප් වැඩිවීමක් පසුගිය වකවානුවේ සිදුවුණා. ඒ වගේ කර්මාන්තශාලා නවීකරණය වුණා. මේ සියල්ලම නිෂ්පාදන පිරිවැයට එකතුවී තේවල මිල ඉහළ යනවා. පාරිභෝගිකයා අපේක්‍ෂිත මිලෙන් ඈතට යාමත්, අපේ තේ පසුබෑමට හේතුවක්.* නැවතත් ශ්‍රී ලංකා තේ පෙරට ගෙනයාමට වැඩපිළිවෙළක් තියෙනවාද?මේ අභියෝගය ජයගන්න අපි හැකි ඉක්මණින් නැවත වගාවට යන්න ඕනෙ. ඒ වගේම පාළු සිටුවීමත් කරන්න අවශ්‍යයි. නැත්නම් හතරවෙනි තැනට නෙවෙයි ඊටත් පල්ලෙහාට යන්නයි වෙන්නෙ. මේ නිසාම තමයි මං ප්‍රතිපත්තිමය තීරණයක් ගත්තේ. අලුත් වගාවකට යන්නත්, පාළු සිටුවන්නත් අවශ්‍යයි කියලා.* මේ සඳහා වගා හිමියෝ උනන්දු කෙළේ නැද්ද?උනන්දු කළා. හැබැයි ඒ ගොල්ලන්ගෙ පැත්තෙන් මෙහෙමත් ප්‍රශ්නයක් තියෙනවා. තේ පැළ අලුතින් හිටවලා අස්වැන්න ගන්න අවුරුදු හතරක් විතර යනවා. ඒත් එතකන් ඒ අයට ජීවත් වෙන්නෙ මොන ආදායමකින්ද කියන ප්‍රශ්නය මතු වෙනවා.* ඒ ප්‍රශ්නයට පිළියමක් ඔබතුමා ඉදිරිපත් කෙළේ නැද්ද?මං කිව්වා කුඩා තේවතු හිමියන්ට අතුරු බෝග වගාවත්, සත්ත්ව පාලනයත් කරන්න සහන දෙනවා කියලා. ඒත් ලොකු තේ සමාගම්වලට මේ ක්‍රමය අනුගමනය කරන්න බැහැ. ඒ නිසා අපි ඒ අයට කිව්වා බැංකු එක්ක කතා කරලා සහන ණය ක්‍රමයක් හදලා දෙන්නම් කියලා.* නැවත වගාව අනිවාර්ය ද?ඔව්, නැත්නම් අපිට බලාපොරොත්තු වෙන ඉලක්කෙට යන්න බැහැ. දිනාගන්න නම් කැපකිරීම් කරන්නත් අපි සූදානම් වෙන්න ඕනෙ. ඉදිරියේදී වසරකට 3% ක් වගා කරන්න අවශ්‍ය බවට ප්‍රතිපත්තිමය තීරණයක් ගන්නත් අවශ්‍යයි.* අලුත් තේ වගාවන් ව්‍යාප්ත කරන්න බලාපොරොත්තු වෙන්නේ කුමන ආකාරයටද?රැකියා විරහිත තරුණ තරුණියෝ විශාල පිරිසක් ඉන්නවා. ඒ අයට ඉඩම් බෙදා දී උපදෙස් දී තේ වගාවට යොමු කරන්න උත්සාහ කරනවා. අපේ දේ ගැන අපට උනන්දුවක් තියෙන්න අවශ්‍යයි.* තේවල ගුණාත්මක තත්ත්වය නැංවීමට පියවර අරගෙන නැද්ද?ශ්‍රී ලංකාවේ තේවලින් 60% ක්ම නිෂ්පාදනය කරන්නෙ කුඩා තේවතුª හිමියෝ, ඉතිරි 40% තමයි, විශාල තේ සමාගම් නිෂ්පාදනය කරන්නෙ. මේ නිසා ගුණාත්මක තත්ත්වයේ තේ දළු සපයන්න කුඩා තේවතු හිමියෝ උනන්දු වෙන්න අවශ්‍යයි. නෙළන තේ දලු ටිකවත් පරිස්සමට කර්මාන්ත ශාලාවට බාර දෙනවා නම් කසල තේ ප්‍රමාණය අඩු කරගන්න පුළුවන්. මේ නිසා අපි දැන් තේ දළු අසුරන ප්ලාස්ටික් ට්‍රේස් හඳුන්වලා දී තියෙනවා. තේවලින් 12% ක් 13% ක් කසල තේ වෙනවා නම්, ඒ හොඳ තේ දළු සැපයුමක් වෙන්නෙ නැහැ. නිෂ්පාදනයේ ගුණාත්මක බව වැඩිවීමට නම්, සපයන දළු ගුණාත්මක වෙන්න අවශ්‍යයි. හොඳ තේවලට තමයි, වෙන්දේසියේදී ඉහළ මිලක් ලැබෙන්නෙ.* අපේ රටේ කොච්චර තේ නිෂ්පාදනය කළත් හොඳ තේ කෝප්පයක් බොන්න ශ්‍රී ලාංකික පාරිභෝගිකයන්ට අවස්ථාව නැහැ නේද?සම්පූර්ණයෙන්ම ඇත්ත, ඒකත් මට අභියෝගයක් වෙලා. මං මේ පිළිබඳව තේ ශක්තියත්, කළුබෝවිටියාන තේ සමාගමත් දැනුවත් කර තියෙනවා. මේ දෙකම එකට එකතු කරගෙන පාරිභෝගිකයන්ට හොඳ තේ පැකට් එකක් ලබාදීමේ වැඩ පිළිවෙළකට යනවා. අපි කොච්චර කිව්වත්, අපේ රටේ හොඳ තේ කියලා, අනෙක් රටවල් එක්ක සසඳනකොට දැනෙන්නෙ අපේ රටේ පාරිභෝගිකයා තමයි තේ කෝප්පයට වැඩිමිලක් ගෙවන්නෙ කියලා. තේ මිල අද ජීවන වියදමටත් දැනෙන බලපෑමක් වෙලා. මම හිතුවා මේ සඳහා කඩිනම් වැඩ පිළිවෙළක් කරන්න පුළුවන් කියලා. ඉදිරියේදී ලංකාවේ පාරිභෝගිකයන්ට හොඳ තේ කෝප්පයක් බීමට හැකිවේවි.මේ හැම දෙයකටම රජයේ භාණ්ඩාගාරයේ මුදල් ඉල්ලන්න බැහැ. මේ නිසා මං වෙනත් ආදායම් ක්‍රමවලින් ප්‍රතිපාදන හොයා ගත්තා. රුපියල් බිලියන 5 ක්. ඒ කියන්නේ රුපියල් මිලියන 5000 ක්.* මේ මුදල විශේෂයෙන්ම යොදවන්න බලාපොරොත්තු වන්නේ කුමකටද?ජාත්‍යන්තරයේ විශාලතම අලෙවි ප්‍රවර්ධන වැඩසටහනට මේ මුදල යොදා ගන්නවා. පරිසර හිතකාමී දේශගුණය අපේ රටේ තේවල රසවත් බව වැඩි කරනවා. මේ නිසා ගැනුම්කරුවන්ට අපේ තේවල වටිනාකම හඳුන්වා දෙන්න අවශ්‍යයි. නැත්නම් තරගයට ඍජුව මුහුණ දෙන්න අපිට බැරි වෙනවා. අතීතයේ ඊජිප්තුවට අපි විශාල තේ තොග සැපයුවා. ඒත් ඒක ක්‍රමයෙන් අඩුවී තියෙනවා. මේ අඩුවීමට හේතුව සෙසු තරගකාරී රටවල විවිධාංගිකරණ වැඩපිළිවෙළයි.* ඉදිරියේ අපේ රටේ තේ විවිධාංගිකරණ වැඩ පිළිවෙළක් සිදු කරනවාද?අපි හැමදාම යැව්වෙ බල්ටි ටී, මම හිතුවා අපිත් පැකට් කළ තේ යවන්න ඕනෙ කියලා. ඒ වගේම සියයට සීයක්ම ලංකාවේ තේ කියන ලේබලය ඇතුව වෙළෙඳ පොළවලට තේ සපයන්න කටයුතු කරනවා. තේවල අගය වැඩි කිරීමේ පිළිවෙළකට ගියොත් වැඩිදෙනකුට රැකියා අවස්ථා සපයන්න පුළුවන්. රටට එන ආදායමත් වැඩි වෙනවා. ඇමෙරිකාව, චීනය වගේ රටවල තේවලට හොඳ ඉල්ලුමක් තියෙනවා.* කුමන ආකාරයේ විධිමත් වැඩ පිළිවෙළක් තිබුණත් කසල තේ ඇතිවෙනවා නේද?ඔව්, හැබැයි අවශ්‍ය වන්නේ කසල තේ ප්‍රතිශතය අඩු කරගන්න.කොහොමත් කසල තේ ඇති වෙනවා. මේ ඇති වෙන ප්‍රමාණය කොම්පෝස්ට් හදන්න ගන්නවා.කසල තේ කොහොමත් ශරීරයට අහිතකරයි. සමහර අවස්ථාවල වෙන්දේසියේදී පවා හොඳ තේවලට කසල තේ කලවම් කරලා තියෙනව දැක ගන්න පුළුවන්.මේ තත්ත්වය නිසා රටේ කීර්ති නාමය පලුදු වෙනවා. කුඩා ලාභයකට තේවල හොඳ නම පළුදු වෙන්න දෙන්න බැහැ.* තේ වගේම රබර් වගාවත් වැදගත්. රබර් සංවර්ධනය කිරීමට ගෙන ඇති වර්තමාන වැඩපිළිවෙළ කුමක්ද?රබර් වගාවෙන් 70% ක්ම අගය එකතු කිරීමේ වැඩපිළිවෙළ යටතේ නව නිෂ්පාදන හදනවා. හැබැයි ප්‍රශ්නයක් තියෙනවා.හැමදාම වැසි තියෙන තෙත් කලාපයේ කුඩා රබර් ඉඩම් පිහිටා තිබෙන්නෙ, හැබැයි ඉතින් මේවායින් ලබාගන්නා කිරි ප්‍රතිශතය අඩුවෙලා තියෙනවා. ඒකට හේතුව වැස්ස.දැන් අපි රබර් කිරි කපන්න රබර් ගස්වලට වැහි ආවරණ සහන ක්‍රමයකට ලබා දෙනවා.ඒ නිසා ඉදිරියේදි නිෂ්පාදනය වැඩි කර ගන්න පුළුවන් වේවි.* වර්තමාන රබර් නිෂ්පාදනය කොපමණද?දළ වශයෙන් මෙට්‍රික් ටොන් 130,000 ක් නිෂ්පාදනය කරනවා. ඒත් අපේ රටේ අවශ්‍යතාව මෙට්‍රික් ටොන් 155,000 ක්. වැසි ආවරණ යොදා ගතහොත් ඉලක්කගත කිරි නිෂ්පාදනයට ළඟාවෙන්න පුළුවන්.දෙවනුව රබර් වගාව ව්‍යාප්ත කරන්න අවශ්‍යයි. මොනරාගල දිස්ත්‍රික්කයේ මේ වැඩපිළිවෙල ක්‍රියාත්මකයි.මොනරාගල පවතින කාළගුණය නිසාරබර් වගා කළාම දවසේ පැය 24ම කිරි කපන්න පුළුවන් වෙනවා. ඒ වගේම මුලතිව්, කිලිනොච්චිය පස් පරීක්‍ෂණ කටයුතුවලට යොමුකරලා තියෙන්නෙ.සුදුසු බව ඔප්පුවූ සැණින් එහි වගාව ආරම්භ කරනවා.පවතින විශාල ඉල්ලුම සපුරාලන්න ප්‍රමාණවත්, රබර් කිරි ප්‍රමාණයක් අවශ්‍යයි. ඒ වගේම රබර් ඉඩම් වලින් තවත් ආදායම් ක්‍රමයක් ලබාගන්න මාර්ගය සකස් කරලා.ඒ යටි රෝපණ වගාව. යටිරෝපණ වගාව රබර් වගාවට සමගාමීව කරන්න පුළුවන්.* ඔබතුමා වැවිලි කර්මාන්තය භාර ගත්තේ, පොල් වගාවට උවදුරක් තියෙන කාලවකවානුවකයි. මේ උවදුර විශාල මතබේදයට ලක් වූවක්. මේ සම්බන්ධව ඔබතුමාගේ සැලැසුම් කෙබඳුද?පොල් පර්යේෂණ ආයතනයේ සභාපතිතුමා සමඟ එකතුවෙලා පුළුල් වැඩපිළිවෙළක් කරනවා.ඔවුන් මේ පිළිබඳ අධ්‍යයනයකට ඉන්දියාවේ කර්ණාටක ප්‍රාන්තයටත් ගියා. ඉන්දියාවේ අවු: 70 – 80 කාලවකවානුවේදී මේ රෝගී තත්ත්වය තිබුණා.ඒ රටේ ඒ රෝගී තත්ත්වයට ඔරොත්තු දෙන පොල් ගස් තිබුණා.ඒ වගේම ලංකාවෙත් තියෙනවා. පර්යේෂණ ආයතන කියන ආකාරයට දෙමුහුම් පොල් ගස් වලටයි මේ රෝගී තත්ත්වය වැළඳෙන්නෙ.මේ ගැන ක්‍රමානුකූලව වැඩපිළිවෙළක් සකස් කරනවා.* රෝගය වැළැඳුන පොල් ගස්වලට මොකද කරන්නේ?ඒ පොල් ගස් කපා දමනවා. හැබැයි ඒවායේ කඳන් අරගෙන විසිතුරු භාණ්ඩ නිෂ්පාදකයන්ට දෙනවා.* දකුණේ මේ උවදුර තිබෙන නිසා උතුරේ පොල් වැවීමේ වැඩ පිළිවෙළක් සකස් කෙළේ නැද්ද?දැනට පොල් අක්කර 32,000 ක් ඉතිරිව තියෙනවා.අපි ඒ ගණන අක්කර 65,000 ක් දක්වා වැඩි කිරීමට බලාපොරොත්තු වෙනවා. මේ සඳහා දැනටමත්, තවාන් පිළියෙල කරනවා. දැනට පොල් ගෙඩි මිලියන 2750 ක් නිෂ්පාදනය කරනවා.අවශ්‍යතාව පොල් ගෙඩි මිලියන 3500 ක්. මේ ඉලක්කයට ළඟාවෙලා නැති නිසා දැනටත් 50% ක් ආනයනය කරනවා.* පොල් තෙල්වලට ෆාම් තෙල් කවලම් කරනවා නේද?සමහර තෙල්හිමියො මේ දේ කරනවා. හැබැයි අපි එහෙම කරන්න එපා කියලා අවවාද කර තියෙනවා. අහුවුණ අයගේ බලපත්‍ර අවලංගු කරලා තියෙනවා.* අපේ රටට අවශ්‍ය ෆාම්තෙල් වෙන රටවලින් ගෙන්වනවාද?ඔව්. ඒත් දැන් අපි බලාපොරොත්තු මේ රටේම ෆාම් තෙල් වගාව ආරම්භ කරන්න. දැනට හෙක්ටයාර් 5000 ක් තියෙනවා. මෙය හෙක්ටයාර් 25000 දක්වා වැඩි කරන්න හදනවා.* සමහරු කියනවා පාම් තෙල් හොඳ නැහැ කියලා. මෙහි සත්‍ය අසත්‍යතාවය විස්තර කළොත්?පාම්තෙල් පරිසර හිතකාමී ඉන්ධන හදන්න ගන්නවා. මේ නිසා පෙට්‍රෝලියම් වලට පාඩුවක් සිදුවෙන්නේ.මේ නිසා බහුජාතික සමාගම් විරුද්ධයි. අපිට අවශ්‍ය පාම්තෙල් අපේ රටේම නිෂ්පාදනය කරගැනීම යහපත්.* උක් කර්මාන්තය සම්බන්ධයෙන් ගෙන ඇති පියවර කවරේද?දැනට ලංකාවේ නිෂ්පාදනය කරන්නේ සීනි නිෂ්පාදනයෙන් සියයට පහක් පමණි. ඉතිරි 95% ම අපි ආනයනය කරනවා. විදේශ විනිමය ඉතිරි කරන්න උක් නිෂ්පාදනය වැඩි කිරීමට ඉදිරියේදි බලාපොරොත්තු වෙනවා. වැවිලි ක්ෂේත්‍රයේ සැලකිය යුතු ප්‍රමාණයකින් විදේශ විනිමය ලබාගන්න හැකියාව ලැබෙනවා..සංවාද සටහන – රූපාන්ති බුලත්සිංහල සේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=af1009123</link>
    <topic>ඉඩමක් මිලදී ගන්න පෙර පස් මහ බැලුම් බලන්න ඕනෑ</topic>
    <author>සංවාද සටහන අරුණි මුතුමලී සුභාෂිණී ජයරත්න ඡායාරූප විමල් කරුණාතිලක</author>
    <content>ඉඩම් හා ඉඩම් සංවර්ධන අමාත්‍ය ජනක බණ්ඩාර තෙන්නකෝන්ඇම්.පී.විජේරත්න – අඹේපුස්සඅපේ රටේ 1972න් පසු ක්‍රියාත්මක වූ ඉඩම් සංවර්ධන ආඥා පනතට ගෙනා සංශෝධනය ක්‍රියාත්මක කෙරෙන තුරු කලක් ඉඩම් බෙදා දීම අත්හිටුවා තිබුණා. ඒ අත්හිටුවීම නිසා සිදුවූ ප්‍රමාදය දිගින් දිගටම ඇදී ගොස් 1979න් පසු සිදුවුණේ මෙතෙක් ඉඩම් අල්ලාගෙන පදිංචි වී සිටි අයට පවතින ක්‍රමය අනුව අදාළ ඉඩම් කැබලි බෙදා දීමයි. මේ සඳහා රට පුරාම රජයේ ඉඩම් බලෙන් අල්ලාගෙන සිටි අය සමීක්ෂණයකින් තෝරා ගත්තා. එදා සිට ජනතාවගේ වැරැදි අදහසක් තිබෙනවා රජයේ ඉඩමක් අල්ලා ගත්තාම හරි කියලා.තමන්ට අයිති නැති තැනක පදිංචි වීම නීති විරෝධීයි. හරිනම් නඩු දමා ඉවත් කළ යුතුයි.කොහොම වුණත් දැන් ඉඩමේ පදිංචිව සිටින නිසාත්, රජයට අයත් ඉඩමක් වුණත් එය වෙනත් කටයුත්තක් සඳහා භාවිතයට නොගන්නා නිසාත් ප්‍රදේශයේ ප්‍රාදේශීය ලේකම්වරයාට ඉඩම් කච්චේරිය මඟින් මේ අයදුම්කරුවන්ගේ පැනයට විසඳුමක් ලබාගත හැකියි.පදිංචිකරුවන්ට කොටසක් ලබා දී සමිතියේ අවශ්‍යතාව ගැන සොයා බලා කිනම් ප්‍රමාණවලින් එය ලබා දිය යුතු ද යන්නත් ප්‍රාදේශීය ලේකම්වරයා තීරණය කළ යුතුයි.මේ ගැටලුව පිළිබඳ අදාළ ප්‍රාදේශීය ලේකම්වරයා වෙත ඔබේ ලිපියේ පිටපතක් ද සමඟ අප දැනුම් දෙන්නම්.කේ.එම්.කේ.ජේ.බණ්ඩාර - සේරුනුවරඉඩම් නොමැති අය සඳහා ඉඩම් බෙදා දෙනු ලබන්නේ ඉඩම් කච්චේරියෙන්. ඒ අනුව ඉඩම ඉල්ලා සිටින ප්‍රාදේශීය ලේකම් කොට්ඨාසයේ ප්‍රාදේශීය ලේකම් කාර්යාලයට ගොස් ඉඩම් නොමැති අයගේ ලේඛනයේ ලියාපදිංචි විය යුතුයි.(මෙසේ කියූ ඇමැතිවරයා අතිරේක ලේකම් ඉඩම් වෙත ලිපිය යොමුකරමින් මෙසේ ද කීවේය.)අපි මේ ගැන හොයා බලා ලියාපදිංචි වෙලා තිබෙනවා නම් ඉඩමක් ලබාදෙන්න බලමු.ආර්.බී.රත්නායක – නාරම්මලඔබ අදාළ ඉඩම සම්බන්ධව ඇති සියලු ලිපි ලේඛන ඉඩම් කොමසාරිස් ජෙනරාල් දෙපාර්තමේන්තුවට ඉදිරිපත් කරන්න. ඒ අනුව අවශ්‍ය උපදෙස් ප්‍රාදේශීය ලේකම්වරයා වෙත ලබා දිය හැකියි.මම මේ සඳහා අදම ක්‍රියාත්මක වෙන්නම්.ඉඩම් කොමසාරිස් ජෙනරාල්වරයාට මේ පිළිබඳ ඉක්මනින්ම කටයුතුª කරන ලෙසත් උපදෙස් දෙන්නම්. මේ ලිපියේ පිටපතකුත් යවන්නම්.ඒ.පී.මනහර මහින්ද - බෙලිගල(මේ ලිපිය කියවූ ඇමැතිවරයා වහාම වරකාපොළ ප්‍රාදේශීය ලේකම්වරයාට දුරකථනයෙන් අමතා ගැටලුව පිළිබඳ විමසුවේය)මෙය ඉඩම් ප්‍රතිසංස්කරණ කොමිසමට (LRC) අයිති ඉඩමක්. අපි මේ ලිපියේ පිටපතක් දැන්ම ප්‍රාදේශීය ලේකම්තුමා වෙත යොමු කරනවා. එවන වාර්තාව අනුව අපට ඉක්මනින් තීරණයක් ගත හැකියි.(ඉන්පසු ලිපියේ තිබූ දුරකථන අංකය දුටු ඇමැතිවරයා බෙලිගල මහින්ද මහතාට ද ඇමතීය. ඔහුගේ ලිපිය හා සම්බන්ධව අදාළ කරුණු විමසූ පසු පියවර ගන්නා ආකාරය ද පැහැදිලි කළේය.ඇන්.කේ.පී.ප්‍රේමදාස ප්‍රනාන්දු – පයාගල(මේ සඳහා ද වහාම ක්‍රියාත්මක වූ අමාත්‍යවරයා බේරුවල ප්‍රාදේශීය ලේකම්වරයාට එසැණින් දුරකථන ඇමතුමක් ලබා දුන්නේය. අපට පිළිතුරු දෙන අතර මේ පිළිබඳව ප්‍රේමදාස ප්‍රනාන්දු මහතාට ද ඒ මොහොතේ දැනුම් දීමට අවශ්‍ය වුවද දුරකථන අංකයක් ලබා දී නොතිබීම නිසා එය මෙසේ සටහන් කරමු)ඒ ප්‍රාදේශීය ලේකම්තුමා වැඩ බාරගෙන සතියයි. හොඳ වෙලාවට ග්‍රාමසේවක මහත්මයත් එතැනම හිටියා. මේ රජයේ ඉඩම වෙනුවෙන් ඉක්මනින් ඔප්පු නිකුත් කරන්න දැන් මැනුම් කටයුතුª කරගෙන යනවා.හම්බන්තොට ප්‍රදේශයේ ඉඩම් හිමිකරුවන් පිරිසක් (නම් සඳහන් කර නැත)මේ වගේ චෝදනා සමහර තැන්වලින් අපට ලැබෙනවා. හැම තැනමත් නොවෙයි. කොහොම වුණත් ගින්නක් නැතිව දුමක් නගින්නේ නැහැනේ. එතැන ඉන්න නිලධාරියා අනුවයි මේ දේවල් තීරණය වන්නේ.මෙය නිර්නාමික ලිපියක් නිසා අගය අඩුයි. අපිට ඔබේ නමත් සමඟම එව්වා නම් විශාල වටිනාකමක් ලිපියට ලැබෙනවා. මෙය අපි අල්ලස් හා දූෂණ කොමිසමට යොමු කරන්නම්. හැකියාවක් තිබෙනවා නම් ඔබේ නම සහිතව යළිත් මටම මෙය යොමු කරන්න.මෙවැනි චෝදනා ඉදිරියේදී අවම කරන්න අපි විමර්ශන කණ්ඩායමක් දැන් නම් කර තිබෙනවා. එවැනි වාර්තාවක් තිබේ නම් මගේ 0112887440 දුරකතන අංකයට හෝ ඉඩම් හා ඉඩම් සංවර්ධන අමාත්‍යංශය, “ගොවිජන මන්දිරය” 80/5, රජමල්වත්ත පාර, බත්තරමුල්ල ලිපිනයට දන්වන්න. අපි ඉක්මනින්ම ක්‍රියාත්මක වෙනවා.විමලා බාලසූරිය - ගෝනවිලඅපි සියලුම ප්‍රාදේශීය ලේකම්වරුන්ට දැනුම් දී තිබෙනවා ගම් පුළුල් කිරීමේ ව්‍යාපෘතිය යටතේ අසංවර්ධිත පෞද්ගලික ඉඩම් වන්දි ගෙවා පවරාගෙන ඉඩම් නොමැති අය අතර බෙදා දෙන ලෙසට. ඒ නිසා ඔබටත් කලින් අයට කීවා සේම කියන්නට ඇත්තේ ප්‍රදේශීය ලේකම් කාර්යාලයට ගොස් ඉඩම් නොමැති අයගේ ලේඛනයේ ලියාපදිංචි වන ලෙසයි. ලැයිස්තුගත වූ අයට ඉඩම් කච්චේරිය මඟින් බෙදා දෙනවිට ඉඩම් ලැබෙනවා.ගුණවර්ධන බණ්ඩාර – කුරුවිටමේ සඳහා මිනින්දෝරු දෙපාර්තමේන්තුවට කතා කළ යුතුයි. එවිට ඔවුන් මේ තත්ත්වය නිරවුල් කරදීමට අවශ්‍ය කටයුතු යොදනවා. අපි රත්නපුර ප්‍රාදේශීය ලේකම්වරයාට දැනුම් දී ඒ මඟින් කටයුතු කළ හැකි අතර අදාළ ස්ථානයේ පාර ජනතාව වෙනුවෙන් ලබාදීමට හැකි නම්, මැනුම් කරන අවස්ථාවේම පාරටත් ගල් දමා අවශ්‍ය විදිහට ඒ වෙන්කිරීම කර දෙන්නට උපදෙස් දෙන්නම්.මේ පාඨකයා විසින් ඔහුගේ හැඳුනුම් පත් අංකය දුරකථන අංකය ආදී සියල්ල සඳහන් කර තිබූ බැවින් ඇමැතිවරයා අදාළ දුරකථන අංකයට ඇමතුමක් ලබා ගත්ත ද දුරකථනය හිමිකරුට ඇමතුව ද ඔහු අසනීප වී ඇති බව දැනගන්නට ලැබුණි. අපි ඔහුට ඉක්මන් සුවය පතමු.කේ.සුමනාවතී – බුලත්සිංහලමේ ඉඩම ලබා දී ඇත්තේ ආහාර භෝග වගා වැඩ සටහනකටයි. නමුත් එවැනි ඉඩමක සහෝදර සහෝදරියන් පදිංචිවීමෙන් කොන්දේසි උල්ලංඝනය වී තිබෙනවා. ඒ නිසා තමයි මෙවැනි දෙයක් ඔබට සිදුවී ඇත්තෙ.මෙවැනි ඉඩම්වල නිවාස තනා පදංචිවීමට කිසිම අයිතියක් නැහැ. නමුත් පහත අප ඉදිරිපත් කරන ක්‍රමයට ඔබේ පැනයට විසඳුමක් ලබාගන්න පුළුවන්. කෙසේ වෙතත් මේ ක්‍රමය ක්‍රියාත්මක කිරීමට පෙර ඔබ ඉඩමට අදාළ කොන්දේසි කියවා බැලීම සුදුසුයි කියා මා සිතනවා.ඉඩම කොටස් කළ නොහැක්කේ ඉඩම සඳහා ඉඩම් සංවර්ධන ආඥා පනතින් කොන්දේසි සහිත දීමනා පත්‍රයක් සකස්කර ඇති නිසයි. එවැනි දීමනා පත්‍ර කොටස් කරන්න බැහැ. කෙසේ නමුත් ඉඩම කොටස් කිරීමට අවශ්‍ය නම් කළ යුත්තේ අදාළ දීමනා පත්‍රය මධ්‍යම පාන්තික වැඩසටහනින් ඉවත් කිරීම සඳහා ආපසු රජයට භාරදීමයි. අදාළ දීමනා පත්‍රය ජනාධිපති ලේකම් වෙත යවා අවලංගු කිරීමෙන් පසුව සාමාන්‍ය ඉඩමක් බවට පත් වෙනවා. එය නැවත කොටස් කර බෙදා දීමට ක්‍රියා කළ හැකියි. ඒ සඳහා අදාළ ප්‍රාදේශීය ලේකම්වරයා මඟින් ඉල්ලීම ඉඩම් කොමසාරිස් ජනරාල්වරයාට යොමු කළ යුතුයි.ස්වර්ණා දාබරේ – ගල්කිස්ස / එස්.සෝමසිරි – මහනුවරඔබ දන්නවාද කතාවක් තිබෙනවා මාමණ්ඩි කෙනකු දෑවැද්දට ඉඩම් නඩුවක් දුන්නාය කියා. ඒ කියන්නේ ජීවිත කාලයේදීම ඉවර නොවන දෙයක් තමයි ඉඩම් නඩු. ඉඩම් නඩුවකට යන කෙනකුට තිබෙන අනෙක් ඉඩම් පවා විකිණීමට, නැතිකර ගැනීමට සිදුවෙනවා. උසාවිවල වුණත් වසරකටම වාර දෙක තුනයි ඉඩම් නඩුවක් ගන්නේ.ඉඩම් ආරවුල් කඩිනමින් විසඳීමට ඉඩම් විනිශ්චය සභා දිස්ත්‍රික්කයකට එක බැගින් දිස්ත්‍රික්ක 25 සඳහාම පිහිටුවීමට අධිකරණ අමාත්‍යාංශය හා අපේ අමාත්‍යාංශය අතර මූලික කටයුතු සකස් කරමින් තිබෙන්නේ. මේ රටේ අධිකරණවල විභාග වන නඩුවලින් සියයට 60ක් පමණම ඉඩම් නඩු. අප පිහිටුවීමට නියමිත ඉඩම් විනිශ්චය සභාව පූර්ණ අධිකරණ බලතල සහිතව පිහිටුවා මාස 6ක් වැනි කාලයක් ඇතුළත දී ඉඩම් ආරවුල් සම්බන්ධයෙන් තීන්දුවක් දීමට කටයුතු කරනවා. ඉඩම් විනිශ්චය සභාවට හිමිකම් නිරවුල් කිරීමේ දෙපාර්තමේන්තුවේ ද සහයෝගය ලබාගෙන ඉඩම් නඩු විසඳීමේ ක්‍රමයක් මේ වන විටත් සකස් කරමින් තිබෙන්නේ.මේ දිනවල ආණ්ඩු ක්‍රම ව්‍යවස්ථා සංශෝධන කටයුතුª නිසා නීතිපති දෙපාර්තමේන්තුව සහ නීති කෙටුම්පත් කාර්යාලයේ කාර්ය බහුල තත්ත්වයක් පවතිනවා. ඒ කටයුතු නිමවූ පසු හදිසි අවශ්‍යතාවක් ලෙස ගෙන මේ කටයුත්ත තව මාස හයකදී පමණ නිමකර ගත හැකියි.අසංග ප්‍රේමකුමාර - පොල්ගහවෙලඔබේ වාහනයට, හැඳුනුම්පතට අංකයක් තිබෙනවා වගේ ඉඩමේ ඔප්පුවටත් අංකයක් ලබාදීමට තමයි මේ සවියෙන් කටයුතු කරන්නේ. මෙහෙම කරන්න හිතුවේ සමහර අවස්ථා අපි දැක්කා ඔප්පුවක් තිබෙනවා. ඒත් ඉඩමක් ඒ කියන තැන නැහැ. එහෙම වන්නේ ලියවිලි පරීක්ෂා නොකර ලියන ඔප්පුවලටයි. ඒ ගැන නම් ප්‍රවේශම් වෙන්නම ඕනේ. එවැනි වගකීමක් නැති, වටිනාකමක් නැති ඔප්පු අපට දකින්න ලැබෙනවා. ඒ නිසා ගනුදෙනුවක් කරන්න පෙර විකුණුම්කරු මුණගැසී ඉඩමේ හතර මායිම බලා සෑහීමකට පත්වූ පසුව වටපිටාවෙනුත් විමසා බලා තමයි ගනුදෙනුව කළ යුත්තේ. අද තිබෙන තත්ත්වය අනුව පිඹුරු පතේ තිබෙන ඉඩම මහපොළොව මත තිබෙනවාද කියා දැනුම් තේරුම් ඇති කෙනෙකුගෙන් අසා බලා දැනගන්න එක හොඳයි.කොටින්ම කීවොත් ඉඩමක් ගැනීමේදී පස්මහ බැලුම් බලන එක හොඳයි.මේ හේතු නිසා තමයි ‘බිම් සවිය’ වැඩසටහන යටතේ පෞද්ගලික ඉඩම්වල අයිතිය පරීක්ෂා කර හිමිකම පිළිබඳව හිමිකම් නිරවුල් කිරීමේ කොමසාරිස්වරයා සෑහීමකට පත්වන අවස්ථාවලදී එම ඉඩම් හඳුනාගත් පුද්ගලයාට අයත් බව තීරණය කරන්නේ. මේ ක්‍රියාවලියේදී මූලික තොරතුරු රැස්කිරීම, ඉඩම් මැනීම, හිමිකම් අයැදුම්පත් කැඳවීම, හිමිකම තීරණය කිරීම, එම තීරණය ගැසට් පත්‍රයේ ප්‍රසිද්ධ කිරීම, අදාළ තොරතුරු රෙජිස්ට්‍රාර්වරයාට යැවීම, ලියාපදිංචිය හා සහතික නිකුත් කිරීම යන පියවර සියල්ල ඉටු කරන්න වෙනවා. මේ කටයුතු සඳහා අප මාස 6ක් පමණ ගතවේ යැයි අපේක්ෂා කරනවා. නීත්‍යානුකූලව සාධාරණ අයිතිය ලබාදීමට ගතවන කාලය තමයි ඔය ප්‍රමාදය කියන්නේ. නමුත් ප්‍රමාද වී හෝ ලැබෙන සහනය සහ සම්පූර්ණ අයිතිය ලබාදීම ඉතා වටිනවා. අපේ උපරිම උත්සාහය දරන්නේ මෙය කඩිනමින් ජනතාවට ඉටුකර දෙන්නයි.ඇම්.එච්.රංජිත් ජයරත්න – මහරගමසේරුනුවර කේ.එම්.කේ.ජේ.බණ්ඩාර මහතාට සහ ගෝනවිල විමලා බාලසූරිය මහත්මියට ලබාදී ඇති පිළිතුරු බලන්න. ඔබත් එසේ ලියාපදිංචි වන්න.කේ.ඩබ්ලිව්.සිරිවර්ධන - පේරාදෙණියඅප ඔබගේ ගැටලුව ඉඩම් ප්‍රතිසංස්කරණ කොමිෂන් සභාවට යොමු කරනවා.ඉඩම් සංවර්ධන ආඥා පනතේ ඇතැම් විධිවිධාන අද පවතින ඉඩම් ගැටලු විසඳීමට ප්‍රමාණවත් නොවන බව අපේ හැඟීමයි. එය වෙනස් කරන්නට අදහසක් නැද්ද?අදහසක් තිබෙනවා. 1935 දී හඳුන්වාදුන් අණ පනත් තවමත් ක්‍රියාත්මක වන්නේ. බැලූ බැල්මට ප්‍රායෝගික වන එමෙන්ම, ජනහිතවාදී ඉඩම් සංවර්ධන ආඥා පනතක් ඇති කරන්න ඉතා ඉක්මනින් කටයුතු කරනවා. ඒ වගේම එය සංශෝධනය කිරීමට ජනතා අදහස් විමසන්නත් අප බලාපොරොත්තු වෙනවා. මේ වසර ඇතුළත කෙසේ හෝ ක්‍රියාත්මක කරන්නයි අපේ බලාපොරොත්තුව.මේ වන විටත් “ඇමැතිතුමනි මේ අහන්න” අප ආරම්භ කළ විශේෂාංගය පාඨක ඔබ අතර බෙහෙවින් ජනප්‍රිය වී ඇති බවට සැකයක් නැහැ. දිනපතා ඔබ එවන්නා වූ විශාල ප්‍රමාණයක් ගැටලුවලට ඉතා ඉක්මනින් විසඳුම් ලබාදීම අපගේ බලාපොරොත්තුවයි. ඔබේ ගැටලු, යෝජනා චෝදනා අදම අප වෙත එවන්න.සංවාද සටහන අරුණි මුතුමලී සුභාෂිණී ජයරත්න ඡායාරූප විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=af1009124</link>
    <topic>සිත නැවතුණු තැනක්</topic>
    <author>ටිරෝනි</author>
    <content>ගෙවී ගිය සතියේ සිංහල සිනමාපට දෙකක් නරඹන්නට ලැබුණා. ඒ ‘ඉරහඳ යට’ සහ ‘බඹර වළල්ල’. මාත් මිතුරියන් කිහිප දෙනෙකුත් මේ සිනමා පට නරඹන්න ගියේ වෙනසකටත් එක්කයි. ඒත් සිනමාපට නැරඹීමෙන් අප බලාපොරොත්තු වූ වෙනස අත්විඳින්න ලැබුණා ද කියන එක ප්‍රශ්නයක්. සිනමා පටවල අන්තර්ගතය සාකච්ඡා කරන්න මේ මොහොත යොදා ගන්නට මම සූදානම් නැහැ. ඒත් සිනමාපට නැරඹීමට යාමේදී මුහුණ දෙන්නට ලැබුණු අත්දැකීම් දෙකක් ගැන නම් සඳහන් කළ යුතුමයි.’ඉර හඳ යට’ චිත්‍රපටය බලන්න අපි තෝරා ගත්තෙ මරදානෙ සිනෙ සිටි සිනමා ශාලාව. සිනෙ සිටි කියන්නේ හොඳ සිනමා ශාලාවක්. බටහිර සිනමා ශාලා සංකල්පය අප රටේත් ක්‍රියාත්මක කරන්න දරපු යහපත් වෑයමක් ලෙසයි සිනෙ සිටි හඳුන්වා දිය හැක්කේ. ඒත් අවාසනාවකට වගේ මේ විශාල පහසුකම් සහිත සිනමා ශාලාවේ දිගින් දිගටම ප්‍රදර්ශනය කෙරුණේ දෙමළ චිත්‍රපට පමණයි. එසේ කිරීම ගැන එහි හිමිකාරීත්වයට දොාස් කියන්නට අපට බැහැ.මරදාන වැනි දෙමළ, මුස්ලිම් ජනගහනය බහුල ප්‍රදේශයක ඔවුන් විකිණීමට තැබිය යුත්තේ ඉල්ලුම බහුල දේ පමණයි. කොහොම වුණත් ‘ඉර හඳ යට’ ප්‍රදර්ශනය ඇරැඹූ දිනයේ ම අපි සිනෙ සිටි සිනමා ශාලාවට ගියා. මීට පෙර අපි එහි ගොස් තිබුණේ එක් වතාවකදී පමණයි. ඒ සරසවිය සම්මාන උළෙලකට සමගාමීව ප්‍රදර්ශනය කෙරුණු ‘මිල්ලෙ සොයා’ චිත්‍රපටය නරඹන්නට. ඒ නිසාම සිනමා ශාලාවේ භූගෝලීය පසුබිම හෝ රිය නැවතුම ගැන යහපත් දැනුමක් අප සතු වූයේ නැහැ.සිනමා පටය නැරඹීමට විනාඩි කිහිපයකට පෙර එහි ගිය අප රථය නැවතීමට තීරණය කළේ සිනමා ශාලාව ඉදිරිපස ඇති රිය නැවතුම් පොළේ. ඒ වන විටත් එහි ලොරි රථ සමඟ තවත් රථ කිහිපයක් නවතා තිබුණා. රියෙන් බැසීමටත් පෙර කෙසඟ තරුණයෙක් දිව ආවා. ඔහු කීවේ රිය නැවතුම් ගාස්තුව රුපියල් සීයක් බවයි. මට පුදුම හිතුණා. කොළඹ නගරයේ ප්‍රසිද්ධ ආපන ශාලා ඇතුළු බොහෝ තැන්වල ආරක්ෂාව සහිතව රියක් නවතා තබන්න අය කරන්නේ රුපියල් හැටක් වැනි මුදලක්.තරුණයාගේ බාහිර පෙනුම ඔහු මත්ද්‍රව්‍ය භාවිතා කරන බවට ඉඟි කළා. කමක් නෑ. වාද කරන්නට යාමේ තේරුමක් නෑ. අපි ඔහුට මුදල් දුන්නා. සිනමා ශාලාවේ ආරක්ෂක නිලධාරියාට අපි මේ බව පැවසුවේ නිකමට වගේ. ඔහු කලබල වුණා. රිය වහාම එතනින් ඉවත් කරගන්නා ලෙසයි ඔහු අපට පැවසුවේ. මීට පෙර අවස්ථා කිහිපයකදීම එම ස්ථානයේ නවතා තැබුණු රථවල කෑලි ගලවා තිබූ බවත් ඔහු කිව්වා. අපි යළි රථය වෙත යන විටත් තරුණයා පෙනෙන්නට සිටියේ නැහැ.දෙවැනි අත්දැකීමට මුහුණ දුන්නේ ‘බඹර වළල්ල’ චිත්‍රපටය නැරමීමට ගිය අවස්ථාවේ. රීගල් සිනමාහල අසල රිය නැවතීමට ඉඩක් සොයාගැනීම පහසු කටයුත්තක් නොවෙයි. කොහොම වුණත් අපි උත්සාහය අතහැරියෙ නැහැ. පුංචි ඉඩක අපහසුවෙන් රිය නැවතීමට යද්දී ඇසුණේ කඨෝර හඬක්. මහා ගිනිදවාලේ ගහක කොළයක හෙවනැල්ලක්වත් නැතිව රත්වෙලා ගිනි ගහන තාර පොළවේ රස්නයෙන් මිරිකෙමින් එතන රථවාහන නැවැත්වීම ගැන සොයා බලමින් සිටියේ වයසක කාන්තාවක්.ඇගේ වෘත්තියේ නිරත සෙසු කාන්තාවන් වගේම ඇයත් හැඳ සිටියේ කොළ පැහැ ගවුමක්. දිනපතා කට්ට අව්වට නිරාවරණය වූ ඇගේ මුහුණත් තාර පාරත් අතර වූයේ පැහැයෙන් සමානකමක්. තරබාරුවට ආසන්න වූ ඇගේ සිරුර දෙපා මතින් නැඟී සිටියේ ආයාසයෙන් බවයි මට හැඟුණේ. අඩිය ගෙවී ගිය රබර් සෙරෙප්පු යුවළෙන් යන්තමින් ආවරණය වූ දෙපා අද්දමින් ඇය අසීරුවෙන් එහා මෙහා ඇවිද ගියා. ඇගේ එක් පාදයක වළලුකර ඉදිමී ගිහින්. එය දූවිලි පැහැගත් වෙළුම් පටියකින් ආවරණය වෙලා.මාර්ගයේ තදබදයක් ඇති නොවී රිය නැවතුම සකසුරුවම් කරගැනීමට ඇය දරමින් සිටියෙ නොමඳ වෙහෙසක්. ඒ සඳහා බොහෝ විට මහා හඬින් කෑ ගසන්නට ඇයට සිදුවුණා. රීගල් සිනමාහල අසල සිටි රියදුරන් ඇතුළු බොහෝ දෙනා ඇයට හිනාවුණා. සමච්චල් සහගත ලෙස. ඒත් ඇය ඒ කිසිවක් මායිම් කළේ නැහැ. මාර්ගය දෙපස ඇති පුංචි ඉඩ තීරුවල උපරිම රථ සංඛ්‍යාවක් නැවතීමට ඉඩ සලසනු වස් ඇය බොහෝ වෙහෙස ගත්තා. නැවතූ රථවල රියදුරන්ට ඇය ටිකට් පත් ලබා දුන්නා. ගාස්තුව රුපියල් විස්සයි. ඇය වැනිම තවත් කාන්තාවක් ජාතික රෝහල අසලදී හමුවූවා මට මතකයි.ඔවුන් ගේ රැකියාව පහසු නැහැ. කාන්තාවන් බැවින් බොහෝ රියදුරන් ඔවුන් මායිම් කරන්නේ නැති තරම්. ඒත් මේ වැඩිහිටි කාන්තාවන් සලසන සේවය සුළුපටු නැහැ. සැර පරුෂ ලෙස කතා බහ නොකර මේ රැකියාවේ නියැලෙන්නට ඔවුන්ට බැහැ. මේ සියල්ල නිරූපණය කරන්නේ විෂම චක්‍රයක්. පෙර දිනයේදී රිය නැවතීම වෙනුවෙන් මුදල් වංචා කළ තරුණයා මට සිහිපත් වුණා.ටිරෝනිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=af1009126</link>
    <topic>රේඛා</topic>
    <author>රූපාන්ති බුලත්සිංහල</author>
    <content>ඒ පළාත දාලා යන්න බෑ කිව්වා. ඒත් ඉතින් බැඳගෙන අරන් යන්න තමයි පොරේ. හිතට ආවේ කේන්තියක්. හොඳ වෙලාවට කකුල් හතරක්ම තියෙන්නෙ. කකුල් දෙකේ අයත් කරන හැම නොහොබිනා වැඩකටම තිරිසනා කියලා කිව්වට මොකද? අපේ නම තියන්න තිබුණේ ඒ අයට කියලා, මේ දැන් හිතෙනවා.දම්වැල් කඩාගෙන ඈතට දුවන්න අලියාට හිතුණා. ඒක නම් සාධාරණයි.මේ බව ලිව්වේ 06 වෙනිදා ලක්බිම, මොනවා වුණත් සතෙකුට තමන්ගෙ ප්‍රදේශය අතහැරලා ඈතට යන්න බැහැ. මිනිස්සුන්ට විතරක් නෙවෙයි, සතුන්ටත් අකමැති දේවල් කරන්න වෙනවා. තමන්ගෙ අයත් එක්ක ඉන්න කවුරුත් කැමැතියි.මානසික රෝගීන් කියලා ඒ අය කොන් කරලා දැම්මා. ඒත් ඒ අය අපේම පිරිසක්. සමාජය කොන්කරලා දැම්මට ඒ අයත් මිනිස්සු. සමහර වෙලාවට උසුළු විසුළුවටත් ලක් වෙනවා.මේ බව තේරුම්ගත් සමාජසේවා ඇමැති ෆීලික්ස් පෙරේරා ªමහතා අතිවිශාල සමාජ මෙහෙවරක් කිරීමට සූදානම්.රෝගය සුව අතට හැරෙන අය වැඩිහිටි නිවාසවලට යවන්න එතුමා කටයුතු කරනවා. මේ කතාව අපිට කිව්වෙ 07 වෙනිදා දිනමිණ.ඒ අය පිස්සො කියලා කියන සමහර අයට හොඳටම පිස්සු, කරන වැඩවලින් ඒ හැමදේම ඔප්පු වෙනවා. වෙලාවකට හිතෙනවා ජීවිතෙ කියන්නෙ මේකට කියලා.මුවා පන්සලට දිව්වා. හාමුදුරුවෝ පේන්න හිටියෙ නැහැ. හැම තැනම කරක් ගැහුවා. ආපු පිරිසත් මුවා පස්සෙන්මයි. විහාරාධිපති හාමුදුරුවෝ මේ සන්තෑසිය බලන්න ආවේ සන්සුන් ගමනින් නම් නොවේ.අසරණ සතකුට හිංසා කරන්න සූදානම් වෙනකොට බලා ඉන්න පුළුවන්ද? හාමුදුරුවන්ගේ හිත වේගයෙන් ගැහුණා. හිතට ආව කේන්තිය ගැන නම් කියලා වැඩක් නැහැ. හාමුදුරුවෝ පිරිසට සැර වුණා.එදා මුවෙක් පස්සෙ දිව්වත්, දේවානම්පියතිස්ස රජුට, මහින්ද හිමි බණ පදයක් කිව්වා. ඒත් විහාරාධිපති හාමුදුරුවන්ට නම් බණ පද කියන්න බැරිවුණා. ඒ වෙනුවට ආපු අයට හොඳ හොඳ කතා ටිකක් කිව්වා. ඒ බව ලිව්වෙ 06 වෙනිදා දිනමිණ. මුව මස් රහවැටුණට කරන්න දෙයක් නැහැ. මුවා ආවේ පන්සලට.අකුරැස්ස පොලිස් වසමේ හොරගොඩ ප්‍රදේශයේ ගැබ්බර මී ගවයින් දෙදෙනෙක් හා එළගවයන් හතර දෙනෙක් මරණයට සූදානම්, පොලීසියෙන් ඇවිත් උන් බේර ගත්තා.ඒ උන්ගෙ වාසනාවට, මේ බව ලිව්වේ 06 වෙනිදා දිනමිණ, ඒ වෙලාවේ උන්ගෙ ඇස්වල තිබුණෙ ස්තූති පූර්ව හැඟීමක්.මහදවල් ගැබ්බර අම්මා කෙනකුට අල්ලාගෙන පහර දුන් බව කිව්වෙ 08 වෙනිදා ලංකාදීපය.තිරිසන් සත්ත්ව අම්මලාගෙ නම් මොකද මනුසත් අම්මලාගෙත් ආරක්‍ෂාව වල්වැදිලා. මේ හැම දේකටම වගකිව යුත්තේ තවත් අම්මා කෙනෙක්.බිරිඳ රටගියා. ඒ පී‍්‍රතිය කියන්න බැරි තරම් බව කිව්වෙ 09 වෙනිදා දිවයින. ස්වාමි පුරුෂයා ගෙදරට යාළුවෝ එක්කගෙන ආවා. හොඳට කෑවා. බිව්වා. සිහියක් තිබුණෙ නැහැ. හොඳ නරක මතක තිබුණෙ නැහැ.ඒ වෙලාවෙ කියන කරන දේවල්වල තේරුමක් තිබුණෙම නැහැ.ජීවිතේ සහමුලින් ම අවුල් වුණා. පොඩි පොඩි කතාබස් ගොඩක් ඇති වුණා. කෙළවරක් නොදකින විදිහට දුර දිග ගියා. අවසානයේ හැමෝටම කේන්ති ගියා.උත්සවය කෙළවර වුණේ පිහි ඇනුමකින්. බිරිඳ රටයවලා මොන සතුටක්ද? ඔන්න ස්වාමි පුරුෂයන්ට මේවාත් පාඩම්.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=as1009121</link>
    <topic>පුංචි සීගිරියක් බඳු අම්පාරේ හෙනන්නේගල</topic>
    <author>අම්පාරේ සංචාරයකින් පසු</author>
    <content>පුංචි සීගිරියක් බඳු අම්පාරේ හෙනන්නේගලහීන් පොදයක් දූලි මතට වැටී නැවුම් සුවඳක් එක්කරයි. ගහකොළ තණකොළ නව කොළ පැහැයක් ගෙන තිබේ. අප මේ යමින් සිටින්නේ නුවර අම්පාර මාර්ගයේ ය. පදියතලාව පසු කළ පසුව උණු වතුර ළිංවලට යන මාර්ගය හමුවේ.අපි මදකට උණුවතුර ළිං අසලට ගියෙමු. විවිධ උෂ්ණත්වයෙන් යුත් උණු වතුර ළිං හතකි. දිවයිනේ විවිධ පළාත්වලින් පැමිණි වන්දනා නඩ කිහිපයක් ම එහි ගැවසෙනු දැක ගත හැකි විය. අපට අවශ්‍ය වූයේ උණු වතුර ළිං බැලීමට නොව වෙනත් ඉසව්වකට යෑමට ය.ඉර අවරට යන්නට පටන්ගෙන ඇත. පරිසරයෙහි ඇත්තේ මද රස්නයකි. මහ ඔය හන්දියෙන් හැරී ඉදිරියට යමින් සිටි අපි මාදුරුඔය, අරලගංවිල පොළොන්නරුව දක්වා දිවෙන මාර්ගයට පිවිසුනෙමු. මාර්ගය පැහැදිලිය. එය තාර නොදැමූ ගුරු පාරකි. මහඔය නගරයේ සිට වයඹ දෙසට එනම් පොලිසිය ඉදිරිපිට මාර්ගයේ සිට අපි කිලෝමීටර් නවයක් පමණ අරලගංවිල මාර්ගයේ ඇතුළතට ආවෙමු.මාදුරුඔය ජාතික වන උද්‍යානය හරහා වැටී ඇති මාර්ගයේ හාත්පස බෙහෙවින් සොඳුරු ය. අවට ඇත්තේ විවිධ හැඩතල සිහිපත් කරනු ලබන කඳු ය. මොනරකුගේ ඉඳහිට ඇසෙන ‘ක්‍රෑස්’ හඬත් ඉගිළ යන කෑරලකුගේ හඬකුත් ඇරෙන්නට පරිසරයේ වෙනත් හඬක් ඇසෙන්නට නැත. ඉහළ අහසේ පියඹා යන වැහිලිහිණි රෑනක් ද වැස්සක් ළඟ යැයි පවසන්නට සලකුණක් මෙනි.අපි මේ යමින් සිටින්නේ හෙනන්නේගල නම් වූ ඓතිහාසික තොරතුරු ඇතුළත් ලෙන් විහාරයක් සොයා ය. මීට සති කිහිපයකට පෙර හෙනන්නේගල පර්වතය ආශ්‍රිතව වැඩවාසය කරන ගෝනවල සුදස්සීලංකාර හිමියෝ ලේක්හවුසියට ගොඩවැදුණහ.“මට අවශ්‍ය මේ ලෙන පිළිබඳව රටේ ජනතාව දැනුම්වත් කිරීමටයි. මේ ස්ථානයත් සීගිරිය තරමට ම වැදගත් තැනක් වෙන්නටත් පුළුවන්.”සුදස්සිලංකාර හිමියෝ අපට එහි එන මඟ පැවැසූහ. අපි ඒ මඟ ඔස්සේ හෙනන්නේගලට ගියෙමු.බැලූ බැල්මට සීගිරිය හා සමාන පර්වතයක් යැයි ඈත සිට සිතුවෙමු. එහෙත් ආසන්නයට ගිය විට එය සීගිරියටත් වඩා විශාල යැයි ඕනෑම අයකුට තේරෙනු ඇත.මානා පඳුරු අතරින් වැටී තිබුණ පටු අඩි පාරේ අපි අග්නිදිග විශ්ව විද්‍යාලයේ කථිකාචාර්ය අමරසිරි වික්‍රමරත්න මහඔය සංස්කෘතික නිලධාරි සමන් බණ්ඩාර, ඡායාරූප ශිල්පී විමල්, රියදුරු විජිත හා අපට මඟ පෙන්වන්නට පැමිණි හමුදා සොයුරන් දෙදෙනා ද සමඟ සෙමෙන් ගල්තලාව නැග්ගෙමු.ගලෙහි විශාලත්වය දැනෙන්නේ ඒ එයට ආසන්න වීමත් සමඟ ය. ගල්තලාව මත සිට ඉහළ බැලූවිට පෙනෙන්නේ විශාල පවුරක් මෙන් ඇති සුවිශාල වූ කළු ගලයි.හෙනන්නේගල පර්වතයට ඉදිරිපස ඈතින් දිස්වන්නේ ඔමුනුගල යි. එය ඔවාගිරිය නමින් ද හඳුන්වනු ලැබේ. දුටුගැමුණු රජතුමා එළාර රජු හා සටනට යුද්ධ සේනාව රැස් කරමින් මාගම සිට පැමිණි ගමනේදී හෙනන්නේගල ද කඳවුරු බැඳ ගෙන සිට සේනාව රැස් කර ඇතැයි පැවැසේ. එහිදී සේනාව රැස්කල ස්ථානය සේනානිගල වූ අතර පසුකාලීනව එම ස්ථානය හෙනන්නේගල බවට පත්ව ඇතැයි පැවැසේ.“යුද්ධය තිබුණු කාලේ මේ පාර වහලා තිබුණේ. ඒ කාලේ මේ හරියෙත් කොටි හිටියා. මම මෙහෙට ඇවිල්ලා අවුරුදු දෙකක් විතර වෙනවා. ආව මුල් දවස්වල අපි මේ තැන්වල කඳුවල නම් දන්නේ නැහැ. මේ වටේ තියෙන හැම කන්දකටම වගේ අපි නැඟලා තියෙනවා.ගලමුදුනට පෙනෙන අවට කඳුවැටි හා මාදුරු ඔය පාරඅපි අපේ පහසුවට මේ කඳුවලට නම් දාලා තිබුණා. හැන්දෑවෙන කොට අලි රංචු එනවා. පල්ලෙහා අපි ඉන්න හරියටත් එනවා. ඒත් කිසිම හානියක් නැහැ.දැන් ඉන්න හාමුදුරුවෝ මෙතැනට ඇවිත් අවුරුද්දක් විතර ඇති. හාමුදුරුවෝ ගැන සොයා බලන්නේ අපි. අපි ආව මුල් දවස්වල මේ හරිය අමු කැලෑව. දැන් මේ මාර්ගයේ උදේ සිට හවස් වනතුරු වාහන යනවා. අරලගංවිල හරහා පොළොන්නරුවට යන්න තියෙන කෙටිම මාර්ගය මේක.”ඉංජිනේරු බලකායේ සංජීව ආර්.ආර්. අප හා පැවැසුවේය.ගල්තලාව මත ඇත්තේ කුඩා පොකුණකි. ඊට මදක් එහායින් වන්නට ඇත්තේ විශාල ලෙනයි. ලෙන් බිත්තියේ විනාශයට යමින් පවතින චිත්‍ර පෙළකි. චිත්‍ර පෙළක් යැයි කීවාට එහි විශාල චිත්‍ර සංඛ්‍යාවක් නැත.ස්වභාවික විපර්යාසයන් හේතුවෙන් විනාශයට යමින් පවතින මෙම ලෙන් චිත්‍රවල සීගිරි සිතුවම්වලට සමාන යැයි සැලකෙන ස්ත්‍රී රූ දකින්නට ඇත. දිගු කන් සහිත කොණ්ඩය උඩට බැඳි නාරි රූප එහි විශේෂිතය. අතරින් පතර ලා වර්ණයන් දක්නට තිබුණාට මුල් කාලයේ මෙම චිත්‍ර දීප්තිමත් වර්ණයන්ගෙන් තිබෙන්නට ඇතැයි අනුමාන කිරීමට පුළුවන.සුදස්සිලංකාර හිමි ලෙන් චිත්‍ර පෙන්වමින්ගල්තලාව බැස පහළට යනවිට පැරැණි ගඩොලින් ඉදි කළ කැඩී බිඳී ගිය බිත්ති ද කොරවක්ගල් මෙන් ම ගල්කණු කිහිපයක් ද කැලෑවට යටවෙමින් පවතිනු දැක ගැනීමට පුළුවන.සුළඟ හා මුසුව එන වැහි පොදක් සිහින් ජල බිංදු සේ ඇඟ වැදෙයි. ගලට මුවා වූ විට වැස්සට තෙමෙන්නේ නැත. මහා වැස්සකදී වුව ද ගලට මුවා වී විශාල පිරිසකට ආරක්ෂා වී සිටිය හැකි ය. කැඩී බිඳී ගිය චෛත්‍ය කොටස් පහළ දී දැක ගත හැකි අතර ගල මුදුනට නැගි විට ගරා වැටී බිමට පාත් වූ චෛත්‍යයක නටඹුන් ද, පොකුණු දෙකක් ද දැක ගැනීමට පුළුවන.නිසි සෙවණක් නැතිව වසරකට ආසන්න කාලයක් මෙම ස්ථානයේ වාසය කරමින් මෙහි ඇති පුරාවිද්‍යාත්මක වටිනාකම මතුකර එය රැකගන්නට වෙහෙසෙන ගෝනවල සුදස්සීලංකාර හිමියෝ අපට පැවැසූ තොරතුරු මෙසේය.“මම මේ ස්ථානයට වැඩම කරලා මාස අටක් පමණ වෙනවා. මේ ස්ථානයට ගම් වැසියෝ එනවා යනවා අඩුයි. මට දානය සපයන්නේ, මගේ ආරක්ෂාව සලසන්නේ යුද හමුදා ඉංජිනේරු බලකායෙ මේ ඉන්න දරුවෝ. ඔවුන් නිතර දෙවේලේ මෙතැනට එනවා. කටයුතු සොයා බලනවා.මම මේ ස්ථානය පිළිබඳව පුරාවිද්‍යා දෙපාර්තමේන්තුවටත් දැනුම් දුන්නා. නමුත් තවම නම් නිසි අවධානයක් යොමු වී නැහැ. අතීතයේ මේ ස්ථානයේ රහතන් වහන්සේ වැඩ වාසය කරන්නට ඇතැයි කියා අනුමාන කළ හැකි සාධක තිබෙනවා. යුද්ධය තිබුණ කාලේ මේ ස්ථානයේ කිසිවෙක් ඉඳලා නැහැ.නමුත් එක් දහස් නමසිය අසූ එක කාලේ මෙම ස්ථානයේ පදියතලාවේ සේලාලංකාර නමින් හාමුදුරු කෙනෙක් වැඩ වාසය කරලා තියෙනවා. ඒ හාමුදුරුවන් අසූ හයේ දී කොටි ඝාතනය කර තිබෙනවා. පසු කාලෙක හාමුදුරුවන්ගේ සිවුර සමඟ ඇට කොටස් කන්දේගම විහාරයේ හාමුදුරුවන්ට ලැබිලා තියෙනවා. ඉන් පස්සේ තමයි මේ ස්ථානය වල් බිහි වෙලා තියෙන්නේ.”සුදස්සීලංකාර හිමි වාසය කරන කුටියයුද්ධය නිසා අපට අහිමි වූ දේ බොහෝ ය. ත්‍රස්තවාදීන් විසින් මෙම ලෙන් බිත්තියේ විවිධ දේ ලියන්නට ඇතැයි ද අනුමාන කළ හැකි ය.සුදු හුණු වලින් එහි ලියා ඇති අකුරු, බලිරූප ඊට සාක්ෂියකි. ඓතිහාසික වටිනාකමින් යුතු චිත්‍රවල බදාම ගැලවී ගොස් ඇති අතර එම බිත්ති මත ඇත්තේ පසුගිය කාලයේ එහි ආ ගිය අය විසින් ලියා ඇති දේ ය.ගල්ලෙනට ම අල්ලා සුදස්සිලංකාර හිමියන් විසින් තම වාසය සඳහා තනා ගන්නා ලද කුඩා කුටියකි. එහි සැතපෙන්නට ඇදක් ද පොත් පත් තබා ගැනීමට කුඩා මේසයක් ද හැරුණ විට වෙනත් කිසිවක් නැත. එය අල්පේච්ඡ ජීවිතයකි. අලුතින් සිටවූ දාස් පෙතියා මල් ගස් වල එක දෙක මල් පිපෙන්නට පටන් ගෙන ඇත. හෝ හෝ හඬින් අඬාගෙන ආ වැස්ස හාත්පසට වසී. අපි ගලට මුවා වී ගල මුදුනත බැලීමු. සිහින් දිය පාරක් ලෙස වැහි වතුර පහළට විසිරෙයි.“හැන්දෑවෙන කොට අලි එනවා. උන් මේ ගල් උඩට එනවා. මේ උන්ගෙ රාජධානිය. යුද්ධ කාලේ මේ පාර වහලා තිබුණේ.නිදන් හොරුන් විසින් කඩා බිඳ දමා ඇති චෛත්‍යයතොප්පිගල අල්ලගත්තට පස්සේ තමයි පාර ඇරියේ. ගල පහළ අපි වතුර ටැංකියක් හදලා තියෙනවා. හාමුදුරුවන්ට අවශ්‍ය වතුර අපි උඩට ගෙනැල්ලා දෙනවා.”ඉංජිනේරු බලකායේ සංජීව, දිසානායක ඇතුළු හමුදා සෙබළ පිරිස පවසන්නේ. හාමුදුරුවන්ට සැලකීම සොයා බැලීම තම දෛනික රාජකාරියේ ම කොටසක් කරගත් සේ ය.හෙනන්නේගල අපට සීගිරිය සිහිපත් කරන්නේ හෙනන්නේගල ඇති සිතුවම් පමණක් නොව, විශාල ගලෙහි තැනින් තැන බැඳ ඇති බඹර වද ද දුටුවිට ය. ඇතැම් බඹරවදවල බඹරු නැත. ඒ හැරුණු විට මෙම ස්ථානයෙන් සොයා ගන්නා ලද පැරැණි අවි ආයුධ කිහිපයක් ද වේ. මෙහි ආදි වාසීන් වාසය කරන්නට ඇතැයි ඇතැම් දෙනා අනුමාන කරති.එනම් ආදි වාසීන් හිටිය මුල්ම හෙනන්නේගල මෙතැන බවයි. කෙසේ වෙතත් මෙම පර්වතයේ පහළ තැනක සෙල් ලිපියක් කොටා තිබේ. මේ පිළිබඳව අදහස් දක්වන එල්ලාවල මේධානන්ද හිමි පවසා ඇත්තේ මෙම ලෙන යටාලතිස්ස රජු හා ඔහුගේ සොහොයුරු ගෝඨාභය රජු යන දෙදෙනා විසින් කරවා මහා සංඝරත්නයට පූජා කර ඇති බවයි.පසට යටවී ඇති කොරවක් ගල්මාර්ගය විවෘත වීමත්, අනතුරක් නැතැයි දැනෙන නිසාත් දැන් දැන් වන්දනා නඩ මෙන් ම ගවේෂකයෝ මෙහි යන්නට එන්නට පටන්ගෙන සිටිති. එසේ ආ ගිය අයෙකු වූ සත්සර ඉලංගසිංහ මහතා අපට එවා ඇති සටහනක දක්වා ඇත්තේ.“චිත්‍ර ශිල්පියෙකු ලෙස මෙන් ම, චිත්‍ර කලාවට පුරාවිද්‍යාවට ලැදි අයකු ලෙස මම හෙනන්නේගල ඇති අගනා චිත්‍ර කොටස් කිහිපය ආරක්ෂා කර ගන්නා ලෙස පුරා විද්‍යා දෙපාර්තමේන්තුවට දන්වමි. මෙම චිත්‍රවල අයිතිය ඇත්තේ පුරාවිද්‍යා දෙපාර්තමේන්තුවටයි.මිහින්තලේ ධාතු ගර්භයේ චිත්‍ර හා මිහින්තලේ ඛණ්ඨක චෛත්‍යයේ චිත්‍ර අනුරාධපුර කෞතුකාගාරයේ තැන්පත් කොට ඇති ආකාරයට හෙනන්නේගල චිත්‍ර ද පුරාවිද්‍යා කෞතුකාගාරය වෙත ගෙන ගොස් අනාගතය සඳහා සුරක්ෂිත කිරීම ඉතාම වටිනා දෙයකි. මේ සඳහා පුරාවිද්‍යා දෙපාර්තමේන්තුවේ අවධානය යොමු වේ නම් එය සතුටකි.ගල මත පිහිටි පොකුණකාලයක් තිස්සේ අව්වට වැස්සට හසුවෙමින් ස්වභාවික විපර්යාසයන්ට ලක්වූ ගල්තලා වේ මෙන් ම පර්වත බිත්තියේ ද ගල් තැනින් තැන පතුරු ගැලවී යන්නේ ය. ඇතැම් තැනෙක කටාරම් කොට ඇත්තේ ය. ඇතැම් තැනෙක කුහර මෙන් ඇතුලට හාරා ඇත්තේ ය. ඒවා ඉතා සියුම් ලෙස පිරිමැද ඇත්තේ ය.බොහෝ වෙලා මෙම පර්වතය දෙස බලා සිටි විට ඒ තුළින් විවිධ හැඩතල මතුව පෙනෙන්නේ ය. ඒ මඟ යන ඇතැමෙක් හෙනන්නේගල පර්වතයෙන් බාගෙට කොටා ඇති බුදුරුවක් පෙනෙන්නේ යැයි බලා සිටිති. ඇතැම් විට ඒ කාලයක් විසිත් මැවූ හැඩතල වීමට ද පුළුවන.අඩාගෙන පැමිණෙන වැස්ස ද හාත්පස අඳුර ද ගලින් පහළ බැසීමට කාලය යැයි හඟවයි. මහඔය සංස්කෘත නිලධාරි සමන් බණ්ඩාර පැවැසුවේ, “මේ ස්ථානය පෞරාණික වටිනාකමක් තිබෙන තැනක්. අපේ ප්‍රාදේශීය ලේකම්තුමා මේ ගැන අවධානය යොමු කර තිබෙනවා.අපටත් අවශ්‍ය මේ ස්ථානය ආරක්ෂා කර ගැනීමටයි.” හාත්පස අඳුර වැඩිවෙන්නට පෙර මාදුරුඔය පාරින් අපි නැවතත් මහඔය දෙසට එන්නට පිටත් වුණෙමු. ආ මඟ දෙස හැරී බලද්දී හෙනන්නේගල වසර සිය ගණනක් පැරණි ඉතිහාස තොරතුරු සඟවාගෙන නොසැලී අප යන දෙස බලා සිටිනු දුටිමු.සැඟවී යන්නට හෝ සඟවා තබන්ට නොව සියල්ල නිරවුල් වූ මෙවන් යුගයක ඉතිහාසය හෙළි කරන්නට වටිනා දේ රැක ගන්නටත් අදාළ බලධාරීන්ගේ ඇස, සිත යොමුවේ නම් වාසනාවකි. සීගිරිය මෙන් හෙනන්නේගල බිතු සිතුවම්වලට ද වටිනාකමක්, අර්ථයක් ලැබේ නම් එය රටට ආඩම්බරයකි. හෙළ රජදරුවන් ඇගයීමකි.අම්පාරේ සංචාරයකින් පසුඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=as1009122</link>
    <topic>මගේ දේශපාලන “උණ” නතර කරන්න අම්මා නොගත් උත්සාහයක් නෑ</topic>
    <author>සටහන උපාලි සමරසිංහ</author>
    <content>මගේ දේශපාලන “උණ” නතර කරන්න අම්මා නොගත් උත්සාහයක් නෑ- අධ්‍යාපන ඇමැති බන්දුල ගුණවර්ධනලංකාවේ පත්තර කාටුන් ශිල්පීනට වඩාත්ම රස ගොදුරක් වූ දේශපාලනඥයා කවුරුන්දැයි මගෙන් ඇසුවොත් මා දෙවරක් නොසිතාම දෙන උත්තරය ඇමැති බන්දුල ගුණවර්ධන යන්නය. එතරම් මැ ඔහු පිළිබඳ ඇඳුණු කාටූන් ලියැවුණු තීරු ලිපි කතුවැකි බොහොමය.ඔහු වෙළෙඳ ඇමැති කාලයේ ‘සක්කරයාගේ පුතා වයිමා ආවත් බඩු මිල අඩු කරන්නට බැරි’ යැයි කී කතාවට පමණක් මේ රටේ මහත් ආන්දෝලනයක් ඇති විය. උසස් පෙළ පංතියේ ලංකාවේ අංක එකේ වාණිජ්‍ය හා මුදල් මෙන්ම ආර්ථික විද්‍යාව ගුරුවරයා වූ බන්දුල ගුණවර්ධන ලක්ෂ සංඛ්‍යාත සිසු පරපුරක ආදරණීය ඇදුරුතුමෙකි. අද අපේ අධ්‍යාපන ඇමැතිවරයා වන එතුමා සිය මෑණියන් ගැන කියන්නට අද අපේ සාමීචියට පැමිණෙයි.මගේ අම්මා ඉද්දමල්ගොඩගේ දෝන විමලාවතී. ඈ උපන්නේ වග කහහේන නගරයේ වලව්වත්ත නිවසේ. අම්මගෙ තාත්තා අපෙ සීයා ඩේවිඩ් ඉද්දමල්ගොඩ රාළහාමි. මාබුල රාළහාමි කිව්වෙත් එතුමාට. ගම්මුලෑදෑනියෙක්. ඊට අමතරව උප්පැන්න විවාහ රෙජිස්ට්‍රාර් වශයෙන් ද වැඩ කරලා තියෙනවා. හබරකඩ මුල්ලෙගමින් පැමිණි හෙලේනා කොතලාවල අපේ ආච්චි. අම්මගෙ පවුලෙ දරුවන් 12 දෙනෙක්.සද්දන්ත පුරුෂයො ගොඩක් අතරින් 9 වැන්නා ලෙස අපෙ අම්මා ඉපදිලා තියෙන්නෙ. ජ්‍යෙෂ්ඨ පාඨශාලා හැර යන විභාගය සමත්වෙලා හොඳ දැනුමක් ඇතිව සිටියත් රස්සාවකට ගිහින් නැහැ. ඒකාලෙ ගැහැනුන් රස්සා කරන එක පවුලකට නම්බුවක් නොවේ. අවනම්බුවක් ලෙසයි සැලකුණේ. බත්තරමුල්ල රජමල්වත්ත පාරේ සුමිත්‍ර නිවසේ සුමිත්‍රාරච්චිගේ දොන් චාල්ස් ඇල්බට් ගුණවර්ධන (මගේ පියා) සමඟ ඈ විවාහ ප්‍රාප්ත වුණා.තාත්තා ඉංග්‍රීසීනට අයත් සමාගමක ප්‍රධාන ලිපිකරුවා. මං ඔවුන්ගේ කුළුඳුල් පිරිමි දරුවා. අද අධ්‍යාපන ඇමැති වුණාට මොකද? ඒ කාලෙ ඉස්කෝලේ යන්ඩ පුදුමාකාර විදියට බරපතළ ලෙස කම්මැලියි. අම්මා කෙතරම් කරුණු කියා ඉස්කෝලෙ යැව්වත් මඟදි හැංගිලා ඉන්න අවස්ථා තියෙනවා. අම්මා මේ වගේ දේවලට හරිම සැරයි. ඇය කෝටු අරගෙන එළවාගෙන එනකොට අපිට ආරක්ෂාවට තියෙන්නෙ තාත්තා ඇදගෙන ඉන්න සරම. මේ සරම අස්සෙ හැංගිලා මං ගුටි නොකා බේරෙනවා. තාත්තා ඉතින් හොඳින් කරුණු කියලා කොහොම හරි ස්කෝලෙ යවනවා. අපෙ පවුලෙ දරුවන් 4 දෙනයි.මමයි, අක්කයි, මල්ලියි, නංගියි අම්මා තාත්තට බොහොම ගරු ගාම්භීරව සැලකුවා. ඒ දෙන්නා ඉතාම ආදර්ශවත් පවුල් ජීවිතයක් ගතකළා. හැන්දෑ කළුවර ගලා හැලෙන විට - සෙනෙහස දැල්වුණු කුටිය සොයා එමි.. ගීතයේ කියැවෙන විදිහටම තාත්තා දරුපැටවුන් අම්මා සහිත මේ සෙනෙහෙ කැදැල්ල සොයාගෙන එන බව අම්මා දන්නවා. එයා වෙන කොතැනකවත් නවතින්නේ නෑ රස්සාවෙන් පස්සෙ බයිසිකලයෙන් කෙළින්ම එන්නෙ ගෙදර. රාත්‍රිය තුනී කළුවර සළු එළන කොට අම්මගේ හිත තාත්තා පිළිබඳ සෙනෙහසින් තටු ගහනවා. නැත්නම් දහවල් තිස්සේම ඇය කරන්නේ දරුවන්ගේ වැඩ. වත්තෙ පිටියෙ වැඩ. තාත්තා එන්න ප්‍රමාද වෙන වෙලාවට පවුලෙ ලොකු පිරිමි දරුවා වශයෙන් අම්මා මාවත් අල්ලගෙන තාත්තා එන මඟ ඉදිරියට යනවා මට තවම මතකයි. මේ කුටුම්භයේ තිබුණු මේ රසය මට ජීවිතය සෙනෙහස ආදරය පිළිබඳ මුල්ම පාඩම ඉගැන්නුවා. ඒත් ලෝකෙ කොයි දෙයක්වත් ස්ථිර නෑ. හිටිගමන් තාත්තා හෘදයාබාධයකින් නැතිවුණා. අපේ පවුලෙ කැණිමඬල පුපුරා වැටුණා.අම්මා මේ සිද්ධියෙන් බෙහෙවින් කම්පා වුවත් ඇය තුළ වුන් දිරිය ගැහැනිය ඇත්තටම නැඟී හිටියෙ ඒ මොහොතෙදි කියලා මට හිතෙනවා. දරුවො හතරදෙනෙක් එක්ක තනිවුණු අම්මා නැවත මහගෙදරට ගෙන්වා ගන්න අම්මගෙ සහෝදරයො කල්පනා කළා. ඒ අනුව අපි නැවතත් මාබුල අම්මගෙ මහගෙදරට ගියා. අපේ පොඩි මාමා ඒ වන කොට හිටපු ඒ ගෙදර අපිට දීලා. ඔහු තමන් බලාකියාගන්නා වත්තෙ බංගලාවට ගියා. එයා වතු අධිකාරිවරයෙක්. කිරිල්ලියක් තමන්ගෙ පැටවුන් ආදරයෙන් රැකබලාගෙන පියාඹන්න පුරුදු කරනවා වගේ අපට ලෝකය හා ජීවිතය උගන්වන්න අම්මා පටන්ගත්තා. ඇගේ ලෝකය හරිම පිවිතුරුයි. ඒ වගේම අහිංසකයි. ඇය උපන් මේ ගම හරිම දර්ශනීයයි. ඇළ දොළ, කමත, වේලි බැත කෙත නියර අම්බරුවො අපට එදානෙදා දසුන් වුණා.රාත්‍රිය හරිම බියකරුයි. මොරසූරන, නා කපන වැසි දවසට අපි බයෙන් අම්ම වටේට උණුසුම් වුණා. නිශාචර සතුන්ගේ නාද රටා, රැහැයියන්ගේ නාදය – උලමුන් බකමූණන්ගේ හඬ, රූස්ස ගස්වල මහ හෙවණැලි අපේ බිය තියුණු කළා. මේ මහ වැස්සේ අහස ගොරව ගොරවා විදුලි කොටන විට බියෙන් ගැහෙන අපව අම්මත් උණුසුම් කළේ පියාපත් විහිදා ගත් කිරිලියක් පරිද්දෙන්. ඒ වගේ බියකරු වැසි අද නෑ. කොන්ක්‍රීට් වනාන්තරයේ ගස් වැල් විනාශ කරපු තැනක ඒ බියකරු පාළු පරිසරය මැවෙන්නෙ නෑ. මහ වත්තක් මැද්දේ තියෙන තනි ගෙයක දරු පැටවුන් එක්ක තනිවුණු අපේ අම්මා ළඟ පුදුමාකාර නිර්භීතකමක් තිබුණා. අම්මට තිබුණ ලොකුම සිහිනය තමයි දරුපැටවුන්ට උගන්නන එක. අම්මගෙ ගමේදි මා ගියේ මාවිල්ගම රෝමානු කතෝලික විද්‍යාලයට.පාසල් යවන්න ඉස්සරලා හොඳින් කවලා පොවලා අම්මා අපව පිටත් කැර හරිනවා. දුෂ්කර මාවත් ඔස්සේ පාද යාත්‍රාවෙන් අපි මේ ගමන එන්නෙ. අපේ වත්ත විශාලයි. බොහෝ බෝග වර්ග, පලතුරු වර්ග තියෙනවා. කෙතරම් කන්ඩ බොන්ඩ තිබුණත් අම්මට හොරෙන් වත්තෙ කුරුම්බා කඩන්න මාත් ගස් නැංගා. පලතුරු කඩන්න ගස්වල මුදුන් අතුවලට ගියා. හැබැයි මේවාට අම්මා තදින්ම විරුද්ධයි. අපේ සිත කය පිනවන විදියට නොයෙක් කෑම වර්ග හදා දෙන එක අම්මගෙ එකම සතුට. කජු මාළුව, වම්බටු මෝජු, මස් ස්ටු දාන්න ඒ වගේම පොලොස් ඇඹුල කළු පොල් මාළුව අපේ බත් වේලට ඇය නිතරම එක්කර දුන්නේ ඒවාට අපේ ඇති කැමැත්ත තේරුම් ගෙනයි. අපිත් එක්ක සෙල්ලම් කරන්න ගමේ දරුවන් ආවත් ඇය ඉතාම මිහිරි ආහාර පාන ලබා දෙනවා. අපේ අම්මා ඉතාම දක්ෂ සූපවේදිනියක් කියලා අද මට හිතෙන්නෙ ඒ කෑම අද කන්ඩ දකින්ඩ නැති නිසයි.හවසට ඇය නොයෙක් කැවිලි පෙවිලි හැදුවා. ඇඟිටි ගුලි මේ අතර විශේෂ කෑමක්. අග්ගලා, හැලප නිතර හදා දුන්නා. අම්මා හදන මේ දේශීය ආහාර අතරින් මා වඩාත් ම ප්‍රිය කළේ ආස්මී කන්න. ඒක අම්මා හැදුවෙ දවුල් කුරුඳු ගහේ කොළ අරගෙන කොටලා කම්බි ලේන්සුවෙ දාලා ඒක අස්සෙන් පෙරෙන විදියට මිරිකලා නානු අරගෙන අර පිටි මිශ්‍රණයට එකතු කරලයි. මේ ඔක්කොටමත් වඩා අම්මා අපේ ආශාව තේරුම් අරන් ආප්ප සෑදු හැටි පුදුමයි. උදේ පාන්දර අපව නැගිට්ටවාගෙන කුස්සිය මුල්ලෙ තියාගෙන ඈ ගින්දර රස්නෙ උහුලමින් අපිට ආප්ප ඉව්වා. හකුරු ආප්ප, කිරි ආප්ප, පැණි ආප්ප, බිත්තර ආප්ප. හිමිදිරි උදෑසන අර කුස්සියට වෙලා සීතලේ ගැහි ගැහී අපි කෑවා. අම්මගෙ හැම ජීවන දහමකම කැටිවෙලා තිබුණේ සහජීවනය, සාමූහිකත්වය වගෙ දෙයක්. එකමුතුකමේ අගය ගැන ඇය නිතර කතා කළා. මුතුකුමාරිගෙ කතා, වෙස්සන්තර කතාව වගෙ දේවල් ඇය නිතර අපට මතකයට නැඟුවා. වෙස්සන්තර කතාවෙ ජූජකයාගෙ නපුරුකම නිසා දරුවන් දුක්විඳින හැටි ඇය කියා දුන්නෙ ඇසේ කඳුළු පුරවාගෙන. අපිත් අඬ අඬා මේ කතා ඇහුවා. ජාතක කතා බොහොමයක් අම්මාට මතකයි. ඒවා නැවත නැවත කියා අපේ සිතේ තැන්පත් කිරීම මා හිතන්නෙ අම්මාගෙ අදහස වුණා.ඇය නායකත්වයෙන් ගමේ ගැහැනුන් අතර ප්‍රධාන වුණා. වන්දනා ගමන් සංවිධානය කිරීමට හරිම දක්ෂයි. සිරිපාදේ යන්න, කතරගම යන්න අනුරාධපුර අටමස්ථානෙ වන්දනාවෙ යන්න ඇය කටයුතු පිළියෙල කළේ පුදුම දස්කමකින්. ගමේ මහිලා සමිතියේ, පන්සලේ කුලඟන සමිතියේ ඇය නායකත්ව දැරුවා. මේ නිසා ගමේ ගැහැනුන්ටත් අම්මා නැතිව බෑ. ගමේ පිරිත් පොළේ, තොවිල්පළේ, මඟුල් ගෙදර මොන මොන රසට කෑම ඉව්වත් අම්මා තමයි ඒවා ඒදන්නේ. අම්මගෙ ඉවුම් පිහුම් මැහුම් ගෙතුම් ඉතා විස්කම්. බීරළු ගොතන්නත් ඈ හරිම දක්ෂයි. බොහෝ වෙලාවට අම්මා වන්දනා ගමන්වලට ගෙන ගියේ කඩුවෙල සෙනරත් ටුවර්ස් එකේ බස් රථ. පහුගිය කාලේ තිබුණා වගේ යුද්ධයක් නොතිබුණු නිසා අම්මා නාගදීපයටත් සෙනඟ අරන් ගියා. සේරුවිලටත් ගියා. මං කොහොමත් පොඩි කාලේ හරිම දඟයා. ඒ නිසා සේරුවිලට ත්‍රිකුණාමලේ සිට බෝට්ටුවෙන් යනකොට අම්මා මට හරියට අවවාද කරනවා. අපි හිටියෙ බොහොම වෙලාවට බෝට්ටුවෙ උඩ තට්ටුවෙ. අම්මා යට තට්ටුවෙ. ඒ නිසා උඩ තට්ටුවෙ මා සමඟ ඉන්නා මල්ලිව සෙල්ලමට හරි මුහුදට දාවිද කියලා අම්මා බය වුණා. මා එතරම් දඟ නිසා අම්මා මල්ලිව පල්ලෙහා තට්ටුවට ගත්තා. ඇය බහුවිධ කුසලතා තිබූ ගැහැනියක්.වතුරකට පැන්නහාම ජබු ගහලා හොඳට පීනන්න පුළුවන්. මටත් වඩා ලක්ෂණට පැහැදිලිව අත්අකුරු ලියන්ඩත් පුළුවන්. සමහර දවසට අම්මා අප හතර දෙනාත් අරගෙන වක්ඔයට නාන්ඩ යනවා. මාත් මල්ලිත් හෙළුවෙන් නංගි හා අක්කා ජංගි කොට ඇඳන් පැය ගණන් නානවා. අම්මත් ආසාවෙන් අපි සමඟ සෙල්ලම් කරනවා. අපේ පෞරුෂය නංවන්න ඇය අපට නොයෙක් ක්‍රියාකාරකම් ඇයගෙ අනුදැනුම ඇතිව කරන්ඩ ඉඩ දුන්නා. ඇය ඉතාම විශිෂ්ට කථිකාවක්. ඕනෑම මහ සෙනඟක් නිශ්ශබ්ද කරලා වඩාත් චතුර ලෙස කතාකරන්නටත් ඇයට පුළුවන්. මට කාන්දු වුණෙත් ඇගේ මේ කථිකත්වය. ඒත් මං ඈ තරම් දක්ෂ නෑ. මාබුල සමයවර්ධනාරාමයේ දේවාරාධනාව කළ දවසේ අලිය පිටින් ගෙන ගිය දේවදූතයා ලෙස ඇන්ඳූයේ මාවයි.අපේ ගමේ බොහෝ දේවල් සිදුවුණේ සාමූහික පදනම මතයි. අපේ කුඹුරුවල වැඩ කළේ අඳ ගොවීන් වුණාට ගමේ හැම කුඹුරකම ගොයම් කැපීමකට අපිත් ගියා. ගෙයක වහල සෙවිලි කරන විට, ගෙපැල කපන විට, අපත් එතැන හිටියා. ගම්මඩුවෙ, දෙවොල් මඩුවෙ, පිරිතෙ, පන්සලේ කඨින පූජාවෙ මේ හැම තැනකම අම්මා හිටියා. අපිවත් ඒවාට සහභාගි කරගත්තා. ගමේ පාර කැපුණෙත් ශ්‍රමදානෙන්. මේ වැඩ කරන පිරිමි පක්ෂය අපට පෙනුණෙ දස මහා යෝධයන් වාගේ. මේ වගේ පොදුජන වැඩ සිදුවන විට ඔවුනට කිරිබත් උයලා කට්ට සම්බල් එක්ක රහට කෑම වේලක් අම්මා දුන්නා මතකයි. ඇය ගමේ පන්සලේ දහම් පාසල් ගුරුවරියක් ලෙස ද වැඩ කළේ මේ අතරයි. අපේ වැඩත් අඩු නොකර ඉටු කරලා ගමේ දරුවන්ටත් ඇය පහන් වැටක් වුණා. අම්මා විශාල පින්කම් කළ විශිෂ්ට දායිකාවක්.වෙහෙර විහාරවලට අවශ්‍ය ධර්ම ශාලා චෛත්‍ය, විහාර මන්දිර පවා අම්මගෙ නායකත්වයෙන් ශ්‍රමයෙන් දහදියෙන් හදවා දුන් බව මා හොඳින්ම දන්නවා. මේ පොදු ජනතාව වෙනුවෙන් වැඩ කළ යුතු හැඟීම මුලින්ම මා තුළ පැළපදියම් කළේ අම්මා. ඇය ඉවසිල්ලෙන් ඒ කාර්යය කළා. කිසිමදාක සිතපු දෙයක් අත්හැරියෙ නෑ. පටන්ගත් දෙය බාධක කොතරම් ආවත් නිමාව දක්වාම කළා. ඒ සාමූහිකත්වය, නායක්වය පරාර්ථකාමිත්වය, අනලස්බව, ක්‍රියාශීලීබව, ධෛර්යසම්පන්න බව මට කියාදුන්නේ අම්මාගේ මේ පරාර්ථකාමී ජීවිතයයි. අම්මට ඉඩකඩම් තිබුණා. ඇය ඒවායේ වටිනාකම් වැඩිදියුණු කළා. බෝග අලුතින් වැව්වා. ගස්වල වැටෙන කොස්ඇටය පවා ප්‍රයෝජනයට ගත්තා. අරපිරිමැස්ම දියුණු කළා. රේන්ද බීරළු ගොතලා සාප්පුවලින් ගෙදරට එන නියෝජිතයන්ට ඒවා විකුණුවා. අම්මා මේ විදියට හම්බ කළ සල්ලිවලින් මට මුලින්ම රුපියල් 100කට රැලේ බයිසිකලයක් අරන් දුන්නා. සාමාන්‍ය පෙළ හොඳින් සමත් වුණාම අම්මා කීවා මෙහෙම. ”පුතේ උඹ පවුලේ ලොකුම බලාපොරොත්තුව“ කියලා. අම්මගෙ මේ වදන් මගෙ හදවතේ කිඳා බැස්සෙ ඊයම් බරු වගේ. සාමාන්‍ය පෙළ කරන්න කොස්ගමට ගිහින් ඉගෙන ගන්න අම්මා කළ මෙහෙවර මට යළිත් මතක් වුණා.ඒ කාලේ රේල්පාරයි සිල්පර කොටයි පල්ලමයි අතර කුඩා හිඩැසේ බයිසිකල් පදින්න වීරකම් පාන්න මං ආසා කළා. මේවා ආරංචි වුණාම නම් අම්මා ටිකක් අමනාප වුණා. උසස් පෙළ කරන්න මා ආවෙ හැව්ලොක් ටවුමෙ ලුම්බිණි විද්‍යාලයට. මාබුල කහහේනෙ ඉඳලා හැතැප්ම 2ක් පාන්දර ඇවිත් වග ස්ටේෂම ළඟ බයිසිකලය දාලා මා පුංචි කෝච්චියේ නැංගා. අම්මට මේක දරාගන්ඩ බෑ. අම්මා මගෙ ඉගෙනුම ගැන හිතලා වග ස්ටේෂම ළඟ ගෙයක් හැදෙව්වා. මගෙ යාළුවො ගෙපැළ කැපීමේ ඉඳන්ම උදව් කළා. ඒත් අම්මගෙ සල්ලි.. මටත් මගෙ යාළුවන්ටත් ඒ කාලෙ කන්ඩ දෙන්න අම්මා වෙහෙසුණ තරම් හිතෙන විට දුකයි. මට කිරිල්ලපොනේට සීසන් ටිකට් පත අරන් දීලා දවල්ට මාළු පාන් එකක් කන්ඩ ඇය සත 35ක් දුන්නා. අද මාළු පාන් එකක් කීයද? ඒක තමයි මං වෙළෙඳ ඇමැති කාලෙ බඩු මිල ඉහළ යන එක වළක්වන්න සක්කරයගෙ පුතා වයිමටත් බෑ කීවෙ. පන්සල්වලට බුදුපිළිම හදන්න, ඝණ්ඨා කුලුණු හදන්න ඇය කොහොමත් ආසයි. අපේ වැඩ මේ විදිහට කරන අතරෙ ඇය ඒ වගේ පින්කම් නැවැත්වූයෙත් නෑ.අපේ ගමේ වැඩිහිටියන්ට ගුරුන්ට සලකන්න ඇය අප පුදුම විදියට උනන්දු කළා මතකයි. අපිත් ඒ විදියටම හැදුණා. දවසකට දහ සැරයක් අපි ගෙදරින් පිටවෙලා ගියත් අම්මගෙ පාද අල්ලලා වැඳලා යන්නෙ. අලුත් අවුරුද්ද කියන්නෙ අපට නියම සංස්කෘතික මංගල්ලයක්. වෙලාවට කිරිබත උයලා නොනගතය අල්ලලා වෙලාවට කාලා නෑගම් යන්න පවා ඇය අපට පුරුදු කළා. අම්මට වඳින පාලි ගාථාව කිය කියා ඉන්න බැරි නිසා අපිත් උපක්‍රමශීලීව එහෙම ගෙදරින් එළියට යන විට කීවෙ පුංචි සිංහල කවියක්.  දිනේ පටන් මා උපන්නමව් විඳි දුක් බැහැ කියන්නදොහොත් මුදුන් තබා මෙන්නවඳිමි මවුනි පව් හරින්නඅම්මාම කියා දුන් මේ කවිය කියනවිට අම්මගෙත් අපෙත් හිතේ ඇතිවුණු පහන් හැඟීම විශාලයි.71 අප්‍රේල් කැරැල්ල එන්නට ප්‍රථම ඒ ජේ.වී.පී. පංති පහට මාත් සහභාගී වුණා. ඒ කාලෙ මා සාමාන්‍ය පෙළ කරමින් හිටියෙ. අම්මා මේ පිළිබඳ ඉව අල්ලා තිබුණා. එදා තරුණයන් අල්ලන්න කටයුතුª කරන වෙලාවෙ අම්මා කලබල වෙලා මාව යටියන්තොට - පොළවගම වතු අධිකාරි මාමාගෙ ගෙදර ගෙනගොස් හැංගුවා. නැත්නම් සමහර විට මගේ දෛවයත් වෙනස් වෙන්ඩ ඉඩකඩ තිබුණා. උසස් පෙළ කරන කාලෙම මං ටියුෂන් පංති පටන් ගත්තා. 80 දශකය මුල් භාගයේ සිටම වාණිජ්‍යය හා ආර්ථික විද්‍යාව ජනප්‍රිය ගුරුවරයා බවට පත්වුණේ අම්මගේ අනලස් බව මා තුළත් එලෙසම පිහිටිය නිසයි.අපේ සම්මන්ත්‍රණ පැවැත්වූවෙ සුගතදාස ස්ටේඩියම් ක්‍රීඩාගාරයේ. සිසු-සිසුවියන් දහස් ගණනින් මේ සම්මන්ත්‍රණ ආදියට සහභාගි වුණා. අම්මා මේවා දැකලා පුදුමයට පත්වෙලා සතුටු කඳුළු හෙළුවා. ටිකෙන් ටික අපේ ක්‍රියාකාරකම් කොළඹට සේන්දු වන විට අපි සියලු දෙනාම බත්තරමුල්ලේ පදිංචියට ආවා. ඒ කාලයේ කිසියම් දෛවඥයෙක් අම්මට කියලා තියෙනවා අපූරු කතාවක්. මගේ දස්කම් මතුවෙනකොට අම්මා මට කීවා පුතේ උඹ බත්තරමුල්ලේ සුභූති හාමුදුරුවන්ටත් වැඩිය ප්‍රසිද්ධ කෙනෙක් වෙනවා. ඔය ගමන දිගටම යන්න කියලා. ටියුෂන්වලින් සල්ලි ගලාගෙන එනවිට මං නුගේගොඩ ගෙවල් හැදුවා. විශ්වවිද්‍යාල අධ්‍යාපනය සඳහා මං විද්‍යොදය සරසවියට ගියත් ඒකෙත් ශිෂ්‍ය සටන් ව්‍යාපාරවල මාත් හිටියා. අම්මා ජනතාවට වැඩකිරීම අනුමත කළත් දේශපාලනය අනුමත කළේ නෑ.විශ්වවිද්‍යාල ප්‍රමිතිකරණ වැඩසටහනක් ක්‍රියාත්මක කරන්න ගිය වෙලාවෙ ඒවාට විරුද්ධව මෙහෙයවාපු සටන් ව්‍යාපාර නිසා වරක් මාවත් මොහාල් ලාල් ග්‍රේරෝවත් අත්අඩංගුවට ගත්තා. ඊටත් පස්සෙ ජේ.ආර්. මැයි දිනය තහනම් කළ වෙලාවෙ පොලිසියේ ගපූර් ඇවිත් අබයාරාමය ළඟ මහ කලබලයක් කළා. වෙඩි තිබ්බා. මාත් බේරුණේ අනූනවයෙන්. බුදුපිළිමයට මුවහවෙලයි. මේ අවස්ථාවල අම්මා පුදුමාකාර බියකට පත්වුණා මතකයි. අපට දේශපාලනය කරන්න එපැයි අම්මා කීවත් ඒ දේශපාලන උණ තවමත් මගේ ඇඟෙන් ගියේ නෑ. ඒත් අම්මා ගෙදරට සෙනග එනකොට කන්ඩ බොන්ඩ දීලා සැලකුම් කළා. ඇය හරිම සමාජශීලියි. සංවේදියි. සුද්දිලාගෙ කතාව, අයෝමා, සිරිමැදුර, වගෙ චිත්‍රපට මා නිෂ්පාදනය කරන වෙලාවට ඒ මුහුරත් උළෙලේ පහන දැල්වුවෙ එතුමියයි. මගෙ ජීවිතය ආලෝකය කරා මෙහෙයැවූ ගැහැනිය ඇයයි. ඇය හැර වෙනත් කවුරු මට පහන් දල්වන්නද?මට අභීතව ජීවන අභියෝග ජයගන්නට ඇය මට උගැන්වූවා. වක්ඔය යට පිහින පිහිනා දියකිඳුරියක් වගෙ සිටි ඇය නිසි තරුණ වයස පැමිණියාම අපට තරුණ ක්‍රියාකාරකම්වලටත් ඉඩ දුන්නා. නිර්භීතකම මා තුළ කාන්දු කළෙත් ඇයයි. කහහේන රේල්පාර පාලම් බෝක්කු ඇන්දේ ඉඳන් වක්ඔයට බල්ටි ගසා මා නිතර පනින බව ඇසුවත් ඇය මුකුත් නොකීවෙ ඒ නිසයි.71 දි පංති පහට ගිය ඔබ අද එම දේශපාලනය පිටුදැක්කේ ඇයිදැයි මම නිකමට එතුමාගෙන් ඇසුවෙමි.මගෙ අම්මා මට ඉගැන්නුවෙ කවරදාවත් නොදැකපු මනුෂ්‍යයෙක්ගෙ මිනියක් වුණත් අරන් යනවා දැක්කොත් අසුනෙන් නැගිටලා ආචාර කරන්න කියලයි. එහෙම හැදුණ මට දණහිසෙන් පහළ බල්ලන් වගේ මිනිස් මළකඳන් ගෙන යන්න අණ දුන් දේශපාලනය කරන්න බෑ. මගෙ අම්මා මිනිස් දෙව්දුවක්. මිනිසුන්ට උපකාර කළ කෙනෙක්. විහාර මළුවල ඝණ්ඨා කුලුනු, වෙහෙර විහාර චෛත්‍යය හදවපු මවක්. ඒ අම්මාට ගරු කරලා මට ඒ තැන ඉන්න බෑ. එතුමා කීවේය. ඒ අම්මා බන්දුල ඇමැතිතුමන්ගේ උපන් දිනයට අස්ගිරි මල්වතු නාහිමියන් ප්‍රමුඛ සියනමක් විෂයයෙහි මහත් දානයක් පිරිනැමූ මවකි. දඹදිව් තලයේ කීපවරක්ම ඇවිද බොදු බැතිය වඩවා ගත් මවකි. අද අවුරුදු 95ක් වන ඇය තවත් චිරාත් කාලයක් ජීවත්වේවායි අපිද පතමු.මෙහි පළවන ඒ මවගේ ඡායාරූපය ඇමැතිතුමා විසින්ම 1997 දී ගත් එකකි. ඒ මෑණියන් සිය අත්අකුරින් ඒ ඡායාරූපය පිටපැත්තේ ඒ බැව් සඳහන් කැර තිබිණි.සටහන උපාලි සමරසිංහඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=as1009123</link>
    <topic>ලියුම අතේ තියන් භාවනා කරන්නේ ඇයි?</topic>
    <author/>
    <content>ලියුම අතේ තියන් භාවනා කරන්නේ ඇයි?මෙතෙක් කතාව  චාමික සෙනෙවිරත්න නාවිකයකු ලෙස නාවික හමුදාවට බැඳෙන්නට පෙර තිලකා නම් තරුණියක සමඟ ප්‍රේම සම්බන්ධතාවක් ඇතිකරගෙන සිටියේය. ත්‍රිකුණාමල කඳවුරේ සිටි අවදියේ ඔහු ඇයට ලිපි ලීවේ තම සහෝදරයාගේ මාර්‍ගයෙනි.කෙසේ හෝ මේ සම්බන්ධතාව දෙදරා යන්නේ ඔහුටත් හොරෙනි. හේතු කිසිවක් ඔහු නොදනී. අවුරුද්දක පුහුණුවෙන් පසු අවුරුදු හතරක පුහුණුවක් සඳහා චාමික ඉන්දියාවට යවයි. ඔහුගේ හොඳම මිතුරා වූ උදය කුමාරද ඔහු සමඟ යයි. ඉන්දියාවට ගිය පසුවත් ඔහු තිලකා ගැන සිතයි. එහෙත් ටික කලකට පසු ඔහුට ඉන්දියානු තරුණියක ඇස ගැසෙයි.  අද එතැන් සිට...“සමහරවිට හමුදා මූලස්ථානය ඇතුළෙම තැපැල් කන්තෝරුවක් ඇති.”අප ගමන් ගන්නා අතර උදය කුමාර කීවේය.”එහෙනම් ඉතින් පේන්න එපායැ.”මා සිතේ ඒ ගැන සැකයක් ඇති නොවීය. අප යන එන මාර්ගයේ ද කිසිම තැනක තැපැල් හලක් පෙනෙන්නට නොවීය.”ඕක ඉන්දියාවෙ කොල්ලෙකුට දුන්න නම් යවා ගන්න තිබුණා.”උදය කුමාර යළිත් කීවේය. ලියමන මගේයි. එහෙත් උදය කුමාරට මගේ ලියමන ප්‍රශ්නයක් වී තිබේ. ඔහුද කාට හෝ ලියුමක් ලියන්නට අර අදිනවා විය යුතුයැයි මට සිතිණ. අප පසුකරමින් බයිසිකල් රික්‍ෂෝ කිහිපයක් ගමන් කළේය. ඒවායේ යන එන්නන් අප දෙස බලන්නේ කිසියම් උද්දච්ච හැඟීමකිනි. පයින් යන්නෝ අඩුය. පයින් ගමන් කරන්නෝ අසරණ ගැහැනියක ගොවියකු හෝ කම්කරුවකු පමණි. එහෙත් මංජේශ්වරී වැනි මානවහිතවාදීහු දෙතුන් දෙනක් හෝ ඒ අතර වෙති. මංජේශ්වරී කිසිම දවසක බයිසිකල් රික්‍ෂෝවක නොයන බව පැවසුවේ චින්තාය. ඈ දේශනවලට සහභාගිවී පයින්ම එන අන්දමද අපි කිහිප විටක්ම දැක්කෙමු.”ඇත්තටම ලියුම දෙන්න වෙන්නෙ චින්තට තමයි.”මම නිකමට කීවෙමි.”උඹට ඕන ලියුම යවා ගන්නනෙ. ඉතින් චින්තට හරි කාට හරි ඕක දෙන්න වෙනව. නැත්තන් තැපැල් කන්තෝරුවක් හොයාගන්න වෙනව.”අප යනවිට ගෙදර සිටියේ චින්තා සහ දරුදෙදෙනා පමණි. මේසය මත නැවක හැඩයට තැනූ කේක් ගෙඩියක් විය. ආකෘතිය මගේ සිත් ගත්තේය. එහි මහා අමුත්තකි. උදයටද ඒ අමුත්ත දැනෙන්නට ඇත.”කවුද පුතේ මේ කේක් ගෙඩිය හැදුවෙ.” මම ඇසුවෙමි.”ඉස්සරහ ගෙදර නැන්ද. මංජු නැන්ද?””කවුද නැවක් හදන්න කියල කිව්වෙ.””අපේ අම්ම වෙන්න ඇති.””නෑ අදහස මංජුගෙ. පස්සෙ මාත් කැමති වුණා. මේ දෙන්නත් නැව්වලට හරි කැමතියි.””කෝ මංජු නැන්ද එන්නෙ නැද්ද පාටියට” උදය කුමාර ඇසුවේය.”එන එකක් නැහැ. අම්ම කිව්වෙ නෑ.””ඇයි ඒ..””මංජු වැඩිය පාටිවලට කැමති නෑ. සමහරවිට රෑවෙලා ඒවි. ගෙදර අයත් කැමති නෑ මංජු වැඩිපුර මෙහාට එනවට.””ඒ මොකද?””කොච්චරවත් මෙතන ලතීෆ්ගෙ යාළුවො ගැවසෙනවනෙ. ඉතින් බය ඇති. අනික මංජු ඉන්නෙ පුංචි අම්ම එක්කනෙ. ඉතින් පුංචි අම්ම කෙල්ල හරියට පරිස්සම් කරනව.”කවදාවත් මංජු සමඟ එකම වචනයක් හෝ කතා කරන්නට බැරිවේය යන සිතුවිල්ල මගේ සිත පුරා ඔඩු දුවන්නට විය. යටි සිත පොර බදන්නේ කුමක් සඳහාද? ඒ සමඟම නාවික ලුතිනන්වරයාගේ අවවාදාත්මක දේශනයද යටි සිතින් මතුව එයි.අප දුන් තෑගිත් රැගෙන දරු දෙදෙනා මිදුලට දුව ගියෝය. මෙහි පැමිණි මොහොතේ සිටම සිත අයාලේ ගියද තැපැල් කන්තෝරුවක් ඇති තැනක් සොයාගැනීම මගේ ඊළඟ අරමුණ විය.”තැපැල් කන්තෝරු ඕන නෑ. තානාපති කාර්යාලයෙන් සතියකට දෙපාරක් ලංකාවට ලියුම් මල්ලක් යවනවා. ගුවන් තැපෑලට යන්නෙ දින දෙකයි.”මගේ සිතේ අප්‍රමාණ සතුටක් ඇතිවිය. මම ලියමන චින්තා අතට පත් කළෙමි. ඈ පිට නම කියවන්නට වූවාය.”කාටද?””වෙන කාටද ඉතින් අම්මට මිසක්ක.””මං හිතුව කෙල්ලකට කියල.””අපි දෙන්නටම කෙල්ලො නෑ. කෙල්ලො මෙහෙන් හොයා ගන්න කියල තමයි හිතන් ඉන්නෙ.”උදය කුමාරගේ කටකැඩිච්චි කතා අසා මට නම් හොඳට පුරුදුය. චින්තා එකවරම තිගැස්සුණාය. ඈ ගෙතුළට රිංගා ගත්තේ කේක්වලට අමතරව වෙනත් යමක් පිළියෙල කරනා අටියෙන් විය යුතුය.තවත් විනාඩි කිහිපයකට පසු ලතිෆ් පැමිණියේය. ඔහුගේ අතේ රසකැවිලි මල්ලක්ම විය. පංජාබ් ඇඳුමින් සැරසුණු තරුණියක් ඔහු පසුපස විය.”මේ අස්මිලා.”චින්තා ඉදිරියට පැමිණි ඈ බදාගෙන හාදුවක් දුන්නාය.”හැමදාම එක්ක එන්නෙ නෑ කියල නාහෙන් අඬනවනෙ. ඔන්න අද එක්ක ආව.”අස්මිලා පි‍්‍රයමනාප තරුණියකි. ඈ සිටින්නේ හයිද්‍රා බාද්වලය. ලතීෆ් ගමන් පහසුව සඳහා විටින් විට මෙහි පැමිණෙයි.”කෝ මංජේශ්වරී එන්නෙ නැද්ද?”ඈ එක්වරම ඇසුවේ මගේ සිත ඔද්දල් වෙද්දීය.”දෙන්න යාළුවො. විශ්ව විද්‍යාලෙ එකට ඉගෙන ගන්නෙ. යාළුව ළඟ හිටියට මෙහේ නවතින්න කැමති නෑ. හයිද්‍රබාද්වල ඉඳල එන නිසා අස්මිලාට විශ්වවිද්‍යාල හොස්ටල් එකේ නවාතැන් ලැබිල.””ඔයා ආපු හින්ද මංජේශ්වරී රෑවෙලා හරි ඒවි.”එසේ පැවසුවේ චින්තාය. කතා කරන්න මාතෘකා ඕනෑතරම් තිබේ. අස්මිලා ද කේක්ගෙඩිය දෙස බැලුවේ හිනැහෙමිනි.”අදහස ලතීෆ්ගෙද?”ඈ ලතීෆ් දෙස බැලුවේ උපහාසයෙනි.”අපොයි නෑ.””එහෙනම්.””ඔය චින්තල මංජුලගෙ වැඩ.””හරි ලස්සනයි.””මම නෙමෙයි හැදුවෙ, මංජු.””කේක් ගෙඩිය කපමුද? වෙන කවුරුවත් එන එකක් නැහැනෙ.”චින්තාගේ කටහඬ ඇසී දරුදෙදෙනා ගෙට දුව ආවෝය.”ඇයි මංජු නැන්ද එනකං ඉන්නෙ නැද්ද? කේක් ගෙඩිය හැදුවෙත් නැන්දනෙ.””ඒකත් ඇත්ත තමයි. මංජු රෑවෙලා හරි ඒවි.”ලොකු දැරිවිය පවසද්දී චින්තා එයට ප්‍රතිඋත්තර දුන්නාය.”රෑ වුණොත් අස්මිලා යන්නෙ කොහොමද?”ඒ ප්‍රශ්නය උදය ගෙනි.”අද යන්නෙ නෑ. මෙහේ නවතිනව.”අස්මිලා පවසද්දී පොඩි දැරිවිය ඇගේ උකුªළට පැන්නාය.”හරි ශෝක්.”ඈ අස්මිලා බදා ගත්තේ පුදුම ළෙන්ගතුකමකිනි.”මේ කෙල්ලො දෙන්න මංජුටත් හරි ආදරෙයි. පෙර ආත්මෙ එකට ඉඳලද කොහෙද? ඒක නෙවෙයි. දැන් සතියකට විතර කලින් ඔයගොල්ලො මෙතනින් දිව්වනේද? අපි බලන් හිටිය. මංජුත් ගේට්ටුව ළඟට ඇවිත් බලන් හිටිය. ඔයාල අපිව දකින්න නැතුව ඇති. දුවනකොට වටපිට බැලුවෙ නැහැනෙ. මංජු කිව්ව හරි ස්මාට් කොල්ලො ටිකක් කියල. මට නම් පෙනුණෙ පඹයො ටිකක් වගේ...”චින්තා කියද්දී උදය කුමාර හිනැහුණේය. මගේ පපුව ඩිග් ඩිග් ගා ගැහෙන්නට විය.*********දින කිහිපයකට පසු අම්මා එවූ ලිපියක් මා අතට පත්විය. චින්තාගේ තානාපති තැපෑල නිසා මා යැවූ ලිපිය ඉක්මනින්ම අම්මා අතට පත්වන්නට ඇත. නැත්නම් මෙතරම් ඉක්මනින් ලිපියක් ලැබීම පුදුමයකි.”කාගෙන්ද?””කටමැත දොඩවමින් උදයකුමාර ලිපියට එබී බැලුවේය.”කාගෙන්ද, අම්මගෙන් මිසක්. ට්‍රින්කොවලදි වගේ ලියුම් ලියන්න දැන් කෙල්ලො නැහැනෙ...””ඒකත් ඇත්ත තමයි.”උදයකුමාර මා ලියුම කියවනතුරු පසෙකට වී බලා සිටියේය. මගේ මුහුණේ ඇතිවන වෙනස ඔහු දකින්නට ඇත.මහ මුහුදේ දියකඳ කැලතෙමින් හඬ නැඟෙයි. එය මහා ඝෝෂාවක්. ත්‍රිකුණාමල කඳවුරේ සිටියදී ඇසුණේ මේ ඝෝෂාවමය.කොතැන වුවත් මහ මුහුද එකමය. මට එදා ඇසුණේත් ඉන්දියන් සාගරය කැලතෙන හඬය. අද මා සිටින්නේත් ඉන්දියන් සයුරේ වෙරළට සමීපවය.”මොකද ඒපාර උඹ ලියුම කියවල භාවනා කරන්නෙ. මොකවත් ප්‍රශ්නයක්ද? ගොළු කෙල්ල ගැන මොකද කියල තියෙන්නෙ.”අම්මා නංගී ගැන ලියා තිබූ දේවල් එතරම් මගේ අවධානයට ලක්වූයේ නැත. මම නැවතත් ලියුම දෙස බැලුවෙමි.”නංගිට පොඩි රස්සාවක් හම්බවෙලා. අම්මත් හරියට දන්නෙ නෑ. ශිල්පද මොකක්ද ආයතනයක චිත්‍ර සැලසුම් කරන්න.””අනේ වාසනාවන්. නංගිට කවදහරි හොඳ කලක් යාවි.””එහෙනම් උඹ ඉතින් ලියුම දිහා බලාගෙන භාවනා කරන්නෙ.”උදයකුමාර ඇසුවේ නෝක්කාඩු සිතිනි. ලියමන කීතු කීතුකර ඉරන්නට මට සිතිණ. උදයකුමාර මගේ අත ගසා දැම්මේය.”මොනව හරි හිතට වදදෙන දෙයක් ලියුමෙ තියෙනවද?”මම ලියමන අතේ ගුලි කරගෙන කාමරයේ එහා මෙහා සක්මන් කරන්නට වීමි.”චාමික මං අකමැති නම් අහන්නෙ නෑ. ප්‍රශ්නයක් නම් විසඳුමක් ගැන හිතන්න එපායැ. ඒකයි මං ඇහුවෙ.””ප්‍රශ්නයකුත් නෑ. විසඳුමකුත් නෑ.””එහෙනම්.””තිලකට ප්‍රශ්නයක්.””දැන් තිලකව අමතක කරල නේද ඉන්නෙ. ඉතින් තිලකගෙ ප්‍රශ්න ගැන හිතන්නෙ මොකටද?””හිතන්නෙ නෑ. ඒත් තිලක අහිංසක කෙල්ල. අම්ම කියන විදියට තිලක අමාරුවෙ වැටිල.””එහෙමද?”මම ඇඳේ වැතිරුණෙමි. දහවල් කෑම පැය වනතුරු අපට ලැබී තිබූ විවේකය මම ඇඳටම වී ගත කරන්නට සිතුවෙමි. උදයකුමාර කාමරයෙන් පිටවී ගියේය. එයත් හිතට සැනසිල්ලකි. ඔහු සිටියේ නම් දහසකුත් ප්‍රශ්න නඟයි. ඒවාට පිළිතුරු මා ළඟ නැත. සිත හඬා වැටේ. මුහුදේ ඝෝෂාවට නොදෙවැනිය. විදේශයක සිටින මා තිලකා වෙනුවෙන් කුමක් කරන්නද? ඈ මට පිටුපෑවේ කව්රුන් විසින් හෝ ඈ රැවටූ නිසා විය යුතුය. ඇග්නස් නැන්දාට මුලින්ම අපේ සම්බන්ධය පැහැදිලිකර දුන්නේ නම් ඈ විරුද්ධ නොවනු ඇත. අය්යාගේ නරුමකම් නොඉවසුවද ඇග්නස් නැන්දා මට අකමැති වන්නට හේතුවක් නැත. එහෙත් දැන් සියල්ල සිදුවී හමාරය. තිලකා බිලිගත්තේ කව්රුන් විසින්ද? සැකය සිත තුළින් මතුවේ. එහෙත් සැබෑ සත්‍යය නොදැන කිසිවකු සැක කළ යුතු නොවේ. වයසින් නොමේරූ දැරියකට වියහැකි අතවර අනන්තය. ගුරුහරුකම් දෙන්නට කෙනෙකු නැතිවිට, දෙමවුපියන් මුදල් ඉපයීමේ චේතනාවෙන්ම කටයුතු කරනවිට මෙවැනි දෑ සිදුවීමට ඇති අවස්ථා වැඩිය.සිතුවිල්ලෙන් ඈත්වී දෑස් පියාගෙන නිදන්නට උත්සාහ කළ මුත් නින්ද අහලකටවත් නොපැමිණෙයි. මා දහවල් කාලයේ නිදාගත් කිසිම දිනයක් මට මතක නැත. ඇඳේ පෙරළෙමින් කොට්ටයේ මුහුණ ඔබාගෙන සිටිමුත් සිතට දැනෙන වේදනාව කියා නිම කළ නොහැක.හීන් ශබ්දයක් ඇසී මම ඇස් ඇර බැලුවෙමි. උදයකුමාර මා ඉදිරියේ සිටගෙන සිටී.”ඇත්තටම චාමික මොකද වෙලා තියෙන්නෙ. දැන් පැය කීයක්ද ඇඳට වෙලා - කෑම වෙලාවත් හරි යමු.”දුක්බර සිතිවිලි ජීවිතය උදාසීන කරන අන්දම මට හොඳින් දැනේ. ඇඳෙන් නැගිට ගැනීමට බැරි තරම් මහා උදාසීන බවක් ගතට දැනේ.”නැගිටපන් මිනිහො.”උදයකුමාර මගේ උරහිසින් අල්ලා සොලවන්නට විය.”දැන් අනිත් උන් ආවහම උඹට ගැලවීමක් නැහැ. නැගිටපන්.”උදයකුමාර එසේ කියත්ම දයාසිරි අප අසලට පැමිණියේය.”ලියුමක් ආවනේද? මොකද කෙල්ල කියන්නෙ.”දයාසිරිගේ වාචාල කට උදයකුමාරට නොදෙවෙනිය. ඔහුට පයින් දමා ගසන්නට තරම් සිතක් මා තුළ උපන්නේය. එහෙත් සන්සුන් ආචාරශීලී බව මා තුළ නොනැසී තිබේ. මම කිසිවක් සිදු නොවූ කලක මෙන් මඳ සිනාපාමින් ඇඳෙන් නැගිට්ටෙමි.සවස්වරුවේ පුහුණුව දේශනවලට සීමාවිය. නාවික යාත්‍රා ගැන දිගින් දිගටම කළ කතාබහ මගේ් සිතට කාවැදුණේ නැත. දේශනවලට සවන්දීම අනිවාර්යවූ නිසා මම දේශන ශාලාවට පැමිණියා මිස මගේ සිත තිබුණේ ලංකාවේය. තිලකා ගැන වැඩි විස්තර අසා අදම ලිපියක් තැපැල් කළ යුතු යැයි මම අන්තිමට තීරණය කළෙමි.”චින්ත හම්බ වෙන්න යමුද?”මම හැන්දෑ වේගෙන එද්දී උදයකුමාරගෙන් ඇසුවෙමි.”යමු. යමු. එදා කේක් කාල ආවට පස්සෙ යන්නත් බැරිවුණානෙ. මොකද උඹට මේ හදිස්සියෙ චින්තා හම්බවෙන්න යන්න හිතුනෙ.””ගෙදරට ලියුමක් යවන්න.”මං හිතුව. උඹ මෙහේ හිටියට හිත තියෙන්නෙ ලංකාවෙ. හරිද?””මට දුකයි අර අහිංසක කෙල්ල ගැන.””දැන් දුක්වෙලා වැඩක් නැහැනෙ. උඹ මෙහේ. කෙල්ල එහේ. මොකෝ බස් එකේ නැගල යන්නයැ...”මම අම්මාට ලිපියක් එව්වෙමි. වැඩිපුර සඳහන් වූයේ තිලකා ගැනය. තිලකා වෙනුවෙන් අම්මාට කළහැකි උදව්වක් ඇත්නම් කරන ලෙසද ඉල්ලා සිටියෙමි.********අප යනවිට චින්තා පැමිණ සිටියාය.”අද මං ටිකක් කලින් ආව. මට නිකමට හිතුණ අද මල්ලිල මේ පැත්තෙ එයි කියල.””ඇයි එහෙම හිතුවෙ.””උදයට දඩයක් ගහන්න.””මට දඩ ගහන්න. ඒ මොකටද?””මට ගමනක් යන්න තියෙනව. තනියම යන්න බැරි ගමනක්. මාත් එක්ක යන්න එනවද අහන්න.””කොහෙද අප්පච්චියෙ.””හිරගෙදරට.””අර මොකෝ.””රාජු සාම්පූර්වල හිරගෙදරට ගෙනැවිත් බලන්න දෙනවලු. එක සැරයක් හරි මගෙ මනුස්සයව දැක ගන්න ලැබුණොත් ඒකත් ලොකු දෙයක්.”චාමික චින්තට තනියට යමු නේද?””ඔව් දෙන්නම යමු. නැත්නම් මං උදය එක්ක තනියම ගියොත් රාජු මොකවත් හිතයි.”තව කොටසක් ලබන සතියේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=as1009124</link>
    <topic>ගුරු සේවයේ රසකතා</topic>
    <author>විශ්‍රාමලත් ආචාර්යඩී.එන්. දිසානායක</author>
    <content>ගුරු සේවයේ රසකතාඑක් දහස් නවසිය හැට නවය වර්ෂයේ වයඹ පළාතේ බිංගිරිය ප්‍රදේශයේ රජයේ මිශ්‍ර පාඨශාලාවක සේවය කළ මුදියන්සේ ගුරුන්නාන්සේ තද සැර පරුෂ ගති පැවතුම්වලින් හෙබි දඩබ්බර ගුරුවරයෙක් විය. උදයවරුවේ තම පන්තිවල හොඳින් කරුණාවෙන් කෘෂිකර්ම විෂයය උගන්වනු ලබන මුදියන්සේ ගුරුන්නාන්සේට දහවල් එකොළහ පසු වූ පසු අධික ලෙස කේන්ති යන්නේ ශාරීරික වශයෙන් ඔහුට ඒ වනවිට උත්සන්න වන මූලග්ගිනි අමාරුව හේතුවෙනි. ඒ වනවිට උන්හිටි තැන් ද අමතක වන ගුරුන්නාන්සේගේ මේ අධික කේන්ති යෑමෙන් දිනපතා පීඩා විඳින්නේ පාසලේ අවසන් කාල පරිච්ඡේදයේ ඔහුගෙන් ඉගෙනුම ලබන අටවැනි පන්තියේ සිසු දරු දැරියන් ය.දහවල් විවේකයෙන් පසුව කෝටුවක් රැගෙන මෙම අටවැනි පන්තියට එන මුදියන්සේ ගුරුන්නාන්සේ යම් සිසුවකුගේ සුළු වැරැද්දකට හෝ පමණ ඉක්මවා කේන්ති ගනී. අවසානයේ මුළු පන්තියේ ම සිසු දරු දැරියෝ ඔහුගෙන් තදබල ලෙස පහරකෑමට ලක්වෙති. බොහෝ දිනවල ඔහු සිසුන් පන්ති ශාලාවෙන් පිටත යවා ගිනි අව්වේ තම කෘෂිකර්ම ප්‍රායෝගික වැඩවල සිසුන් යොදවන්නේ හිත් පිත් නැති අයකු මෙනි.ගිනි මද්දහනේ එළවළු පාත්තියට වතුර වක්කිරීම, තණ කොළ ගැලවීම, පාත්තිය ශුද්ධ කිරීම, කානු කැපීම ආදී කටයුතුවල යොදවන සිසුහු පාසල ඇරෙන විට තදබල ලෙස පීඩාවට පත්වෙති. ඔහුගේ මෙම ක්‍රියා කලාපය දැන සිටි සිසුහු ඔහු කෙරෙහි වෛරයකින් පසු වූ අතර පළිගැනීමට කල්යල් බලා පසුවූහ.මේ අතර මුදියන්සේ ගුරුන්නාන්සේගේ හතළිස් පස්වැනි උපන් දිනය ද එළඹුණු අතර එදින ගුරුන්නාන්සේ ගේ නිවසෙහි මහා සාදයක් ද විය. මේ බැව් කල්වේලා ඇතිව දැනගත් අටවැනි පන්තියේ සිසුහු කාහටත් හොරා කොහිල අල ගෙන ආහ. එම කොහිල අල කුඩා හිස් පෙට්ටියකට සුරක්ෂිතව බහා පෙට්ටිය හොඳ හැටි ‘බ්‍රවුන් පේපර්’ කොළවලින් ඔතා මුදියන්සේ ගුරුන්නාන්සේ ගේ නිවස වෙත රැගෙන ගියේ ගුරුතුමාගේ උපන් දිනයට සුබපතා එය සාදරයෙන් පිරිනැමීමේ අදහසිනි. සිසුන් ඉතා ආදරයෙන් පිළිගත් මුදියන්සේ ගුරුන්නාන්සේ හා බිරිය සිසුනට දිවා ආහාරයෙන් සංග්‍රහ කර ත්‍යාගය පිළිගත්තේ සුහද සිතිනි.සාදය අවසන්වීමෙන් පසු සවස් යාමයේ ගුරුන්නාන්සේ හා බිරිය තම උපන් දිනයට ලැබුණු තුටු පඬුරු එකිනෙක ලිහා බැලීය. අට වැනි පන්තියේ සිසුන් ගෙනා පෙට්ටිය ලිහා බැලූ ගුරුන්නාන්සේට හා බිරිය ඇස් අදහාගත නොහැකි වූයේ එහි බහා තිබූ කොහිල අල දැකීමෙනි.ගුරුන්නාන්සේගේ තරම දන්නා ඔහුගේ බිරිය සිනහ සී ඉවතට ගිය අතර සිසුන් ගෙන ආ කොහිල අල දැකීමෙන් පසු මුදියන්සේ ගුරුන්නාන්සේගේ එතෙක් පැවති මූලග්ගිනි අමාරුව ද නැත්තටම නැතිවී ගියේ ය.විශ්‍රාමලත් ආචාර්යඩී.එන්. දිසානායකකොස්වත්ත - බිංගිරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=as1009125</link>
    <topic>මිනිත්තුවක කතාවක්</topic>
    <author>ගන්නෝරුවේ -</author>
    <content>මිනිත්තුවක කතාවක්ජර්මන් කුමාරයෙක් සිහිනෙන් මීයන් තුන් දෙනෙකු දුටුවේ ය. එකෙක් පුෂ්ටිමත් ය, අනෙකා කෙට්ටු ය, තුන් වැන්නා අන්ධය. ඔහු සිහින අනාවැකි ගැන කියන විශේෂඥයකු වෙතට ගොස් තමා දුටු සිහිනයෙහි අර්ථය කුමක්දැයි විමසා සිටියේ ය.“පුෂ්ටිමත් මීයා” විශේෂඥයා කීවේය. එයා තමයි ඔබගේ අගමැතිතුමා, කෙට්ටු මීයා තමයි ඔබගේ ජනතාව, අන්ධ මීයා තමයි ඔබ තුමා.”ගන්නෝරුවේ -පරාක්‍රම ඇස්. විජේවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=as1009126</link>
    <topic>අම්මා සල්ලි ඉල්ලන්න යන්නේ සල්ලි නැත්නම් විතරයි</topic>
    <author>ටෙක්ලා පද්මිණී කාරියවසම්</author>
    <content>අම්මා සල්ලි ඉල්ලන්න යන්නේ සල්ලි නැත්නම් විතරයි“බස් බෝඩ්එක කියවන්නයි නම ලියන්නයි මට පුළුවන. මං ළඟ ඉඳගෙන ඉස්කෝලේ මිස්ලා කියලා දෙනවා. ඒ වුණාට මට මතක හිටින්නේ නැහැ. මම ඉස්කෝලේ හතට ගියා. අකුරු බැරි වුණාට මම ඉස්කෝලෙ යනවා. ඉතිං පාස් වෙනවා. එහෙම හතට ගියා.අපේ ගෙදර ඉන්නේ බාප්පයි අම්මයි මමයි නංගියි චූටි නංගියි ආච්චියි. අපේ ගෙදර තියෙන්නේ රේල් පාර ළඟ. අපේ ගම අනුරාධපුරේට ළඟයි. තාත්තා පොඩි කාලේ නංගිවයි මාවයි දාලා ගිහින්. බාප්පා අපිට හරි ආදරෙයි. බාප්පා මාත් එක්ක සෙල්ලම් කරන්න එනවා. මම රේල්පාරේ සරුංගල් යවනවා. දැන් මගේ නංගිගේ වයස අවුරුදු 11 යි. අනිත් නංගි තාම කිරි බොනවා.අපේ බාප්පා කරන්නේ කුලීවැඩ. අනෙක් දවස්වලට බෝතල් යකඩ එකතු කරලා විකුණනවා. අම්මට උයන්න බැරිදාට කෑම උයන්නෙත් අපේ බාප්පා. බෝතල් එකතු කරන්න යන්න බාප්පා මට කවදාවත් අඬගහන්නේ නැහැ. තනියම යනවා. අපේ ආච්චි ඇඳට වෙලාමයි ඉන්නේ. ඒත් එයාට අසනීපයක් නැහැ.” යැයි කී නාමල් නිහඬ විය.”එතකොට අම්මා?”මම ඇසූ පැනය නෑසිය යුතු වුද එය ඇසිය යුතුය.නාමල්ගේ නාසයද කම්මුල් ද රත්පැහැ ගැන්වී දෙතොල් එකිනෙක තෙරපී ගියේ වේදනාවට පත් වැඩිහිටියෙකු වේදනාව සමනය කරගැනීමට දරන ප්‍රයත්නය සිහිකරමිනි. ඒත් ළපටි මුව මඩළ රත්පැහැ ගනිද්දී දෑසේ කඳුළු නැඟී එනු පෙනිණි.”අපේ අම්මා සල්ලි ඉල්ලන්න ගිහින් ඉන්නකොට පොලීසියෙන් අල්ලන් ගිහින් බන්ධනාගාරේ හිටියේ එතකොට.””එතකොට කියන්නේ?””බාප්පවයි මාවයි පොලිසියෙන් අල්ල ගන්න කොට.” කී කොලුවා රත්පැහැ ගැන්වුණු දෑසින් මදෙස බලා සිටියේය.”අම්මවයි බාප්පවයි බන්ධනාගාරේට දැම්මහම ඒ අය බලන්න මමයි, නංගියි, ආච්චියි ගියා. ඒ ගියහම පොලිසියෙන් සැකපිට කියලා මාව අත්අඩංගුවට ගත්තා. උසාවියට ආවහම තමයි මම දන්නේ මාව අත්අඩංගුවට ගත්තේ ඇයි කියලා අම්මා කීවේ බාප්පගේ් නඩුවට ම තමයි කියලා...”මොකක්ද බාප්පගේ නඩුව කියලා මට අහන්න ඕන වුණත් මම ඇහුවේ ඇයි අම්මා පාරේ සල්ලි ඉල්ලන්න ගියේ? කියන ප්‍රශ්නය විතරයි.ආයෙත් කොල්ලාගේ මූණ රතුවුණා. මට හිතාගන්න බැහැ දරුවෙක් එවැනි වේදනාවක් කොහොම දරන් ඉන්නවද කියලා.”අපිට කෑම නැතිවුණාම තමයි අම්මා චූටි නංගි එක්ක ටවුමට ගිහින් කාගෙන් හරි සල්ලි ඉල්ලන්නේ. අපි ඒක දන්නේ නැහැ. කවුරුත් කියලත් නැහැ.””මට ආයේ ගෙදර යන්න වෙන්නේ නැති එකට මට හරිම දුකයි. මම ගෙදර ඉන්නකොට දඟකළේ නැහැ. සෙල්ලම් කළා ගේ ඉස්සරහ තිබුණු වැලි පිට්ටනියේ. එහෙම නැත්නම් රේල්පාරේ සරුංගල් ඇරියා. ගෙවල් ගානෙ ගියේ නැහැ. රස්තියාදු වෙන්න ගියෙත් නැහැ.””අනේ අපේ අම්මා හැමදාම සල්ලි ඉල්ලන්න යන්නෙ නැහැ. සල්ලි නැති වුණොත් විතරයි යන්නේ. අපි ඔක්කොම බන්ධනාගාරේට යැවුවේ එකම දවසේ. නංගිත් තියා ගත්තා.අපිට ගෙයක් තිබුණෙත් නැහැ. අපේ ගේ හදලා දුන්නෙත් වෙන මහත්තයෙක්. අපේ ගෙදර ඔප්පුව අපේ ආච්චි වෙන පුතෙකුට දීලා එයා ඒක තියාගෙන හිටියා. දැන් එයා ඒක විකුණන්න හදන්නේ. දැන් ඉතින් අපිට ගෙවල් මොකටද අපේ ගෙදර තිබුණු ඇඳත් ඒ මාමා අරන්ගියා. මාව මෙහෙට එවනකොට අපේ අම්මට ඇපදීලා ගෙදර යැව්වා. බාප්පා තවම බන්ධනාගාරේ.””බාප්පා හොඳයි. අපිට ආදරෙයි. අපිට වැඩක්වත් කරන්න කියන්නේ නැහැ. මම නම් බත් උයන්න පොල්ගාලා දෙනවා. අපේ නංගි එහෙමවත් කරන්නේ නැහැ. අම්මා වැඩක් කීවහමත් එයා අඬන්න පටන් ගන්නවා.අඬ අඬා ඉඳලා වැඩ නොකර බේරෙනවා.එයා ඉන්නේ අපේ ආච්චිගේ ළඟටම වෙලා. ආච්චි එයාව බලාගන්නේ. එයා ආච්චි කියන දෙයක් කරලා දෙනව. ආච්චිත් කිසිම දෙයක් කරන්නේ නැහැ නිදිය ගන්නවා විතරයි.”අපේ ආච්චි බාප්පත් එක්ක තරහයි. බාප්පට ගෙට එන්න දෙන්නෙත් නැහැ. බාප්පා නිදාගන්නේ ටකරන් කෑල්ලේ පුටුවක. අපි නිදාගත්තට පස්සේ එනවද කියලා දන්නේ නැහැ. ආච්චි නපුරුයි හැමතිස්සෙම බාප්පට බණිනවා. බාප්පා ඉන්න තැනට ඇඳක් දාලා දෙන්න ඉඩ දෙන්නෙත් නැහැ. අපේ ආච්චිගේ වැඩේම කුනු කුනු ගගා බාප්පට බණින එකමයි. ඒත් බාප්පා මොකුත් කියන්නේ නැහැ. ඉවසගෙන ඉන්නවා. බැරිම තැන තමයි අත උස්සන්නේ. අත ඉස්සුවහම ඇති. ආච්චි පොලිසියට පැමිණිලි කරනවා කියලා යනවා.””අම්මා මගෙන් අහන්නෙ නැහැ මම නංගිට වරදක් කළාද කියලා. ඒත් බාප්පගෙන් අහනවා. එයා නෑ කියනවා. බාප්පා බන්ධනාගාරේ ඉන්නේ අඬ අඬාම තමයි.””මම එදා පොලිසියට නොගිය නම් මට මෙහේ එන්න වෙන්නේ නැහැ. ඒත් සමහරවිට ඉස්කෝලේ යන්නේ නැහැ කියලා මෙහේට එවයිද දන්නේ නැහැ. කොල්ලා ඉකිය යටපත් කරගනිමින් කීවේය.අසාමාන්‍ය දරුවකු නොවුණ ද මුහුණ පෑ චිත්ත පීඩාව නිසාදෝ දරුවාගේ හැසිරීම්හි වෙනසක් පෙනිණි. එහෙත් පාසල් ගියද අධ්‍යාපනයක් නොලැබුණු කෝළ ගැමි දරුවකුගේ අව්‍යාජ බව නාමල්ගේ හැසිරීම් තුළින් මනාව ප්‍රකට විය.නාමල් නිවැරැද්දේ රැඳවුම් නිවසට ආවා නම් ඔහු එතැනින් එළියට යන්නේ අපරාධකරුවකු ලෙසය. මම මෙතෙක් කල් නොකීව ද කීමට අකමැතිවූද නොයෙක් ආකාරයේ හේතු මත එය සිදුවනු ඇත. එතැනට පැමිණෙන දරුවන් අතරින් සීයට 2 – 5 අතර පිරිසක් දඩබ්බරයෝය. අපයෝජනයට ලක්වූවෝය. මතට ඇබ්බැහි වූවෝය. කෙතරම් ආරක්‍ෂක උපක්‍රම යොදා රඳවා තැබුවත් ඇතැම්විට ඔවුහූ සිය අවශ්‍යතා එම රැඳවුම් නිවහන තුළදී සපුරා ගනිති. ඔවුන් හා ගැවසෙන අහිංසකයන් රැඳවුම් නිවහනින් එළියට යන්නේ දඩබ්බරකම්, මැරකම්, ජඩකම් ඉගෙන පැමිණියාටත් වඩා මනස දූෂණය කර ගෙනය.” මිස්, ඕකත් එක්ක කතා කරන්න එපා. ඕකා ඇවිත් තියෙන්නේ...” කියමින් නාමල් හා දොඩමලු වීමට මට ඉඩ නොදුන් දරුවෝද එතැන සිටියහ.”මම එහෙම කළේ නෑ මිස්.” යන්නවත් නොකියා කඳුළින් බර දෑසින් බැලූ නාමල් මට පසුගිය දින කිහිපය පුරාම සිහිවිය. දරුවෙකුට චෝදනා කරන්නට පෙර අප බොහෝ විමසිලිමත් විය යුතුය.”ඔයා පොලිසියෙදි මොනවද කීවේ?” මම නාමල්ගෙල් අවසානයේ ඇසීමි.”මොකුත් නෑ මිස් මොකුත් කියලා වැඩක් නැහැ කියලා හිතුණා.”නාමල් දෑස් කඳුළින් පුරවා ගනිමින් කීවේය. නාමල්ගේ දෑස් රතු වී තිබිණි. ඒ නිරන්තරයෙන් හැඬූ නිසා නොවේ. රැඳවුම් නිවසේ දරුවන් අතර බෝවන ඇස් ලෙඩ පැතිර යන බැවිනි. නාමල් කඳුළු පෙරෙන දෑස් කිලිටි කමිසයෙන් පිස ගන්නා අයුරු මම බලා සිටියෙමි. පරාජිත දෑසින් මදෙස බලන නාමල් දෙස මම ද බලා උන්නෙමි.ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=as1009127</link>
    <topic>මොනරා නටන කොට ඌ හෙලුවෙන් බව ඌ දන්නේ නැති ලු</topic>
    <author>ආචාර්ය ප්‍රේමදාස ශ්‍රී අලවත්තගේ</author>
    <content>මොනරා නටන කොට ඌ හෙලුවෙන් බව ඌ දන්නේ නැති ලුජාතක පොතේ එන ‘නච්ච ජාතකය’ මේ ප්‍රස්තාව පිරුළට පදනම් වී තිබේ. මෙය ජාතක පොතේ 32 වැනි ජාතක කථාවයි. ‘නච්ච’ යනු නෘත්‍ය හෙවත් රංගනය යන අර්ථයෙන් යුතුවේ. ඒ අනුව මොනර නැටුමකට අදාළ ව මේ කථාව පැවසේ.නච්ච ජාතකය දේශනා කිරීම සඳහා හේතු වී ඇත්තේ බහු භාණ්ඩික භික්ෂු නමකගේ නො හොබිනා ක්‍රියාවකි. බොහෝ සිවුරු පිරිකර ආදිය සන්තකයේ තබා ගෙන හුන් එකී භික්ෂුවගෙන් කවර කාරණයක් නිසා බහුභාණ්ඩික වූයේ දැයි බුදුරජාණන් වහන්සේ විචාල විට හෙතෙම හැඳ සිට අඳන සහ පොරෝණ සිවුරු ගලවා දමා එසේ නම් මෙසේ හිඳින්න දැයි බුදුරජාණන් වහන්සේත් සිව්වනක් පිරිසක් ඉදිරියෙහි නිර්වස්ත්‍ර ව සිටියේ ය. මේ නො හොබිනා ක්‍රියාව අරමුණු කොට ගෙන නච්ච ජාතකය වදාරන්නට යෙදුණි.එක්තරා ඈත කාලයක දී සිවපා සත්තු සිංහයකු තම රජු බවට පත් කර ගත්හ. මත්ස්‍යයෝ ආනන්ද නම් මත්ස්‍යයා රජු බවට පමුණුවා ගත්හ. ඒ අතර පක්ෂීහු ස්වර්ණ හංසයා තම රජු ලෙස තෝරා ගත්. හංස රාජයාගේ දූ කුමරිය ඉතා රූමත් තැනැත්තියක් වූවා ය. හංස රාජයා තමාගේ දුවණියන් ට සුදුසු ස්වාමියෙකු තෝරා ගැනීම පිණිස වරයක් දුන්නේ ය. ඇය ප්‍රාර්ථනා කළේ රූමත් පක්ෂි කුමාරයෙකි.නියමිත දිනයේ දී වනයේ සිටි පක්ෂි සමූහයා ගල්තලාවක් මතට කැඳවනු ලැබූහ. ඔවුන් අතර සිටි මැණික් බඳු ගෙලක් ද විසිතුරු පියාපත් ද ඇති මොනරා දුටු හංස කුමරිය ඔහුට කැමැති ව ඔහු ස්වාමියා ලෙස තෝරා ගත්තා ය. මේ බැව් දැන ගත් මොනරා අහංකාරයෙන් උදම් විය. සියල්ලන් ඉදිරියේ තමන්ගේ රූපශ්‍රීයත් හැකියාවත් විදහා දක්වන්නට සිතූ මොනරා ලජ්ජා බය අමතක ව ගොස් එතැන්හි පිල් විදහා නටන්නට පටන් ගත්තේ ය. පිල් කලබ විහිදු සැණින් එතෙක් ආවරණය වී පැවති උගේ ලිංග ප්‍රදේශය, අධෝ මාර්ගය ඇතුළු සෙලුව සියල්ලන්ට ම ප්‍ර‍්‍රදර්ශනය වුවත් ඒ බව නො දත් ඌ ආඩම්බරයෙන් නටන්නට විය. ඒත් ඒ දුටු සියල්ලෝ ම ලජ්ජාවට පත් වූහ. හංස රාජතෙමේ ලජ්ජා බය නැති මොහුට මාගේ දියණියන් නො දෙමැයි මොනරා පිටු දැක්කේ ය.මේ අනුව මොනරා උද්දාමයෙන් මත් වීමෙන් ද අවස්ථාවට නො නිසි ලෙස කටයුතු කිරීමෙන් ද සිය ජයග්‍රහණය අහිමි කර ගනිමින් එය අන්ත පරාජයකට තමන් විසින් ම පහත හෙළා ගන්නා ලද්දේ ය. තමන් රූ සිරියෙන් උසස් වුව ද නැණනුවණින් මුග්ධ බව ඔහු වෙතින් ම සනාථ විණි. මද මානයෙන් මුලා වූ විට සිහි කල්පනාව පිරිහී යන බව ඌ නො දත්තේ ය.තමන්ගේ පෙනුමත් නැටුමත් යහපත් යැයි සිතා ඒ ගැන ගර්වයෙන් සිටියා විනා තම අඩුපාඩු මොනවා දැයි යන්න මොනරා දැන නො සිටියේ ය. සැබැවින් ම මොනරාගේ පියාපත් ද ඒවා විහාදා ගත් අවස්ථාව ද ඉදිරිපසින් බැලූ කල්හි සුන්දර වුවත් පසුපසින් බැලූ කල්හි ඉතාමත් අසුන්දර විය. පිල් විහිදා ගැනීමෙන් සෑහීමට පත් නොවූ මොනරා නටා කැරකෙමින් සිය අසුන්දර තත්ත්වය ද විදහා පෑවේ ය. සිය දිගු පිල් කලබින් අශෝභන ලක්ෂණ ආවරණය කොට ගෙන ඉන් පිළිසරණක් ලද හැකි බව ඌ අමතක කළේ ය. ඌ පිළිබිඹු කළේ වඩාත් කැපී පෙනෙන්නට යෑමෙන් සිය සුන්දරත්වය කෙලෙසා ගනිමින් අසුන්දරත්වය ඉස්මතු කොට දක්වන වර්තමානයේ ඇතැම් විලාසිනියන්ගේ ස්වභාවය ම වේ.තැන නොතැන ගැන නො තකා හැසිරීමෙන් ද මොනරා අවිචාරශීලි විය. හදිසියේ ලද ජයග්‍රහණයක් හෝ ලාභ ප්‍රයෝජනයක් හෝ හේතුවෙන් සතුටට පත් වීම අරුමයක් නො වුණත් සීමාව ඉක්මවා පී‍්‍රති ප්‍රමෝදය පළ කිරීමෙන් සභ්‍යශීලී බව බිඳී ගියේ ය. ඒ අනුව එහි දී ඌ ස්ථානෝචිත ප්‍රඥාවෙන් තොර බව තහවුරු කළේ ය; එහෙයින් අවාසනාවන්තයෙක් ද විය. කෙතරම් අභාග්‍ය සම්පන්න තත්ත්වයක් ද යනු අතට ම ලැබුණු වස්තුව අතින් ගිලිහී ගියේ ය.මේ ජාතක කථාවෙන් මූර්තිමත් කෙරෙන මූලික කරුණ නම් ලජ්ජා බයෙන් තොර වීමේ විපාකය යි. ලජ්ජා බය යනු රැකිය යුතු උසස් ගුණාංගයක් බැව් පුරාණයේ සිට ම පිළිගැනුණි. දේවධර්ම ජාතකයෙහි ලජ්ජා බය යනු දේවධර්ම සේ ඇගයිණි. මේ කථාවේ ස්වර්ණ හංස රාජයාගේ ගති ලක්ෂණ දෙස බලද්දී එය ඥානවන්ත භාවයෙන් ද ආචාර ශීලීත්වයෙන් ද හෙබි චරිතයක් බැව් පැහැදිලි වේ. මොනර නැටුම දැක ලජ්ජාවට පත් හංස රාජයා ප්‍රකාශ කරනුයේ ‘මොහුට අධ්‍යාත්මික ව පහළ වන්නා වූ හිරි ද නැත්තේ ය; බාහ්‍ය ව පහළ වන්නා වූ භය ද නැත්තේ ය. හිරි ඔතප් දෙක බිඳුණා වූ මොහුට මාගේ දියණිය නො දෙමි’ යනුවෙනි. මෙය ලජ්ජා බය දෙක පහළ වන ආකාරය පිළිබඳ වූ මනා විග්‍රහයක් සේ දැකිය හැකි ය.එපමණක් නො ව හංස රාජයා මොනරා අමතා කරන ප්‍රකාශය ද අගනා සඳහනකි: ‘මයුරසය, තාගේ ශබ්දය මනෝඥ ය; පිටත සිත්කලු ය; ගී‍්‍රවය ද වෛඩූර්ය්‍ය මාණික්‍යයෙහි වර්ණ හා සදෘශ ය; තාගේ පිංජභාරයෝ ද ව්‍යාමමාත්‍රය හ. මෙසේ රූපී වුව ද හිරි ඔතප් දෙක බිඳ නෘත්‍ය කළ හෙයින් මෙබඳු ලජ්ජා නැත්තා වූ තොපට මාගේ දුව නො දෙමි.’ මේ වදන් දෙස බැලීමේ දී වර්තමාන විවාහාපේක්ෂිත තරුණයෙකුට වුව ද මෙහි එන අර්ථය කෙතරම් ගැළපේ ද සිතා ගන්නට පිළිවන. චරිතවත් භාවය යනු වැඩිහිටියන් විසින් නිරන්තර ව තරුණ සමාජයෙන් දැකීමට බලාපොරොත්තු වන ගුණ ධර්මයක් බැවිනි.තරුණියට තම කැමැත්ත පරිදි ස්වාමි පුරුෂයා වශයෙන් තරුණයෙකු තෝරා ගැනීම උදෙසා කිසි යම් නිදහසක් එවක ද ලබා දුන් බව මේ කථාවෙන් ධ්වනිත වන එක්තරා සමාජගත තොරතුරකි. එපමණක් නො ව එසේ තෝරා ගැනුණ ද එය දෙමාපිය වැඩිහිටි අභිමතයට ද ගැළපෙන්නක් විය යුතු බව මෙහි අවධාරණය වෙයි. දියණිය කළ තෝරා ගැනීමේ තිබූ අහිතකර ලක්ෂණ ගැන අත්දැකීමෙන් පිරිපුන් පියෙකු විසින් වටහා දුන් ආකාරය මෙන් ම දියණිය එය අවබෝධ කර ගත් ආකාරය ද මෙහි ගැබ් වී පවතී.තමන්ගේ හැසිරීම් ප්‍රකාර ව තම යථා තත්ත්වය හෙළිදරව් වන බවත් පමණට වැඩි දේවල් පෙන්වීමට යෑමෙන් තමන්ට ම අවාසි සිදු වන බවත් වටහා ගැනීමට ‘මෙනාරා නටන කොට ඌ හෙලුවෙන් බව ඌ දන්නේ නැති ලු’ යන ප්‍රස්තාව පිරුළ සමාජයට උපකාරී වේ.ආචාර්ය ප්‍රේමදාස ශ්‍රී අලවත්තගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=as1009128</link>
    <topic>වැව යනු කුඩා රාජ්‍යයක කේන්ද්‍රයයි</topic>
    <author>එප්පාවල බණ්ඩාර ඒකනායක</author>
    <content>වැව යනු කුඩා රාජ්‍යයක කේන්ද්‍රයයිලෝකයට වාපි ශිල්පය කියාදුන් වැව්වල පියා බඳු අනුරාධපුරයේ අවුරුදු දෙදහසකට වඩා පැරැණි ‘අභය වැව‘ අදත් නිරුපද්‍රිතව පවතී. අභය වැවෙන් පටන්ගෙන රජවරු සිය ගණනක් වසර දහසකට වැඩි කලක් තුළ රජරට පුරාවට වැව් 3472 ඉදිකොට මුළු රජරටම වැව් රටක් හා බත් රටක් බවට පත්කරමින් ජනතාව සුඛිත මුදිත කරනු ලැබූහ.රජරට ආත්මය වූයේ වැවය. එවකට රජරට ජන ජීවිතය ගොඩනඟා තිබුණේ වැව වටාය. වැව කේන්දරය කරගත් ජන සංස්කෘතියක් රජරට පුරාවට පැලපදියන් වී තිබිණ. ඔව්හු සතුටින් කා බී වෙහෙර විහාර කලා ශිල්ප ඉදිකරමින් කලදවස ගෙවූහ. සුද්දන් පැමිණ රට අල්ලා ගත්තේ මේ අතරය.රටේ ආර්ථිකයේ කොඳුනාරටිය රජරටේ වැව් පද්ධතිය බව තේරුම්ගත් සුද්දෝ වැව් විනාශකර දමන්නට බොහෝ දේ කළහ. දිය අගාර ගලා එන පෙදෙස් වලකා වැව් දෙබෑවී යන්නට වැව් මැදින් පාරවල් දැමූහ. මහකනදරාව - ඉහළ වැව - එළියදිවුල්වැව - ගන්කිරියාගම ආදිය උදාහරණ ලෙස දැක්විය හැකිය. සමහර ගම්මාන සහ ඔලගම් වැව් වනබත් වන්නට හැරියෝය. මෙසේ කැලෑවට ගිය වැව් අදටත් 700ක් පමණ පවතින බව වාර්මාර්ග ආරංචි සඳහන් කරයි.1948 දී ස්වදේශීය පාලකයෝ රට බාර ගත්හ. රට බාරගත් මුල් දිනවල සිටි ඩී.එස්.සේනානායක – ඩඩ්ලි සේනානායක - සී.පී.ද සිල්වා වැනි රටට ආදරය කළ ජනනායකයෝ රජරටට පිවිස - පැරැණි රජදරුවන් විසින් ඉදිකළ - සුද්දන් විසින් විනාශ කළ - රජරට වැව් ගොඩ නඟන්නට යම් පමණකට වෙහෙසුණහ. නමුත් ඔවුන්ගෙන් පසු පත්වූ පාලකයන්ට රජරට වැවේ අගය තේරුම් ගොස් තිබුණේ නැත. ඔවුන්ට රජරට වැව අමතක විය.එදා සිට මෙදා තෙක් රජරට හදන්නට පත්වූ මැති ඇමැතිවරු සංඛ්‍යාව සියයකට ආසන්නය. විසිතුන් වසරක් පුරාවට රජරට පළාත් සභාවට පත්වූ මැති ඇමැතිවරුන් ගණන ද සියයකට වැඩිය. මේ හැමදෙනාම මහජන නියෝජිතයන් ලෙස රජරට හදන්නට ජනතාවට දිවුරුම් දී පත්වූ අයයි. නමුත් අද වන විටත් රජරට වැව් ඉසව්ව රටට හා ජනතාවට ප්‍රයෝජනවත් වන ආකාරයට හා වැව් ඉදිකළ රජවරු විසින් ඉෂ්ට සිද්ධ කළ ආකාරයට වැව්වලින් වැඩක් වී නැත.වසරකට වරක් වැව් දහයක් පහළොවක් කොන්ත්‍රාත්කරුවන් මඟින් ප්‍රතිසංස්කරණය කරයි. කොන්ත්‍රාත්කරුවන්ගෙන් බහුතරය දේශපාලන කොන්ත්‍රාත්කාරයෝය. වැව් ගැන ඔවුන් දන්නා කෙංගෙඩියක් නැත. ඔවුන්ට ලැබෙන මුදලින් ගතමනාව බේරාගෙන උඩින් පල්ලෙන් යමක් කර වැවෙන් ගොඩ ඒම ඔවුන්ගේ සිරිතය. මෙසේ හදන වැව් ඊළඟ වසර දෙක තුනේදී තිබුණාටත් වඩා විනාශ වී නටබුන්වී යයි. එක් වැවකට රුපියල් හතළිස් ලක්ෂය බැගින් වැයකොට කොන්ත්‍රාත්කරුවන් විසින් ඉදිකළ හුරීගස්වැව - එප්පාවල – එළියදිවුල්වැව - කන්ඩක්කුලම – කදුරුගස්වැව ආදී වැව්වලට අද අත්වී ඇති ඉරණම සියැසින්ම දැක බලාගත හැකිය. මේවා තිබුණාටත් වඩා විනාශයට පත්ව ඇත. මෙසේ සිදුවන්නේ වාපි ශිල්පය ගැන හා වැවේ අංගෝපාංග ගැන නොදැන වැව කොන්ත්‍රාත්තුවට හදන්නට යෑමෙනි.වැව හදන්නට පෙර වැවට ඇස්තමේන්තු හදන්නන් ද වැව හදන්නට යන්නන් ද වැවේ මූලාංග මැනවින් තේරුම්ගත යුතුය. වැවක පවත්නා පෙරමූණ – පහමූණ - රැළපනාව - මඩ සොරොව්ව - දිය සොරොව්ව - බිසෝකොටුව - දියකැට පහණ – තුරු වදුල – වෑබැම්ම – අයියනා මූණය – කට්ටකඩුව - පානමංකඩ – නානමංකඩ – රදාමංකඩ – ගවමංකඩ - පෝටාවැටිය – වැව් තාවුල්ල - දිය අගාර – රක්ෂිතය - කොක්ගල යන මේ සියල්ල නිවැරැදිව තේරුම් ගත යුතුය. වැවක නව ඉදිකිරීම් හෝ ප්‍රතිසංස්කරණ කළ යුත්තේ් මෙම මූලාංගවලට හානි නොවන පරිදිය.වැවක අරමුණ කුඹුරට දියවර ගැනීම පමණක්ම නොවේ. වැවේ දියවර ගැඹුරු වන්නාක් මෙන් වැවේ අරමුණු ද ගැඹුරුය. වැවක මූලික අරමුණ භූ®තලය ජලයෙන් පිරවීමය. එදා ලෝකෝපකාරයෙන් තොරව රජරට පොළවට වැටෙන එක දිය බිඳුවක්වත් පිටතට ගලා යා නොදී වැව් බැඳ වැව්වලට ජලය පුරවා ගත්තේ ඒ නිසාය. භූගර්භය ජලයෙන් පිරුණවිට වියළි පොළව සරුසාර වෙයි. ගහකොළ සරුවට වැඩෙයි. බවබෝග සශ්‍රීක වෙයි. පොළව පුරා වතුර පවතී. එදා රජරට සරු රටක් වූයේ මේ නිසාය. පැරැණි රජදරුවන් කළේ රජරට වැව් හරහා පොළව ජලයෙන් පිරවීමය. අද අප කරන්නේ වගා ළිං හරහා පොළවේ පවතින ජලය උකහා ගැනීමය. එදා සහ අද වෙනස එයයි.වැවේ තුරුවදුලෙන් වැව්දිය වාෂ්පවීම වළකා ගනී. කට්ටකඩුවේ සිටුවා ඇති ලුණුවරණ – කුඹුක් – කරඳ – වැටකෙයා - දුනුකෙයි – ආදී ගස්වලින් වැව්දියේ ලවණ උරාගනී. පෝටාවැටියෙන් වැහි ජලය සමඟ එන රොන්මඩ වළකා ගනී. වැහි දිනවලට රක්ෂිතයෙන් ගලා එන දිය අගාර වැව් තාවුල්ල ඔස්සේ වැවට එකතු වෙයි. වැවේ දිය රැල්ලේ ඇති වේගය පාලනය කොට බිසෝකොටුවෙන් හෙමින් සීරුවේ හොරොව්වට ජලය මුදාහරී. මේ අන්දමට වැවේ හැම අංගයකින්ම වැවේ ආරක්ෂාවට යම් මෙහෙයක් සිදුකරයි. මේ නිසා මේවා පැවතිය යුතුය.වසරකට වැව් දහයක් පහළොවක් හැදීමේ පාණ්ඩු ක්‍රමය යටතේ වැව් හදන්නට ගියොත් අපේ ආත්මෙට වත් රජරට වැව් හදා ඉවරයක් කරන්නට නුපුළුවන. මේ අවුරුද්දේ හදන වැව් කීපය තව අවුරුදු කීපයක් යනවිට යළිත් ඒවායේ වල් බිහිවී ජරාවාස වී යයි. මේ අනුව හැමදාමත් වැව් හැදීම හරියටම වවාගෙන කෑමක් බඳුය.වර්තමානයේ පත්ව සිටින වාරිමාර්ග හා ජල කළමනාකරණ අමාත්‍යවරයා මේ රටේ කුඩා වැව් 48000ක් වහාම ප්‍රතිසංස්කරණය කිරීමට පියවර ගන්නා බවට පුවත්පත් ප්‍රකාශයක් කර තිබිණ. රජරට ජනතාවට මෙය කලාතුරකින් අසන්නට ලැබුණ රත්තරං ආරංචියකි.වැව් ටික හැදීම උතුම් වැඩකි. රටේ ආර්ථිකයට බොහෝ සේ හිතකරය. සිංහල රජ දවසින් පසු පහළ වූ මේ උතුම් සිතුවිල්ල රජරට ජනතාවට බොහෝ වැඩදායකය. මේ වෙනුවෙන් මුළුමහත් රජරට ජනතාව වාරිමාර්ග හා ජල කළමනාකරණ අමාත්‍යතුමාට ගරු බුහුමන් දක්වනු නිසැකය.රජරට වැව් පද්ධතිය හැදීමේදී වැව් භාරයක් හෝ වැව් අධිකාරියක් පිහිටුවා එහි කළමණාකාරිත්වයෙන් වසරින් දෙකෙන් සියලු වැව්වල වැඩ අවසාන වන පරිද්දෙන් කටයුතු කිරීම වැදගත්ය. රජරට පවත්නා මහ වැව් හැරෙන්නට බහුතරයක් ඇති ග්‍රාමීය වැව් ඒ ඒ ගම්වල පාරම්පරික ජනතාවගෙන් සුද්දා කාලේ උදුරාගත් ඒවාය. මෙසේ කොල්ලකාගත් වැව් නැවත ඒ ඒ ගම්වල ජනතාවගේ උරුමයට බාරදිය යුතුය. හැම වැවකටම ගමේ ‘වැව් භාරයක්” හරහා කළමනාකරිත්වයක් ඇති කළ විට ඉන්පසු වැව් නඩත්තු කිරීමේ ගැටලුවක් ඉතිරි වන්නේ නැත. ගමේ අය එකතු වී පෙරදා මෙන් වැව් සංස්කෘතියක් ගොඩනඟා ගෙන වැවත් රැකගෙන ගමත් පෝෂණය කරගනු ඇත.එප්පාවල බණ්ඩාර ඒකනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=as1009129</link>
    <topic>රට පිට</topic>
    <author/>
    <content>මාමේ ඉතාලිය හරි සුන්දර ද සිඤ්ඤෙරේලා කරුණා වන්ත ද ඔබට ලැබුණ රැකියාව කොහෝම ද ඒ රැකියාවෙන් හොඳ පඩියක් ලැබෙනව ද එයින් ලැබෙන සොච්චමත් ලංකාවට එවනවා අම්මා තාත්තා ජීවත් කරනවා හැම දෙනාගෙන් ප්‍රසංසාත් ලබනවා අනේ ඔබට දැන් ජයමඟ පෙනේවා! අම්මා තාත්තාට හොඳ කලක් යාවී ඔබගේ ගේ දොර ටික ටික සෑදේවී පුංචි ලෙඩක් සැදුනත් ඔබේ සිත උණුවේවී ඔබ නම් දෙමාපිය ගැන බලන දෙවී දුක් කම්කටෝළු බාධක මැද්දේ ඒ බාධක වලට මුහුණ දී හොඳ ට ඔබ ටික ටික ඉහළට යන කොට සතුටු කඳුළු එයි අපේ නෙතු අගට ඔබ ධෛර්්‍ය ය වන්තයි මාමේ ඔබ විර්යය වන්තයි මාමේ ඔබ කරුණා වන්තයි මාමේ ඔබට තෙරුවන් සරණයි මාමේ! අම්මාත්, තාත්තාත්, අයියාත්, මමත්, නංගිත් ඔබව ආදරයෙන් මතක් කරමු.මීට ආදරණිය පුතා, තුෂාර, සියඹලාපේ  </content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=as10091211</link>
    <topic>උගත් වූ පමණින් හොඳ පුද්ගලයකු විය නොහැකියි</topic>
    <author>සාකච්ඡා කළේ රමණී සුබසිංහ</author>
    <content>උගත් වූ පමණින් හොඳ පුද්ගලයකු විය නොහැකියිඅපිරිසිදු කය පිළිකුල් කටයුතුය. ශරීර සෞඛ්‍යයට අහිතකරය. දෛනිකව පිරිසිදු ජලයෙන් ගත සෝදා පවිත්‍ර කළ යුතු වන්නේ මේ නිසා ය. තෙරුවන් සරණ ගිය බෞද්ධයා ගත මෙන් ම සිත ද පිරිසිදු කළ යුතු ය. පිරිසිදු නොකළ සිත දුක උරුම කරන්නේ ය. යම් පුද්ගලයෙක් මෙලොව, පරලොව සැප බලාපොරොත්තු වන්නේනම් සිත නොකිළිටි කරගත යුතු බව ධර්මයේ සඳහන් ය. ‘තරහව‘ දුරු කිරීම සිත පවිත්‍රව තබා ගැනීමේ එක් මාර්ගයකි.තරහ උපදවා ගැනීමෙන්, ඒ නිසා ගන්නා ක්‍රියාමාර්ගවලින් තමන්ගේ ම විනාශය ළඟවන බව කෝපයට පත්වන පුද්ගලයා තේරුම් ගත යුතුය.“පරේචන විජානත්තිමය මෙත්ථ යමාමසේයේ ච තත්ථ විජානත්තිතතෝ සම්මත්ති මේධගා”කෝලාහල කරන අය, අපි මෙහි දී නැසෙන්නේ යැයි නොදනිති. යම් කෙනෙක් තමන් නැසෙන බව දනිත් නම් ඒ හේතුවෙන් ඔහු ගේ කලහ සන්සිදෙන්නේ යැයි ධම්ම පදයේ යමක වග්ගයේ දී පෙන්වා දී ඇත්තේ මේ කරුණ ය.තරහ ඇතිවීම සාමාන්‍ය මිනිස් ස්වභාවයයි. දියුණු මනසක් ඇති මිනිසුන් ලෙස අප කළ යුතු වන්නේ තරහ පාලනය කර ගැනීම ය. සිතෙහි තැන්පත්කම, සමාධිය හා ශීලාදී ගුණධර්ම පිළිබඳ යම් පුහුණුවක්, අභ්‍යාසයක් ඇති කර ගන්නේ නම් එය අසීරු වන්නේ නැත. තරහ පාලනය කිරීම සඳහා සිත දියුණු කිරීම පුහුණු කළ යුතු වන්නේ කුඩා කල සිටම ය. මේ නිසා තමන් ගේ දරුවන්ට ඉවසීම පුරුදු පුහුණු කිරීමට පූර්වාචාර්යවරුන් වන මවුපියන් වඩාත් උනන්දු විය යුතු ය.විශේෂයෙන් සහෝදර සහෝදරියන් අතර කෝපය, තරහව, අමනාපය වෙනුවට ආදරය, කරුණාව, මිත්‍රත්වය, සෙනෙහස වර්ධනය කිරීමෙහි ලා මවුපියන් සතු විශාල වගකීමක් ඇත. එය නුවණින් විමසා බලා කළ යුතු කාර්යයකි. මවුපියන් ගේ හැසිරීම මෙහි දී වඩාත් වැදගත් ය. එක කුස උපන් සහෝදර සහෝදරියන් අතර ගැටුම් නිර්මාණය වන අවස්ථා අපි කොතෙකුත් දකිමු. එක් දරුවකුට වැඩියෙනුත්, අනෙක් දරුවාට මඳ වශයෙනුත් සැලකිලි දැක්වීම ඊට ප්‍රධාන හේතුවය. එය නොඉවසන දරුවන් කෙරෙහි නිරායාසයෙන් ම තරහ උපදී. එවැනි අවස්ථා අවම කිරීම, ඉවසීම ප්‍රගුණ කරවීම, එකිනෙකාට ගරු කිරීම පුහුණු කරවීම මවුපියන්ට පැවරෙන වගකීමකි.පාසලේ දී දරුවන්ට මඟ පෙන්වන ගුරුවරයාට ද මෙහිදී විශාල වගකීමක් පැවරේ. පසුගිය කාලයේ ඉතා සුළු සිදුවීමකට කෝප ගැන් වී තමන් සමඟ එකම පාසලේ ඉගෙන ගන්නා තවත් සිසුවකු ගේ ජීවිතය නැති කිරීමට තරම් දරුවකු පෙළඹුණු අවස්ථාවක් පිළිබඳ අසන්නට ලැබුණි. මේ දරුවන්ට යම්තාක් දුරකට හෝ ඉවසීම පුරුදු කළා නම්, හොඳ නරක පිළිබඳ අවබෝධයක් ලබා දුන්නා නම්, සමාජයේ එකිනෙකා සමඟ සහයෝගයෙන් ජීවත්වන ආකාරය කියා දුන්නා නම්, මිත්‍රත්වයේ අගය සහ මිතුරන් වෙත පැවතිය යුතු ආකාරය පිළිබඳ උපදෙස් දුන්නා නම්, දරුවා අධ්‍යාත්මිකව පෝෂණය කළා නම් මෙවැනි අවාසනාවන්ත සිදුවීම්වලට වැට බැඳෙන්නට ඉඩ තිබුණි.වත්මන් සමාජයේ පවුල පිළිබඳ විමසා බලමු. බොහෝ අඹු සැමියන් ලෝකයට පෙනෙන්නට ජීවත් වනවා විනා සමඟි සම්පන්න බවක් නැත. මේ අසමගිකම්වල අවසානය දික්කසාදය දක්වාම දුරදිග යන අවස්ථා ද ඇත. එයින් අසරණ වන්නේ ද අහිංසක දරුවන් ය. මව ගේ හෝ පියා ගේ හෝ සෙනෙහස අහිමි වන දරුවා කෙරෙන් ඉවසීම, ආදරය, කරුණාව පිළිබඳ යහපත් ප්‍රතිචාරයක් බලාපොරොත්තුවීම අසීරුය. මේ ඉතා සුළු සිදුවීමක ප්‍රතිඵලයක් විය හැකි ය. එක්කෝ ප්‍රශ්නයක් ඉවසීමෙන් දරාගත නොහැකි වීමය. එක්කෝ ගැටලුවක් සාකච්ඡාවෙන් විසඳා ගත නොහැකි වීමය. අඹුසැමියන් අතර අධ්‍යාත්මික බැඳීමක් පවතී නම් ඉතා සුළු සිදුවීම් පවා මෙසේ පවුල් ජීවිත අවුල් වීමට දක්වා දුර දිග යන්නේ නැත.තමන් හැදූ වැඩූ මවුපියන්ට දඬු මුගුරුවලින් පහර දෙන දරුවෝ ද මේ සමාජයේ වෙති. දරුවන් මවුපියන් කෙරෙහි මෙතරම් කෝප වන්නේ ඇයි? ඔවුන් ගේ අධ්‍යාත්මය පිරිසිදු නොවූ නිසාය. කුඩා වියේ සිටම යහපතෙහි නොපිහිටි නිසාය. මවුපියන් දරුවන්ට කවා පොවා පෝෂණය කොට පාසල් අධ්‍යාපනය ලබා දෙන්නට උනන්දු වන තරමටම දහම් අධ්‍යාපනය ද ලබා දී ගුණ දහමින් පෝෂණය කරන්නට වග බලා ගත යුතුමය. දරුවා ගේ වර්තමානයට මෙන්ම අනාගත ජීවිතයේ සාර්ථකත්වය උදෙසා ද එය මහෝපකාරී වනු ඇත.දරුවන් ද සිහි කල්පනාවට ගත යුත්තක් වේ. මවුපියන්ගෙන් යම් හෙයකින් තමන්ට වරදක් සිදුවූයේ වුවද මෙසේ සිතිය යුතුය. මට ජීවිතය ලබා දුන්නේ මගේ අම්මා නොවේ ද? මා ජීවත් කරවන්නට දහදිය වැගිරුවේ තාත්තා නොවේ ද? මම ඔවුන් ගැන කෝප නොකරමි. ඔවුන් ගේ දැඩි පිළිවෙත් මෙත් සිතින් ඉවසමි. දරුවන් ගේ ජීවිතය සාර්ථක වන්නේ එලෙස කටයුතු කිරීමෙන් ය.තමන් ගේ සිතෙහි පවතින්නා වූ කෝපය, තරහව පාලනය කර ගැනීමට ඔබ යම් ක්‍රමවේදයක් සකසා ගැනීමට අවශ්‍යය. හිමිදිරි පාන්දර නින්දෙන් පිබිදී මුහුණ කට සෝදා පිරිසිදු වන්න. තුන්ලෝකාග්‍ර වූ බුදුරජාණන් වහන්සේ උදෙසා පිරිසුදු සිතින් පහනක් දල්වන්න.බුදු ගුණ සිහි කරමින් අර්ථාන්විතව පංච ශීලය සමාදන් වන්න. ඔබ ගේ සිත පහන් වනු ඇත. පහන් වූ සිත කෝපයට පත්වන්නේ නැත. ද්වේශ සහගත වන්නේ නැත.දෛනික වැඩකටයුතුවලට මැදිවී ගෙවන කාර්ය බහුල ජීවිතය නිසා බුදුන් වඳින්නටවත් වේලාව වෙන්කර ගත නොහැකි බව වැඩි දෙනකුට ගැටලුවකි. එය නිවැරැදි මතයක් නොවේ. අනෙක් සියලු කටයුතු උදෙසා යම් වේලාවක් වෙන්කර ගත හැකි නම් ආගමික කටයුතු වෙනුවෙන් මිනිත්තු දහයක් හෝ වෙන් කිරීම අපහසු නැත. අවශ්‍ය වන්නේ උනන්දුව සහ ඕනෑකම පමණි. අපි විවිධ පුද්ගලයන් ඇසුරු කරමු. හොඳින් අධ්‍යාපනය ලද උගත් පුද්ගලයින් පවා මත්ද්‍රව්‍ය භාවිතයට යොමු වීම්, අශෝභන හැසිරීම්, අයථා ක්‍රියාවන්හි නිරත වීම් අපි කොතෙකුත් දකිමු.ඇතැම් විට තමන් කරන ක්‍රියාව යහපත් නොවන බව මේ පුද්ගලයෝ දනිති. එහෙත් ඉන් ගැලවීමට සිතන්නේ නැත. ඒ කුමක් නිසා ද? ප්‍රඥාව නොමැති වීම නිසා ය. දැන උගත් වූ පමණින් ඔහු හොඳ පුද්ගලයෙක් වන්නේ නැත. ගුණධර්ම හඳුනන, යහපත් පුද්ගලයෙක් වීමට නම් ඒ පුද්ගලයා නියත වශයෙන් ම ආගමට දහමට ලැදි අයකු විය යුතුමය. ඒ අනුව ජීවිතය හැඩගසා ගත් පුද්ගලයකු විය යුතුය.ඇතැම් අවස්ථාවක ඔබ සමඟ ඇසුරු කරන පුද්ගලයකු ගේ අඩු ලුහුඬුකම්, නොමනා හැසිරීම් හමුවේ කෝපයට පත් වනවා වීමට පුළුවන.දැඩි ලෙස කෝප සහගත වූ ඔබට ඉන්න සිටින තැන අමතකය. කරන ක්‍රියාව පිළිබඳ අවබෝධයක් නැත.අනෙක් පුද්ගලයාට පහර දීමට, ජීවිතය නැති කිරීමට, රැකියාව අහිමි කිරීමට ආදි ඕනෑම දරුණු ක්‍රියාවකට පෙළඹීමට පුළුවන. එහෙත් කෝපය සංසිඳුණ මොහොතේ තමන් කළ ක්‍රියාව පිළිබඳ තමන්ටම පසු තැවීමට සිදුවනු ඇත.“අනේ! මම තව ටිකක් ඉවසුවා නම්”මේ සිතිවිල ඔබ වේදනාවට පත් කරනු ඇත.“ගිය නුවණ ඇතුන්ලවාවත් අද්දවන්නට බැරිය” යනු ජනවහරේ එන කියමනකි. එසේම තමන් වරදක් කළ පසු නැවත එය වරදක් නොකළ තත්ත්වයට පත්කළ නොහැකිය. මේ නිසා යම් සිතිවිල්ලක් ක්‍රියාවට නැංවීමට පෙර වරක්, දෙවරක් නොව කිහිප අවස්ථාවක් ම හොඳින් සිතා බැලිය යුතුය. “පනින්න පෙර සිතා බලනු” යන කියමන් ජනවහරට එක් වී ඇත්තේ මෙසේ ක්ෂණික ආවේගයන් මත ක්‍රියා කිරීම නිසා පසුකාලීනව එසේත් නැතිනම් නුදුරේදී ම තමන්ට විපාක විඳින්නට සිදුවන නිසා ය. ක්ෂණිකව ඉපැදුණු කෝපය නිසා තවත් කෙනකුට පහර දීමෙන් හෝ, වෙනයම් දරුණු ක්‍රියාවක නිරත වූයේ නම් නීතිමය වශයෙන් ද ඔබට දඬුවම් ලැබෙනු ඇත. මෙලොව ජීවිතය පමණක් නොව පරලොව ජීවිතය ද දුගතියට පත්වනු ඇත. අප ඉවසීම ප්‍රගුණ කළ යුතු වන්නේ මේ නිසා ය. අසවල් කාන්තාව මට නින්දා කළේ ය. බැන්නේ ය. මා රිදවූයේ ය. මා පැරදවූයේ ය ආදි ලෙසින් ඔබ යම් පුද්ගලයන් පිළිබඳ තරහව, කෝපය, උපදවා ගත්තේ නම් එයින් ඔබ ගේ සිත අපිරිසිදු වන බව අවබෝධ කරගත යුතු ය.ඔබ මෙනෙහි කළ යුතු වන්නේ කුමක් ද? අන් අය මට නිග්‍රහ කළේ, දඬුවම් දුන්නේ මගේ ම වරදක් නිසා නොවන්නට බැරි ද? එසේත් නැතිනම් මගේ කර්ම විපාක පල දීමක් නිසා විය නොහැකි ද? මම මේ සියල්ල ඉවසමි. එයින් මට සැනසීම උදාවනු ඇත. මෙලෙස මෙනෙහි කළේ නම් සිත කිළිටි කරන ‘තරහව‘ ඔබ වෙතින් පලා යනු ඇත. නපුරු සිතිවිලිවලින්, ඔබ ගේ සිත මුදා ගැනීම සඳහා යම් භාවනාවක නිරත වීම සුදුසුය. දිනකට විනාඩි පහළොවක් හෝ අර්ථාන්විතව මෛත්‍රී භාවනාව වඩන්නේ නම් පහන් සිතිවිලි ඇති කරගැනීම අපහසු වන්නේ නැත. ඔබ හමුවට එන සියලු දුක් කම්කටොලු, නින්දා අපහාස හමුවේ කම්පා නොවන්නට, ඉවසීම ප්‍රගුණ කරන්නට උත්සාහ කරන්න.“ඵුට්ටස්ස ලොක ධම්මෙහිචිත්තං යස්සන කම්පතිඅසොකං විරජං ඛෙමංඑතං මංගල මුත්තමං”අටලෝ දහමෙහි කම්පා නොවන සිත ද, ශෝක රහිත බව ද, රාගාදී රජස් රහිත බව ද, නිර්භය ද යන මේ කරුණු උතුම් මංගලයෙක් වන බව මහා මංගල සූත්‍රයේ සඳහන් ය. බෞද්ධයකු ලෙස ඔබ උත්සාහ කළ යුතු වන්නේ ද ඒ උතුම් වූ ධර්ම මාර්ගයේ ගමන් කිරීමට කටයුතු කිරීමය.සාකච්ඡා කළේ රමණී සුබසිංහඡායාරූපය දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=as10091212</link>
    <topic>කළුගල් තලාව කැඩුවොත් අපේ ගම විනාශයි</topic>
    <author>එච්.ඇම්. කිත්සිරි රූපසිංහ</author>
    <content>කළුගල් තලාව කැඩුවොත් අපේ ගම විනාශයිවිහාරාධිපති බදුල්ලේ සීවලී හිමිහිඳුරන්ගල - ගෝමරගලවත්තට ප්‍රවේශ වන ප්‍රදේශය ඉතාම සුන්දර වූ නිසංසල තුරුලතාවන්ගෙන් පිරි අපූරු කෙත්වතුවලින් නෙත පැහැ ගැන්වෙන මනස්කාන්ත ප්‍රදේශයකි. මෙම අපූරු පරිසරය වටා අක්කර 07 ක පමණ භූමි ප්‍රදේශයක් පුරා විහිදුණු දැකුම් කලු ගල්තලාව විනාශ කිරීමට පිරිසක් දරන උත්සාහය වන්නේ මෙම සුන්දර වටපිටාවකින් ග්‍රහණය වූ පරිසරයට වින කිරීමක් බව යැයි ප්‍රදේශවාසීහු පෙන්වා දෙති.මෙම ගල්තලාව විනාශ කළ හොත් ඒ අවට ස්වාභාවික ජල උල්පත් සිඳී ගොස් ඇළ මාර්ග සිඳී ඒ අවට ප්‍රදේශවල පිහිටි කුඹුරු අක්කර 300 ක් පමණ යලමහ දෙක්නයේ අස්වැද්දීම ට නොහැකි වනු ඇතැයි ප්‍රදේශවාසීහු පවසති.ඇහැලියගොඩ ප්‍රාදේශීය ලේකම් කොට්ඨාසයේ පිහිටි හිදුරන්ගල ගම්මානය අතිසුන්දර ගම්මානයකි. ඉඩම් ප්‍රතිසංස්කරණ කොමිසමට අයත් මෙම ප්‍රදේශයේ පිහිටි ගෝමරගල වත්ත ඉඩමේ අක්කර 07 ක් පුරා විහිදුණු කලුගල් තලාව විනාශ කිරීමට පිරිසක් දරන උත්සාහයට ජනතාවගේ දැඩි විරෝධය එල්ලවී ඇත.මෙවැනි වටිනා සම්පතක් විනාශ කිරීමෙන් හිදුරන්ගල ප්‍රදේශයට පමණක් නොව අවට ගම් රැසකට ද හානි ගෙන දෙන අතරම මෙමගින් පරිසරය විනාශ වී ගැටලු රැසක් මතුවන බවත් ජනතාව පෙන්වා දෙති.ගොවි මහතුන් පුද පූජා පවත්වන ඉපැරැණි බෝධියමේ පිළිබඳ අදහස් පළකරන හිඳුරන්ගල ශ්‍රී නාගරුක්ඛාරාම විහාරාධිපති බදුල්ලේ සීවලී හිමි, පොදුවේ මෙවැනි විනාශ මුළුගමට පමණක් නොව අන් ප්‍රදේශවලට ද බලපානවා.කැතිගාන දොළඅපේ වටිනා සම්පත් ආරක්ෂා කරගත්තොත් අනාගත පරපුර වෙනුවෙන් අපි රැක දුන් වටිනා සම්පත් කියල අපට ආඩම්බරව කියන්න පුළුවන.්ඒ නිසා මේ ගැන වගකිවයුත්තන්ගේ දැඩි අවධානය යොමු කර මේ විනාශය නවතාලීමට පියවර ගනු ඇති බව අපේ විශ්වාසයයි.මේ ගල්තලාව කඩා විනාශ කළහොත් ගහකොළ විනාශවී ජල උල්පත් සිඳී ඇළදොළ සිදී යනවා. කුඹුරු අක්කර සිය ගණනක් වැඩ කරන්න බැරිව යනවා. හිඳුරන්ගල - අඹගහවෙල්යාය අමුණට ජලය නැතිව ඒ වෙල්යාය වැඩ කරන්න බැරිව යනවා.කැතිගානදොළ සිඳී ගියොත් ඇරෑපොළ හරහා නැදුරන චිත්‍රාමල ඇල්ලටත් මෙහි බලපෑම් එල්ල වෙනවා යැයි හිඳුරන්ගල හිටපු ග්‍රාම නිලධාරි ජේ.එම්. සිරිසේන මහතා පැවසීය.හිඳුරන්ගල ගොවි සංවිධානයේ කාරක සභික ටී.ඒ. පොඩිමහත්මයාහිඳුරන්ගල - සිරිසමන්පුර දම්මුල්ල කොක්ලැක්ම, ගෝමරගලකන්ද, ඇරෑපොළ බලයාදොළ මූකලාන රජයේ ඉඩම්වලට යන මාර්ග දෙකක් මේ ගල්තලාව ආසන්නයෙන් දිවෙනවා. ගෝමරගලවත්තේ අක්කර 50 ක මහෝගනී වගා කරල තියෙනවා.අක්කර 07 ක භූමි ප්‍රදේශයක් පුරා විහිදී ඇති කළුගලඅක්කර 25 ක තේ හා රබර් වගා කරල තියෙනවා.මේ වගේ වටිනා වගාවන් තියෙද්දී මෙම කළුගල් තලාව කැඩුවොත් පරිසරය මුළුමනින් ම විනාශ වෙනවා. ඒ නිසා මේ අපරාධය කොහොමවත් කරන්න ඉඩදෙන්න බැහැ. අපි මේක රැකගන්න ඕනෑ. ඒ සඳහා වගකිවයුතු බලධාරීන් ගේ කඩිනම් අවධානය යොමු විය යුතු වෙනවා.හිඳුරංගල එස්.ඒ. උපාලිමේ ගල්තලාවට යාබද පාරවල් දෙකෙන් ම අවට ගම් රැසකට දිනකට 300 ක් විතර පාසල් ළමයින් හා ගම්වාසීන් එහා මෙහා යන එනවා.මේ ගල කැඩුවොත් මේ පිරිසට ලොකු හානියක් සිදු වෙනවා. මුළු ගමටම පමණක් නොව අනෙක් අවට ගම්වලට ද විශාල හානියක් තර්ජනයක් ඇතිවෙනවා. පාරිසරික ගැටලු රැසක් ඇති වෙනවා. වතුර ටික නැතිවෙනවා.ඇළ දොළ සිඳී යනවා. ජල උල්පත් සිඳෙනවා” යැයි පැවසීය.(අපට සහාය දුන් ජී. හසිත ගයාන් මංජුල සොයුරාට විශේෂ ස්තුතිය පුද කරමි))එච්.ඇම්. කිත්සිරි රූපසිංහඇහැලියගොඩ සමූහ වාර්තාකරු  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av1009121</link>
    <topic>ප්‍රේමය ජීවිතය හා ගීතය</topic>
    <author>ඉනෝකා සමරවික්‍රම</author>
    <content>ප්‍රේමය ජීවිතය හා ගීතයපූජ්‍ය රඹුකන සිද්ධාර්ථ හිමි”ආදරය, ප්‍රේමය කියන්නේ සුන්දර මාතෘකාවක්. එය සුන්දර විදිහට දැක්කොත් තමයි රසවිඳින්න පුළුවන් වෙන්නේ. ආදරය ආත්මාර්ථකාමි නැහැ. මානව සමාජයේ පැවැත්ම සඳහා ආදරය, ප්‍රේමය අවශ්‍ය දෙයක්. ප්‍රේමය විවිධාකාරයි. මවුපියන් දරුවන්ට දක්වන ආදරය සෙනෙහසත් මේ අතර වෙනවා. මිනිසුන් මිනිසුන්ව තේරුම් ගත යුතුයි. එහෙම නැතුව පෙම්වතුන් පෙම්වතියන් ප්‍රේම කරන්න ගියොත් හදවත තුවාල වෙනවා. මට පෙම්වතුන්ට පෙම්වතියන්ට කියන්න ඕන වුණේ ඒ දෙය.ප්‍රේමණීය තේමා ඔස්සේ විවිධ මානයන්ගෙන් ගේය පද රචනා කළ රඹුකන සිද්ධාර්ථ හිමියන් වික්ටර් රත්නායක සංගීතවත් කළ අබේවර්ධන බාලසූරිය ගයන,”මලක මෙලෙක හිතා ගන්න බැරි අතකින් මල් නෙළන්න එපා යාළුවේ හිතක මෙළෙක හිතාගන්න බැරි හිතකින් පෙම් කරන්න එපා යාළුවේ...”ගීතය ලියන්න පාදක වූ කරුණු එසේ යැයි පැවැසුවේය.ආදරවන්තයන්ට පුංචි පණිවුඩයක් ද දෙමින් ඇරඹූ ඒ ගීයේ අවසානයේ තියෙන්නේ අවවාදයක්.”රුවට රුවේ මල් පිපුණට තරග වැදි මල් නෙළුවට මලට ආදරේ නැත්නම් මල මියයාවි ලොවේ ආදරේ නොලදුව පෙති ගිලිහේවී.”ප්‍රේමයක් ආරම්භ කිරීමට පෙර සිතිය යුතු දේ එසේ වුවද සිතට ප්‍රේමයක් ආදරයක් ඇතුළු වන්නේ අනාරාධිතවමය. එහෙත් සිතා බැලිය යුත්තක් ඇත. මලක සියුම්බව තේරුම් ගත නොහැකි නම් මලක් නෙළන්නට පෙර ඒ ගැන මොහොතක් සිතිය යුතුය. ආදරය ද එසේමය. අනෙකාගේ සිත තේරුම් ගැනීමට නොහැකි නම් ඒ ප්‍රේමයෙන් ඵලයක් නැත.”හිතන සියුමැලි බව හඳුනා ගන්නට බැරි නම් පෙම් කිරීමෙන් ඵලක් නැහැ. ආදරයක් ඇරඹීමෙන් පසුව එය බිඳී ගිය පසුත් සුනිල් සරත් පෙරේරා මහතා කියන අයුරින්”පෙරදිනයක මා පෙම් කළ යුවතිය සිය පුතු නළවනවා”ඒ දෙස මැදහත්ව බලන්න පුළුවන් නම් එයයි වටින්නේ. එහෙම නැති වුණොත් එය වැරදියට තේරුම් ගත්තොත් “රුචිරාණනියේ එකපාර මා මරන්න” වගේ දේ තමයි කියැවෙන්නේ. ප්‍රේමයක් ඇරඹුණු පසුව එය බිඳීයන්න විවිධ හේතු තියෙන්න පුළුවන්.නමුත් පේ‍්‍රමය බිඳී ගියා කියලා ඒ ප්‍රේමය වෛරයකට හැරවීමක් සිදුවෙන්න බැහැ. ඒක සාධාරණ නැහැ.විවිධ සමාජ තල තුළදි හමුවූ අය හමුවී වෙන්වූ අය එමටය. කලෙකදි හමුවූ අය කලෙකදි වෙන්වෙලා.එනමුදු ඒ ළබැඳිකම් වෙනුවෙන් මතුවූ කඳුළු ද ඇස්යට නැතිවම නොවේ. එම්.ආර්. චුලසිංහ සංගීතවත් කළ එඩ්වඩ් ජයකොඩි ගායනා කරන”මේ ඉරහඳ යට හමුවී ආදරයෙන්කතා කරපු අය සෙනේ වඩපු අය ළඟ පාතකවත් නෑ”ගීතයටත් සිද්ධාර්ථ හිමියන්ට කියන්නට පැහැදිලි හේතුවක් තිබුණා.ප්‍රේමවන්තයෝ ප්‍රේමවන්තියේ විවිධ සමාජ තලවලදි හමුවෙනවා වෙන්වෙනවා. පාසල් ජීවිතය, විශ්වවිද්‍යාල ජීවිතය, රැකියා ස්ථාන, සමාජයේ විවිධ සම්බන්ධතාවලදි හමුවෙනවා, සුහද වෙනවා, විවිධ හේතු, ස්ථාන මාරුවීම් ආදිය ලැබිලා වෙන්වෙලා යනවා.”පියෙහි විප්පයෝගො දුක්ඛෝ” බුදු හාමුදුරුවෝ දේශනා කළේ එහෙමයි. පි‍්‍රයයන්ගෙන් වෙන්වීම දුකක්. මෙන්න මේ බුදු වදන තමයි මේ ඉරහඳ යට ලියන්න තේමාව වුණේ.”නුඹට හිතැති නුඹ හිත නැති ගීතය ලියැවෙන්න බලපෑවේ මොනවගේ සිදුවීමක්ද?මෙයත් මා සමාජයේ ලැබූ අත්දැකීමක් තමයි. බොහෝවිට තමන් ආදරය කරන කෙනා තමන්ට කැමැති නැහැ. එහෙම වුණත් ඒ ආදරයම ප්‍රාර්ථනා කරන පෙම්වතුන් පෙම්වතියන් මේ සමාජයේ ඉන්නවා. එයයි මෙහි අත්දැකීම.ඔහු ඇයවම ප්‍රාර්ථනය කරන්නේය. එසේ වුවද ඈ තුළ ඔහු ගැන කැමැත්තක් නැත. නමුදු ඔහු හෙට හෝ අනිද්දා හෝ නොව කවදා හෝ ඇයගෙන් ආදරණීය වදනක් එනතුරු මඟ බලන්නේය, සිහින දකින්නේය.නුඹට හිතැති නුඹ හිත නැති හිතක් හඬනවා මට හිත නැති වුණත් නුඹෙන් හෙටක් පතනවාරෝහණ වීරසිංහයන්ගේ සංගීතයට එඩ්වඩ් ජයකොඩි ගැයූ ගීතයක් ඒ.ප්‍රේමයට අවවාද මෙන්ම සමාජයට පෙම් ගී තුළින් ආදරණීය පණිවුඩ ද ඉදිරිපත් කරන සිද්ධාර්ථ හිමි ප්‍රේමයක් ආරම්භ කිරීමට සූදානම් වන නංගිලා මල්ලිලාට මෙසේ කියයි.”කඳුළු පැන් කෙණ්ඩියක් සිනා මල් වට්ටියක් දෑතට ගෙන යා හැකි දුර ගව් සියයක්වත් වේ නම් ප්‍රේමවන්තයෙක් වුණාට කමක් නෑ මලේ””වික්ටර් රත්නායකයන්ම සංගීතවත් කර ගායන මේ ගීතයෙන් මට කියන්නට ඕනෑ කළේ දුක සහ සැප කියන දෙකම ජීවිතය සමඟ එකට යන දෙයක්.පෙම්වතියක් පෙම්වතෙක් වුණාට පස්සේ ජීවිතේ දුක සැප දෙක විඳගන්න බැරිව ගැටුම් ඇති වෙනව නම් ඒ ප්‍රේමයෙන් ඵලක් නැහැ. ජීවිතය සමබරව ගෙනයන්න ඉගෙන ගන්න කියන දෙය තමයි මේ ගීය හරහා කරන්න ඕනැ වුණේ.”ප්‍රේමය, ආදරය පිළිබඳව ලියැවෙද්දි ඉර, හඳ, තරු මල්, ඇළදොළ, රාත්‍රිය නැතිවම බැරිය. ඒ ඇයි... මම සිද්ධාර්ථ හිමියන්ගෙන් විමසුවෙමි.ප්‍රේමය කියන්නේ සුමුදු, සුලලිත, සොඳුරු සොබාදහම හා බැදුණු දෙයක්. මේ සුලලිත ප්‍රේමය ගැන කියන්න ලෝකයේ ඇති සොඳුරුම වස්තු තමයි ගහකොළ, ඉරහඳ, තරුමල්. මේ දේවල් මිනිස් ජීවිතය හා බද්ධ වූ දේවල්. එදා පටන්ම ආදරය හා බැඳුණු නිර්මාණ සමඟ මේ දේවල් උපමා රූපක ආදියෙන් භාවිත කෙරෙනවා.හමුවීම, වෙන්වීම මෙන්ම නොලැබීම ද එයින් සිත්රිදවා ගන්නවුන්ට හිත් හදා ගැනීමට ද මඟ ලකුණු කියමින්, පෙම් පණිවුඩ, ආදර්ශ, අවවාද දෙමින් සරල සුගම බස් වහරක් ඔස්සේ ප්‍රේමයේ විවිධ ඉසව් ඔස්සේ ගී පද රචනා කළ සිද්ධාර්ථ හිමි යශෝධරා දේවිය ගැන ද ලියන්නේය. සිද්ධාර්ථ කුමරු ගිහිගෙය හැර ගිය පසු ශෝකයෙන් සිටි යශෝධරා දේවිය සිද්ධාර්ථ කුමරු බුදු පදවි ලබා තම මාළිගයට වැඩම කළ විට ඇය බුදු හිමි පාමුල හඬා වැටුණේ ළපටි බෝ පතක් සෙලවෙන අයුරිනි.”ළා දලු බෝපත් සෙමින් සැලෙන සේ යසෝදරා දේවී වාවනු බැරි තැන රහසේ හැඬුවා පෙර සංසාරේ ඇසුර මතක් වී”එච්.එම්. ජයවර්ධන සංගීතවත් කළ කරුණාරත්න දිවුල්ගනේ ගයන මේ ගීය පිළිබඳව සිද්ධාර්ථ හිමියෝ මෙසේ පවසති.”සිදුහත් යසෝදරා ප්‍රේමකතාව සුන්දර ප්‍රේම කතාවක්. ඒ ආදරය ආත්මාර්ථකාමි නැහැ. ආදරය මෙන්ම එහි අතහැරීමත් තියෙනවා. සිදුහත් අතහැරලා ගියහම යසෝදරා කිව්වේ,කැලේ තිබෙන කොයි දේවත් රසවේවා මලේ බඹරු මෙන් පිරිවර ඇතිවේවා අව්වේ තිබෙන රැස්මාලා අඩුවේවා ගව්වෙන් ගව්ව දිව මාළිග සැදේවාකියලා. ඇය තුළ උපරිම ආදරය තිබුණා. එය සංසාරෙන් සංසාරෙට රැගෙන ආ ආදරයක්.ආදරය ආත්මාර්ථකාමි නොවුණහම තමයි ඒ ආදරයෙන් ලොවුතුරු මිහිරියාවක් අත්විඳින්න පුළුවන් වෙන්නේ. සංසාරෙන් සංසාරෙට ආ යසෝදරාවන් නිවන් දකින තුරුම ඔහු පසුපස ආවා. අවසානයේ ඈ සතුටු වෙනවා. සිත සනසා ගන්නවා.””තැලී සෙමෙන් සිත සැළි හඬන විට වැටි දෙපා ළඟ යසෝදරාවෝ පිපි නිවන් මල් සාදුකාර දී නිවී පහන් විය උදෑසනක් සේ”ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av1009122</link>
    <topic>පිස්සු හැදෙන සඳ</topic>
    <author>එඩ්වඩ් චන්ද්‍රසිරි</author>
    <content>පිස්සු හැදෙන සඳකොළඹින් බැහැර ප්‍රදේශයක සේවය කළ දයානන්ද මෙවර තම නිවෙසට පැමිණියේ මාස තුනක ඇවෑමෙනි. තම නිවෙස වෙත දිවෙන මාර්ගය වෙත හැරුණු ඔහුට තමාට තරමක් ඉදිරියෙන් තම බිරිඳ යමුනා යනවා පෙනුණි. මාස තුනකින් නොදුටු බිරිඳට තම ආදරය එක්වරම පළ කරන්නට සිතූ ඔහු වහා දුවගොස් පිටුපසින් ඈ බදා ගත්තේ ය. ඈ තිගැස්සී ආපසු හැරෙද්දී දයානන්දට තරු පෙනුණි. ඈ තම බිරිඳ යමුනා නොවේ. ඒ හා සමාන වෙනත් කාන්තාවකි.‘අනේ නෝනා, මට සමා වෙන්ඩ. මට හිතුනේ නෝනා මගෙ පවුල කියල. පිටිපස්සට හැරිලා ඉන්න කොට නෝනා අපේ පවුල වගේමයි.’ දයානන්ද කිවේ තතනමිනි.‘කිසිම වග විභාගයක් නැතුව මහ පාරක ඔහොම හැසිරෙනවද මිනිහො? තමුසෙට ඔළුවක් කියල දෙයක් නැද්ද, මී හරකා.’ ඈ කෝපයෙන් පුපුරමින් බැණ වැදුණාය.‘අනේ ඇත්තමයි නෝනා, නෝනා කතා කරන්නෙත් අපේ පවුල වගේමයි’ දයානන්ද කීවේ විස්මයෙනි.‘හුටා... කටට මැස්සෙක් රිංගුවා.’ නාට්‍ය ශාලාවේ සිට තම මෝටර් බයිසිකලයෙන් නිවෙස බලා යමින් සිටියදී දයා පසුපසට හැරී තම බිරිඳ ඈන්ට කීවේය.‘ඕක ගණන් ගන්න එපා අනේ. මැස්සො කොහොමත් ජරා ගොඩවල්වලට රිංගනවා.’ ඈන් පිළිතුරු දුන්නාය.‘ඇයි අනේ ඔයා මෙච්චර කල් සාරි ඇඳ ඇඳ ඉඳලා දැන් එකපාරටම කොටට කොටේ ගවුම් අඳින්න පටන් ගත්තෙ?’ මල්ලිකා තම අවිවාහක මිතුරි නන්දනීගෙන් ඇසුවේ ඇගේ ඇදුම දෙස පුදුමයෙන් බලමිනි.‘මදැ අනේ, මමත් අවුරුදු දහ අටේ ඉඳලා අවුරුදු තිස් හයක් වෙනකම් ම සාරි ඇන්දා.’ නන්දනී කීවේ කුඩා කණ්ණාඩියකින් මුහුණ පිරික්සමිනි.‘අම්මා, මගෙ බඩ කැක්කුමයි.’ කුඩා දියණිය තරංගා වෙත දුව එමින් කීවාය.‘ඒ ඔයාගෙ බඩ හිස් හින්දා. උදේ ඉඳලම මුකුත් කෑවේ නෑ නේ ද?’ තරංගා කීවේ තරවටුවක ස්වරයෙනි.එදා සවස ඇදේ ඇලවී සිටි තරංගා වෙත පැමිණි දියණිය විවිධ ප්‍රශ්න අසද්දී ඇය පසෙකට කළ තරංගා මෙසේ කීවාය.‘කරදර කරන්ඩ එපා ළමයො. මගෙ ඔළුව කැක්කුමයි.’‘ඒ අම්මගෙ ඔළුව හිස් හින්දා. ඔළුවේ මොනවා හරි තියෙනවා නං එහෙම වෙන්නෙ නෑ.’ කටකාර දියණිය කීවාය.පසුගිය කලබල සමයෙක, එක් මෝඩ ගැමියකු වූ පෑලිස් කඩමණ්ඩිය බලා යමින් සිටියේය. හේ කඩ මණ්ඩියට ආසන්න වෙත් ම පොලිස් නිලධාරියකු තර්ජනාත්මක ව පෑලිස් ගෙන් මෙසේ ඇසීය.‘කොහෙද බොල යන්නෙ?’‘මම යන දිහා අහන්ඩ තමුසෙ කවුද?’ පොලිස් නිලධාරියාගේ රළු කථාවෙන් නොපහන් වූ පෑලිස් ඇසීය.‘බූරුවා, තෝ දන්නෙ නැද්ද දැන් ඇඳිරි නීතිය කියලා? මම යකෝ, පොලිස්.’ නිලධාරියා පෑලිස් දෙස රවා බලමින් කීය.‘හැබැද? මම පෑලිස්.’ කරේ තිබු සාලුව වහා අතට ගනිමින් පෑලිස් කීය.‘ළඟදි එක්ස් රේ පින්තූරයක් හෙම ගත්තෙ නැද්ද?’ වෛද්‍ය ගුණසේකර සියදෝරිස් ගෙන් ඇසුවේ පපුවට නළාව තබා පරීක්ෂා කරන අතරතුරේදීය.‘අනේ දොස්තර මහත්තයො, අපි කසාඳ බැඳපු දා හාමිනේ එක්ක පින්තූරයක් ගත්තට පස්සෙ තාම ගත්තෙ නැහැ.’ සියදෝරිස් කහට බැඳුණු දත් පෙන්නා සිනාසෙමින් කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av1009123</link>
    <topic>පත්තරේ කවරයක් දාගත් පමණින් නිරූපිකාවක් වෙන්නේ නැහැ</topic>
    <author>වසන්ත ජයසිංහ ආරච්චිගේ</author>
    <content>පත්තරේ කවරයක් දාගත් පමණින් නිරූපිකාවක් වෙන්නේ නැහැවාසනා දන්තනාරායනවාසනා දන්තනාරායන. බොහෝ දෙනෙක් ඇය දැන හඳුනන්නේ නිරූපණ ක්ෂේත්‍රයේ නමක් දිනාගත් අපේ කාලයේ තරුණියක විදිහට. ඒ වගේම දිගු කලක් නිරූපණ ක්ෂේත්‍රයේ නියැලිලා හිටිය වාසනා තවත් විටක රංගන ශිල්පිනියක් ලෙසත් අවස්ථාව ලද තැන දායක වුණා. අද බොහෝ දෙනෙක් නිරූපණ ක්ෂේත්‍රය දිහා බලන්නේ වපරැහින්.ඒ වගේම මීට ලැබෙන්නේ කුඩම්මාගේ සැලකිල්ල කියලයි මීට සම්බන්ධ බොහෝ දෙනෙක් කියන්නේ. අපි ඒ ගැන වගේම තවත් බොහෝ දේ ගැනත් වාසනා සමඟ පසුගිය දවසක කතා කළා.මේ දවස්වල වාසනා ඔබ තරමක් කාර්ය බහුලයි.ඔව් ඇත්තටම. මේ වෙනකොට නිරූපණ ක්ෂේත්‍රයේ තරගාවලියක් සංවිධානය කිරීම කටයුතු කිහිපයක් වෙනුවෙන් කාර්යබහුල මොහොතක ඉන්නේ. ඒ සඳහා මට ආරාධනා කළේ බ්‍රයන් කර්කෝවන් මහතා. ඔහු ජාතික මෙන්ම ජාත්‍යන්තර මට්ටමේ ප්‍රකට නමක් දිනු කෙනෙක්. ඒ අනුව අපේR &amp; V කණ්ඩායම ඒ සඳහා මේ දිනවල සූදානමින් ඉන්නේ.ඇත්තටම මෙහිදී අංශ කිහිපයක් යටතේ තරග පවත්වා අවසානයේ ඉන්දුනීසියාවේ හා ස්පාඤ්ඤයේ පැවැත්වෙන ජාත්‍යන්තර තරග සඳහා දෙදෙනෙක් යොමු කරන්නයි බලාපොරොත්තුව. කාලයක ඉඳලා එහෙම දේකට දායක වෙන්න ලොකු ආසාවක් මට තිබුණා. මම ආරම්භයක් විදිහට 2008 වර්ෂයේ  Model of the future  2008 තරගය සංවිධානය කළේ ඒ නිසා. අද එයින් බිහිවුණ විශාල පිරිසක් ක්ෂේත්‍රයේ නමක් දිනාගෙන සිටිනවා.අද මෙවැනි ජාත්‍යන්තර මට්ටමේ තරග සංවිධානය කිරීමෙන් මොනවද බලාපොරොත්තු වෙන්නේ.මේ පිළිබඳ අද බොහෝ දෙනෙක්ගේ අවධානය අඩුයි. නමුත් මේ හරහා අපේ රටට ලැබෙන කීර්තිය ගැන කවුරුත් කතා කරන්නේ නැහැ. අපේ ලොකු බලාපොරොත්තුවක් තියෙනවා නිරූපණ ක්ෂේත්‍රයට වගේම ලංකාවේ නාමය පිළිබඳ මේ අංශය ඔස්සේ කතාබහට ලක්කරන්න. අපිට එහෙම කීර්තිය ගෙනාව පිරිස් ඉන්නවා. නදීකා පෙරේරා, රෝෂාන් රණවන, හේමාල් රණසිංහ, අමිල කරුණානායක වැනි අය අද ක්ෂේත්‍රයේ ඉහළම තැනක ඉන්නේ.නමුත් අද නිරූපණ ක්ෂේත්‍රය පිළිබඳ එතරම් සුබවාදී දැක්මක් සමාජයේ දකින්න නැහැ. කෙනෙක් මේ දිහා බලන්නෙත් වපරැහින්. මෙහි හරි හෝ වැරැද්ද ගැන මොකද ඔබ හිතන්නේ.මේකට හේතු කිහිපයක් තියෙනවා. ඔය හානිය වෙන්නේ කිසිම දැනුමක් නොමැතිව මේ ක්ෂේත්‍රයට සමහර අය කඩාපාත් වෙන නිසා. ඒ එන අය ඒ දේ හරියට කරන්නෙත් නැහැ. රැඳිලා ඉන්නෙත් නැහැ. ඊට පස්සේ සිනමාවට නැත්නම් ටෙලිනාට්‍යයට යනවා. ඒ දේ හරියට කරන්නෙත් නැහැ. ඉතිං බොහෝ දෙනෙක් දන්නේ කියන්නේ මොඩ්ලර් කෙනෙක්නේ කියලයි. මේ නිසයි ඔය හානිය වෙලා තියෙන්නේ. අද පත්තරයක සඟරාවක කවරේ පේජ් එකක ෆොටෝ එකක් දාගත්ත පමණින් මොඩ්ලර් කෙනෙක් වෙන්න බැහැ.අපේ කාලේ අපි ගරුත්වයකින් මේ ක්ෂේත්‍රයට දායක වුණේ. අදටත් එහෙමයි. අපි ගියේ ෂෝ හොයාගෙන. අද වගේ සම්පත් නැහැ. අපි මුදල් පෙරටු කරගෙන ගියේ නැහැ. අපිට ඕනකම තිබුණේ හොඳ මෝස්තර නිර්මාණකරුවන් සමඟ වැඩ කරන්නයි.නමුත් අද බොහෝ දෙනෙක් ළඟ එවැනි තත්ත්වයක් නැහැ. ඇත්තටම එය කනගාටු දෙයක්. තවත් පැත්තකින් මේ ක්ෂේත්‍රයේ අය අඳින පලඳින විදිහත් බලපානවා. ගොඩක් සිංහල පිරිස අඩුයි. බර්ගර්, ක්‍රිස්තියන් වැනි අය ඉන්නේ. මේ පිළිබඳවත් ඒ බටහිරකරණයට ලක්වීමත් නිසා යම් ආකාරයක අඩු සැලකිල්ලක් මේ සඳහා දකින්න පුළුවන්.කොහොම වුණත් අද බොහෝ දෙනෙක් දන්නේ නැහැ මොකක්ද මේ නිරූපණ ක්ෂේත්‍රය කියලවත්.ඇත්තටම ඒ ගැන අහපු එක හොඳයි. මේක හෑල්ලුවට ලක්කළ යුතු දෙයක් නෙමෙයි. ආයතනයකින් යම් වෙළෙඳ භාණ්ඩයක් ජනතාව අතරට රැගෙන යන්න අනිවාර්යයෙන් නිරූපණ ශිල්පියෙක් හෝ ශිල්පිනියක් ඕන වෙනවා.සියලු ප්‍රචාරණ ක්‍රම සඳහා ඔහුගේ හෝ ඇයගේ දායකත්වය අත්‍යවශ්‍යයි. මේක පුළුල් ක්ෂේත්‍රයක්. මේ එක පැත්තක් විතරයි. අනෙක් පැත්තෙන් විලාසිතා ප්‍රදර්ශන. ඇත්තටම එය කලාවක්. නමුත් මේ ගැන බොහෝ දෙනෙක් දන්නේ නැහැ. වැඩි අවධානයක් යොමු කරන්නේ නැහැ. මේ කරන සේවය ගැන කතා කරන්නේ නැහැ.නිරූපණ ක්ෂේත්‍රයේ මේ ආ ගමන ඔබ අහම්බෙන් ආව ගමනක් ද?මෙහෙමයි මම කුඩා කාලයේ ඉඳලම ගෙදර මේ වගේ දේවල් කළා. තරග පැවැත්වූවා. නැදෑයෝ එකතු කරගෙන නාට්‍ය රඟපෑවා. අම්මගේ සාරි අඳිනව සපත්තු දානවා. මේකප් දානවා ඒත් ඔය දේවල් කළත් මම හිතුවේ නැහැ මේ ක්ෂේත්‍රයට එන්න පුළුවන් වෙයි කියලා.නමුත් මම මුල් කාලයේ ඩාන්සින් කළා. ඒ හරහා කලාවට යොමුවෙන්න අවස්ථාව ලැබුණා. නමුත් ගාමිණි පණ්ඩිතරත්න හරහා මට නිරූපණ ක්ෂේත්‍රයට එන්න හැකියාව ලැබුණා. බොහෝ දෙනෙක් මාව හඳුනා ගත්තේ ඒ හරහා. ඉන්පසු දෙස් විදෙස් තරගවලට සහභාගි වෙන්න අවස්ථාව උදාවුණා වගේම විශාල අත්දැකීම් ප්‍රමාණයක් මේ ක්ෂේත්‍රය හරහා ලබන්න පුළුවන් වුණා.ඒත් දැන් ඔබ කලාවෙන් ඈත්වෙලා නේ?ඈත්වෙලාම නැහැ. රංගනයෙන් දායක වෙන්න කැමැතියි. ඒත් මට දැන් කොළඹින් පිට යන්න අමාරුයි. මට දැන් දුවෙක් ඉන්නවා. දුවගේ වැඩ කටයුතු, රසිකගේ වැඩ කටයුතු කෙරෙන්නේ මගේ අතින්. කොළඹ අවට වගේ නම් රූගත කිරීම්වලට දායක වෙන්න පුළුවන්. දුව ලැබුණට පස්සේ මම ‘දිගු සෙවනැලි’ ටෙලිනාට්‍යයට සම්බන්ධ වුණා. ඇත්තටම හොඳ චරිතයක් ලැබුණොත් රංගනයෙන් දායක වෙන්න කැමැතියි.හොඳ නිරූපණ ශිල්පියෙක් හෝ ශිල්පිනියක් වෙන්න මොනවද සපුරාගත යුතු සුදුසුකම්.මූලිකම දේ ක්‍රියාවලින් කිහිපයක්ම සපුරාගත යුතුයි. සමහර වෙලාවට රූපවාහිනියට, වේදිකාවට, නැත්නම් පුවත්පත් සඟරා මේ මාධ්‍ය එකිනෙකට වෙනස් නිසා ඒ පිළිබඳ අවබෝධයක් තිබිය යුතුයි. අනෙක් දේ සිරුරේ හැඩය, උස ඉතාම වැදගත්. තමන්ගේ පෞරුෂය, කැමරාව පිළිබඳ අවබෝධය, අංග රචනය, ආත්ම ශක්තිය මේ සියල්ල තිබිය යුතුයි. හැබැයි මේ මොන දේ තිබුණත් වැඩක් නෑ සමාජීය දැනුම වගේම බුද්ධිමත්කම නැතිනම්. ඒ නිසා මේ ක්ෂේත්‍රයට කෙනෙකුට එන එක ලෙහෙසි පහසු දෙයක් නෙමෙයි.අවසන් වශයෙන් අපි පවුලේ විස්තර ටිකක් කතා කරමු.ඔව් ඇත්තටම මගේ චූටී දුවට දැන් අවුරුදු හතරයි. රෂෙන්දි මිගාර. දැන් පෙර පාසල් යනවා. ඒ වගේම මගේ සැමියා රසික මිල්රෝයි ඔහු ඉදිකිරීම් ක්ෂේත්‍රයේ නියැළිලා ඉන්නේ. ඇත්තටම මගේ පවුලේ අම්මා තමයි මට මේ ගමන එන්න ලොකු ශක්තියක් වුණේ. තාත්තනම් දැන් අපි අතර නැහැ. ඒ වගේම මගේ අයියයි මල්ලියි දෙන්නම කලාවට සම්බන්ධයි. ඔවුන් දෙදෙනාම ඉන්නේ සංගීත අංශයේ. මට මේ තරම් දුරක් එන්න වාසනාව ලැබුණේ මේ හැමෝම සෙවනැල්ලක් වගේ මගේ ළඟින් හිටපු නිසයි.වසන්ත ජයසිංහ ආරච්චිගේඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av1009124</link>
    <topic>‘ආත්මයට වන්දියක්’ ජාත්‍යන්තර මට්ටමේ චිත්‍රකතා පොතක්</topic>
    <author>වසන්ත</author>
    <content>‘ආත්මයට වන්දියක්’ ජාත්‍යන්තර මට්ටමේ චිත්‍රකතා පොතක්ඇන්ටන් බී. පෙරේරා‘ආත්මයට වන්දියක්’ ලාංකේය චිත්‍රකතා කලාව ඔස්සේ පෙරළියක් කළ ඇන්ටන් බී. පෙරේරාගේ නවතම කෘතියයි. චිත්‍රකතාවට බටහිර ආලෝකයක් එක්කරමින් බටහිර චිත්‍රකතා සම්ප්‍රදාය ඇති කිරීමේ පුරෝගාමියකු වන ඇන්ටන් ‘ආත්මයට වන්දියක්’ ඔස්සේ ගෙන එන්නේ ඇමරිකාවේ දුෂ්කර ප්‍රදේශයක ඊයම් පතල් ආශි‍්‍රතව ජනාවාසයක සිදුවීම් ගැන කතා පුවතකුයි. මේ ඒ ගැන ඇන්ටන් හා කතා කළ මොහොතක්.”චිත්‍ර කතාව තුළ නවමු ඉසව් සොයායන්න හැමවිටම මම උත්සාහ ගන්නවා. ‘ආත්මයට වන්දියක්’ ඔස්සෙත් මම කතා කරන්නේ ලෝකයේ අපි දකින හොඳ හා නරක පිළිබඳවයි. ඒ වගේම මිත්‍රත්වය පිළිබඳව මම මෙතනදි කතා කරනවා. ප්‍රධානම දේ මා තුළ තියෙන්නේ බටහිර ආරේ චිත්‍ර ශෛලියක්.””මුලින්ම මම 1975 දි කැමිලස් පෙරේරා ගේ ‘සිත්තර’ පත්තරේට චිත්‍රකතා ඇන්දේ. එතැනදි බටහිර සම්ප්‍රදාය චිත්‍රකතා කලාවට එක්කරමින් මම මුලින්ම නිර්මාණය කළේ ‘ටෝරස්’ නම් චිත්‍ර කතාවයි. ඊට පස්සේ කුළු හරක්, විස්කි වීදුරුව වැනි නිර්මාණ කළා. ඇත්තටම ‘සිත්තර’ වගේම ‘සුහද’, ‘ස්වර්ණ’ වැනි චිත්‍රකතා පුවත්පත්වලින් මගේ නිර්මාණ බොහෝ දෙනෙක් අතරට ගියා.””ඇත්තටම මේ කතාව තුළ වුණත් එය ගොඩනඟන්න මම ගොඩක් අධ්‍යයනය කළා. විශේෂයෙන් ඇමරිකානු පරිසරය ඒ සංස්කෘතිය පිළිබඳව අවබෝධයක් ලබාගෙනයි ‘ආත්මයට වන්දියක්’ කෘතිය ගොඩනැඟෙන්නේ. මේ බටහිර සම්ප්‍රදායේ චිත්‍රකතා ශෛලිය නිසාම අවුරුදු 35 ක් තිස්සේ මේ අනන්‍යතාවයක් මම රැකගෙන තියෙනවා. ඒ සඳහා මූලික අඩිතාලම වැටෙන්නේ මම ගනුදෙනු කරන මාධ්‍යය නිසා. විශේෂයෙන් බටහිර චිත්‍රපට, නවකතා තුළින් ලොකු බලපෑමක් කරනවා.”තමාටම උරුම වූ ශෛලිගත සම්ප්‍රදායක් මත චිත්‍රකතා කලාව වර්ණවත් කළ ඇන්ටන්ගේ ඒ හැකියාව තවමත් එලෙසමයි. හැත්තෑව දශකයේ මැද වකවානුවේ මෙරට ඇතිවූ චිත්‍රකතා සම්ප්‍රදාය තුළින් බිහිවූ නිර්මාණකරුවන් අතර බටහිර ආරේ එකම චිත්‍රකතාකරු වූයේ ඇන්ටන් බී. පෙරේරායි.මෙතැනදි ඔබ ප්‍රබල ලෙසම ඉස්මතු කරන දෙයක් ‘ආත්මයට වන්දියක්’ කෘතිය මෙරට බිහිවන ප්‍රථම ජාත්‍යන්තර මට්ටමේ චිත්‍රකතා පොතක් කියන එක.”ඇත්තටම ඔව්. මේ පොත ඉතාම උසස් තත්ත්වයේ නිමාවකින් එළිදක්වන්න ඕනකමක් මට තිබුණා. ඒ නිසාම මුලින්ම සීමිත මුද්‍රණයක් පමණයි එළිදක්වන්න වෙන්නෙත්. ඇත්තටම සාහිත්‍යය මාසය ඉලක්ක කරගෙන මේ කෘතිය මට පෘඨකයා අතට පත්කරන්න ලොකු ඕනකමක් තිබුණා. ඒ නිසාම එය ඉතාම ඉක්මනින් ඉටුකරගන්න අවස්ථාව ලැබුණේ නීතිඥ නිශේන්ද්‍ර ඒකනායක හරහා. ඒ වගේම මේ කෘතිය ඉතාම උසස් අයුරින් නිර්මාණය කළේ ‘කිරිකිත්තා’ මුද්‍රණ හා ග්‍රැෆික් ආයතනය. ඇත්තටම ඔවුන්ට කෘතගුණ පළකරන්නත් මම මෙය අවස්ථාවක් කරගන්න ඕන.””බටහිර පොතපත පරිශීලනය කරන අපි ඒ ලබන අත්දැකීම සිංහල පමණක් කියවන පාඨකයාට ලබාදීමේ අරමුණ ඇතිවයි ‘ආත්මයට වන්දියක්’ කෘතිය මම නිර්මාණය කළේ. කොළඹ පුස්තකාල හා ප්‍රලේඛන සේවා මණ්ඩල ශාලාවේදී ඊයේ (11) මෙය පාඨකයා අතට යොමු කළේත් ඒ අරමුණ සාක්‍ෂාත් කරගැනීමේ බලාපොරොත්තුවෙනුයි.”වසන්තප්‍රවීණ මාධ්‍යවේදී ‘රසඳුන’ ආරම්භක කර්තෘ ධර්මසිරි ගමගේ ගේ 6 වැනි ගුණ සැමරුම මෙම 19 වැනිදාට යෙදී ඇත.මේ නිමිත්තෙන් එදින සවස 5 ට බණ්ඩාරනායක සම්මන්ත්‍රණ ශාලා පරිශ්‍රයේ පිහිටි ‘මිහිලක’ මැදුර අභියසදී ධර්මසිරි ගමගේ පදනම සහ පහන්වැට නිර්මාණ කේන්ද්‍රයේ මෙහෙයවීමෙන් ගුණ සැමැරුම් උත්සවයක් පැවැත්වේ.මෙහිදී ධර්මසිරි ගමගේ විසින් රචිත බෙහෙවින් ජනපි‍්‍රයට පත් ‘දඹදිව චාරිකා’, ‘සිරිපාල සහ රන්මැණිකා’ කෘති නව මුද්‍රණයෙන් එළිදැක්වීම ද සිදු කෙරේ.ධර්මසිරි ගමගේ සිහිපත් කර පිදෙන ශිෂ්‍යත්ව ප්‍රදානයක් ද ඔහු අත්වැල සැපයු පසු පරපුරේ නිර්මාණ පූජෝපහාරයක් ද මහින්ද චන්ද්‍රසේකර මහතාගේ දෙසුමක් ද මේ උත්සව වැඩසටහනට ඇතුළත්ය.ජයන්ත රත්නායක සත්සර මෙහෙයුම අනුව විශාරද නන්දා මාලනි, වික්ටර් රත්නායක, විශාරද සුනිල් එදිරිසිං, විශාරද දීපිකා පි‍්‍රයදර්ශනි මෙහිදි ගීත ගායනා කරති.‘වැදි බිම’ චිත්‍රපටයෙන් සිනමා නිළියක වූ 60, 70, 80 දශකවල ඉමහත් ජනපි‍්‍රයට පත් ලලිතා අල්මේදා සිනමා ශිල්පිනිය දැඩි ලෙස රෝගාතුරව මේ දිනවල කොළඹ මහ රෝහලේ 46 වැනි වාට්ටුවේ ප්‍රතිකාර ලබමින් සිටී.ලලිතා එවක ජනපි‍්‍රය වූ ‘මීමැස්සෝ’, ‘රන් ඔන්චිල්ලා’, ‘පූජිතයෝ’, ‘ශාන්ති’, ‘ශීලා’, ‘ඔහොම හරිද’, ‘ආවා සොයා ආදරේ’, ‘නයනා’ ඇතුළු චිත්‍රපට රැසකට රංගනයෙන් දායක වූවාය.ශ්‍රී ලාංකේය රසිකයන් අතර සම්භාව්‍ය සංගීතය ප්‍රචලිත කිරීමේ අරමුණින් 2000 වසරේ පිහිටුවා ගන්නා ලද තමාෂා සංගීත සමාගම මගින් ප්‍රවීණ දේශීය හා ඉන්දියානු සංගීත ශිල්පීන්ගේ සහභාගිත්වයෙන් 10 වැනි වරට ඉදිරිපත් කරනු ලබන සංගීතාභිමාන - විශ්ව සංගීත ප්‍රසංගය මේ මස 18 වැනිදා පස්වරු 6.00 ට බොරැල්ලේ බ්‍රිතාන්‍ය පාසල් ශ්‍රවණාගාරයේදී නොමිලේ පැවැත්වේ.’ශිල්ප කලා’ ප්‍රථම ලාංකේය ප්‍රාදේශීය සෞන්දර්ය ඉතිහාස සංග්‍රහය එළිදැක්වීම සමඟ මහඔය රූසර රංග කලායතනය ආරම්භ කිරීමේ මහෝත්සවය මේ මස 17 වැනි දින ප.ව. 12.30 ට මහඔය කැප්පෙටිපොළ නවෝද්‍යා පාසල් ප්‍රධාන ශාලාවේදී පැවැත්වේ.ආචාර්ය රෝහණ පී. ප්‍රනාන්දුගේ නාට්‍ය නිර්මාණය “සොකරි” මංගල දර්ශනය ලබන 19 වැනි දින සවස 3.00 ට කොළඹ ලුම්බිණි රඟහලේදී වේදිකා ගතවේ.තරංග සමරවික්‍රම ලියූ ‘සල්මල සුවඳමය’ ග්‍රන්ථය හා මිලිඳු රවීන්ද්‍ර සමරවික්‍රමගේ ගී රස දෝත ‘සඳපාන වගේ’ සංගත තැටිය දොරට වැඩුම මේ මස 18 වැනිදින පස්වරු 3.00 ට හොරණ නගර ශාලාවේදී පැවැත්වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av1009125</link>
    <topic>පෙර ආත්මයක මම පින් කරලා තියෙනවා</topic>
    <author>හේමාලි විජේරත්න</author>
    <content>පෙර ආත්මයක මම පින් කරලා තියෙනවාදීපිකා ප්‍රියදර්ශනී පීරිස්දීපිකා ප්‍රියදර්ශනී අපි කවුරුත් හඳුනන්නේ සුභාවිත ගීතය වෙනුවෙන් කැපවුණු ගායිකාවක් ලෙසට. ක්‍ෂේත්‍රයේ මේ සා දුරක් ඈ පැමිණියේ අපේ ගීත ශ්‍රාවකයින් වෙත හරවත් ගී නිර්මාණ තිළිණ කරමින්. කොයිම මොහොතකවත් නිර්මාණ එළිදැක්වීමේ හදිස්සියක් ඇයට තිබුණේ නෑ. කාලය කොයිතරම් ගත වුණත් ඇයට අවශ්‍ය වූයේ නිර්මාණයේ රුව ගුණ ඉහළ මට්ටමක පිහිටුවීමටයි.සය හැවිරිදි කුඩා දැරියකව සිටියදී කළුබෝවිල ශ්‍රී සම්බුද්ධ ජයන්ති දහම් පාසලේ කවි ගායනයට ඉදිරිපත් වූ දීපිකා වේදිකාවට වඩා ඔසවා තැබුවේ රත්නපුරේ සීවලී හාමුදුරුවන්ය. උන්වහන්සේ ඇයට දුන් ලෝ වැඩ සඟරාවේ කවි මධුරව ගායනා කළ මේ සිඟිති දැරියගේ දක්ෂතා මීළඟට හඳුනා ගත්තේ දහම් පාසලේ ගුරුතුමා වූ අතුල රන්සිරි ලාල් ය.ඔහු දීපිකා දහම් පාසල් ගායන තරගයන්ට නාට්‍ය හා විවිධ ප්‍රසාංගික කටයුතුª සඳහා යොදාගනිමින් ඇයගේ ප්‍රතිභාව මුවහත් කළේය. මෙලෙසින් ඇරැඹි දීපිකාගේ ගායන දිවිය වයස අවුරුදු 10 ට එළඹෙන්නටත් පෙර ශ්‍රී ලංකා ගුවන් විදුලි සංස්ථාවේ සුමනා ජයතිලක නිෂ්පාදනය කළ ‘හඳමාමා’ වැඩසටහනටත් විශිෂ්ට සංගීතඥයකු වූ අභාවප්‍රාප්ත බී. වික්ටර් පෙරේරා නිෂ්පාදනය කළ ‘සංගීත සන්ධ්‍යාව“ වැනි වැඩසටහන් වෙතට යොමු විණි.80 දශකයේ මැද භාගයේදී ඇය ප්‍රේමකීර්ති ද අල්විස් වැනි ප්‍රවීණ ගේය පද රචකයකු ගේ ගීයක් ගයමින් ටයිටස් තොටවත්ත වැනි විශිෂ්ට අධ්‍යක්ෂවරයකුගේ ඇසිදිසි නිර්මාණයකට සම්මාදම් වන්නීය.1984 වර්ෂයේ අග භාගයේදී දීපිකා ප්‍රියදර්ශනී ගැන කවුරුත් කතා බහට ලක් කරන්නට පටන් ගත්තේ විජය ධර්ම ශ්‍රී අධ්‍යක්ෂණය කළ ‘භාග්‍යා’ ටෙලිනාට්‍යයට ඇය ආනන්ද වීරසිරි සමඟ ගැයූ ‘ආජු තපර’ ගීතය නිසාවෙනි. ඒ වනවිටත් අනුලා විද්‍යාලයේ සිසුවියකව සිටි ඇය එතැන් පටන් දිගින් දිගටම ගායිකාවක වශයෙන් ක්ෂේත්‍රයේ රැඳුණා ය.ඇගේ ප්‍රථම ගී එකතුව වූයේ 1991 දී එළි දැක්වූ සිනා පොදක්ය. ඉන් පසු ‘සරෝජා’ (1996) ‘මල් වරුසා’ (2000) ‘නුඹට ඉන්නේ මං විතරද’ (2003) ආදී වශයෙන් සංයුක්ත තැටි හතරක් රසිකයන් වෙනුවෙන් ඉදිරිපත් කළා ය.මෙම 18 වැනි දින කොළඹ බණ්ඩාරනායක අනුස්මරණ සම්මන්ත්‍රණ ශාලා පරිශ්‍රයේදී ‘සුදු හංසිනී’ නමින් දොරට වඩිනුයේ ඇගේ පස් වැනි ගීත එකතුවයි.පුරා වසර 08 ට පසු එළි දකින මේ ගීත සමුච්චය සමඟ දීපිකාගේ ගීත සහ ඇගේ ගායන කෞශල්‍යය පිළිබඳ ලියවුණු ශාස්ත්‍රිය ග්‍රන්ථයන් ද ‘සුදු හංසිනී’ නමින් එළි දකියි. එයට ඇගේ ගීතයන්හි පද රචනා හා ගී තනු නිර්මාණ රැසක් ද ඇතුළත් වන අතර සංස්කරණය කරනුයේ ප්‍රවීණ කවියකු, ගීත රචකයකු හා ලේඛකයකු වන බුද්ධදාස ගලප්පත්ති විසිනි.“අපේ සමාජයේ ජීවත්වන ඕනම කෙනෙකුට සල්ලි ලැබුණාම විවිධ දේ කරන්න පෙලඹෙනවා. මගේ ජීවිතේ පුංචි කාලේ ඉඳන් ම සංගීතයත් එක්ක ගත කළ කාලයක් තමයි මට තියෙන්නේ.මගේ සංගීත ජීවිතේ තිඹිරිගෙය වුණේ මගේ දහම් පාසල. මට මතකයි මුලින් මම දහම් පාසලට ගියේ කොට කලිසමක් ඇඳගෙන. හාමුදුරුවෝ මට කිව්වා ‘බබා දහම් පාසලට ඕවා අඳින්නේ නෑ. ළමා සාරියක් අඳින්න’ කියලා. ඒ විදියටයි මගේ දහම් පාසල් ජීවිතේ ඇරඹුණේ.මොනව වුණත් පූර්ව ආත්මයක මම පින් කරලා තිබෙනවා කියලා මට දැනෙනවා. ඒ මොකද මගේ කුඩා කාලයේ ඉඳලම මේ රටේ විශිෂ්ට ගණයේ කලාකරුවන්ගේ ඇසුර මට ලැබුණා. ඒ වගේ ම හොඳ ගුරුවරු රැසකගේ ආශ්‍රය මට ලැබුණා.රෝහණ වීරසිංහයන්ගේ මුණ ගැසීම මගේ ජීවිතේ ලබපු ලොකුම භාග්‍යය. ඒ වගේ ම ධර්මසිරි ගමගේ, කුලරත්න ආරියවංශ වැන්නන් මට පියවරු.අතුල සර් නිසා රූපවාහිනියට ගිහින් කවි නොකිව්වා නම්, ඒවා දැකලා රෝහණ වීරසිංහ, කුලරත්න ආරියවංශ වැනි අය මා වැනි ආධුනික ළමයෙකුට අත නොදුන්නා නම් මම අද ගායිකාවක නොවන්නට තිබුණා.අතීතය දෙස හැරී බලන එක ඇයට සතුටක්. ජීවිතේ තමන් මුහුණ දුන් අත්දැකීම්. ක්ෂේත්‍රයේ ප්‍රවීණයන් ගෙන් ඈට ලැබුණු ආදරණීය දෑත් අමතක කරන්නට තරම් ඈ ගුණමකු තැනැත්තියක නොවන බව අතීතය සමරන ඇගේ දෙනෙතට නැගුණු කඳුළු සාක්ෂි දැරුවා.වසර හතක් යනු ගායිකාවකට දිගු කාලයක්. මේ කාලය ඇතුළත හිමින් හිමින් එකතු කරගන්න ධනයයි ඈ මේ රසිකයන් වෙත තිළිණ කරන්න සූදානම් වෙන්නේ.‘අවුරුදු හතක් තිස්සේ මේ ගීත එකතු කළේ මාලයකට මුතු ඇමුණුවා වගේ. ගීතයෙන් ගීතය බොහොම අමාරුවෙන් එකතු කළේ. මේ ගීතවලට තනු නිර්මාණය කරන්න රෝහණ වීරසිංහයන් තෝරා ගත්තා. සංගීත සංයෝජනය සඳහා තරුණ සංගීතවේදියකු වන සුරේෂ් මාලියද්දේ තෝරාගත්තා.අවුරුදු හතක් තිස්සේ එකතු කරපු මේ ගීතාවලිය එළිදක්වන්න මට හිතුණේ අපි අඳුරට සාප කර කර ඉන්නවට වඩා එක පහනක් හෝ දල්වන එක හොඳ නිසයි. හෙට දවසේ මගේ රසිකයින් මේක කොහොම පිළිගනියි ද දන්නේ නෑ. නමුත් මට හිතෙන්නේ මගේ රසිකයින් මට බනින්නේ නැති ගීත ටිකක් කළා කියලයි.මේ ගීත එකතුවත් එක්ක ග්‍රන්ථයක් නිකුත් කරන්න හිතුණේ අපේ ඊළඟ පරම්පරාවට මේ ගී පද මාලා ඉතිරි කරන්න අවශ්‍ය නිසයි. විශේෂයෙන් ඒ ඒ රචකයින්ගේ අත් අකුරුත් මේකට ඇතුළත් වෙනවා.මට ගීත ලියපු ගීත රචකයන්ගේ අත් අකුරු මම බොහොම ආදරෙන් එකතු කළා. පරිස්සම් කළා. ධර්මසිරි ගමගේ මහත්මයගේ අකුරු විතරයි මට එකතු කරගන්න නොලැබුණේ. මේ හරහා ඇත්තටම මම රැගෙන එන්නේ මිල කරන්න බැරි අවංක ආදරයයි.ඊළඟ පරම්පරාවට මේ දේ නොවෙන්න හොඳ ගීත කලාවක් සමාජයට රැගෙන යන්නට මේක ආදර්ශයක් වෙන්න කියලා ප්‍රාර්ථනා කරනවා.හේමාලි විජේරත්නඡායාරූප - සරත් පෙරේරාලක්හඬ ගුවන් විදුලියේ 14 වන සංවත්සරය නිමිති කොටගෙන ‘හැඟුම් වරුසාවේ’ නම් වූ සංගත තැටිය මේ මස 20 දා පෙ. ව. 10.00 ට කොළඹ බණ්ඩාරනායක සම්මන්ත්‍රණ ශාලාවේ මිහිලක මැදුරේදී එළි දැක්වෙයි.නවක ගී පද රචකයන් උදෙසා ‘ලක්හඬ’ ගුවන්විදුලිය ගීත රචනා තරගයක් පැවැත්වූ අතර විනිශ්චය මණ්ඩලයකින් තෝරා ගැනුණු ගීත මේ සංයුක්ත තැටියට අඩංගු වෙයි.මෙහි සංගීත අධ්‍යක්ෂණය විශාරද කරුණාරත්න විජේවර්ධන ගේ වන අතර ගායනයෙන් නන්දා මාලිනි, වික්ටර් රත්නායක, අමරසිරි පීරිස්, සුනිල් එදිරිසිංහ, එඩ්වඩ් ජයකොඩි, කරුණාරත්න දිවුල්ගනේ, ටී. එම්. ජයරත්න, නිහාල් නෙල්සන්, ජානක වික්‍රමසිංහ, සේනානායක වේරලියද්ද, නිරෝෂා විරාජිනී, උරේෂා රවිහාරි, සංගීත් විජේසූරිය, දයාන් විතාරණ, කසුන් කල්හාර, ශෂිකා නිසංසලා, නෙලු අධිකාරි, දීපිකා පි‍්‍රයදර්ශනී, ක්‍රිෂාන්ත එරන්දක, පුෂ්ප බණ්ඩාර සෙනෙවිරත්න එක්වෙති. කලා ලොවේ තොරතුරු පිළිබඳ ඔබගේ ප්‍රශ්නවලට පිළිතුරු සැපයෙන ‘සුමිගෙන් අහන්න’ විශේෂාංගය ලබන කලාපයේ සිට ‘රසඳුන’ අතිරේකයේ පළවේ.ඔබගේ ප්‍රශ්න‘සුමිගෙන් අහන්න’‘රසඳුන’ සිළුමිණ ලේක්හවුස් කොළඹ 10.ලිපිනයට එවන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av1009126</link>
    <topic>ක්‍රිකට් ගහන්න විතරක් නෙමෙයි රඟපාන්නත්</topic>
    <author/>
    <content>ක්‍රිකට් ගහන්න විතරක් නෙමෙයි රඟපාන්නත්මේඑන්.සී.සී ජාත්‍යන්තර ක්‍රිකට් ක්‍රීඩාංගණයයි. පසුගිය දවසක මේ ක්‍රීඩාංගණය ටිකක් කාර්ය බහුල වුණා. ඒ ජාත්‍යන්තර හෝ මෙරට ක්‍රිකට් තරගයක් නිසා නම් නොවෙයි. ඒත් මෙයත් එක්තරා ක්‍රිකට් තරගයක් කියන එක ඔබට කියන්න ඕන.ඒ අතර වෙනදා අප දකින ක්‍රිකට් තරුවලට වඩා හාත්පසින්ම වෙනස් තරු කිහිපයක් මෙහි රැඳී හිටියා. පුබුදු චතුරංග, කුමාර තිරිමාදුර, අශේන් මංජුල, වසන්ත කුමාරවිල, ඩිලෝන් ජයසිංහ වැනි රංගන ක්ෂේත්‍රයේ තරු කිහිපයක් මේ සඳහා ඇවිත් හිටියා. ඒ අතරට මේනක රාජපක්‍ෂත්, සුපිරි ක්‍රිකට් තරුවක් වන තිලකරත්න ඩිල්ෂානුත් එක්වෙලා. මේ හෝඩුවාව ‘රසඳුන’ අපටත් ලැබුණා.”ක්‍රිකට් කියන්නේ බැට් කරන එකවත් බෝල දමන එකවත් නෙමෙයි. ඒක සංකීර්ණයි. අද අපි මේ හැම දේම පියවරෙන් පියවර ඉගෙන ගන්න ඕන. මොකද කියන්නේ කට්ටිය සූදානම් නේද?මෙහෙම කියන්නේ ඩිල්ෂාන්.අධ්‍යක්‍ෂ සුනෙත් ගෙන් ඩිල්ෂාන්ට උපදෙසක්මේ සූදානම 1947 දී අපි සුද්දට දුන්න අභියෝගයක් ජයගන්න. මේ අභියෝගය සුද්දට එරෙහිව ක්‍රිකට් තරගයක් තියන්න. හැබැයි මෙය ජයගත්තොත් අපි බදු බර වලින් වගේම වහල් සේවයෙනුත් නිදහස ලබනවා. ඒත් ඒක එතරම් පහසු කාර්යයක් නෙමෙයි.Ok, cutනියමයි.මගේ දැහැන බිඳීගියේ ලැබුණු විධානයෙන්. හැමෝම අතට අත දුන්නේ තිලකරත්න ඩිල්ෂාන්ට. ඔහු තමයි මේ අයට ක්‍රිකට් ගහන්න තාක්‍ෂණික විධි පුහුණු කරන්නේ. හැබැයි ඒ වෙනකොටත් අධි ආලෝකධාරා වගේම කැමරාවකුත් එල්ල වෙලා.ඇයි මේ...?ලංකාවේ ප්‍රථම වතාවට ක්‍රිකට් වෙනුවෙන් හැදෙන පළමු සිනමාපටයේ රූගත කිරීම් සිදුවුණ එක් දර්ශන තලයක් කොළඹ එන්.සී.සී ක්‍රිකට් ක්‍රීඩාංගණය. මේ එහි සුන්දර දසුනක්. ඒ වගේම ක්‍රිකට් ක්ෂේත්‍රයේ දැවැන්තයකු වන තිලකරත්න ඩිල්ෂාන් පළමු වරට රංගනයෙන් එකතුවන සිනමාපටයයි ‘සිංහාවලෝකන’.”ඇත්තටම පසුගිය දින ටිකේම තුන්කොන් තරගාවලිය නිසා කාර්ය බහුල වෙලා හිටියේ. ඒත් ඒ ජයග්‍රහණයත් සමඟම ටික දවසක විරාමයක් ලැබුණා. ඒ අතරෙදියි සුනෙත්ගෙන් මට මේ ‘සිංහාවලෝකන’ සිනමාපටයට රංගනයෙන් එක්වෙන්න අවස්ථාව ලැබුණේ. ඇත්තටම මේ කතාව 1947 ඉතිහාසය දක්වා දිවෙන කතාවක්. අනෙක ක්‍රිකට් වෙනුවෙන් හැදෙන චිත්‍රපටයක්. ඒ නිසා මගේ කැමැත්තකුත් තිබුණා.ලබන වසරේ ලෝක කුසලානයත් ආරම්භ වෙනවා. ඒ කාලේදියි මෙය තිරගත කරන්න ඔවුන් බලාපොරොත්තු වෙන්නේ. ඒ නිසා ලංකාවේ ක්‍රිකට්වලට මෙය ලොකු යහපත් බලපෑමක් වෙයි කියලා මට හිතෙනවා.මෙය අලුත් අත්දැකීමක්. කැමරාව ඉදිරියේ රංගනයේ යෙදෙන්න අපහසුවක් දැනුණේ නැද්ද?මුලදි ලොකු තිගැස්මක් තිබුණා. මේක භාරගත්තට කරන්න පුළුවන් වෙයිද කියලා. ඒත් වෙළෙඳ දැන්වීම් කිහිපයකට මුහුණ දීලා හිටපු නිසා විශ්වාසයක් තිබුණා. අනෙක මගේ බිරිඳ රංගනයේ නියැළිලා හිටපු කෙනෙක්. (මංජුලා තිළිණි) එයත් උදව් කරා. දැනුත් මෙතෙන්ට ඇවිත් කොහොමද දෙබස් කියන්න ඕන මේක කරන්නේ කොහොමද‘සිංහාවලෝකන’ සිනමාපටයේ දර්ශනයක්හැමදේම කියලා දුන්නා. ඉතිං ඒකත් ලොකු ශක්තියක්.ඔය විදිහට රඟපාන්න ආරාධනා ලැබුණොත් යොමුවෙන්න කැමැතියිද?ඇත්තටම තවම එහෙම බලාපොරොත්තුවක් නැහැ. දැනට මගේ ලොකුම බලාපොරොත්තුව එළැඹෙන ලෝක කුසලානය. එයට හොඳින් මුහුණ දීලා කණ්ඩායමක් විදිහට ජයග්‍රහණය කරන්නයි උත්සාහ ගන්නේ. ඒ නිසා වෙන කිසිම දේකට මම හිතයොමු කරන්නේ නැහැ. ඇත්තටම මෙම චිත්‍රපටය වුණත් ක්‍රිකට්වලට සම්බන්ධයි. ඒ නිසයි කැමැති වුණේ.ඒ වගේම දින දෙකයි රූගත කිරීම් තියෙන්නේ. මගේ ජීවිතේ එක්තරා සුන්දර අත්දැකීමක් මේක. ඉතිං මට මේ අවස්ථාව ලබාදුන්නට ‘සිංහාවලෝකන’ සිනමාපටයේ අධ්‍යක්‍ෂ සුනෙත් මාලිංගට ස්තුතිවන්ත වෙන්න ඕන.සුනෙත් මාලිංග ලොකුහේවා සිංහල සිනමාවට එක්වන නවතම සිනමා අධ්‍යක්‍ෂවරයායි.”මෙය එක්තරා අභියෝගයක් ජයගැනීමක් විදිහටයි මගේ ජීවිතයේ මම මෙම චිත්‍රපටය දකින්නේ. ලංකාවේ බිහිවෙන පළමු ක්‍රිකට් චිත්‍රපටයයි ‘සිංහාවලෝකන’ කියන්නේ. පසුව තවත් ක්‍රිකට් චිත්‍රපට බිහිවෙයි. 2010 ත් 1947 කියන කාලවකවානු දෙකක සිදුවීම් මේ චිත්‍රපටයෙන් මම කතා කරන්නේ.””මම මෙහිදි භාවිතා කරන තාක්‍ෂණය පවා අලුත්. එය අපේ රටේ සිනමා ප්‍රේක්‍ෂකයින්ටත් අලුත් අත්දැකීමක් වෙයි කියලා මට හිතෙනවා. දින හතළිහක් රූගත කිරීම් සිදුවන ‘සිංහාවලෝකන’ සිනමාපටයට ප්‍රවීණ රංගන ශිල්පීන් හා නවක ශිල්පීන් රැසක් මම දායක කරගත්තා. ඒ වගේම තිලකරත්න ඩිල්ෂාන් පළමු වතාවට සිනමාවට රැගෙන එන්නත් මට පුළුවන් වුණා. විශ්වාස කරනවා 2011 ලෝක කුසලාන තරගයත් සමඟ ‘සිංහාවලෝකන’ මිනිසුන් ඉතාම හොඳින් භාරගනී කියලා.”වසන්ත ජයසිංහ ආරච්චිගේඡායාරූප – ගීත් ද මැල්සිරස ටී.වී.ආයතනය ’Who wants to be a Millionaire’ රියැලිටි වැඩ සටහන ‘ඔබද ලක්ෂපති මමද ලක්ෂපති’ නමින් නිෂ්පාදනය කිරීමට දැන් සූදානම් වේ. ටෙලිවිෂන් ප්‍රේක්ෂකයාගේ දැනුම සඳහා මුල් දින නමය තුළ පමණක් රුපියල් ලක්ෂ 180ක අභියෝගයක් ඉදිරිපත් කරමින් මෙම මස 18 වන සෙනසුරාදා සිට රාත්‍රි 9.00ට විකාශය කෙරේ.මෙම වැඩසටහන සඳහා ප්‍රශ්න සකස් කරන්නේ විවිධ ක්ෂේත්‍රයන්හි බුද්ධිමතුන්ගෙන් සමන්විත දේශීය විද්වත් මණ්ඩලයක් මඟිනි. දැනුම මිනුම තරග පිළිබඳ ජාතික හා ජාත්‍යන්තර මට්ටමේ අත්දැකීම් ඇති තවත් මණ්ඩලයක් එම ප්‍රශ්න යළි විමසා පෙළ ගැස්වීමට කටයුතු යොදා ඇත. මෙම වැඩසටහන ඉදිරිපත් කරනුයේ චිත්‍රපට නළු ලකී ඩයස් විසිනි.නාලන් මෙන්දිස් නවතම ටෙලි නාට්‍යය නිර්මාණය ‘වාසනා වේවා’ මේ මස 19 වැනි ඉරිදා සිට රාත්‍රි 9.00ට ජාතික රූපවාහිනිය ඔස්සේ විකාශය වෙයි. මෙය සෙනසුරාදා හැර සතියේ සෑම දිනකම විකාශය වේ. අරුණ ප්‍රේමරත්නගේ රූපවාහිනී රචනයක් වන ‘වාසනා වේවා’ හි දයාදේව එදිරිසිංහ, හයසින්ත් විජේරත්න, යශෝධා විමලධර්ම, බිමල් ජයකොඩි, ගාමිණී හෙට්ටිආරච්චි, රෙබෙකා නිර්මලී, මාලනී වීරමුණි, සිරිල් වික්‍රමගේ, සෝමසිරි අලකොලාංග, ගාමිණී ජයලත්, නිරෝෂන් ඉලේපෙරුම ඇතුළු නළු නිළි පිරිසක් චරිත නිරූපණය කරති.’වාසනා වේවා’ හි සංගීත නිර්මාණය රෝහණ වීරසිංහගේ ය.නුවන් තීක්ෂණ ලියනගේ හා විශාරද චනුක දිලන්කි නානායක්කාර ප්‍රමුඛ තීක්ෂණ රංග කලායතනය ඉදිරිපත් කරන නර්තන ප්‍රසංගය අද (12) සවස 6.00ට කොළඹ ජෝන් ද සිල්වා සමරු රඟහලේ දී පැවැත්වේ.මෙම නැටුම් ප්‍රසංගය ලංකාවේ ජනප්‍රිය හා සුප්‍රකට නැටුම් ගුරුවරියන් වන කලාගුරු මිරැන්ඩා හේමලතා, කලාගුරු උපුලී පණීභාරත සහ කලාශූරී රැජින සෙල්වනායගම් යන මහත්මීන්ගේ ප්‍රධානත්වයෙන් පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av1009127</link>
    <topic>‘ශ්වේත රාත්‍රිය’ සුබ රාත්‍රියක් වේවා</topic>
    <author>සුනිල් මිහිඳුකුල</author>
    <content>‘ශ්වේත රාත්‍රිය’ සුබ රාත්‍රියක් වේවාවිශාරද නන්දා මාලිනියගේ ’ශ්වේත රාත්‍රිය’උදාවන්ට තව ඇත්තේ දින දෙකකි. එය ඇගේ සිවුවැනි ඒක පුද්ගල ගීප්‍රසංගයයි. මෙබඳු සුවිශේෂ මොහොතක නන්දා මාලිනියගේ ගායන දිවිය සැකෙවින් හෝ ආවර්ජනය කර බැලීම කාලෝචිත යැයි මම සිතමි.නන්දා මාලිනි නිසැක වශයෙන්ම ගුවන්විදුලි නිර්මාණයකි. ඇය ගායන ක්ෂේත්‍රයට ප්‍රවිෂ්ට වූයේ කරුණාරත්න අබේසේකරයන්, සරත් විමලවීරයන් මෙහෙය වූ ළමා පිටියෙන් බව මම අසා ඇත්තෙමි.රසිකයන් නන්දා මාලිනි නම් වූ ගායිකාව මුලින්ම හඳුනා ගත්තේ ඇය අශෝක කොළඹගේ - ගේ පද රචනයකට අනුව ගැයූ ‘බුදු සාදු මම සමන් මලක් වෙන්නම්’ නමැති ළමා ගීතයෙනි.ඉනික්බිතිව චිත්‍රපට පසුබිම් ගායනයට එළැඹීම නන්දාගේ වෘත්තීය ජීවිතයේ අතිශය වැදගත් ආවර්තන ස්ථානයකි. ඇය ‘දරුවා කාගෙද’ චිත්‍රපටයෙන් පසුබිම් ගී ගායනයට යොමුවුවත් (සමූහ ගීතයකට) එම ක්ෂේත්‍රයේ වඩාත් තහවුරුව පිහිටියේ ‘රන්මුතු දූව‘ චිත්‍රපටයට පණ්ඩිත් ආචාර්ය අමරදේවයන් සමඟ ‘ගලන ගඟකි ජීවිතේ’ ගීතය ගැයීමෙන් බව කවුරුත් දන්නා කරුණකි.ඇත්තටම නන්දා ගෙන් සුවිශද මෙහෙවරක් ඉෂ්ට සිද්ධව ඇත්තේ ද චිත්‍රපට පසුබිම් ගීත ගායන ක්ෂේත්‍රයෙන් බව මගේ පෞද්ගලික කල්පනාවයි. ‘ඈත සොඳුරු ලොවක් ඇතේ’ (රෑන ගිරව්) ‘රුවන්වලා දුහුල් කඩින්’, ‘බාලොලි ලොලි’ (වෙසතුරු සිරිත) ‘මලකින් මලකට’ (බක්මහ දීගේ) ‘මහගිරි අරණේ’ (හන්තානේ කතාව) ‘රන් කෙන්දෙන් බැඳ’ (දුහුළු මලක්) ‘අම්මාවරුනේ’ (යස ඉසුරු) යනාදි වශයෙන් ඇය චිත්‍රපටවලට ගැයූ ගීත රැසක් උදාහරණවලට ගනිමින් මගේ මේ මතවාදය සාක්ෂාත් කළ හැකිය.ඉතාම පිරිහුණු මට්ටමක තිබුණු සිංහල චිත්‍රපට ගීතය ප්‍රබුද්ධත්වයකට පත් කිරීමෙහිලා පණ්ඩිත් ආචාර්ය අමරදේවයන්ගෙන් මෙන්ම නන්දා මාලිනියගෙන්ද ඉටුවූ සේවාව මහානර්ඝය.ගුවන්විදුලි සරල ගී ගායිකාවක ලෙස ද නන්දා සිංහල සුභාවිත ගීතය පෝෂණය කිරීම සඳහා, එය කලාත්මක සම්භාෂණයක් බවට පත්කිරීම උදෙසා ව්‍යාවෘත වූවාය. එක් පැත්තකින් අර්ථපූර්ණ පදමාලා සපයා ගනිමින්ද, අනිත් පැත්තෙන් ස්වතන්ත්‍රවූත් මධුරතරවූත් ගී තනු ආශ්‍රය කර ගනිමින් ද ඇය එකී කාර්යය භාරය නොමඳව ඉටු කළ බව ප්‍රශංසා පූර්වකව කිව හැකිය.නන්දා මාලිනියගේ ගායන ලීලාව ගැන හොඳම විග්‍රහය කර ඇත්තේ මහාචාර්ය එදිරිවීර සරච්චන්ද්‍ර යැයි මම සිතමි. ඇගේ ගායනය සිංහලයන්ගේ සිත් තුළට කාවදින්නේ ඇගේ කටහඬේ මිහිරි බව සමඟම ඇගේ සැබෑ සිංහල උච්චාරණයත් නිසා බව එතුමා කියා ඇත.නන්දා මාලිනිය අපේ සෙසු ගායක ගායිකාවන්ගේ සුවිශේෂ වන එක් වැදගත් කාරණාවක් මම අවධාරණය කරමි. ඒ නම් ඇගේ දෘෂ්ටියයි. නිර්ධන පන්තික ගැහැනියක වශයෙන් ඇයට කිසියම් පන්ති දෘෂ්ටියක් ආරම්භයේ සිටම තිබුණු බවට පසක් කරවන එක් ගීතයක් වෙයි.මහාචාර්ය සුනිල් ආරියරත්නඒ ඩෝල්ටන් අල්විස් ගේය පද රචකයාණන් ලියූ ‘උඩඟු ලියන්’ නම් වූ ගීතයයි. කලාවේ අරමුණ කුමක්විය යුතුද යන්න පිළිබඳ කිසියම් සවිඥානකත්වයක් ඇයට තිබූ බව ඒ ගීතය විශද කරවයි. මැණික් මුදලාලිලාගේ උපන්දින සාදවල සල්ලිවලට කිසිදා ගී නොගැයු නන්දා තම කටහඬ කම්කරු හා ස්ත්‍රී වැඩවර්ජන උදෙසා කැප කළ බව අප කිව යුත්තේ ඇයට අප්‍රමාණ ගෞරව දක්වමිනි. ඉන් ඇගේ අදීනත්වයද ප්‍රකට වන්නේය.දැන් මහාචාර්ය ධුරයක් දරන එකල නිදහස් ලේඛකයකු වූ රත්නසිරි අරංගල සමඟ ‘ඇත්ත’ පත්‍රයට කළ සම්මුඛ සාකච්ඡාවකදි නන්දා මාලිනි තම දේශපාලන ස්ථාවරය පැහැදිලි කර ඇත. අපේ අරමුණ විය යුත්තේ පොදු ජනතාවට යහපත්, සුබදායක අනාගතයක් බිහිකිරීම බව ඇය එහිලා කියයි. ඒ සඳහා විසමතාවලින් තොර සාධාරණ සමාජයක් බිහිකළ යුතු බවද ඇය එහිදි තවදුරටත් කියා සිටී.නන්දාට ඉතාම මධුර වූත් මනෝහර වූත් කටහඬක් ඇත. ප්‍රේමයේ ලාලසාව ගැන කියැවෙන ගීතවලදි ඇගේ ඒ මනෝරම්‍ය කටහඬ අපට ඇසිය හැකිය. ‘ඔබයි රම්‍ය සඳ කිරණ ගන අන්ධකාරේ’ වැනි ගීතයක් ඒ තරම් රසාලිප්තව ගැයිය හැකි වෙනත් ගායිකාවක් අපට වෙත් ද? ඇගේ හ¼ඩින් පිටවන්නේ ස්වර නොවේ. හැඟීම් ය. ගීතය ස්වර ගායනයක් නොව හැඟීම් ගායනයක් බව නන්දාම කියා ඇත.එසේම ජීවිතයේ හෝ ප්‍රේමයේ දුක්ඛ දෝමනස්ස ගැන කියන ගීතයකදී ද ඇගේ ශෝකී ස්වරය අප හද ප්‍රකම්පනය කරවයි. ඇය තරම් ජීවිතයේ නැතක් දුක් පීඩා පිරිපත් අනුභව කළ කලාකාරිණියක තවත් ඇතැයි මම නොසිතමි.නිර්ධන පන්තික ස්ත්‍රියක ලෙස ඇය සමාජ අගතීන්ට මුහුණ දුන්නාය. වේලක් හැර වේලක් පමණක් කා එකම ගවුම සුමානයක් තිස්සේ හැඳ පාසල් ගිය යුගයක් තමාට තිබූ බව ඇය නොසඟවා හෙළිකර ඇත. එසේම තම විවාහ සංස්ථාවේ පැවති හැලහැප්පුම් ඉදිරියේ ඇය ස්වාධීන ගැහැනියක ලෙස තම දියණියන් දෙදෙනාත් සමඟ නොසැලී ජීවිතයට මුහුණ දුන්නීය. ගුවන්විදුලි වාරණයන්ට හා වෙනත් මාධ්‍ය තහංචි එල්ල වූ අවස්ථාවලදී ද ඇය ඊට මුහුණ දුන්නී පෞරුෂ සම්පන්නව නැඟී සිටීමෙනි.එ.ජා.ප දුර්දාන්ත පාලන අවදියේ නන්දා මාලිනියගේ ගීත ගුවන්විදුලියෙන් තහනම් කළ අවස්ථාවේ ඇගේ වෘත්තීය කෂේත්‍රයට සම්බන්ධ එකම ගායක ගායිකාවක්වත් ඊට එරෙහි වචනයකින්වත් ඇයට සහයෝගය දුන්නේ නැත. ඒ වෙනුවට ඔවුන් කළේ එය නො දැක්කා, නො ඇසුවා සේ සිටීම පමණි. එම ගීත තහනමට විරුද්ධව හඬක් නැඟූ එකම කලාකරුවා මානව හිතවාදි කලාකරු විජය කුමාරතුංග පමණි.විජය එවක සිටි ජනාධිපතිවරයාට සංදේශයක් යවමින් මේ අසාධාරණ තහනම කලාවේ නාමයෙන්, යුක්ති ධර්මයේ නාමයෙන් ඉවත් කරන්න වහාම උත්සුක වන ලෙස දැඩිව ඉල්ලා සිටියේය. ඇගේ වෘත්තියට සම්බන්ධ සියලුම ගායක ගායිකාවන් මුනිවත රකිද්දි රාජ්‍ය එක්සත් පොදු සංගමය හා එවක දේශ විමුක්ති ව්‍යාපාරය නමින් හැඳින්වූ දේශපාලන සංවිධානය වීදි බැස පන්ලක්ෂයේ පෙත්සමක් අස්සන් කොට මේ තහනමට ස්වකීය විරෝධය පෑහ.නන්දා මාලිනියගේ ‘සත්‍යයේ ගීතය’ හෝ ‘පවන’ වැනි ඒක පුද්ගල ප්‍රසංගයන්ට ගැයුණු ඇතැම් ගීත තියුණු දෝෂ දර්ශනයට ලක්වනු මම අසා ඇත්තෙමි. වසර ගණනාවක ඇවෑමෙන් අද ආපසු හැරී එදෙස බලන විට මට හැඟෙන්නේ එම ගී යුගය විසින්ම නිර්මාණය කරනු ලැබූ නම්‍යතා හා ප්‍රවණතාවන්හි ඉෂ්ට ඵල බවය.යම් යම් අවස්ථාවල ඇගේ මුවින් ජාතිවාදි, ආගම්වාදි හා ගෝත්‍රවාදි ගී ගැයුණද ඇගේ ශ්‍රේෂ්ඨත්වය වන්නේ හරවත් විචාර අනුදැක්මෙන් ඇය පසුකලෙක තම දෘෂ්ටිමය ප්‍රතිවිරෝධතා නිවැරැදි කර ගැනීමයි. විශේෂයෙන් අපේ රටේ සිටින විශිෂ්ට ගණයේ කලා විචාරකයකු වන මහාචාර්ය සුචරිත ගම්ලත්ගේ නිර්දය විචාර හේතුකොටගෙන නන්දා මාලිනිය ස්වකීය දෘෂ්ටිමය විසංවාද නිවැරදි කර ගත්තා යැයි මම සිතමි. පූජ්‍ය විලේගොඩ අරියදේව හා පූජ්‍ය මණ්ඩාවල පඤ්ඤාවංස හිමි දෙපළ සමඟ කළ එක්තරා සම්මුඛ සාකච්ඡාවකදී නන්දා මෙසේ කියා ඇත.”සුචරිත ගම්ලත් සහෝදරයා පමණක් නොවෙයි. විශාල පිරිසක් මගේ ගීත සමහරක් ජාතිවාදි කියලා චෝදනා කළා. ජාතිවාදය කියන්නේ කුමක්ද කියා තේරුම්ගන්න අපි උත්සාහ කළා. ඇත්තෙන්ම මා ජාතිවාදියෙක් නොවෙයි. ඒ වුණත් අපේ දෘෂ්ටිමය නිවැරදි කිරීමක් කරගන්න ඒ විවේචන උපයෝගී වුණු බව නිහතමානීව කිව යුතුයි.(‘විනිවිද’ – මානව හිතවාදි භික්ෂු සංගමයේ ප්‍රකාශනයකි.)’ශ්‍රවණ ආරාධනා’ වෙන් පටන්ගෙන ‘සත්‍යයේ ගීතය’ හා ‘පවන’ වෙතින් නන්දා මාලිනිය ඉදිරිපත් කළ ඒකපුද්ගල ගී ප්‍රසංග මාලාවේ තවත් උත්කර්ෂවත් පියවරකි ‘ශ්වේත රාත්‍රිය’. සිංහල සුභාවිත ගීතයේ පරිපෝෂණයටත් සහෘද රසඥතාවයේ අභිවර්ධනයටත් එයින් ද අග්‍රගණ්‍ය මෙහෙවරක් ඉෂ්ට සිද්ධ වනු ඇතැයි මම විශ්වාස කරමි. එහෙයින් ‘ශ්වේත රාත්‍රිය’ සුබ රාත්‍රියක්ම වේවා කියා මම අවංකවම ප්‍රාර්ථනා කරමි.සුනිල් මිහිඳුකුලඡායාරූපය - සුදම් ගුණසිංහශ්‍රී ලංකා ගුවන්විදුලි සංස්ථාවේ ස්වදේශීය සේවය ඔස්සේ ප්‍රචාරය වූ ජනප්‍රිය වැඩසටහනක් වූ ‘පද්‍යාවලිය’ වැඩසටහන ප්‍රවීණ කවියකු වන රටේමුල්ලේ මුදන්නායකයන්ගේ සම්පාදකත්වයෙන් සෑම ඉරිදා දිනකම ප.ව.2.00 සිට 2.30 දක්වා ස්වදේශීය සේවයෙන් ප්‍රචාරය වෙයි.ශ්‍රී ලංකා ගුවන්විදුලි සංස්ථාවේ සභාපති හඩ්සන් සමරසිංහ මහතාගේ සහ නියෝජ්‍ය අධ්‍යක්ෂ ජනරාල් ටී.ඩී.කේ.ජයන්ත මහතාගේ උපදෙස් පරිදි මෙම වැඩසටහන සරත් ඉලංගන්තිලක නිෂ්පාදනය කරයි. දසක හතරකටත් වැඩි කාලයක් ගුවන්විදුලියෙන් ප්‍රචාරය වූ මෙම වැඩසටහන විමල් අබේසුන්දර, මඩවල එස්.රත්නායක, ඩෝල්ටන් අල්විස්, කමල් ඩී.අතුකෝරාල ආදී ප්‍රවීණ කවීන් විසින් සම්පාදනය කර ඉදිරිපත් කරනු ලැබූවකි.ජයන්ත ග. ජෝතියරත්න විසින් රචිත ‘වෙල්යායට සඳ වැහැලා’ ගී පද සරණිය අද (12) ප.ව. 02.00 ට කොළඹ මහජන පුස්තකාලීය ශ්‍රවණාගාරයේදී එළිදැක්වේ.’පොඩි මල්ලිය’ කාව්‍ය සංග්‍රහයෙන් සිංහල කවි බිමට පා තැබූ පරාක්‍රම කොඩිතුවක්කු කිවිඳුන්ගේ අලුත්ම කෘතිය ‘ජීවිකා ඇසිල්ලෙහි’ මේ සාහිත්‍ය මාසයේදී රසිකයන් අත පත්වේ. පරාක්‍රම ගේ පසළොස් වැනි මෙම නිර්මාණ ග්‍රන්ථයෙන් ඔහු ගේ සාහිත්‍ය මෙහෙවරට අඩ සියවසක් සපිරේ. ලබන 18 වැනිදා විවෘත වන ජාත්‍යන්තර පොත් දැක්මේදී එළි දකින ‘ජීවිකා ඇසිල්ලෙහි’ කාව්‍යාවලිය පළ කරනු ලබන්නේ නුගේගොඩ සරසවි පොත් ප්‍රකාශකයින් විසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av1009128</link>
    <topic>අද මම ගෙවන ජීවිතය හරිම කම්මැලියි</topic>
    <author>ඉනෝකා පෙරේරා බණ්ඩාර</author>
    <content>අද මම ගෙවන ජීවිතය හරිම කම්මැලියිසුජාතා අත්තනායකඅවුරුද්දකට පස්සෙ යළිත් ඈ මවුබිමට ඇවිත්. හේතු කාරණා කිහිපයක් නිසා කියලයි ආරංචිය. සුජාතා අත්තනායක ප්‍රවීණ ගායන ශිල්පිනිය හා මේ කතා බහ ඒ වෙනුවෙන්.හැමදාමත් අවුරුද්දකට සැරයක් ඔබ ලංකාවට එනවා...ඔව්. ඒ ආවම මාස හතරක් පහක් ඉන්නවා. මේ පාර නම් ආවේ නිවාඩුවට වගේම තවත් කාරණා දෙකකට.ඒ මොනවද...ලබන ජනවාරියෙ මං ‘සුජාතා ගී ප්‍රසංගයක්’ කරනව. ඒ වෙනුවෙන් මේ දවස්වල ගීත ලියැවෙනවා. අනික මගේ නංගී, හේලි සහ සමීන් මගේ පුතාල දෙන්න වගේම මල්ලිගෙ පුතත් මේ ප්‍රසංගයෙ ගයනව. රෙකෝඩින් වැඩත් තියෙන නිසා වෛද්‍ය උපදෙස් අනුව මේ ටිකේ උගුර බොහොම පරිස්සමට තියාගෙන ඉන්නව. BMICH එක නොලැබුණොත් සුගතදාස ගෘහස්ථ ක්‍රීඩාංගණයෙ තමයි ප්‍රසංගය පවත්වන්න හිතාගෙන ඉන්නෙ.එතකොට අනෙක් කාරණාව...සෞන්දර්ය විශ්ව විද්‍යාලයේ ජ්‍යෙෂ්ඨ කථිකාචාර්යවරයකු වන අශෝකා ඉඳුනිල් සහ ඉංගි‍්‍රසි සහ හින්දි භාෂා පිළිබඳ කථිකාචාර්යවරයකු වන අසංග කුලරත්න දෙන්නා එකතු වෙලා මං ගැන චරිතාපදානයක් ලියනවා. මගේ ජීවන තොරතුරු වගේම ගායන ජීවිතයත් මේ කෘතිය පුරා දිග හැරෙන්නෙ ඔවුන්ගෙ මහන්සියෙ ප්‍රතිඵලයක් විදියට.මේ දෙන්නම ළමා කාලයේ පටන් මං ගැන තොරතුරු රැස් කරපු අය. ඒ දෙන්නටයි ලොකුම උවමනාවක් තිබුණෙ. දැන්නම් මටත් සතුටුයි.ඔබ රටින් ගියේ සහකාර අධ්‍යාපන අධ්‍යක්ෂවරියකව ලෙස වැඩ කරල. ඇමරිකාවට වෙලා දැන් ඔබ මොකද කරන්නෙ...උයනව. කනව. භාවනා කරනව. මහත්තයට වේලාවක් ලැබුණම ඇවිදින්න යනව. මහ කම්මැලි ජීවිතයක්. උයන්නෙත් දවස් දෙකකට සැරයයි. දෙන්නෙකුට මොනව උයන්නද ඔය තරම්. ගෙවල් අස්කරන්න කියලවත් නැති නිසා කරන්න වැඩක් නැති තරම්. එක දවසක් අස්කළාම දවස් ගාණක් තියාගත්තැකි. කිළිටි වෙන්නෑ. දූවිලි නැති නිසා. මහත්තයා උදේ ගියාම එන්නෙ හවස. ෆ්ලොරිඩාව ලස්සන ප්‍රාන්තයක්. මොනව තිබුණත් හිතට හරි පාළුයි.මෙහෙ ආවම ජීවිතේ පිරිල වගේ හැඟෙනව ඇති...ඇත්තටම. මගේ ලොකු පුතාගෙ දරුවො, පොඩි පුතාගෙ දරුවො දැන් මගේ ලෝකෙ. හේල්ගෙ ඇමරිකාවෙ ගෙදරයි අපි පදිංචි වෙලා ඉන්නෙ. හැකි ඉක්මනට ඒ ගේ විකුණල ලංකාවෙ පදිංචියට එන්නයි හිතාගෙන ඉන්නෙ. හේලි එයාගෙ නෝනා, ඉන්දියානු ජාතික ක්‍රිස්කා සෙනේකා සහ අයෝද්, සන්දේශා දූ පුතුන් එක්ක ලංකාවට ආවෙ කලකට ඉහතදී. ඒ දරුවන්ගෙ අධ්‍යාපන කටයුතු නිසා.සමින් පුතා එයාගෙ නෝනා දිල්කි සහ ත්‍රිසේන්, තිසල් පුතාල එක්ක පදිංචිය ලංකාවෙ. මේ අය දකින්න මං අනිවාර්යෙන් ලංකාවට එන්න ඕනෙ. ආවම යන්න හිතෙන්නෑ. යන දවස් ළං වෙනකොට ඇඟට උණ වගේ. ඒ තරමට අකැමැත්ත.ලංකාවෙ නවක ගායිකාවො බොහෝ දෙනෙක් ඔබේ ගීත ගයනව... මොකද ඔබට හිතෙන්නෙ ඒ ගැන...තරගවලට ඕන කෙනෙක් මගේ ගීත ගැයුවට කිසි ප්‍රශ්නයක් නැහැ. මොකද ඒ අයට ගීත නැති නිසා. හැබැයි තරග දිනල ‘ෂෝස්’වලට යන්න ගත්තම මගේ ගීත ගයල සල්ලි හම්බ කරගන්න එක නම් මහ කැත වැඩක්. ආධුනික අය විතරක් නෙවෙයි, කියන නමක් හදාගත්තු අයත් මේ වැඩේ කරනවා. ඒ අතින් නම් මට මේ මිනිස්සු ගැන තියෙන්නෙ හරි කලකිරීමක්. බුද්ධිමය දේපළ නීති පනත්, පොලීසි, උසාවි මොනව තිබුණත්, මේක බුද්ධාගම අදහන මිනිස්සු ඉන්න ගුණ ගරුක රටක්. තමන්ගෙ හිතට විරුද්ධව කරන මේ වංචාව ඇත්තටම හොරකමක්නෙ.මේ ටික මං කියන්නෙ බොහොම වගකීමෙන්. මං සංස්කෘතික දෙපාර්තමේන්තුවට ලිඛිතව දැන්වූවා. මගේ මහත්තය හරි තරහින් ඉන්නෙ මේ ගැන. ගීතයක් අපි ජනපි‍්‍රය කරන්නෙ මොන තරම් කැපවීමෙන් ගයලද. අන්තිමේ ඒවායින් හම්බ කරගන්න කොට නිකමටවත් මේ ගීය සුජාතා අත්තනායක ගැයුව එකක් කියලවත් කියන්න ඒ අයගෙ දිව නැවෙන්නෑ. අපි පැත්තක. ඒවා ප්‍රචාරය කරන ගුවන් විදුලිවත් අඩුගානෙ ගායිකාවගේ නම කියන්න ඕනෙ. මේ තරම් දේවල් වෙද්දි කිසිම වගකිවයුත්තෙක් කිසිවක් නොකරන එකයි පුදුමෙ.ඔබේ හිත හුඟක් රිදිල...මගේ හිත රිදුණෙ බිඳුණෙ 1992 දී. මගේ චානක සංජීව පුතා යුද්දෙදි මිය ගිය දවසෙ. අද මට තියෙන්නෙ මේ දේවල් ගැන කලකිරීමක්.චානක පුතාගෙ මතකය වෙනුවෙන් ඔබෙ ප්‍රසංගයෙත් යම් වෙනසක් වෙනව.ඔව්. යුද හමුදාව ගැන ලියැවෙන සුවිශේෂී ගීතයක් තියෙනවා. ඒකට මේ දවස්වල ‘විෂුවල්’ හදනව. බොහොම හැඟීම්බර, අභිමානවත් ගීයක්. ලියැවෙන්නෙ සමන් චන්ද්‍රනාත් වීරසිංහ අතින්.ඔබෙ කලකිරුණු හිත සුවපත් කරවන යමක් ලංකාවට ආ පසු දුටුවෙම නැත්ද.‘දෙරණෙ’ දැක්කා හොඳ වැඩසටහනක්. ළමා තරගයකදී පුංචි ළමයි කිහිප දෙනෙක්ම ගැයුවෙ හොඳ පරණ සින්දු. මගේ ගීයක් පුංචි දරුවෙක් ගයනව කියන්නෙ අභියෝගාත්මක වැඩක්. හොඳ රස වින්දනයක් ඇති කෙනෙකුට නෙවෙයි නම් ඒ ගී ගයන්න අමාරුයි. තරගවලදි ඕනෙ කෙනෙක් ගැයුවට මට කමක් නැහැ. හැබැයි එතැනින් ඉදිරියට යන්න ඒ අය දැනගන්න ඕනෙ. නැතිව හැමදාමත් වේදිකාවල අනුන්ගෙ ගීත කියල හම්බ කරන් කන එක එච්චර හොඳ දෙයක් නෙමෙයි.තව ටික කලක් ඔබ ලංකාවෙ ඉඳීවි...ඔව්. මං ආවෙ ගිය මාසෙ. තව මාස 4 ක් ඉන්නව. ප්‍රසංගයෙ වැඩ කටයුතුයි, මගේ දරු මුණුබුරන්ගෙ ලෝකෙයි මැද මං හරි සතුටින්.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av1009129</link>
    <topic>බුද්ධ චරිතය අපේ රටේ සිනමාවට නැඟෙන්නෙ මෙහෙමයි</topic>
    <author>ඉඳුනිල් වීරරත්න</author>
    <content>බුද්ධ චරිතය අපේ රටේ සිනමාවට නැඟෙන්නෙ මෙහෙමයිබෞද්ධයන් ලෙසත් ශ්‍රී ලාංකිකයන් ලෙසත් අපි මේ වන විට සුවිශේෂී සන්ධිස්ථානයකට එළඹ සිටිමු. ඒ බුදුහිමිගේ සම්බුද්ධත්ව ජයන්තිය 2011 වසරේ සැමරීමයි. ඒ නිමිත්තෙන් සිදුකෙරෙන අපූර්ව වූ වැඩසටහන් ගණනාවක් අතරින් මෙතෙක් ලොව නිර්මාණය නොවූ බුද්ධ චරිතය ඇතුළත් චිත්‍රපටයක් නිපදවීමේ භාරදූර කාර්යය මේ වන විටත් ආරම්භ වී තිබේ. එම කටයුතු පිළිබඳව විස්තර ගෙන එන්නට හොඳම පුද්ගලයා දැන් මා ඉදිරියේ. ඒ කලාකීර්ති එඩ්වින් ආරියදාස මහත්මායි. ඔහු ජාත්‍යන්තර සම්බුද්ධත්ව ජයන්ති චිත්‍රපටය පිළිබඳව මාධ්‍ය සම්බන්ධීකාරකවරයා.බෝධිසත්වයන් වහන්සේ“පළමුවෙන්ම කියන්න ඕන අපේ රටේ වසර 30 ක් පමණ තිස්සේ තිබුණු ම්ලේච්ඡ ත්‍රස්තවාදී යුද්ධය නිමා කරන්නට නායකත්වය දෙමින් මහින්ද රාජපක්ෂ ජනාධිපතිතුමා මේ වන විට අපේ මේ ධර්මද්වීපයට ස්ථිර සාමය උදා කරල තිබෙනවා. ඒ වගේම එතුමා සුවිශේෂී නායකත්වයක් ලබා දෙනවා ලෝකයට සාමය ගෙන යන්න.ඒ සඳහයි ජාත්‍යන්තර සම්බුද්ධත්ව ජයන්ති චිත්‍රපට උලෙළ කියන මේ සංකල්පය බිහි වුණේ. ජනාධිපති තුමා මෙහි අනුශාසකත්වය දරන අතර කතානායක චමල් රාජපක්ෂ මහතා සභාපතිත්වය දරනවා. මෙහි සම්බන්ධීකාරක ඇමැතිවරයා වශයෙන් කටයුතු කරන්නේ මහින්ද යාපා අබේවර්ධන මහතායි.පරිපාලන සහ ව්‍යාපෘති අධ්‍යක්ෂ ලෙස නවීන් ගුණරත්න මහතා කටයුතු කරනවා. රජයේ අමාත්‍යංශ සම්බන්ධීකරණ නිලධාරී ලෙස කටයුතු කරන්නේ සමන් වීරමන් මහතායි. අපි මේ ගෙවන්නේ 2010 වසර. එය බුද්ධ වර්ෂවලින් කියනවා නම් 2554. බුද්ධ වර්ෂ ආරම්භ වන්නේ පරිනිර්වානයේ සිට. එහෙත් උන්වහන්සේ බුද්ධත්වයට පත්වුණු දවසේ සිට බලන විට 2011 වසර වන විට බුදු බව ලබා වසර 2600 ක් පිරෙනවා.මෙය අතිවිශේෂ අවස්ථාවක්. හරිම වාසනාවන්ත කාල පරිච්ඡේදයක්. ඒ අපට බුදුහිමිගේ බුද්ධත්වයට පත්වීම සමරන්න වාසනාව ලැබීම. මිනිස් ඉතිහාසයේ යම් යම් යුග තිබෙනවා ලෝකයට වැදගත් වන. මේ එවැනි ඉතාම වාසනාවන්ත යුගයක්. විශේෂයෙන් බෞද්ධයන් වන අපට විශේෂ වාසනාවක්. බුදු හිමිගේ බුදුවීම සමරන 2600 වැනි සම්බුද්ධත්ව ජයන්තිය මහා උත්සවයක් ලෙස සමරන්න කටයුතු සූදානම් කරල තිබෙනවා.මේ අතරින් බුද්ධ චරිතය ඇසුරෙන් තැනෙන චිත්‍රපටය ප්‍රධානයි නේද?“ඇත්තෙන්ම මෙතෙක් වෙසක් උත්සවවලදී නොකෙරුණු ආකාරයේ පෙරහර, තොරණ, විභූතිමත් අලංකාර නැටුම් ගැයුම් පැවැත්වේවි. ඒ අතරම ශ්‍රී ලංකාවෙන් ලොවට යා යුතු බැරැරුම් දෙයක් තිබෙනවා. එය තමයි අපගේ ශාන්ති නායක අමා මෑණී බුදු හිමියන් මෙලොවට පතළ කළ මෛත්‍රීය.ඒ සඳහා සම්බුද්ධ ජයන්ති ජාත්‍යන්තර බෞද්ධ චිත්‍රපට පිළිබඳ සංවිධානය 2600 බුද්ධ ජයන්තියේදී ලෝකයට අමා මෑණියන්ගේ මෛත්‍රී ධර්මය පතුරවාලීමේ ව්‍යාපාරයක් ආරම්භ කළා. එහිදී පැන නැඟුණු ප්‍රශ්නය වුණේ ලෝකයේ වෙසෙන කෝටි 610 ක ජනගහනයට නැතිනම් මුළුමහත් මානව වර්ගයාටම තේරෙන බස මොකක්ද කියන එක.මහාමායා දේවී කුසෙහි පිළිසිඳ ගැනීමඑතැනදී අපි හඳුනාගත්තා. ඒ ජාත්‍යන්තර භාෂාව අනිවාර්යයෙන්ම සිනමාව බව. එය බහුතරයකට තේරුම් ගත හැකි බව මේ වන විට අපට අත්දැකීමෙන්ම ඔප්පු වී අවසන්. ඒ අනුව තමයි මේ චිත්‍රපටය තැනෙන්නේ.මෙවැනි භාරදූර කාර්යයකට තිබෙන අත්දැකීම් ගැන කතා කළොත්?“අපි 2009 වෙසක් සමයේදී ප්‍රථම වරට BMICH  පරිශ්‍රයේ ජාත්‍යන්තර බෞද්ධ චිත්‍රපට උලෙළක් පැවැත්වූවා. මෙය අතිශයින් සාර්ථක වුණා. මෙහි සියලුම කාර්යයන් පිළිබඳ ප්‍රාරම්භ කටයුතු කළේ ආසියා ආලෝක පදනමේ සභාපති නවීන් ගුණරත්නයි.2010 වසරේදී ජාත්‍යන්තර මට්ටමේ සහභාගිත්වය හරිම පෘථුල වුණා. මෙවන් වූ අත්දැකීම් සම්භාරයක් සමඟින් තමයි අපි මේ චිත්‍රපටය 2011 වෙසක් උත්සවය 2600 සම්බුද්ධත්ව ජයන්තිය වෙනුවෙන් නිර්මාණය කරන්නේ.බුදු සිරිත පිළිබඳව තැනෙන චිත්‍රපටය පිළිබඳව වැඩි විස්තර දැනගන්න කැමැතියි.මෙය සිදුහත් කුමරුගේ උපතේ සිට බුදුවීම තෙක් කතා පුවත අනුවයි නිර්මාණය වන්නේ. බුද්ධ චරිතය චිත්‍රපටය ජාත්‍යන්තරව ප්‍රචාරය වන නිසා’Prince Siddhartha The Buddha’ ලෙසින් නම් කර තිබෙනවා. අපි මෙහි පිටපත 21 වතාවක් පමණ සංශෝධනය කරමින් මේ වන විට සම්පූර්ණ කර අවසන්. මේ පිටපතට ශ්‍රී ලංකාවේ ශ්‍රේෂ්ඨ බෞද්ධ පැවිදි උතුමන්ගේ අනුමැතියත් ගිහි විද්වතුන්ගේ අනුමැතියත් ලැබී තිබෙනවා.ඒ වගේම මෙම චිත්‍රපට තිරනාටකය ඉතා ඉවසීමෙන් යුක්තව සංස්කරණය කිරීමේදී සිනමා මාධ්‍ය පිළිබඳ හසළ පරිචයක් සහිත මෙත්ත විහාරී ස්වාමීන් වහන්සේගේ විශේෂඥතා පූර්වක සහාය ලැබෙනවා. උන්වහන්සේ විනය ගරුක, බුදු දහමට ගෞරව කරන සිල්වත් ඩෙන්මාර්ක් ජාතික හිමි නමක්. ‘ධර්ම වාහිනී’ ‘ලර්න් ටීවී’ යන බෞද්ධ නාලිකා සම්පාදනය වන්නේ උන්වහන්සේගේ අධීක්ෂණයෙන්.මෙහි වැඩ කටයුතු ඇරැඹෙන්නේ කවදා ද?චන්ද්‍රරත්න සිතුවමට නැඟි කිඹුල්වත්පුරමෙම චිත්‍රපටයේ කතාව ආරම්භ වන්නේ සිදුහත් කුමාරෝත්පත්තියෙන්. ඒ අසිරිමත් සිදුවීම සිදුවුණේ ලුම්බිණි සල් උයනේදී. අපි චිත්‍රපටයේ ආරම්භය සිදු කරන්නේ ලුම්බිණියෙන්. තවමත් ඒ දිනය පිළිබඳව තීරණයක් නැහැ. එහෙත් ඉතා ඉක්මනින් නිල වශයෙන් කෙරෙන එම ආරම්භය සිදු වේවි. ශ්‍රී ලංකාවේ ඉතා ඉහළ මට්ටමේ ප්‍රභූ සහභාගීත්වයක් සහ මැදහත් වීමක් ඊට ලැබෙන බව විශ්වාසයි.එහෙත් චිත්‍රපටය රූගත කිරීමට අදාළ දර්ශන තල ඉදිවෙන්නේ ලංකාවේ. කිඹුල්වත් නුවර, සිදුහත් කුමරුගේ රම්‍ය, සුරම්‍ය, සුබ යන මාලිගා මේ සියල්ලම ඉතාමත් අලංකාරවත්ව මෙන්ම ශක්තිමත්ව ස්ථිර ගොඩනැගිලි ලෙස ඉදි කෙරෙනවා. කිඹුල්වත් පුරය ඉදිවන්නේ කැලණිය මානෙල්වත්ත ප්‍රදේශයේ. මීට දෙසතියකට පෙර එහි තැනීම් ආරම්භ කිරීමට සුබ මුහුර්තියෙන් මුල්ගල තැබුණා. මෙම ඉඩම පරිත්‍යාග කළේ බෝධාගම චන්දිම නායක හිමියන්.මෙම භූමියේ ස්වභාවික පොකුණු, වැව් තිබෙනවා. ඒ වගේම ස්වභාවිකව පිහිටි පවුරක් මෙන් වූ ගල් තලාවක් තිබෙනවා. මෙය කිඹුල්වත් පුරය තැනීමට ඉතාම යෝග්‍ය පිහිටීමක්. සිදුහත් මාලිගය ඉදිකිරීමට රජය ඉඩමක් ලබා දී තිබෙනවා.මෙම දර්ශන තල වෙනත් ඒවාට වඩා වෙනස්ව ස්ථිර ලෙස ඉදිකිරීමේ විශේෂත්වයක් තිබෙනවා. මේ ස්ථාන නැරැඹීමට මෙන්ම අධ්‍යාපන කටයුතු හා වත් පිළිවෙත් උදෙසා දෙස් විදෙස් ඕනෑම කෙනකුට නිසි අවසරයක් ඇතිව මෙහි එන්න පුළුවන්. නේවාසිකව ඉඳගෙන බුද්ධ ධර්මය හදාරන්න පුළුවන්.මීට වසර දෙදහස් ගණනකට පෙර තිබූ සංස්කෘතියක් යළි ගොඩ නැඟීම අභියෝගයක් නේද?සිදුහත් කුමරුගේ සරණ මංගල්‍යයඇත්තෙන්ම එය අභියෝගයක්. අපි ඒ අභියෝගය ජය ගත්තේ මෙහෙමයි. 2010 බෞද්ධ චිත්‍රපට උලෙළේ තෑගි ප්‍රදානය ජනාධිපතිතුමාගේ සහභාගිත්වයෙන් ජනාධිපති ලේකම් කාර්යාලයේදී සිදු කෙරුණා. එම අවස්ථාවට නේපාලයේ පුරා විද්‍යා විශේෂඥ බසන්ත බිඩාරි මහතා සහභාගි වුණා. ඔහු විශේෂයෙන් කිඹුල්වත් පුරයේ සහ ලුම්බිණියේ පුරා විද්‍යා කටයුතු භාරව ඉන්නේ.\අපේ රටේ ටී. වී. ආර්. චන්ද්‍රරත්න තරුණ චිත්‍ර ශිල්පියා කිඹුල්වත් පුරය චිත්‍රයට නඟා තිබුණා. එදා බසන්ත බිඩාරි මහතා මේ චිත්‍රයට දැකලා පුදුමයට පත්වුණා. බසන්ත මහතාගේ හිතේ මැවී තිබුණු කිඹුල්වත් පුරය එම තරුණයා ඇඳ තිබු චිත්‍රයට සමානයි. අපි මේ කිඹුල්වත් පුරය ඉදිකරන්නේ ඒ අනුව.මේ සඳහා සහභාගි වන ශිල්පීන් ශිල්පිනියන් ගැනත් සඳහන් කරමු.මෙය ජාත්‍යන්තර මෙන්ම දැවැන්ත නිර්මාණයක් නිසා දේශීය මෙන්ම විදේශීය ශිල්පීන් ශිල්පිනියන් අතිවිශාල ප්‍රමාණයක් අවශ්‍ය වෙනවා. වාසනාවකට මෙන් ලෝකයේ විවිධ රටවල වෙසෙන ජාත්‍යන්තරව ජනපි‍්‍රයත්වයට පත්වුණු අති දක්ෂ රංගන ශිල්පීන් ශිල්පිනියන් ගායක ගායිකාවන් රාශියක්ම සිටිනවා බුදු දහම වැළඳගෙන ඒ අනුව දිවි පෙවෙත ගත කරන. උදාහරණ ලෙස ගත්තොත් හැරිසන් ෆෝඩ්, රිචඩ් ගේ, ජෝර්ජ් ලූකස්, රොන් ග්ලාස්, ෂැරොන් ස්ටෝන්, ටීනා ටර්නර්, වැනෙසා ඈන්, නිකොලස් බ්‍රෙන්ඩන්, කුයිට් රසල්, කෙවින් රිචඩ්සන්, ලානා වුඩ් එයින් කිහිප දෙනෙක්. ඒ වගේම අපේ රටේ අති දක්ෂ නළු නිළියන් පිරිසක් සිටිනවා. අපේ බලාපොරොත්තුව හැකි තරම් ජාත්‍යන්තර මට්ටමේ නළු නිළියන් සමඟ ශ්‍රී ලාංකේය නළු නිළියන් යොදාගෙන නිර්මාණය වඩාත් සාර්ථක කරගන්නයි.ඒ වගේම බුදු හිමියන් පිළිබඳව මේ සිනමා මහා කාව්‍යය තැනීමේදී මුළු ශ්‍රී ලංකාවේම ගෞරවනීය සහාය අවශ්‍ය වනවා. මේ නිර්මාණයෙන් පිළිබිඹු වන්නේ මෛත්‍රී පූර්වක සංස්කෘතියයි.අනෙක් රටවල් වලින් ලැබෙන සහයෝගය ගැනත් කියමු.මේ සඳහා නේපාලය, තායිලන්තය, ඉන්දියාව ආදි රටවලිනුත් සෙසු බෞද්ධ රටවලිනුත් ආධාර උපකාර ලැබෙනවා. මේ සියලුම කටයුතුවල ප්‍රධානත්වය ගෙන කටයුතු කරන්නේ නවීන් ගුණරත්න මහතා. ශ්‍රී ලංකාවාසී ඔබටත් මීට සහභාගි විය හැකිය. මේ සඳහා විශේෂ කාර්යාලයක් BMICH හි විවෘත කර තිබෙනවා. ඔබට 2696822 දුරකතන අංකයෙන් සංඛ මෙවන් හේරත් සහ අනුරුද්ධ ජයසේකර දෙදෙනාට ඇමතීමෙන් මීට සහභාගිවීම පිළිබඳව විස්තර ලබාගත හැකියි.”සිදුහත් කුමරාගේ උපතේ සිට බුද්ධත්වය ලැබීම දක්වා අපූර්ව වූ සිදුවීම් පෙළ චිත්‍රපටයට නැඟීමේදී කලාකීර්ති එඩ්වින් ආරියදාස මහතාගේ තියුණු අධීක්ෂණය යටතේ සිදු කෙරෙයි. ඔහු 1985 සිට සිංගප්පූරුවේ සිට බෞද්ධ ග්‍රන්ථ විශාල ගණනක් ලියා පළකර ඇති අතර ධම්ම පදයේ ඉංගී‍්‍රසි අනුවාදය සංස්කරණය කළේය. ඒ වගේ ම බෞද්ධ සිද්ධස්ථාන අධ්‍යයනය කරමින් ග්‍රන්ථයක් සම්පාදනය කිරීම සඳහා ඉන්දියාවේ සංචාරයක යෙදී තිබේ. එළඹෙන 2600 සම්බුද්ධත්ව ජයන්ති වෙසක් උලෙළේදී ලොවටම සාමය මෛත්‍රිය පැතිරීමේ උදාර පරමාර්ථයෙන් මේ බෞද්ධ චිත්‍රපටය ලොව පුරා තිරගත වනු ඇත.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av10091210</link>
    <topic>තාත්තාගේ මරණය දැනගත්තේ ගුවන්විදුලි ප්‍රවෘත්තියකින්</topic>
    <author>හේමාලි විජේරත්න</author>
    <content>තාත්තාගේ මරණය දැනගත්තේ ගුවන්විදුලි ප්‍රවෘත්තියකින්ගීතනාත් කුඩලිගම“පිට පොත්තට කුසට ඇළුණු සිත්තරකුගේ තෙලි පහරින් ඔබ තවමත් මෙලොව දෙසට නෙත් දල්වා බැලුවෙ නැත්ද ගමේ පන්සලේ වැඩ උන් විමුක්ති දායකයාණෙනි...”ඔහුට පෙනෙන්නට තිබුණේ ඔහු වට කොට තිබුණු බිත්ති හතර පමණි. කුඩා කල පටන්ම ජන්මයෙන් ලද දායාදයක්ව තමන් සතු වූ නිසඟ කව් සිතුවිලි සටහන් කරන්නට පත්ඉරු නොවූයෙන් ඔහු ඒවා ඔහු වටා වූ බිත්ති මත ඉහත පරිදි සටහන් කළේය. 70 දශකයේ එක්තරා කාලයක බන්ධනාගාරයක බිත්ති හතරකට මැදිව තම කාලය ගෙවා දැමූ ඔහු අද අප හඳුනාගන්නේ ප්‍රවීණ ගීත රචකයකු, ග්‍රන්ථ කර්තෘවරයකු වශයෙන්ය. ඔහු ගීතනාත් කුඩලිගමයි.1971 - 76 අතර අවුරුදු 5 ට වැඩි කාලයක් දේශපාලන සිරකරුවකු වශයෙන් සිටි ගීතනාත් ඔහේ ගෙවී ගිය සිය කාලය විවිධ නිර්මාණ කටයුතු වෙනුවෙන් වැය කළේය. වරෙක ඔහු අතින් නිර්මාණය වූයේ දේශපාලනය හා සම්බන්ධ ගී නිර්මාණයකි. තවත් වරෙක ආදරය, පේ‍්‍රමය දනවන කවි සිතුවිල්ලකි.ගීතනාත් කුඩලිගම සාහිත්‍යයට, පුවත්පත් කලාවට, ගීතයට කවියට පෙම්බැදි පරපුරක සාමාජිකයෙක්ව ජන්ම ලාභය ලැබූවෙකි. ඒ කලක් ලේක්හවුස් ආයතනයේ ද ප්‍රවීණ පුවත්පත් කලාවේදියකුව කටයුතු කළ ප්‍රකට කවියකු වූ එච්. එම්. කුඩලිගමයන්ගේ පුත්‍ර රත්නයව ඉපෙදමිනි. ඔහු කවියට ගීතයට පෙම් බඳින්නට පටන් ගෙන ඇත්තේ කුඩා කාලයේ පටන්මය. සිය පියාගේ උරුමය මෙන්ම නිතර කලාව ඇසුරේ වැඩෙන්නට වීම ඊට හේතුව වන්නට ඇත.“මම ඉස් ඉස්සරලම ගීත කවි ලියන්න පටන් ගත්තේ ඉස්කෝලෙ යන කාලෙදි. උසස් පෙළ කරන කාලේ වැඩි වශයෙන්ම ලිව්වේ පේ‍්‍රම ගීත. පේ‍්‍රම ගීත ලියන එක ඒ කාලේ අපේ අම්මට කුකුසක් ඇතිවෙන්නත් හේතු වුණා. මුලින්ම ක්ෂේත්‍රයට එන්න ගීත ලිව්වේ ගුවන් විදුලි සංස්ථාවේ සරල ගී වැඩසටහන් වලට. ඉස් ඉස්සරලම ගීතයක් ප්‍රචාරය වුණේ 1969 දී විතර. ඒ කාලේ හිටිය සෝමරත්න පෙරේරා කියන ගායකයාගේ සරල ගී වැඩසටහනකට.එතකොට මට අවුරුදු 18 - 19 ක් විතර ඇති. ඇත්තටම කියනව නම් ගීතය පිළිබඳ ඇල්මක් මට මුලින්ම ඇතිවෙන්න හේතු වුණේ එක දවසක් තාත්තා මාව එක්කන් ගිය ගමනක් නිසා. ඒ කාලේ ජගත් වික්‍රමසිංහ ගේ පියා ළමයින්ට සංගීතය කියල දෙනවා. මම පුංචි කාලේ තාත්තා දවසක් මාව එතනට එක්ක ගියා. අපි යනකොට ජගත් ගේ තාත්තා සර්පිනාව ගහ ගහ ආනන්ද සමරකෝන් සමඟ සින්දු කියනවා. ඒක දැකලා තමයි මට සින්දුවලට ආස හිතුණේ.මම ලියන්න පටන් අරන් ටික කලකට පස්සේ ඒ කාලේ ගොතටුවේ තිබුණු වෙසක් තොරන්වලට කවි ලියලා දුන්නා. ඒ කවි ලිව්වේ ප්‍රසිද්ධ හින්දි තනුවලට ඒ හැකියාව හින්දා වෙන්න ඇති අදටත් මා අතින් තනුවට ලියවෙන ගීත බොහොමයක් තිබෙනවා. වික්ටර් රත්නායක ගයන ‘වෘන්දා වනයේ’ ගීතය, ඒ වගේ ම සිහ ශක්ති ආනන්ද පෙරේරා ගයන ‘හොයිරයියා හොයිරාරේ’ වැනි ගීත උදාහරණ. ‘හොයිරයියා’ ගීතය ආනන්ද මගෙන් ලියා ගත්තේ කරදර කරලා. දවසක් මහ රෑ ඇවිත් කිව්වා උදේට පටිගත කරන්න ගීතයක් ලියල දෙන්න කියලා. ඒ වගේ කෙටි කලකින් ඒ ගීතය ලිව්වේ.ගීතනාත් කුඩලිගමත්, වික්ටර් රත්නායකත් අතර ඇත්තේ අපූරු සබැඳියාවක්. ගීතනාත් ලියු බොහොමයක් ගීත ගායනා කර ඇත්තේත් වික්ටර් රත්නායකයන්. මේ අපූරු සබැඳියාවේ මුල්ම හමුවීමත් රසබර කතාවක්. “මම උසස් පෙළ සමත් වෙලා ඉන්න කාලේ තමයි මේ සිද්ධිය වුණේ. එතකොට මම දේශපාලනයට අවතීර්ණ වුණු මුල්ම කාලේ. දවසක් මට අවස්ථාවක් ලැබුණ මරදානේ සේන වීරසේකරගේ කාමරයට යන්න. එදා සරල ගී වැඩසටහනකට වික්ටර් ඇවිත්, වැඩසටහන ඉවර වෙලා ඒ ගයපු ගීත මරදානේ කාමරේට ඇවිත් ආයේ ආයේ කියලා බලනවා. එතකොට වික්ටර් කුලියාපිටියේ නක්කාවත්ත ඉස්කෝලෙ උගන්නනවා.ඔය විදියට වික්ටර් ගේ සින්දු අහගෙන ඉඳලා ඇවිත්, ගෙදරදි මම තාත්තට කිව්වා අලුත් හඬක් තියන ගායකයෙක් ඉන්නවා. සින්දුවක් ලියලා දෙන්න පුළුවන් ද කියලා. වික්ටර්ගේ ‘ගොළු මුහුදේ’ සින්දුව යත්දි මම තාත්තට කිව්වා අර මම කිව්ව ගායකයා තමයි ඔය ගීතය කියන්නේ කියලා. තාත්තා මුකුත් කියන්නෙ නැතුව අහගෙන හිටියා. පහුවදා උදේ කොළයක් අතට දුන්නා මේක යාළුවට දෙන්න කියලා. ඒ කොළේ තිබුණේ මේ සින්දුව.‘සුන්දර කඳුකර සැණකෙළි සිරිසර සෙංකඩගල පුර දළදා පෙරහර...’ඒ කාලේ මගේ දේශපාලන කටයුතු හින්දා මේ සින්දුව මට වික්ටර්ට දී ගන්න බැරිවුණා. ඊට පස්සේ මම ආපහු එනකොට වික්ටර් දුර ගමනක් ගිහින් ජනපි‍්‍රය පුද්ගලයෙක් වෙලා.71 කැරැල්ලෙදි දේශපේ‍්‍රමීන්ට උවමනා වුණේ මේ සමාජය වෙනස් කරන්න. ඒ සඳහා පෙරමුණ ගත්ත බොහෝ දෙනෙක් විවිධ පීඩනයන්ගෙන් යුතුව ජීවත්වුණු අය. නමුත් ගීතනාත්ට එදා අනෙක් අය තරම් පීඩනයක් දැනෙන්න තරම් හේතුවක් තිබුණේ නෑ.“අපේ තාත්තා මගේ දේශපාලන මති මතාන්තර ගැන දැනගෙන හිටියා. තාත්තා වාමාංශිකයෙක් කියලත් මම දැනගෙන හිටියා. කොහොම හරි 71 කැරැල්ලෙදි කැලේ හැංගිලා ඉන්න කොට තමයි අත්අඩංගුවට ගත්තේ. සෝමවංශ අමරසිංහ, රෙජිනෝල්ඩ් කුරේ වගේ අයත් ඒ කාලේ අපිත් එක්ක හිටියා. මාව අත් අඩංගුවට ගත්ත වෙලාවේ පොලිස් නිලධාරීන් කිව්වෙත් ‘මේ සමාජේ වෙනස් කරන්න උඹට තිබෙන පීඩනය මොකක්ද? උඹගේ තාත්තත් මේ රටේ ජනපි‍්‍රය මිනිහෙක්නේ’ කියලයි.තාත්තා මගේ දේශපාලන ක්‍රියාකාරකම් දැකලා මට කිව්වේ “උඹ ඔය ගමන දිගටම ගියොත් මගේ අවසාන කෘත්‍යය දකින්න බැරිවෙයි කියලයි.” තාත්ත කිව්ව වගේම තාත්තගේ මළගමට මට එන්න බැරිවුණා.මගේ මුල්ම කවි පොත වුණේ ‘නූපන් පුතුන්ට නොව‘ කියන එකයි. මේ පොතට ඇතුළත් වුණේ මම සිරගතවෙලා ඉන්න කාලේ ලියපු කවි. ඒ කාලේ මාංචුවේ ගාංචුවෙන් බිත්තියේ ලියපු කවිත් තිබුණා. මට මතකයි එක දවසක් මට බනිස් ගෙඩියක් ගෙනත් දුන්නා. ඒක ඔතලා තිබුණු කොළේ නෙත් තැබීමේ මංගල්‍යයක් ගැන නිවුස් එකක් තිබුණා. ඒක දැකලා මම ‘නෙත් තැබීම’ කියලා කවියක් ලිව්වා.කොහොම වුණත් මම හිරේ ඉඳලා එළියට ආවට පස්සෙ විරැකියාව දැඩි ලෙසම මගේ ජීවිතේට බලපෑවා. මම පෞද්ගලික ආයතන දෙක තුනක උගන්නන්න පටන් ගත්තා. තාත්තා නෑ. මට බාල අනිත් මල්ලි හිතුවක්කාර විවාහයක් කරගෙන. ගෙදර ආර්ථිකය හොඳටම වැටිලා තිබුණේ. මේ කාලේ නිර්මාණ ජීවිතයට වඩා ජීවත්වීමේ අරගලය තමයි තිබුණේ. ‘ඇත්ත’ පත්තරේත් කාලයක් මම වැඩ කළා. ඊට පස්සෙ තමයි නැවත කලාවට ආවේ.80 දශකය වෙනකොට මම පොත් ලියන්න, සින්දු ලියන්න පටන් ගත්තා. මට හිතෙන්නේ මගේ නිර්මාණ ජීවිතේ වඩාත් කලඑළි වෙන්නේ වික්ටර්ට ගීත රචනා කිරීමෙන් පසුය. මම ලියපු බොහෝ ගීත ඔහු ගායනා කළා. අදටත් මම වික්ටර් ගායනා කරපු ගීත අතරින් ‘දුක් ගන්නා රාළ වී ඔබ ලොකු අයියා’ කියන ගීතයට හරි කැමැතියි. මේ වෙන කොට ගීත 500 ක් විතර මම රචනා කරල තිබෙනවා. මෑත භාගයේත් වික්ටර්ට ගීත කිහිපයක්ම ලිව්වා. නව පරපුරේ නිරෝෂා විරාජිනි, සමිතා මුදුන්කොටුව, කරුණාරත්න දිවුල්ගනේ, එඩ්වඩ් ජයකොඩි, නෙලු අධිකාරි, සමන්ත පෙරේරා වැනි අයට ගීත රචනා කර තිබෙනවා.‘ඉගිලුණු හිරු’, ‘නූපන් පුතුන්’, ‘යුද්ධය හා මධුසමය’ (කවි), ‘නික්ම යාමට කාලයයි’ (කවි) ‘ගී සියයත්’ (සංස්කරණය) ‘සුළං කෝඩයක’ (ගීත එකතුව) ‘අරුමැසි ගී සර’ (ශාස්ත්‍රිය) ‘මාරුතයේ මියුරු සර’ මන්බැඳි පන්හිද වැනි ග්‍රන්ථ රචකයකු හා සංස්කාරකවරයකු වශයෙන් ගීතනාත් කුඩලිගම හට සාහිත්‍ය හා ශාස්ත්‍රීය ක්ෂේත්‍රයේ හිමි වන්නේ සුවිශේෂි ස්ථානයකි. මේ අතර ‘මන්බැඳි පන්හිඳ නමින් එච්. එම්. කුඩලිගම නම් වූ සිය පියාගේ චරිතාපදානය රචනා කළ ගීතනාත්ට විශාරද නන්දා මාලිනි ප්‍රණාමය පුද කළේ ‘පියෙකු වෙනුවෙන් පුතෙකු කළ උත්තම පූජාව‘ මෙය ලෙසයි.“අපේ තාත්තා මිය යන කොට මම හිටියේ සිරගත වෙලා. තාත්තගේ මරණය මම දැනගත්තේ ගුවන් විදුලියෙන්. මට අද වගේ මතකයි ‘දිවයිනේ ප්‍රකට කවියකු, පුවත්පත් කලාවේදියකු වූ එච්. එම්. කුඩලිගම මහතා අද උදේ කොළඹ මහ රෝහලේදී අභාවප්‍රාප්ත විය කියන නිවේදනය. තාත්තගේ මිනිය බලන්නවත් මට එන්න දුන්නේ නෑ...”ඔහුගේ ජීවිතේ බොහෝ තැන් කටුකයි. දුෂ්කරයි. දුක්ඛදායකයි. ඒත් ඒ අතීතය සිහිපත් කරත්දි තව කෙනෙකුට ගත යුතු දේ බොහෝමයි. අත්දැකීම් ඉහළයි. නිර්මාණ රසබරයි. අද දූ දරුවන් ද විවාහ වී මුණුපුරු මිණිපිරියන්ගේ සුරතල් බලන ඔහු ජීවිතේ සැඳෑ සමය අර්ථවත්ව ගත කරයි. අදටත් ඔහු ප්‍රචාරක ආයතන කිහිපයක උපදේශකයකු හැටියට ක්‍රියා කරයි. ඊට අමතරව පිටපත් රචකයෙක්, ලේඛකයෙක්, ග්‍රන්ථ කර්තෘවරයෙක් මෙන්ම ගීත රචකයෙක් වශයෙන් ද කලා ලොව බැබළෙයි.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av10091211</link>
    <topic>ලංකාවේ ලොකුම රණවිරු ස්මාරකය හදනවා</topic>
    <author>තිස්ස කරුණාසේකර</author>
    <content>ලංකාවේ ලොකුම රණවිරු ස්මාරකය හදනවා- හේම ශ්‍රී අමරසිංහ‘ලොවින් එකෙක් එක දෙයකට’ කියා කතාවට කීවද ලොවින් බොහෝ දෙයකට සමත් දුලබ ගණයේ තවත් අපූරු කලාකරුවකු සම්මුඛව පිළිසඳරේ යෙදෙන්නට පසුගිය දිනෙක අපට හැකි වුණා.ඒ හේම ශ්‍රී අමරසිංහ.ගලහිටියාව මැදි විදුහලෙන් අධ්‍යාපනය හැදෑරූ හේම ශ්‍රී පාසල් කාලයේ දීම කලා කටයුතුවලට දායක වුණා. ඒ හැකියාවන් දුටු නැටුම් ගුරුතුමා ඔහුව ප්‍රවීණ කලාකරු හෙන්රි ධර්මසේනයන් හට හඳුන්වා දුන්නා. ඒ අනුව ධර්මසේනයන් ගෙන් චිත්‍ර කලාව හදාරමින් වසර තුනක් පමණ කාලයක් දිවයිනේ විවිධ විහාරස්ථානවල සිත්තම් කර්මයෙහි යෙදෙන්නට ඔහුව අවස්ථාව පෑදුණා.මෙලෙස තෙලිතුඩ අතට හුරු කරගත් හේම ශ්‍රී 1981 දී පමණ මල්ටිපැක්ස් ආයතනයෙන් පළ කළ ‘රන්කැටි’ ළමා පත්‍රයෙන් පුවත්පත් කලාවට වරම් ලැබුවේ ළමා චිත්‍ර නිර්මාණයට දායක වෙමින්. “ඔය කාලෙදි තමයි මට ප්‍රවීණ මාධ්‍යවේදී බන්දුල පද්මකුමාර මහතා හමුවුණේ. මගේ හැකියාව වටහාගත් ඔහු මාව ‘කුමරි’ පත්‍රයේ පිටු සැලසුම් ශිල්පියා ලෙස තෝරා ගත්තා.ඔහු සමඟ මා ‘කුමරි, ‘මුතුහර’, ‘සරසි’, ‘සත්සර’, රැජින’, ‘අරලිය’ යන පුවත්පතෙහි ප්‍රධාන පිටුසැලසුම් ශිල්පියා ලෙස වැඩ කළා. ඒ වසර නවයක්. පුවත්පත් කලාවේ පන්නරය ලැබුවේ ඔහුගෙන් කීම නිවැරැදියි.මේ කාලයේ මාව සංගීතය පැත්තට යොමු වුණා. සංගීතවේදී නිමල් ගුණසේකර නිර්මාණය කරදුන් ගීත ගායනා කොට ගුවන් විදුලියේ පරීක්ෂණයෙන් ද සමත් වුණා.පසුව ක්‍රමවත්ව සංගීත ශිල්පය හැදෑරුවේ පී.වී. නන්දසිරි ගුරු දේවයාණන් වෙතින්. භාත් කණ්ඩේ ගායනය පිළිබඳව ඩිප්ලෝමාවකුත් මට තියෙනවා.පසුකලෙක ‘රස’ ප්‍රකාශන ආරම්භ වූ අවස්ථාවේදී එහි කලා අධ්‍යක්ෂවරයා ලෙස ‘බිරිඳ’, ‘සුවඳ’ ‘සම්පත’ යන පුවත්පත් හි කටයුතු කරන්නට අවස්ථාව හේම ශ්‍රීට හිමි වුණා.1982 වසරේදී ඔහු කරලියට ද පා තැබුවා. තරුණ සේවා තරඟවලදී සම්මාන දෙකක් හිමි කරගත් ‘සොල්දාදුවා’ නාට්‍යයට සහ ධර්ම ශ්‍රී ආරියසේන ගේ ‘මාෂල්’ කියන කෙටි නාට්‍යයටත් හේම ශ්‍රී රංගගෙන් දායක වුණා.හේම ශ්‍රී ගේ කුසලතාව ඉන්පසු ගලා යන්නේ මූර්ති කලාව හරහා.“ප්‍රකට ව්‍යාපාරික ධනවර්ධන ගුරුගේ මහතා ඇරයුමක් කළා සොබා දහම් උයනක් නිර්මාණය කරනවා ඒකට දායකවන්නට කියලා. එහිදී මගේ දෑතින් නිර්මාණය වුණා. සිරිසඟබෝ, වීර කැප්පෙටිපොළ, අනගාරික ධර්මපාල, පොන්නම්බලම් අරුනාචලම්, මොහමඩ් අලි ජින්නා යන ප්‍රතිමා සී.ඩබ්ලිව්.ඩබ්ලිව්. කන්නන්ගර ප්‍රතිමාවක් නෙළා මම එය මගේ විදුහල වන ගලහිටියාව මැදි විදුහලට ප්‍රදානය කළා.ලංකාවේ ලොකුම රණවිරු ස්මාරකයත් මගේ ඉදිරි නිර්මාණ වේවි.”සිය කලා හැකියාව රූපවාහිනිය වෙත යොමු කළ හේම ශ්‍රී මැක්ස් රූපවාහිනිය වෙනුවෙන් පරිසර වැඩසටහන් පෙළක් නිර්මාණය කළ අතර 2006 දී ඒ වෙනුවෙන් ඔහු කර්තෘ සංසදයට පිරිනැමූ විශිෂ්ටතම පරිසර ගවේෂණ මාධ්‍යවේදියාට හිමි සම්මානය ලබා ගැනීමට සමත් වුණා.මේ සියල්ල අතර හේම ශ්‍රී පොත්පත් ලේඛනයට අවකාශ ලබා ගනී. අ.පො.ස. සා.පෙ. සඳහා ‘චිත්‍ර කලාව‘ සහ සංගීතය පිළිබඳ ‘සංගීතාංජලී’ නමින් පොත් දෙකක් පළ කොට තිබෙන හේම ශ්‍රී ‘83 ජූලිය’ නමින් තවත් දුලබ තොරතුරු රැගත් පොතක් එළි දක්වන්නට කටයුතු යොදමින් සිටී. කලා දිවිය මෙන්ම ඔහුගේ පෞද්ගලික දිවිය ද පරිපූර්ණය. රුසිරංග හා තත්සර දෙපුතුන් ගේ ද පිය බිරිය හේමා කාරියප්පෙරුම ගේ ද සෙනෙහස සහ පූර්ණ සහයෝගය ඔහු නිරතුරු ලබයි. “‘ඔවුන් ගේ සහාය මගේ සාර්ථකත්වයට හේතුවයි” හේම ශ්‍රී කියයි.හේම ශ්‍රී දැනට ‘සිනෙත්රෝ ක්‍රියේෂන්’ නම් වූ ආයතනයේ නිර්මාණ අධ්‍යක්ෂ ලෙස කටයුතු කරයි.හේම ශ්‍රී මේ දිනවල අංගම්පොර සටන් කලාව පසුබිම් කරගත් ටෙලිනාට්‍යයකට තිරකතාව ලියමින් සිටී. කතාංග 20කින් සමන්විත වන එම ටෙලිනාට්‍යයේ සහාය අධ්‍යක්ෂ වන්නේ ද හේම ශ්‍රීය.තිස්ස කරුණාසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av10091212</link>
    <topic>අපේ අම්මා කිසිම ලෝබකමක් නැතිව අපට ආදරය බෙදලා දුන්නා</topic>
    <author>වසන්ත ජයසිංහ ආරච්චිගේ</author>
    <content>අපේ අම්මා කිසිම ලෝබකමක් නැතිව අපට ආදරය බෙදලා දුන්නා- ජැක්සන් ඇන්තනිපොඩි වී කුඹුරේ ‘ප්‍රාර්ථනා’ නිවහන මෙතුවක් කලක් හැමොගේම ප්‍රාර්ථනා සැබෑ කළා. මහමෙරක් වගේ හැමෝටම සෙවණ දුන්න මේ ප්‍රාර්ථනා නිවහන අද නිසොල්මනේ මුනිවත රකිනවා. හාත්පස ඇති කාගෙත් නෙතට හසුවන ශ්වේත වර්ණ කොඩිවැල් පහළට කඩා වැටී කතාවක් කියන්න පටන් අරන්.රාස්සිගේ අව්ව ප්‍රාර්ථනා නිවහනට එගොඩින් කඩා වැටෙන යාමයේ හාත්පස ඇති නිහඬ බව බිඳිමින් ඇසෙන එකම හඬ මහා අඳෝනාවක් වෙන්න ඒ හැටි වෙලාවක් ගියේ නැහැ. ඒ මොහොතකට කලින් මේ ප්‍රාර්ථනා නිවහනේ අම්මා නම් මහා රුක්ෂය යටතේ සෙවණ ලබපු පුතුන් තිදෙනෙක් විදෙස්ගතව සිට පැමිණි නිසයි. ඒත් වෙනදා මෙන් මේ නිවහනේ රාව ප්‍රතිරාව නැඟූ හඬ අද මිලාන වී පාළුව පමණක් රජ කරනා බව අපට වැටහුණා.එක් පසෙක සිංහල සිනමාවෙත් කලාවෙත් යෝධ පෞරුෂයක් නිසොල්මනේ බලා සිටිනවා. ඒ මේ ප්‍රාර්ථනා නිවහනේ කොටස් කරුවෙක්. වෙනදා වේදිකාවෙත්, ටෙලිනාට්‍යයෙත්, සිනමාවෙත් එමෙන්ම සකල කලාවෙත් මහා පෙරළි කරන මේ හිතුවක්කාරයා තුළ අපි දකින දඟකාරකම ඈතට පලා ගිහින්. මේ දෙනෙතට එකතු වන කඳුළු කැට කියන්න බැරි වචන මාලාවන් හෙළි කරනවා. ජැක්සන් ඇන්තනී අම්මා ගැන කියන්න වචන ඔබට අද අහිමිව ඇති. ඒත් දිගු හුස්මකින් ඔහු ළය සැහැල්ලු කරගත්තා.“අම්මලා දරුවන්ට ආදරෙයි. දරුවන් අම්මලාට ආදරෙයි. ඕක තමා ලෝක ස්වභාවය. නමුත් ඒවා ප්‍රකාශයට පත්වෙන්නේ නැහැ. ඒත් අපේ පවුල ඊට වඩා වෙනස්. හිතේ තියෙන දේ කියාගන්න පවුලක් අපි. කොල්ලෝ පස්දෙනෙක් ඉන්න පවුලක් අපි. අම්මා අපිට පුදුම විදිහට ආදරේ කළා. ඒ ආදරේ ලෝබකමක් නැතුව අපිට බෙදලා දුන්නා. මම හරියට ඒ දෙයින් ප්‍රයෝජන ගත්ත කෙනෙක්. මම අද කලාවේ කළ හැමදේටම ඒ ආදරේ ආශිර්වාදයක් වුණා. ඕන වියෝවක් දරාගන්න පුළුවන්. හැබැයි දෙමව්පියන් හා දරුවන් වෙන්වීම දරාගන්න අමාරුයි. ඒකට ආදේශකයක් නැහැ. ඒ ආදරය ජානගත දෙයක්.”කුමාරි මුණසිංහසේනක ටයිටස්“අම්මා මියැදෙනවා මම බලා සිටියා. හරියට පහනක තෙල් ඉවරවෙලා නිවිලා ගියා වගේ හෙමිහිට නිමිලා ගියා. ඒ වෙලාවේ අම්මා මගේ දිහා බලාගෙන ඇස්වලින් ගොඩක් දේ කිව්වා. අම්මගේ අන්තිම දැක්ම වුණේ මම. ඒ අතර මගේ පසුපසින් වෛද්‍යවරු විශාල යුද්ධයක් කරනවා කොහොමහරි අම්මට පණනල දෙන්න. ඒ සටනට සෙබළෙක් වෙන්න මට බැහැ.මම අම්මගේ අත්දෙක අල්ලගෙන මුහුණට ළංවෙලා බලාගෙන හිටියා. වෛද්‍යවරු කියන්නේ දෙවියන්. ඒකේ සැබෑව දකින්න මරණාසන්න මොහොතට යන්න ඕන. මහාචාර්ය රංජිත් පේ‍්‍රමරත්න වෛද්‍යවරයා අම්මට දරුවෙක් වගේ. වෛද්‍ය ආලෝක ලියනගේ, මගේ අනාගත බෑනා, අන්තිම විනාඩියෙත් ගත් වෙහෙස මම බලා හිටියා.”“රාගම රෝහලේදී මගේ තාත්තා නැතිවුණු වෙලේ මට ඇතිවුණ පළමු දේ මම කොහොමද ගෙදර යන්නේ කියලා. අම්මට කොහොමද මම මේක ගිහින් කියන්නේ කියලා ගොඩක් දේ හිතුවා. ඒත් අද මගේ අම්මා අපි හැර ගියා කියලා මට කියන්න කෙනෙක් නැහැ.”රොලින් පෙරේරා මේ ආදරණීය අම්මගේ වැඩිමහල් පුතා සේනක ටයිටස්. ජැක්සන්ගේ අයියා සේනක අම්මගේ වියොවෙන් දැඩි කම්පනයකට පත්වෙලා.“මගෙයි අම්මගෙයි උපන්දිනේ එකම දවසේ ජනවාරි 04 දා. හැම අවුරුද්දෙම මම අම්මට සුබ පතනවා. අම්මා මට සුබ පතනවා. එතකොට අම්මා මට කියනවා මෙහෙම උපන් දිනේකට සුබ පතන්න පුළුවන් උඹටයි මටයි විතරයි නේද පුතේ කියලා. පවුලේ වැඩිමලා විදිහට ලොකු වගකීමක් මට තිබුණා. පිරිමි පස්දෙනෙක් හිටපු අපේ පවුලේ අම්මගේ ලොකු දුව වුණේ මම.අම්මගේ ඇඳුම් පවා මම හේදුවා. ගමේ අය කිව්වේ ඔය රොලින් නෝනගේ ලොකු දුව කියලා. මම ඒ දේවල් කළේ පුදුමාකාර ආදරයකින්. මගේ බිරිය ශාන්ති තමයි අම්මට ලොකු දුව වුණේ. පුදුමාකාර බැඳීමක් තිබුණේ. මගේ මල්ලිලා ජැක්සන්, සුදත්, සමන්, මොහාන් අපි එකතුවුණු හැම මොහොතකම අම්මා තුළ පුදුමාකාර ආදරයක් දැක්කේ.මට අම්මගේ මේ වෙන්වීම දරාගන්න හරිම අමාරුයි. අපි හැදුණේ කුමාරවරු පස්දෙනෙක් වගේ. අපි පස්දෙනා කිසිම විදිහකින් ඒ පීලිවලින් පැනගත්තේ නැහැ. අපි පස්දෙනා පාරේ එක්කරගෙන යනකොට තාත්තට අම්මා කියනවා ඔයා තුන්දෙනෙක් එක්ක යන්න. මම දෙන්නෙක් එක්ක එන්නම් කියලා. ඒ අපිට ඇස්වහ වදියි කියලා බයට. ඒ තරම්ම අම්මා අපිට ආදරය කළා.රොලින් පෙරේරා මේ ආදරණීය මෑණියන්ගේ දේහය ‘ප්‍රාර්ථනා’ නිවහනේ මල්වඩම් මැද නිසොල්මනේ වැතිර තිබුණා. කාගෙත් නෙතඟ කඳුළක් එකතු කරමින් දිවියෙන් සමුගන්නා විට මේ ආදරණීය අම්මට අවුරුදු 80 ක්. ඒත් හැම මොහොතකම පිළිවෙළට ඉන්නත් ලස්සනට අඳින්නත් අම්මා කැමැත්තෙන් සිටි බව ජැක්සන්ගේ ආදරණීය බිරිය කුමාරි මුණසිංහ කියනවා.“අම්මට තිබුණේ පුදුමාකාර ගති පැවතුම්. කවදාවත් අපට ලේලි කෙනෙකු විදිහට සැලකුවේ නැහැ. අපි පස්දෙනාටම හැමදාමත් සැලකුවේ දුවලා විදිහට. ඇත්තටම අපි ගොඩක් දේවල් ඉගෙන ගත්තේ අම්මගෙන්. අවසන් මොහොත වන විටත් අම්මට දියවැඩියාව තිබුණා. ප්‍රෙෂර් එක තිබුණා. ඒත් කවදාවත් කිසිම ලෙඩක් ගැන අම්මා ඒ තරම් හිතුවේ නැහැ. අද අම්මගේ පුතාලා පස්දෙනාම ඉහළට ගෙනයන්න අම්මටයි තාත්තටයි වාසනාව ලැබුණා.ජැක්සන්ගේ හදවතට ලොකු අඩුවක් දැනෙනවා ඇති. එයා කොහේ ගියත් අම්මා ගැන නිතර හොයා බැලුවා. පිටරටකට ගියත් දුරකතනයෙන් හරි කතා කරනවා. ඒ තරම්ම අම්මට එයා ආදරේ කළා. වෙලාවකට මට බයකුත් හිතෙනවා එයාගේ නිර්මාණවලට අම්මා නැති අඩුව බලපෑමක් වෙයි ද කියලා.”ජැක්සන් දියණිය මාධවී සහ පුතා සජිතටයිටස්ගේ ආදරණීය බිරිය ශාන්ති රොලින් මෑණියන් ළඟින්ම හිටියේ. ඒ සංසාරගත බැඳීමක් කියලයි ශාන්ති කියන්නේ.“උඹ මම මැරුණම අඬන්න එපා දුවේ. කළු අඳින්නත් එපා කියලා කිව්වා.”ඇයගෙන් කඩා වැටෙන කඳුළු වැල් මාතෘ සෙනෙහස ගැන බොහෝ දේ කියාපානවා.“අම්මා මහමෙරක් වගේ හැම දේම උහුලගෙන හිටියා. හැම දරුවම අම්මට එක වගේ. ජැක්සන් කියන මහා ප්‍රාඥයා ගැන රටම කතා කළත් අම්මා හැමෝටම සැලකුවේ එකා වගේ. පුදුමාකාර නිහතමානී කමක් තිබුණේ.”යහමින් දරුවන් ලෝකයට තිළිණ කර දහසකුත් දුක් වේදනා හිත් තුළ රඳවාගෙන සිනහව පමණක් ලොවට තිළිණ කරන ආදරණිය අම්මා ගැන තවත් කුමක් නම් කියන්න ද? දරුවන්ට කවා පොවා කුස පුරවා කාටත් හොරා දිය බිඳකින් තම සාගිනි නිවන අම්මා ගැන කුමක් නම් කියන්න ද? එදා මෙදා තුර අම්මා ගැන කවුරුන් කොහොම කිව්වත් අම්මා අම්මා පමණමය. ඊට ආදේශක තවත් නැත. දයාබර ජැක්සන් කලාකරුවාණනි. ඔබ ඇතුළු පවුලේ සියලු දෙනා ආදරණිය මාතාවගේ වියෝවෙන් කම්පා වන මොහොතේ රසඳුන අපි ද ශෝකි වන්නෙමු.“මිහිමඬලේ අඳුරු කුසේ දිය උල්පත අම්මා අහස් තලෙන් මරු කතරට වහින වැස්ස අම්මා...වසන්ත ජයසිංහ ආරච්චිගේඡායාරූප - විමල් කරුණාතිලකලූෂන් බුලත්සිංහල විසින් රචිත ‘1617’ නම් වූ නාට්‍ය කෘතිය දොරට වැඩීම ශ්‍රී ලංකා ගුවන් විදුලි සංස්ථාවේ සභාපති හඩ්සන් සමරසිංහ මහතාගේ ප්‍රධානත්වයෙන් මේ මස 16 වැනිදා සවස 5.00 ට ගුවන් විදුලි සංස්ථා ආනන්ද සමරකෝන් මැදිරියේදී පැවැත්වේ.‘1617’, ලංකා ඉතිහාසයේ ඛේදනීය ස්ත්‍රී භූමිකාවක් වූ දෝන කතිරිනා හෙවත් කුසුමාසන දේවිය හා ඇගේ දූ දරුවන් පිළිබඳ ඉතිහාසය, ජනශ්‍රැතිය විමසමින් නිර්මාණය වූ නාට්‍යයකි. මහාචාර්ය සුනන්ද මහේන්ද්‍ර හා ජ්‍යෙෂ්ඨ මහාචාර්ය සුනිල් ආරියරත්න විසින් විශේෂ දේශන පවත්වනු ලබන අතර රොඩ්නි වර්ණකුල, හර්ෂ බුලත්සිංහල, ෆර්නි රෝෂිනී, තිලිනි රන්දිමා, සුමිත් රත්නායක, නිරෝෂන් විජේසිංහ හා ඉන්දික ජයසිංහ ආදීන් ඉදිරිපත් කරන නාට්‍ය ගී ප්‍රසංගයක් ද වේ.මධුභාෂිණී රත්නායක විසින් පරිවර්තිත මෙන්ඩේ නසීර්ගේ ‘සුවඳ සොයන කුසුම’ කෘතිය විදර්ශන ප්‍රකාශනයක් ලෙස මේ මස 18 වැනි දින කොළඹ ජාත්‍යන්තර පොත් ප්‍රදර්ශනයේදී දොරට වඩී.විදර්ශන ප්‍රකාශකයන් විසින් පළ කරනු ලදුව ඉමහත් පාඨක සම්භාවනාවට පත් වූ ‘අසිරි සිරිනි’ කෘතියෙහි තවත් කොටස් දෙකක් මේ මස 18 වැනිදා සිට 26 වැනි දින දක්වා පැවැත්වෙන කොළඹ ජාත්‍යන්තර පොත් ප්‍රදර්ශනයේ ‘විදර්ශන ප්‍රකාශන’ අලෙවි කුටි වන සී 142 හා ජී 321 යන ස්ථානයන්හිදී එළි දකියි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av10091214</link>
    <topic>කවුළු දොරින්</topic>
    <author>හිරුණි</author>
    <content>කවුළු දොරින්සුසන්තා චන්ද්‍රමාලි පසුගිය කාලයේ කාර්ය බහුල වෙලා හිටියේ දේශපාලන කටයුතු නිසාවෙන්. එහෙත් ඈ ඒ දිනවලත් පැවසුවේ කිසිදිනක රංගනය සහ කලාව අමතක නොකරන බව. කිව්වා වගේම දැන් වසරක පමණ නිහැඬියාවකින් පසු ඇය යළිත් රංගනයට පැමිණ තිබෙන බව හැමෝටම අලුත් ආරංචික් වේවි. මේ දිනවල ඈ රවීන්ද්‍ර විජේරත්න අධ්‍යක්ෂණය කරන ටෙලි නාට්‍යයකටත්, ලක්‍ෂ්මන් පුෂ්පකුමාර අධ්‍යක්‍ෂණය කරන ටෙලි නාට්‍යයකත් රංගනයට එක් වෙනවා.”මම කවදාවත් රංගනය අමතක කරන කෙනෙක් නොවෙයි. මට මේ හැම දෙයක්ම හිමි වුණේ කලාව නිසා. පසුගිය කාලය මඳක් රංගනයෙන් ඉවත්ව හිටියත් දැන් ආයෙත් රඟපානවා. දේශපාලන කටයුතුවලිනුත් සමුගන්නේ නෑ. මට ඉඩ තිබෙන විදියට මගේ පළාතේ අයට සේවය කරන්න මම බැඳී ඉන්නවා.ප්‍රවීණ සිනමා හා ටෙලිනාට්‍ය නළුවකු අධ්‍යක්ෂවරයෙකු, නිෂ්පාදකවරයෙකු වන ලකී ඩයස් අලුත්ම ආකාරයේ භූමිකාවකින් අපේ ප්‍රේක්‍ෂකයින් හමුවට පැමිණීමට සූදානම් වෙනවා කියන එක අලුත් ආරංචියක්. ඒ සිරස රූපවාහිනිය ගෙන එන ලෝක ප්‍රසිද්ධ රියැලට් වැඩසටහනක් ඇසුරින් නිපදවන ‘ඔබ ද ලක්ෂපති, මම ද ලක්ෂපති වැඩසටහනේ ඉදිරිපත් කිරීම් ශිල්පියා වීමය. මීට ප්‍රථම කිසිදා රූපවාහිනි මාධ්‍යයක හෝ වේදිකාවක මෙවැනි ඉදිරිපත් කිරීම් ශිල්පියෙකු වශයෙන් සම්බන්ධ නොවූ ඔහුගේ මේ ගමන සැබැවින්ම සුවිශේෂීය.”මෙච්චර කාලෙකට මම නළු වෘත්තියෙන් පිට මෙවැනි වැඩසටහන් ඉදිරිපත් කිරීම සඳහා සම්බන්ධ වුණු කෙනෙක් නොවෙයි. නමුත් මේ ආරාධනය ලැබුණම මම ඒක බාර ගත්තා. මේ වැඩසටහන ලෝකයේ රටවල් ගණනාවක විකාශය වන වැඩසටහනක්. ඒ ඒ රටවල්වල ඉන්න ප්‍රසිද්ධතම, කෙනා තමයි ඒ රටවලත් මේ වැඩසටහන ඉදිරිපත් කරන්නේ. ඉන්දියාවේ මේ වැඩසටහන ඉදිරිපත් කරන්නේ අමිතාබ් භච්චන්. ඒ නිසා එක පැත්තකින් මේ තෝරා ගැනීම මට ආඩම්බරයක්. අනිත් පැත්තෙන් මට අභියෝගයකුත් තිබෙනවා.”සංජය ලීලාරත්න අප හඳුනාගත්තේ ප්‍රවීණ නළුවෙකු, චිත්‍රපට තිරකතා රචකයෙකු, ටෙලිනාට්‍ය අධ්‍යක්ෂවරයෙකු යන භූමිකා ඔස්සේය. පසුගිය දිනක ඔහුගේ නිවෙසට ගොඩ වැදුණු අපට අහම්බයකින් මෙන් දැනගන්නට ලැබුණේ ඔහු මේ දිනවල චිත්‍රපට අධ්‍යක්ෂවරයෙකු වීමට සූදානම් වෙන බවයි.චිත්‍රපට තිර කතාවක් සංජය විසින්ම අධ්‍යක්ෂණය කරනු පිණිස සූදානම් කර ඇත්තේ මීට වසර තුන හතරකට ඉහතදීය. එවකට දරුණු ලෙස පැවතුණු යුද්ධය පදනම් කර ගනිමින් ලියවුණු එම තිර නාටකයේ එක දර්ශනයක් සංජය ලියා තිබුණේ නන්දිකඩාල් කළපුව හරහා තම තමන්ගේ බඩු බාහිරාදිය හා ගවයන්, එළුවන් ආදි සත්වයන්ද රැගෙන රජයේ පාලන ප්‍රදේශයන්ට එන දෙමළ වැසියන්ගේ දර්ශනයයි. එවකට යුද්ධය නිමා නොවී තිබියදී තිර නාටකය ඔස්සේ සංජය දැකපු හීනය අද වර්තමාන ජනපතිතුමන් සැබෑ කරපු නිසා එදා නිර්මාණය නොවුණු ඒ තිර නාටකය සංජය ඉවත දමා මේ දිනවල සූදානම් වනුයේ වෙනත් නිර්මාණයකින් සිනමා අධ්‍යක්ෂවරයෙක් ලෙස දොරට වැඩීමටයි.අහම්බෙන් ඔහුගේ නිවෙසට ගොඩ වැදුණු අපට දැනගන්න ලැබුණේ නිෂ්පාදකවරුන් සමඟ අදාළ උපකරණ ලබාගන්නා ආයතනය සමඟ නැකතට ගනුදෙනු හුවමාරු කර ගැනීමේ අවස්ථාවයි.ප්‍රවීණ ගායන ශිල්පිනි සුජාතා අත්තනායක පසුගියදා නැවතත් මව් බිමට පැමිණියා. ඇගේ පැමිණීම අපට නව බලාපොරොත්තු රැගෙන එන්නක් බව දැනගන්නට ලැබුණා. එළඹෙන නව වර්ෂයේදී කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ සංගීත ප්‍රසංගයක් පැවැත්වීම ඇගේ බලාපොරොත්තුවක්. මේ ප්‍රසංගය දින නිකුත් කිරීම සඳහා සුජාතා අත්තනායක පිළිබඳ ලියවෙන ග්‍රන්ථයක් මේ දිනවල සංස්කරණය වෙමින් පවතී.මේ ග්‍රන්ථයේ ලිපි රචනා කරනුයේ සෞන්දර්යය විශ්ව විද්‍යාලයේ ජ්‍යෙෂ්ඨ කථිකාචාර්ය අශෝක ඉඳුනිල් සහ ඉංගී‍්‍රසි අංශයේ කථිකාචාර්ය අසංක කුලරත්න විසිනි. ග්‍රන්ථය සංස්කරණය කරනුයේ ප්‍රවීණ ගීත රචකයෙකු හා මාධ්‍යවේදියකු වන සමන් චන්ද්‍රනාත් වීරසිංහ විසිනි.”අද වන විට මගේ නම ඉතිහාසයෙන් ඈත් වෙමින් පවතිනවා. මගේ ගීත වෙනත් වෙනත් අය ගායනා කරනවා. නමුත් අනාගත පරපුර වෙනුවෙන් මේ ගීත ගායනා කළේ මමයි කියලා ඉතිහාසයේ සඳහන් වෙන්න ඕන. මේ පොත කිරීමේ එක අරමුණක් ඒක. මේ පොතට මගේ සමකාලීන නළු නිළියන්, ගායක ගායිකාවන්, සංගීත අධ්‍යක්ෂවරුන්, පුවත්පත් හිතමිතුරන් වැනි පිරිස් රැසකගේ ලිපි අඩංගු වෙනවා.”මේ ලිපි එකතුව වෙනුවෙන් ලිපියක් ලියන්නට ආරාධනා ලැබූවන් අතර ප්‍රවීණ නළු ජෝ අබේවික්‍රමයන්ද වූවා. ජෝට මේ ආරාධනාව කළ සුජාතාට ජෝ පවසා ඇත්තේ “අනේ නංගියේ ඕන දෙයක් ලියන්න. මම අස්සන් කරන්නන්” කියලායි.සුජාතා සහ ජෝ අතර කොයිතරම් විශ්වාසනීය සුහදත්වයක් තිබුණද කියන එක ඒ වචනවලින්ම පැහැදිලි වෙනවා.ශානිකා වනිගසේකර පසුගිය කාලේ පුරාම වැඩිපුර අපිට දකින්න ලැබුණේ නෑ. ඒකට හේතුව ඇගේ ගම් පළාත වුණු මීගමුවෙන් බැහැරව ඇය මහනුවර පදිංචියට යාමයි. ශානිකාගේ සැමියගේ ගම් පළාත නුවර.මේ දෙන්නා නුවර පදිංචියට යන්න විශේෂම හේතුව වුණේ ඇගේ වැඩිමල් දියණිය නුවර පාසලකට ඇතුළත් කර ගැනීමට බලාපොරොත්තු වුණු නිසයි. එහෙත් නුවර පදිංචියට යාමෙන් ඇගේ කලා කටයුතුවලට අසීරුතා රැසක් පැමිණියා. මේ හේතුව නිසාම නැවත ඇය පදිංචිය මාරු කර ඇයම ඉදිකළ මීගමුවේ නිවෙසට යළි පදිංචියට පැමිණ තිබෙනවා.දැන් ඇගේ වැඩිමල් දියණිය පාසල් යනවා. දෙවැනියා පුතෙක්. තවම පාසල් යන්නේ නෑ. දරුවන්ගේ කටයුතු නිසා කලා කටයුතු මදක් අතපසු වුණත් ඇයත් ඇගේ සැමියාත් පවත්වාගෙන ගිය සංගීත කණ්ඩායම නම් දිගින් දිගටම පවත්වාගෙන යන්න ඈ බලාපාරොත්තු වෙනවා. මේ දිනවල අලුත්ම ගීත තුනක් ඇය ගායනා කර ඇති අතර ඒ සඳහා රූප රචනා කිරීම සඳහා සූදානම් වෙනවා.ආචාර්ය වික්ටර් රත්නායකයන් මේ දිනවල සූදානම් වනුයේ ‘ස’ ප්‍රසංගය ඔස්ට්‍රේලියාවේ පැවැත්වීමටය. මේ ප්‍රසංගයත් සමඟම ඔහු වෙනුවෙන් ග්‍රන්ථයක් ද නිර්මාණය වන බව අපිට දැන ගන්නට ලැබුණි. ‘ස - වික්ටර් – ඔබ – මා’ යනුවෙන් සකස්වෙන මේ ග්‍රන්ථයට ඒ නම යෙදුවේ එදා ‘ස’ මුල්ම ප්‍රසංගය සඳහා ප්‍රේමකීර්තිද අල්විස් එම වචන ටික වාචිකව ප්‍රකාශ කිරීම හේතුවෙනි. එය සංස්කරණය කරනුයේ ප්‍රවීණ කවියකු හා ගීත රචකයකු වන ගීතනාත් කුඩලිගම විසිනි.ගීතනාත් කුඩලිගමයන් පවසන පරිදි වික්ටර් සිය ගායන දිවිය දිගින් දිගටම පවත්වාගෙන යනුයේ තමන්ට ගීත ගායනා කළ හැකි තෙක් පමණි.අබල දුබලව තමන්ට ගීත ගායනා කළ නොහැකි තත්ත්වයක් උදාවුවහොත් ඔහු ගායනයෙන් සමුගන්නට බලාපොරොත්තු වන බවද පැවසීය.අපි මේ ගැන ආචාර්ය වික්ටර් රත්නායකයන්ගෙන් විමසුවා.”ගායනයෙන් සමුගන්න මම දැඩිව තීරණය කරලා නැහැ. ඒත් බැරිවෙනකම් නො ඉඳ කල්වේලා ඇතිව ගායනයෙන් සමුගන්න තමයි මම අදහස් කරන්නේ.”ආචාර්ය වික්ටර් රත්නායකයන් එසේ පැවසුවා.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av10091215</link>
    <topic>‘ස්වයංජාත’ රූපගත කිරීමේදී මම ජීවිතයේ ‘මාරකයක්’ පැන්නා</topic>
    <author>හේමාලි විජේරත්න</author>
    <content>‘ස්වයංජාත’ රූපගත කිරීමේදී මම ජීවිතයේ ‘මාරකයක්’ පැන්නාසුදත් රෝහණස්වාධීන රූපවාහිනිය ඔස්සේ මේ දිනවල විකාශය වන ‘ස්වයංජාත’ ටෙලිනාට්‍යය කාගේත් අවධානය දිනාගත්තක්. පසුගිය වසරේ ස්වර්ණ පුස්තක සම්මානය දිනාගත් සමරවීර විජයසිංහ ගේ ‘ස්වයංජාත’ නවකතාව ඇසුරින් ප්‍රවීණ ටෙලිනාට්‍ය හා චිත්‍රපට අධ්‍යක්ෂ සුදත් රෝහණයන් පුංචි තිරයට රැගෙන එන මෙය පුරා වසර ගණනාවක අතීතයට අප රැගෙන යන්නක්. මේ ‘ස්වයංජාත’ ටෙලිනාට්‍යය පිළිබඳ සුදත් රෝහණ සමඟ කළ කතා බහක්.මාස 03 ට අධික කාලයක් තිස්සේ ‘ස්වයංජාත’ ටෙලිනාට්‍යය විකාශය වෙනවා. මොනවද ඔබට ලැබෙන ප්‍රතිචාර?පසුගිය කාලය දිහා ආපස්සට හැරිලා බලද්දී මගේ අතින් බොහෝ විට කෙරුණේ ඓතිහාසික වටිනාකමක් තිබෙන කතා වස්තූන්. ‘සරදියෙල්’ ගත්තත් ‘කළුවර ගෙදර’ ගත්තත් ‘කටු ඉඹුල’ ගත්තත් ඒවා තුළ කිසියම් ඓතිහාසික වටිනාකමක් තිබුණා. හැබැයි ඒ හැම කතාවක් ම එකකට එකක් වෙනස්. මේවාට ලැබුණු ප්‍රතිචාරත් බොහෝ ම ඉහළයි.නමුත් අද ‘ස්වයංජාත’ සඳහා මට ලැබෙන්නේ වෙනස් ආකාරයක ප්‍රතිචාරයක්. එදා මට වැඩි වශයෙන් ප්‍රතිචාර දැක්වූයේ උගත්, බුද්ධිමත්, ප්‍රබුද්ධ රසඥතාවයක් තිබෙන ප්‍රේක්ෂකයන්ගෙන්. නමුත් ‘ස්වයංජාත’ සඳහා තරාතිරමක් නැතිව විවිධ ගණයේ ප්‍රේක්ෂකයන්ගෙන් මට ප්‍රතිචාර ලැබෙනවා. විශේෂයෙන් ම මෙතෙක් මගේ නාට්‍යවලට අනුගත නොවුණු පිරිසක් ‘ස්වයංජාත’ නරඹන්න පෙලඹිලා ඉන්නවා කියලා දැනෙනවා.‘ස්වයංජාත’ කෘතිය ඔබ ටෙලිනාට්‍යයක් සඳහා තෝරා ගත්තේ එය ස්වර්ණ පුස්තක සම්මානය දිනා ගත් කෘතියක් නිසා ද?ඇත්තටම නැහැ. ‘ස්වයංජාත’ නවකතාව පිළිබඳ මුල්ම යෝජනාව මට රැගෙන ආවේ සතිස්චන්ද්‍ර එදිරිසිංහයන්. ඒ වෙන කොට මේ ග්‍රන්ථයට ස්වර්ණ පුස්තක සම්මානය ලැබිලා නෑ. සතිස් අයියා කියවල ඉවරවෙලා තමයි මට කිව්වේ ඒ පොත ගැන. ඒ සමඟම මට ඔය ගැන ප්‍රගීත් රත්නායකත් කිව්වා. ඊට පස්සෙ තමයි පොත කියවල බණ්ඩාර ඇහැලියගොඩ, බන්දුල ඒකනායක හා එච්.ඩී. ප්‍රේමසිරි සහ මා අතර සාකච්ඡාවක් ඇති වුණේ. ඒ අනුව තමයි ‘ස්වයංජාත’ ඇරඹුණේ.නවකතාව පිළිබඳ මා තුළ යම් යම් ගැටලු නොතිබුණා නොවෙයි. නව කතාවට විෂය වෙන කරුණු කාරණා බොහෝ සෙයින් විවිධ පරාසයන් කරා පැතිරගෙන යනවා. ප්‍රධාන චරිත බොහොමයි. ශ්‍රව්‍ය දෘශ්‍ය මාධ්‍යයකට ගන්න එක අසීරු කටයුත්තක්.එතැනදී මම එකහෙළාම කියා සිටියා මේකට ප්‍රබල තිර රචනයක් අවශ්‍යයි. ඒ නිසා මම තිස්ස අබේසේකරයන්ව ඒ සඳහා යෝජනා කරනව කියලා. නිෂ්පාදකවරුනුත් මගේ ඉල්ලීමට එකඟ වුණා. මේ කතාවේ මතුපිටින් පෙනෙන කතන්දරයට වඩා එහි යටි පෙළින් කියැවෙන අරුත වැඩියි. ඒ යටි පෙළට තිර රචනයෙන් තවත් බොහෝ දේ එකතු කළ හැකියි.තිස්ස අබේසේකරයන්ට ඔබේ ‘ස්වයංජාත’ තිර රචනය ලියා අවසන් කරන්න බැරි වුණා නේද?ඔව්. එතුමා මිය යන මොහොත වෙනකොටත් මේ තිර රචනය තමයි ලියමින් හිටියේ. මෙය තමයි එතුමාගේ අවසන් තිර රචනය. මම තිස්ස අබේසේකරයන්ට තිර රචනය පිළිබඳ කිව්වම එතුමා බොහොම කැමැත්තෙන් මෙය ලියන්න බාර ගත්තා. එය ලිවීමට පෙර මාස 2 1/2 ක කාල පරිච්ඡේදයක් යම් යම් ගැටලු පිළිබඳ සාකච්ඡා කළා. නවකතාව පටන් ගන්නේ අතීතාවලෝකනයකින්. ඒකට මගේ ඒ තරම් ප්‍රියතාවයක් තිබුණේ නෑ. තිස්ස අබේසේකරයනුත් ඒකට කැමැති වුණේ නෑ. 1920 ඉඳල 1972 දක්වා අනුපිළිවෙළින් කතාව පෙළ ගස්වන්න පටන්ගත්තා. තිස්ස අබේසේකරයන්ට තිර රචනය නිම කරන්න බැරි වුණාම ඔහු ඒ සඳහා ඉතාම හරබර ඉතාම වැදගත් පූර්විකාවක් ලිව්වා. චරිත සහ සිද්ධි අතර පරස්පරයන් සැලකිල්ලට ගෙන තිර රචනය ලියන්න ආරම්භ කළා.පළමු වැනි කොටස සම්පූර්ණයෙන්මත් දෙවැනි කොටසේ දර්ශන 05 කුත් ඔහු ලියලා තිබුණා. ඒ කොටස් ටික ඒ විදියටම අපි රූපගත කළා. ඊට පස්සේ ගැටලුව වුණේ තිර රචනය සම්පූර්ණ කරන්නේ කවුද කියන එක. ඒ වෙලාවේ මගේ කල්පනාවට ආවේ සරත් ධර්මසිරිව. ඒ අනුව ඉතිරි ටික ඔහු ලිව්වා.මෙවැනි දැවැන්ත නිර්මාණයක් කරද්දී ඔබ මුහුණ පෑ ගැටලු සහ අත්දැකීම් රාශියක් ඇති.ප්‍රධානම ගැටලුව වුණේ උචිත පරිසරයක් සොයා ගැනීමයි. මේ නාට්‍යයට අවශ්‍ය දර්ශන තල 120 ක් පමණ තිබුණා. දකුණු ප්‍රදේශයේ ස්ථාන කිහිපයක් බළන්ගොඩ, කල්තොට, ගම්පහ සහ කොළඹ අවටත් මෙහි රූගත කිරීම් කළා. විශේෂයෙන් මාදු ගඟ මධ්‍යයේත් රූපගත කිරීම් තිබුණා.මාදු ගඟේ රූගත කිරීම් කරන්න ගිහින් අපි සියලු දෙනාම ලොකු මාරකයකින් බේරුණා.මාදු ගඟ මැද අට්ටාලයක් ගහලා එතන ඉඳගෙනත් රූපගත කිරීම් කළා. කැමරා ශිල්පීන් ඇතුළු කාර්මික ශිල්පීන් අඟුලක නැඟලත් රූගත කිරීම් කළා.හේමසිරි ලියනගේ, චින්තක කුලතුංග හා සේමිණි ඉද්දමල්ගොඩ ඉන්න දර්ශනයක් රූගත කර කර ඉන්නකොට එක පාරටම ආපු කුණාටුවක් නිසා අපිව කැරකිලා කවුරුත් පේන්නෙ නැති තත්ත්වයක් ඇති වුණා. අපි වටේට ආරක්ෂක බෝට්ටු තිබුණත් ඒවත් පේන්නෙ නැති තරමට ආවා. එතන හිටපු ගමේ පුරුදු කාරයෝත් මේ වෙලාවේ බය වෙලයි ඉඳලා තිබෙන්නේ. අපි ඔක්කොම කරදරේක වැටෙන්න යන බව දැකපු පන්සලේ ලොකු හාමුදුරුවෝ එවපු බෝට්ටුවලින් තමයි අපව බේරගත්තේ. අපි ගොඩට ආවට පස්සෙ හාමුදුරුවෝ නම් කිව්වේ මාරකයක් පැන්න කියලයි.සාහිත්‍ය කෘතී හරහා නිර්මාණකරණය කරන අධ්‍යක්ෂවරයෙක් විදියටයි අපි ඔබ දකින්නේ. ඔබේ නිර්මාණ සඳහා සාහිත්‍ය කෘති ඇසුරු කරගන්න විශේෂ හේතුවක් තිබෙනවද?සාහිත්‍යය කියන විෂයට මගේ දැඩි ප්‍රියතාවයක් තිබෙනවා. මගේ ප්‍රවිෂ්ටය දිහා බැලුවමත් ඒ සාහිත්‍ය ඇසුරින් තමයි නිර්මාණකරණයට පෙලඹෙන්නේ. මම කරපු බොහෝ ටෙලිනාට්‍ය ගත්තත් චිත්‍රපටය ගත්තත් සාහිත්‍ය කෘතියක් ඇසුරින් තමයි නිර්මාණය වුණේ.මට හිතෙනවා අද වෙනකොට පොත පත සම්බන්ධයෙන් වෙන කතිකාව ගනුදෙනුව අවප්‍රමාණ වෙලා කියලා. පොත් කියවන ප්‍රමාණය අඩුයි. හොඳ පොතක් ගත්තම දෙවැනි, තෙවැනි මුද්‍රණයන්ට එන්නේ කලාතුරකින්. ඒ ගැන අවධානය යොමු කරලා සම්භාව්‍ය සාහිත්‍යයට ශ්‍රව්‍ය දෘශ්‍ය මාධ්‍ය හරහා දොර කවුළු විවර වුණොත් ඒ මඟින් රසඥතාව සොයා යන කොටස් රසවින්දනයට හුරු කරන්න මඟක් වෙනවා.ශ්‍රව්‍ය දෘෂ්‍ය මාධ්‍යය ඔස්සේ පොත පතින් දකින දේ සියැසින් දකින්න පුළුවන්. මම හොඳින් දන්න දෙයක් තමයි සාහිත්‍ය කෘතියක් ඇසුරින් නිර්මාණයක් කළොත් ඒ පොතපත බලන්න වැඩි පිරිසක් පෙලඹෙනවා කියන එක. ඇත්තටම අද වෙනකොට ‘ස්වයංජාත’ පොතක් කඩේ ගන්න නෑ.වර්තමානය වනවිට ටෙලිනාට්‍ය නිර්මාණය සඳහා ලොකු තරගකාරිත්වයක් ඇති වෙලා තිබෙනවා. අද බොහෝ විට අපට දකින්න ලැබෙන්නේ සතියේ දවස් පහේම විකාශය වන දීර්ඝ ටෙලිනාට්‍ය. ඒ ගැන ඔබේ අදහස මොකක්ද?අද අපේ රටට ඔරොත්තු නොදෙන තරමේ රූපවාහිනි නාලිකා ප්‍රමාණයක් දක්නට ලැබෙනව.තාක්ෂණික වශයෙන් දියුණුයි කිව්වට ගුණාත්මක වශයෙන් මේවායේ යන නිර්මාණයන්හි ප්‍රමිතිය පිළිබඳ දෙවරක් සිතා බැලිය යුතු යි. අද වනවිට ටෙලිනාට්‍යය නරඹන තත්ත්වයක් නොවෙයි දකින්න තිබෙන්නේ.ටෙලිනාට්‍යය දාලා වෙනත් වැඩක් කරන ගමන් ටෙලිනාට්‍ය අහන එකයි අද කරන්නේ. අද තියෙන්නේ ටෙලිනාට්‍ය අහන, සින්දු බලන රටක්.ඔබේ ඉදිරි නිර්මාණ මොනවද?හුඟක් කාලෙක ඉඳලා හිතේ තිබෙන අදහසක් තමයි විහාරමහා දේවි කතාව කරන එක. ඒක දැවැන්ත කටයුත්තක්.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av10091216</link>
    <topic>හද පුදසුන</topic>
    <author>යමුනා මාලනී පෙරේරා</author>
    <content>හද පුදසුනහැමදාමත් උදේට හිරු පායයි. ඒ ගැන කිසිම සැකයක් නැත. ඒ හිරු අලුත්ය. එහෙත් අප කී දෙනෙක් හිරුගේ මේ අලුත්කම ගැන සිතා බැලුවාද?”දෙවේලේ දකින කුකුළාගෙ කරමලා - එවේලේ පෙනෙයි සකසේම සුදුවෙලා” මේ අප අහලා ඇති කවි දෙපදයකි. හැමදාමත් දකින නිසාම හිරු ගේ අලුත්කමක් අපට නොපෙනෙයි.එහෙත් අලුත් ප්‍රාර්ථනාවලට, අලුත් බලාපොරොත්තුවලට මේ අලුත් ඉර හොඳ සුබ ලකුණකි. ධනාත්මකව හිතන්ට පුරුදු වුණු කෙනෙකුට අලුත් ඉර දවසේ සියලු පැතුම්වලට ආශිර්වාදයකි.කවියා යනු හැමදාමත් අලුත් වෙන කෙනෙකි. හැබෑ කවිකම යනු හැමදාමත් අලුත් වන ඇසක දැක්මයි. මේ කවියා ද අලුත් ඉර දකියි. අලුත් ලෝකය දකියි. ඒ ඉරේ රිදී එළිය දකියි. ඒ රිදී එළිය හදවත දෝවනය කරන අයුරු දකියි.අලුත් ඉරක් පායා නව ලෝකේ රිදී එළිය හදවතට ගලයි මගේ ගතේ ඩහදිය බිඳු එක්වී වැවක් තැනී ඇත - වෙල ඉස්මත්තේයල මහ වෙනුවට අපේ ගමේ කන්න තුනක් වසකට වැපිරේ වරෙව් වරෙව් කෑමට තුන් වාරේ කුරුල්ලනේ වී කුරුල්ලනේරුවන් කරල් මිටි – කපා නොපාගන ගිරවුන් වෙනුවෙන් අත්හල හරියේ කුඹුරු කොහේ සීලස සුව සෙවණේ සඳකැන් පැදුර එළා- මීදුම් සළුවෙ එතී වෙලට එන්න මල් ගෝමරියේ  පද රචනය – පණ්ඩිත විමල් අභයසුන්දරසංගීතය හා ගායනය – මහාචාර්ය සනත් නන්දසිරිඩහදිය මහන්සියෙන් වැඩකරන ඔහුගේ ශ්‍රමයේ බලයෙන් වැවක් තැනී ඇත. වෙල ඉස්මත්තේ තැනී ඇති මේ වැව නිසා කන්න තුනක්ම වපුරන්නට වරම් ලැබී ඇත. ඒ නිසා ගමට කිසිම හිඟපාඩුවක් නැත. යල මහට අමතරව තවත් කන්නයක් වැපිරෙයි.කුරුල්ලන්ට ගිරවුන්ට කොබෙයියන්ට අස්වැන්නෙන් කොටසක් දීම ගැමියාගේ සිරිතය. එනිසා ඔහු මහත් උද්දාමයෙන් කුරුල්ලන්ට ආරාධනා කරන්නේ වාර තුනේම කෑමට එන්නට කියාය. කරල් කපන්නේ නැති කොටසක් හැමදාමත් කුඹුරේ වෙන්කර ඇත්තේ මේ කුරුලු කොබෙයියන් වෙනුවෙන්ය.මෙවැනි සශ්‍රීක පරිසරයක් කවියා චිත්‍රයෙන් ඇඳ අපට පෙන්වයි. ඒ ඔහුගේ වාග් චිත්‍රය. සියල්ලෙන් සම්පූර්ණ වෙන විට දැනෙන එක අඩුවක් ගැන ඔහු ඉඟි කරන්නේ පදවැල් අවසානයේදීය. එනම් ආදරයකට කැරෙන ආරාධනාවකි. අගහිඟකම් ඇතිදා පස්සා දොරෙන් පැනලා යනවා කියන ආදරේ .. රඳවාගන්නා සූත්‍රය දැන් තමා සතු බව ඔහු දනියි. කිසිම අගහිඟයක් නැත. අටුකොටුත් පිරිලාය. අටුකොටු පිරී බඩකට පිරුණත් ආදරේ නැත්නම් හිත නම් පිරෙන්නේ නැත.ඒ නිසාම ඔහු මෙතෙක් මැවූ රූපාවලිය අද්දරින් තවත් රූපයක් මවයි. අස්වනු කපා නෙළාගත් කුඹුරු කොනේ සඳ එළිය වැතිරිලාය. එතැන හරියට පැදුරක් එලා ඇති ගානය. ඒ මදිවාට සඳ මීදුමක් කැටි ගැසෙමින් ඇත. කිසි කෙනෙකුට නොපෙනී වහංවී යන්නත් ඕනෑනම් පුළුවන්ය. මල් ගෝමරියට දැන් එන්න කාලය යි කියා ඔහු සිතයි. බත බුලතින් සපිරුණු තම ජීවිතයට ආදරය අරගෙන එන්නට ඔහු ඇයට ආරාධනා කරයි. පණ්ඩිත විමල් අභයසුන්දරඅපට සිටිය අග්‍රගණ්‍ය කිවිවරයකු වන විමල් අභයසුන්දරයෝ මේ මියුරු ගීයේ පදරචකයාණෝය. මේ මස 17 වැනිදා එතුමන්ගේ ජන්ම දිනය වෙනුවෙන් එතුමන්ට උපහාර වශයෙන් මේ ගී රස මතකයට කැඳවූයෙමි.ගීය සංගීතවත් කොට ගායනා කළ මහාචාර්ය සනත් නන්දසිරි මේ ගැන අදහසක් දැක්වීය.”මේ ගීතය නිර්මාණය වුණේ 1973 දී විතර. ගුවන්විදුලි ප්‍රබුද්ධ ගී සඳහා විමල් අභයසුන්දරයන් මෙය ලියා දුන්නේ. සියල්ලෙන් සපිරුණු ගැමි තරුණයකු ගේ සිතුවිලි චමත්කාරජනක පරිසරයක් මවනවා. අවසන් පදයෙන් තමා ඔහු මල් ගෝමරියට ආරාධනා කරන්නේ. “බොහෝම තෘප්තියෙන් මෙය සංගීතවත් කළෙත් ගායනා කළෙත්..”සැබැවින්ම විමල් අභයසුන්දරයන් ඉතා ව්‍යක්ත ලෙස බස හසුරුවන එසේම අරුත ඉතා සරලව සුගමව ඉදිරිපත් වන ලෙස කාව්‍යකරණයේ යෙදවූ පඬිවරයෙකි. ඔහු ලියූ කවි හා ගී ගැන විමර්ශනයක යෙදෙන්නකුට එය පැහැදිලි වන දෙයකි. ‘ආදරය’ පිළිබඳ හැඟීම වුණත් ඔහු මේ ගීතයේදී මොන තරම් සංයමයකින් යුතුව යොදා ගෙන ඇත්දැයි සිතේ.එකැවරම එය කියා නොදමා අලුත් ඉර, රිදී එළිය, මීදුම් සළුව, සඳකැන් පැදුර ආදී රූපකාශ්‍රයෙන් මනරම් සිතුවමක් මවා දී පරිසරය සකස් කරගෙන ඇත. ඉතින්, සැබැවින්ම කවියා සියලුම සුන්දරත්වයන් දකින්නේ මානව දයාව තුළින්ය. ආදරය තුළින්ය. ඒ ආදරයේ කුඩා සිදුරු කවුළුවන් හාත්පස බබලද්දී අපට පෙනෙන්නේ විසල් පුළුල් ලෝකයකි. ආදරයේ ‘ඇස’ කුඩා වුණාට එතුළින් දකින දේවල් ලෝකයක් තරම් විශාලය.!යමුනා මාලනී පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av10091219</link>
    <topic>ඔයාටයි සඳුන්ටයි සිද්ධ වෙන්නෙ රෑ හඳපානෙ හොරෙන් පැනලා යන්නයි</topic>
    <author/>
    <content>ඔයාටයි සඳුන්ටයි සිද්ධ වෙන්නෙ රෑ හඳපානෙ හොරෙන් පැනලා යන්නයිලියන්නේ නිව්ටන් ගුණසේකර  අඳින්නේ හර්ෂ ගුණවර්ධනමට නම් හිතා ගන්නත් අමාරුයි?””අපිට කෙනෙක් දිහෑ මතුපිටින් බලලා එයා සතුටින් ද කියලා තීරණයක් ගන්න අමාරුයි කුසුම්.””ඒක නම් ඇත්ත.. ඒක නෙමේ දැන් ෂූටින් පටන් ගන්නෙ කවදා තරමෙද?””ලබන වීක් එන්ඩ් එකේ.. මුල් දවස් ටිකේ ෂූටින් තියෙන්නෙ නුවරඑළියෙ.. මාරසිංහ ඔයාට ෆෝන් කරලා කියයි.. ගෙදරටම වාහනයකුත් එවන්නම්කො.””තැන්ක් යූ... මිස්ටර් දැරණියගල.. එහෙනම් මං නවතින්නම් ඔයාගෙ වැඩටත් ඩිස්ටර්බ් වෙනවා ඇතිනෙ.. සී යූ.. බායි..”ඩග්ලස් දුරකථනය දෙස මොහොතක් ඇස පිය නොහෙළා බලා සිටියේය. ඇගේ මුදු සරාගී කටහඬ සිය හද ගැබ තුළ නින්නාද වන අයුරක් ඔහුට දැනිණි. මෙතරම් ඉක්මනට ඇයගේ අවධානය දිනා ගන්නට හැකිවීම ඔහුගේ හිතේ ජනිත කළේ මහත් පරමානන්දයකි. එය එක අතකට පුදුම එළවන සුලුය. මේ සියල්ල පිටුපස අදිසි හස්තයක් මෙන් සිටිනු ඇත්තේ මාරසිංහ බව ඔහුට විශ්වාසය. දැරණියගල මොහොතක් දෑස් පියාගෙන කුසුම්රානිගේ මනරම් රූසිරිය සිතින් උරා බිව්වේය. ඇය සමඟ සතුටින් ඔකඳ වන මිහිරි රාත්‍රිය වැඩි ඈතක නොවේයැයි ඔහු සිතුවේය. මෙතරම් ඉක්මනට ඇයගේ හිත දිනා ගන්නට ලැබීම පවා මහත් අසිරියක් ලෙස ඔහුගේ හිතට දැනෙයි. ජීවිතය එකවරම නන් විසිතුරෙන් පිරී ගියාක් බදු හැඟීමකින් ඔහුගේ හිත කුල්මත් වන්නට විය.එකවරම අඩි ශබ්දයක් ඇසුණු සැණින් ඔහුගේ සිතුවිලි ලෝකය බිමට කඩා හැලිණි. ඔහු නින්දෙන් පිබිදුණු අයකු සේ දෑස් ලොකු කොට අවට බැලුවේය. සේරා සෙමින් කන්තෝරු කාමරයට එබෙන අයුරු ඔහුගේ දෑස් කොනට අසුවිය. බිරිඳගේ මුහුණ දෙස එක එල්ලේ බැලීමට අපහසු අයුරක් ඔහුට දැනිණි.”මං හොරෙන් ඔයා දිහෑ බලාගෙන හිටියෙ ඩගී... ඔයා හිටියෙ නම් වෙන කොහෙද ලෝකෙක?”අසල පුටුවකට බර වෙමින් සේරා තරහින් මුහුණ ගැස්සුවාය.”මං මේ කල්පනා කළේ ‘රෙස්ටුරන්ට්’ එකේ ඉන්කම් එක පහළ වැටෙන්නෙ මොකද කියලයි.. මුන් යටිමඩි ගහනවද මන්දා සේරා..?””දැන් ඔයා ඉන්නෙ චිත්‍රපටි ලෝකෙනෙ? ඕවා ගැන හොයලා බලන්න කෝ ඔයාට වෙලාවක්..? දැන් අර ‘සක බඹරෙනෙ” සේරටම වඩා ලොකුවෙලා තියෙන්නෙ?”ඇය මේ ප්‍රහාරය එල්ල කරන්නේ කුසුම්රානිට එරෙහිව බව ඔහු දනී. මුල සිටම සේරා ඇය කෙරෙහි දැක්වූයේ දැඩි අප්‍රසාදයකි.”නිරපරාදෙ අහක ඉන්න ගැහැනුන්ට දොස් කියන්න එපා සේරා...””ඇයි හිතට අමාරුද?””මොකක්ද ඒ මනුස්සයට මෙහෙම ගරහන එකේ තේරුම?””දෙන්නගෙම පින්තූරයකුත් අද ඔය පත්තරේ දාගෙන තියෙන්නෙ.””විකාර කතා කියන්න එපා සේරා...” කෝපයෙන් පුටුව පසෙකට ඇද නැගිට්ට ඩග්ලස් තරහින් ජනෙල් කවුළුවෙන් පිටත බලා සිටියේය.සේරා ඊට එහා ඒ ගැන කතා කරන්නට නොගියාය. ඔහු පසුවන්නේ තරහින් බව වටහාගත් ඇය කාමරයෙන් පිටතට පිය නැඟුවේ මුහුණ බෙරි කරගෙනය.අනුපමාගේ දරු සිඟිත්තාව බලන්නට තිසරු ගියේ ඇය රෝහලේ සිට ගෙදර පැමිණි දිනට පසුදාය. සඳුන් ද කැටිව එහි යාමට ඇය මුලදී සිතාගෙන සිටියත් ඒ සිතුවිල්ල මල්ඵල ගැන්වූයේ නැත. පුවත්පතට විශේෂාංග ලිපියක් සැකසීම සඳහා සඳුන් හම්බන්තොට වරාය ඉදිවෙන පරිශ්‍රය වෙත ගොස් සිටියේය.කිරි සිහින දකිමින් තොටිල්ලේ නිදාසිටි පුංචි දරුපැටියා දෙස තිසරු බලාසිටියේ හදවතේ උතුරා යන දයාවෙනි. කුලුඳුල් දරුවා පුතකු වීම ගැන වික්ටර් මෙන්ම අනුපමාද සිටියේ බලවත් සතුටිනි. ඔවුන් දෙදෙනාගේම එකම අපේක්‍ෂාව වූයේද පුත් රුවනකි.”දැන් මගෙ නම ගෙනියන්න මට කොල්ලෙක් ඉන්නවා තිසරු..” වික්ටර් සිනාසෙමින් කීවේ තිසරුගේ මුහුණ දෙස එක එල්ලේ බලමිනි.”ඊළඟට දුවෙක් හොඳයි.. නේද අනූ..?” තිසරු කටපුරා සිනාසුණාය.”අපොයි දැන්ම බැහැ... මගෙ මේ රත්තරන් පැටියා ටිකක් ලොකු වෙනකන් ඉන්න ඕනැ..””මට නම් එච්චර කල් ඉන්න බැහැ..” බිරිය බොරුවට අවුස්සන අදහසින් වික්ටර් කට දැම්මේය.”ආ.. ඒවා කොහෙද?” අනුපමා මුහුණ ගැස්සුවාය.”ඒකනෙමේ තිසරු... දැන් ඔයාගෙයි සඳුන්ගෙයි කල්පනාව මොකක්ද..? හැමදාමත් මෙහෙම හොරගල් අහුලන්නත් බැහැනෙ?” වික්ටර් මාතෘකාව වෙන අතකට යොමු කරමින් ඇසුවේය.”මට තේරෙන්නෙ නැහැ වික්ටර් අය්යෙ මොනවා කරන්නද කියලා.. අප්පච්චි නම් කවදාවත් අපේ එෆෙයාර් එකට කැමැතිවෙන්නෙ නැහැ.. ඒක මට ඉරහඳ වාගෙ විශ්වාසයි..””එහෙනම් ඔයාටයි සඳුන්ටයි සිද්ධ වෙන්නෙ රෑ හඳපානෙ හොරෙන් පැනලා යන්නයි.” අනුපමා සිනාසෙමින් තිසරුගේ දෑත අල්ලා ගත්තාය.”මට ඒකත් කරන්නත් හය්ය තියෙනවා අනූ..””හප්පේ කෙල්ල හිතලා තියෙන දුර..” තිසරුගේ උරහිස මිරිකමින් අනුපමා දෑස් විකසිත කොට සිනාසුණාය.’ගිනිසිළුව‘ රූගත කිරීම ආරම්භ කිරීමට දින දෙකකට කලින් ඩග්ලස් දැරණියගල තම සුවිසල් නිවෙසේ රාත්‍රි පි‍්‍රය සම්භාෂණයක් සූදානම් කර තිබිණ. සියලුම නළු නිළියන් හා හිත මිතුරන් නිවෙසට කැඳවා ඔවුන්ට ඉතා ඉහළින් සංග්‍රහ කිරීමට ඩග්ලස්ට අවශ්‍ය වී තිබිණ. මධුවිත සමඟ පසුබිම් මිහිරි සංගීතය ද මුසුකොට සංවිධානය කරන ලද මෙම රාත්‍රි පි‍්‍රය සාදයට ඩග්ලස් අත දිග හැර වියදම් කර තිබිණ.. විලෙවුන් සුවඳ ගල්වාගෙන වෛවරණ ඇඳුමින් පැලඳුමින් සැරසුණ සුරූපී නිළියන් ගෙ උයනේ පනවා තිබූ අසුන්වල වාඩිගෙන පිය තෙපුල් බස් හා සිනාකැන් විහිදුවමින් විනෝද සයුරක යළි ගිලී සිටි අතර වෛවරණ විදුලි බුබුලුවලින් පියකරු ගෙඋයන අලංකෘත කොට තිබිණ.වැඩ දැමූ වටිනා සාරියකින් සැරසී සිටි සේරාද නළු නිළියන් අතර සැරිසරමින් පි‍්‍රය සම්භාෂණයේ උපරිම ආශ්වාදය වින්දාය.ඩග්ලස් දැරණියගල ඒ වන විටත් විස්කි.. අඩියකින් දෙකකින් සප්පායම් වී සිටියේය. ඔහු සේරාට රහසින් කුසුම්රානි ළඟම රැදෙන්නට මාන බැලුවේය. ඇයද සේරාට නොහැඟෙන පරිද්දෙන් ඩග්ලස්ගේ පි‍්‍රය සමාගමයේ රැඳී සිටීමට උත්සාහ දැරුවාය.මධුවිතින් ඇඟපත රත් වූ ඇය ඒ වනවිටත් ගී ගයමින් සංගීත රිද්මයට අනුව නටමින් විනෝදයේ උපරිම සතුට භුක්ති විඳිමින් සිටියාය.තිසරු මේ සියල්ල දෙස බලාසිටියේ හැඟීමෙන් තොරවය. ඇගේ යෙහෙළියන් දෙදෙනකු පැමිණ සිටි නිසා ඇයට එතරම් කාන්සියක් නොදැනූණත් ඇගේ සිතෙහි සතුටක් නම් නොවීය.වැඩි වේලාවක් යන්නට මත්තෙන් සේරාද නැටුමින් හා ගැයුමින් විනෝද වෙමින් සිටි පිරිස අතරට එක් වී සිටිනු දුටු තිසරු තරහින් ඉවත බලා ගත්තාය.”තිසරු අර බලන්නකො සේරා ආන්ටි නටන ලස්සන?”සිය මිතුරියගේ අතට ගසමින් සේපාලිකා උස් හඬින් සිනාසුණාය.”අනේ එයාගෙ විකාර? මට නම් තරහෙ බැහැ..””ඒක නෙමේ තිසරු.. කවුද අර ඔයාගෙ අප්පච්චි ළඟ වාඩිවෙලා ඉන්න හැඩ නිළිය?””ඒ තමා කුසුම්රානි.. අප්පච්චිගෙ ෆේවරිට්ම නිළිය..”තිසරුගේ කියමනට කෙල්ලන් දෙන්නම එකවර කැකිරි පැලූහ.”අද සඳුන් අය්යත් පාටියට ඇවිල්ලා හිටියා නම් කොයිතරම් හොඳද තිසරු?””සඳුන් මේ වගෙ බොරු පාටීස්වලට කැමැති නැහැ.. හරියට මං වගේ තමයි ටෙක්ලා..””එහෙනම් දෙන්නම තකට තක.. අනේ වාසනාවන්..”සේපාලිකා සිය මිතුරියගේ ගෙලවටා අතක් යවමින් ඇස්දෙක නැටෙව්වාය.ටිකින් ටික පි‍්‍රය සම්භාෂණයේ උපරිම අවස්ථාව එළඹෙමින් තිබිණ. තිසරුගේ ජංගම දුරකථනය මිහිරි හඬින් නාද වන්නට විය.”මං අපර්ණා... ඔයාට මාව මතකයි නේද තිසරු අක්කි.””මතකයි.. මතකයි.. ඇයි ඔයා පාටි එකට නාවෙ?””මට හදිසියෙ උණ ගැනුණා... අක්කි.. එන්ඩ බැරි වුණාට හිතට හරිම දුකයි..””ඒක නෙමේ කෝ සඳුන් අය්යා..?””එයා අද කොළඹින් පිට ගිහිල්ලා.. මගෙ හිතේ හෙටයි එන්නෙ.””ඇයි ඔයා කතා කළේ.. මොකුත් පණිවිඩයක් තියෙනවද?””නැහැ අක්කි.. මං නිකන් රින් කළේ.. පාටි එක නැගලා යන පාටයි නේද? මට සින්දු කියනවා ඇහෙනවා..””මේ අපේ අප්පච්චිගෙ බොරු වැඩනෙ අපර්ණා. නිකන් අපරාදෙ සල්ලි නාස්ති කරනවා.””එහෙම කියන්න එපා තිසරු අක්කි.. මේවත් තියෙන්න ඕනැ..””හරි.. හරි.. මං තියන්නම්.. බායි..””බායි අක්කි..”තිසරුගේ මුවඟට නැගුණ සෝපාස සිනාව දුටු ටෙක්ලා හා සේපාලිකා පුදුමයෙන් මෙන් ඇය දෙස බැලූහ.”කව්ද ඒ කතා කළේ?”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av10091217</link>
    <topic>දිගින් දිගටම ලියනවා නම් පිටින් කෑම කන්න වුණත් ගෙදර අය සූදානම්</topic>
    <author>හේමාලි විජේරත්න</author>
    <content>දිගින් දිගටම ලියනවා නම් පිටින් කෑම කන්න වුණත් ගෙදර අය සූදානම්ජයන්ති සමරසේකර1937 වර්ෂයේ පුලිට්සර් සම්මානයෙන් පිදුම් ලැබූ මාග්‍රට් මිචෙල් ගේ ‘ගෝන් විත් ද වින්ඩ්’ නවකතාව ලොව පුරා සුවහසක් පාඨකයන්ගේ හා විචාරකයින්ගේ ආදරයට පැසසුමට ලක්වූ කෘතියක්.ලොව පුරා භාෂා ගණනාවකට පරිවර්තනය වීමෙන් මේ නවකතාව පසුබිම් වූ ඇමරිකානු සිවිල් යුද්ධය හා පශ්චාත් යුද සමයේ අත්දැකීම් මෙන්ම ඇමරිකාවට සංක්‍රමණිකයකු වූ අයිරිෂ් ජාතික වතු හිමියකුගේ දියණියක වන ස්කාලට් ඔහාරාගේ ජීවිතය මැදිකොට දිවෙන ප්‍රේම අන්දරය ද ආර්ථික දේශපාලන සංස්කෘතිකමය බැඳීම්වලින් එහාට ගොස් සියලු දෙනාට සමීප අත්දැකීමක් ලෙස රසවිඳීමේ අවස්ථාව සැලසිණි.පශ්චාත් යුද වාතාවරනයක නිදහස භුක්ති විඳින ශ්‍රී ලාංකිකයන් වශයෙන් සිංහල පාඨක ජනතාව වෙත මේ අපූරු කෘතියේ අත්දැකීම් එක්කරනුයේ ජයන්ති සමරසේකරය.ඇය මාග්‍රට් මිචෙල් ගේ ‘ගෝන් විත් ද වින්ඩ්’ කෘතිය ‘සුළඟේ ගිය දිවිය’ නමින් සිංහලට පරිවර්තනය කළාය. පිටු 1011න් සමන්විත මුල් කෘතියෙහි කිසිදු ඡේදයක් ඉවත් නොකොට ඈ මෙම ග්‍රන්ථය සිංහලට පරිවර්තනය කළේ කොටස් හතරකින් යුක්තවය.ජයන්ති සමරසේකර ලේඛිකාවක වශයෙන් අපට හමුවන ප්‍රථම අවස්ථාව මෙය වේ. එහෙත් මේ පරිවර්තන කෘතියේ භාෂාව මෙන්ම මුල් කෘතියට කිසිදු හානියක් නොවන අන්දමින් එහි නියම අරුත සරල සිංහලට පෙරළීමේ දක්ෂතාව පිළිබඳ සැලකිලිමත් වූ විට ඇය සාක්ෂාත් කරනුයේ විශිෂ්ට පරිවර්තිකාවකගේ භූමිකාවය.ඇමෙරිකානු සිවිල් යුද්ධයේ බියකරු අත්දැකීම් මෙන්ම ඒ අතරින් දිවෙන ප්‍රේම වෘත්තාන්තයේ සුන්දරත්වය ද ඈ මේ ග්‍රන්ථයෙන් කැටිකොට දක්වන්නීය.ජයන්ති ලේඛන කලාවට සාහිත්‍යයට කැමැත්තක් දක්වා ඇත්තේ ඇය කුඩා දැරියකව සිටියදීය. ගෙදරට සිය පියා රැගෙන එන පොත පත පරිශීලනය කිරීමට නිරන්තර උනන්දුවක් ඈ තුළ විය.”අපේ තාත්තා අපි පුංචි කාලේ හරියට පොත් ගෙනත් දුන්නා කියවන්න. තාත්තා අපට සිංහල සාහිත්‍යය පැත්තට යොමු කරත්දී අම්මා අපිව ඉංග්‍රීසි සාහිත්‍යය පැත්තට යොමුකළා. ඉංග්‍රීසි ගුරුවරියක් වුණු අම්මා නිතරම අපිට පොත්පත් ගෙනත් දුන්නා. මට අවුරුදු 15ක් වෙනකොට අපේ තාත්තා නැතිවුණා. ඊට පස්සේ අපිව බලාකියා ගත්තේ අපේ මාමා.ඒ කියන්නේ අම්මගේ මල්ලි. ඊට පස්සෙ මට කියවන්න පොත් ගෙනත් දුන්නේ මාමා. ඒ කියවීමේ පුරුද්ද නිසා ගෙදරට බඩු ඔතාගෙන එන පුංචි පත්තර කෑල්ල පවා අපි කියවන්න පුරුදු වුණා.ජයන්ති මූලික අධ්‍යාපනය ලැබූයේ පන්නිපිටිය ධර්මපාල විද්‍යාලයෙනි. ඉන්පසු කොළඹ විශාකා විද්‍යාලයට ඇතුළත් වුණු ඇයට වැඩි වැඩියෙන් ඇසුරු කරන්නට හා කියවන්නට අවස්ථාව ලැබුණේ ඉංග්‍රීසි පොත්පත්ය. පාසල් ශිෂ්‍යාවක් ලෙසට හිටපු ගමන් කවියක් දෙකක් ලියන්න පෙලඹුණ අවස්ථාත් නැත්තේ නොවේ. ආසාවට ලිව්වට ඒ එකක්වත් එකතු කළේ ද නැත.”මම මාග්‍රට් මිචෙල්ගේ ‘ගෝන් විත් ද වින්ඩ්’ කෘතිය කියවන කොට මට අවුරුදු 18යි. ඉස්සරලම කියවත්දි මම කැමැති වුණේ මේ ප්‍රේම වෘත්තාන්තයට. ඒක හරිම ඛේදනීයයි. නැවත නැවත මේ පොත කියවත්දි මේ පේ‍්‍රම වෘත්තාන්තයට යටින් දිවෙන මහා සමාජ පරිවර්තනය පිළිබඳ ලොකු අදහසක් මට ආවා. සමාජ, ආර්ථික, දේශපාලනික සංස්කෘතිකමය වශයෙන් සුවිශාල ජීවන අත්දැකීම් රැසක් මේ කතාව යටින් දිවෙනවා නේද කියලා මට හිතුණා.අධ්‍යාපනය හමාර කරන ජයන්ති ඉන්පසු කොමර්ෂල් බැංකුවේ රැකියාවකට යොමුවේ.එහිදී ඇයට හමුවන විවිධ චරිත මෙන්ම 1983 ජූලි කලබල සමයේ තම දෙමළ මිතුරු මිතුරියන් මුහුණ දුන් අත්දැකීම් මෙන්ම පසු කලක සුනාමි ව්‍යසනයෙන් සිදුවූ හානි ද ඈට නිතර නිතර මතක් කළේ තමන් කුඩා කළ කියවූ ‘ගෝන් විත් ද වින්ඩ්’ නවකතාවයි. එහි සඳහන් වන බොහෝ අත්දැකීම් අදත් සමාජයේ දකින්න තිබෙනව නේද කියල ඈට හිතුණ වාර අනන්තයි.මේ සිහි කැඳවීම්වල ප්‍රතිඵලය වන්නේ මෙම නවකතාවේ අත්දැකීම් අපේ සිංහල පාඨකයින් උදෙසා ලබාදීමට එය සිංහලට පරිවර්තනය කිරීමට ඈ තුළ උපන් නොතිත් ආසාවයි.කාන්තාවක් වශයෙන් රැකියාවකුත් කරමින් දියණියකගේ ආදරණීය මවක්ව, බිරිඳක්ව, ගෘහණියක්ව නිවෙසේ සියලු වගකීම් දරමින් ලේඛන කලාව කරගෙන යාම පහසු කාර්යයක් වශයෙන් අපට සිතන්නටත් අමාරුය.එහෙත් ජයන්තිට සිය නිවෙසේ ලේඛනයට හිතැති පරිසරයක් නිර්මාණය කරලීමට සමත් ආදරබර සැමියෙකු ලැබී තිබුණි. ඔහු ද ලේඛනයට ආදරය කරන ග්‍රන්ථ කර්තෘවරයකු හා පොත් කංචුක නිර්මාණ ශිල්පියකු වන ප්‍රසාද් සමරසේකරයි.’ඇත්තටම කිව්වොත් මගේ ලේඛන කටයුතු කරගෙන යන්න ප්‍රසාද්ගෙන් ලැබුණේ ලොකු සහයෝගයක්. අපි දෙන්නා මුණගැසුණේ බැංකුවේදී. එතකොට එයත් බැංකුවෙ රැකියාව කළා. අපි දෙන්නම පොත පතට සාහිත්‍යයට ඇලුම් කරන දෙදෙනෙක්. 1996 දි අපි දෙන්නා කතා වෙලා එයා ලේඛනය පැත්තට කැමැති නිසා බැංකුවේ රැකියාවෙන් අස්වුණා. මම දිගටම බැංකුවේ රැකියාව කළා.එයා රැකියාවෙන් අයින්වෙලා ටයිප් සෙටිං වැඩ කවර් ඩිසයින් වැඩකරන්න ගත්තා. ඊට පස්සෙ ‘ටයිම්ලස් බුක්’ කියලා පොත් ප්‍රකාශනය කරන්න ගත්තා.ඔය අතරෙදි තමයි මේ පොත පරිවර්තනය කරන්න මම පෙලඹුණේ. 2004 මම බැංකුවේ රැකියාව කරන ගමන් තමයි පරිවර්තනයට යොමුවුණේ. 2007 දි මමත් රැකියාවෙන් අයින් වුණා. පොත පරිවර්තනය කරත්දි මට ලොකු බයකුත් ඇතිවුණා. මේක මගේ ප්‍රථම පරිවර්තනය නිසා මම පළවැනි පරිච්ඡේදය කරලා ඩොක්ටර් චන්දන මෙන්ඩිස්ට සහ ආනන්ද අමරසිරි යන අයට කියවන්න දුන්නා. ඒ ප්‍රතිචාර අනුව තමයි දිගටම ලියන්න ගත්තේ.මුල් ග්‍රන්ථයේ එන එකම පරිච්ඡේදයක්වත් අත නොහැර මේ පරිවර්තනය කළා. ඒ නිසා තමයි මෙච්චර දීර්ඝව කොටස් හතරක් එළිදක්වන්න සිද්ධ වුණේ. ජයන්තිගේ ලේඛන කලාවට ගෙදර පරිසරය බෙහෙවින්ම හිතවත්. ඇගේ දියණිය තමයි ඈ ලියන දේ ඉස් ඉස්සරම කියවන්නේ.දිගින් දිගටම ලියනවා නම් එළියෙන් කෑම ගෙනත් කන්න වුණත් මේ පවුලේ අය සූදානම්. පළමු පරිවර්තන කෘතියට ලැබෙන ප්‍රතිචාරත් එක්ක ඈ මේ දිනවල තවත් ග්‍රන්ථයක් සිංහලට පරිවර්තන කරමින් සිටියි. ඉදිරියේදී තවත් පරිවර්තන රැසකට යෙමු වෙන්නට ඈ බලාපොරොත්තුවෙන් සිටියි.හේමාලි විජේරත්නසිංහල සිනමාව, ගුවන් විදුලිය සහ පුවත්පත් යන මාධ්‍ය ත්‍රිත්වයේම දශක හතරකට වැඩි කාලයක් කටයුතු කරමින් දේශීයත්වය සහ අපේකම රැක ගනිමින් නිර්මාණකරණයේ යෙදුණු ප්‍රවීණ මාධ්‍යවේදී ගීත රචක සෝමපාල ලීලානන්ද සූරීන්ගේ සේවාව අගයනු වස් ’පාට පොදක්’ නම් ගීත ප්‍රසංගයක් පැවැත්වීමට කටයුතු සූදානම් වේ. මෙම මස 23 වැනි දින සවස 6.30 මරදාන එල්පින්ස්ටන් රඟහලේදී පැවැත්වෙන මෙම ප්‍රසංගයට ඔහු විසින් රචනා කරන ලද ගීත රැසක් ඇතුªළත් වේ.සෝමපාල ලීලානන්දයන්ගේ දශක හතරක සිනමා, ගුවන් විදුලි, පුවත්පත් මෙන්ම ඔහු ලියූ චිත්‍රපට ගීත, දෙබස්, තිරනාටක, අධ්‍යක්ෂණය කරන ලද චිත්‍රපට මෙන්ම දහස් ගණනක් වූ ගුවන් විදුලි වැඩසටහන් ආදී නිර්මාණ කාර්යයේ උත්පාදක කතා වස්තූන් ඇතුළත් ‘පාට පොදක ගමන් විත්ති’ නමැති ග්‍රන්ථයද මෙදින එළිදැක්වේ. ඒ සමඟම ඔහු විසින් එච්.ආර්. ජෝතිපාලයන් වෙනුවෙන් රචිත ‘ජෝති ගී ගලා ඇසේ’ සහ ගායක මිල්ටන් මල්ලවආරච්චි වෙනුවෙන් රචිත ‘ස්වර්ණ කිකිණි රාවේ’ සහ ‘මේ අහල්ලා ඇතුළු නෑසුණු ගී’ නමින් ජනපි‍්‍රය ගීත ඇතුළත් සංයුක්ත තැටි තුනක් ද එළි දැක්වේ.  සමස්ත ලංකා බොදු ගී රසික සංසදය ඉදිරිපත් කරන බොදු ගී ප්‍රසංගය හා 2600 ශ්‍රී සම්බුද්ධත්ව ජයන්තිය නිමිති කරගෙන පැවති බොදු ගී රචනා තරගයේ ජයග්‍රාහකයන්ට තිළිණ හා සහතිකපත් බෙදා දීමේ උත්සවය අද (12) පස්වරු 2.00 ට ගම්පහ තරුණ බෞද්ධ සමිති ශාලාවේදී පැවැත්වෙයි.අදාළ ජයග්‍රාහකයන් මෙසේ ය.ප්‍රථම ස්ථානය - දඹේගොඩ ජිනදාස - වැල්ලවාය, දෙවන ස්ථානය - බන්දුලසිරි හේවාගමගේ - මාතර, තුන්වන ස්ථානය - සමන්ති මිරියගොල්ල - රණාල, සිව්වන ස්ථානය - පූජ්‍ය උඩුගම බුද්ධානන්ද හිමි - හොරණ නිර්මාණ කුසලතා සහතික හිමිකර ගත් අය මෙසේය.පී. ඩී. ආර්. වීරකෝන් බණ්ඩාර, ඩී. එම්. පණ්ඩිතරත්න, කෞෂික ගයාන් ෆොන්සේකා, සුසන්ත පි‍්‍රයලාල් සමරසිංහ, සිරිල් ද අල්විස්, චමින්ද නිශාන්ත කුමාර.මහාචාර්ය සුනිල් ආරියරත්නගේ පොත් පහක නව මුද්‍රණ එළිදැක ඇත. ‘ග්‍රැමෆෝන් ගී යුගය’, ‘ළා හිරු දහසක්’, ‘නවාතැන් පොළ’, ‘අරුන්දති’, සහ ‘කවි හෝඩිය’ එම පොත් පහ වෙයි. මේ පොත් පහම මරදාන එස්. ගොඩගේ සහ සහෝදරයන්ගේ ප්‍රකාශනය.සමන් වීරමන් විසින් ලියන ලද “මන්ත්‍රී හටන” නම් වූ ප්‍රබන්ධ කෘතිය මේ මස 19 වැනි ඉරිදා උදේ 10 ට කොළඹ බණ්ඩාරනායක ජාත්‍යන්තර සම්මන්ත්‍රණ ශාලා පරිශ්‍රයේ මිහිලක මැදුරේදී එළිදැක්වෙයි.මෙය 2001 වසරේදී ස්වාධීන රූපවාහිනි සේවයේ විකාශනය වූ කතුවරයා විසින් ලියා අධ්‍යක්ෂණය කළ ටෙලි වෘත්තාන්ත මාලාවක් ඇසුරෙන් ලියන ලද්දකි.ගොඩකවෙල පේමදාස පතිරණ සම්පාදනය කරන ‘රාහුල’ කවි සඟරාවට සහ ඔහුගේ බිරිය වන කොක්මාදූවේ සෝමා (ගමගේ) පතිරණ සම්පාදනය කරන ‘සිළිල’ කවි සඟරාවට 50 වසරක් සපිරී ඇත. ‘රාහුල’ කවි සඟරාව අරඹා ඇත්තේ 1961 මැයි මසදි වන අතර ‘සිළිල’ කවි සඟරාව 1961 ජනවාරි මසදි ආරම්භ කර ඇත.හැත්තෑව දශකයේ රසවිඳි අරුත්බර ගුවන් විදුලි සරල ගීත සරණිය ‘ශ්‍රවණලම්භන’ මේ මස 19 වන ඉරිදා සවස 2.00 ට හොරණ ශ්‍රීපාලි රංග ශාලාවේදී පැවැත්වේ.අතුල සෝමසිරි, අයිවෝ ඩෙනිස්, ඒ.එල්.බී කන්දෙපොළ, ඩී.ඩී. ගුණසේන, විජේසිරිවර්ධන පොළොන්ඕවිට, දිනේෂ් නාකන්දල, ජේ.ඒ. ධර්මරත්න, ත්‍යාග එන්.එඩ්වඩ්, ශ්‍රීමතී තිලකරත්න, පුණ්‍යා කත්‍රිආරච්චි, අමිතා වැදිසිංහ, නාලනී රණසිංහ, ලාලනී සෝමසිරි ප්‍රවීණ ශිල්පීහු “ශ්‍රවණාලම්භන” හා එක්වෙති.හොරණ සමූහ – බන්ධුල ආර්. ගුලවත්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=av10091218</link>
    <topic>බොලිවුඩ් පුරයෙන්</topic>
    <author>සුජීව තේවහෙට්ටිගේ</author>
    <content>බොලිවුඩ් පුරයෙන්යොවුන් පරපුරේ හදවත් දිනූ විවේක් ඔබරෝයි ගේ 34 වැනි උපන් දිනය සැප්තැම්බර් 3 දාට යෙදී තිබුණා. ඔහු බොලිවුඩ් සිනමාවට එක්වුණේ 2002 දී තිරගත වූ ‘කම්පනි’, චිත්‍රපටයේ රඟපෑමෙන්.මේ කඩවසම් රංගන ශිල්පියා එතැන් සිට ජනපි‍්‍රයත්වයට පා ඔසවද්දී ඔහු ගැන නොයෙකුත් කතා පැතිරෙන්නට පටන් ගත්තා. බොලිවුඩ්පුරයේ ඉහළින්ම වැජඹෙන ඇතැම් රංගන ශිල්පිනියන් සමඟ ඔහු පෙම් සබඳකම් පැවැත්වූ බවටයි ඒ කතා වලින් හෙළිවුණේ. හැබැයි ඒ, අවුරුදු කිහිපයකට කලින්.මෑතකදී දැනගන්නට ලැබුණේ විවේක්, යුවතියකගේ අතගන්නට සැරසෙන බවයි. ඇය, පි‍්‍රයංකා අල්වා. ඉන්දියාවේ ජාතික ජනතා දාල් පක්ෂයේ උප සභාපතිවරයකු ලෙස කටයුතු කළ අභාවප්‍රාප්ත ජීවරාජ් අල්වා මහතා සහ නන්දනී අල්වා, පි‍්‍රයංකාගේ දෙමව්පියන්. පි‍්‍රයංකා තම උසස් අධ්‍යාපනය ලැබුවේ ලන්ඩන් හිදීයි.මේ වන විට ඇය ඉන්දියාවේ රාජ්‍ය නොවන සංවිධානයක් වන කලාකරුවන් වෙනුවෙන් වෙන් වූ සංවිධානයක සේවය කරමින් සිටිනවා. විවේක්ට මේ රුවැත්තිය මුණ ගැස්වූයේ ඔහුගේ මවගේ ඥාතිවරියක වන භරත නාට්‍ය නර්තන ශිල්පිනී පද්මිණි රාවියි.විවේක් සහ පි‍්‍රයංකාගේ විවාහ මංගල උත්සවය පැවැත්වීමට තීරණය වී තිබෙන්නේ ඔක්තෝබර් 29 දාටයි. මංගල දිනය වෙනුවෙන් ලොකු සූදානමක් දෙපාර්ශවයෙන්ම දකින්නට ලැබුණත් කරුණු කාරණා දන්නා සමහරු පවසන්නේ විවේක් සහ පි‍්‍රයංකා තවමත් සමීපව කතා බහ කර නැති බවයි. ඒ අවස්ථාව පසුගිය සතියේදී උදාවෙන්නට ඇති බවට නම් සැකයක් නැහැ.එයට හේතුව විවේක්ගේ ඥාති සොහොයුරෙකු වන විභාව් ගේ විවාහ මංගල උත්සවයේදී දෙදෙනාටම මුණ ගැසීමට ලැබීමයි. මේ මංගල්‍යය පැවැත්වුණේ පසුගිය සතියේ ගෝව ප්‍රදේශයේ සුපිරි හෝටලයකදීයි. එහිදී තමයි, විවේක්ගේ දෙමව්පියන්ටත් තම අනාගත ලේලිය දැක බලාගන්නට හැකිවුණේ.ඒ විතරක් නොවෙයි, විවේක් ගෙ මවත් පියාත්, පි‍්‍රයංකාගේ මවත් මේ මංගල උත්සවයට ඇරයුම් ලබා සිටි නිසා ඔවුන් තිදෙනාට ඉතාම සමීපව අනාගත ඥාති සම්බන්ධකමට හොඳ පදනමක් දමා ගන්නටත් හැකි වන්නට ඇති.විවේක් - පි‍්‍රයංකා විවාහය දකුණු ඉන්දියානු සහ පන්ජාබ් චාරිත්‍ර වාරිත්‍ර මිශ්‍ර වූ උත්සවයක් වනු ඇතැයි පැවසෙනවා. (පි‍්‍රයංකා දකුණු ඉන්දියාවේ බැංගලෝරයේ උපත ලද තරුණියක්.විවේක් පන්ජාබ් ප්‍රාන්තයේයි උපත ලැබුවේ) මේ දෙදෙනා පසුගියදා බැංගලෝරයේදී මංගල මුදු හුවමාරු කරගත්තත්, විවාහ ගිවිස ගැනීමේ උත්සවයක් තවම පවත්වා නැහැ. ඒ වෙනුවෙන් මේ සැප්තැම්බර් මාසයේදී සම්ප්‍රදායික ‘රොකා’ නම්වූ චාම් උත්සවයක් පැවැත්වීමට නියමිතයි.මෙහිදී සිදුවන්නේ දෙපාර්ශවයේ ඥාතීන් තෑගි හුවමාරු කර ගැනීමයි. මනාලයාත් මනාලියත් විවාහ ගිවිස ගත් බව පිළිගන්නේ එම උත්සවයෙන් පසුවයි. ඔක්තෝබර් 29 දා පැවැත්වෙන විවාහ මංගල උත්සවය බැංගලෝරයේදී දින කිහිපයක්ම පැවැත්වෙන බවයි දැනගන්නට ලැබුණේ.එම කාලයේදී සම්ප්‍රදායික දුර්ගා පූජා ඇතුළු වත් පිළිවෙත් ද කාන්තාවන් විසින් පාරම්පරික ගායනා ඉදිරිපත් කරනු ලබන ‘සංගීත්’ උත්සවයක් ඇතුළු තවත් උත්සව අවස්ථා ද පැවැත්වෙන බව පැවසෙනවා. විවාහ මංගල උත්සවයෙන් පසුවද තවත් චාරිත්‍ර කිහිපයක්ම සිදු කෙරෙන බවත් ආරංචියි. පි‍්‍රයංකාව විවාහ කරගත් පසුව ද සිනමාවේ රැඳී සිටින්නටයි විවේක්ගේ බලාපොරොත්තුව. විවාහ ජීවිතයේදී වගකීම් රැසක්ම පි‍්‍රයංකා වෙත පැවරෙනු ඇතැයි විවේක් සිනාසෙමින් පැවසුවා.- සල්මන් ඛාන්පසුගිය සතියේ බොලිවුඩ්පුරයෙන් ලැබුණු ආරංචියකින් රසික රසිකාවියන් තරමක කනස්සලට පත්වුණාට සැකයක් නැහැ. තම ආදරය දිනාගත් බොලිවුඩය වර්ණවත් කරන පෙම් යුවළක් වෙන් වූ බව දැනගත් විට එවැනි හැඟුම් සමුදායක් මේ රසික පිරිස තුළ ඇතිවීම පුදුමයක් නොවෙයි.මේ පෙම් කතාවේ පේ‍්‍රමවන්තයා සල්මන් ඛාන්. පේ‍්‍රමවන්තිය කට්රිනා කායිෆ්. දෙදෙනා අතර ආදරයක් දළුලා වැඩෙන්නට පටන් ගත් අයුරු, නිතර නිතර හමුවුණු අයුරු, දෙදෙනා අතර ඉඳහිට නොහොඳ නෝක්කාඩුවීම් සිදුවුණු අයුරු ලොවට රහසක් වුණේ නැහැ.මල්පියලි සහ කටු කොහොල් මැදින් ඇදීගිය සල්මන් - කට්රිනා ආදරය හිටිහැටියේම නතර වූ බවට දස අත ආරංචි පැතිරී ගියා. මාධ්‍ය හමුවකදී කට්රිනාට ප්‍රසිද්ධියේම හඬා වැටෙන්නට සිද්ධ වුණේත් ඒ ගැන කියන්නට මුල පිරූ හැටියේමයි. කවුරු කවුරුත් දුක්වුණා.නමුත් ඒ ආරංචිය ලැබී දින දෙකකට හෝ තුනකට පසුව දැනගන්නට ලැබුණේ ඊට හාත්පසින්ම වෙනස් කාරණයක්. සල්මන් සහ කට්රිනා වෙන් වී නැති බවයි එයින් කියවුණේ. “මමයි, කට්රිනායි තරහ වුණේ නැහැ. තාමත් එදා වගේම ආදරෙන් කාලය ගත කරනවා!” මේ කතාව කිව්වේ සල්මන්. නිකම්ම නොවෙයි. මාධ්‍යවේදීන් රැසක් පැමිණ සිටි මාධ්‍ය හමුවකදීයි. සල්මන් විහිළු කරනවාදැයි කාටත් නොසිතුණා නම් පුදුමයක්.එක් වරෙක ආරංචි පැතිරී ගියේ කට්රිනා ගෙන් වෙන්වුණු සල්මන්, තම පැරණි පෙම්වතිය, සොමි අලි සමඟ නැවතත් හාදකමකට මුල පුරන්නට සැරසෙන බවයි. එය දැන ගත් කට්රිනා කීවේ... “මං දැන් තනිවමයි ඉන්නේ...” කියලයි. ඊට පසු දවසක ඇය හඬා වැටුණා. දැන් ආයෙමත් කියනවා දෙදෙනා හොඳින් ලු!“අපි දෙන්නා අතරෙ කිසිම අමනාපයක් නැහැ” යි කියලා සල්මන් කීවේ ඔහු ප්‍රධාන චරිතයක් රඟන, ළඟදී තිරගත වීමට නියමිත ‘ඩබාන්ග්’ චිත්‍රපටය වෙනුවෙන් පැවැත්වූ මාධ්‍ය හමුවකදීයි. චිත්‍රපටය ගැන කතා කරන අතරේදී මාධ්‍යවේදීන්ගෙන් නැගුණු ප්‍රශ්න වලට උත්තර දෙන්නට සල්මන්ට සිදුවුණා.එතනදී කාගේත් අවධානය යොමුවුණේ ‘ඩබාන්ග්’ චිත්‍රපටයට වඩා සල්මන් - කට්රිනා වෙන්වීම ගැනයි. නමුත් සල්මන් පැවසූ කතාවෙන් පසුව එවැනි වෙන්වීමක් නැති බව කාටත් වැටහුණා.එහිදී සල්මන් මෙහෙම කතාවකුත් කීවා... “මගේ නංගි මට අවවාදයක් දුන්නා. ‘ඩබාන්ග්’ චිත්‍රපටය ගැන කියන්න තියෙන මාධ්‍ය හමුවේදී කට්රිනා ගැන කතා කරන්න එපයි කියලයි එයා මට කිව්වේ. පස්සෙ වෙලාවක මමයි කට්රිනායි එකතු වෙලා වෙනමම මාධ්‍ය හමුවක් තියන්නම්.” සල්මන් එහෙම කීවේ මහ හඬින් සිනා සෙමින්.ඉන් පසුව තවත් කාරණයක් කාගෙ කාගේත් කන්වලට සේන්දු වුණා. සල්මන් කට්රිනාත් එක්ක අත් අල්ලාගෙන නැටුවා ය කියලයි, ඒ ආරංචිය. සාදයකදී නම් නොවෙයි. චිත්‍රපට රූපගත කිරීමක් වෙනුවෙන්ලු. චිත්‍රපටයට, තවම නමක් දාල නැතිලු. අධ්‍යක්ෂණය කරන්නේ ෆාරා ඛාන්ලු. සල්මන්, කට්රිනාත් එක්ක නැටුවේ මේ චිත්‍රපටයේ ගීතමය දර්ශනයක් වෙනුවෙන්ලු.කොහොම හරි අමනාප වුණු අය ආයෙමත් මනාප ලකුණු කරගත්තා. ඒක නම් බොහොම හොඳ දෙයක්. මේ ගැන බොලිවුඩ්පුරයේ පුවත්පත් පවා තම තමන්ගේ සතුට පළ කරලා තිබුණා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=am1009121</link>
    <topic>පාඩම විතරක් මදි සෙල්ලමත් ඕනැ</topic>
    <author>සාකච්ඡා කෙළේ -ගාමිණී සුසන්ත</author>
    <content>පාඩම විතරක් මදි සෙල්ලමත් ඕනැපාසල් දරුවන්ගෙන් සියයට හතලිහක් පාසල් යන්නේ උදෑසන ආහාර වේල නොගෙන බව වෛද්‍ය පර්යේෂණ ආයතනය මඟින් කරන ලද සමීක්ෂණයකින් හෙළිවී ඇත. දරුවන්ගේ පෝෂණය පිළිබඳව සැලකීමේදී එය ඉතා භයානක තත්ත්වයක් ලෙස හැඳින්විය හැකිය.උදෑසන ආහාර වේල දරුවකුගේ බුද්ධි වර්ධනයට තදින්ම බලපාන සාධකයකි. උදෑසන ආහාර වේල නොගන්නා දරුවන්ගේ මතක ශක්තිය ක්‍රමයෙන් දුර්වල වන බවත්, මතක ශක්තිය ඒකාකාරීව පවත්වාගෙන යාම අපහසු බවත් හෙළිවී ඇත.දිගු කාලයක් උදෑසන ආහාර වේල අතපසු කරන දරුවකු, වැඩිහිටියකු බවට පත්වූ විට ඔහුට තීරණ ගැනීමේ හැකියාව අඩු බවත්, ගැටුම් නිරාකරණය කිරීමේ හැකියාව අඩු බවත් වෛද්‍ය පර්යේෂණ මඟින් ඔප්පු වී ඇත.තරගකාරී ලෙස අධ්‍යාපනික කටයුතු වලට මුහුණ දීමේ ශක්තිය මෙන්ම විභාග වලට මුහුණදීමේ ශක්තිය ද එවැනි දරුවන්ගේ අඩුය. බොහෝ නිවෙස්වල උදෑසන ආහාර වේල පිළිබඳව වැඩි අවධානයක් යොමු නොකරයි.දුර බැහැර සිට බොහෝ වේලාවක් ගෙවා නගරයේ පාසල් කරා පැමිණීම පාසල් දරුවන්ගේ උදෑසන ආහාරය අතපසු වීමට ප්‍රධාන හේතුවයි. මෙම තත්ත්වයෙන් මිදී පාසල් යන දරුවන්ගේ උදෑසන ආහාර වේල පිළිබඳව විශේෂ සැලකිල්ලක් දැක්වීමට මවුපියන් වහා පියවර ගත යුතුය.බොහෝ මවුවරුන් සිතන්නේ, තම දරුවන් උදෑසනින්ම ආහාර ගැනීමට අකමැත්තක් දක්වන නිසා හොඳ කිරි වීදුරුවක් දුන්නාම ප්‍රමාණවත් කියා ය. එය ඉතා වැරැදි මතයකි. දරුවකුගේ උදෑසන ආහාර වේලට ආහාර කාණ්ඩ තුනක්වත් ඇතුළත් විය යුතුය. කිරි වීදුරුවක් යනු ඉන් එක් ආහාර කාණ්ඩයක් පමණි.දරුවකුගේ වර්ධනය උපරීම ලෙස සිදුවන්නේ වයස අවුරුදු 10 - 15 අතර කාලයේදීය. එම වයසේදී නිසි පෝෂණයක් අවශ්‍යමය. එසේ නොවුණහොත් දරුවන්ගේ වර්ධනය අඩාල වේ. ශරීරයේ ප්‍රතිශක්තිකරණ හැකියාව හීන වේ. එවැනි දරුවෝ, වැඩිහිටියන් බවට පත්වූ විට නිතර නිතර ලෙඩ රෝගවලට ගොදුරු වෙති.ඔබේ දරුවා නිරෝගි ක්‍රියාශීලි බුද්ධිමත් වැඩිහිටියකු වනවා දකින්නට කැමැති නම් උදෑසන ආහාර වේල මෙන්ම අනෙක් ප්‍රධාන ආහාර වේල් දෙක පිළිබඳ ද සැලකිල්ලෙන් වීම වැදගත්ය.පුද්ගලයකුගේ අස්ථි වර්ධනයේ උපරීම අවස්ථාව දක්නට ලැබෙන්නේ වයස අවුරුදු 10 -15 අතර කාලයේදීය. අස්ථි ප්‍රමාණයෙන් විශාල වන්නේත් දිගු වන්නේත් මේ වයසේදීය. එම කාලයේ අස්ථි උපරීම ලෙස වර්ධනය වූයේ නැත්නම්, එම දරුවා වයස අවුරුදු 40 ක 50 ක වැඩිහිටියකු බවට පත්වූ විට ඔස්ටියෝපොරෝසිස් රෝගයට ගොදුරු වීමේ හැකියාව වැඩිය.කොච්චර ටියුෂන් ගියත්, කකුල් වතුර බේසමේ දාගෙන පාඩම් කළත් යන්තර බැන්දත්, බෝධි පූජා තිබ්බත් පලක් නෑ, උදේ කෑම වේල අතපසු කරනවා නම් විභාගය අසමත්.එබැවින් එම වයසේදී දරුවකුට කැල්සියම් අඩංගු ආහාර ලබා දීම ඉතා වැදගත්ය. එසේ නැතිව වැඩිහිටියකු වූ පසුව කැල්සියම් අඩංගු කිරිපිටි වර්ග ගැනීමේ එතරම් ප්‍රයෝජනයක් නොලැබේ.යමෙකු අවශ්‍ය පමණට වඩා උසින් අඩු නම්, එය ඔහුගේ හෝ ඇයගේ පෞරුෂයට බලපාන කරුණක් විය හැකිය. එය එම පුද්ගලයාගේ මනසට බලපාන කරුණක් ද වෙයි. එවැනි තත්ත්වයන්ට බොහෝ විට ගොදුරු වන්නේ පාසල් වයසේ අවශ්‍ය පෝෂණය නොලැබු දරුවෝය.පාසල් දරුවන්ගේ උදෑසන ආහාරය සකසා ගන්නා පිළිවෙළ පිළිබඳව දැන් අපි කරුණු සොයා බලමු.බොහෝ නිවෙස්වල මවත් පියාත් දෙදෙනාම රැකියාවට යන නිසා උදෑසන බත් පිසීම සාමාන්‍ය දෙයකි. එබැවින් දරුවාගේ උදෑසන ආහාර වේලට බත් ලබා දිය හැකිය. බත් උදෑසනට ඉතා හොඳ ආහාර වේලකි. එහිදී දවාලට මෙන් බත් සමඟ ව්‍යංජන කීපයක් අවශ්‍ය නොවේ. පරිප්පු හොද්දක් හෝ මාළු කෑල්ලක් හෝ කරවල ටිකක් සමඟ බත් වුවද ප්‍රමාණවත්ය. එම බත් පිඟානට සම්බෝලයක් තිබුණහොත් ඉතා හොඳය.එසේ බත් නැතිනම් කඩල, කව්පි, මුංඇට වැනි ධාන්‍ය වර්ගයක් පොල් සමඟ ලබා දිය හැකිය. උදෑසන බත් පිසින අතරතුර කව්පි කඩල තැම්බීමට කල් වේලා මදි නම් පෙරදින රාත්‍රි එම ධාන්‍ය තම්බා ශීතකරණයේ තබා පසු දින තෙම්පරාදු කර දරුවාගේ උදෑසන ආහාරයට ලබාදීම සුදුසුය. එම ධාන්‍ය සමඟ කෙසෙල් ගෙඩියක් ආහාරයට ගැනීමෙන් දරුවාට උදෑසනට පරිපූර්ණ ආහාර වේලක් ලැබේ. එවැනි ආහාර වේලක් ළමයාට පාසල් වෑන් රථයේ යන විට ද ගැනීමේ හැකියාව ඇත.උදෑසන අවදි වූ සැණින් දරුවාට කිරි වීදුරුවක් ලබා දීමට මවුවරු පුරුදු වී සිටිති. එය පානය කළ පසු පැය දෙකකටවත් ළමයාට ආහාර ගැනීමට බඩගින්නක් ඇති වන්නේ නැත. එබැවින් උදෑසන ආහාරයට පෝෂ්‍යදායී යමක් ලබාදී කිරි වීදුරුව ඊට පසුව හෝ නැතිනම් සවස් වරුවේ හෝ ලබා දීමට දරුවා පුරුදු කරන්න.එළවළු හෝ මාළු යොදා සෑදු සැන්ඩ්විච් උදෑසන ආහාර වේලට දරුවාට දිය හැකි පෝෂ්‍යදායී ආහාරයකි. දිනපතාම උදෑසන ආහාර වේලට දරුවකුට බත් දුන් විට එම ආහාර වේල දරුවාට එපා වෙයි.එබැවින් උදෑසන ආහාරය විවිධත්වයෙන් යුතුව සකසා දීමෙන් දරුවා කැමැත්තෙන් එම ආහාරය ගනු නොඅනුමානය. දරුවා දිනපතා බත් ආහාරයට ගැනීමට කැමති නම්, ව්‍යංජන පි‍්‍රය උපදවන අයුරින් සකසා දීමෙන් දරුවාගේ ආහාර රුචිය ඉහළ නැංවිය හැකිය. පාසලේ දී අනෙක් ළමයින් විවිධ ආහාර ගන්නා විට එම ආහාර පිළිබඳව ආශාවක් ඇතිවීම ස්වභාවිකය.උදෑසන ආහාර වේල නොගැනීම, එම ආහාර වේලෙහි පෝෂ්‍යදායී බව අඩුවීම වැනි හේතු රැසක් නිසා දියවැඩියාව රෝගයට ගොදුරු වන දරුවන්ගේ සංඛ්‍යාව එන්න එන්නම ඉහළ යන බව වෛද්‍ය පර්යේෂණ ආයතනයේ පර්යේෂණ වාර්තා පෙන්වා දෙයි.දියවැඩියාව රෝගය ප්‍රධාන වශයෙන්ම ප්‍රභේද දෙකකි. පළමු ප්‍රභේද සේ දියවැඩියාවේ දී අග්න්‍යාසයේ නිපදවන ඉන්සියුලින් ප්‍රමාණය අඩු නිසා ඉන්සියුලින් පිටතින් ශරීරයට ලබාදිය යුතු වේ.දෙවැනි ප්‍රභේදයේදී ශරීරයේ නිපදවෙන ඉන්සියුලින් සෛලවලට භාවිත කිරීමේ හැකියාව නැතිව යයි.බහුලව දැකිය හැක්කේ පළමු ප්‍රභේදයයි. එය දරුවනට ද හට ගැනීමේ හැකියාවක් තිබුණ ද දෙවැනි වර්ගයේ දියවැඩියාව දරුවනට හටගන්නේ කලාතුරකිනි.ඒත් අද වන විට පාසල් දරුවන් විශාල සංඛ්‍යාවක් දෙවැනි ප්‍රභේදයේ දියවැඩියාවට ගොදුරු වී ඇති බව හෙළි වී ඇත. ඊට ප්‍රධාන හේතුව ළමයින්ගේ ස්ථුලභාවය, අධි බර සහ ක්‍රියාශීලීත්වයෙන් අඩු වීමයි. එම තත්ත්වය එන්න එන්නම වර්ධනය වන නිසා ඉදිරි වසර කීපය තුළදී දෙවැනි ප්‍රභේදයේ දියවැඩියාව රෝගයට ගොදුරු වන දරුවන් සංඛ්‍යාව වැඩි වනු නියතය.වෛද්‍ය පර්යේෂණ ආයතනයේපෝෂණ අංශයේ ප්‍රධානීවෛද්‍ය රේණුකා ජයතිස්සවෛද්‍ය පර්යේෂණ ආයතනය මෑතදී කළ තවත් සමීක්ෂණයකින් හෙළි වූයේ බොහෝ දරුවන් එළවළු සහ පලතුරු ආහාරයට ගන්නා ප්‍රමාණය අඩු බවත්, සීනි, පිටි, තෙල් අඩංගු ක්ෂණික ආහාර ගන්නා ප්‍රමාණය වැඩි බවත්ය. එය ස්ථුලභාවයට සහ බර වැඩිවීමට ප්‍රධාන හේතුවය.ශක්තිය වඩවන ආහාර වැඩියෙන් ගන්නවා සේම ශරීරය වෙහෙසන ක්‍රීඩාවක හෝ වෙනත් කටයුත්තක දරුවා නිරත වන්නේ නම් ස්ථුලභාවය, අධි බර තත්ත්වය වළක්වාගත හැකිය.දරුවන්ගේ ක්‍රියාශීලිත්වය සහ දියවැඩියාව පිළිබඳව කරන ලද සමීක්ෂණයකින් හෙළිවී ඇත්තේ, දරුවන්ගෙන් සියයට විස්සක් පමණ කිසිඳු ක්‍රියාශීලීභාවයක් නොපෙන්වන බවය. පාසල් යන දරුවන් අඩුම වශයෙන් දිනකට පැයක් හෝ ක්‍රියාශීලී වීම අවශ්‍යය.පසුගිය වසර 10 තුළ දරුවන් අතර අධි බර ඉතා ශීඝ්‍ර ලෙස ඉහළ ගොස් ඇත. කොළඹ දිස්ත්‍රික්කයේ දරුවන්ගෙන් සියයට පහළොවක් අධි බරෙන් පෙළෙති. නුවර, රත්නපුරය, කුරුණෑගල දිස්ත්‍රික්කවල දරුවන්ගේ ද මේ තත්ත්වය වර්ධනය වෙමින් ඇත.මවුපියන්ගේ බලාපොරොත්තුව තම දරුවන් නිරෝගිමත් පුරවැසියකු ලෙස සමාජයට ඉදිරිපත් කිරීමට නම්, අධ්‍යාපනික කටයුතුවලට දරුවා යොමු කිරීම මෙන්ම දරුවාට ක්‍රියාශීලී වීමට කාලයක් වෙන් කර දීම ද ඉතා වැදගත්ය. වැඩිහිටියකු දියවැඩියාවට ගොදුරු වනවා මෙන් නොව පාසල් යන දරුවකු දියවැඩියාවට ගොදුරු වීම බරපතළ තත්ත්වයකි.දරුවෝ පැණි රස ආහාර ගැනීමට වැඩි රුචියක් දක්වති. දරුවන්ගේ ආහාර පාලනය ඉතා අපහසු වුවද දියවැඩියාවට ගොදුරු වූ දරුවකුට ආහාර පාලනය අවශ්‍යම වේ.නිසි ප්‍රතිකාර නොලැබුණහොත් දෑස්, අක්මාව, වකුගඩු, ස්නායු පද්ධතිය වැනි කොටස්වලට සෘජු ලෙස බලපෑම් කිරීමේ හැකියාව දියවැඩියා රෝගය සතුය. ඇතැම් විට වකුගඩු අකර්මණ්‍ය වී වකුගඩු බද්ධ කිරීමට පවා සිදුවේ.එමෙන්ම එම දරුවන් වැඩිහිටියන් වූ විට නිසරු භාවයට පත්වීමට ඇති ඉඩ ද වැඩිය. උදෑසන ආහාර වේල පිළිබඳව සැලකිලිමත් වීමත්, එළවළු පලතුරු වැඩි පුර ආහාරයට ලබාදීමත්, දිනකට අඩුම තරමින් පැයක්වත් සෙල්ලම් කිරීමට අවස්ථාව ලබා දීමත්, ඔබේ දරුවා නිරෝගිමත් බුද්ධිමත් දරුවකු බවට පත්කරගැනීමට අවශ්‍යම වේ.සාකච්ඡා කෙළේ -ගාමිණී සුසන්තඡායාරූප - සමන් ශ්‍රී වෙදගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=am1009122</link>
    <topic>උණ කටුවෙන්ම උණ බලන්න පුරුදුවෙන්න</topic>
    <author>සාකච්ඡා කෙළේ -අරුණි මුතුමලී</author>
    <content>උණ කටුවෙන්ම උණ බලන්න පුරුදුවෙන්නඋණ නොහැදුණු කිසිම කෙනෙක් ඉන්නවා යැයි අපට සිතන්නට බැහැ. මොකද ඕනෑම ලෙඩක රෝග ලක්ෂණය ලෙස මුලින්ම දැකගත හැකි වන්නේ උණ නිසායි. එසේ කීවත් වයස සමඟ උණ හැදෙන හේතු වෙනස් විය හැකියි. ඒ නිසා අද අපි බලමු ළමා වයසට උණ බලපාන්නේ කෙසේ ද? කියා.රිජ්වේ ආර්යා ළමා රෝහලේළමා රෝග විශේෂඥ වෛද්‍යදීපාල් පෙරේරාඒ ගැන අප විමසුවේ රිජ්වේ ආර්යා ළමා රෝහලේ ළමා රෝග විශේෂඥ වෛද්‍ය දීපාල් පෙරේරා මහතාගෙන්. ඔහු ශ්‍රී ලංකා ළමා රෝග විශේෂඥ වෛද්‍ය සංගමයේ ලේකම්වරයායි.“ළමයා” යනුවෙන් වෛද්‍ය විද්‍යානුකූලව හඳුන්වන්නේ කුමන වයස් මට්ටමක් දක්වා ද යන්න මෙහිදී දැනගත යුතුයි.අවුරුදු 17 ක් වනතුරු, ළමයින් හැටියට තමයි හඳුන්වන්නේ. නමුත් රිජ්වේ ආර්යා රෝහලේ ප්‍රතිකාර කරන්නේ වයස 12 දක්වා ළමයින්ට පමණයි.”“වයස සමඟ සලකද්දී, ඉපදුණු ගමන් දරුවෙකුට උණ ගැනෙනවා නම් එයට හේතුව කිරි අඩුවීම විය හැකියි. එය කිරි උරා බීමේ අඩුවක් හෝ මවගේ කිරි අඩුවීමක් හෝ වන්නත් පුළුවන්. ඒ වගේම විෂබීජයක් නිසා ඉපදුණු ගමන් ම වුණත් බබාට උණ ගැනෙන්න ඉඩ තිබෙනවා.”දරුවකුගේ උගුර, කන, නාසය ආසාදනය වීම නිසාත් උණ ගැනෙන්න පුළුවන්. උණ ගැනීගෙන එන විටම කලබල වී වෛද්‍යවරයකු හමු වනවාට වඩා ගෙදරදීම මවුපියන් ටිකක් සැලකිලිමත්ව දරුවා කෑම කනවා ද, කිරි බෙනවා ද, වමනය, කැස්ස තියෙනවාද කියා බැලිය යුතුයි.ශ්වසන මාර්ගය, ආහාර ජීර්ණ පද්ධතිය හෝ වෙනත් ඉන්ද්‍රියයක ආසාදනයක් නිසාත් උණ ඇතිවෙන්න පුළුවන්. උණ සමඟ එන අනෙක් රෝග ලක්ෂණ සසඳා බලා රෝගය හඳුනා ගත යුතුයි.දරුවෙකුට උණ සමඟ වමනය කරනවානම්, බඩ එළිය යෑම හෝ පාචනය සමඟ බඩේ කැක්කුම් තිබේනම් විෂබීජ නිසා ආහාර මාර්ගයේ ආසාදනයක් ඇති වී ඇති බව සැක කරන්න පුළුවන්.උණත් සමඟ එන ඔළුව කැක්කුම වැඩිනම් සමහරවිට මොළයට විෂබීජ යාම නිසා එක්කෝ මැනින්ජයිටිස් හෝ එන්සෙෆලයිටිස් වැනි රෝග වැලඳී තිබේ දැයි සැක කරන්න සිදු වෙනවා.මුත්‍රා මාර්ගයේ ආසාදන නිසා උණ සමඟ එන්නේ බඩ දැවිල්ල, නිතර මුත්‍රා යෑම, දරුවාගේ බර වැඩි නොවීම ආදි ලක්ෂණයි.පිළිකා, ලියුකේමියා, ලියුෆෝමියා වැනි ලෙඩවලටත් උණ හැදෙන්න ඉඩ තිබෙනවා.සමහර දරුවන්ට හමේ ආසාදන නිසාත් තවත් සමහරුන්ට දාඩිය නොදැමීම නිසාත් උණ හැදෙන්න පුළුවන්.සමහර ළමයින්ට උණ ගැනෙන්නේ නිතර, නිතර බෙහෙත් දෙන නිසායි. එය අපි හඳුන්වන්නේ “බෙහෙත් උණ” කියායි.තවත් සමහර දරුවන්ට උණ ඇති කරන්නේ අම්මලායි. අම්මාගේ මානසික තත්ත්වයත් නිසා සැමවිටම දරුවාට උණ තිබෙන බව කියනවා. Manchanssen Syndrom by Proxy  ලෙස අප එය හඳුන්වනවා. එවැනි දරුවන් රෝහලට ගෙන ආවාට ඔවුන්ට කිසිම ලෙඩක් ඇත්තේ නැහැ.සමහර දරුවන්ට උණ හැදුණාම වලිප්පුවට එනවා. අපි ෆිට් එක කියා කියන්නේ එයටයි. සාමාන්‍යයෙන් මාස 5 - 6 සිට අවුරුදු 6 දක්වා දරුවන්ට උණ වලිප්පුව සැදෙන්න පුළුවන්.ඒ වෙලාවට දරුවාගේ අතපය දලදඬු වී ගැහෙනවා. මේ තත්ත්වය මිනිත්තු 15 ට වඩා පවතිනවානම් දරුවා පැත්තට හරවාගෙන වෛද්‍යවරයකු වෙත රැගෙන යා යුතුයි. එසේ කරන්නේ දරුවාට හුස්ම ගැනීම පහසු කිරීමටයි. මොනම හේතුවකටවත් දරුවා උඩුබැලි අතට ගෙනියන්න එපා.අනෙක උණ වලිප්පුව හැදුණාම එය සාමාන්‍යයෙන් වලිප්පුවම ද නැතහොත් මොළයට විෂබීජයක් යෑම නිසා ඇති වූවක් ද යන්න ස්ථිරවම දැනගත යුතුයි. සමහරවිට මවුපියන්ට ළමා කාලයේ උණ වලිප්පුව හැදුණා නම් එය පරම්පරාගතව දරුවාට ද ආ හැකියි.දරුවෙකුට උණ ඇත්දැයි හරියටම දැන ගැනීම ඉතා වැදගත්. මේ සඳහා උණ කටුව භාවිත කරන ආකාරය ද දැනගත යුතුමයි. ගෙදරක පොඩි දරුවන් සිටීනම් උණ කටුවකුත් ගෙදර තිබිය යුතුමයි.දරුවාගේ උණ බැලීමට නළලට අත්ල තබා බැලීම සාර්ථක නැහැ.උණ ගත් පමණින් දරුවෙකුගේ මුහුණින් එය දකින්න බැහැ. නමුත් ඩෙංගු උණ තත්ත්වයේදී මුහුණේ මලානික ගතිය සහ අනෙක් ඩෙංගු රෝග ලක්ෂණ දැකිය හැකියි. උණ මැනීමට උණ කටුවක් භාවිත කරන්නට පෙර පැය කාලක් භාගයක් පමණ දරුවා විවේකීව, සන්සුන්ව තැබීම වැදගත්. හේතුව දරුවාගේ ක්‍රියාකාරිත්වය වැඩිවීම හෝ නොසන්සුන්කමක් ඇති වුවහොත් ඇඟේ උෂ්ණත්වය ද වැඩිවිය හැකි නිසා.ඒ වගේම උණ කටුව දිව යට තබා උණ බලන්නට තීරණය කරනවානම් දරුවාට පැය භාගයක් පමණ උණුසුම් හෝ සිසිල් ආහාරපාන ලබා නොදීම වැදගත්.දරුවාගේ උණ බැලීමට කිහිල්ල යටින්, දිව යටින් හෝ ගුද මාර්ගයෙන් උණ කටුව තබා විනාඩියක් 2 ක් පමණ බලා සිටිය යුතු වනවා. මෙහිදී දිව යට හා ගුද මාර්ගයට උණ කටුව දැමු පසු දරුවාව ඉතා සන්සුන්ව තබා ගත යුතුයි. නැතහොත් උණ කටුව කැඩි හානි සිදුවන්න වුණත් ඉඩ තිබෙනවා.කුඩා දරුවන්ගේ උණ බැලීමට කිහිල්ල යටින් උණ කටුව තබා අත සොලවන්නට නොදී සිටීම පහසුයි. ගුද මාර්ගයෙන් උණ බලනවා නම් උණ කටුවට ග්ලිසරින් වැනි යමක් ආලේප කිරීම අවශ්‍ය වනවා.කිහිල්ල යටින් උණ මැනීමේදී ඇතැම් විට මුඛයෙන් මනින උෂ්ණත්වයට වඩා සෙල්සියස් අංශකයක් පමණ අඩුවීමට ඉඩ ඇති බැවින් කටුවේ පෙන්නුම් කරන ප්‍රමාණයට වඩා අංශක භාගයක් හෝ එකක් එකතු කර ගැනීම වඩා නිවැරැදිය.මතක තබා ගත යුතු වැදගත්ම කරුණ නම් උණ නැති දරුවකුගේ වුණත් සවස් කාලයේදී වගේම විවිධ ක්‍රියාකාරකම් නිසා උෂ්ණත්වයේ වෙනසක් සිදු වී තිබීමට ඉඩක් ඇති බවයි.උණ කටුවේ සෙල්සියස් අංශක 36.9 - 37.0 හෝ ෆැරන්හයිට් අංශක 98.4 ට වඩා වැඩිනම් උණ ඇති බව අප හඳුනා ගන්නවා. නමුත් සමහර දරුවන් මෙන්ම වැඩිහිටියන් උපතින්ම ඇඟේ උෂ්ණත්වය සාමාන්‍ය අගයට වඩා වෙනස් වුණු අයත් සිටිනවා. ඒ ගැනත් අවබෝධයකින් කටයුතු කිරීම වැදගත්.උණ ඇති බව හඳුනා ගත්තා නම්, කලබල විය යුතු නැහැ. මුලින්ම කළ යුත්තේ දරුවාගේ වයසට ගැළපෙන මාත්‍රාව අනුව පැරසිටමෝල් වර්ගයක් ලබා දීමයි.නමුත් ඇස්පි‍්‍රන් වර්ග ලබාදීම එකවර අනුමත නොකරන්නේ ඩෙංගු වැනි රෝග තත්ත්වයන් ඇත්නම් එය හඳුනා ගැනීමට ඇස්පි‍්‍රන් මඟින් බාධාවක් සිදුවිය හැකි නිසයි. එයට හේතුව සමහර විට ඇස්පි‍්‍රන් ලබා දුන් පසු ද අභ්‍යන්තර ලේ ගැලීම් ඇතිවිය හැකියි. ඩෙංගුවල දී ද අභ්‍යන්තර ලේ ගැලීම් ඇති වනවා. ඇස්පි‍්‍රන් දී තිබුණොත් කුමන හේතුව නිසා ද යන්න අවිනිශ්චිත නිසා පැරසිටමෝල් වර්ග ලබා දීම වඩා ආරක්ෂිතයි.උණ සෑදී පළමු දිනයේ ම රෝහලකට යෑම අවශ්‍ය නොවුණත් දින 3 ක් පුරා උණ පවතිනවා නම් වහාම ලේ පරීක්ෂාවක් කිරීම ඉතා වැදගත්.සන්නිපාත උණ නම් ඇතිවන්නේ පඩිපෙළක ආකාරයටයි. ඒ කියන්නේ එන්න එන්න උණ වැඩි වෙනවා.මැලේරියාව නම් උණ ගැනී දින කීපයක් සුව වී යළි උණ ඇති වනවා.වෛරසයක් නිසා උණ ගත්තා නම් ඒ උණ දිනපතාම අඩුවැඩි වෙනවා.ඩෙංගු රෝගයේ දී කලාවන් දෙකකට තමයි උණ හැදෙන්නේ.මේ සියල්ලම වෛද්‍යවරයකු විසින් පරීක්ෂා කර හඳුනා ගනු ලබනවා. එනිසයි දින තුනකට පසු ලේ පරීක්ෂා කරගන්න කියන්නේ.මොන හේතුව නිසා උණ ගත්ත ද දරුවාට හොඳින් ආහාරපාන ලබාදීම අත්‍යවශ්‍යයි. එමඟින් දරුවාගේ ප්‍රතිශක්තීකරණ හැකියාව පවත්වා ගැනීමට හේතු වෙනවා. එසේ ආහාර දීමේදී දරුවා අරුචියක් දක්වනවා නම්, ආහාර ටික ටික වැඩි වාර ගණනක් ලබා දිය යුතුයි.උණ ඇති දරුවාට දියර ලබා දීම ද අත්‍යවශ්‍ය වන්නේ විජලනයෙන් වළක්වා ගැනීමටයි.අනවශ්‍ය පරිදි දරුවාට රෙදි පෙරවීමෙන් වැළකී සිටිය යුතු අතරම වැඩිපුර ඇඳුම් අන්දවා ඇත්නම් ඒවා ඉවත් කර සැහැල්ලු ආකාරයෙන් සිටීමට සැලැස්වීමත්, දොර ජනේල විවෘත කර යහපත් වාතාශ්‍රයක් ලබා දීමත් අවශ්‍යයි. එයින් ශරීරයේ උණුසුම පිට වී සහනයක් ලැබෙනවා.තද සෙම හෝ කැස්සක් නැතිනම් කාමර උෂ්ණත්වයේ පවතින සාමාන්‍ය ජලයෙන් තෙත මාත්තු කළ රෙදි කඩකින් මුහුණ නළල තෙත මාත්තු කළ ද වරදක් නැහැ. එයින් ද සිදුවන්නේ ශරීරයේ උෂ්ණත්වය අඩුවී සහනයක් ලැබීමයි.නමුත් අයිස් තැබීම නම් උණ හැදුණු දරුවෙකුට හොඳ නැහැ.දරුවෙකුට උණ ගැනී ප්‍රථමාධාර ද ලබා දී පසුව වෛද්‍යවරයකු හමුවීමට ඔබ ගියා නම්, වෛද්‍යවරයා අවශ්‍ය ප්‍රතිකාර ලබා දෙනවා. එවිට ඉතාම වැදගත් කාරණය වන්නේ ඒ වෛද්‍යවරයා නියම කළ ඖෂධ ප්‍රතිකාරය අනුමත කාලය තුළ නොකඩවා දරුවාට ලබා දීමයි.එසේ කීමට හේතුව, සමහර අම්මලා එක බේත් වේලෙන් සුව නොවුණ හොත් වෛද්‍යවරුන් මාරු කිරීම හෝ දරුවාට සුවයක් පෙනේනම් බෙහෙත් නතර කිරීම වැනි ඉතාම නරක වැඩ කරන නිසයි.වෛද්‍යවරයකු ප්‍රතිජීවක ඖෂධ නියම කරන්නේ, මුත්‍ර ආසාදනයට දින 7 ක් සෙම්ගෙඩිවලට දින 10 ක්, මොළේට විෂබීජ ගොස් තිබේනම් අඩුම වශයෙන් දින 21 ක් වශයෙනි. බැක්ටිරියා දිලිරයක් මඟින් ඇතිවන රෝග සඳහා විවිධ දින ගණන් ප්‍රතිජීවක ඖෂධ නියම කරයි.මේ නියමිත කාලය පුරා බෙහෙත් ලබා නොදීම නිසා දරුවාට හානි දෙකක් සිදුවිය හැකියි. එකක් රෝගය නියමාකාරයෙන් සුව නොවී උත්සන්න තත්ත්වයට පත්වීම. දෙවැන්න ප්‍රතිජීවකවලට අනුවර්තනය විය හැකි විෂබීජ ඇතිවීම නිසා එනම් එම ඖෂධයට විෂබීජ හුරුවීම නිසා යළිත් එම ඖෂධය ලබා දුන් විට ප්‍රතිචාර නොදැක්වීමයි.උණ ඇති පුංචි දරුවෙකු ගැන අවධානයෙන් යුතුව කටයුතු කළ යුතු වන්නේ පුංචි දරුවන්ට තමන්ට ඇති අපහසුව පැහැදිලි කිරීමට නොහැකි නිසාය. ඔවුන්ගේ බස හඳුනන මවුපියන් දරුවාගේ අපහසුතා නිවැරැදිව හඳුනාගත යුතුය.සාකච්ඡා කෙළේ -අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=ay1009121</link>
    <topic>ඉර හඳ-ගස් ගල් අදහන අපට සොබා දහමෙන් ලැබෙන දායාදය හොඳටෝම ඇති</topic>
    <author>සාගරිකා දිසානායක ජයසිංහ</author>
    <content>ආදි වාසී නායක ඌරුවරිගේ වන්නියලැත්තෝආදි වාසී නායක වන්නිය ලැත්තන්ගේ ළමා කාලේ තොරතුරු ගිය සතියේ අපි ඔබට ඉදිරිපත් කෙළෙමු. අපේ ජීවන අත්දැකීම්වලින් වෙනස් වූ ආදී වාසියකුගේ ජීවන තොරතුරු එක ලිපියකින් කියා නිම කරන්නට බැරි තරම්ය. ඒ නිසාම වන්නියලැත්තන්ගේ ජීවන අත්දැකීම්වලින් තවත් රසබර තොරතුරු සහ ඔවුන් අද ගතකරන ජීවින තොරතුරු මේ සතියෙත් ඉදිරිපත් කරන්නෙමු.අපේ පරම්පරාවෙ ඇත්තන් දඩයමේ යනකොට පිළිපදින නීතිරීති පුංචි කාලෙදිම අපිට කියා දෙනවා. දඩයමට මගේ අත හුරු කළේ අප්පිලැත්තො. හරියටම කුරුමානම් බලලා හීයක් විදින හැටි, පුච්චා කඩන යමකෙන් ඉලක්කෙට වෙඩි තියන හැටි ඒ ඇත්තො මට කියා දුන්නා. ඉර පායන කොට වගේම ඉර මුදුන් වේලාවට සත්තු දඩයම් කරන්නෙ නෑ. සතා සීපාවා හරියටම හඳුනාගෙන මිසක් දඩයම් කරන්නෙ නෑ. අපට දඩයම පුරුදු කරන්නෙ ලබු ගෙඩියක කෝටුවකින් සතෙක් ඇඳලා සතාගේ නිල ඒ රූපෙ සටහන් කරලා පෙන්වලා. නැතිනම් ගහක පොත්තක රූපෙ කොටලා පෙන්නනවා.හා හා පුරා කියලා සතෙක් දඩයම් කළ දාට දඩයම පුහුණු කළ ගුරුතුමාගේ ගෙදරට සතාගේ ඇලයක් (පළුවක්) ගෙනත් දෙනවා. ඒ දඩමස් ආනමක් හදලා කුරහන් තලපයක් හැඳි ගාලා ඇතුල් පතකට (වට්ටිය) බෙදලා ඉස්සෙල්ලාම ගුරුතුමාට පුදනවා. ඒක සතුටින් කාලා බීලා ගුරුතුමාත් ගෝලයාට තියෙන හැටියට තෑග්ගක් දෙනවා. ඒ තෑග්ග බොහෝවිට ගිරයක්, කැත්තක්, කෙටේරියක් හෝ ඊතලයක් වගේ දඩයමට උදව් වෙන දෙයක්.දඩයම ප්‍රධාන ජීවිකාව කරගත් වන්නියලැත්තෝ අද දඩයමින් සම්පූර්ණයෙන්ම ඈත් වෙලා. වසර තිහක වේලේ පටන් මේ වන තුරු ඔහු කිසිම සතෙකුට වෙඩි තියලා නෑ. ඒ වගේම මස් මාංශ ආහාරයට ගන්නෙත් නෑ. ඊට හේතු වූ දුක්බර සිදුවීම ඔහු අපට විස්තර කළා.”ඒ කාලේ මම ජයට හේන් ගොවිතැන් කළා. හේන රකින්ඩ හැමදාම රාත්තිරියේ යෑම මගේ සිරිතක්. එදා අමාවක වගේ ඝන අන්ධකාර රාත්තිරියක්. එළිවෙනතුරු හේන වටේ ගමන් දාන එක මගේ සිරිතක්.හදිසියෙම හේනට සතෙක් වැදිලා වගාව පාළු කරන බව දැනුණා. බැලූ බැල්මට ඌරු තඩියෙක් බව දැනුණා. ඉලක්කෙ බලල පුච්චා කඩව්වා. (වෙඩි තිබ්බා.) එළිවෙන ජාමෙට ගොහින් බලනකොට මහා තඩි ගැබ්බර ඊරියක්. කුස පළා බලපුවාම කිරිකැටි ඌරු පැටවු දහතුනක් බඩේ.මගේ පපු කැනැත්ත කීරි ගැහුණා. නොදැන තියාපු එක වෙඩිල්ලෙන් ජීවිත දාහතරමක් නැහුණා නේද කියා විශාල කම්පාවක් ඇති වුණා. මින් මත්තට පුච්චා කඩන්නෙ නෑ කියලා එදා හිත්ලා ගත්තා. මස් මාංස කෑමත් අත්හැරියා.” වන්නියලැත්තො කීවා. යකුන් මළවුන් අදහන ඔහු එසේ කළේ පව් පින් සලකලා දැයි මා ඔහුගෙන් ඇසුවා.”බුද්ධිලැත්තො (බුදුහාමුදුරුවො) ගැන අපි අහලා තියෙනවා. උන්නාන්සෙගේ දහමේ පවු පින් කියලා දෙයක් තියෙන බවත් අපි අහලා තියෙනවා. අපි කොයි දහමටත් ගරු කරනවා. බුදු දහම කෙසේ වෙතත් එදා මා අතින් සිදු වුණේ මහා අපරාධයක් යන සිතිවිල්ලෙන් පස්සෙ මම සතුන් දඩයමත් මස් මාංශ ආහාරයට ගැනීමත් සම්පූර්ණයෙන්ම නතර කළා. සතා සීපාවාට ගහට කොළට අපි සලකන්නේ අපේම ජීවිතේ කොටසක් වගේ. බඩ වියත රැක ගන්නට සතෙක් එළා ගත්තාට අපි නිරපරාදේ සතුන් දඩයම් කරන්නේ නැතැයි” වන්නියලැත්තො කීවා.අද ආදි වාසීන්ගේ ප්‍රධාන ජීවනෝපාය වෙලා තියෙන්නේ ගොවිතැන. ඒත් ඔවුන්ට ගොවිතැන් කරන්නට සිදුවෙලා තියෙන්නේ රජයට අයිති ඉඩම්වල. රක්‍ෂිත වනාන්තරවලට අයත් ඉඩකඩම්වල ජීවත්වෙන ඔවුන්ට දැන් දඩයමක් කරගන්න මීයක් කඩා ගන්න වෙලා තියෙන්නේ අනවසරයෙන්.ඒ කැලෑ ඔවුන්ට අයිති නැති නිසයි. ඒ පිළිබඳව හිත් අමාරුවෙන් සිටින වන්නියලැත්තො කියන්නෙ ඔවුන් සාම්ප්‍රදායික සිරිතට අනුව දළදා මාලිගාවෙ පෙරහර කාලෙට දළදා වහන්සේ වෙත කරනු ලබන මීපැණි පූජාවට මී කඩන්නත් සිදුවෙලා තියෙන්නෙත් හොරකමක් විදිහට කියලයි. බුද්ධිලැත්තෝ ඒකට අපට සමා කරාවි කියලයි ඔහු පවසන්නෙ.ආදිවාසීන් වුණත් ඔවුන්ට ආවේණික සිරිත් විරිත් සියල්ලම ඔවුන් අදටත් ගරු කරනවා. මත් කුඩු, දුම්වැටි භාවිතය තහනම්. තහනම් වැඩ කරලා අහුවුණොත් නායක ඇත්තන්ගෙන් දැඩි දඬුවම් ලැබෙනවා. ඇතැම්විට ලොකු වැරැද්දකට දඬුවම කෙටේරි පහර වෙන්නත් පුළුවන්. වන්නියලැත්තො තමන්ගේ වර්ගයා ගැන මහත් වූ අභිමානයකින් යුතු හැබෑවටම තම වර්ගයාගේ යහපත පිළිබඳ අවංකවම වෙහෙසවෙන නායකයෙක්. දියුණුවෙන ලෝකෙත් සමඟ ඉදිරියට යන්නට තම වර්ගයාට මඟ පහදා දෙන නමුත් නූතන සැප සම්පත් කෙරෙහි ලොකු ආසාවක් ඔහුට නෑ.ගමට විදුලිය ජලය සන්නිවේදන පහසුකම් ලැබුණත් ඔහු තමන්ගේ පෞද්ගලික පරිභෝජනයට එවා යොදාගන්නේ නැති තරම්. වරිච්චි බිත්ති නගා මානා හෝ ඉලුක් හෙවිල්ලා තරමක් ඉඩ පාඩු ඇතිව තනාගත් ඔහුගේ නිවසට විදුලි බලය ලබා ගත්තේ නැත්තේ ඇයි දැයි මා ඇසුවා.ඉර හඳ ගස් ගල් නෑ යකුන් අදහන අපට සොබා දහමෙන් ලැබෙන දායාදය හොඳටම ඇතැයි ඔහු කීවා.දැනට හැට තුන් වැනි වියේ පසුවන වන්නියලැත්තන් ගේ දෑස් තවමත් හොඳට පේනවා. දිවා ආලෝකය නිවී යනතුරු එයින් සැනසෙන ඔවුන් කුප්පි ලාම්පුවක්වත් පත්තු කරගන්නේ ගේ හරියේ භූමිතෙල් ටිකක් තිබුණොත් විතරයි. ශීතල මකා ගන්නටත් ආලෝකය ලබා ගන්නටත් සතා සීපාවාගෙන් රැකෙන්නටත් ඔවුන් ගේ ඉදිරිපස ගහගන්නා ගිනිමැලය කෝකටත් වඩා හොඳ බවයි ඔහුගේ අදහස.ලෝකයේ ජීවත්වන ආදිවාසී ජන කණ්ඩායම් අතරින් මුල් තැනැක් හිමිවෙන දඹානේ ආදිවාසීන් නියෝජනය කරමින් ලෝකයේ විවිධ රටවල පැවැත්වෙන සමුළු සම්මේලනවලට සහභාගි වෙන්නත් වන්නියලැත්තන්ට සිදුවෙනවා. එවැනි අවස්ථාවලදී තම පරපුරේ අභිමානය රකිමින් හැකි තරමින් ස්වකීය සම්ප්‍රදායානුකූල සිරිත් විරිත් රකිමින් කටයුතු කරන්නට වන්නියලැත්තො උත්සාහ කරනවා. වරක් ලෝකයේ රටවල් 135 ක ආදිවාසින් සහභාගි වුණු අන්තර්ජාතික ලෝක ආදිවාසී සම්මේලනය නියෝජනය කරමින් විදේශ ගතවුණු වන්නියලැත්තන්ගෙන් එම සමුළුව මෙහෙයවූ මහ ලේකම්වරිය ප්‍රශ්නයක් ඇහුවා.”ඔබේ පරපුර රැකගන්නට සහ එය ඉදිරියට පවත්වාගෙන යන්නට අවශ්‍ය වන්නේ මොනවාද? මුදල් ද? ඒ කොපමණ ප්‍රමාණයක්දැයි” කියා.ඊට වන්නියලැත්තන් දුන් පිළිතුර වූයේ “අපට ඔබේ තඹ සතයක්වත් එපා! අපට අපේ පාඩුවේ ජීවත් වෙන්නට දෙන්න.” යන්නයි.ඒ පිළිතුර අසා මහලේකම්වරිය පමණක් නොවේ ලෝකයම මවිතයට පත්වුණා. ඊට හේතුව ලෝකයේ ආදිවාසී ජනතාව නියෝජනය කරමින් වෙනත් රටවල්වලින් පැමිණි ආදිවාසී නායකයින් හැම දෙනාම තමන්ගේ වර්ගයා රැක ගැනීම සඳහා ඉල්ලා සිටියේ “මුදල් හෝ ආධාර” වීම නිසයි.දැන් ගමට මං මාවත් විදුලිය සන්නිවේදන වගේම සෞඛ්‍ය පහසුකම් ලැබී තිබෙනවා. ගොවිතැන් කරන්නට තරම් ප්‍රමාණවත් ජලය නැතිවීමයි ඔවුන් මුහුණපාන ප්‍රධාන ගැටලුව. තමන්ට තිබෙන බොහෝ ගැටලු විසඳා දෙන්නට ජනාධිපතිතුමා ඍජුවම මැදිහත් වෙන බව වන්නියලැත්තො පවසන්නේ කෘතවේදීව. ආදිවාසී ජන උරුම කේන්ද්‍රයක්, ආදිවාසී කෞතුකාගාරයක් වගේම රතුගල පොල්ලෙබැද්ද බස් රථයකුත් ගමට ලැබුණෙ වන්නියලැත්තන්ගේ මැදිහත් වීමෙන්.ගමේ ගොවිතැන් වැඩට වතුර ලබා ගන්නට ඔවුන් එකතුවෙලා තරමක් විශාල වැවක් තනා ගත්තා. ඒ කිරුවානාගල් කන්ද වැව. සමෘද්දි ව්‍යාපාරෙන් ඔවුන්ට ගුරුකුඹුර කුඩා වැව තනා දුන්නා. දැලිකැදලි වැව ඇතුළු තවත් පුංචි වැව් දෙකක් තනා ගන්නට මේ දවස්වල වැඩ කරන බව වන්නියලැත්තෝ අපට කීවා.පහුගියදා පේෂකර්මාන්ත දෙපාර්තමේන්තුවෙන් ආදිවාසී තරුණියන් කිහිප දෙනෙකුට අත් යන්ත්‍ර රෙදිපිළි වියන්නට පුහුණු කිරීමේ වැඩසටහනක් ඇරැඹුවා. මේ වැඩසටහන සාර්ථක බවත්, ඒ ගමේ කැකුළියන්ට ගැළපෙන කර්මාන්තයක් බවත් වන්නියලැත්තො පැවැසුවේ සතුටින්.”අපේ රැහේ කුවේණිගේ පරපුරෙන් පැවත එන හින්දාද මන්දා මේ කැකුළියො බොහොම ඉක්මනට අතහුරු කරගත්තා. දැන් අපිට තියෙන ගැටලුව ඔවුන්ට පුහුණුවෙන්ට තිබෙන ශාලාව ඉඩපහසුකම් මදිබව. ඉක්මනින්ම ඒ සඳහා ශාලාවක් හදාගන්නට අදහස් කරන බවත්” ඔහු පැවැසුවා.සතුන් දඩයමට අමතරව කුරහන්, මෙනේරි වගේ ඇට වර්ග ඉහලා හේන් කොටා ගන්නත් අපේ රැහේ ඇත්තො පුරුදු වුණා. වනය එළිපෙහෙළි වෙලා දඩයම් අඩු වේගෙන එනකොට අපේ ඇත්තො ඉබේටම ගොවිතැනට හුරු වුණා. හේනේ පැලේ කොයි කාරියේදිත් බල්ලන් අපේ උදව්කාරයො.අපි මහන්සි වෙලා හේන් කොටලා අස්වනු ගෙට ගන්න කාලෙට තමයි බක්මහ මංගල්ලෙ උදා වෙන්නෙ. ගමේ සිදාදියෙ තරමට නොවුණත් වන්නියටත් අවුරුදු සිරිය දැනෙනවා. අම්මිලැත්තො අක්කිලැත්තො ගමේ වැඩිහිටියො එකතු වෙලා දෙපටුල්ලං ඇට පොජ්ජ (හාල්) ගලේ කොටලා පිටි ඇරගෙන මී පැණියේ දවටලා ගුළි පොජ්ජ (අග්ගලා) තනනවා. කිරිබත් උයලා කැන්ද කොළයකට දාලා ගුළි හදනවා. දඩමස් ආනමක් හදනවා. ඒ කාලෙට වන්නියම පුසුඹයි.අපේ පළාත්වල පොල් හිඟයි පොල් ගෙඩියක් දෙකක් ගන්න, පදියතලාව දිහාට පයින්ම යන්න වෙනවා. අපි අවුරුද්ද විදිහට සලකන්නේ තෙල් ඇඹුල් ගාන දවස. එදාට අපි කවුරුත් නායක ඇත්තංගෙ පැලට රැස්වෙලා කාලා බීලා නටලා පී‍්‍රති වෙනවා.තරුණ වයසට එළැඹුණාම තමන්ට හිත්ලාපු කැකුළියක් වේ නම් ඒ ඇත්තිගේ අම්මා අප්පගෙන් අහලා කැන්දන් එනවා. නැත්නම් අලුතින් හේනක් කොටලා පැළක් හදලා එක්තැන් වෙනවා. කරදහි කොළවල පොරොන්දු ලියලා ගෑනු සහේට ගන්න සිරිතක් අපේ රැහේ තිබුණේ නෑ. මම කැන්දන් ආවේ මගේ මාමගේ දුව ඌරු වරිගේ හීන් මැණිකා. ඈ සහේට ගන්නවට වැඩිහිටියො අකමැති වුණා. ඒත් මම ඒ ඇත්තිව අප්පිලැත්තන්ගේ පැලටම කැන්දං ආවා.අද අපට දරුවො අට දෙනයි. කැකුලො හතයි. එක කැකුළියයි. වැඩිමලා ගුණ බණ්ඩා. ඊළඟට සෝමාවතී, ඊළඟට පිළිවෙළින් ලොකු බණ්ඩා, මුතු බණ්ඩා, හීන් බණ්ඩා, පුංචි බණ්ඩා, සුදු බණ්ඩා සහ කළු බණ්ඩා. මේ දරවැන් පාසලට ගිහින් අකුරු සාත්තරේ ඉගෙන ගත්තා. ඔවුන්ට සිංහල වගේම වැදි භාෂාවත් කතා කරන්න පුළුවන්.මගේ ලියකියවිලි වැඩ වගේම ආණ්ඩුවේ රාජකාරිවලට උපකාර වෙන්නෙ මුතු බණ්ඩා. දරුවන්ගෙන් වැඩි දෙනෙක් විවාහ වෙලා. මට දරු මුණුපුරු පරපුරක්ම ඉන්නවා. ඔවුන්ගේ අයිතිවාසිකම් වගේම අපේ වර්ගයා රැකගැනීමත් මගේ වගකීම හා යුතුකම.අපේ දරුවන් ඉගෙන ගන්න, හොඳ සෞඛ්‍ය පහසුකම් වගේම ලෝකයත් සමඟ සම්බන්ධතා ගොඩනඟා ගන්න ඕනෑ බව මම විශ්වාස කරනවා. ඒත් තමන්ගේ මුල අමතක නොකර තමන්ගේ රැහේ ගෞරවයට හානි නොවෙන විදිහට වැඩ කළ යුතුයි. තමන් ඉගෙන ගන්න ඕනෑ තමන්ට අවශ්‍ය දේ, තමන්ට ප්‍රයෝජනවත් විය හැකි දේ මිස කවුරුවත් කියා දෙන පළියට අනවශ්‍ය දේ නොවෙයි.අපේ ගම්වලට විනාසෙ ගෙනාවේ හේතු තුනක් මුල් කරගෙන. එකක් මහා පාර, අනෙක මුදල්, තෙවැනි හේතුව විදුලිය. මහ පාර නිසා ගමට ආගන්තුකයො ආවා. ඔවුන් හරහා මත් වතුර මත්කුඩු දුම්වැටි වගේ මාරයෝ අපේ කැකුළන් විනාසෙට ඇදගත්තු කාලයක් තිබුණා.මුදල් හේතුවෙන් ගමට නොඋවමනා ආසාවල් ඇතිවෙලා. අද අපේ ගමට විදුලිය ඇවිත්. රූප පෙට්ටි කතා දමන පෙට්ටි, උයන පිහන උපකරණ පවා අපේ ඇත්තියන්ටත් ඕනෑ වෙනවා. මේවායෙන් අපේ පැරැණි සිරිත් විරිත් යට යනවා. අරුමෝසම අලුත් පන්න හුරු පුරුදු වෙනවා. මේවා ලබා ගන්න මුදල් නැති වුණාම හොරකමට පුරුදු වෙනවා.අපේ මිනිස්සු බලන්න නගරෙන් එන ඇත්තො හැමෝම එක වගේ නොවෙයි. බොහෝ දෙනෙක් තමන්ගේ ආදි වාසී සහෝදර ජනතාවක් ලෙස අප දැක බලාගන්න අදහසින් එනවා.ඒත් ඇතැමුන් අප බලන්න එන්නෙ ‘කැලෑ සතුන්’ බලන්න එනවා වගේ. මත් වතුර බීලා. දුම්වැටි දල්වා ගෙන. කෑගහමින් නට නටා හූ කිය කියා එන අයත් ඉන්නවා. ඉතා අශෝබන ලෙස හැසිරෙන ඔවුන් දැකීමත් අපට හිරිහැරයක්. එවැන්නන්ට මගේ රැහේ කැකුළන් කැකුලියන් නොමග යවන්නට මම ඉඩ දෙන්නේ නෑ. මත් වතුර බීලා වැරැදි කරලා අහු වුණොත් අදටත් මම කාට වුණත් දඬුවම් කරනවා. රැහේ ඇත්තන්ගේ උරුමය රැකගන්න මම උත්සාහ කරනවා.ලෝක අදිවාසී දින සැමරුම් උත්සව වගේම රටේ විවිධ උත්සවවලටත් මට ආරාධනා ලැබෙනවා. ලෝකේ කොහේ ගියත් මම මගේ ගති සිරිත් රැකගෙන අපේ වර්ගයාගේ යහපත උදෙසා කටයුතු කරනවා. අපට උරුම වනාන්තරය අපට ලබාදීලා නිදහසේ දඩයමක් කරගෙන හේනක් කොටාගෙන ජීවත් වෙන්න අපට නීතියෙන්ම අවසර දෙන්න කියලා මම රට කරවන ඇත්තන්ගෙන් ඉල්ලා සිටිනවා.අතීතයේ අපි ගතකළ සැහැල්ලු සුවදායී ජීවිතය අත්විඳින්න අපේ දරුවො වාසනාවන්ත වෙලා නෑ. ඒ සොඳුරු අතීතය සිතින් මෙනෙහි කරමින් අපේ අනාගත පරපුර වෙත යහපත් හෙට දවසක් උදාකරදීමේ අරමුණ ඇතිව මා කටයුතු කරනවා.” අපට සමුදෙමින් වන්නියලැත්තො පවසා සිටියා.සාගරිකා දිසානායක ජයසිංහඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=ay1009122</link>
    <topic>දස අත කෘෂි දැනුම බෙදන බටඅත කෘෂි උයන</topic>
    <author>නිහාල් පී. අබේසිංහ</author>
    <content>මහින්ද රාජපක්ෂ ජනාධිපතිතුමා කෘෂි තාක්ෂණික හා සංචාරක උද්‍යානය විවෘත කළ අවස්ථාව. කථානායක චමල් රාජපක්ෂ, කෘෂිකර්ම ඇමැති මහින්ද යාපා අබේවර්ධන යන මහත්වරුන් ඇතුළු මැති ඇමැතිවරු ද මෙහි සිටිති.ගිරුවාපත්තුවේ බටඅත පිහිටි පුංචි වැවක් මැද පුංචි දූපතකි. ඒ දූපත සම්පූර්ණ ලෙසම ආහාර බෝගවලින් අලංකෘත කළ වේදිකාවක් බවට පත් කර තිබේ. දූපතේ පිටුපස පසුබිම තනිකරම ගොයම් පැළවලින් අලංකෘත කරන ලද බළකොටුවක් වැනිය. අවට බිම, දූපත අවට මෙන්ම දූපතට එන පිවිසුම් මාර්ගය ද විවිධ දුර්ලභ එළවුළු පලා වර්ග වවා තිබේ.වැවේ ද කටයුතු රැසකි. පැත්තක දියබුං ගසිමින් නාන තරුණයන් පිරිසකි. තවත් තැනක මාළු අල්ලන ධීවර ඔරුවකි. ඈත පසුබිම ලස්සන වනාන්තරයකි. ඒ සමඟම වේදිකාවේ ඉදිරිපිට ඇති ශාලාවේ සියලු අලංකරණ කටයුතු කර ඇත්තේ අපේ එදිනෙදා ආහාරයට ගන්නා අපේ පලතුරු හා එළවළු මඟිනි. අල වර්ග, එළවළු වර්ග, පලතුරු වර්ග රැසක් මේ ස්ථානයේ දක්නට ලැබිණි.කෘතිමව කරන විවිධ සැරසිලිවලට වඩා ස්වාභාවිකව අලංකෘතව සිත් ඇදගන්නා ලෙස මේ වේදිකාව අපේම ආහාර බෝග හා පලා වලින් අලංකෘතව සකස් කර තිබුණේ මෙවර ජාතික ගොවි සතිය ඇරැඹීමේ ප්‍රධාන උත්සවයේ ප්‍රධාන වේදිකාව ලෙසය.“අපේ රටේ අවුරුදු 30 ක් තිබු මහ යුද්ධය ඉවරයි. අද අප කළ යුත්තේ පිටරටින් නැව් එනතුරු බලා නොසිට රට සමෘද්ධිමත් කිරීමේ රට ස්වයංපෝෂිත කිරීමේ කටයුතු ආරම්භ කිරීමයි.”සජිවි බෝගවලින් අලංකාර කළ එළිමහන් වේදිකාව“අපි අපේ රටට අවශ්‍ය බීජ ටික මෙහි නිපදවා ගත යුතුයි. මුදල් නැහැ කියලා කියන්න එපා, යුද්ධය පටන්ගත්තෙත් සල්ලි තිබිලා නෙවේ. අප රටට අවශ්‍ය දේ ගොවියන්ට අවශ්‍ය දේ කළ යුතුයි.” මුදල් සොයා ගෙන ඒවා කළ යුතුයි.ලෝක වෙළෙඳ පොළේ පෝර මිටියක් රුපියල් 9500 තිබියදී පෝර මිටිය රුපියල් 350 ට දුන්නා. මේ පිළිබඳව ජනතාවට අමතක නැහැ.”මේ වැදගත් වූ අදහස් සමුදාය ඒ මහින්ද රාජපක්ෂ ජනාධිපතිතුමන් පැවසුවේ ගිරුවාපත්තුවේ බටඅත නව චමල් රාජපක්ෂ කෘෂි තාක්ෂණික හා සංචාරක උද්‍යානය විවෘත කරමින් පැවැති ගොවි හමුව අමතමිනි.තනිකරම ආහාර බෝගවලින් අලංකෘත කළ මනරම් සුවිශේෂ වූ වේදිකාවක සිට ජනාධිපති තුමා ජාතිය අමතන විට ඒ වේදිකාවේ පෞඪත්වය තවත් වැඩියෙන් පෙනේ.ඇතුළු වීමේ දොරටුවගිරුවා පත්තුව හම්බන්තොට ප්‍රදේශය ඈත අතීතයේ සිටම අප හැඳින්වූයේ ශුෂ්ක වියළි ප්‍රදේශ ලෙසයි. නමුත් ඒ ශුෂ්කත්වය මඟින්ම මේ පළාතම දියුණු කිරීමට දැන් මහින්ද චින්තනය යටතේ කටයුතු සිදු කරමින් පවතී.මේ දිස්ත්‍රික්කය අද ශ්‍රී ලංකාවේ දෙවැනි අගනුවර බවට පත්වෙමින් ඇත. ලක්ෂ 6 කට ආසන්න ජනගහනයකින් යුත් හම්බන්තොට අද වරාය, ගුවන් තොටුපළ, අන්තර්ජාතික ක්‍රිකට් ක්‍රීඩාංගණය, වියළි කලාපීය උද්භිද උද්‍යානය, නව ජගත් සම්මන්ත්‍රණ ශාලාව ආදියෙන් සමන්විතව වාණිජ අගනුවරක් ලෙස සංවර්ධනය වෙමින් පවතී.වාණිජ ලෙස පමණක් පළාතක් සංවර්ධනය කිරීම තිරසාර දෙයක් නොවන බැවින් එම ප්‍රදේශය අපේ රටේ ප්‍රමුඛ ජීවනෝපාය වන කෘෂිකර්මය අතින් ද පරිපූර්ණ කිරීම අත්‍යවශ්‍ය දෙයක් වී තිබේ.ඒ අනුව මහින්ද රාජපක්ෂ ජනාධිපතිතුමාගේ උපදෙස් අනුව කෘෂිකර්ම අමාත්‍යංශය මඟින් හම්බන්තොට බටඅත ප්‍රදේශයේදී ශ්‍රී ලංකාවේ ප්‍රථම වියළි කලාපීය කෘෂි තාක්ෂණික උද්‍යානය පිහිටුවන ලදී. මෙරට දෙවැනි කෘෂි තාක්ෂණික උද්‍යානය වූ මෙහි ප්‍රධාන අරමුණ වූයේ සජීවී බෝග ආදර්ශන මඟින් ගොවින්ට දැනුම ලබාදීම, පැරැණි සහ නව තාක්ෂණ ආදර්ශනය දෙස් විදෙස් නව සංචාරයන් සඳහා කෘෂි සංචාර ප්‍රවර්ධනය කෘෂි තොරතුරු හා උපදෙස් ලබාදීමේ මධ්‍යස්ථානයක් ඇති කිරීම සෘජු හා අනියම් රැකියා 2000 ක් බිහි කිරීම ආදියයි.මෙම බටඅත කෘෂි තාක්ෂණ උද්‍යානයේ විශාලත්වය හෙක්ටයාර 100 කි. ඒ සඳහා වන වියදම ලක්ෂ 250 කි.ඩ්‍රැගන් පෲට් වගාවබටඅත නව කෘෂි තොරතුරු මධ්‍යස්ථානයතණ හාල් වගාවවී වගා ආදර්ශනයහුංගම හා රන්න අතර කතරගම මාතර ප්‍රධාන මාර්ගය අසල පිහිටා ඇති මේ බටඅත චමල් රාජපක්ෂ කෘෂි තාක්ෂණික හා සංචාරක උද්‍යානය රටටම කෘෂි දැනුම දෙන තාක්ෂණික පාරිසරික හා විද්‍යාත්මක කේන්ද්‍රස්ථානයකි. කතරගම වන්දනාවේ යන වන්දනාකරුවන්ට ඇතුළු දෙස් විදෙස් සංචාරකයන්ට මෙම උද්‍යානය නොමිලේ නැරැඹිය හැකියි.මහින්ද රාජපක්ෂ ජනාධිපතිතුමා විසින් එම නව කෘෂි තාක්ෂණික උද්‍යානය චමල් රාජපක්ෂ කෘෂි තාක්ෂණික හා සංචාරක උද්‍යානය යනුවෙන් නම් කර විවෘත කිරීම සිදුවිය.මෙවර ජාතික ගොවි සතියේ ප්‍රධාන තේමාව වූයේ “තරුණ ගොවි දිවියයි ඉසුරුබර හෙට දවසක්” යන්නයි. ඒ අනුව තරුණ තරුණියන් මෙම නව කෘෂි තාක්ෂණික උද්‍යානය මඟින් වාණිජ කෘෂිකර්මයට යොමු කරවීමට අදහස් කෙරේ.විශේෂයෙන් උඩරට බෝග, ඩ්‍රැගන් පෲට් වගාව, වියළි කලාපීය ගෙවත්ත, ඖෂධ උයන සජීවී බෝග කෞතුකාගාරය (එළවළු බෝග) අඹ වගාව, මිදි වර්ග එකතුව ඌන භාවිත පලතුරු උයන ආදි නවීනතම අංග මෙන්ම මෙරට වැවෙන සියලු ආහාර බෝග වල නිදර්ශක මෙහිදී බලා ගත හැකි බව චමල් රාජපක්ෂ කෘෂි තාක්ෂණික හා සංචාරක උද්‍යානයේ පරිපාලක සහකාර කෘෂිකර්ම අධ්‍යක්ෂ ආචාර්ය රොහාන් විජේකෝන් මහතා පවසයි.මෙවර ජාතික ගොවි සතියට අදාළ ජනාධිපතිතුමා සහභාගිවූ උත්සවයේ ප්‍රධාන වේදිකාව සකස් කළේ ද ආචාර්ය විජේකෝන් මහතාය.එකට එක්වුණු අත් දෙකකින් සමන්විත සුවිශේෂ සහයෝගීතාව පෙන්වන සුවිශේෂ මනරම් ද්වාරයකින් ඇතුළට පිවිසෙන මෙම තාක්ෂණ උද්‍යානය ප්‍රධාන කෘෂි තාක්ෂණික අංග 31 කින් යුක්තය.ඒ අංග අතර ප්‍රධාන තැනක් ගන්නේ වියළි කලාපයට අනුබද්ධ වර්ෂා ජලය රැස් කොට බෝග වගා කිරීමේ ව්‍යාපෘතියයි. ඊට අමතරව සමස්ත ලෙස ගත් විට මෙ තාක්ෂණික උද්‍යානය මඟින් රටේ උඩරට පහතරට වවන සියලු එළවළු මේ ශුෂ්ක කලාපයේත් වැවීමට හැකි බව පැහැදිලිව පෙන්වා දී ඇතැයි ද විජේකෝන් මහතා පවසයි.ඉදිරියේදී හම්බන්තොට නව වරාය හම්බන්තොට ගුවන් තොටුපළ හා නව පරිපාලන සංකීර්ණය අන්තර් ජාතික ක්‍රිකට් ක්‍රීඩාංගණය වියළි කලාපීය උද්භිද උද්‍යානය මේ ප්‍රදේශයේ ඉදිවන විට මේ ප්‍රදේශයට යන එන ජනතාව ද වැඩි වේ.දෙස් විදෙස් සංචාරකයෝ ද දහස් ගණනින් මේ ප්‍රදේශවලට පැමිණෙනු ඇත. ඒ අයටත් විශේෂයෙන් වරායෙන් එන නැව්වලට ගුවන් යානාවලට අවශ්‍ය එළවළු, පලතුරු ආහාර ලබාදීමටත් මේ ප්‍රදේශයේ කෘෂිකර්මය දියුණු විය යුතුය.ඒ සඳහා ද මේ නව කෘෂි තාක්ෂණික උද්‍යානය ඉමහත් පිටුබලයක් බව ‘අපි වවමු රට නගමු’ ව්‍යාපෘතියේ අධ්‍යක්ෂ ඩී. එම්. ආර්. බී. දිසානායක මහතා පවසයි. ප්‍රදේශයේ ගොවි ජනතාව නව වාණිජ කෘෂිකර්මයට යොමු කරවීමට ද මෙය පිටුබලයකි.එමෙන්ම මේ නව ගොවි සතියත් සමඟම 2007 / 2010 අපි වවමු රට නගමු දේශීය ආහාර ප්‍රවර්ධන වැඩ සටහනේ ප්‍රථම අදියර අවසන් වී දෙවන අදියරට පියනගන බව ද ඩී. එම්. ආර්. බී. දිසානායක මහතා පැවැසීය.මෙවර ජාතික ගොවි සතිය හා ජාතික කෘෂිකර්ම ප්‍රදර්ශනයේ ප්‍රධාන අරමුණ වූයේ මහින්ද චින්තන ඉදිරි දැක්ම යටතේ යෝජනා කර ඇති කෘෂිකාර්මික සංවර්ධන වැඩ සටහන්, යෝජනා සහ ක්‍රියාකාරකම් රටේ තරුණ කොටස් සහ ගොවි ප්‍රජාව වෙත රැගෙන යාමයි.ශ්‍රී ලංකාවේ ගොවි ප්‍රජාව දේශයේ උන්නතියට කරන මෙහෙය අගය කිරීම ශ්‍රී ලාංකික තරුණ තරුණියන් නව කෘෂිකර්මය ආකර්ෂණීය වෘත්තියක් බවට හඳුන්වා දෙමින් සේවා වියුක්තියට විසඳුම් සෙවීම පසු අස්වනු තාක්ෂණ කටයුතු පිළිබඳව නිවැරැදිව ජනතාව දැනුම්වත් කිරීම ද මේ ප්‍රදර්ශනයේ අරමුණු අතර ප්‍රධාන විය.තරුණ පරපුරේ ඉදිරි අනාගතය ඉසුරුබර හෙට දවසක් බවට පත්කිරීමේ ප්‍රධාන තේමාව යටතේ මෙවර ගොවි සතිය ක්‍රියාවට නංවා තිබිණි.මේ ප්‍රදර්ශනය පිළිබඳව අපට කරුණු දැක්වූ කෘෂිකර්ම ඇමැති මහින්ද යාපා අබේවර්ධන මහතා පැවසුවේ මෙම ප්‍රදර්ශනයත් සමඟම බටඅත නව චමල් රාජපක්ෂ කෘෂි තාක්ෂණික හා සංචාරක උද්‍යානය කෘෂි තාක්ෂණික පාරිසරික උද්‍යානයක් බවට පරිවර්තනය වන බවයි.වස විස නැති ආහාර ජනපි‍්‍රය කරවීමට කටයුතු දිරිමත් කිරීම අපි ආරම්භ කරනවා. අපි අද වී වලට රසායනික පොහොර ලබා දෙන්නේ සියයට 90 ක් මිල අඩුවෙන් ඊට විකල්ප ලෙස ඒ අනුව ඉදිරියේදී අපි කාබනික පොහොර ජනපි‍්‍රය කරවීමට කටයුතු කරනවා.දැන් යුද්ධය ඉවරයි. අපේ රටේ සියලුම දෙනාම කළ යුතු දෙය ගොවිතැනයි. අපි අද කළ යුත්තේ රට කෘෂිකර්මයෙන් ස්වයං පෝෂිත කිරීමයි යැයිද මහින්ද යාපා අබේවර්ධන මහතා කීය.මේ අනුව මෙවර හම්බන්තොට හුංගම බටඅත චමල් රාජපක්ෂ නව කෘෂි තාක්ෂණික හා සංචාරක උද්‍යානය ගිරුවා පත්තුව ජනතාවට පමණක් නොව රටටම අගනා සම්පතකි. ඒ සමඟම මෙවර ජාතික ගොවි සතියට අනුබද්ධව රටේ තරුණ පරපුරට නව කෘෂිකාර්මික දැනුමක් ලබා දෙන කෘෂිකර්ම ප්‍රදර්ශනය ද රටේ ඉදිරි කෘෂි සංවර්ධන ප්‍රබෝධයකට ද ඉවහල් වූ බව අපි අවධාරණය කරමු.නිහාල් පී. අබේසිංහසේයාරූ - සුදත් මලවීරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=ay1009123</link>
    <topic>අපෙන් ඉගෙන ගන්න</topic>
    <author>සුභාෂිණි ජයරත්න</author>
    <content>අධ්‍යාපන අමාත්‍යංශය හැරුණු කොට, පළාත් අධ්‍යාපන දෙපාර්තමේන්තු මෙන්ම ඒවා යටතේ පාලනය වන කලාප හා කොට්ඨාස අධ්‍යාපන කාර්යාල සෑම අතින්ම ගුණාත්මක අධ්‍යාපනයක් ලබා දීමේ මාවතට පිවිස සිටී.චෝදනා මධ්‍යයේ වුවද භාරදූර කාර්යයක නිරතව සිටින පළාත් හා කලාප අධ්‍යාපන කාර්යාලවල සේවය අගය කළ යුතුමය.හොරණ කලාප අධ්‍යාපන කාර්යාලයේ පිළිවෙළට සැකසූ ලිපි ගොනුරාජ්‍ය සේවයේ ඵලදායිතාව ළඟා කරගත් රාජ්‍ය ආයතන හා කරට කර සිටීමට පළාත් හා කලාප අධ්‍යාපන කාර්යාලවලට හැකි විය.ජාතික ඵලදායිතා සම්මාන උලෙළේදී එසේ විශිෂ්ට කුසලතා සහතිකයක් දිනාගැනීමට හොරණ කලාප කාර්යාලය සහ කළුතර කලාප කාර්යාලය සමත් විය.කම්කරු සබඳතා හා ඵලදායිතා ප්‍රවර්ධන අමාත්‍යංශය සංවිධානය කළ එම සම්මාන උලෙළේදී ඉදිරිපත් වූ සියලුම රාජ්‍ය ආයතනවලට මෙන්ම පෞද්ගලික අංශයන්ට ද ජයගැනීමට අභියෝග රැසක්ම තිබිණි.හොරණ කලාප අධ්‍යාපන කාර්යාලය මේ තරගයට පිවිසීමේදී වූ ලොකුම අභියෝගය පරිසරය ප්‍රසන්න කිරීම මෙන්ම සේවකයන්ගේ ආකල්ප වෙනස් කිරීමයි.මේ පිළිබඳ අදහස් දැක්වූ හොරණ කලාප අධ්‍යාපන අධ්‍යක්ෂිකා කේ. කේ. පී. එම්. ජයතිලක මහත්මිය“අපේ කලාප කාර්යාල පරිසරය තිබුණේ හරිම අපිළිවෙළට. ගේට්ටුව පවා කැඩිලා. තාප්පය දුර්වර්ණ වෙලා. අපිට මුලින්ම සිදුවුණා පරිසරය හදන්න. පරිසරය ප්‍රසන්න වෙනකොට වැඩ කරන අයගේ අදහස් පවා ටිකෙන් ටික වෙනස් වුණා.අපේ සේවකයන් ලවාම පාත්ති, පඩිපෙළ බැමි සකස් කෙරෙව්වා. හැම දෙනාම එකතු වෙලා පරිසරය අලංකාර කළාට පස්සේ තම තමන්ගේ ආයතන සකස් කරගන්න කවයන් පත් කළා.”ආයතනයේ ප්‍රසන්න බව, රාජකාරිය වගකීම මෙන්ම පි‍්‍රයමනාප බව ටිකෙන් ටික සේවකයන්ගේ හදවතට සමීප වෙත්ම එකිනෙකාගේ රාජකාරි චර්යා ද සුබවාදීව පෙළ ගැසෙන්නට විය. ආයතනයේ ප්‍රගතිය උදෙසා කව සකස්වන්නට විය.ගුරු ආයතන කවය, වැටුප් කවය, මුදල් කවය, සැලසුම් කවය, පාලනය කවය ආදි වශයෙන් රාජකාරි සීමා තුළ තමන්ට කළ හැකි යෝජනා තීරණය වන්නට විය. එදා දිනකට එක් මේසයක ගොඩ ගැසෙන ෆයිල් 400 අද නැත. එක තැන පල්වෙන රාජකාරි ලිපි අද නැත. මේ කාර්යක්ෂමතාවය නිසා ගුරුවරුන්ට, විදුහල්පතිවරුන්ට, මෙන්ම ගුරු උපදේශකවරුන්ට ද හොරණ කලාප කාර්යාලය ප්‍රසන්න තැනක් බවට පත්ව ඇත.ඵලදායිතාවයෙන් කුසලතා සහතියක් දිනාගත් අනෙක් කලාප අධ්‍යාපන කාර්යාලය කළුතරයි. හිටපු කලාප අධ්‍යාපන අධ්‍යක්ෂ එන්. ඩබ්ලිව්. පෙරේරා හා හිටපු ප්‍රධාන පරිපාලන නිලධාරී වන ඩී. ඩබ්ලිව්. දහනායක මහත්වරු අද තත්ත්වයට කලාප කාර්යාලය ගෙන ඒමට මූලික වූහ.කළුතර කලාප අධ්‍යාපන කාර්යාලයයපාසල් 146 ක් නියෝජනය කරමින් පාණදුර, කළුතර, දොඩම්ගොඩ හා බේරුවල කොට්ඨාස සියල්ලම පාලනය කරන මෙම කලාප කාර්යාලයේ සිටින්නේ 120 ක පමණ සීමිත සේවක පිරිසකි.එවැනි පුළුල් පරාසයක අධීක්ෂණ සහ රාජකාරි මෙහෙයවීමට මේ කුඩා සේවක සංඛ්‍යාව ප්‍රමාණවත් නොවුණත් ඔවුන් විසින් අපේක්ෂිත කාර්යක්ෂමතා කඩඉමට ළඟා වීම හේතුවෙන් සියලු කටයුතු ඉතා පහසුවෙන් හා හොඳින් කරන්නට සමත් වී ඇත.“අපි මේ වැඩ සටහනට පිවිසෙන්න කලින් බදුල්ල දිස්ත්‍රික් ලේකම් කාර්යාලය බලන්න ගියා. අපිට එතනදි දැඩි උවමනාවක් ඇතිවුණා මේ ගමන එන්න. මුලදි අපිට හදාගන්න අඩුපාඩු ගොඩාක් තිබුණා. අඛණ්ඩව කණ්ඩායම් පවා මෙහෙයවන්න සිදුවුණා.“130,000 ක් වියදම් යන ගොඩනැගිල්ල අලුත්වැඩියා කරන්න අපිට ගියේ 30,000 ක මුදලක්.” මේ වැඩ සටහන මෙහෙයවූ ඩී. ඩබ්ලිව්. දහනායක මහතා පවසයි.යටිතල පහසුකම්, පරිසරය සකස් වීමෙන් අනතුරුව ඵලදායිතාව මඟින් කණ්ඩායම් වැඩ මෙහෙය වුණා.ආයතනයේ සේවා ලාභීන්ගේ අවශ්‍යතා කඩිනමින් ඉටුවන්නට වූ අතර පාරිතෝෂික මෙන්ම විශ්‍රාම වැටුප් පවා ගුරු විදුහල්පති වරුන්ට කඩිනමින් ලබාගන්නට හැකි වුණා.”අධ්‍යාපන ක්ෂේත්‍රයේ ප්‍රගතිය සනිටුහන් කරන ගමනේදී කලාප කාර්යාලවලින් ලබා දෙන දායකත්වය කෙරෙහි නායකත්වය ද අතිශයින් වැදගත්ය. බස්නාහිර පළාත් අධ්‍යාපන දෙපාර්තමේන්තුව මෙන්ම බස්නාහිර පළාත් අමාත්‍යංශය ද මේ සාර්ථකත්වයේ පුරෝගාමීහු වෙයි.21 වන සියවසේ අභියෝග ජය ගැනීමට හැකි පුරවැසියන් බිහිකිරීමට වෙර දරන විදුහල්පතිවරුන්ට හා ගුරුවරුන්ට අවශ්‍ය සම්පත් සකසන අතරම පාසල් අධ්‍යාපන ක්‍රියාවලිය ශක්තිමත් කරමින් අධ්‍යාපනයේ නව අරුණලු සොයා කලාප අධ්‍යාපන කාර්යාල යන මේ ගමන්මඟ සමස්ත රාජ්‍ය හා පෞද්ගලික දෙඅංශයටම ආශිර්වාදයක්, ආදර්ශයකි.සුභාෂිණි ජයරත්නඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=ay1009124</link>
    <topic>එක රැයකින් කාටත් හොරෙන් මේ විස්මිත රූ රටා මවන්නේ කවුද</topic>
    <author>සේමාලි කැල්ලපත</author>
    <content>මිනිස් අතකට බැරි මේ ‘හාස්කම’පිටසක්වළ ජීවින්ගේ වැඩක් දැයි සැකයක්මේ රටාව මැවුණේ අගෝස්තු 25 දාඈතින් ඈතට එක යායට පෙනෙන බාර්ලි වගාවට හිරු එළිය වැටී කරල් රන්වන් පැහැයෙන් දිදුලයි. ඔබත් එවැනි කෙත්යායක හිමිකරුවකු යැයි මොහොතකට සිතමු. රැයක් ගෙවී පසුදා උදෑසන කෙත්යාය කරා එන ඔබ නෙත ගැටෙන්නේ පුදුමාකාර දසුනකි.අක්කර සිය ගණනක් විහිදෙන කෙතෙහි එක්තරා කොටසක ධාන්‍ය වගා අද්භූත ලෙස මහ පොළොවට නැමී ගොසිනි. ඉන් මැවෙන්නේ අප මිහිමත දැක නොදුටු ආකාරයේ විස්මිත ජ්‍යාමිතික රූ රටාවකි.පෙරදා හවස් යාමයේ ඔබ නොදුටු මේ රටාව රැයක් ගෙවී පහන් වූ පසු ඔබ දෑස් ඉදිරියේය. අඩි 50 - 60 ක් පමණ වූ විෂ්කම්භයකින් යුතු විශාල කොකිස් අච්චුවක් වැනි යමක් ඔබගේ ධාන්‍ය වගාව මත තබා තද කළාක් වැනිය. අච්චුවට තදවූ සියලු ධාන්‍ය පඳුරු අපූරුවට මහ පොළොවට නැමී ජ්‍යාමිතික හැඩතලයක් මවයි.එහෙත් ධාන්‍ය වගාවට කිසිම හානියක් වී නැත්තේය. අඩුම තරමින් එකම බාර්ලි පඳුරකවත් කඳ කැඩී හෝ තැලී නැත. ඇත්තේ නැවීමක් පමණි.එවැනි අරුම පුදුම රූ රටාවක් ඔබගේ ධාන්‍ය වගාවේ එක් රැයකින් මැවුණේ නම් සැබවින්ම ඔබ පුදුමයට පත්නොවන්නේ ද? මන්ද එවැනි විස්කමක් එක් රැයකින් මෙතරම් අපූරුවට මිනිස් අතකින් නම් සිදුකළ නොහැකි නිසාය.මෙය කාගේ වැඩක් ද? ලොව මැවූ මහා විශ්වකර්මයාගේ වැඩක් ද? උත්තර නැත.ලොව පුරා පිහිටි විශාල ධාන්‍ය වගා අතරේ එක් රැයෙකින් මැවෙනා මේ ආශ්චර්යවත් ජ්‍යාමිතික රූ රටා අද ලෝකයේ මෙතෙක් නොවිසඳුණු අබිරහසක් ලෙස වාර්තා වෙයි.කවුරුන් විසින් කෙලෙස කුමකට නිර්මාණය කරනු ලැබුවේදැයි තවමත් නිගමනයකට පැමිණ නැති මේ රූ රටා පිළිබඳව ඇත්තේ ප්‍රශ්නාර්ථයකි. බොහෝ දෙනා මේ ධාන්‍ය රටා පිළිබඳව විවිධ මත පළ කරති.රටාව වටා වියමනක් මෙන් තිරිඟු ගස් නැවී ඇති අයුරුතිරිඟු ගස් නැමී ඇති ආකාරයයම් යම් නිගමන කිසිම ලෙසකින්වත් විද්‍යාත්මකව හෝ සාක්ෂි සහිතව හෝ ඔප්පු කර නැති විශ්ව රහස් වශයෙන්ම පවතී. හඳුනා නොගත් පියාසර වස්තු පිළිබඳව උනන්දුවක් දක්වන බොහෝ දෙනා මේ රූ රටා පිටසක්වල ජීවීන්ගේ නිර්මාණ යැයි විශ්වාස කරති.ලොව පුරා රටවල් 25 කට වැඩි සංඛ්‍යාවක මේ වන විට මේ ආකාරයේ ධාන්‍ය රූ රටා 10000 කට අධික සංඛ්‍යාවක් මතු වී ඇතැයි වාර්තා වේ. මින් වැඩිම ධාන්‍ය රටා මැවුණු රට ලෙස වාර්තා වන්නේ එංගලන්තයයි.මේ ආකාරයේ රූ රටා මතු වූ ඉතාම මෑත සංසිද්ධිය වාර්තා වූයේ ද එංගලන්තයෙනි. එරට විල්ට්ෂයර් පළාතේ විශාල තිරිඟු යාය කීපයකම මැයි මාසයෙන් ආරම්භ වී අගෝස්තු මස 25 වැනිදා දක්වා වරින් වර මෙවැනි රූ රටා මතුවී තිබේ.මෙහි විශේෂත්වය වන්නේ මේ සියලු රූ රටා එක් රැයකින් නිර්මාණය වී තිබීමය. මෙලෙස මතු වූ ඇතැම් රූ රටා යාර 30 - 40 සිට 100 - 500 දක්වා දිග පළලිල් යුත් විශාල රූ රටාය.බටහිර රටවල අක්කර දහස් ගණන් වූ ධාන්‍ය යායවල සියලු වගා කටයුතු කෙරෙනුයේ විශාල යන්ත්‍ර සූත්‍ර යොදා ගැනීමෙනි. බොහෝ විට පොහොර හා කෘමිනාශක ඉසිනුයේ ද කුඩා ගුවන් යානාවලිනි. එක් රැයකින් මතු වූ මේ ධාන්‍ය රටා වඩාත් හොඳින් දිස්වනුයේ ගුවනේ සිට බලද්දීය.එංගලන්තයේ විල්ට්ෂයර්හි තිරිඟු යායක මෑතක දී නිර්මාණය වූ විස්මිත රටාවක්තවත් විස්මිත රූ රටාවක්“මං ඊයේත් මගේ තිරිඟු වගාවට පොහොර ඉස්සා. හවස් වන තුරුම පොහොර ඉස ගෙදර ගොස් යළි උදෑසන පොහොර ඉසීමට යද්දී මගේ තිරිඟු යායේ රූ රටාවක් මතු වී තිබෙනු දුටුවා. ඊයේ හවස් වනතුරුම එවැනි රටාවක් එහි නොතිබුණු බව මට සහතකයි.”තිරිඟු යායක අයිතිකරුවෙක් මෙවර මතු වූ රූ රටාවක් ඡායාරූපගත කරමින් එසේ පැවැසීය.ධාන්‍ය රූ රටා ප්‍රථම වතාවට දිස්වූ බව වාර්තා වූයේ 1678 දීය. ඒ හා ගෙතුණු මිථ්‍යා කතාවක් ද වෙයි. ඉන් කියැවුණේ අස්වනු නෙළූ කුලීකරුට නිසි කුලිය යක්ෂයාගෙන් ඉල්ලා ගන්නා ලෙසට පැවසූ කල පසුදා බලද්දී යක්ෂ රූ රටාවක් එක්තරා කෙත්යායක මැවී තිබුණු බවය.වඩාත් ප්‍රකට හා කාගේත් අවධානයට ලක්වෙමින් රූ රටා මතු වීම ආරම්භ වී ඇත්තේ 1970 දශකයේය. ලොව පුරා රටවල් 25 කින් මේ රූ රටා පිළිබඳ සිද්ධි වාර්තා වුවත් වැඩිපුරම වාර්තා වූයේ එංගලන්තයෙනි.මේ රූ රටා බොහෝ විට ඉතාම නිවරැදිව ජ්‍යාමිතිකව නිර්මාණය වූ ඒවාය. දිගින් දිගටම මේ පිළිබඳ වාර්තා වෙද්දී ලොව පුරා මේ රූ රටා පර්යේෂණ හා ඒ ගැන උනන්දුවක් දක්වන්නන්ගේ සමාජ ආරම්භ විය.ඔවුන්ගේ පර්යේෂණයන්ගෙන් වාර්තා වන්නේ මේවායින් ඉස්මතු වන ඇතැම් රූ සටහන් ප්‍රාග් ඓතිහාසික යුගයේ ලෝකයේ ඇතැම් පුරාණ ආගමික ස්ථානවල ඇති රූ සටහන් හා සමාන බවය.සමුදුරු පතුලේ වැලි මතුපිටින් අයිස් තට්ටු මතුපිටත් ඇතැම් අවස්ථාවලදී මේ ආකාරයේ රූ රටා මතු වී ඇති බවත් පර්යේෂකයෝ පෙන්වා දෙති. ඇමෙරිකාවේ මතු වූ එක් ධාන්‍ය රටාවක මායාවරුන්ගේ දින දර්ශනය එලෙසම සටහන්ව තිබූ බව ද වාර්තා වෙයි.එලෙස මතු වූ තවත් රූ සටහන් පැය බාගයේ සිට පැය 5 ක් ඇතුළත වැනි ඉතා කෙටි කාලසීමාවක දී මතු වී ඇති බව ද ඇතැම් පර්යේෂකයෝ පෙන්වා දෙති. ඉතාම සූක්ෂම සංකීර්ණ ජ්‍යාමිතික රටා ඉස්මතු කරමින් නිර්මාණය වන ඇතැම් කෙත් යායන්හි අදාළ නිර්මාණය සහිත කොටසෙහි පමණක් පස ක්ෂුද්‍ර තරංග වැනි ඉතා ඉහළ බලයක් භාවිත වූවක් මෙන් පසේ ව්‍යුහය වෙනස් වන බව ද පෙනී ගොස් තිබේ.කෙත් වතුවල මේ ජ්‍යාමිතික රූ රටා මැවෙනුයේ ධාන්‍ය පඳුරේ කඳ පොළොවට නැමීමෙනි. නමුත් මෙහිදී කිසිම ලෙසකින්වත් ධාන්‍ය කඳ නොකැඩේ. එමෙන්ම පැළයට ද හානියක් සිදු නොවේ. බොහෝ විට මේ රූ රටා දක්ෂිණාවෘත්තව නැමී සැකසුණු රූ රටාය. එසේම රූ සටහනේ අයිනේ පිහිටි ධාන්‍ය පැළ වියමනක ආකාරයට නැවී රටාව නිර්මාණය කරයි.යම්කිසි ලෙසකින් ධාන්‍ය අතර වල් පැළැටියක් වේ නම් එය ඉහත ආකාරයට නොනැමී ධාන්‍ය පැළ පමණක් නැමීම ද මෙහි විශේෂත්වයකි.1991 වසරේ දී එංගලන්තයේ ඩග් බෝවර් සහ ඩේවිඩ් චෝලේ යන දෙදෙනා තමන් වසර ගණනාවක් තිස්සේ රට පුරා එවැනි ධාන්‍ය රූ රටා 250 ක් පමණ නිර්මාණය කළ බව පවසති.නමුත්, ඔවුන්ගේ එම ප්‍රකාශ හා නිර්මාණ අන් අයගේ අවධානය දිනාගැනීමට සමත් වූයේ නැත. මිනිස් අතකින් නිර්මාණය කළ එම රටා හා ඉබේ නිර්මාණය වූ රූ රටා හාත්පසින්ම වෙනස් විය. මිනිසුන් විසින් නිර්මාණය කළ රූ රටාවේ තිරිඟු පැළවල ශෛලවල හැඩය ඉබේ නිර්මාණය වූ ගස්වලට වඩා වෙනස් වූ අතර, ඒවායේ කඳ අවස්ථා ගණනාවකදීම කැඩී තිබෙනු ද දැකගත හැකි විය.වරක් ඩිස්කවරි නාලිකාව ද අදාළ ක්ෂේත්‍රයන්හි නිපුණතා දැක්වූවන් යොදවා මේ ආකාරයටම ධාන්‍ය රූ රටා නිපදවීමට තැත් කරනු ලැබීය. නමුත් ඒවා ද ඉබේ හැදුණු රූ රටා අහලකටවත් ඒමට නොහැකි විය.කවුරුන් කෙලෙස කුමන හේතුවක් නිසා නිපදවුවද මේ ධාන්‍ය රූ රටා පිළිබඳව තවමත් ලොව පුරා ඇත්තේ කුතුහලයකි. එසේම ඒ ගැන නිශ්චිත පිළිතුරක් ද මෙතෙක් ලැබී නැත්තේය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aj1009121</link>
    <topic>කිරි ගොවීන් නඟාසිටුවීමට ශ්‍රී ලංකා මහ බැංකුවේ දායකත්වය</topic>
    <author/>
    <content>කිරි ගොවීන් නඟාසිටුවීමට ශ්‍රී ලංකා මහ බැංකුවේ දායකත්වයදේශීය දියර කිරි නිෂ්පාදනය ප්‍රවර්ධනයට හා දියර කිරි සැකසුම් කර්මාන්ත දිරි ගැන්වීමට ශ්‍රී ලංකා මහ බැංකුව ව්‍යාපෘති රැසක් ක්‍රියාවට නංවා ඇත. මෙම වැඩ සටහන් යටතේ කිරි නිෂ්පාදනයට හා කිරි ආශ්‍රිත නිෂ්පාදන කර්මාන්තයේ යෙදී සිටින ගොවීන්ට කෘෂි හා සත්ව පාලන ණය යෝජනා ක්‍රමය යටතේ සහනදායී ණය ක්‍රමයක් හඳුන්වා දී තිබේ.මේ ණය යෝජනා ක්‍රමය සඳහා මේ වන විට ගොවීන් 7000කට වැඩි ප්‍රමාණයක් දායක වී ඇති අතර ඉදිරියේදී දිවයින පුරා විධිමත් කිරි ගව පාලන ඒකක 20,000 ක් ඇති කිරීමට ශ්‍රී ලංකා මහ බැංකුව කටයුතු කරන බව ශ්‍රී ලංකා මහ බැංකුවේ ප්‍රාදේශීය සංවර්ධන දෙපාර්තමේන්තුවේ අතිරේක අධ්‍යක්ෂ එම්.එස්.කේ.ධර්මවර්ධන මහතා පවසයි.මෙම ණය යෝජනා ක්‍රමය යටතේ කුඩා පරිමාණ ගොවියෙකුට උපරිමය ලක්ෂ 04ක් 8%ක වාර්ෂික පොළියක් යටතේ ද, කිරි ආශ්‍රිත නිෂ්පාදන කර්මාන්තයක් සඳහා උපරිමය රුපියල් මිලියන 300ක් 14% වාර්ෂික පොළියක් යටතේ ද ලබා දෙනු ඇත. එලෙය ණය ලබාදීම මඟින් සිදුවන පොලී පාඩුව පියවීම සඳහා ණය ලබාදෙන බැංකුවලට එම පොලී සහනාධාර රජය විසින් සපයනු ලැබේ.‘ඉර හඳ පවතින තුරු’ ශ්‍රී ලංකා ඉන්ෂුවරන්ස් රක්ෂණයෙන් කතරගම පෙරහර නැරඹීමට පැමිණ අනතුරකට ලක්වූ අමිල දිල්ශාන් දරුවා වෙනුවෙන් හිමිකම් මුදල ඌව පළාත් මහ ඇමැති ශෂීන්ද්‍ර රාජපක්ෂ මහතා ලබා දුන් අයුරු. ශ්‍රී ලංකා ඉන්ෂුවරන්ස් නියෝජ්‍ය ප්‍රධාන අධිකාරි නිරෝෂනී පෙතියගොඩ මහත්මිය ද මෙහි වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aj1009122</link>
    <topic>ශ්‍රී ලංකාවේ ඉලෙක්ට්‍රිකල් පැනල් බෝඩ් ආසියානු අප්‍රිකානු සහ මැදපෙරදිග රටවලට</topic>
    <author/>
    <content>ශ්‍රී ලංකාවේ ඉලෙක්ට්‍රිකල් පැනල් බෝඩ් ආසියානු අප්‍රිකානු සහ මැදපෙරදිග රටවලටආසියා, අප්‍රිකා සහ මැදපෙරදිග රටවල මහා පරිමාණ කර්මාන්ත ආයතන, ව්‍යාපාරික ආයතන සහ ගොඩනැඟිලි සංකීර්ණ සඳහා අවශ්‍ය විද්‍යුත් පරිපථ පාලන පුවරු නිෂ්පාදනය කර සැපයීම සඳහා KIK  ලංකා සමාගමට නොකඩවා ඇණවුම් ලැබෙන බවත්, ඒවා සම්පූර්ණ කිරීමෙන් ශ්‍රී ලංකාවට විදේශ විනිමය විශාල ප්‍රමාණයක් උපයා දීමට හැකිවී ඇති බවත්KIK  සමූහ ව්‍යාපාරයේ සභාපති වරලත් ඉංජිනේරු ලලිත් කහටපිටිය මහතා පවසයි.”1977 වර්ෂයේ ශ්‍රී ලංකා ආයෝජන මණ්ඩලයේ අනුමත කර්මාන්ත ආයතනයක් විදිහට කටුනායක නිදහස් වෙළෙඳ කලාපයේ KIK  ලංකා සමාගම ආරම්භ කළා. විශේෂයෙන් අපේ නිෂ්පාදනවලට ඉන්දියාවේ විශාල ඉල්ලුමක් තියෙනවා.ඒ නිසා KIK   ලංකා සමාගම 2000 වර්ෂයේ මුල අපේ අලෙවි කාර්යාලයක් ඉන්දියාවේ විවෘත කළා. ඉන්දියාවේ විශාලතම කර්මාන්ත ආයතන වන මෝටරෝලා, නොකියා, හුන්ඩායි, රෙනෝල්ඩ්, නිසාන්, රිලැයනස් සඳහා අවශ්‍ය ඉලෙක්ට්‍රිකල් පැනල් බෝඩ් නිෂ්පාදනය කර සැපයීමේ ඇණවුම් කීපයක් අපට ලැබුණා.” යැයිද කහටපිටිය මහතා කියයි.KIK  ලංකා සමාගමේ අලෙවි ප්‍රවර්ධන කළමනාකරු රොහාන් ජයසිංහ මහතා පැවැසුවේ ආසියානු, අප්‍රිකානු සහ මැදපෙරදිග රටවල ඉලෙක්ට්‍රිකල් පැනල් බෝඩ් නිෂ්පාදනය කරන සමාගම් තිබෙන බවත්, තම සමාගම ඇනවුම් ගන්නේ එකී සමාගම් සමඟ තරග කර බවත් ය.ඉලෙක්ට්‍රිකල් පැනල් බෝඩ් නිෂ්පාදනය සම්බන්ධව ඉහළ ගුණාත්මක බව සහ ඉහළ ප්‍රමිතිය පරීක්ෂා කරන ජාත්‍යන්තර සංවිධාන ගණනාවක් KIK  නිෂ්පාදනවල ගුණාත්මක භාවය සහ ප්‍රමිතිය පරීක්ෂා කර අන්තර්ජාතික තත්ත්ව සහ ප්‍රමිති සහතික ලබා දී ඇති බවද ඒ මහතා කීය.යුනියන් ඇෂුවරන්ස්හි අලෙවි සහකාර සාමාන්‍යාධිකාරි දර්ශන අමරසිංහ මහතා පවසන්නේ යුනියන් මෝටර් ස්ටාර් යටතේ රක්ෂිතයන්ට අන්‍යයන්ට වඩා වාසිදායක පහසුකම් සැලසෙන බවයි. රක්ෂණාවරණය ලබාගැනීමේදී සහ නියමිත රක්ෂණ හිමිකම් මුදල් ලබාගැනීමේදී මෙම වාසිදායක සේවා පහසුකම් කැපී පෙනෙන අයුරින් සැලසෙන බව ඒ මහතා කියයි.‘යූනියන් මෝටර් ස්ටාර්’ හි සුවිශේෂී අංගයක් නම් ‘යූනියන් මෝටර් රිවෝර්ඩ්ස්’ වේ. වාහන සඳහා උවමනා භාණ්ඩ සහ සේවා රාශියක් සාමාන්‍ය මිලට වඩා අඩු සහනදායි වට්ටම් මිලකට ලබාගත හැකිවීම ඒ අතුරින් විශේෂිත වේ. එදිනෙදා දැරීමට සිදුවී තිබෙන වියදම් හේතුවෙන් වාහනය නඩත්තු කිරීම අසීරුවීම ස්වාභාවික කරුණක් බව සත්‍ය නමුදු ‘යූනියන් මෝටර් රිවෝඩ්ස්’ මගින් සැලසෙන පහසුව නිසා තිබෙන වාහනය සම්බන්ධව මෙම අසීරුතාවයන් මඟහරවා ගැනීමට හැකිවී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aj1009123</link>
    <topic>AVIVA NDB වෙල්ත් ප්ලෑනර්ස් ඇමෙරිකා තත්ත්ව සම්මානය දිනයි</topic>
    <author/>
    <content>AVIVA NDB වෙල්ත් ප්ලෑනර්ස් ඇමෙරිකා තත්ත්ව සම්මානය දිනයිAVIVA NDBවෙල්ත් ප්ලෑනර්ස් 9 දෙනෙක්, සිය විශිෂ්ට අලෙවි කුසලතා වෙනුවෙන් ඇමෙරිකා එක්සත් ජනපදයේ  LIMRA ආයතනයෙන් පිරිනැමෙන තත්ත්ව සම්මානය සඳහා සුදුසුකම් හිමිකර ගත්හ. AVIVA NDB රක්ෂණ සමාගමෙහි කළමනාකාර අධ්‍යක්ෂ ෂා රූෆ් මහතා “මෙම අග්‍රගණ්‍ය අන්තර්ජාතික තත්ත්ව සම්මානය සඳහා අපගේ වෙල්ත් ප්ලෑනර්ස් රැසක් සුදුසුකම් ලැබීම තුළින් ඔවුන්ගේ දක්ෂතාවය හා කැපවීම මැනැවින් පැහැදිලි වෙනවා”යැයි පැවසීය.ජාත්‍යන්තර තත්ත්ව සම්මානය දිනූ AVIVA NDB වෙල්ත් ප්ලෑනර්ස් නවදෙනා මෙසේය. අජිත් ප්‍රනාන්දු, ඩී.ජී.ඒ.ස්වර්ණා, ඒ මනිවනන්, ඩබ්.ඒ.ඩී.චන්දන කුමාර, පී.එච්.ආර්.සඳකැළුම්, ජී.එස්.පී.අපෝන්සු, ඩබ්.ඩී.ආරියරත්න, බී.පී.එම්.පෙරේරා, ඒ.එච්.ඕ.ඩී.ජයවීර.ශ්‍රී ලංකා ඉංජිනේරුවන්ගේ ආයතනය සංවිධානය කළ කර්මාන්ත ප්‍රදර්ශනයේදී එල්කාඩෝ හොඳම ප්‍රදර්ශනකරුට හිමි ගෞරව සම්මානය දිනා ගත්තේ ය.එම සංවිධානය පසුගියදා කොළඹදී පැවැති උත්සවයකදී විද්‍යා හා තාක්ෂණ ඇමැති මහාචාර්ය තිස්ස විතාරණ මහතා අතින් පිරිනැමිණ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aj1009124</link>
    <topic>ඩේන්ටි සුබසාධක සමිති නව නිල මඬුල්ල</topic>
    <author/>
    <content>ඩේන්ටි සුබසාධක සමිති නව නිල මඬුල්ලසීමාසහිත ඩේන්ටී සුබසාධක සමිති සංගමයේ පසුගියදා පැවැති නිලවරණයේ දී තෝරා පත්කර ගන්නා ලද නිලධාරි මණ්ඩලය මෙසේය.අනුශාසක – කළමනාකාර අධ්‍යක්ෂ එස්.අයි.ජයතුරු සභාපති – මහාචාර්ය අයාල් ජයතිලක උප සභාපතිවරු - මූල්‍ය කළමනාකාර සිල්වෙස්ටර් පෙරේරා, ප්‍රධාන අලෙවි කළමනාකාර නිශාන්ත මෙන්ඩිස් කර්මාන්තශාලා කළමනාකාර - රෝහිත පින්නදූව, එච්.ඒ.කරුණාසේන ලේකම් – නිශාන් නන්දන උප ලේකම් - කේ.ජී.දයාවංශ භාණ්ඩාගාරික – චමින්ද හේවාමානගේ මහත්වරුකාරක සභාව - ගණකාධිකාරී ජගත් ප්‍රනාන්දු, නිල්මිණි තුෂාරි, උපුල් සෙනෙවිරත්න, අනුර ශ්‍රීලාල්, කැලිස්ටස් සිල්වා, කුමුදු ජයතිලක, චාල්ස් ද සිල්වා, කපිල වීරසිංහ, නන්දන දිසානායක, මංගල වෛද්‍යරත්න සහ එෆ්.රූබකාන්තන් මහත්වරු.විදුලි කාර්මිකයන්ට විදුලි පරිපථ නියමාකාරයෙන් සැකසීම පිළිබඳ අවබෝධය ලබාදීමේ පුහුණු වැඩමුළුවක් කැලණි කේබල් පෞද්ගලික සමාගම මඟින් අනුරාධපුර කැසරෝල් හෝටලයේදී නොමිලයේ පවත්වන ලදී. මේ වැඩමුළු දිවයින පුරාම පැවැත්වීමට අරමුණු කොට ඇතැයි එම ආයතනයේ සන්නාම ප්‍රවර්ධන කළමනාකරු චන්න ජයසිංහ මහතා පවසයි..කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aj1009125</link>
    <topic>SLT රේන්බෝ පේජර්ස් නාමාවලිය WAP තාක්‍ෂණයෙන්</topic>
    <author/>
    <content>SLT රේන්බෝ පේජර්ස් නාමාවලිය WAP තාක්‍ෂණයෙන්ශ්‍රී ලංකාවේ ප්‍රථම වරට SLT රේන්බෝ පේජස් ජාතික නාමාවලිය ජංගම WAP තාක්ෂණය ඔස්සේ දැන් පාරිභෝගිකයාට ලබාගත හැකිය.ශ්‍රී ලංකා ටෙලිකොම් සමාගමට පූර්ණ අනුබද්ධිත SLTරේන්බෝ පේජස් මගින් වසර ගණනාවක් තිස්සේ ගෘහස්ථ හා ව්‍යාපාරික දුරකථන නාමාවලි ප්‍රකාශයට පත්කරමින් ලද අත්දැකීම් ඔස්සේ ඉතා සවිස්තරාත්මක තොරතුරු සමුදායක් නිරන්තරයෙන්ම යාවත්කාලීනව පවත්වාගෙන යනු ලබයි.මෙම නාමාවලි තොරතුරු විවිධ මාධය ඔස්සේ, එනම් දුරකථන නාමාවලි, සංයුක්ත තැටි, ඇමතුම් මධ්‍යස්ථාන, අන්තර්ජාලය හා ජංගම දුරකථන පාරිභෝගිකයින් සඳහා නවතම හඳුන්වාදීම වන WAP තාක්ෂණය ඔස්සේද ලබාගත හැකියි.www.rainbowpages.mobi  WAPඅඩවිය ඔස්සේ දුරකථන නාමාවලි තොරතුරු ලබා ගැනීමට පහසුකම් සලසා ඇති අතර මෙම WAP නාමාවලි පහසුකම ලංකාවේ සියලුම ජංගම දුරකථන මාර්ග ඔස්සේ ලබාගත හැකිය.ජාතික කනිෂ්ඨ ස්කොෂ් 21 වැනි තරගාවලිය රිට්ස්බරි චොකලට් අනුග්‍රහකත්වයෙන් මේ 18 වැනිදා සිට 21 දක්වා ජිම්කානා ස්කොෂ් ක්‍රීඩා සමාජ පිටියේදි පැවැත්වේ.ඒ වෙනුවෙන් පැවැති මාධ්‍ය සාකච්ඡාවට සහභාගි වූ ශ්‍රී ලංකා ස්කොෂ් ෆෙඩරේෂනයේ උප සභාපති රොහාන්ත පීරිස්, සිලෝන් බිස්කට් සමාගමේ ජ්‍යෙෂ්ඨ වෙළෙඳ නාම කළමනාකරු නිලුපුල් ද සිල්වා නියෝජ්‍ය සාමාන්‍යාධිකාරි (අලෙවි) නඩීජා කරුණාතිලක, ස්කොෂ් ෆෙඩරේෂනයේ සභාපති ඔලිවර් ජී. ගුරුගේ තරගාවලි කමිටුවේ සභාපති බ්‍රිගේඩියර් තිස්ස ජයසූරිය, භාණ්ඩාගාරික කැලුම් කැටිපේආරච්චි මහත්වරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aj1009126</link>
    <topic>සෙලාන් සිරි නිවෙසින් දින හතරකින් නිවාස ණය</topic>
    <author/>
    <content>සෙලාන් සිරි නිවෙසින් දින හතරකින් නිවාස ණයමහ බැංකු අධිපති අජිත් නිවාඩ් කබ්රාල් මහතා අතින් සෙලාන් සිරි නිවස නිල වශයෙන් විවෘත වූ අවස්ථාව. බැංකුවේ සභාපති ඊස්ට්මන් නාරංගොඩ මහතා ද  මෙහි වෙයි.සෙලාන් බැංකුවේ විශේෂිත නිවාස ණය මධ්‍යස්ථානය වන “සෙලාන් සිරි නිවස” කොළඹ 3, ඩීල් පෙදෙස ඒ, අංක 02 දරන ස්ථානයේදී මහ බැංකු අධිපති අජිත් නිවාඩ් කබ්රාල් මහතා විසින් විවෘත කරන ලදී.මෙයට සමගාමීව සෙලාන් බැංකුවේ කඩිනම් නිවාස ණය යෝජනා ක්‍රමය වන “සිරි නිවස” ද ආරම්භ කෙරිණි. මේ යටතේ එම නිවාස ණය සිත් ඇද ගන්නා සුලු පොලි අනුපාත යටතේ දින 04 ක් ඇතුළත ලබාගත හැකිය.සිරි නිවස නිවාස ණය යෝජනා ක්‍රමය ශ්‍රී ලංකාවේ ඉතාමත් ඉක්මණින් ණය ලබා දෙන යෝජනා ක්‍රමයක් වන අතර අවශ්‍ය සියලු ලිපි ලේඛන නිසි පරිදි ඉදිරිපත් කරනු ලැබුවහොත් වැඩ කරන දින හතරක් ඇතුළත ණය නිකුත් කළ හැකි බව සභාපති ඊස්ට්මන් නාරංගොඩ මහතා කියයි.අමිල් ඉන්ඩස්ට්‍රීස් සාමාන්‍යාධිකාරි එස්.කේ. සුරංග චාමින්ද, කළමනාකාර අධ්‍යක්‍ෂ ගිහාන් අබේසුන්දර, ශ්‍රී ලංකා ගෘහ නිර්මාණ ශිල්පීන්ගේ ආයතනයේ වෘත්තීය කටයුතු මණ්ඩලයේ සභාපති වෝල්ටර් අබේසුන්දර, අධ්‍යෂිකා හේෂිණි සමරකෝන් මහත්ම මහත්මීන් මාධ්‍ය හමුවට එක්වෙමින්.ඕස්ට්‍රේලියානු තාක්ෂණයට අනුව අමිල් ඉන්ඩස්ට්‍රීස් නිපදවන “ඩිසයිනර් රෝලර් ඩෝ” ශ්‍රී ලාංකික නිවාස හා ගොඩනැගිලි ඉදිකිරීම් ක්ෂේත්‍රයට හඳුන්වා දෙයි.එහි ඇති Reverse Sensor මගින්දොර වැසීමේදී යම් හෙයකින් එය වාහනයක් හෝ අන් කිසිවක් මත පතිතවූවොත්, කිසිදු හානියකින් තොරව ආපසු ඉහළ යෑමක් සිදුවේ. දොර වසා තිබියදී අනවසර පුද්ගලයෙකු එය විවෘත කිරීමට උත්සාහ කළවිටදී අනතුරු හැඟවීමේ සංඥාවක් නිකුත් වේ.“ඩිසයිනර් රෝලර් ඩෝර්” සඳහා භාවිතා කෙරෙන්නේ, අධි සංඛ්‍යාතයකින් යුත් දුරස්ථ පාලකයක් වීමෙන් කුමන හෝ අන්දමකින් අන් දුරස්ථ පාලක භාවිතා කිරීමකින් එය කිසිසේත්ම කළ නොහැකි බව. අමිල් ඉන්ඩස්ට්‍රීස් සමාගමේ කළමනාකාර අධ්‍යක්ෂ, ගිහාන් අබේසුන්දර මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aj1009127</link>
    <topic>ශ්‍රී ලංකා යොවුන් ඔලිම්පික් පිල ක්‍රොකඩයිල් ඇඳුමෙන් සැරසෙයි</topic>
    <author/>
    <content>ශ්‍රී ලංකා යොවුන් ඔලිම්පික් පිල ක්‍රොකඩයිල් ඇඳුමෙන් සැරසෙයික්‍රොකඩයිල් ඉන්ටර්නැෂනල් ආයතනය, සිංගප්පූරුවේ පැවැත්වුණ යොවුන් ඔලිම්පික් තරගාවලියට අනුග්‍රාහකත්වය දක්වයි.ක්‍රොකඩයිල් ශ්‍රී ලංකා සමාගම, ශ්‍රී ලංකා යොවුන් ඔලිම්පික් පිලේ නිල ඇඟලුම් සම්පාදකයා ලෙස පත්කිරීමේ උත්සවය, ක්‍රීඩා ඇමැති සී.බී.රත්නායක මහතාගේ ප්‍රධානත්වයෙන් පසුගිය දා ඔලිම්පික් කමිටු නිවස්නයේදී පැවැත්විණි.මේ අවස්ථාවට එක්වූ ව්‍යාපෘති ප්‍රධානී නිශාන්ත පියසේන මහතා සඳහන් කළේ, ජාත්‍යන්තර උළෙලකට සහභාගිවන අපේ කණ්ඩායමට ක්‍රොකඩයිල් වර්ගනාමය සහිත පිළිගත් ඇඟලුම් සැපයීමෙන් ඔවුන්ට ලබාදෙන ආත්ම විශ්වාසය ඉතා වැදගත් බවත් එමඟින් ඔවුන් වඩාත් කැපී පෙනෙන පිරිසක් බවට පත්වනු ඇති බවත් ය.එහිදී අදහස් දැක්වූ ක්‍රොකඩයිල් ශ්‍රී ලංකා සමාගමේ අලෙවි කළමනාකරු රිමාස් මර්ෂුක් මහතා පැවසුවේ ශ්‍රී ලංකා යොවුන් ඔලිම්පික් පිල අපේ වර්ගනාමය සහිත ඇඟලුම්වලින් සරසා කලඑළිගන්වන්නට ලැබීම පිළිබඳව අපට සතුටු විය හැකි තවත් කරුණක් වන්නේ ක්‍රොකඩයිල් සිංගප්පූරු ආයතනය සමස්ත 2010 යොවුන් ඔලිම්පික් උළෙලේම ප්‍රධාන අනුග්‍රාහකයා ලෙස කටයුතු කිරිමයි.” යනුවෙනි.හෝටල් කළමනාකරණය, සංචාරක කළමනාකරණය යන ක්ෂේත්‍රයන්හි අධ්‍යාපනය ලැබීම සඳහා සිංගප්පූරුවේ School D’Hospitality  මගින් සුදුසුකම් ඇති සිසුන තෝරා ගන්නා සම්මුඛ පරීක්‍ෂණයක් මේ 13 සහ 14 වන දා සිට පැවැත්වේ.නො: 01 ශ්‍රී සුනන්දාරාම පාර, කළුබෝවිල ලිපිනයෙන් හො දුරකථන අංක 071 – 5927501 අමතන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aj1009128</link>
    <topic>විදෙස් අධ්‍යාපනයට මඟ පෙන්වන Institute of Vocational Studies</topic>
    <author/>
    <content>විදෙස් අධ්‍යාපනයට මඟ පෙන්වන Institute of Vocational Studiesකළමනාකාර අධ්‍යක්‍ෂිකා ආචාර්ය විජිතා සේනානායකඅධ්‍යාපන සිහින මල්ඵල ගන්වන ආයතනයක් ලෙස Institute of Vocational Studies (Pvt) Ltd ආයතනය හැඳින්විය හැකිය.මෙමඟින් විදේශ විශ්වවිද්‍යාල සමඟ සම්බන්ධ වී වෛද්‍ය, දන්ත වෛද්‍ය, හෙදි, වාස්තු විද්‍යාව, ප්‍රමාණ ගිණුම්කරණය, ඉංජිනේරු විද්‍යාව (පරිගණක සහ මෘදුකාංග, විදුලි, ඉලෙක්ටෙ‍්‍රානික්, මෙකාට්‍රොනික්ස්, කාර්මික, රසායනික, ගුවන්, ජීව විද්‍යා, මයික්‍රො සහ නැනෝ තාක්ෂණය, සිවිල්), තොරතුරු තාක්ෂණය, ව්‍යාපාර කළමනාකරණය, මානව සම්පත් කළමනාකරණය, ආගන්තුක සත්කාර කළමනාකරණය, විලාසිතා නිර්මාණය, ගණකාධිකරණය, ගෘහ අලංකරණය, බැංකු සහ මුල්‍ය, හෝටල් පරිපාලනය, සංචාරක, සමාජ විද්‍යාව, නීතිය සහ ඉංගී‍්‍රසි භාෂාව යන විෂයන් සඳහා සිසුන්ට ඩිප්ලෝමා, උසස් ඩිප්ලෝමා, ශාස්ත්‍රවේදී උපාධිය, පශ්චාත් උපාධි සහ PHD  පාඨමාලා හැදෑරීමට මෙයින් අවස්ථාව සලසා දී තිබේ.බංග්ලාදේශය, ඉන්දියාව, සිංගප්පූරුව, මැලේසියාව සහ එක්සත් රාජධානියේ පිහිටි සුප්‍රකට විශ්වවිද්‍යාල සමඟ සම්බන්ධ වී උසස් අධ්‍යාපනය හැදෑරීමට හැකිවීම මෙහි ඇති විශේෂත්වය වේ.ප්‍රධාන කාර්යාලය, අංක 416, නුවර පාර, දළුගම කැලණිය ස්ථානයේ පිහිටුවා තිබේ.කොළඹ රෝයල් ඉන්ස්ටිටියුට් ආයතනය ලන්ඩන් විශ්වවිද්‍යාලයේ අනුබද්ධ ආයතනයකි. ලන්ඩන් විශ්වවිද්‍යාලයේ සහ ලන්ඩන් ස්කූල් ඔෆ් ඉකොනොමික්ස් ඇන්ඩ් පොලිටිකල් සයන්ස් (ආර්ථික විද්‍යාව සහ දේශපාලන විද්‍යාව පිළිබඳව ලන්ඩන් පාසල) ආයතනයන්හි උපාධි සහ ඩිප්ලෝමා පාඨමාලාවන් මේ වන විට කොළඹ රෝයල් ඉන්ස්ටිටියුට් ආයතනය මඟින් ක්‍රියාත්මක කෙරෙමින් පවතින අතර එක්සත් රාජධානියට ගොස් ලන්ඩන් විශ්වවිද්‍යාලයීය උපාධි හෝ ඩිප්ලෝමා පාඨමාලා හැදෑරීමට යන වියදමෙන් කොටසක් පමණක් වැයකර තම නිවසේ සිටම එම පාඨමාලා හොඳින් හැදෑරීමට විශේෂයෙන් ශ්‍රී ලාංකික සිසු පරපුරට අවස්ථාව උදාකරදීමට කටයුතු සම්පාදනය කර තිබේ.කොළඹ රෝයල් ඉන්ස්ටිටියුට් මඟින් ගණකාධිකරණය, බැංකුකරණය, ව්‍යාපාර, සංවර්ධනය, ආර්ථික විද්‍යාව, මූල්‍යය තොරතුරු ක්‍රමවේද, ජාත්‍යන්තර සබඳතා, නීතිය, කළමනාකරණය, ගණිතය සහ සමාජ විද්‍යාව විවිධ ක්ෂේත්‍ර ඔස්සේ උපාධි පාඨමාලා සකස් කර දැනට ඉගැන්වීම් අරඹා තිබේ: එසේම ආර්ථික විද්‍යාව, නීතිය සහ සමාජ විද්‍යා යන අංශයන්හි ඩිප්ලෝමා පාඨමාලා ද උගන්වනු ලැබේ. මෙහි පාඨමාලා වැඩිදියුණු කිරීම, අධ්‍යයන කරුණු ලිවීම, විභාග ප්‍රශ්න පත්‍ර සැකසීම, ආදර්ශ පිළිතුරු සැපයීම සහ උත්තර පත්‍ර පරීක්ෂා කිරීම ආදී සියලු කටයුතු ලන්ඩන් විශ්වවිද්‍යාලයේ විද්වතුන් විසින් පමණක් සිදුකෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>12</day>
    </date>
    <link>http://www.silumina.lk/2010/09/12/_art.asp?fn=aw100912</link>
    <topic>මං ඉහළට ඉහළට ඇදිලා යනවා දැක්කා</topic>
    <author>මතුගම</author>
    <content>කෙනකු මරණයට පත්වූ විට ඔහුගේ ශරීරයෙන් නික්ම පිටතට යන උපාදානස්කන්ධ සංයුතියට හෙවත් පුද්ගල අනන්‍යතාවයට සිදු වන්නේ කුමක් දැයි විමසා බලන උගත්තු විවිධ මත දරති. මෙසේ ශරීරයෙන් නික්ම යන දෙයට සමහරු ආත්මය යැයි ද කියති. බෞද්ධ වූ අප ද සම්මුතිය වශයෙන් ගෙන එයට ආත්මය යැයි හඳුන්වන්නට පුරුදුව ඇත.එහෙත් බුදු දහමට අනුව එය “පංච උපාදානක්ඛන්ධ” යැයි හැඳින්වේ. මෙසේ ශරීරයෙන් නික්ම ගිය පුද්ගලයා කලින් භවයේ උපත ලබා සිටි පුද්ගලයාම දැයි එක් අවස්ථාවක බුදුරජාණන් වහන්සේගෙන් කෙනෙකු විමැසූ විට “ඔහු කලින් සිටි පුද්ගලයා ද නොවේ. කලින් සිටි පුද්ගලයා නොවන්නේ ද නොවේ” යැයි දේශනා කොට ඇත. මෙය ඉතා සියුම්ව විමසිල්ලෙන් කල්පනා කොට තේරුම් ගත යුතු කාරණයකි.අවසාන චූති චින්තයත් සමඟ ප්‍රතිසන්ධිය හෙවත් ප්‍රතිසන්ධි චින්තය පහළ වේ යැයි ද එය කූඩැල්ලා සිටි තැන අත හැර තවත් තැනක් අල්ලා ගැනීම හා සමාන වේ යැයි සමහරු අදහස් දරති. එහෙත් මේ කූඩැල්ලා ගේ උපමාව ත්‍රිපිටක ධර්මයේ කිසි තැනක සඳහන් වන්නක් නොවේ. මරණයෙන් නික්ම යන පුද්ගලයා තමන්ට සුදුසු වූ කර්මානුරූපව ගැළපෙන ස්ථානයක් සිය ප්‍රතිසන්ධිය සඳහා ලැබෙන තුරු, සකස් වන තුරු අන්තරාභව තත්ත්වයක සිටින බව තවත් සමහරු පවසති.අපවත් වී වදාළ හේන්පිට ගෙදර ඤාණසීහ නාහිමියෝ ද, කන්නිමහර සුමංගල හිමියෝ ද, අග්ගමහා පණ්ඩිත බළන්ගොඩ ආනන්ද මෛත්‍රෙය මහා නාහිමියෝ ද මේ දෙවැනි මතය පර්යේෂණාත්මකව පිළිගෙන අදහස් ප්‍රකාශ කළහ. පළමු පාර්ශවය අදහස් දක්වන්නේ පොත ම පදනම් කොටගෙනය. එහෙත් අභිධර්මයට අනුව ක්ෂණයක් නිසා උප්පාද - ස්තිථි – භංග වශයෙන් වෙනස් වෙමින් පවතින චිත්ත ස්වභාවය ම සැලකිල්ලට ගෙන බලන විට මෙහි ගැටලුවක් නොපෙනේ. අන්තරාභවය හෝ වේවා තාවකාලික භවය හෝ වේවා ඊළඟ උපතක් බලාපොරොත්තුව සිටින මේ තත්ත්වය ද භව තත්ත්වයක් ම ලෙස ගත් කල මෙහි ගැටලුවක් මතු නොවේ.එසේ ම කෙනෙකු ස්වකීය ඕලාරික ශරීරයෙන් ඉවත් වී මනෝකායිකව ස්වල්ප වේලාවක් හෝ කල් ගෙවයි නම් එය ද එවැනි තත්ත්වයකි. අන්තරාභව තත්ත්වය හා මනෝකාය තත්ත්වය යන දෙක වෙනස් වූ තත්ත්ව දෙකක් වුවද බොහෝ දුරට ස්වභාවයන් සමාන බවක් ගනී. ඒ නිසා මේ ලිපියෙන් අලුත් ම අත්දැකීමක් විස්තර කැරේ.මේ ගාල්ලේ කේ.කේ. විතාන මහත්මියගේ අත්දැකීමයි. “මගේ දෙවැනි දරු උපත සිදුවුණේ ගාල්ල මහ මෝදර මහා රෝහලේදී යි. මේ වන විට වයස අවුරුදු තුනක් වූ හුරතල් දියණියක් මට සිටි අතර දෙවැනි වර උපත ලැබුවේ පුතෙක්. පුතා ඉපදී දෙවැනි දවසේ රෝහලෙන් පිට වී ගෙදර ආවා.රෝහලේ සිට ගෙදර ආ දවසේ සිට දිනෙන් දින ම මා අසනීප වුණා. වරින්වර සීතලත් සමඟ ම උණෙන් පෙළෙන්නට වුණා. දවස් තුන හතරක් උණෙන් පෙළෙන විට බඩේ අමාරුවකුත් වැළඳුණා. තවත් රෝග තත්ත්ව ගණනාවක් මගේ ශරීරයට පීඩා කරන්නට පටන් ගත්තා. ලබන ලද වෛද්‍ය ප්‍රතිකාරවලින් සුවයක් ලැබුණේම නැහැ. ඊළඟට ඇඟ සීතල කරන විට වෙව්ලන්නත් පටන් ගත්තා.දරු ප්‍රසූතියෙන් අටවැනි දිනය වන විට නැවතත් මා කලින් පරීක්ෂා කළ ප්‍රසව හා නාරිවේදී විශේෂ වෛද්‍යවරයාට පෞද්ගලික රෝහලකදී පෙන්නුවා. මා පරීක්‍ෂා කර බැලූ වෛද්‍යවරයා නළලේ අත තියාගත්තා. වහාම රෝහල් ගත කරන්නට කීවා. එම රෝහලේ ම වාට්ටුවක නතර කළ වෛද්‍යවරයා තවත් විශේෂඥ වෛද්‍යවරයෙකු ලවා ද පරීක්‍ෂා කැරෙව්වා.එදින රාත්‍රි 7 වන විට ම නැවතත් අර දරුණු සීතල හැදී ගැහෙන්නට වුණා. අවට සිටි පස්හය දෙනෙකු මා අල්ලා නතර කළ නොහැකි තරමින් ගැහෙන්නට වුණා. ඒ වෙලාවේ වාට්ටුව භාරව සිටි වෛද්‍යවරිය මට පෙනිසිලින් එන්නත ලබා දුන්නා. එන්නත ලබා දුන් වෛද්‍යවරිය ආපසු හැරෙන විට ම මගේ බඩපිම්බී රතු ලප මතු වුණා. ඒ පෙනිසිලින් අසාත්මිකතා රෝග ලක්‍ෂණයක් බව මා දැන ගත්තා. මට අමාරු බව වැටහුණු මගේ ළඟ සිටි නැන්දා වෛද්‍යවරිය සොයා දිව ගියා. මේ අවස්ථා වන විට මට හොඳටෝම අමාරුයි. මගේ ශරීරය පුරා සියලු සන්ධි, ඇඟිලි පුරුක් පවා ඉඳිකටු අනින්නා සේ වේදනාව දෙන්න වුණා.මේ වේලාවේ මට කිසියම් අනතුරක් සිදුවී ගෙන එන බව වැටහුණා. ඒත් සමඟ ම මගේ සිහියට අවේ මගේ අවුරුදු තුනයි මාස තුනක් වයසැති සිඟිති දියණියයි. කලිසම් කොටයක් හැඳ කිනම් හෝ සෙල්ලම් බඩුවක් අතින් ගෙන මා ළඟ දැවටි දැවටී සිටීම ඇගේ පුරුද්දයි. ඇය සිහි වී මට විශාල දුකක් ඇති වුණා.මගේ අම්මා ජීවතුන් අතර සිටින බැවින් ද, අම්මා මගේ දුවට ආදරේ නිසා ද මගේ අම්මා ඇය බලා ගනීවිය කියන දැඩි විශ්වාසය මා තුළ හට ගත්තා. මගේ අම්මා මටත් වඩා හොඳින් දුව බලා ගනීවිය යන විශ්වාසය මගේ සිතේ ඇති වෙනවාත් සමඟ ම දුව ගැන තිබුණු සියලු ම හැඟීම්, සිතුවිලි පහව ගියා.ඒ වන විට දින අටක් වයසැතිව සිටි පුතා ගැන නම් කිසි ම හැඟීමක් ඇති වුණේ නෑ,, අලුත් දරුවාගේ සියලු කටයුතු කළේ මගේ මවයි. මා කළේ කිරිදීම පමණයි. අම්මා දුවව බලා ගනීවිය යන සිතුවිල්ල ආ හැටියේ මගේ හිත සම්පූර්ණයෙන් ම හැදුණා. මෙලෝ ආසාවක් අංශු මාත්‍රයක පමණින්වත් මගේ හිත තුළ ඉතුරුව තිබුණේ නෑ. සිත පුදුම විදිහේ ප්‍රසන්න තත්ත්වයකට පත් වුණා. පෙනිසිලින් විෂවීමෙන් ඇති වූ ශාරීරික අපහසුතා පවා දැනුණේ නෑ. ගත සිත දෙක ම ඉතා සැහැල්ලු වුණා.සිත සැහැල්ලු වී ප්‍රසන්නවීමත් සමඟ ම මෙතෙක් කල් මා දැක තිබූ සියලු දෙනා ම පාහේ ඡායාරූපයක මෙන් එක්වර ඔවුන්ගේ මුහුණු දර්ශනය වුණා.අඩි එකහමාරක් පමණ දිග පළල ඇති ඡායාරූපයක ඔවුන් දර්ශනය වූ අතර ඒ කුඩා මුහුණු සමූහය අතර ඒ මැද මගේ ඥාති සහෝදරයෙක් හා ඔහුගේ බිරිය සිත් ගන්නා වූ චාම් ඇඳුම්වලින් සැරසී ඉතා ප්‍රසන්න සිනහවකින් මා දෙස බලා සිටියා. අනිත් අයගේ මුහුණුවල රූප මෙන් නොව ඔවුන් දෙදෙනා සම්පූර්ණ ශරීරයෙන් ජීවමානව පෙනී සිටියා. මේ ඥාති සහෝදරයා මට ටිකක් ඈතින් ඥාතියෙකු වුණත් මගේ වාසගම ම ඔහුටත් තිබුණා. ඔවුන් දෙදෙනා මා දැක්කේ සුවිශේෂී ආකාරයකිනි. ඒත් සමඟ ම මම මගේ ශරීරයට ඉහළින් පා වී යනවා මා දැක්කා. ඉතා සැහැල්ලුවෙන් ඉහළට පාවුණු මා සේලයින් බෝතලය එල්ලූ ආධාරකය මුදුණේ සිට ඇඳ මත තිබූ මගේ ශරීරය දෙස බලා සිටියා.මගේ ඇඳ වට කර ගත් වෛද්‍යවරිය හා හෙදි පිරිස කඩිසරව කටයුතු කරනු මා දැක්කා. මගේ් අත් දෙකේ මාරුවෙන් මාරුවට රෙදි පටියකින් බඳිමින් බෙහෙත් විදින හැටි මා දැක්කා. මගේ ශරීරයේ සිට අඩි දෙකහමාරක් උඩ සිට තවත් ඉහළට ඉහළට යනවාත් මා දැක්කා. ඇඳ ළඟ එක් හෙදියක් පමණක් නවත්වා වෛද්‍යවරිය හා අනිත් අය ඉවතට යනවාත් මට හොඳට ම මතකයි. මා ශරීරයෙන් පිට වුණු ආකාරය පිළිබඳ මට කිසිම මතකයක් නැතත් මගේ ශරීරයෙන් පිට වී ගියේ ජම්බල ගෙඩියක් තරම් ලොකු, කිසි ම පැහැයක් නැති යම් ශක්ති ගොන්නක් බව දැනුණා. එසේ ම අන්තිමට මා ඇඳ උඩ සිටින බව දැනුණත් යළිත් ශරීරය තුළට ආවේ කෙසේ දැයි මතක නැත.එදා ඒ තරම් අසාධ්‍ය තත්ත්වයෙන් සිටි මා පහුව දා උදේ කිසිවක් සිදු නොවුණු අයුරින් ඇඳෙන් බැස මා ළඟ නතර කැර සිටි නැන්දා සමඟ නාන කාමරයට ගොස් මුහුණ කට සෝදා ගෙන ඇඳුම් මාරු කැර ගෙන ආවා. මා දුටු හෙදියන් සිනාසෙමින්”අයියෝ! ඊයේ රෑ ඔයා අර මොකක්ද කරන්න හැදුවේ, අපි හරියට බයවුණා” යි කීවා.මේ සිදුවීම ගැන කල්පනා කැර බලන විට මට හැඟෙන්නේ මා ඒ වෙලාවේ ස්ථිර වශයෙන් ම මගේ ශරීරයෙන් නික්ම ගියා නම් අර පෙනුණු ඥාති සහෝදරයා ළඟ උපදින බවයි. ඒ අය්යාත් අක්කාත් ඉඳහිට පාරේ දී මුණ ගැසී කතා කළොත් මිස අප අතර වැඩි සම්බන්ධයක් තිබුණෙත් නෑ. දැනුත් නැහැ. ඒ අයියා මට ඒ තරම් රුස්සන චරිතයකුත් නොවෙයි. මේ ආත්මයේ මගේ අදහස් උදහස්වල නොගැලපීම් නිසා ඇති වූ මත ගැටුම් හේතුවෙන් මගේ පියා මටවත්, මම පියාටත් ඒ තරම් ඇලුම් බවක් පැවතුණේ නැහැ. මා එදා මගේ ශරීරයෙන් නික්ම ගොස් ඒ සහෝදරයා ළඟ උපන්නා නම් මේ ආත්මයේ පියා ළඟ ගෙවා දැමූ ආකාරයට ම අලුත් පියා ළඟත් කාලය ගෙවන්නට තිබුණා. ඔහු ළඟ ඉපැදුණා නම් මේ භවයේත් මා දැනට දරන වාසගම ම ලබන්නත් තිබුණා.” යැයි විතාන මහත්මිය එලොව ගොස් යළි මෙලොව ආ හැටි විස්තර කළාය.මේ සිද්ධිය පාදක කොට ගෙන බලන විට විතාන මහත්මිය ගේ් චුති චින්තයත් සමඟ ම ප්‍රතිසන්ධිය සිදු වන තැන දර්ශනය වී ඇත. එහෙත් මේ භවයේ ජීවත්වීමට නිර්මාණය වී තිබූ ශරීරයේ, අසනීපය හා ජීවත්වීම සඳහා ඇතිව තිබුණු නුසුදුසු තත්ත්වය වෛද්‍යවරිය හා හෙදියන් විසින් නැවත සුදුසු තත්ත්වයට ගැනීම සිදු වීමෙන් ඇය නැවතත් සිය ශරීරයට ම ආවාය. හෙවත් ඒ උපාදානස්කන්ධයත් සමඟ නැවත මෙහිම ප්‍රතිසන්ධිය ලැබුවාය. ඇය මරණාසන්න මොහොතේ ඊළඟ උපත ලබන ස්ථානය දුටුවාය. එහෙත් මෙතැනින් නික්ම යන මොහොතේ ඊළඟ උපදින තැන තීරණය වී තිබුණ ද අලුත් අම්මාගේ කුස තුළ පිළිසිඳීමට අවශ්‍ය සුදුසුකම් ගොඩ නැගී නොතිබුණි.එහෙත් ඇය ඉහළට පා වී ගියාමෙන් ම මරණයට පත් වූවා නම් ඇගේ මළ සිරුර ගෙන යන තැන්වලට ඇගේ නිවසට, දරුවන් ළඟට, අවසන් කටයුතු සිදුවන අවස්ථාවට, ගෙදර යන එන ඥාතීන් දැක ගැනීමට, ඔවුන් කරන කියන දේ දැක බලා ගැනීමට බොහෝ දුරට ඉඩකඩ තිබුණි.එසේ ම මේ හා සමාන තත්ත්වයකට පත් වන පුද්ගලයා දරන්නේ ද කලින් සිටි ශරීරයේ ම සියුම් ස්වභාවයකි. ඔහු හෝ ඇය පෙනී සිටින්නේ ද කලින් ජීවත්ව සිටි නාමයෙනි. මෙසේ ශරීයෙන් පිට වී යන පුද්ගලයා ටික වේලාවක් හෝ වේවා දින කීපයක් හෝ වේවා වසර කීපයක් හෝ වේවා ඒ ගත කරන කාලය අන්තර්භවයක් හෝ තාවකාලික භවයක් ලෙස ගැනීමට කිසිම බාධාවක් නැත. එසේ කියනු ලබන්නේ ඒ තුළ ද පංච උපාදානස්කන්ධ සංයුතියක් පවතින නිසාය. ඒ සත්ත්වයාට ද සිතුම් පැතුම් හා දැනීම් ඇත. පෙනීම හා ඇසීම ද ඇත. හඳුනා ගැනීමේ හැකියාව මෙන් ම අතීත මතකය ද ඇත.මතුගමමහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=aa1009191</link>
    <topic>ෆොන්සේකා චෝදනා හතරටම වරදකරු වෙයි</topic>
    <author>කේ.සී.ජේ. රත්නායක / සුනිල් දයා අල්විස්</author>
    <content>දෙවැනි යුද අධිකරණය හමුවේදඬුවම ක්‍රියාත්මක කිරීම ජනපති නියමයෙන් පසුවකේ.සී.ජේ. රත්නායක / සුනිල් දයා අල්විස්හිටපු හමුදාපති සරත් ෆොන්සේකා යුද හමුදාවේ අපකීර්තිමත් හැසිරීම හා සම්බන්ධ චෝදනා හතරටම වරදකරු කළ දෙවැනි යුද අධිකරණය එම නිර්දේශය ජනාධිපතිතුමාගේ අනුමතය සඳහා ඉදිරිපත් කෙළේ ය.ෆොන්සේකා මහතා හමුදාපති ධූරය දරමින් සිටියදී හමුදාවේ අපකීර්තිමත් හැසිරීම් පෙන්නුම් කරමින් හා හමුදාවට ආයුධ මිලට ගැනීමේදී ටෙන්ඩර් පටිපාටියෙන් බැහැරව ක්‍රියා කළ බවට නැඟී තිබූ චෝදනා හතරටම ඔහු වරදකරු බව දෙවැනි යුද අධිකරණය මඟින් ගත් නිර්දේශය බලාත්මක වන්නේ ඒ සඳහා ජනාධිපතිතුමාගේ අනුමැතිය ලැබීමෙන් පසුවය.ෆොන්සේකා මහතා හයිකොප් සමාගම හරහා ටෙන්ඩර් ලබාදී යුද හමුදාවට ආයුධ මිලට ගැනීමේදී අනර්ථයක් කළ බවට දෙවැනි යුද අධිකරණය ඉදිරියේ චෝදනා ගොනුවී තිබිණ.මීට පෙර පළමුවැනි යුද අධිකරණයේ නිර්දේශය මත ෆොන්සේකා මහතාගේ සියලු නිලනාම හා තනතුරු අහෝසි කෙරිණ. මීට අමතරව ඒ මහතාට එරෙහිව සිවිල් නීතිය යටතේ තවත් නඩු ගණනාවක් අධිකරණය හමුවේ විභාග වෙමින් පවතී. දෙවැනි යුද අධිකරණය ලබා දුන් නිර්දේශය හා එය ක්‍රියාත්මක වන ආකාරය තීරණය වන්නේ ජනාධිපතිතුමා විසින් ලබා දෙන අනුමතය අනුව බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=aa1009192</link>
    <topic>ශ්‍රී ලංකා ජනපතිට එ. ජා. මහ සමුළුවේ ප්‍රමුඛ තැනක්</topic>
    <author>සුනිල් දයා අල්විස්</author>
    <content>සුනිල් දයා අල්විස්එක්සත් ජාතීන්ගේ 65 වැනි සමුළු වාරයට සහභාගිවීමට දැනට නිව්යෝර්ක් නුවරට ගොස් සිටින මහින්ද රාජපක්ෂ ජනාධිපතිතුමා ලබන 23 වැනිදා ශ්‍රී ලංකාවේ වේලාවෙන් පෙරවරු 11 ට එක්සත් ජාතීන්ගේ සමුළුව ඇමැතීමට නියමිතය. එක්සත් ජාතීන්ගේ සංවිධානයට අයත් සාමාජික රටවල් 192 රාජ්‍ය නායකයන් හා විශේෂ නියෝජිතයන් සහභාගි වන මේ සමුළුවේදී ශ්‍රී ලංකා ජනාධිපතිතුමාගේ කතාව න්‍යාය පත්‍රයට ඇතුළත් කර තිබෙන්නේ එහිදී මුලින්ම කතා කරන රාජ්‍ය නායකයන්ගේ ලැයිස්තුවටය.මෙම සමුළු වාරයට පෙර ලබන 22 වැනිදා ඉහළ පෙළේ නියෝජිතයන්ගේ සමුළු වාරයක් ද පැවැත්වේ. මෙදින ද මහින්ද රාජපක්ෂ ජනාධිපතිතුමා එම සමුළුව ද ඇමැතීමට නියමිතය. සහශ්‍රක සංවර්ධන ඉලක්ක සපුරා ගැනීම මෙම සමුළු වාරයේ ප්‍රධාන මාතෘකාවය.ඇමෙරිකන් ජනාධිපති ඔබාමා ප්‍රධාන රාජ්‍ය නායකයන්ගේ භෝජන සංග්‍රහයකට බිල් ක්ලින්ටන් පදනමේ විශේෂ සාකච්ඡාවකට නිව්යෝර්ක් නුවර ශ්‍රී ලංකා තානාපති කාර්යාලය සංවිධානය කරන ව්‍යාපාරික ප්‍රජාව ද සහභාගි වන හමුවකට ද නිව්යෝර්ක් බෞද්ධ විහාරයේ උත්සවයකට ද ජනාධිපතිතුමා මෙම සංචාරයේදී සහභාගිවීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=aa1009195</link>
    <topic>ආර්ථික වර්ධන වේගය 8.5% යි ‘අප ආර්ථික යුද්ධයත් ජයගනිමින් සිටිනවා’</topic>
    <author>දයා ඩී. ෆොන්සේකා</author>
    <content>ඇමැති බැසිල් රාජපක්ෂදයා ඩී. ෆොන්සේකාජන හා සංඛ්‍යාලේඛන දෙපාර්තමේන්තුව විසින් නිකුත් කළ වාර්තාවට අනුව 2010 වසරේ දෙවන කාර්තුවේ ශ්‍රී ලංකාවේ ආර්ථික වර්ධන වේගය සියයට 8.5 ක් වී තිබේ. මෙය ශ්‍රී ලංකා මහ බැංකුව සහ ජන හා සංඛ්‍යාලේඛන දෙපාර්තමේන්තුව විසින් කාර්තුමය වර්ධන අනුපාතය ගණනය කිරීම ආරම්භ කිරීමෙන් පසු වාර්තා වූ ඉහළම වර්ධන අනුපාතය වේ.මේ අතිවිශාල ජයග්‍රහණය පිළිබඳව කරුණු දක්වන ගරු ආර්ථික සංවර්ධන අමාත්‍ය බැසිල් රාජපක්ෂ මහතා ඉන් පැහැදිලි වන්නේ අපගේ ආර්ථිකය ඉතා වේගයෙන් වර්ධනය වන බව යැයි පෙන්වා දෙයි. මේ සුවිශාල ජයග්‍රහණයට හේතුව මහින්ද රාජපක්ෂ ජනාධිපතිතුමාගේ රජය ඒ සඳහා දරන ලද දැඩි උත්සාහය සහ නිසි පරිදි අනුගමනය කරන ලද ආර්ථික ප්‍රතිපත්ති බව පෙන්වා දෙමින් අප දැන් ආර්ථික යුද්ධය ජයගනිමින් සිටින බව සඳහන් කෙළේ ය.කෘෂිකාර්මික, කාර්මික සහ සේවා යන ප්‍රධාන ආර්ථික අංශ තුනම 2010 වසරේ දෙවන කාර්තුවේදී ඉහළ අනුපාතයකින් වර්ධනය වීම දළ දේශීය නිෂ්පාදිතය මේ ආකාරයට ඉහළ යාමට හේතු වී තිබේ. එම අංශ තුනෙන් ම ආර්ථික වර්ධනය සඳහා ලැබී ඇති දායකත්වය ඉහළ මට්ටමක පවතියි.“උතුරු නැඟෙනහිර ප්‍රදේශවල නිෂ්පාදන කටයුතු නැවත වරක් යථා තත්ත්වයට පත්වී තිබෙනවා. එසේ ම එම ප්‍රදේශ රටේ ආර්ථික ක්‍රමයට දැන් බද්ධ වී තිබෙනවා. එසේ ම මෙම වසරේ සංචාරක පැමිණීම වාර්තාගත ආකාරයෙන් ඉහළ යාමත් ආර්ථික වර්ධනයට හේතු වී තිබෙනවා. උතුරු නැඟෙනහිර පළාත් දෙක ඇතුලු දිවයිනේ සියලුම පළාත්වල සියලුම කුඹුරු වගා කිරීමට කටයුතු යොදා තිබෙනවා. ඒ නිසා මේ වසරේ ආර්ථික වර්ධන වේගය තවදුරටත් ඉහළ යනු ඇතැයි” අමාත්‍ය බැසිල් රාජපක්ෂ මහතා ප්‍රකාශ කළේ ය.යුද්ධය අවසන් වීමත් සමඟ ශ්‍රී ලංකාවේ ආර්ථික පසුබිම වඩාත් ස්ථාවර තත්ත්වයකට පත් වූ අතර 2010 වසරේ බැංකු ණය අනුපාත තවදුරටත් පහත වැටීම නිසා ආයෝජකයන්ගේ විශ්වාසය තහවුරු වී ආයෝජන ප්‍රමාණය ද ඉහළ ගොස් තිබේ. රජය මහජනතාවට ලබාදුන් පොරොන්දු ඉටු කරමින් මාර්ග, විදුලිබල, වරාය සහ ගුවන් තොටුපළ ආදී අතිවිශාල යටිතල පහසුකම් ව්‍යාපෘති දියත් කළ අතර ආසියාවේ ආශ්චර්යය බවට පත්වීමේ දැක්ම ක්‍රියාත්මක වෙමින් පවතියි.ලොව පුරා පැතිර ගිය ආර්ථික අවපාතයෙන් අත්මිඳීමට සංවර්ධනයවූ රටවලට තවමත් නොහැකි වී ඇති අවස්ථාවක 2010 දෙවන කාර්තුව තුළ සියයට 8.5 ක ඉහළ වර්ධනයක් ඇති කර ගැනීමට හැකිවීම මගින් පැහැදිලි වන්නේ ශ්‍රී ලංකාව ඉතා හොඳ ප්‍රගතියක් පෙන්නුම් කර ඇති බවයි. “අපගේ ඒක පුද්ගල ආදායම ඩොලර් 2000 මට්ටම ඉක්මවා යමින් ශ්‍රී ලංකාව මධ්‍ය ආදායම් රටක් බවට පත් වී තිබේ. ජනාධිපතිතුමාගේ ඉලක්කය වන්නේ එය ඩොලර් 4000 ක මට්ටමට ගෙන ඒමටයි. ඒ සඳහා ආර්ථිකය සියයට 8 මට්ටමකින් වර්ධනය විය යුතු යි. 2010 දෙවන කාර්තුවේ වර්ධන මට්ටම සලකා බලන විට ඩොලර් 4000 ක ඉලක්කය ඉතා ඉක්මණින් සපුරා ගැනීමට අපට ඉඩ ලැබෙන බව පැහැදිලි” යයි ද අමාත්‍ය බැසිල් රාජපක්ෂ මහතා ප්‍රකාශ කළේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=aa1009193</link>
    <topic>එජාප මන්ත්‍රීවරුන් ස්වාධීන වුවත් රනිල් දිගටම විපක්ෂ නායක</topic>
    <author>චන්දන බණ්ඩාර</author>
    <content>- ඇමැති ජොන්ස්ටන්චන්දන බණ්ඩාරඑජාප මන්ත්‍රීවරුන් 25 දෙනකු ඉදිරියේදී පාර්ලිමේන්තුවේදී ස්වාධීන මන්ත්‍රීවරු ලෙස අසුන් ගනු ලැබුව ද ව්‍යවස්ථානුකූලව විපක්ෂ නායක ධුරයේ කිසිදු වෙනසක් සිදු නොවන බව සමූපකාර සහ අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතා පවසයි.ඒ අනුව වත්මන් පාර්ලිමේන්තුවේ නිල කාලය අවසන් වෙනතුරු රනිල් වික්‍රමසිංහ මහතාට විපක්ෂ නායක ලෙස කටයුතු කිරීමේ හැකියාව ලැබෙන බවත් කිසිවකුටත් රනිල් වික්‍රමසිංහ මහතාගේ විපක්ෂ නායක ධුරය අහිමි කළ නොහැකි බවත් ඇමැතිවරයා පැවැසීය.මහා මැතිවරණයකදී රජයක් පිහිටුවීමෙන් පසුව විපක්ෂයට පත්වෙන පක්ෂවල වැඩිම මන්ත්‍රී ධුරය හිමි පක්ෂයට හිමි වෙන විපක්ෂ නායක ධුරය එම පක්ෂයේ මන්ත්‍රීවරු පිරිසක් ස්වාධීනව අසුන් ගත්ත ද ඒ අනුව වෙනත් පක්ෂයක මන්ත්‍රී සංඛ්‍යාව වැඩි වුවද විපක්ෂ නායක ධුරය වෙනස් වීමට හේතුවක් නොවන බව ද ඇමැති ජොන්ස්ටන් ප්‍රනාන්දු මහතා පැවැසීය.දැනට එජාපයට පාර්ලිමේන්තුවේ හිමිව තිබෙන මන්ත්‍රී ධුර 43 අතරින් මන්ත්‍රීවරු 25 දෙනෙකු ස්වාධීනව අසුන් ගතහොත් එජාපයට හිමි වෙන මන්ත්‍රී සංඛ්‍යාව 18 ක් බවට පත්වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=aa1009194</link>
    <topic>කරදියනාරු පිපිරීම ගැන විශේෂ පරීක්ෂණයක්</topic>
    <author>දයා ඩි.ෆොන්සේකා</author>
    <content>ජනපති මියගියවුන් වෙනුවෙන් සොව පළ කරයිදයා ඩි.ෆොන්සේකාමඩකලපුවේ කරදියනාරු පොලිසියේ දී වූ පිපිරීමෙන් මිය ගිය අය වෙනුවෙන් මහින්ද රාජපක්ෂ ජනාධිපතිතුමා ශෝකය පළ කරයි. මේ සිද්ධිය පිළිබඳව ජනාධිපතිතුමාගේ නියමයෙන් කඩිනම් පරීක්ෂණයක් ආරම්භ කොට ඇත.මඩකලපුව කරදියනාරු පොලිස් ස්ථානයේදී ඩයිනමයිට් තොගයක් පිපිරී යෑම අත්වැරැද්දක් බවත් එය කිසිසේත්ම කඩාකප්පල්කාරී ක්‍රියාවක් නොවන බවත් ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා අවධාරණය කරයි.ඒ මහතා පෙන්වා දෙන පරිදි සිද්ධියෙන් මියගොස් තිබෙන්නේ පුද්ගලයන් විසිහතරකි. මේ සිද්ධියෙන් හැටදෙනෙකු මියගිය බවට පැතිර ගිය ආරංචිය අසත්‍යයක් බවත් සඳහන් කළ ඔහු තවදුරටත් පෙන්වා දුන්නේ සිද්ධිය පිළිබඳ පුළුල් පරීක්ෂණයක් අරඹා තිබෙන බවත් ඒ සඳහා රජයේ රස පරීක්ෂක දෙපාර්තමේන්තුව හා අපරාධ පරීක්ෂණ දෙපාර්තමේන්තුව දැනටත් ක්‍රියාත්මක වෙමින් සිටින බවත්ය.මේ සිද්ධියෙන් විසිදෙනෙකු පමණ මියගොස් තවත් පුද්ගලයන් ගණනාවක් තුවාල ලැබීය. පුපුරා ගොස් ඇත්තේ උන්නච්චිය වැව හා මඩකලපුව - අම්පාර මාර්ගය පිළිසකර කිරීම සඳහා ගල් පිපිරීමට ගෙනැවිත් තිබූ ඩයිනමයිට් තොගයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=aa1009196</link>
    <topic>වෙළෙඳ කලාපයේ රැකියා පුරප්පාඩු 7000ක්</topic>
    <author>සාගරිකා දිසානායක</author>
    <content>සාගරිකා දිසානායකශ්‍රී ලංකා ආයෝජන මණ්ඩලය යටතේ දිවයින පුරා පවතින ආයෝජන කලාපවල පුහුණු සහ නුපුහුණු සේවක සේවිකාවන් හට රැකියා පුරප්පාඩු හත්දහසක් පමණ ඇතැයි ශ්‍රී ලංකා ආයෝජන මණ්ඩල ආරංචි මාර්ග පවසයි. ඇඟලුම් දැව සහ ගෘහ භාණ්ඩ නිෂ්පාදන, දියමන්ති කැපීම, රබර් හා ප්ලාස්ටික් නිෂ්පාදන සහ ඉලෙක්ට්‍රොනික උපාංග නිමැවුම් ක්‍ෂේත්‍රයන්හි මේ රැකියා අවස්ථා ඇතිවී තිබේ.මේ අනුව කටුනායක අපනයන කලාපයේ පවතින පුරප්පාඩු සංඛ්‍යාව 1113කි. එයින් කාන්තාවන් සඳහා අවස්ථා 807ක් ද පිරිමින් සඳහා 306ක් ද පවතී. සීතාවක අපනයන කලාපයෙහි පුරප්පාඩු 1526ක් පවතින අතර ඉන් 1362ක් කාන්තාවන් සඳහා ද 164ක් පිරිමින් සඳහා ද වේ. මේ පුරප්පාඩු ඇඟලුම් ක්‍ෂේත්‍රයෙහි මෙන්ම රබර් හා ප්ලාස්ටික් නිෂ්පාදන ක්‍ෂේත්‍රයහි ද ඇතිවී තිබේ. බියගම අපනයන කලාපයෙහි පවතින රැකියා අවස්ථා සංඛ්‍යාව 1200කි.එයින් 331ක් කාන්තාවන් සඳහා ද 870ක් පුරුෂයින් සඳහා ද වේ. කොග්ගල අපනයන කලාපයෙහි ඇඟළුම් ක්‍ෂේත්‍රයෙහි කාන්තාවන් සඳහා රැකියා අවස්ථා 300ක් පුරප්පාඩුව පවතී. හොරණ කලාපයෙහි රබර් ආශ්‍රිත නිපැයුම් ක්‍ෂේත්‍රයෙහි පවතින පුරප්පාඩු සංඛ්‍යාව 27කි. වතුපිටිවල 640ක්, මල්වත්ත 235ක් සහ මීරිගම කලාපයෙහි 275ක් බැගින් ඇගළුම් ක්‍ෂේත්‍රයෙහි කාන්තාවන් සඳහා රැකියා අවස්ථා උදාවී ඇත. පල්ලේකැලේ කාන්තාවන් සඳහා අවස්ථා 100ක් ද, මාවතගම 1100ක් ද පොල්ගහවෙල අවස්ථා 101ක් ද ඇඟළුම් ක්‍ෂේත්‍රයෙහි ඇතිවී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=aa1009197</link>
    <topic>මාස දෙකකදී හොර වෙළෙන්දෝ රු.12,29,550ක් දඩ ගෙවති</topic>
    <author>අරුණි මුතුමලී</author>
    <content>අරුණි මුතුමලීමිනුම් ඒකක ප්‍රමිති හා සේවා දෙපාර්තමේන්තුව මඟින් පසුගිය ජූලි මස සිට අගෝස්තු දක්වා වූ මාස දෙකේ දී කරන ලද වැටලීම් 1009ක් මඟින් උපයාගත් දඩ මුදල රුපියල් 12,29,550ක් බව එහි වැඩබලන අධ්‍යක්ෂ කේ.ප්‍රේමසිරි කුමාර මහතා පවසයි.වැටලීම්වලට අනුව අවසන් කරන ලද නඩු සංඛ්‍යාව 423ක් බවද, අඩු බර පාන් විකිණීම හේතුවෙන් වෙළෙඳ ස්ථාන 505ක්, වෙනත් ද්‍රව්‍ය නියමිත බරට අඩුවෙන් විකිණීම හේතුවෙන් ස්ථාන 9ක් ආදී වශයෙන් වාර්තා වී ඇති අතර මුද්‍රා නොකරන ලද තරාදි භාවිත කිරීම් 291ක් ද ව්‍යාජ මිමි භාවිත කිරීම් 5ක් ද අනුමත නොකරන ලද උපකරණ භාවිත 18 ක් ද, අඩු ප්‍රමාණයෙන් ඇසුරුම් කරන ලද අවස්ථා 5 ක් ද වැටලීම්වලදී හසුව ඇති බව ද ඒ මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=aa1009198</link>
    <topic>බුදුපුත් මවුපිය උපහාර</topic>
    <author>රමණී සුබසිංහ</author>
    <content>රමණී සුබසිංහත්‍රස්තවාදී ක්‍රියාකාරකම් හමුවේ දශක තුනකට අධික කාලයක් උතුරු නැඟෙනහිර ප්‍රදේශවල වැඩ වසමින් රට දැය සමය ආරක්ෂා කැර ගැනීමට දිවිහිමියෙන් කටයුතුª කළ බෞද්ධ භික්ෂූන් වහන්සේ ගේ මවුපියන්ට උපහාර පිදීමේ ජාතික වැඩ සටහන් මාලාවක් මහින්ද රාජපක්ෂ ජනාධිපතිතුමා ගේ මඟපෙන්වීම යටතේ ක්‍රියාත්මක කැර ඇත.එහි පළමු වැඩසටහන, ‘බුදු පුත් මා පිය උපහාර උළෙල’ ලබන මස 03දා මහා සංඝරත්නයේ ප්‍රධානත්වයෙන් අගමැති දි.මු.ජයරත්න මහතාගේ සහභාගිත්වයෙන් අනුරාධපුර ජය ශ්‍රීී මහා බෝධීන් වහන්සේ අභියස දී උත්කර්ෂවත් ලෙස පැවැත්වේ..කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=aa1009199</link>
    <topic>සාහිත්‍ය උත්සවය මෙවරත් මහ ඉහළින්</topic>
    <author>ටෙක්ලා කාරියවසම්</author>
    <content>ටෙක්ලා කාරියවසම්රාජ්‍ය සාහිත්‍ය උත්සවය මේ මස 30 දා පැවැත්වීමට නියමිත අතර ඒ වෙනුවෙන් වූ සාහිත්‍ය දේශනය ලබන 21 දා ප.ව. 3.00ට ශ්‍රී ලංකා පදනම් ආයතනයේදී පැවැත්වෙයි. සිංහල දෘෂ්‍ය කාව්‍යගත භාෂාත්මක හා සාහිත්‍යයික ලක්ෂණ යන මැයෙන් එම දේශනය පවත්වනු ලබන්නේ මහාචාර්ය සුනිල් ආරියරත්න මහතාය. එම දේශනයෙන් පසුව රාජ්‍ය සාහිත්‍ය සම්මාන ප්‍රදානෝත්සවය හා සාහිත්‍ය උළෙල සැප්තැම්බර් 30 දා උත්සවශ්‍රීයෙන් පැවැත්වීමට කටයුතු යොදා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=aa10091910</link>
    <topic>රට ආසියාවේ ආශ්චර්ය කිරීමට තොරතුරු තාක්ෂණය උපයෝගී කරගන්නවා</topic>
    <author>සාගරිකා දිසානායක ජයසිංහ</author>
    <content>- ජනපතිසාගරිකා දිසානායක ජයසිංහශ්‍රී ලංකාව ආසියාවේ ආශ්චර්ය බවට පත්කිරීමේ අරමුණ සාක්ෂ්‍යාත් කරගැනීමේදී තොරතුරු තාක්ෂණය සහ දුර සන්නිවේදන තාක්ෂණය මනා පිටිවහලක් බවට පත් කරගන්නා බව මහින්ද රාජපක්ෂ ජනාධිපතිතුමා පැවැසීය.ජනාධිපතිවරයා එසේ පැවැසූයේ පසුගියදා කොළඹ හිල්ටන් හෝටලයේ පැවැත්වුණු පොදු රාජ්‍ය මණ්ඩලීය විදුලි සන්දේශ සංගමයේ අටවැනි සමුළුව සහ පනස්වන මහා සභා රැස්වීම උත්සවාකාරයෙන් විවෘත කරමිනි.තෙදිනක් පුරා පැවැත්වුණු මෙම අන්තර්ජාතික සමුළුවට පොදු රාජ්‍ය මණ්ඩලීය රටවල තොරතුරු සහ සන්නිවේදන තාක්ෂණ ඇමැතිවරු ජ්‍යෙෂ්ඨ රාජ්‍ය නිලධාරිහු, නියාමන ආයතන ප්‍රධානීහු සහ සන්නිවේදන තාක්ෂණ ක්ෂේත්‍රයේ අන්තර්ජාතික විද්වත්හු රැසක් සහභාගි වූහ.එහිදී රැස්ව සිටි පිරිස ඇමතු ජනාධිපතිවරයා මෙසේ ද කීය. ‘තොරතුරු තාක්ෂණ හා දුර සන්නිවේදන තාක්ෂණය නමැති මහඟු මෙවලම දූරදර්ශි ආකාරයෙන් ප්‍රයෝජනයට ගත් රටක් ලෙස ශ්‍රී ලංකාව හඳුන්වන්නට පුළුවන්. පුරා දසක තුනක් මුළුල්ලේ පැවැති ත්‍රස්තවාදී අරගලයෙන් ජය ගන්නටත් අප තොරතුරු තාක්ෂණය සහ දුර සන්නිවේදන තාක්ෂණය බුද්ධිමත් ආකාරයට උපයෝගී කරගත්තා. ත්‍රස්තවාදීන් එම වටිනා මෙවලම විනාශකාරී ලෙස යොදාගත් අතර අප එයින් උපරීම ඵල නෙලා ගත් හෙයින් යළිත් රටට සාමය උදා වුණා.ඒ සාමකාමී රටටයි ඔබ මේ පැමිණ සිටින්නේ. සාමය උදා නොවූවා නම් මෙවැනි උත්කර්ෂවත් අන්තර්ජාතික සමුළුවක් ශ්‍රී ලංකාවේ පවත්වන්නට අපට අවස්ථාව උදා වෙන්නේ නෑ. ශ්‍රී ලංකාව ආසියාවේ ආශ්චර්යය බවට පත් කරගැනීමේ සිහිනය සැබෑ කර ගැනීම සඳහා අප තොරතුරු තාක්ෂණය සහ දුර සන්නිවේදන ක්‍රම උපයෝගී කරගන්නවා.අපේක්ෂිත ආර්ථික සංවර්ධන ඉලක්ක සපුරා ගැනීම සඳහා රටේ අනාගත පරපුර උසස් තාක්ෂණික දැනුමකින් මෙන්ම ඉංගී‍්‍රසි වැනි අන්තර්ජාතික භාෂා දැනුමෙන් ද බල ගැන්වීමට අපේ රජය ප්‍රතිපත්තිමය පියවරක් ගෙන තිබෙනවා. ඉංගී‍්‍රසි භාෂාව ඉගැන්වීමටත් තොරතුරු තාක්ෂණය ඉගැන්වීම සඳහා දැනට පාසල් 3500 ක පරිගණක මධ්‍යස්ථාන පිහිටුවා තිබෙනවා.1948 අපේ රටට නිදහස ලැබු දා පටන්ම පොදු රාජ්‍ය මණ්ඩලීය සංගමයේ සාමාජිකත්වය දරනවා. පසුගිය දශක හයක කාලය පුරා අප ලෝකයේ රටවල් සමඟ සමීප සබඳතා ගොඩ නගාගෙන තිබෙනවා. ඉතා සාර්ථක ලෙස සන්නිවේදන තාක්ෂණයේ ප්‍රතිඵල නෙළාගත් කලාපීය රටවල් අතර ශ්‍රී ලංකාවට මුල් තැනක් හිමි වෙනවා. එලෙස බලන විට ශ්‍රී ලංකාව දකුණු ආසියාව පමණක් නොව සමස්ත ආසියාවේම වැඩිම කොටසක පුළුල් පරාස සබඳතා භාවිත කිරීම අතින් ප්‍රමුඛයා හෝ ඊට ආසන්නතම ස්ථානයක සිටිනවා.2005 සිට ගතවූ වසර පහ සන්නිවේදන හා තොරතුරු තාක්ෂණයේ වර්ධනය ගැන ශ්‍රී ලංකාවට සතුටු විය හැක්කේ මෙරට ජනතාවගේ පරිගණක සාක්ෂරතාව සියයට 5 සිට 30 දක්වා ඉහළ ගොස් ඇති බැවින් යැයි ද ජනාධිපතිවරයා කීය. නුදුරු අනාගතයේදීම ශ්‍රී ලංකාව සිය සංවර්ධන ඉලක්ක කරා ළඟා වන බවත් සංචාරක, ගුවන් සේවා, ආයෝජන ප්‍රවර්ධන වෙළෙඳ හා වාණිජ්‍යය අපනයන වැනි ක්ෂේත්‍රවලින් මෙන්ම සන්නිවේදන ක්ෂේත්‍රයෙන් ද ශ්‍රී ලංකාව දකුණු ආසියාවේ කේන්ද්‍රස්ථානය බවට පත් කරන බව ද ජනාධිපතිතුමා වැඩිදුරටත් පැවැසීයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=aa10091911</link>
    <topic>රුහුණට සෙත සදන ගැටබරු ඇසළ උළෙල</topic>
    <author>කුමාරසිරි හෙට්ටිගේ ජනාධිපතිතුමාගේ පාර්ලිමේන්තු කටයුතු ලේකම් ගැටබරු ඇසළ උත්සව සංවිධාන කමිටුවේ ප්‍රධාන සංවිධායක</author>
    <content>ඓතිහාසිකමය වශයෙන් ද භූගෝලීය වශයෙන් ද ඉහළ වටිනාකමකින් යුක්ත මොරවක් කෝරළය ස්වර්ණමය ජන ජීවිත පැවැති ප්‍රදේශයක් ලෙස ප්‍රකටය.සංස්කෘතික කලා මංගල්‍යයක් වශයෙන් 54 වන වරටත් මෙවර පැවැත්වෙන වාර්ෂික ඇසළ මහා පූජෝත්සවය ප්‍රදේශයේ පැවැත්වෙන ප්‍රධානතම සැණකෙළි මංගල්‍යයයි. අඩ සියවසකට අධික කාලයක් පුරාවට අඛණ්ඩව පවත්වාගෙන එන ගැටබරු ඇසළ මහා මංගල්‍යය තෙරුවන් මුල් කර රජ්ජුරුබණ්ඩාර දෙවියන් වෙනුවෙන් සිදුකරන පූජෝපහාරයකි. වළගම්බා රජතුමා සොළී ආක්‍රමණයන්ට බිය වී සේනා රැස්කර සංවිධානය වීමට රුහුණේ සැඟව සිටි කාලය තුළ මොරවක්කෝරළේ ජනතාව ද ඇසුරු කරමින් කලක් වාසය කල බවට සාක්ෂි තිබේ.ගල් විහාර නිර්මාණ කරණයේ ප්‍රමුඛයා වන වළගම්බා රජු විසින් ගැටබරු රජමහා විහාරය ද ඉදිකළ බව කියැවේ. එසේම කීර්ති කුමාරයා නමින් ප්‍රකට විජයබාහු නමින් රාජත්වයට පත්වීමට පෙර ස්වකීය ළමා කාලය ගත කළේ ද මොරවක්කෝරළයට අයත් පනාකඩුව නම් ප්‍රදේශයේය. ප්‍රකට සන්නසක් වන පනාකඩුවේ තඹ සන්නස ඒ සඳහා සාක්ෂි දරයි.දහඅට රියන් සැතපෙන මනරම් බුද්ධ ප්‍රතිමාව දෙපස රජ්ජුරුබණ්ඩාර දෙවිඳුන් වෙනුවෙන් දේවාලයක් ද විෂ්ණු කතරගම දෙවියන් වෙනුවෙන් දේවාල ද පිහිටුවා තිබේ. මනස්කාන්ත සම්බුද්ධ ප්‍රතිමාව කාගේත් නෙත් සිත් බැඳගැනීමට සමත් වේ. මනරම් බුද්ධ ප්‍රතිමාවේ මුරදේවතාවන් ලෙස තේජස පතුරවා වැඩ ඉන්නේ රජ්ජුරුබණ්ඩාර දෙවිඳුන්ය.ගැටබරු ඇසළ මහා පූජෝත්සවය පවත්වන්නේ ද බටහිර රජ්ජුරුබණ්ඩාර දෙවියන් වෙනුවෙනි. තම අස්වැන්නේ පළමු කොටස දෙවියන් වෙනුවෙන් වෙන් කර තැබීමට පුරුදු ව සිටින බොහෝ දෙනා මේ ප්‍රදේශයේ ජීවත් වෙති.ගැටබරු ඇසළ මහා පූජෝත්සවයේ අංග කිහිපයකින් සමන්විතය. උඩමළුවේ සිදුකෙරෙන විශේෂ මුරුතැන් පූජා දේව තොවිලය ගිනි පෑගීම දේව දානය ආදී චාරිත්‍ර පෞරාණික සිරිත්වලට අනුකූ®ලව පූජෝත්සවය පැවැත්වෙන කාලය තුළ සිදු කෙරේ. එමෙන්ම පේලි පෙරහර 03ක් ද රන්දෝලි පෙරහර 02ක් ද වීථි සංචාරය කෙරේ.ප්‍රාදේශීය පෙරහර කිහිපයක් ද ගම්මානවලින් විහාරය කරා පැමිණේ. අලි ඇතුන් උඩරට පහතරට සබරගමු ආදී සම්ප්‍රදායන් නියෝජනය කරන නැටුම් කණ්ඩායම් රාශියකින් සමන්විත රන්දෝලි මහා පෙරහර දින දෙකක් වීථි සංචාරය කෙරෙන අතර අති විශාල නරඹන්නන් පිරිසක් මෙය දැක ගැනීමට පෙළ ගැසී සිටිති.ගැටබරු ඇසළ මහා පෙරහර මංගල්‍යය මෙවර ද ගැටබරු රාජ මහා විහාරාධිපති බෙරලපනාතර චන්දවිමල නායක ස්වාමීන්ද්‍රයන් වහන්සේගේ අනුශාසනා පරිදි ගැටබරු ඇසළ උත්සව කමිටුවේ සංවිධානත්වයෙන් සැප්තැම්බර් මස 18 වන දින ආරම්භ වූ අතර සැප්තැම්බර් 24 වන දින නිමාවට පත් කෙරේ. 18, 19, 20 යන දිනවල පේලි පෙරහර ද, 21 , 22 දින රන්දෝලි මහා පෙරහර වීථි සංචාරය කිරීමට නියමිතය.එසේම 22 වන දින රාත්‍රී 7ට දි.මු.ජයරත්න අගමැතිතුමා ඇතුළු සම්භාවනීය පිරිසකගේ සහභාගිත්වයෙන් ගැටබරු රජමහා විහාර පහත මළුවේ අභිනවයෙන් ඉදිකළ පධානඝරය සහිත රන්වැට විවෘත කිරීමට නියමිතය. 23, 24 දෙදින උඩමළුවේ මහා දේව තොවිලය සිදු කෙරෙන අතර 24 අලුයම ගිනි පෑගීම හා එදින දහවල් දේව දානයෙන් අනතුරුව පූජෝත්සවයේ කටයුතු නිමාවට පත් කෙරේ.කුමාරසිරි හෙට්ටිගේ ජනාධිපතිතුමාගේ පාර්ලිමේන්තු කටයුතු ලේකම් ගැටබරු ඇසළ උත්සව සංවිධාන කමිටුවේ ප්‍රධාන සංවිධායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=ab1009191</link>
    <topic>අපි සේරම කෙළේ කොටින්ගෙන් රටත් සිවිල් වැසියනුත් බේරා ගන්නයි</topic>
    <author>සකස් කෙළේ දයා ඩී. ෆොන්සේකා</author>
    <content>උගත් පාඩම් හා ප්‍රතිසන්ධාන පිළිබඳජනාධිපති කොමිසමත්‍රිවිධ හමුදාපතිවරු සාක්කි දෙතිඋගත් පාඩම් හා ප්‍රතිසන්ධාන පිළිබඳ වූ ජනාධිපති කොමිසම ඉදිරියේ පසුගිය සතියේ සාක්ෂි දුන්නේ ශ්‍රී ලංකා ත්‍රිවිධ හමුදාපතිවරුන් හා මේජර් ජනරාල් ශවීන්ද්‍ර සිල්වායි.ඔවුන් සිය සාක්‍ෂිවලදි බෙහෙවින් අවධාරණය කළේ තිස් අවුරුදු යුද්ධයේ අවසන් අදියරේදි ඔවුන් කළ මෙහෙයුමේ මානුෂික මුහුණුවර මෙන්ම සේනාධිනායක මහින්ද රාජපක්‍ෂ ජනාධිපති තුමාගේ උපදෙස් පරිදි සිවිල් ජනතාවට අවම හානි සිදුවන ලෙස මෙහෙයුම් සිදුකළ අයුරු මෙන්ම එල්ටීටීඊ ප්‍රාණ ඇපකරුවන්ව යුද මුක්ත කලාපයේ සිටි සිවිල් වැසියන් මුදාගත් අයුරුයි.මෙම අටපුද්ගල කොමිසමේ සභාපති වූයේ සී.ආර්. ද සිල්වා මහතාය. එහි සෙසු සාමාජිකයන් වූයේ සී. චන්මුගම් මනෝහාරී රාමනාදන්, එච්.එම්.ජී.එස්. පලිහක්කාර, රොහාන් පෙරේරා, කරු හඟවත්ත හා එම්.පී.ජී. පරණගම යන මහත්ම මහත්මීහුය.“යුද හමුදාව දැන් උතුර යළි ගොඩනැංවීමට මුළුමනින්ම යොමුවෙලා.” යුද හමුදාපති ලුතිනන් ජනරාල් ජගත් ජයසූරියයුද හමුදාපති ලුතිනන් ජනරාල් ජගත් ජයසූරිය සිය සාක්‍ෂියේදී කියා සිටියේ මානුෂික මෙහෙයුමේදී යුද හමුදාව සිය මෙහෙයුම් කරගෙන ගියේ කොටුවී සිටි සිවිල් ජනතාවට අවම හානි සිදුවන ප්‍රතිපත්තිය යටතේ බවය. එහිදී අන්තර්ජාතික රතුකුරුස හමුදාවේ නිලධාරින් ද ඔවුන් සමඟ සිටි අතර යුද හමුදාවට එරෙහි කිසිදු චෝදනාවක් ඔවුන්ගෙන් එල්ල නොවූ බවද ඔහු කියා සිටියේය.ප්‍රතිසන්ධාන කටයුතු පිළිබඳව කතා කළ යුද හමුදාපතිවරයා යුද හමුදාව උතුරේ සිවිල් වැසියන්ගේ හදවත් දිනා ගැනීමට කටයුතු කළා සේම උතුරේ පාලම් හා වැව් මෙන්ම ජන ජීවිතයද යළි ගොඩනැගීමේ කටයුතු සියතට ගෙන කටයුතු කළ බව පැවසීය.එමෙන්ම යුද හමුදාව යාපනය දිස්ත්‍රික්කයේ ගෙවල් 76 කට වඩා සාදා නිමකොට දුන් අතර පොලීසිවලට එම කටයුතු බාරදීමෙන් අනතුරුව යුද හමුදාව ඉන් නිදහස් වන බවද යුද හමුදාපතිවරයා අවධාරණය කළේය.මේ අතර එම කොමිසම හමුවේ සාක්‍ෂි දුන් ගුවන් හමුදාපති එයාර් චීෆ් මාෂල් රොෂාන් ගුණතිලක මහතා ගුවන් හමුදාව විසින් සිවිල් ජනතාව වෙත බෝම්බ එල්ල කළා යැයි නැඟෙන චෝදනා මුළුමනින්ම ප්‍රතික්‍ෂේප කළේය.ශ්‍රී ලංකා ගුවන් හමුදාව කිසි දිනක මහජනතාව හෝ කුඩා දරුවන් සිටින ස්ථාන වෙත බෝම්බ එල්ල නොකළ බව ප්‍රකාශ කළ ගුවන් හමුදාපතිවරයා සාක්‍ෂි වශයෙන් එම ගුවන් ප්‍රහාරවල වීඩියෝ පට ද ඉදිරිපත් කළේය.”අපි හරියටම සතුරන් වෙතම බෝම්බ ප්‍රහාර එල්ල කළා. අප සටන් කළේ අනුකම්පා විරහිත ත්‍රස්තවාදීන් කණ්ඩායමකට එරෙහිවයි. ඔවුන්තමයි සිවිල් ජනතාවට මුවාවෙලා හමුදාවට ප්‍රහාර එල්ල කළේ. අප ප්‍රහාර එල්ල කළේ සිවිල් ජනතාව මැදින් යුද හමුදාවට යානොහැකි ස්ථානවල සිටි ත්‍රස්තයන්ටයි.“කොටි නායකයන් සමඟ සිවිල් වැසියන් සිටින ඉඩම්වලට බෝම්බ දැම්මේ නැහැ” ගුවන් හමුදාපති එයාර් චීෆ් මාර්ෂල් රොෂාන් ගුණතිලකඅපට ජනාධිපති තුමා පැහැදිලිව උපදෙස් දී තිබුණා සිවිල් ජනතාවට කිසිදු හානියක් සිදුවීමට ඉඩ නොතබන ලෙස. අනිත් හමුදාපතිවරුන් දෙදෙනාද ඒ උපදෙස් ඒ වගේම ක්‍රියාත්මක කළා. රටේ නායකත්වය දැරූ ජනාධිපතිතුමාත් ආරක්‍ෂක ලේකම් ගෝඨාභය රාජපක්‍ෂ මහතාත් අපට බාර දුන්නේ බාර දූර කටයුත්තක්. ඒ වගේම රජය මානුෂීය පැත්තෙන් හිතලා එල්ටීටීඊ ප්‍රාණ ඇපකරුවන්ව සිටි සිවිල් ජනතාවට ආරක්‍ෂිතව පැමිණිය හැකි යුද මුක්ත කලාපයන් දෙකක් නම් කළා.එල්ටීටීඊය සිවිල් ජනතාවට මුවා වෙලා ඒ ප්‍රදේශවල සිටි යුද හමුදාවට ප්‍රහාර එල්ල කළත් යුද හමුදාව සාමාන්‍ය ජනතාව සිටි ඒ ප්‍රදේශවලට ප්‍රහාර එල්ල කළේ නැහැ. මෙයින් මා අදහස් කරන්නේ අපේ හමුදාව එල්ටීටීඊ ප්‍රාණ ඇපකරුවන්ව සිටි සිවිල් ජනතාවට කොපමණ ආරක්‍ෂාවක් ලබා දුන්නාද යන්නයි. ඒ වගේම සටනේ අවසන් අදියරේද සිවිල් ජනතාවට හානියක් සිදුවිය හැකි බැවින් ගුවන් ප්‍රහාර නැවැත්වීමටත් භූමියේ සටන් වලදී සුළු අවි පමණක් භාවිතා කිරීමටත් සේනාධිනායක මහින්ද රාජපක්‍ෂ ජනාධිපතිතුමා අණ දුන් බවද ගුවන් හමුදාපති තුමා අවධාරණය කළේය.ගුවන් ප්‍රහාර සඳහා ඉලක්ක ගැනීම සඳහා මිනිසුන් රහිත කුඩා නිරීක්ෂණ ගුවන් යානයේ (UAV)තොරතුරු ප්‍රයෝජනයට ගත්තා. මුලදී අප ත්‍රස්තවාදීන් ඉන්නා තැන් පිළිබඳ තොරතුරු ලබා ගත්තේ අපේ නිරීක්‍ෂණ කණ්ඩායම්වලින් මෙන්ම ත්‍රස්තවාදීන්ගේ ක්‍රියාකාරකම් පිළිබඳව හොඳින් දත් යුද හමුදා බුද්ධි අංශයෙනුයි. පසුව මිනිසුන් රහිත නිරීක්‍ෂණ ගුවන් යානයෙන් මෙන්ම යුද හමුදා දුර විහිදුම් මුර සංචාර කණ්ඩායම් වලිනුත් අපි ඉලක්කවලට අවශ්‍ය තොරතුරු ලබා ගත්තා.මෙසේ ලබා ගන්නා තොරතුරු මඟින් ත්‍රස්තවාදීන් ගැවසෙන ස්ථාන පිළිබඳව පැහැදිලිව දැන ගත්තා. ඒ අනුව අප පාසල්, රෝහල්, සිවිල් ජනතාව වෙසෙන ස්ථාන, පූජනීය ස්ථාන ආදිය හොඳීන් හඳුනා ගත්තා. අප ප්‍රහාර සඳහා ඉලක්ක ලබා ගන්නට පෙර මේ තොරතුරු සියල්ල හොඳින් නිරීක්‍ෂණය කරනවා. ඉන්පසු ප්‍රහාරය එල්ල කළ යුතු ස්ථානය පිළිබඳ පැහැදිලි චිත්‍රයක් ඒ ප්‍රහාරය සඳහා යන බලඝන නායකවරුන්ට පෙන්වනවා. එමෙන්ම ඒ ඉලක්කයට පහරදීමට පෙර ඊට සුදුසු ආයුධය කුමක්දැයි තෝරා ගන්නවා. මේ සියල්ලට පසුව යළිත් මිනිසුන් රහිත යානයෙන් ගත් ඉලක්කගත ස්ථානයේ ඒ ගන්නා සජීවී දර්ශන ගුවන් හමුදා මූලස්ථානයෙන් ද නිරීක්‍ෂණය කරනවා. ගුවන් මෙහෙයුම් කළමනාකාර තැන සූදානම් වූ පසුව ද එම ඉලක්කගත ස්ථානය සිවිල් ජනතාවට හානියක් සිදුවිය හැකි ස්ථානයක් දැයි මා පෞද්ගලිකව පරීක්‍ෂා කරනවා.සමහර ඉලක්ක වලදි ඒ ස්ථානවල ත්‍රස්තවාදි නායකයන් සිටියත් ත්‍ර‍්‍රස්තවාදි කඳවුරු තිබුණත් එයට ළංව සිවිල් වැසියන් ඉන්නා බව අපට වැටහුණා. අපි එවැනි අවස්ථාවලදි ඒ ප්‍රහාර ක්‍රියාත්මක කළේ නැහැ. සමහර ඉලක්කවලට ප්‍රහාර දීමේදී සති ගණනක් ඒ ස්ථාන නිරීක්‍ෂණය කළා.ඒ වගේම ශ්‍රී ලංකා ගුවන් හමුදා ගුවන් නියමුවන් හරිම දක්‍ෂයි. ඔවුන් සියයට සියයක්ම හරියටම ඉලක්කය ගන්නවා.”“මහමුහුදෙන් පලා ආ සිවිල් වැසියන් 14,000 ක් අපි මුදාගත්තා.” නාවික හමුදාපති වයිස් අද්මිරාල් තිසර සමරසිංහමෙසේ සාක්‍ෂි දුන් ගුවන් හමුදාපතිවරයා ත්‍රිවිධ හමුදාවේම ප්‍රහාර සඳහා මිනිසුන් රහිත යානයේ සජීවී දර්ශනවලින් ලැබෙන තොරතුරු ප්‍රයෝජනයට ගත් බවත්, මිනිසුන් රහිත නිරීක්‍ෂණ ගුවන් යානය පැය 24 ම ගුවනේ තිබූ අතර එල්ටීටීඊ ය පලායන සිවිල් වැසියන්ට සලකන අයුරු වටහා ගැනීමට එහි දර්ශන උපකාරී වූ බවත් අවධාරණය කළේය.“උගත් පාඩම් හා ප්‍රතිසන්ධාන පිළිබඳ වූ ජනාධිපති කොමිසම” ඉදිරියේ සාක්ෂි දෙමින් නාවික හමුදාපති වයිස් අද්මිරාල් තිසර සමරසිංහ මහතා ත්‍රස්තවාදය මැඩලීමේ දී නාවික හමුදාව ඉටුකළ කාර්යභාරය විස්තර කළේය.ශ්‍රී ලංකා නාවික හමුදාව එල්ටීටීඊය සතුව ගැඹුරු මුහුදේ ආයුධ ගබඩා ලෙස පවත්වා ගෙන ගිය ටොන් 4500 ක් බරැති නැව් 10 ක් විනාශ කොට දැම්මා. ඊට කිසිදු අන්තර්ජාතික සංවිධානයක් විරුද්ධ වූයේ නැහැ. ඒ වගේම මානුෂීය මෙහෙයුමේදී සිවිල් වැසියන්ට අවම හානි සිදුවන සේ මෙහෙයුම් සිදුකරන ප්‍රතිපත්තියේ නාවික හමුදාවත් සිටියා. ඒ වගේම ධීවරයන්ගේ වෙස් අරගෙන වෙරළේදීත් මුහුදේදීත් ආයුධ හොරෙන් ගෙනා එල්ටීටීඊ ත්‍රස්තවාදීන්ට පහරදීමේ දීත් බර අවි පාවිච්චි නොකිරීමේ රජයේ ප්‍රතිපත්තිය නාවික හමුදාවත් අකුරටම ගෙන ගියා. ධීවර ගම්මාන අතරේ සැඟවී සිටි ත්‍රස්තවාදීන්ට පහරදීමේ දී රජයේ මේ ප්‍රතිපත්තිය ආයුධයක් කොට ගත් ත්‍රස්තවාදීන් මේ ධීවරයන්ට මුවා වී හමුදාවන්ට පහර දුන්නා.ඒ වගේම මානුෂීය මෙහෙයුම ආරම්භයේ දී ත්‍රස්තවාදීන් පන්නා දමා ධීවරයන්ට සිය රැකියා කටයුතු කරගෙන යාමට උදව් කළේත් නාවික හමුදාවය. ත්‍රස්තවාදීන්ගේ ප්‍රධාන ඉලක්කයන් වූ රටේ වරායන් රැක ගැනීමෙත් රටේ ආර්ථිකයට හානියක් නොවන්නට වග බලා ගත්තේත් නාවික හමුදාවය. උතුරේ හා නැඟෙනහිර ධීවරයන්ට මුහුදේ ධීවර කටයුතු සමහර ප්‍රදේශවල තහනම් කොට තිබියදී රජයේ උපදෙස් පරිදි ඔවුන්ට ඒ සඳහා නිශ්චිත කාලසීමාවක් තුළ ඒ තහනම ඉවත් කොට සිය රැකියාව කරගෙන යාමට ආරක්ෂාව ලබා දුන්නේත් නාවික හමුදාවය. මෙය නාවික හමුදාවට පැවරුණු දුෂ්කර කටයුත්තක්.උතුරට ආහාර ද්‍රව්‍ය හා අත්‍යවශ්‍ය භාණ්ඩ ප්‍රවාහනයේදී ඒ සඳහා යාත්‍රා 100 ක් පමණ යොදාගෙන ඒ සඳහා උර දුන්නේ ද නාවික හමුදාවයි. උතුරට යාමට තිබු සියලු ගොඩබිම් මාර්ග ත්‍රස්තවාදීන් විසින් අවුරා තිබියදී තුන් ලක්ෂයක් පමණ වූ උතුරේ ජනතාව දකුණ සමඟ සම්බන්ධකම් පවත්වාගෙන යාමටත් අවස්ථාව සලසා දී උතුර හුදකලා නොකොට මුහුදෙන් සන්නිවේදන ජාලය සපයා දුන්නේ ද නාවික හමුදාවයි.දකුණේ දෙවුන්දර තුඩුව හරහා වැටී ඇති අන්තර් ජාතික නාවික මාර්ගයේ දිනපතා යාත්‍රා කරන නැව් 150 කට පමණ කිසිදු අවාසනාවන්ත සිදුවීමට ලක් නොවී නිදහසේ යාත්‍රා කරන්නට නාවික හමුදාව ආරක්ෂාව ලබා දුන්නා.සිවිල් ජනතාවගේ දිනපතා ජීවිතය පවත්වාගෙන යාමට නාවික හමුදාවට ඉතා ජෂ්කර කටයුතු කිරීමට සිදුවුණා.මට මතකයි එක් සිද්ධියක්. යාපනයේ සාමාන්‍ය පෙළ හදාරන ශිෂ්‍යයන්ට පැය 24 පුරා විදුලිය ලබාදීමට ජනාධිපති ජ්‍යෙෂ්ඨ උපදේශක එවකට ඇමැති බැසිල් රාජපක්ෂ මහතාගේ උපදෙස් පරිදි පිටරටින් ගෙනා ටොන් 100 ක් බරැති ජෙනරේටර් කුඩා වරායක් වූ කන්කසන්තුරේ වරායෙන් ගෙනැවිත් චුන්නාගම් වෙත කොටි තර්ජන මැද නාවික හමුදාව විසින් ගෙන යනු ලැබුවා.උතුරට අත්‍යවශ්‍ය භාණ්ඩ ප්‍රවාහනයේදී කොළඹින් නැව් ගතවන භාණ්ඩ කන්කසන්තුරේ වරායෙන් ගොඩබාන තුරු ඒවාට ආරක්ෂාව සැපයීමේ වගකීම පැවරුණේ ද නාවික හමුදාවටය. ඒ සියල්ල ශ්‍රී ලංකාවේ නිලධාරීහු අකුරටම ඉටු කළා.2009 ජනවාරි 19 දා ඔවුන් මුලතිව් මුහුදේ දී තවත් අධිවේගී ප්‍රහාරක යාත්‍රාවක් විනාශ කළා. මේ සිවිල් වැසියන් මුහුදෙන් එල්ටීටීඊ ප්‍රදේශ අතහැර පලා යාමට ආරම්භ කළ යුගයයි.මෙහිදී සිවිල් වැසියන් රැගත් ඩිංගි බෝට්ටු 700 ක් පමණ තම ආරක්ෂාව යටතේ හමුදා පාලන ප්‍රදේශ කරා ගෙන යාමට ශ්‍රී ලංකා නාවික හමුදාව සමත් වුණා. 2008 දෙසැම්බර් හා 2009 ජනවාරි අතර එසේ පුල්මුඩේ නිලාවැලි ත්‍රිකුණාමලය වැනි ප්‍රදේශ කරා ගෙන ගිය පුද්ගලයන් ගණන 14000 ක්.“ආයුධ බිම දමා යටත්වූ කොටින්ටත් සොල්දාදුවන් සැලකුවේ සාමාන්‍ය වැසියන්ට වගේ.” මේජර් ජනරාල් ශවීන්ද්‍ර සිල්වාඒ වගේම එල්ටීටීඊ වෙඩි බලය හා නාවික බලය බිඳ දැමීමට නාවික හමුදාව විවිධ උපායමාර්ග භාවිත කළා. විශාල ප්‍රහාරක යාත්‍රා වෙනුවට කුඩා ප්‍රහාරක බෝට්ටු සංකල්පය හඳුන්වා දීමෙන් පසු ධීවර යාත්‍රා වෙසින් ආ එල්ටීටීඊ මරාගෙන මැරෙන යාත්‍රා විනාශ කරන්නට හැකි වුණා.ශ්‍රී ලංකා ධීවරයන්ට මුහුදු යාමට අවශ්‍ය විශේෂ ස්ථාන හා ප්‍රදේශ සපයා දී ඔවුන්ගේ රැකියාව කර ගැනීමට පහසුකම් සලසා දීමට හිටපු නාවික හමුදාපති අද්මිරාල් වසන්ත කරන්නාගොඩ විශේෂ වැඩපිළිවෙළ සපයා දී තිබුණා. ධීවරයන්ට ආරක්ෂාව මුළුමනින්ම සැපයුවේ නාවික හමුදාවයි.ඒ වගේම 2008 ජනවාරි 31 දින සිට යුද මුක්ත කලාපයට ආහාර සැපයීමේ වගකීම ද පැවරුණේ ශ්‍රී ලංකා නාවික හමුදාවටයි.ගොඩබිම් මාර්ග යුද හමුදාව විසින් අවහිර කොට තිබුණේ එල්ටීටීඊයට ප්‍රහාර එල්ල කිරීමටය. එහිදී අන්තර් ජාතික රතු කුරුස හමුදාව හරහා යුද මුක්ත කලාපයට මුහුදෙන් ආහාර සැපයුවේත් යුද මුක්ත කලාපයේ ද එල්ටීටීඊ ප්‍රහාර වලින් තුවාල වූ සිවිල් වැසියන් ප්‍රතිකාර සඳහා ගෙන ආවේත් නාවික ඛ්මුදාවේ උදව්වෙන් මයි.ඒ තුවාල කරුවන් අතර සැඟවී තුවාල ලත් එල්ටීටීඊ සාමාජිකයිනුත් පැමිණියා.අපි ඔවුන්ටත් නාවික හමුදාවේ ක්ෂේත්‍ර රෝහල්වලදී ප්‍රතිකාර කළා.අවසාන භාගයේදී එල්ටීටීඊ ප්‍රහාර හමුවේ වුවද රජයේ ප්‍රතිපත්තිය අනුව අපි නැව්වල ස්ථානගතව තිබු බර අවි ක්‍රියාත්මක කිරීම නැවැත්වූවා.එල්ටීටීඊය අපේ ප්‍රති ප්‍රහාර බලාපොරොත්තුව අපට ප්‍රහාර එල්ල කළත් අපි නිහඬව සිටියේ රජයේ මානුෂීය මෙහෙයුම නිසා. ඒ ප්‍රහාර හමුවේ වුවද අපි යුද මුක්ත කලාපය කරා සහල් පිටි පරිප්පු හා බෙහෙත් ප්‍රවාහනය කළා.රජයේ ප්‍රතිසන්ධාන වැඩසටහන සඳහා සහභාගි වෙමින් නාවික හමුදාව අවතැන් වූවන් 15000 කට වඩා පිරිසකට නැවත පදිංචිවීම සඳහා උදව් කළේ ඔවුන්ට අපේ වියදමින් නිවාස සාදා දීමෙනුයි. යුද හමුදාව නැවත මෙවන් අරගලයක් ඇති නොවීමට ගොඩබිමෙහි ක්‍රියාත්මක වෙද්දී ශ්‍රී ලංකා නාවික හමුදාවටත් කළ යුතු කාර්යයන් රාශියක් තිබෙනවා.යුද බිමේ 58 වන සේනාංකයේ සේනාංකාධිපති වශයෙන් කටයුතු කළ මේජර් ජනරාල් ශවීන්ද්‍ර සිල්වා ද උගත් පාඩම් හා ප්‍රතිසන්ධාන කොමිසම හමුවේ සාක්ෂි දුන්නේය.මුලින් 1 වන කාර්ය සාධක හමුදාව වශයෙන් මන්නාරම සහල් නැලිය ප්‍රදේශය හරහා ප්‍රහාර එල්ල කරමින් ආ සේනාංකය පසුව 58 වෙනි සේනාංකය වශයෙන් දිගු දුර ගමනක් ආ අතර එය ලෝකයේ දිගුම මානුෂීය මෙහෙයුම විය. ඊට නායකත්වය දුන් මේජර් ජනරාල් ශවීන්ද්‍ර සිල්වා කියා සිටියේ තමන්ට රජයෙන් උපදෙස් දී තිබුණේ එකදු සිවිල් වැසියෙකුට හෝ හානියක් සිදු නොවන ලෙස මෙහෙයුම් සිදුකළ යුතු බවය.“මේ නිසා අප එල්ටීටීඊ ත්‍රස්තවාදීන්ට ප්‍රහාර එල්ල කළේ මහා මාර්ගයට මීටර් 150 ක් පමණ දුරින් සිටයි. ඒ සිවිල් වැසියන්ට ප්‍රහාරයන්ට හසු නොවී පැන යාමට ඉඩ සැලැස්වීමටයි. එහෙත් එල්ටීටීඊය ඔවුන්ට පැන යාමට ඉඩ දුන්නේ නැහැ. ඉන්පසු අප ඔවුන් පිටුපසින් ගොස් ප්‍රහාර එල්ල කළා. ඒ නිසා මෙහෙයුම අතරතුරදී එකදු සිවිල් වැසියෙකුට හෝ හානි සිදුවූයේ නැහැ.වෙල්ලමුල්ලිවයික්කාල් වල අවසන් මෙහෙයුම්වලදී අපට අපේ හමුදා ක්‍රමෝපායයන් නවීකරණය කරන්නට සිදුවුණා. අපේ මෙහෙයුම් ඉතා හෙමින් ප්‍රමාද කරන්නට ද සිදුවුණා. ඒ එකම සිවිල් වැසියෙකුට හෝ හානි නොකිරීමට දී තිබු නියෝගය අනුවයි. එසේ සෙමින් ඉදිරියට යාමේ දී අපේ හමුදාවන්ට හානි සිදුවූවත් අපට දී තිබු ඉලක්කයට යාමට හැකිවුණා.අපට යටත් වූ හෝ ජීවග්‍රහයෙන් අල්ලා ගත් සියලු දෙනාට අප උපරීම ලෙස ආරක්ෂාව සැලසුවා. අප පළමුවන තුවාල ලත් එල්ටීටීඊ කාන්තා සාමාජිකාව අල්ලා ගත්තේ සහල් බඳුන ප්‍රදේශයෙන් අපට එල්ටීටීඊ නිල ඇඳුම සහිතව තවත් තරුණියන් හමුවුණා. අප ඔවුන්ට 58 වන සේනාංකයේ දී වෛද්‍ය ප්‍රතිකාර ලබාදී වැඩිදුර ප්‍රතිකාර සඳහා අනුරාධපුර රෝහලට ගුවන් මඟින් එවුවා.”මේ අවස්ථාවේදී මෙසේ අල්ලා ගත් එල්ටීටීඊ නිල ඇඳුම් ලාගත් කාන්තා භටයන් සමඟ සොල්දාදුවන් කතා කරන අන්දම පිළිබඳ පටිගත කරන ලද විනාඩි 10 ක වීඩියෝ දර්ශන පටයක් කොමිසම හමුවේ පෙන්වන ලදී.“ඔවුන් බය වෙලයි හිටියේ අපි ඔවුන්ව මරා දමයි කියා. ඒත් මං ඔවුන්ට කීවා ආයුධ බිම තැබු පසු අපි ඔවුන්ට සලකන්නේ අපේම සොහොයුරියන් ලෙසින් බව. සොල්දාදුවන් ඔවුන්ට හොඳින් සලකන විට ඔවුන්ගේ බය නැතිවුණා. යුද්ධයේ අවසාන දින කීපයේදී සිය ගණන් තරුණියන් සොල්දාදුවන්ට යටත් වුණා. අප ඔවුන්ට ආහාරපාන හා ආරක්ෂාව ලබා දී අධිකාරීන්ට බාර කළා. මේ පෙන්වූයේ එවැනි උදාහරණ සහිත අවස්ථා තුනක්.අපි සටන්වලදී බොහෝ දුරට භාවිත කළේ මිනිසුන් රහිත නිරීක්ෂණ ගුවන් යානාවෙන් ලබා ගත් තොරතුරුයි. ඒ දර්ශන වලින් ත්‍රස්තවාදීන් හා සිවිල් වැසියන් ස්ථානගත වී සිටින අයුරු පෙනුණා. සමහරවිට ත්‍රස්තවාදීන් සිවිල් වැසියන් අතරට වී සිටින අයුරු අප දැක්කා. එවන් අවස්ථාවලදී අප ඔවුන්ට ප්‍රහාර එල්ල කළේ නැහැ. සමහරවිට ප්‍රහාර ප්‍රමාද කළා.”මේ අවස්ථාවේදී විශ්වමඩු ප්‍රදේශයේදී එල්ටීටීඊ පාලන ප්‍රදේශවල සිට පලා යන සිවිල් වැසියන් වෙතට බෝම්බයක් බැඳගෙන පැන පුපුරුවාගත් එල්ටීටීඊ කාන්තාව හා ඒ සිද්ධිය පිළිබඳව වීඩියෝ පටයක් කොමිසම ඉදිරියේ පෙන්වනු ලැබීය. එයින් පලා යන සිවිල් වැසියන්ට සහාය වූ කාන්තා සෙබළියක් ඇතුළු සෙබළුන් 19 දෙනකු මියගිය බව මේජර් ජනරාල් ශවීන්ද්‍ර සිල්වා අවධාරණය කළේය.“එල්ටීටීඊයේ මරාගෙන මැරෙන බෝම්බකරුවන්ගේ තර්ජනය නිසා පලා එන වැසියන් බාරගන්නට පෙර පරීක්ෂාව සඳහා පරීක්ෂණ ස්ථාන 40 ක් පමණ පිහිටුවන්නට මට සිදුවුණා. එසේ පරීක්ෂා කොට ඔවුන් අප වෙතට ගත් පසුවයි ඔවුන්ට අප සහන ලබා දුන්නේ.”“මෙසේ මරාගෙන මැරෙන බෝම්බ කරුවන්ගේ ප්‍රයත්න කීපයක් නිෂ්ප්‍රභා කළත් ඊට පසුත් අප පලා එන වැසියන්ට හා එල්ටීටීඊය හැර දමා එන සාමාජිකයන්ට එක ලෙස බාර ගෙන සලකන්නට යැයි අපි සොල්දාදුවන්ට නියම කළා.සමහරවිට එල්ටීටීඊ ප්‍රදේශවල සිට පලා එන වැසියන්ට ඔවුන් ප්‍රහාර එල්ල කරද්දිත් අපි සිවිල් වැසියන් පරීක්ෂා කොට බාර ගැනීම පමා කළේ නැහැ. මෙසේ ඔවුන් පරීක්ෂා කොට බාර ගනිද්දි අපේ කාන්තා සෙබළියන්ට හා සෙබළුන්ට ඉතා අවදානමක් ගත යුතුව තිබුණා. විනාඩි 10 ක් පමණ එක් අයකු වෙනුවෙන් ගත කළ යුතුයි. ඒත් අපි ඒ අවදානම් හා දුෂ්කර කටයුත්ත සාර්ථක ලෙස ඉටු කළා.සකස් කෙළේ දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=ab1009194</link>
    <topic>රාජ්‍ය සේවා කොමිසමේ නිලධාරියෙක් පාර්ලිමේන්තුවට ගෙන්නන්න බැරි තත්ත්වයක් තිබුණා</topic>
    <author>සංවාද සටහන් සරත් පෙරේරා ඡායාරූපය විමල් කරුණාතිලක</author>
    <content>බන්ධනාගාර හා පුනරුත්ථාපන ඇමැතිඩීව් ගුණසේකරඅහෝසි වුණ කොමිෂන් සභා ඇති කරමින් ලෝකයේ විධායක ජනාධිපති ක්‍රමය තිබෙන කිසිම රටක නොකෙරෙන අයුරින් ව්‍යවස්ථාදායකය හා විධායකය අතර සමීප බවක් ඇති කිරීමට ජනාධිපතිවරයා පාර්ලිමේන්තුවට සහභාගිවන ක්‍රමවේදයක් 18 වැනි ව්‍යවස්ථා සංශෝධනයෙන් හඳුන්වා දී තිබෙනවා. මේ සම්බන්ධයෙන් බන්ධනාගාර හා පුනරුත්ථාපන ඇමැති ඩීව් ගුණසේකර මහතාගෙන් විමසන ලද ප්‍රශ්න හා ඒ මහතා ලබා දුන් පිළිතුරු මෙසේ ය.* ඔබ 17 වැනි සංශෝධනයට සංශෝධන ගේන්න පත්කළ පාර්ලිමේන්තු තේරීම් කාරක සභාවේ සභාපතිවරයා වුණා. එජාපය එකඟ නොවීම නිසා ඔබටත් පොදු එකඟත්වයක් එදා ඇතිකරගන්න බැරිවුණා. ක්‍රියාත්මක නොකෙරුණ 17 සංශෝධනය වෙනුවට විකල්පයක් 18 ව්‍යවස්ථා සංශෝධනයෙන් ඉදිරිපත් කර තිබෙනවා.ඔව්. ජනාධිපති ධුරයට තරග කළ හැකි දෙවතාවේ සීමාව ඉවත් කිරීමට අමතරව 17 වැනි සංශෝධනයට විකල්ප ලෙසින් තමයි 18 වැනි සංශෝධනය ඉදිරිපත් කර තිබෙන්නේ. අවුරුදු පහක්ම නොතිබුණ ව්‍යවස්ථා සභාව වෙනුවට දැන් වහාම පාර්ලිමේන්තු කවුන්සිලයක් පිහිටුවනවා. මෙතෙක් පත් නොකළ මැතිවරණ කොමිසම ඇතුළු කොමිසම් පිහිටුවනවා. ඒවායේ රෙගුලාසි පාර්ලිමේන්තුව මාර්ගයෙන් ගෙන එනවා. කළින් තිබුණ ගැටුම්කාරී තත්ත්වය දැන් ඇතිවෙන්නේ නැහැ.කළින් තිබුණ ව්‍යවස්ථා සභාවේ සාමාජිකයන් 10 න් 7 ක්ම පාර්ලිමේන්තුවට පිටින් නම් කරන උදවිය. කතානායක, අගමැති, විපක්ෂ නායකට අමතර හත් දෙනාම පිටින් පත්වුණේ.මේ ගොල්ලො නම් කරන පිටින් එන අය. ජනාධිපතිතුමාගේ නියෝජිතයත් පිටින් එන කෙනෙක්.මේ ක්‍රමය 2002 - 2005 ක්‍රියාත්මක වුණේ ගැටුම්කාරී තත්ත්වයක් තුළයි. විධායකය හා අධිකරණය, විධායකය හා ව්‍යවස්ථාදායකය මේ සියලු අංශ අතර ගැටුම් ඇති වුණා.* මැතිවරණ කොමිසම කවදාවත් පත් කෙරුණේම නැහැ.ඒ මේ ගැටුම් නිසානේ. මොකද ව්‍යවස්ථාදායකය, විධායකය හා අධිකරණයට අමතරව මේ ඇති කළ කොමිසම් කාටවත් යට නොවූ රාජ්‍ය ක්‍රමයේ තවත් බලමුළුවක් වුණා. මොකද මේ කොමිසම් අධිකරණයටවත් විධායකයටවත් පාර්ලිමේන්තුවටවත් වග නොකියන අමුතුම බල ඒකකයක් වුණා. ඔවුන් රජයේ නිලධාරීන්ගෙන් සමන්විත සුපිරි ඒකකයක් වුණා. අසීමිත බලතල ඇතිව.* මේ කොමිසම් ක්‍රියාත්මක කරන්න දැන් රෙගුලාසි හැදිය යුතුයි?ඒ රෙගුලාසි දැන්නේ හදන්නේ. හැබැයි තිබුණ කොමිෂන් තමන්ගේ රෙගුලාසිත් තමන්ම හදාගත්තා.හතරවැනි බල ඒකකය විදියට ගන්නේ මාධ්‍යයනේ. මේ කොමිසම් පස්වැනි බල ඒකකය විදියට තිබුණා.සෝල්බරි ක්‍රමයේ හා පළවැනි ජනරජ ව්‍යවස්ථාවේ තිබුණේ රාජ්‍ය සේවා කොමිසම් ජනාධිපතිවරයා පත් කළත් බලය ලැබෙනවා දෙපාර්තමේන්තු ප්‍රධානීන්ට හා අමාත්‍යංශ ලේකම්වරුන්ට එදිනෙදා කටයුතු කරන්න. විශේෂයෙන්ම පහළ නිලධාරීන්ගේ. ඉහළ නිලධාරීන්ගේ පාලනය පමණක් කොමිසම කරනවා.මේ 17 සංශෝධනය යටතේ ලංකාවේ ඉන්න දොළොස් ලක්ෂයම කොමිසම යටතට පත්වුණේ. දෙපාර්තමේන්තු ප්‍රධානියකුට බලයක් නැහැ. අමාත්‍යංශ ලේකම්වරයකුට බලයක් නැහැ. ඒ නිසා මුල ඉඳලම මේක ප්‍රායෝගික එකක් වුණේ නැහැ.ඒ නිසා මේ ක්‍රමයට විරුද්ධව වෘත්තීය සමිති නැගී සිටියා. මාරු වීමක් කරන්න දෙපාර්තමේන්තු ප්‍රධානියකුටවත් බැරිවුණා. ලේකම්වරයකුටත් බැහැ. ඇමැතිවරයකුටත් බැහැ. කැබිනට් එකටත් බැහැ. ඒක දැන් වෙනස් කරල තියනවා.* ප්‍රායෝගික නොවන සංශෝධනයක් වෙනුවට දැන් ප්‍රායෝගිකව ක්‍රියාත්මක වන සංශෝධනයක් ගෙනැවිත් තිබෙනවා?දැන් තියන පාර්ලිමේන්තු සභාවට පිටින් එන්නේ නැහැ. කතානායක, අගමැති, විපක්ෂ නායකට අමතරව තව මන්ත්‍රීවරු දෙදෙනෙක් පත් වෙනවා. ඒ පත්කිරීම් අගමැති හා විපක්ෂ නායක කරනවා. තිබුණ ක්‍රමයට දෙපාර්තමේන්තු ප්‍රධානියා පත් කරන්නෙත් රාජ්‍ය සේවා කොමිසමෙන්. දැන් ඒ බලය අමාත්‍ය මණ්ඩලයට දී තිබෙනවා. දෙපාර්තමේන්තු ප්‍රධානීන්ට එදිනෙදා කටයුතු කරගෙන යාමට බලය දී තිබෙනවා. රාජ්‍ය නිලධාරීන්ගේ අභියාචනා විභාග කිරීමට රාජ්‍ය සේවා කොමිසමට පුළුවන්.දැන් රාජ්‍ය සේවා කොමිසම වග කියන්න ඕන පාර්ලිමේන්තුවට.කළින් රාජ්‍ය සේවා කොමිසමේ නිලධාරීයෙක් පාර්ලිමේන්තුවට ගෙන්නන්න බැහැ. මම පාර්ලිමේන්තු පෙත්සම් කාරක සභාවේ සභාපති විදියට රාජ්‍ය සේවා කොමිසමේ සභාපති පාර්ලිමේන්තුවට ගෙන්වීමට නියම කළ අවස්ථාවේ ඔහු පැමිණීම ප්‍රතික්ෂේප කළා තමන් ස්වාධීන කොමිසමක් කියලා. දැන් එහෙම කරන්න බැහැ. ඔවුන් පාර්ලිමේන්තුවට වගකිව යුතුයි.* මේ ව්‍යවස්ථා සංශෝධනය ගැන වමේ පක්ෂ ලෙස ඔබලා ප්‍රශ්න මතු කළා නේද?විධායක ජනාධිපති ක්‍රමයේ වාර ගණන වැඩි කිරීම අපට ප්‍රශ්නයක් වුණේ නැහැ. දිගටම අපේ ස්ථාවරය විධායක ජනාධිපති ක්‍රමය අහෝසි කිරීම නිසා ඒ පදනමේ ඉඳගෙන බලයේ තුලනයක් ඇති කළ යුතු බවයි අප ජනාධිපතිතුමා සමඟත් අනෙකුත් පක්ෂ සමඟත් කළ සාකච්ඡාවලදී කිව්වේ.දැන් බලය තියෙන්නේ විධායකයටනේ. අපි කිව්වේ ව්‍යවස්ථාදායකය විධායක හා අධිකරණය කියන ආයතනවල තියන බලයේ තුලනයක් වෙන්න ඕන ය කියලයි.* ඔය බල තුලනයටම තමයි 2002 දී 17 සංශෝධනය ගෙනාවෙත්.කවුරුත් දන්නවා ජේවීපීය යූඇන්පීය එක්ක එකතු වෙලා 17 වැනි සංශෝධනය ගෙනාවේ හිටපු ජනාධිපතිනියගේ බලය මෙල්ල කරන්නනේ. ඔය කොමිසම්වල සාමාජිකයන් පත් කරන්න කෙළින්ම ජනාධිපතිට තිබුණ බලය මේ සංශෝධනයෙන් ව්‍යවස්ථා සභාවක් හරහා පත් කරන්න නියම කළේ. ඒ වැඩපිළිවෙළ ප්‍රායෝගිකව ක්‍රියාත්මක වුණේ නැහැ.බල තුලනය සඳහා මෙතනදි අපි ගත්තු එක ස්ථාවරයක් තමයි ජනාධිපතිතුමා පාර්ලිමේන්තුවට එන්න ඕන ය කියන එක. ලෝකයේ කිසිම විධායක ජනාධිපතිවරයෙක් පාර්ලිමේන්තුවට එන්නේ නැහැ,පාර්ලිමේන්තුව ඇමතීමට හැර. මේ සංශෝධනය අනුව ජනාධිපතිවරයාගෙන් පාර්ලිමේන්තුවේදී ප්‍රශ්න අහන්නත් පුළුවන් ප්‍රශ්නවලට උත්තර දෙන්නත් පුළුවන්. සමාජවාදී රටවල හැර විධායක ජනාධිපති ක්‍රමය තියන එක රටකවත් ජනාධිපති පාර්ලිමේන්තු විවාදවලට සහභාගි වෙන්නේ නැහැ.මීට පසු අපේ යෝජනාව අනුව ජනාධිපතිවරයා මාස තුනකට වරක් පාර්ලිමේන්තුවට එනවා.සංවාද සටහන් සරත් පෙරේරා ඡායාරූපය විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=ab1009195</link>
    <topic>රාජ්‍ය සේවයේ පාලනය ආණ්ඩුව සතුවිය යුතුයි</topic>
    <author>සංවාද සටහන් සරත් පෙරේරා ඡායාරූපය විමල් කරුණාතිලක</author>
    <content>කැලණිය විශ්ව විද්‍යාලයේ දේශපාලන විද්‍යා අංශයේ ජ්‍යෙෂ්ඨ කථිකාචාර්ය ඔසන්ත තල්පාවිල17 වැනි ව්‍යවස්ථා සංශෝධනයෙන් ඇති කෙරුණ අවුරුදු පහක් තිස්සේ නොපැවැති ව්‍යවස්ථා සභාව වෙනුවට පාර්ලිමේන්තු සභාවක් පත්කිරීමට 18 වැනි සංශෝධනය යටතේ රජය කටයුතු කරමින් සිටී.මේ යටතේ මැතිවරණ කොමිසම ඇතුළු කොමිසම් හතක සාමාජිකයන් ද අලුතින් පත් කෙරේ. ක්‍රියාත්මක නොවුණ 17 වැනි සංශෝධනය වෙනුවට 18 වැනි සංශෝධනයෙන් හඳුන්වා දී ඇති විකල්ප වැඩපිළිවෙළ පිළිබඳව කථිකාචාර්ය ඹසන්ත තල්පාවිල මහතා කරුණු දක්වා සිටියේ මෙසේය.මේ කෙරුණ වෙනස්කම් ගැන විවේචන එල්ල වුණත් එම වෙනස්කම් පිළිබඳව සුබවාදීව දකින්න මා කැමැතියි.දැන් මේ 18 වැනි සංශෝධනයෙන් 17 වැනි සංශෝධනය යටතේ ඇති කෙරුණ ව්‍යවස්ථා මණ්ඩලය වෙනුවට පාර්ලිමේන්තු සභාවක් ඇති කරනවා.* මේ සභාවේ සංයුතිය ද ව්‍යවස්ථා මණ්ඩලයට වඩා වෙනස්කර තිබෙනවා...?ඔව්. මේ සභාවට දැන් ඇතුළත් වන්නේ කතානායක, අගමැති, විපක්ෂ නායක හා තවත් මන්ත්‍රීවරු දෙදෙනෙක්. මේ අනුව අදාළ සභාවට පස්දෙනයි ඇතුළත් වන්නේ.* මේ සභාව සම්පූර්ණයෙන්ම පාර්ලිමේන්තු නියෝජනයෙන් සංයුක්ත වෙනවා.ඉහළ කොමිෂන් හතක් පත් කෙරෙනවා. මේ කොමිෂන් වලට සාමාජිකයන් පත් කිරීමේ දී පාර්ලිමේන්තු සභාවට ජනාධිපතිවරයාට නිරීක්ෂණ ඉදිරිපත් කළ හැකියි. මේ කොමිෂන් හතට මැතිවරණ කොමිසම, රාජ්‍ය සේවා කොමිසම, ජාතික පොලිස් කොමිසම, මානව හිමිකම් කොමිසම, අල්ලස් හෝ දූෂණ විමර්ශන කොමිසම, මුදල් කොමිසම හා සීමා නිර්ණය කොමිසම ඇතුළත් වෙනවා.ඊට අමතරව ඉහළම නිලධාරීන් පත්කිරීමේදී ද පාර්ලිමේන්තු සභාවට ජනාධිපතිවරයා වෙත තම නිරීක්ෂණ ඉදිරිපත් කළ හැකියි. අග විනිසුරු හා ශ්‍රේෂ්ඨාධිකරණයේ සෙසු විනිසුරුවරු, අභියාචනා කොමිසමේ සභාපති ඇතුළු ;සසු විනිසුරුවරු අධිකරණ සේවා කොමිසමේ සභාපති හැර අනෙකුත් සාමාජිකයන්, නීතිපති, විගණකාධිපති, ඔම්බුඩ්ස්මන් හා පාර්ලිමේන්තු මහ ලේකම් මේ ඉහළ නිලධාරීන් වෙනවා. රාජ්‍ය සේවයේ යම් යම් දෙපාර්තමේන්තු ප්‍රධානීන් පත් කිරීමත් මේ සංශෝධනයෙන් ඇමැති මණ්ඩලයට පත් කර තිබෙනවා.* මේ වෙනස්කම් හරහා රාජ්‍ය සේවය දේශපාලනීකරණය වනු ඇතැයි චෝදනා කරනවා නේද?1947 සෝල්බරි ව්‍යවස්ථාවෙන් පත්කිරීම, උසස් කිරීම හා සේවයෙන් ඉවත් කිරීම් රාජ්‍ය සේවා කොමිෂන් සභාවට ස්වාධීන කොමිසමක් විදියට පවරා තිබුණා. මේ නිසා ආණ්ඩුවට හැසිරවිය නොහැකි අනවශ්‍ය ස්වාධීනත්වයක් ඇති ආණ්ඩුවට පාලනය කළ නොහැකි නිලධාරී පැලැන්තියක් ඇතිවුණා යැයි චෝදනා කෙරුණා. 17 වැනි සංශෝධනයෙන් රාජ්‍ය සේවා කොමිසමට පවරා තිබුණ බලතල 18 වැනි සංශෝධනයෙන් කැබිනට් මණ්ඩලයට පවරා තිබෙනවා.රාජ්‍ය සේවය යනු ආණ්ඩුවේ ප්‍රතිපත්ති වැඩපිළිවෙළවල් ක්‍රියාත්මක කරන යාන්ත්‍රණයයි. එය අනිවාර්යයෙන්ම ආණ්ඩුවේ ප්‍රතිපත්ති ක්‍රියාත්මක කරන ආණ්ඩුවට පාලනය කළ හැකි එකක් විය යුතුයි. ආණ්ඩුව ජනතාව වෙනුවෙන් ක්‍රියාත්මක කරන වැඩපිළිවෙළ ඒ ආකාරයෙන්ම ක්‍රියාත්මක වූවොත් පමණයි එම වැඩ පිළිවෙළේ සාර්ථක භාවයක් ඇති වෙන්නේ.රජය තමන්ගේ ප්‍රතිපත්ති වැඩපිළිවෙළවල් ජනතාවට අතරට ගෙනියන්නේ රාජ්‍ය සේවා යාන්ත්‍රණය හරහායි. රජයේ දෙපාර්තමේන්තු හා අනෙකුත් ආයතන තුළින් බලයට පත්වන පක්ෂ අනුව ආණ්ඩුවෙන් ආණ්ඩුවට ආණ්ඩුවේ වැඩපිළිවෙළ වෙනස් වන්නේ එම පක්ෂවල ප්‍රතිපත්ති හා අනුගමනය කරන ක්‍රමවේදය මතයි.මේ නිසා තමන්ගේ ප්‍රතිපත්ති ක්‍රියාත්මක කරන්න තමන්ට හැසිරවිය හැකි රාජ්‍ය සේවයක් අත්‍යවශ්‍යයි. එම රාජ්‍ය සේවය ස්වාධීන වුණොත් ආණ්ඩුව බලාපොරොත්තු වන සේවය ඉෂ්ට නොවෙන්න පුළුවන්.මෙයින් අදහස් කරන්නේ රාජ්‍ය සේවය වුවමනාවට වඩා දේශපාලනීකරණය විය යුතු ය කියන එක නොවෙයි. රාජ්‍ය සේවය නිතැතින්ම පවතින ආණ්ඩුවට පක්ෂපාතීව කාර්යක්ෂම සේවයක් කළ යුතුයි. ඒ අනුව රාජ්‍ය සේවාව හැසිරවීම ආණ්ඩුවේ අවශ්‍යතාව අනුව විය යුතුයි.1972 සම්මත කළ ජනරජ ව්‍යවස්ථාවේදීත් රාජ්‍ය සේවා කොමිසම අවලංගු කරල ඒ වෙනුවෙන් රාජ්‍ය සේවා උපදේශක මණ්ඩලයක් හා රාජ්‍ය සේවා විනය මණ්ඩලයක් හඳුන්වා දුන්නා. රාජ්‍ය නිලධාරීන් අමාත්‍ය මණ්ඩලය යටතට පත් කළා. මේ කාරණා පසුකාලීනව විවේචනයට ලක්වුණා රාජ්‍ය සේවය ;ද්ශපාලනීකරණය වුණා ය කියලා. නමුත් ඊට පසුව හඳුන්වා දුන් 1978 ව්‍යවස්ථාවෙනුත් රාජ්‍ය සේවා කොමිෂන් සභාවක් පිහිටෙව්වේ නැහැ. ඉන් පසුව 2002 හඳුන්වා දුන් 17 වැනි සංශෝධනයෙන් රාජ්‍ය සේවා කොමිසමට තරමක් ස්වාධීන කරන්න උත්සාහ කරල තිබුණා.නමුත් නැවත 18 වැනි සංශෝධනයෙන් රාජ්‍ය සේවය රජයට පක්ෂපාතී වීමේ අවශ්‍යතාවය සලකා බලලා එය කෙළින්ම අමාත්‍ය මණ්ඩලය යටතට පත්කරල තියෙනවා.දෙපාර්තමේන්තු ප්‍රධානීන් හා ඉහළ නිලධාරීන් පමණයි මේ යටතේ අමාත්‍ය මණ්ඩල යටතට පත්වෙන්නේ. අනෙක් පහළ රාජ්‍ය සේවා නිලධාරීන්ගේ කටයුතු රාජ්‍ය සේවා කොමිසම යටතට පත් වෙනවා. ආණ්ඩුවේ ප්‍රතිපත්ති වඩා හොඳින් හා විශ්වසනීය ආකාරයට ක්‍රියාත්මක කරගැනීමට නව වෙනස්කම් හේතු වනු ඇතැයි ජනතාවගේ පැත්තෙන් හිතල කියන්න පුළුවන්.* පෙර පැවැති ව්‍යවස්ථා සභාව පත්කිරීම මෙන්ම එහි ක්‍රියාදාමය වුණත් ප්‍රායෝගික නොවන බවට චෝදනා කෙරුණා?මේක අවුරුදු තුනයි ක්‍රියාත්මක වුණේ. අවුරුදු පහක්ම මේ සභාව ඇනහිටල තිබුණා. ප්‍රායෝගිකව ක්‍රියාත්මක නොවන ක්‍රියාත්මක කළ නොහැකි දෙයක් ව්‍යවස්ථාවේ තබා ගන්නවාට වඩා ප්‍රායෝගික වැඩපිළිවෙළකට යාම සුදුසුය කියා පිළිගන්නවා. දැන් එවැනි ක්‍රියාත්මක කළ හැකි වෙනසක් 18 වැනි සංශෝධනයෙන් කර තිබෙනවා.සංවාද සටහන් සරත් පෙරේරා ඡායාරූපය විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=ab1009192</link>
    <topic>ඔබ බහින්න ඔබ බහින්න පරිස්සම් වෙලා</topic>
    <author/>
    <content>”මොකද බං අර මිනිස්සු පිරිලා?”සැක්කරයා සිකුරිටි කාරයාගෙන් ඇසුවේය.”ෂාහ්.. බාල්දු වෙන්ඩ එපා බොස්.. මං හිතාගෙන හිටියෙ බොස්ට තුන් ලෝකයම පේනව කියල...දහසක් දිවැස් ඇතිදෙදෙව් ලොවටම අධිපතිමට ඉඳුරු දික්පතීදනෝ සක් දෙවිඳු යැයි පවසති...එහෙමනෙ බොස් පොත්වල තියෙන්නෙ””මොකද හදිස්සියෙ උඹට කවි මතක් වුණේ?””ඇයි සැක්කර බොස්.. මේක සාහිත්‍ය මාසෙනෙ. මේ මාසෙ මතක් නොවෙන කවි කොස් කොටන්ඩයැ””එතකොට අර මිනිස්සු?””බොස් පාණ්ඩු කම්බලේ පත බෑවිලා ඉන්නෙ නැතුව බැහැල බලන්ඩකො මහී කාන්තාවගෙ පපුව උඩටවත්.. මිනිස්සු මොකටද ඔයතරම් එක් රොක් වෙන්නෙ කියල.. අනිත් එක මහීකාන්තාවගෙ පපුව උඩට ලෑන්ඩ් කරන්ඩ ලැබෙනව කියන්නෙත් ලේසි පාසු වාසනාවක්යැ””උඹලගෙ දීපංකරේ පොත්වලට හරි ප්‍රසිද්ධයි... වාගෙ“”කියල වැඩක් නෑ... පොත් ම තමයි.. ඉන්නෙ පොත් ඔස්තාද්ල””ඔස්තාද්ල ඉන්නෙ සංගීතෙ නෙ බං?””බොස් හැම තිස්සෙම වලිගෙ පාගගන්නව... අපේ දීපංකරේ ඉන්නෙ පොත් ඔස්තාද්ලා... පොත් කියවන අය... පොත් දාන අය””පොත් කියවන අය කොහෙද ඉන්නෙ?””මහපාරෙනෙ””එතකොට පොත් දාන අය?””පාර්ලිමේන්තුවෙනෙ””ඉයැහ්.. හික්.. පුක්”සැක්කරයාට නියම සැක්කර සයිස් හිනාවක් ගියේය. එතකොටම මහීකාන්තාවගේ මුඛය හරියෙන් මෙගා සයිස් ගීතයක් ඇසෙන්නට පටන් ගත්තේය.”අපි ස්වාධීනයි...අම්මට උඩු අපි ස්වාධීනයි..නොදුන්නොතින් – ප්‍රතිසංවිධානේඩෙඟ ඩෙඟ පරි රඹුට කැකිරිඅපි ස්වාධීනයි...අම්මප ඇත්තයිස්වාධීනයි””මාරයිනේ සිංදුව... කවුද සික්කො ඒ ගායකයා ... ෂාරුක් ඛාන් ද?””ෂාරුක් ඛාන් ගායකයෙක් යැ බොස්? නළුවෙක්නෙ... හැබැයි ඉතින් හිතාගෙන ඉන්නෙ ෂාරුක් ඛාන් සයිස් කියල..ඩාන්ස් කරන කොට ඇඟ හොලවන්නෙ මෙහෙම මෙහෙම... බුරියෙන් ඉහළ මෙහෙම මෙහෙම... බුරියෙන් පහළ මෙහෙම .. මෙහෙම...”සිකුරිටිකාරයා මෙගා විස්තරයක් දෙනවාය.”එයා ඩාන්ස් කරන එක විතරද බං කොරන්නෙ?””නෑ බොස්.. ඩාන්ස් කරනවට අමතරව... නිකං ඉන්න වෙලාවෙදි දේශපාලනෙත් කොරනවනෙ... මේ දවස්වල පොරක් වෙලා.””ඒ කියන්නෙ උඹලගෙ.. ඇන්.ඇම් වගේ.. කොල්වින් වගේ..””හියැහ්.. පුහ්..””එහෙම නැත්නම් ජේ.ආර්.වගේ ඊරියගොල්ල වගේ...””හික් ..පුහ්..””එහෙනං අමාරිස් වගේ...””නියමයිනෙ බොස්.. අමාරිස් සයිස් තමයි. කට ඇරියොත් හිනා මනාවක් නෙමෙයි හිනා ගෝනියයි... නියම ජෝකර්...”එතකොටම කවියක් ඇහෙන්ඩ පටන් ගත්තේය. ඇත්තටම කවියක් නෙමෙයි. සීපදයක් ය.”අරයයි මමයි ස්වාධීනව යන කලටවිසි ගණනක් ආවයි අපෙ ඉදිරියටමුවාවෙන්ට ගසකුත් නැතිවූ කලටපමා වෙලා වැහැපං හැන්දෑ කලට”ෂාහ් මාර දරු නැලවිල්ලක් නෙ. උඹලගෙ දීපංකරේ මාර සයිස් නැලවිලි ගීතනෙ තියෙන්නෙ””අපි එහෙම තමයි බොස්”එතකොටම සැක්කරයා කලබලවී දඟලන්ඩ පටන් ගත්තේය. නැඟිටිනවාය ඉඳගන්නවාය. පශ්චාත් පෙදෙස අතගානවාය.”මොකද බොස්?””පාණ්ඩු කම්බලේ රත්වෙලා බං””කාගෙ හරි ප්‍රශ්නයක් ඇති”සැක්කරයා ජනේලය හැර පහත බැලුවේය.”උඹලගෙ රනිල් මහත්තයට ප්‍රොබ්ලම් එකක්””අයියෝ එකක් නෙමෙයි බොස් ප්‍රශ්න පත්‍රයක්..””මං පොඩ්ඩක් ගිහිල්ල බලල එන්නම්.. එතකල් උඹ බ්‍රෙක්ෆස්ට් එක ලෑස්ති කරල තියාපං””මොනවද බොස්?””පොල්කිරියි.. මස්කටුයි””කුකුල් කටුද? එළුකටුද?””නෑ..බං.. මස්කට් .. මස්කට්”ස්ලාං බ්ලාං .. සැක්කරයා අන්තරස්ධාන වීය. සිකුරිටිකාරයාට පොඩි විවේකයක් ලැබුණේය. ඔහු පුටුවෙහි වාඩිවී පරණ පත්තරයක් බලන්ඩ පටන් ගත්තේය.”ප්‍රතිසංවිධානය නොකළොත් අපි ස්වාධීනව ඉන්නවා..”රෝසි, තලතා, දයාසිරි, සුජීව ඇතුළු පිරිසක් කියති.”ස්වාධීනව ඉන්නව කියල මට කවුරුත් කියල නෑ..”රනිල් කියයි.”කණුවක් උඩ නැඟ සිටි පුද්ගලයා රිමාන්ඩ්”ෂාහ් මාර විරෝධතා ව්‍යාපාරයක් නේ.. සිකුරිටිකාරයාට ඉබේම කියැවුණේය.පොල්කිරි ද මස්කට් ද මේසය මත තැබුවා විතරය. සැක්කරයා මුහුණේ දාඩිය පිසිමින් කෑම මේසයේ වාඩිවිය.”යකෙක් කන්ඩ බඩගිනියි””ෂැහ්.. කවදාවත් කන්ඩ එපා.. මස්කට් ඊට හොඳයි..””උඹලගෙ දීපංකරේ මාර ප්‍රශ්න.. මං රනිල්ට කිව්ව ඔක්කොටම ඉස්සෙල්ල ඔයා තුන්වේල කන්ඩ කියල.. හිටියයිං බාගයයි.. කන්ඩ බැරිලු..””පක්සෙම කනව මිසක රෝස්පාන් එකක්වත් කන එකක්යැ..””මං කිව්ව පොල්කිරි එක්ක මස්කට් කන්ඩ කියල උදේට උදේට...””එතකොට අර දයාසිරි ල..””මං දයාසිරිට කිව්ව කණු විසිඅටක් මවන්නං.. ඒක උඩට නැඟල ප්‍රතිසංවිධානෙ දෙනකල් බහින්නෙ නෑ කියල ඕවර් හෙඩ් උපවාසයක් කරන්ඩ කියල.. රෝසියි.. තලතයි එක පයින් කැමැතියි. මං පස්සෙ දෙන්නට කණු දෙකක් මවල දීල ආවා.. හෙට අනිද්ද වෙනකොට නඟී”පත්තරකාරයින්ට මාර නිවුස් එක... කොහොමද දෙන්න නැඟල ඉන්න ෆොටෝ එක මුල්පිටුවෙ යනකොට... කොහොමද කවියක් එහෙමත් තිබුණොත්... හියැහ් හික්.. පුහ්.. පොහ්.”එතකොටම සිංදුවක් ඇහෙන්නට පටන් ගත්තේය.”ඔබ බහින්න.. ඔබ බහින්නපරිස්සම් වෙලාකණු මුල ළඟ මං ඉන්නම්උඩම බල බලා...”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=ab1009193</link>
    <topic>මචං උඹ යූ.ඇන්.පියට එනවද? - සජිත් අසයි</topic>
    <author>චන්දන බණ්ඩාර</author>
    <content>ගිය බදාදා ජනාධිපතිතුමා පෞද්ගලික සංචාරයක් සඳහා ජර්මනිය බලා පිටත්ව ගියේය. එම පෞද්ගලික සංචාරයෙන් අනතුරුව ජනාධිපතිතුමා ඇමෙරිකාවට පැමිණීමට නියමිතව තිබිණි. එහිදී ජනාධිපතිතුමා එක්සත් ජාතීන්ගේ සංවිධානයේ 56 වැනි මහා සමුළුවට සහභාගිවීමට නියමිතය.එම සමුළුව අතරතුර ජනාධිපතිතුමා රාජ්‍ය නායකයන් කිහිපදෙනකු සමගම ද්විපාර්ශ්වික සාකච්ඡා පැවැත්වීමට නියමිතය. වාර්තා වන ආකාරයට ජනාධිපතිතුමා එක්සත් ජාතීන්ගේ මහා සමුළුව ඇමැතීමට නියමිතව ඇත්තේ ලබන 23 වන බ්‍රහස්පතින්දායි.සිරකරු සුබසාධන දිනය නිමිත්තෙන් පසුගිය සතියේ අඟහරුවාදා අරලියගහ මන්දිරයේදී විශේෂ උත්සවයක් පැවැත්විණි. මේ උත්සවය සඳහා සිරකරුවන් 500ක් පමණ සහභාගී වූහ. එම උත්සවය පැවැතියේ ජනාධිපතිතුමාගේ ප්‍රධානත්වයෙනි.”මට බන්ධනාගාර ඇමැතිතුමා මේ උත්සවය පැවැත්වීමට ආරාධනා කළා බන්ධනාගාරයට. නමුත් මා යෝජනා කළා උත්සවය අරලියගහ මන්දිරයේ පවත්වමු කියලා. ඒකට හේතුවක් තිබුණා. ඇත්තටම මේ තියෙන්නෙත් එක්තරා විදියක සිරගෙයක්. තමුන්නාන්සේලාට සිරගෙදර රැඳවියන් වෙලා ඉන්නකොට පෙනෙන්නේ වටේ තාප්පේ විතරයි. මටත් පෙනෙන්නේ එච්චරම තමයි. වෙනසකට තියෙන්නේ මෙතැන යුද ටැංකි දෙකතුනක් තිබෙනවා. ඒ නිසා හදිසියකදී පැනලා යන්න පුළුවන්කමක් නැහැ” ජනාධිපතිතුමා සිරකරුවන් අමතමින් කියා සිටියේය. එම උත්සවයෙන් අනතුරුව පැමිණ සිටි සිරකරුවන් උදෙසා දිවා භෝජන සංග්‍රහයක් ද පිළියෙළ කැර තිබිණි.ගිය සතියේ නාමල් රාජපක්ෂ මන්ත්‍රීවරයා හම්බන්තොට දිසාවේ ශ්‍රී.ල.නි.ප යේ පැරැණි පාක්ෂිකයන්ගේ නිවෙස් වෙත ගියේය. එහිදී නාමල් ජනාධිපතිතුමාගේ පැරැණි හිතවතුන් හමුවීමටද අමතක නොකළේය.අනතුරුව නාමල් ගියේ කිලිනොච්චිය දිස්ත්‍රික්කය වෙතය. මහින්දානන්ද අලුත්ගමගේ, උදිත ලොකුබණ්ඩාර, කනක හේරත් සහ එ.ජා.ප මන්ත්‍රී ශ්‍රී රංගා ද මේ ගමනට එක් වූහ.අනතුරුව කිලිනොච්චිය නගරයේදී ඇඟලුම් කර්මාන්ත ශාලාවකටද මුල්ගල තැබිණි. ඒ ට්‍රයිස්ටාර් ඇපරල් සමාගමේ සභාපතිවරයා වන කුමාර් දේවපුරගෙන් මන්ත්‍රී නාමල් කරන ලද ඉල්ලීමකට අනුවය. එම ඇඟලුම් කම්හල ඉදිරිපස් මාසය තුළදී විවෘත කිරීමට ද නියමිතය. ඉන් රැකියා විරහිත තරුණ තරුණියන් දහසකට රැකියා ලබා දීමට නියමිතය.එම ඇඟලුම් කම්හලට මුල්ගල තැබීමේ අවස්ථාවේදී එ.ජා.ප පාර්ලිමේන්තු මන්ත්‍රී ශ්‍රී රංගාද අදහස් දැක්වූයේය. ඒ දෙමළ භාෂාවෙනි. “ඔබතුමාලා දන්නවා මේ පළාත්වලට ඔබේ දිස්ත්‍රික්කයේ මන්ත්‍රීවරු එන්නේ ඡන්දෙ කාලෙට විතරයි. හැබැයි අපි ඇවිත් තියෙන්නේ මේ පළාතේ ඔබේ ඡන්ද ගැනීමට නෙමෙයි. අපි ආවේ මහජන නියෝජිතයන් ලෙස අපේ වගකීම ඉටු කිරීමට පමණයි.මාවේ සේනාධිරාජලාගේ සහ ආර් සම්බන්දන්ලාගේ දරුවෝ යුද්ධයට ගියාද? නැහැ. ඔවුන්ගේ දරුවෝ එංගලන්තයේ අධ්‍යාපනය ලබනවා. හැබැයි ඔබේ දරුවෝ තමයි යුද්ධයට මැදි වුණේ. ඒ නිසා වෙනත් අයගේ විසබීජ ඔළුවට දාගන්ඩ එපා. මම ඉන්නේ වෙනත් දේශපාලන පක්ෂයක හැබැයි මම රට වෙනුවෙන් වැඩ කරන්නේ.” ශ්‍රී රංගා මන්ත්‍රීවරයා කියා සිටියේය.අනතුරුව නාමල් එම උත්සව සභාව ඇමැතුවේය. අපි අද ඇඟලුම් කර්මාන්ත ශාලාවකට මුල්ගල තිබ්බා. අපි දෙමළ තරුණ තරුණියන්ට දෙන්නේ වෘත්තීය පුහුණුවයි. දැන් කිලිනොච්චියේ විශ්ව විද්‍යාලයක එක් පීඨයක ඉදිකිරීම් සිදු වෙනවා. මා එහි ඉදිකිරීම් නිරීක්ෂණයටත් අද යනවා. මා ඉපදුණ හම්බන්තොට මීට වසර 20 කට පෙර තිබුණේ මේ ඔබේ පළාත වගේමයි. හැබැයි අපි බලාපොරොත්තු වෙනවා රටේ සෑම දිස්ත්‍රික්කයක් වගේම මේ උතුරු නැඟෙනහිර පළාත් සංවර්ධනය කිරීමටත්.” මන්ත්‍රීවරයා කියා සිටියේය.ඉන්පසුව එදිනම කිලිනොච්චිය දිස්ත්‍රික් ලේකම් කාර්යාලයේදී විශේෂ ප්‍රගති සමාලෝචන රැස්වීමක් පැවැත්විණි. ඊට උතුරු පළාත් ආණ්ඩුකාරවරයා, කිලිනොච්චිය දිසාපති, ප්‍රාදේශීය ලේකම්වරුන්, ග්‍රාම සේවා නිලධාරින් 95 දෙනෙක් සහභාගි වූහ. “තම තමන්ගේ ගම්වල අයගේ් අඩුපාඩු දන්නේ ග්‍රාම සේවා නිලධාරී මහත්වරුන් නේද? ඒ නිසා ඔබතුමාලා හැමවිටම ප්‍රාදේශීය ලේකම්වරුන්ට ගම්වල අඩුපාඩු පිළිබඳ විස්තර ලබා දෙන්න.” නාමල් රාජපක්ෂ මන්ත්‍රීවරයා කියා සිටියේය.අනතුරුව ගිය අඟහරුවාදා සවස කිලිනොච්චිය දිසාවේ තරුණ තරුණියන් ඉදිරිපත් කළ සංස්කෘතික සංදර්ශනයක් පැවැත්විණි. “අපි සෑම ගමකම තරුණ මධ්‍යස්ථාන පිහිටුවනවා. තරුණ තරුණියන්ගේ කලා කුසලතාවයන්ට අතහිත දෙනවා.” එම උත්සවයේදී යෞවන කටයුතු නියෝජ්‍ය ඇමැති මහින්දානන්ද අලුත්ගමගේ කියා සිටියේය.පසුව කිලිනොච්චි ප්‍රදේශයේ ජනතාවට පොල්පැල දහසක් බෙදා දීමේ උත්සවයක් ද පැවැත්විණි.”දැන් බලන්න උතුරු පළාතේ මන්ත්‍රීවරු ඔබට මොනවාද ලබා දෙන්නේ. නාමල් මන්ත්‍රීතුමා ඇතුළු පිරිස සෑම මාසයකටම වරක් පැමිණ කුමක් හෝ සංවර්ධන කටයුත්තක් කරනවා. මීට පෙර ඔබට ධීවර දැල් බෙදා දුන්නා. අද පොල්පැල බෙදා දෙනවා.” එ.ජා.ප නුවරඑළිය දිසා මන්ත්‍රී ශ්‍රී රංගා එම උත්සවයේදී ද පැවසීය.ගිය බදාදා මුලතිව් දිස්ත්‍රික් ලේකම් කාර්යාලයේදී තවත් ප්‍රගතිසමාලෝචන රැස්වීමක් පැවැත්වණි. උතුරු පළාත් ආණ්ඩුකාරවරයා, මුලතිව් දිස්ත්‍රික් ලේකම්වරයා, ප්‍රාදේශීය ලේකම්වරු සහ උසස් පොලිස් නිලධාරින් සහ නාමල් රාජපක්ෂ ඇතුළු මන්ත්‍රීවරු එම අවස්ථාවට ද සහභාගී වූහ.”මේ පළාතේ ගම්මාන දියුණු කිරීමට ග්‍රාම සේවක මහත්වරුන්ට විශාල වගකීමක් පැවරෙනවා. ඒ නිසා තමන්ගෙ පුද්ගලික න්‍යාය පත්‍රවලින් තොරව වැඩ කරන ලෙස මා ඒ අයගෙන් ඉල්ලා සිටිනවා.” මන්ත්‍රී නාමල් රාජපක්ෂ එම අවස්ථාවේදී කියා සිටියේය.මේ අතර එම පළාත නියෝජනය කළ ජනතා නියෝජිතයන් කිහිප දෙනකු කියා සිටියේ මේ වනවිට මුලතිව් දිස්ත්‍රික්කයේ නිවාස ගොඩනැඟීමට වැලි ප්‍රවාහනය කිරීමට බාධා පවතින බවය. ඊට ක්ෂණික විසඳුමක් ලබා දීමට මන්ත්‍රී නාමල් රාජපක්ෂ ඉදිරිපත් විය. “මුලින්ම මේ පළාතේ ජනතාවගේ අවශ්‍යතා ගැන පොලිසියත් සැලකිලිමත්ව කටයුතු කළ යුතුයි. නිවෙසක් තනා ගැනීමට අවශ්‍ය වැලි ප්‍රවාහනයේදී ග්‍රාම සේවක නිලධාරීන් ප්‍රාදේශීය ලේකම්වරුන් හරහා ඊට අවශ්‍ය පහසුකම් ලබාදීමට කටයුතු කළ යුතුයි.” මන්ත්‍රී නාමල් රාජපක්ෂ කියා සිටියේය.දි. මු. ජයරත්න අගමැතිතුමා පසුගිය 13 වෙනිදා කෑගල්ලට පැමිණියේ රජය මේ දිනවල රට පුරා දිස්ත්‍රික් මට්ටමින් ක්‍රියාත්මක කරන ආධ්‍යාත්මික සංවර්ධනය හා සර්ව ආගමික මධ්‍යස්ථාන දියුණු කිරීමේ තවත් වැඩසටහන් මාලාවකට සහභාගි වීමටය.මහින්ද රාජපක්ෂ ජනාධිපතිතුමාගේ උපදෙස් මත එහි පළමුවැන්න සහ දෙවැන්න මීට පෙර වව්නියාවේ සහ මොනරාගල දී පැවැත්විණි.එහි තෙවැන්න පැවැත්වීමට නියමිතව තිබුණේ බුද්ධ ශාසන අමාත්‍යවරයා ද වන අගමැතිතුමා නියෝජනය කරන මහනුවර දිස්ත්‍රික්කයේය.එහෙත් මොන යම් හෝ හේතුවක් නිසා එය මහනුවර නොපැවති අතර එම අවස්ථාව කෑගල්ල දිස්ත්‍රික්කයට ලබා ගැනීමට සබරගමුව මහ ඇමැති මහීපාල හේරත් උත්සුක විය.එදිනම කෑගල්ල දිස්ත්‍රික් සම්බන්ධීකරණ කමිටුව ද පැවැත්විණි. එහෙත් එහි අනෙක් සම සභාපතිවරයා වන රංජිත් සියඹලාපිටිය මහතාට එම කටයුත්ත බාර කළ මහ ඇමැතිවරයා දි. මු. ජයරත්න අගමැතිතුමාගේ ප්‍රථම කෑගලු නිල චාරිකාව වෙනුවෙන් එදින මුළු දවසම මිඩංගු කළේය.ඉස්ලාම්, හින්දු සහ කිතුනු ආගමික පූජකයින් මෙම අවස්ථාවලදී අගමැතිවරයා හමුවේ සඳහන් කළේ ශ්‍රී ලංකාවේ අග්‍රාමාත්‍යවරයකු තම තම දේවස්ථානවලට පැමිණි ප්‍රථම අවස්ථාව මෙය බවය.හින්දු සහ ඉස්ලාම් පූජකයින් අගමැතිවරයාටත් මහ ඇමැති මහීපාල හේරත්ටත් මෙහිදී සිය උපරීම ගෞරවය දැක්වූයේ අගනා ස්වර්ණ සළුපිළිවලින් ඔවුන් පොරවමිනි. රත්නපුර පදවිය භාර ක්ලීටස් චන්ද්‍රසිරි පෙරේරා රාජගුරු ප්‍රසාදීන් වහන්සේ අමතමින් අගමැතිවරයා හෙළිදරව් කළේ තමා එකොළොස් වතාවත් වතිකානුවට ගොස් ඇති අතර අවස්ථා නවයකදී ඒ ඒ වකවානුවල පාප් වහන්සේලා ද බැහැ දුටු බවය.අගමැතිවරයා මේ චාරිකාවේදී වෑවලදෙණිය විහාරස්ථානයේ පැවැති කෑගලු දිස්ත්‍රික් සංඝ සම්මේලනයට ද සහභාගි විය.එහිදී අගමැති දි. මු. ජයරත්න සිය කතාවට මුල පිරුවේ සංස්කෘත ශ්ලෝකයක් උස් හඬින් ගායනා කරමිනි.රාජ්‍ය පාලකයින් ගින්දර ස්ත්‍රීන් සහ පැවිද්දන්ට වැඩිපුර සමීප නොවිය යුතු යැයි එම සංස්කෘත ශ්ලෝකයේ සිහල අරුත ද අගමැතිවරයා සඳහන් කළේ එහි අසුන්ගෙන සිටි මැති ඇමැතිවරු දෙස බලමිනි.එදින දිවා ආහාරයට මහීපාල හේරත් මහ ඇමැතිවරයාගේ මොලමුරේ මාවතේ නිවෙසට පැමිණි අගමැතිවරයා සිය දේශපාලන දිවියේ බොහෝ රසමුතු තැන් මහ ඇමැතිවරයා ඇතුළු සෙසු පිරිසට පවසමින් වරින් වර ඔරලෝසුව බැලුවේ එදින සවස 3.00 ට වෙනත් රැස්වීමකට සහභාගි වීමට ඇති බව කියමිනි.කෑගල්ල දිස්ත්‍රික්කයේ සර්ව ආගමික සමුළුව අමතන අතරතුර අගමැති තුමා කෑගල්ල දිස්ත්‍රික් සංවර්ධන කමිටුවට ද ගොඩ විය.ඒ එහි සම සභාපති මහීපාල හේරත් මහ ඇමැතිවරයා ද කැටිවය.මහාචාර්ය තිස්ස විතාරණ, අතාවුද සෙනෙවිරත්න යන කැබිනට් ඇමතිවරු ද ලක්ෂ්මන් යාපා අබේවර්ධන, රංජිත් සියඹලාපිටිය, කේ. ඩී. එස්. ගුණවර්ධන, ලලිත් දිසානායක, ජගත් බාලසූරිය යන නියෝජ්‍ය අමාත්‍යවරු ද ඒ වන විටත් එහි අසුන් ගෙන සිටියහ.“මමයි ගුණවර්ධන ඇමතිතුමයි ලක්ෂ්මන් යාපා අබේවර්ධන ඇමැතිවරයයි ඇරුණු විට අනෙක් හැමෝම කෑගල්ලේ උදවියනේ යනුවෙන් පවසමින් සභාව සිසාරා බැලු අගමැතිවරයා වගා කළ හැකි හැම බිම් අඟලක්ම වගා කළ දිස්ත්‍රික්කය හැටියට කෑගල්ල දිස්ත්‍රික්කය හැඳින්වීය.ඒත් අපේ දිස්ත්‍රික්කය බොහොම පුංචියි. ඇමති අතාවුද කීය. පුංචි වුණත් ලොකු වුණත් වැඩක් නැහැ වැඩේ හොඳට කෙරෙනවානේ. අගමැතිතුමා කියා සිටියේය.සබරගමුව පළාත් වැඩබලන ප්‍රධාන ඇමැතිවරයා වශයෙන් සබරගමු පළාත් සභාවේ කෘෂිකර්ම ඉඩම් වාරිමාර්ග ක්‍රීඩා සහ යෞවන කටයුතු ඇමැති ශ්‍රී ලාල් වික්‍රමසිංහ පසුගියදා දිවුරුම් දුන්නේය. ඒ පළාත් ආණ්ඩුකාර වි. ජ. මු. ලොකු බණ්ඩාර ඉදිරියේදීය.හිටපු ඇමැතිවරයකු වූ එච්.ජී.පී. නෙල්සන් මහතා ගිය සතියේ අභාවප්‍රාප්ත විය. ඔහුගේ දේහයට අවසන් ගෞරව දැක්වීමට පක්ෂ විපක්ෂ මැති ඇමැතිවරු රැසක් ම ගිය සතියේ ඔහුගේ නිවෙසට ගොඩ වූහ. හිටපු ඇමැති නෙල්සන් මහතා ගේ දේහයට අවසන් ගෞරව දැක්වීමට කෑගල්ල දිසා මන්ත්‍රී කබීර් හෂීම් ද ගියේ ය. කබීර් මන්ත්‍රීවරයා හිටපු ඇමැතිවරයාගේ නිවෙසට ගොඩ වනවිටත් එ.ජා.ප පාක්ෂිකයෝ 200 ක් පමණ ඔහු වට කරගත්හ.“ඔබතුමාත් ආණ්ඩුවට යනවාද?” එහිදී එ.ජා.ප පාක්ෂිකයෝ විමසා සිටියහ.” නැහැ... නැහැ... මම යන්නේ නෑ” කබීර් මන්ත්‍රීවරයා කීය. “එතකොට කව්ද නායකයා” නැවතත් එ.ජා.ප පාක්ෂිකයෝ විමසූහ. රනිල් තමයි දැනට නායකයා. ඒකේ වෙනසක් නැති වේවි” කබීර් මන්ත්‍රීවරයා කීවේ ය.ඊට පසුව දෙහිවල ශ්‍රී.ල.නි.ප. සංවිධායක ධනසිරි අමරතුංග ද එච්.ජී.පී. නෙල්සන් හිටපු ඇමැතිවරයාට අවසන් ගෞරව දැක්වීමට එහි ගියේ ය. ඒ සමඟම එහි ආවේ එ.ජා.ප මන්ත්‍රී සජිත් ප්‍රේමදාසය. සජිත් ප්‍රේමදාස සහ ධනසිරි අමරතුංග පාසල් මිතුරන් ය.” කොහොමද මචං ධනසිරි. මං පක්ෂය බාර ගත්තොත් එ.ජා.ප යට එනවාද සජිත් විමසා සිටියේ ය.“ඒක නම් කොහොමත් වෙන්නේ නෑ... මං එ.ජා.ප. යේ ඉන්න කොට උපන් දින 20 කට රනිල් වික්‍රමසිංහට ආරාධනා කළා. හැබැයි එක දවසක්වත් රනිල් ආවේ නෑ. මං ජනාධිපතිතුමා ළගට ගිහින් අවුරුදු එක හමාරයි. ජනාධිපතිතුමා මගේ ගෙදරට දැනට දෙපාරක් ඇවිත් තියෙනවා. එතුමා අපට දරුවන්ට වගේ සලකන්නේ. ඒ නිසා මචං මම එන්නේ නෑ” ධනසිරි අමරතුංග කියා සිටියේ ය.“කොහොමත් මචං එ.ජා.ප. යට දිනන්න නම් අපේ නායකයෝ ටික පක්ෂයට ගෙන්වා ගන්ඩ ඕනේ. එහෙම නැතිව අපට දිනන්න බැහැ” සජිත් ප්‍රේමදාස ධනසිරි අමරතුංගට කීවේය.“නෑ සජිත් මං එ.ජා.ප යේ හිටියා මට එක රස්සාවක් දෙහිවල ජනතාවට දෙන්ඩ බැරි වුණා. හැබැයි මං ආණ්ඩුවට ගිහින් අවුරුදු එකහමාරට රස්සා 300 ක් විතර දුන්නා” ධනසිරි අමරතුංග සජිත් ප්‍රේමදාසට පැහැදිලි කැර දුන්නේ ය.ජනාධිපති අතිරේක ලේකම් ගාමිණී සෙනරත්ගේ විශේෂ උත්සවයක් පසුගියදා බත්තරමුල්ල වෝටර්ස් ඒජ් හෝටලයේදී පැවැත්විණි. මේ උත්සවයට විශාල පිරිසක් ඇරැයුම් ලැබ සිටියහ. රාත්‍රියේ දී ගාමිණී සෙනරත් අතිරේක ලේකම්වරයාගේ බිරිඳගේ උපන් දින සාදයක් ද පැවැත්විණි.ඊට පැමිණ සිටි මැති ඇමැතිවරු සංගීත වාදනයට අනුව ගීත ගායනා කළහ. ජනාධිපති ලේකම් ලලිත් වීරතුංග ද එහිදී පැරණි ගීත කීපයක් ම ගායනා කළේ ය.ලබන වසරේදී ‘දැයට කිරුළ’ ප්‍රදර්ශනය පැවැත්වෙනුයේ මොනරාගල බුත්තලදීය. ඊට පෙර ‘දැයට කිරුළ’ ප්‍රදර්ශනයට සමගාමීව සිදු කෙරෙන විශේෂ උත්සවයක් පසුගියදා මොනරාගල මඩුල්ල විද්‍යාලයේදී පැවැත්විණි. ඒ ‘දැයට කිරුළ’ ප්‍රදර්ශන කමිටුවේ සභාපති නියෝජ්‍ය ඇමැති රංජිත් සියඹලාපිටියගේ ප්‍රධානත්වයෙනි.මෙවර ඌව පළාතේ සංවර්ධන කටයුතු වෙනුවෙන් පවත්වන වැඩසටහන් මාලාවේ මුල්ම අදියර වූයේ බුත්තල රෝහල නවීකරණය කැර විවෘත කිරීමය. 1867 දී ආරම්භ කර තිබු රෝහල නවීකරණය කිරීමෙන් අනතුරුව නම් කරනු ලැබූයේ ‘දැයට කිරුළ සත්කාරක රෝහල’ යනුවෙනි.එම රෝහල නවීකරණය කර ජනතාව වෙත පවරා දීමේ උත්සව අවස්ථාවට ඌව පළාත් මහ ඇමැති ශෂින්ද්‍ර රාජපක්ෂ, ඇමැතිනි සුමේධා ජී. ජයසේන, නියෝජ්‍ය ඇමැතිවරුන් වන ජගත් පුෂ්පකුමාර සහ විජිත් විජිතමුණි සොයිසා ද එක්ව සිටියහ.ඉන් අනතුරුව මඩුල්ල විද්‍යාලයේදී විශේෂ ජන හමුවක් පැවැත්විණි. “ඌව වෙල්ලස්ස ජනතාවගේ අභිමානය රැකෙන දැයට කිරුළ ප්‍රදර්ශනය විතරක් නෙමෙයි. අනාගතයේදී ඌව වෙල්ලස්ස තව තවත් දියුණු වේවි.” එහිදී ආර්ථික සංවර්ධන නියෝජ්‍ය ඇමැති රංජිත් සියඹලාපිටිය කියා සිටියේය.අනතුරුව මැති ඇමැතිවරු පිරිස දැයට කිරුළ ප්‍රදර්ශන භූමියේ සංචාරයක නිරත වූහ. මේ අතර ඇමැතිනී සුමේධා ජයසේන අපූරු යෝජනාවක් කලාය. “නියෝජ්‍ය ඇමැතිතුමා මේ ප්‍රදර්ශන භූමියේ දෙපස තියෙන කඳු ගැට දෙක යා කරලා කේබල් කාර් සේවයක් දාමුද?” ඇමැතිනී සුමේධා ජයසේන විමසා සිටියාය. “ඒක නම් හොඳ අදහසක්” සියඹලාපිටිය නියෝජ්‍ය ඇමැතිවරයා කියා සිටියේය. ඌව පළාත් මහ ඇමැති ශෂීන්ද්‍ර රාජපක්ෂ සහ ජගත් පුෂ්පකුමාර යන නියෝජ්‍ය ඇමැතිවරු ද එය එක හඬින්ම අනුමත කළහ.ගිය සතියට පෙර සතියේ සිකුරාදා දිනයේ එජාප නායක රනිල් වික්‍රමසිංහ සිටියේ බදුල්ල ප්‍රදේශයේය. ඒ මංගල උත්සවයකට සහභාගි වෙමිනි. ඒ බදුල්ල නගර සභාවේ හිටපු නගරාධිපති වයි. එම්. හේමචන්ද්‍රගේ දියණියගේ විවාහ මංගල උත්සවයටය. එම මංගල උත්සවයට පසුව බදුල්ල නගරයේ අවන්හලකදී එජාප ප්‍රාදේශීය සභා මන්ත්‍රීවරුන්ගේ හමුවක් ද පැවැත්විණි.රිදිමාලියද්ද සහ මහියංගනය ප්‍රාදේශීය සභාවල මන්ත්‍රීවරු එම රැස්වීම සඳහා ඇරැයුම් ලැබ සිටියහ. එජාප පාර්ලිමේන්තු මන්ත්‍රී හරින් ප්‍රනාන්දු සහ බදුල්ල දිසාවේ එජාප ආසන සංවිධායකවරු ද ඊට එක්ව සිටියහ.“ලක්ෂ්මන් සෙනෙවිරත්න සහ අර්ල් ගුණසේකර පක්ෂයේ දැරූ තනතුරුවලින් ඉවත් කළා. ඒ තත්ත්වය උදා වුණේ ඔවුන් කෘත්‍යාධිකාරී මණ්ඩලයේ තීරණවලට පිටින් ගිය නිසයි.” එජාප නායක රනිල් වික්‍රමසිංහ ප්‍රාදේශීය සභා මන්ත්‍රීවරු හමුවේ කීවේය.ගිය සිකුරාදා එජාප නියෝජ්‍ය නායක කරූ ජයසූරියගේ ගම්පහ දිසා කාර්යාලයට එජාප පාක්ෂිකයෝ රැසක් පැමිණියහ. “උපේක්ෂා මන්ත්‍රී තුමිය පක්ෂය හැර යාම අපට අනුමත කරන්න බැහැ.” එජාප සාමාජිකයෝ කීහ.“මැතිවරණය නිම වෙලා ගතවුණේ මාස පහයි. එතුමියට පක්ෂයෙන් යන්න වුණ හේතුව පැහැදිලි නෑ.” එජාප නියෝජ්‍ය නායක කරූ ජයසූරිය කියා සිටියේය.ජාතික නිදහස් පෙරමුණේ දේශපාලන මණ්ඩලය පසුගිය 15 වැනි බදාදා රාත්‍රියේදී බත්තරමුල්ලේ ප්‍රධාන කාර්යාලයේදී රැස්වූයේ පක්ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ හා ප්‍රධාන ලේකම් ප්‍රියන්ජිත් විතාරණ යන මහත්වරුන්ගේ ප්‍රධානත්වයෙනි.එහිදී 18 වැනි ව්‍යවස්ථා සංශෝධනය සම්මත වීමෙන් අනතුරුව උද්ගත වී ඇති තත්ත්වය පිළිබඳව විමල් වීරවංශ මෙසේ පැහැදිලි කළේ ය.“පාර්ලිමේන්තුවේදී 18 වැනි ව්‍යවස්ථා සංශෝධනයට එක්සත් ජාතික පක්ෂය, දෙමළ ජාතික සන්ධානය හා ජනතා විමුක්ති පෙරමුණ විරුද්ධ වුණා. ඇතැමුන් විරුද්ධව ඡන්දය දුන්නා. ඇතැමුන් පාර්ලිමේන්තුව වර්ජනය කරමින් විරුද්ධ වුණා. 18 වැනි සංශෝධනය සම්මතවීමත් සමඟම ඇමෙරිකා රාජ්‍ය දෙපාර්තමේන්තුව නිවේදනයක් නිකුත් කරමින් කියා සිටියේ ඊට අප්‍රසාදය හා කනස්සල්ල පළ කරන බවයි. බ්‍රිතාන්‍ය පාර්ලිමේන්තුවේත් මේ ගැන කොටි හඬක් මතුව තිබුණා.“ටිකක් සිතා බලන්න. බෙදුම්වාදී කොටි ත්‍රස්තවාදයට එරෙහි යුද්ධය අවසන් අදියරට එන කොට මේ සියලු දෙනා අන්තර්ජාතික බලවේග, එක්සත් ජාතික පක්ෂය, දෙමළ ජාතික සන්ධානය මොකද කළේ කියා. ඒ වගේ ම ජ.වි.පෙ එදා යුද්ධයට පක්ෂයි කියමින් ඊට විරුද්ධව කටයුතු කළා.පක්ෂයි කියමින් වැඩ වර්ජන දියත් කළා. පක්ෂයි කියමින් ආණ්ඩුව යුද්ධය නතර කරන්නයි යන්නේ කියන අසුබවාදී චිත්‍රය මැව්වා. පක්ෂයි කියන ගමන් ඔන්න ඉන්දියාවෙන් ඇවිත් පිරබාහරන් බේරා ගෙන යන්නයි හදන්නේ කියලා කිව්වා.මේ සියලු දෙනා එදා බෙදුම්වාදී කොටි ත්‍රස්තවාදයට එරෙහි යුද්ධය අතරමඟ නතර කරන්න හදපු අය. ඒ කියන්නේ අද 18 වැනි ව්‍යවස්ථා සංශෝධනයට විරුද්ධ බලවේගය සමානයි. එදා යුද්ධය අතරමඟ නතර කිරීමට උත්සාහ කළ බලවේගය. විමල් අපූරු සමීකරණයක් තම දේශපාලන මණ්ඩල සගයන්ට විසඳා දුන්නේ ය.“මේකෙන් පැහැදිලි වෙන්නේ රටේ ඉදිරි ගමනට එරෙහිව කටයුතු කරන අන්තර්ජාතික බලවේගයත් ඔවුන්ගේ දේශීය අතකොළුත් තමන්ගේ මෙහෙයුම නතර කර නැති බවයි. අද අභියෝග මැද්දේ වුණත් ශ්‍රී ලංකාව දකුණු ආසියාවේ ශීඝ්‍රයෙන් ම ඉදිරියට යන රට බවට පත් වෙලා තියෙනවා. ඒ වගේ ම ආර්ථික අවස්ථා බහුලම රට බවට පත් වී තිබෙනවා. මේ අන්තර්ජාතික බලවේගයට හා ඔවුන්ගේ අතකොළුවලට මෙය දරා ගන්න බැහැ. ඔවුන්ට ඕන මේ රට යළිත් ගැටුම් බහුල රටක් බවට පත් කරන්න. ඔවුන්ට අවශ්‍ය යළි කොටි ත්‍රස්තවාදයට පණ දෙන්න” නියෝජ්‍ය අමාත්‍ය වීරකුමාර දිසානායක මෙහිදී පෙන්වා දුන්නේ ය.“කොටි ත්‍රස්තවාදීන්ට පණ පොවන ක්‍රියාකාරකම් කීපයක් ද මේ දිනවල උතුරේ සිදුවන බව ආරංචියි. ප්‍රභාකරන් ඇතුළු කොටි නායකයන් ගිනි ගොඩක් තුළින් යළි මතුවන එම්.එම්.එස් (ර්ර්ඉ) පණිවිඩයක් හුවමාරු වන බව උතුරේ බුද්ධි අංශ සොයාගෙන තියෙනවා. ඒ වගේ ම විදෙස් ඔත්තුකරුවන්ගේ හමුවක් සංවිධානය කොට තිබියදී එම පිරිස කොළඹ දී අත්අඩංගුවට ගන්න පසුගියදා ආරක්ෂක අංශ සමත් වී තිබෙනවා.” පක්ෂයේ පරිපාලන ලේකම්, පාර්ලිමේන්තු මන්ත්‍රී අචල ජාගොඩ කාගෙත් අවධානයට ලක් කළේ ය.“ඒ විතරක් නොවෙයි. බෑන් කී මූන් තම විද්වත් කමිටුවේ හදිසි රැස්වීමක් කැඳවා තිබුණු බවත් මාධ්‍ය මගින් වාර්තා කොට තිබුණා. මේ හැම දෙයක් තුළින් ම කියැවෙන්නේ අපේ රට ඉදිරි පිම්මක් පනින්න යන මේ මොහොතේ රටට හතුරු දෙස් විදෙස් බලවේග උගුල් පිට උගුල් අටවන්න සූදානමින් සිටින බවයි. මෙහිදී ජනතාව අවදියෙන් තැබීමට අප කටයුතු කළ යුතුයි. එහෙම නොවුණොත් වසර 30 ක අඳුරු අතීතයකට පස්සේ උදාවී ඇති ‘ස්වර්ණමය මොහොත’ ජාතියක් ලෙස අපට අහිමි වී යා හැකියි. ඒ නිසා අපි මේ පිළිබඳව හෙටම මාධ්‍ය හමුවක් කැඳවා ජනතාව දැනුවත් කරමු.” පක්ෂ නායක විමල් වීරවංශගේ එම යෝජනාව ස්ථිර කළ දේශපාලන මණ්ඩලය 16 වැනිදා මාධ්‍ය හමුවක් කැඳවූයේ ඒ අනුව ය.ප්‍රවාහන නියෝජ්‍ය ඇමැති රෝහණ දිසානායක අමාත්‍යවරයා ගිය බදාදා පස්වරුවේ මහින්ද රාජපක්ෂ ජනාධිපතිතුමා හමුවීමට ගියේය. ඒ ප්‍රවාහන අමාත්‍ය කුමාර වෙල්ගම විදේශ ගත වන බැවින් වැඩබලන ප්‍රවාහන අමාත්‍ය ධූරයේ දිවුරුම් දීම සඳහාය. දිවුරුම් දීමෙන් අනතුරුව ජනාධිපතිතුමා සමඟ එතුමා කෙටි පිළිසඳරක යෙදී සිටියේය.”කොහොමද රෝහණ වැඩ කටයුතු” ජනාධිපතිතුමා විමසීය. “හොඳින් කරගෙන යනවා” යැයි ඔහු පැවැසීය.”පටන්ගත්ත හැම වැඩක්ම ඉවර කරන්න. වැඩ ගොඩක් එකපාරට පටලව ගන්නත් එපා. මිනිස්සුන්ට දේශපාලනය විතරක් නෙමෙයි දේශපාලනඥයනුත් එපා වෙන්නත් හේතුව ඒකයි.” ජනාධිපතිතුමා කීය.”සමාවෙන්න ජනාධිපතිතුමනි, මට ඒක හරියට වැටහුණේ නැහැ”යි ඔහු පැවැසීය.”නෑ රෝහණ මම කිව්වෙ සමහර දේශපාලනඥයෝ දවසකට මුල් ගල් 3ක් විතර තියනවා. හැබැයි එදා ඉඳලා මුල් ගල් පැලවෙනවා.””ඒක ඇත්ත සර් මිනිස්සුන්ට දේශපාලනය ගැන අපැහැදීමක් තියෙනවා.මම පටන්ගත් වැඩක් ඉවර කරන එක පුරුදු වුණේ ඔබතුමා කම්කරු ඇමැතිතුමා විදියට ඉන්න කාලේ ඉඳලා”.”වෙල්ගම ඇමැතිතුමා ගිහින් එනකොට ඇමතිතුමා ඉන්න කාලෙ දුවපු එක කෝච්චියක්වත් එක බස් එකක්වත් නතර වෙන්න බැහැ” යැයි ජනාධිපතිතුමා සිනාසෙමින් පැවසීය.”කවදාවත්ම නෑ සර්. ඔබතුමා මා ගැන තියපු විශ්වාසයවත් වෙල්ගම ඇමැතිතුමා මා ගැන තියපු විශ්වාසයත් අබ මල් රේණුවකින්වත් පලුදු නොවෙන්න වැඩ කරන්නම්” යැයි ඔහු සිනාසෙමින් කීවේය.ජාතික හෙළ උරුමයේ මහලේකම් විදුලිබල හා බලශක්ති ඇමැති පාඨලී චම්පික රණවක, විදුලි බල මණ්ඩලයේ සභාපති විද්‍යා අමරපාල, ක්‍රියාකාරී අධ්‍යක්ෂ රොෂාන් ගුණවර්ධන, චම්පික ඇමැතිවරයාගේ පාර්ලිමේන්තු කටයුතු ලේකම් අනුර වීරසේකර ඇතුළු අමාත්‍යංශයේ නිලධාරීන් පිරිසක් පසුගියදා අම්පාර, මඩකලපුව හා ත්‍රිකුණාමලය යන දිස්ත්‍රික්කවල සංචාරයක නිරත වූහ.මේ ගමනේ අරමුණ වූයේ එම දිස්ත්‍රික්කවල විදුලිබල මණ්ඩලයට අදාළව ඇති ගැටලු විසඳීමත් මණ්ඩලයේ සේවකයන් හමුවී අමාත්‍යංශයේ ඉදිරි සැලසුම් ගැන පැහැදිලි කිරීමත්, සේවක ගැටලු විසඳීමත් සඳහාය.මේ ගමනේදී විශේෂත්වය වූයේ ප්‍රදේශයේ දේශපාලන නියෝජිතයින් හැරුණු කොට දෙමළ හා මුස්ලිම් සමාජයේ දැන උගත් විශාල පිරිසක් ඇමැතිවරයා හමුවීමට පැමිණීමය.විශේෂයෙන්ම නැඟෙනහිර පළාතේ කඩිනමින් විදුලිය ලබා දීම පිළිබඳව ඇමැතිවරයාට විශේෂ ස්තුතිය පළ කළ ඔවුන් පසුගිය කාලය පුරා තම ජීවිත අඳුරේ පිරී ගොස් තිබුණු බවත් කඩිනමින් විදුලිය ලබාදීමේ ව්‍යාපෘති හේතුකොට ගෙන තම ජීවිත පමණක් නොව මුළු නැෙඟනහිර පළාතම විදුලියෙන් එළිය වී ඇති බවත් තම දරුවන්ගේ අනාගතය පැහැබර වී ඇති බවත් ඔවුහු ප්‍රකාශ කළහ.වෘත්තීය මට්ටමින් අමාත්‍යංශ පවත්වාගෙන යාම පිළිබඳවත් නව අමාත්‍යවරයා යටතේ විදුලි බල මණ්ඩලයේ සිදු වී ඇති කාර්යක්ෂමතාවය පිළිබඳව තමන් සතුටු වන බවත් ඔවුහු ප්‍රකාශ කළහ. රාජ්‍ය සේවයේ නියුතු දැන උගත් වැඩිහිටි දෙමළ සිවිල් පුරවැසියන් ප්‍රකාශ කර සිටියේ නැඟෙනහිර පළාත ත්‍රස්තවාදයෙන් මුදාගැනීමට මාවිල්ආරුවෙන් ආරම්භ කළ මෙහෙයුමට ජාතික හෙළ උරුමය සුවිශාල දායකත්වයක් ලබාදුන් බවත් එහි ප්‍රතිඵලයක් ලෙස ත්‍රස්තවාදීන්ගෙන් නැඟෙනහිර පළාත නිදහස් කර ගැනීමට හැකි වූ බවත්ය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=af1009197</link>
    <topic>කවදා හෝ පයිලට් කෙනෙක් වෙනවා කී සුදිල් පුතා අද කෝ</topic>
    <author>ස්තුතිය – කළුතර දකුණ සංචාරක සරත් සිරිවර්ධන මහතාට පින්තූර – තුෂාර ප්‍රනාන්දු අමල් යශෝමන් ජයසිංහ</author>
    <content>බේරුවල ඛේදවාචකය“අනේ දෙයියනේ.. මගේ රත්තරන් පුතා.. අනේ මට ආපහු ගෙනැත් දෙන්නකෝ.. අම්මාට ගොඩක් ආදරෙයි කිව්ව මගේ පුංචි පුතා.. අනේ පින් අයිති වේවි.. මට ගෙනැත් දෙන්න කෝ..”දියණියන් දෙදෙනකුගේ හා එකම පුංචි පුතකුගේ සුරතල් ලොවට මැදිව සතුටින් ඉපිලෙමින් ජීවත් වූ ඒ ආදරණීය අම්මා අද තම හිස අත් ගසා ගනිමින් මහහඬින් හඬා වැළපෙන්නීය. තමා ළඟට එන එන සැමට ඈ තම දුක කියන්නීය. ඈ දෙස බලා සිටින සැවොම නෙත් කඳුළින් පුරවාගෙන සුසුම් හෙළති. යාදිනියක සේ ඈ මුවින් නැඟෙන ශෝකී වදන් ඇසෙන කවරෙකුගේ හෝ වුව දෙනෙතට කඳුළු නැඟෙනු නොඅනුමානය. තම එකම පුංචි පුතුගේ අනපේක්ෂිත වියෝවෙන් කම්පිත වූ මේ මව නඟනා විලාපය අසා සිටින්නට බැරි තරම්ය.බේරුවල, මොරගල්ල පදිංචි නිහාල් ගුණරත්න (47) සහ ශ්‍යාමලී සුදර්ශනා (40) දෙපළගේ අත බාලයා සුදිල් නිලුපුල් ය. අට හැවිරිදි සුදිල් ඉගෙනුම ලැබුවේ මස්සල ප්‍රාථමික විදුහලේ දෙවැනි ශ්‍රේණියේය. ඉකුත් 15 වැනිදා සුදිල් පාසල් නොගියේය. හැමදා උනන්දුවෙන් පාසලට යන පුතු මෙදින පාසල් නොගියේ මෙවන් වූ ඛේදවාචකයකට මුහුණ දෙන්නට දැයි දැන සිටියේ දෙවියන් පමණි.සුදිල් නිලුපුල් පුතුගේ පියා සංචාරක ක්ෂේත්‍රයේ රැකියාවක නියුතුය. එදා ඔහු සිය බිරිය හා නගරයට ගොස් එන්නට කතා කරගෙන සිටියේය. රැකියාවට යන ගමනේදී හැර අන් සෑම ගමනකදීම තම බිරිය හා නිලුපුල් පුතු තම ත්‍රිරෝද රියේ නංවාගෙන යෑම ඔහු පුරුද්දක් කොට ගෙන සිටියේය.”මට දහම් පාසලට අඳින්න සුදු පාට ඇඳුමක් අරන් දෙනවා නේද තාත්තේ?” ගමනට සැරසෙමින් සුදිල් පුතු තාත්තාගෙන් විමසුවේය.”අද වැඩ ගොඩක් කරගන්න තියෙනවා. පුතාගෙ ඇඳුමටත් අපි මිම්ම දීලා එමු.”සුදිල් සතුටින් ඉපිල ගියේය.තාත්තා රියැදුරු අසුනේ සිටිමින් පිටුපස අසුනේ පසුවන බිරිය හා පුතු දෙස නිකමට මෙන් බැලුවේය. පුතු අම්මා සමඟ බර කතාවකය. නගරයට මඳක් එපිටින් පිහිටි බැංකුවට ගිය තාත්තා යළි ත්‍රිරෝද රිය පණ ගන්වා බේරුවල නගරයට සේන්දු වූවා පමණි. රතිඤ්ඤා පත්තුවන්නාක් මෙන් වැල නොකැඩී එක හඬින් මුළු නගරයම ගිගුම් දෙන්නට විණි. බියට පත් පුතු වහා තම දෙඅතින් අම්මාගේ ගෙල බදා ගත්තේය.”අනේ අම්මේ.. මට හරි බයයි අම්මේ.” අම්මා බියපත් පුතු තම සමීපයට ම ගෙන තුරුලු කරගත්තාය.අම්මා කෙනෙකු කෙසේ උසුලන්නද?”පුතා මහ හයියෙන් හඬමින් අම්මේ කියා කෑ ගැහුවා. ඒ වෙනකොට මං ත්‍රිරෝද රිය පුළුවන්තරම් පාරෙන් අයිනට අරන් එතන තිබුණු පෙට්‍රල් ෂෙඩ් එක ආසන්නයට ම ගෙන නවතා ගත්තා. රතිඤ්ඤා පුපුරනවා වගේ මුළු පළාතේම මහා සද්දයක් නැඟුණා. මට මුකුත් හිතාගන්ඩ බැරිවුණා. මං වාඩිවෙලා ඉඳගෙනම මේ සිද්ධ වෙන්නේ මොකක්ද කියල ඔලුව එළියට දමල ආ පස්ස බැලුවා. ඒත් එක්කම අපි ළඟින් සුදුපාට කාර් එකක් වේගයෙන් ඉදිරියට ගියා. බේරුවල හන්දියේ ගාලුපාර මැද්දෙ හිටගෙන හිටපු රාලහාමිලා දෙන්නෙක් තුවක්කු අපි දිසාවට එල්ල කරගෙන ඉන්නවා මං දැක්කා. ඒත් වෙඩි තියනව මං දැක්කේ නැහැ.”ඔහුට කතාකරගත නොහැකිය. කටහඬ එක්වරම ගිලිණි. වාවාගත නොහෙන සොවින් මුහුණ වසා ගත් හෙතෙම කුඩා දරුවකු මෙන් හඬන්නට වූයේය. යළිත් මොහොතක් බලාගත්වනම සිට කඳුළු උනන දෑසින් හා බිඳුණු හඬකින් හෙතෙම යළිත් කටහඬ අවදි කළේය.”ඒ වෙලාවෙදිම අපේ පුතා සිහිනැතිව වැටුණා කියලා පුතාගෙ අම්මා හයියෙන් ඇඬුවා. මං මගේ අත් දෙකින් පුතා ඉහළට ඔසවන්න උත්සාහ කළා. ඒත් පුතාගෙ සිරුරම අප්‍රාණික වෙලා තිබුණා. ඒ වෙලාවෙයි මං දැක්කෙ මගේ පුතාගෙ ලේ මගේ අත් දෙකේ තැවරිලා තියෙනවා.”හෙතෙම යළිත් හඬන්නට වූයේය. කෙසේ හෝ තම හිස පිටුපසින් ද ලේ ගලා යනු ඔහු දුටුවේ ඒ මොහොතේදීමය.’මං අවට අයගෙන් උදව් ඉල්ලල හයියෙන් කෑගැහැව්වා.’නගරයක් මධ්‍යයේ චිත්‍රපටයක රූ ගැන්වීමකදී මෙන් වෙඩි හඬ ගිගුම් දෙද්දී තම රැකවරණය පතා හිස් ලූ අත දිවෙන මිනිසුන්ගෙන් කෙසේ පිහිටක් ලබන්නද? එහෙත් මේ මවුපියන්ගේ විලාපය ඇසුණු දෙදෙනෙක් වහා ඔවුන්ගේ පිහිටට පැමිණියහ.පියා සිදුවූ විපත ගැන කම්පිතවනිහාල්ගේ හිස පිටුපසින් ද ලේ ගලයි. හෙතෙම පැමිණි දෙදෙනාගේ ද සහායෙන් වහා නිලුපුල් පුතු බේරුවල රෝහලට ඇතුළත් කළේය. එතැනින් ගිලන්රියකින් වහා නාගොඩ රෝහලට ඇතුළත් කෙරිණි.එහෙත් ඒ වනවිටත් ඔවුන්ගේ දෑසවන් වූ එකම පුතු මෙලොවින් සමුගෙන සිටියේය. ගමේ කොයි කාගේත් ආදරයට පාත්‍ර වී කීකරු දරුවකු ලෙසින් කල් ගෙවූ පුතු සදහටම යළි නොඑන ගමනක ගොස් සිටියේය.’මං ලොකු වුණාම පයිලට් කෙනෙක් වෙනවා’ යැයි නිතරම කියන්නේය. චිත්‍ර අඳින්නට උපන් හැකියාවක් තිබූ නිතර පොත් පිටු පුරා චිත්‍ර ඇන්දේය. පාසලේදී අභිරූපණ රංගනයෙන් දස්කම් දැක්වූ ඒ පුතු යළිත් එන්නේම නැත.’අනේ.. ජනාධිපතිතුමාට කියල මගේ් රත්තරං පුතා මට ආපහු ගෙනැල්ල දෙන්නකෝ..’ අම්මා තවමත් වැලපෙමින් එලෙස කියන්නීය.’මං හැමදාම බුදුන් වැඳලා අපේ පවුලෙ අයට නපුරක් වෙන්න දෙන්ඩ එපා කියලා කිව්වා. අනේ ඒත් මගේ මල්ලියා අරන් ගියා..’ පානදුර බාලිකා විදුහලේ ඉගෙනුම ලබන රවිෂි පොඩි අක්කා ලොකු අක්කා ධනුෂීගේ ගෙල වැළඳ වැලපෙන්නීය.මේ වන විට මහරගම ප්‍රදේශයේ හරක් සොරකම් බහුලව සිදුවෙමින් පැවතිණි. ඒ පිළිබඳ පැමිණිලි රැසක් ද පොලිස් පොතේහි සටහන් වී තිබිණි. පොලිසියට ද මෙය මහත් හිසරදයක්ව පැවතුණේය. හරක් හොරුන් කෙසේ හෝ නීතියේ රැහැනට හසුකර ගැනීමට පොලිසිය මාන බලමින් පසුවිය.”හරක් සොරකම් ගැන පැමිණිලි ලැබුණත් සැකකරුවන් ගැන ලැබුණු තොරතුරු ප්‍රමාණවත් වුණේ නැහැ. මේවා මේ ආකාරයෙන් සිදුවීමත් පොලිසියට අපකීර්තියක්. මේවා සිද්ධ වෙන්න දෙන්න බැහැ. අපි ඒ සඳහා උපක්‍රමයක් යෙදුවා.” යැයි මහරගම පොලිසියේ ජ්‍යෙෂ්ඨ නිලධාරියෙක් පැවැසීය. ගවයන් මිලට ගැනීමට පැමිණි ව්‍යාපාරිකයන් ලෙස වෙස්වලාගත් පොලිස් නිලධාරීන් යොදවා හරක් ජාවාරම්කරුවන් කොටුකර ගැනීම ඒ උපක්‍රමයයි. අතරමැදියන් මගින් ජාවාරම්කරුවන් හඳුනාගත් පොලිස් නිලධාරීහු ඔවුන් මුණගැසීම සඳහා දිනයක් වේලාවක් සහ ස්ථානයක් සාකච්ඡා කර ගත්හ. දිනය පසුගිය 15 වැනි බදාදාය. ස්ථානය බේරුවල නගරයේ සුපිරි වෙළෙඳ ස්ථානයක් අසල තැනකි. හොර හරක් ජාවාරම්කරු තවත් පුද්ගලයකු ද සමඟ මෝටර් රථයකින් අදාළ ස්ථානයට පැමිණියේය. ඔවුන් පැමිණියේ ගනුදෙනු සාකච්ඡා කර ගැනීමට ය.පොලිස් මෙහෙයුම මේ වනවිටත් ක්‍රියාත්මක වෙමින් පැවතිණි. සුපිරි වෙළෙඳ සල අසලට පැමිණි ජාවාරම්කරු සහ සගයා අල්ලා ගැනීමට පොලිසිය සැරසෙත්ම ඔවුහු පැමිණි මෝටර් රථයේම නැගී පලා ගියහ.පොලිස් නිලධාරීන් කණ්ඩායමද පලා යමින් සිටි ජාවාරම්කරුවන් ලුහුබඳිද්දී ඔවුන් දෙදෙනා ද පොලිස් කණ්ඩායම සිටි රථයට වෙඩි තබන්නට වූහ. පොලිස් නිලධාරින් ද පෙරළා වෙඩි තැබූ අතර මේ වෙඩි හුවමාරුවට මැදිවූ සුදිල් පුතු වෙඩි වැදී මිය ගියේය.කෙසේ මේ දුක වාවන්නද?වෙඩි පහර දරුවාට එල්ල වූයේ කිනම් පාර්ශ්වයකින්දැයි යන්න සොයා බැලීම සඳහා විශේෂ පොලිස් කණ්ඩායමක් යොදවා ඇති බවත් මෙතෙක් සැකකරුවන් අත්අඩංගුවට ගැනීමට නොහැකි වූ බවත් කළුතර දිසා භාර පොලිස් අධිකාරි ලලිත් පතිනායක මහතා සිළුමිණට පැවසුවේය.මේ අතරේදී සිද්ධියට සම්බන්ධ මහරගම පොලිසියේ නිලධාරින් පස් දෙනකු පොලිසිය මගින් සැකපිට අත්අඩංගුවට ගත් අතර ටී.56 ස්වයංක්‍රීය ගිනි අවියක් ද ත්‍රිරෝද රිය ද පොලිසිය භාරයට ගැනිණි.සැකකරුවන් දෙදෙනා පලා ගිය බව කියන මෝටර් රථය 16 දින හිමිදිරියේ නාගොඩ රෝහලේ වෛද්‍යවරුන්ගේ නිල නිවාස භූමියේ දමා ගොස් තිබියදී සොයා ගත් බවද වැඩිදුර පරීක්ෂණ සඳහා එම රථයේ ඇඟිලි සටහන් පරික්ෂා කෙරෙන බවද සංවිධානාත්මක අපරාධ හා දූෂණ වැළැක්වීමේ හා විශේෂ විමර්ශන කොට්ඨාස භාර නියෝජ්‍ය පොලිස්පති අනුර සේනානායක මහතා සිළුමිණට පැවැසීය.පොලිස් විශේෂ විමර්ශන අංශයේ ප්‍රධාන පොලිස් පරීක්ෂක පී.ආර්. විජේනායක මහතා කළුතර අතිරේක මහේස්ත්‍රාත් නිල නිවෙසේදී සාක්ෂි සම්පිණ්ඩන වාර්තාවක් ද සමඟ සැකකාර පොලිස් නිලධාරින් පස්දෙනා අධිකරණයට ඉදිරිපත් කළේය.බේරුවල නගරය අතිශයින් ජනාකීර්ණ ස්ථානයක්. වේගයෙන් ඇදී යන වාහනයකට වෙඩි තැබීමේ සිද්ධියකදි මීට වඩා කල්පනාකාරී විය යුතුව තිබෙනවා. මෙයින් ත්‍රිරෝද රියක සිටි දරුවකු මියගියා. ඉතාම ශෝචනීය සිදුවීමක්. මේ සිද්ධිය සමස්ත පොලිස් දෙපාර්තමේන්තුවටම අපකීර්තිය ගෙන දෙන්නක්.අපරික්ෂාකාරි අන්දමින් නොසැලකිලිමත් ලෙස ක්‍රියා කළ මේ පොලිස් නිලධාරින් රක්ෂිත බන්ධනාගාරගත කරන ලෙසට ඉල්ලා සිටින බව අධිකරණයේදී කරුණු දක්වමින් නියෝජ්‍ය පොලිස්පති අනුර සේනානායක මහතා පැවැසීය. මෙහිදී සැකකරුවන් වෙනුවෙන් කරුණු දැක්වූ නීතිඥවරුන් කියා සිටියේ සිතා මතා සිදු කළ ඝාතනයක් නොව මෙය අත්වැරැද්දකින් සිදුවූවක් බැවින් සැකකරුවන් ඇප මත මුදා හරින ලෙසය.සියලු කරුණු සැලකිල්ලට බඳුන් කළ කළුතර අතිරේක මහේස්ත්‍රාත් නාමල් පෙරේරා මහතා සැකකාර පොලිස් නිලධාරින් පස්දෙනා මෙම 30 වැනි දින දක්වා රක්ෂිත බාරයේ තබන ලෙස නියෝග කළේය.කෙසේවතුදු ජනයා ගැවසෙන නගරයක දෙපිරිසක් අතර සිදුවූ වෙඩි හුවමාරුවක අවසන හෙට ලොව දිනන දස්කම් පෑ අහිංසක පුංචි පුතකුගේ දිවි නිමා වූයේ ඇසූ දුටූ සියල්ලන්ගේ නෙතට කඳුළක් හා ළයට සෝසුසුම් එක්කරමිනි.ස්තුතිය – කළුතර දකුණ සංචාරක සරත් සිරිවර්ධන මහතාට පින්තූර – තුෂාර ප්‍රනාන්දු අමල් යශෝමන් ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=af1009192</link>
    <topic>ආණ්ඩුව වී ගන්න නිසා අපි ගොඩ ගියා රජරට ගොවීහු පවසති</topic>
    <author>රජරට සංචාරයකින් පසු නිහාල් පී. අබේසිංහ සේයාරූ - සුදම් ගුණසිංහ</author>
    <content>බුල්නෑව වී ගබඩාවට  වී අස්වනු ගෙනඑමින්වීඅලෙවි මණ්ඩලය තමයි වීවලට වැඩි මිලක් දැන් දෙන්නේ. දැන් රටපුරා ගබඩාත් ඇරලා තියෙනවා. මෙරට ප්‍රථම වරට ගොවියකුට මණ්ඩලේට වී කිලෝ 10000ක් මේ සැරේ දෙන්න පුළුවන්. වී අලෙවි මණ්ඩලය ආවේ නැත්නම් පිට වෙළෙන්දන්ට තුට්ටු දෙකට වී දෙන්න අපිට සිදුවෙනවා. අනුරාධපුරේ පමණක් ස්ථාන 29කදි වී මිලදී ගන්නවා. පොලොන්නරුවේ මධ්‍යස්ථාන 41කි. මේ වැඩ පිළිවෙළ පිළිබඳව රජයට ගොවි සංවිධාන ස්තුතිවන්ත වෙනවා.” මේ රජරට ගොවියන්ගේ ඒකාබද්ධ හඬයි. අප රජරට කළ ගවේෂණ චාරිකාවකදී හෙළිවුණේ අද වී අලෙවි මණ්ඩලය වැඩි මිලට වී ගැනීම නිසා පෞද්ගලික අංශයේ මිලද වැඩිකර ඇති බවයි.පොහොර සහනාධාරය අපි වවමු රට නඟමු වැඩ සටහන යන මහින්ද චින්තනය යටතේ ක්‍රියාත්මක වුණු නව කෘෂිකර්ම වැඩපිළිවෙළ නිසාත් කලට වැසි ලැබීම නිසාත් අද වන විට මෙරට යල කන්නයේ වී අස්වැන්නත් විශාල වැඩිවීමක් පෙන්නුම් කරයි. 2006 යල කන්නයේ මෙරට වී වගාකර ඇත්තේ හෙක්ටයාර 319196 කි. ඉන් ලැබුණු අස්වැන්න මෙට්‍රික් ටොන් 1206317කි. නමුත් මෙවර යල කන්නයේ වගා කර ඇති භූ®මි ප්‍රමාණය හෙක්ටයාර 468857කි. ලබාගැනීමට නියමිත අස්වැන්න මෙට්‍රික් ටොන් 1539491කි. පසුගිය යලට වඩා එය මෙට්‍රික් ටොන් ලක්ෂ 3කට වඩා වැඩිවීමකි.මේ අස්වැන්න දැන් වෙළෙඳපොළට ලැබෙමින් පවතී. එමෙන්ම පසුගිය මහ කන්නයේ වී තොග යම් ප්‍රමාණයක් වී ගබඩාවල ආරක්ෂක තොග ලෙස තිබේ. මේ අනුව යල වී මිලදී ගැනීමේදී මුල් කාලයේ ගබඩා ප්‍රශ්න මතුවිය.එසේ වුවත් මහින්ද රාජපක්ෂ ජනාධිපතිතුමාගේ කාර්යක්ෂම වූ උපදෙස් පරිදි අභ්‍යන්තර වෙළෙඳ හා සමූපකාර ඇමැති ජොන්ස්ටන් ප්‍රනාන්දු මහතාගේ අධීක්ෂණය මත ක්‍රියාත්මක වන රජයේ වී මිලදී ගැනීමේ වැඩ පිළිවෙළ දැන් ඉතා සාර්ථකව සිදුවෙයි. අමාත්‍යාංශ ලේකම් අනුර සිරිවර්ධන මහතාත් මේ කටයුතු කාර්යක්ෂම ලෙස මෙහෙයවයි. ඒ අනුව අද ගොවීන්ගෙන් සියයට 90ක් පමණ තම වී විකුණා ගැනීමට රජයේ මිලදීගැනීම් මධ්‍යස්ථානවලට පැමිණෙන බවත් ඒ මධ්‍යස්ථාන තවත් වී මෙට්‍රික් ටොන් ලක්ෂ 1.5ක් මිලදී ගැනීමට සූදානම්ව සිටින බවත් රජරට ප්‍රදේශයේ අප කළ ගවේෂණ චාරිකාවේදී පැහැදිලිව පෙනීගියේය.වී අලෙවි මණ්ඩලයේ සභාපති කේ.බී.ජයසිංහ මහතා පවසන පරිදි රජය දැනට මේ සඳහා රුපියල් කෝටි 600ක් වෙන්කර තිබේ. බ්‍රහස්පතින්දා (16) වන විට වී අලෙවි මණ්ඩලය රටපුරා වී ගොවීන්ගෙන් වී මෙට්‍රික් ටොන් 70000 පමණ මිලදී ගෙන තිබේ. ඒ සඳහා රුපියල් කෝටි 200ක් පමණ ගොවි ජනතාවට ගෙවා ඇත. වී මෙට්‍රික් ටොන් ලක්ෂ 2ක් මිලදී ගැනීම තම අරමුණ බවද ජයසිංහ මහතා කියයි.”වී අලෙවි මණ්ඩලය මේ වැඩේට බැස්සේ නැත්නම් වී මෝල් ඒකාධිකාරය රජවෙනවා. මණ්ඩලේ නිසා තමයි අපිට මේ සැරේ ගොඩයන්න පුළුවන් වුණේ. ඒ පිළිබඳව අපි ජනාධිපතිතුමාටත් ජොන්ස්ටන් ඇමැතිතුමාටත් ස්තුති වන්ත වෙනවා. පොලොන්නරුවේ කදුරුවෙල, කේ.එම්.ජයරත්න ගොවි මහතා පැවසුවේ වී අලෙවි මණ්ඩලය මිලදී ගැනීමේ කටයුතුවල කාර්යක්ෂම බවට ද ස්තුතිවන්ත වෙමිනි. ජයන්තිපුර ගබඩාවගල්කිරියාගම මහවැලි ගබඩා 5ක් මෙවර වී මිලදී ගෙන ගබඩා කිරීම සඳහා ලබාදී තිබේ. එම එක් ගබඩාවකට වී විකිණීමට පැමිණ සිටියදී හමුවුණු උල්පතගම එම්.බී.ජයරත්න ගොවි මහතා පැවසුවේ අද පෞද්ගලික අංශය වී මිලට ගන්නේ නාඩු කිලෝ එකට 21ක් හා සම්බා කිලෝ 1ක් සඳහා 26ක් ලබාදී බවයි. නමුත් වී අලෙවි මණ්ඩලය නාඩු කිලෝ 1ට රු.28ක් ද සම්බා කිලෝ 1කට රුපියල් 30ක් ද දෙන බව ඔහු කීය.මෙහිදී අපට හමුවුණු විශ්‍රාමික පොලිස් නිලධාරි ආ¼ඩියාගල පී.එම්.ජයන්ත පුෂ්පකුමාර මහතා පැවසුවේ තමන් දැන් සාර්ථකව වී වගාවේ යෙදෙන බවත් හැමදාම වී ටික දෙන්නේ වී අලෙවි මණ්ඩලයට බවත්ය. “අද පිට වී මිල අඩුයි. තැරැව්කාරයෝ රජකරනව. පිට වී කිරනවා හොරයි. මණ්ඩලයේ හරියට වැඩේ කරනවා. අපිට විශ්වාසයි ඒක නිසා අපි මණ්ඩලේට තමයි වී දෙන්නේ. මේ වැඩපිළිවෙළ සාර්ථකයි.”රජය වී මිලදී ගන්නේ නැහැ කියන්නේ වී මෝල් හිමියන් හා තැරැව්කාරයන් ගේ කුමන්ත්‍රණයක් ලෙසයි. මෙහේට ඇවිත් වී ගන්න හැටි බලන්න” ඔහු පැවසීය. උල්පතගම තලාගම ආර්.එම්.විජේවර්ධන මහතා ද මේ අදහස් අනුමත කළේය.මී වැව පලාගල පදිංචි ඩබ්.එස්.ඒ.වික්‍රමනායක ද ගල්කිරියාගම එස්.ඒ.සෝමපාල යන මහත්වරු ද වී විකිණීමට එහි පැමිණ සිටියහ. “අපිට මණ්ඩලේ මිලදී ගැනීම හොඳයි. පිට මෝල් කාරයින්ගේ ඒකාධිකාරිය නවත්වන්නත් මේක මඟක්. මණ්ඩලේට වී දෙන එක පොහොර සහනාධාරය ලබන අපගේ යුතුකමක්. වික්‍රමනායක හා සෝමපාල යන මහත්වරු කීහ. අලුත්වැව ගෙවිලියන් දෙදෙනකු වූ එස්.සුමනාවතී, විමලාවතී අබේකෝන් යන මහත්මීහු ද මේ අදහස අනුමත කළහ.ගල්කිරියාගම වී අලෙවි මණ්ඩල ගබඩාවල වී කිලෝ 750000ක් ගබඩා කළ හැකි බවත් තවම මිලදී ගෙන ඇත්තේ වී කිලෝ 55000ක් පමණක් බවත් එහි ගබඩා බාරකරු එච්.ඩී.ඩී.සම්පත් මහතා අප සමඟ කීය. බුල්නෑව වී අලෙවි මණ්ඩල ගබඩාවේ කළමනාකාර ඩබ්.ජී.විජේවර්ධන මහතා පැවසුවේ තමන් දැනට වී කිලෝ ලක්ෂ 14ක් මිලදී ගෙන ඇති බවයි. දිනකට වී කිලෝ 50000ක් එනවා. ගොවි හැඳුනුම්පත් බලලා ගොවියන්ගෙන් විතරයි වී මිලදී ගන්නේ. මුදලාලිලාගෙන් ගන්නේ නෑ” ඔහු කීය.එහිදී අපට හමුවුණු ගල්නෑවේ අමුණුගම ප්‍රියන්ත චතුරිකා මෙනවිය පැවසුවේ තමන් හැමදාම වී දෙන්නේ වී අලෙවි මණ්ඩලයට බවයි. ‘වැඩි මිලක් ලැබෙනවා. සල්ලි වගකීමෙන් විශ්වාසයෙන් දෙනවා. හරියට වේලුවොත් තෙතමනය ප්‍රශ්නයක් නෙමේ. ඇය කීවාය. අමුණුගම ආර්.එම්.දයාරත්න කේ.සිරිපාල යන ගොවි මහත්වරු ද ඒ කරුණු අනුමත කළහ.ගල්නෑව තොරණේගම කේ.ඩබ්.ජී.රණසිංහ කලංකුට්ටිය එම්.ඒ.පොඩි බණ්ඩාර, පත්තිනිගම වී.එම්.ගාමිණී ප්‍රේමතිස්ස යන ගොවි මහත්වරු ද බුල්නෑව වී ගබඩාවට වී විකිණීමට පැමිණ සිටියහ. ඔවුන් එක හ¼ඩින් පැවසුවේ පොහොර සහනාධාරයත් මහවැලි ජලයත් තමන්ට ලබාදෙන රජයට කෘතගුණ සැලකීමක් ලෙස තම වී ලබාදෙන බවයි. නියෝජ්‍ය ඇමැති එස්. එම්. චන්ද්‍රසේන මහතා ගල්කිරියාගම වී මිලදී ගැනීමේ මධ්‍යස්ථානයේ කටයුතු පරීක්ෂා කළ අවස්ථාව.”වී අලෙවි මණ්ඩලය හැමතැනම ගබඩා ඇරලා වී ගන්නවා. දැන් පෞද්ගලික අංශයට වී යන්නේ නෑ. වී මෝල් හිමියොත් දැන් වී මිල වැඩි කරන්නයි ඛ්දන්නේ. වී ලැබෙන්නේ නැති නිසා! ඔව්හු කීහ.අනුරාධපුර කටියාව වී මිලදී ගැනීමේ මධ්‍යස්ථානයේ ද වී මිලදී ගැනීම් සාර්ථකව සිදුවෙනු අපට දක්නට ලැබිණි. තමන් දැනට වී කිලෝ ලක්ෂ 3 ක් මිලදී ගෙන ඇති බවත් තවත් වී කිලෝ ලක්ෂ 7 ක් මිලදී ගත හැකි බවත් එහි කළමනාකාර නිමල් තෙන්නකෝන් මහතා කීය.මෙහි වී විකිණීමට පැමිණ සිටි කටියාව යාය 6 අංක 231 පදිංචි කේ. තෙන්නකෝන් බණ්ඩාර ගොවි මහතා පැවැසුවේ වී පෞද්ගලික අංශය මේ මස මුලදී නාඩු කිලෝව මිලදී ගත්තේ රුපියල් 18 ට බවයි. නමුත් මණ්ඩලය වී මිලදී ගන්න පටන් ගත්තාට පස්සෙ අද වෙන කොට පෞද්ගලික අංශයත් නාඩු කිලෝ 1 ක මිල රුපියල් 24 දක්වා වැඩිකර තිබෙනවා. ඒ සමඟම සම්බාවල මිලත් 26 සිට 28 දක්වා වැඩිකර තිබෙනවා.” ඒ අනුව වී අලෙවි මණ්ඩලය දීලා තිබෙන්නේ හොඳ තරගයක්. මිල ස්ථාවර කිරීමට මණ්ඩලයේ මිලදී ගැනීම් වැඩපිළිවෙළ හේතුවක් වුණා.” ඔහු කීය.එප්පාවල වී මිලදී ගැනීමේ මධ්‍යස්ථානය ද සාර්ථකව ක්‍රියාත්මක වේ. එහිදී අපට හමුවුණු එප්පාවල පහළ සියඹලාව එච්. එල්. සමන්ත ලියනගේ ගොවි මහතා පැවසුවේ එප්පාවල ගබඩාව ඕනෑම ගොවියකුගෙන් වී කිලෝ 10000 ක් දක්වා මිලට ගන්නා බවයි.වී අලෙවි මණ්ඩලයේ අනුරාධපුර කලාපයේ කළමනාකාර ආර්. ඩබ්ලිව්. බන්දුල කුමාර මහතා අනුරාධපුර, වවුනියාව, කිළිනොච්චිය යන දිස්ත්‍රික්කවල වී මිලදී ගැනීම් බාරව කටයුතු කරයි. ඒ අනුව වී මිලදී ගැනීමේ මධ්‍යස්ථාන 28 කින් පසුගිය 14 වැනිදා වන විට වී මෙට්‍රික් ටොන් 900 ක් පමණ මිලදී ගෙන ඇත. මේ අනුව ඒ ගොවි ජනතාවට පසුගිය සති දෙක ඇතුළත රුපියල් ලක්ෂ 1900 ක පමණ මුදලක් ලබා දී තිබේ.මෙවර යල කන්නයේ අනුරාධපුර දිස්ත්‍රික්ක කුඹුරු හෙක්ටයාර 28000 ක් වගා කර තිබේ’ ඉන් මෙට්‍රික් ටොන් 160000 ක අස්වැන්නක් අපේක්ෂා කරයි.අනුරාධපුර කලාප කළමනාකරු බන්දුල කුමාර මහතා පවසන පරිදි පසුගිය 13 වැනිදා වන විට බුල්නෑව වී ගබඩාවෙන් පමණක් වී කිලෝ 730910 ක් මිලදී ගෙන තිබේ. ඊට අමතරව කැකිරාවේ ගබඩාවෙන් මිලදී ගත් ප්‍රමාණය වී කිලෝ 734739 කි. නෑගම වී ගබඩාවෙන් ගත් ප්‍රමාණය වී කිලෝ 667872 ක් වන අතර කිළිනොච්චියෙන් අවුරුදු 30 කට පසු මෙවර මණ්ඩලය 13 වනදා වන විට වී කිලෝ ලක්ෂ 11 ක් පමණ මිලදී ගෙන ඇත. ඊට අමතරව වසර 30 කට පසු වවුනියාවෙන් වී කිලෝ ලක්ෂ 40 ක් මිලදී ගෙන ඇති බව ද බන්දුල මහතා පැවසීය.පොලොන්නරුව දිස්ත්‍රික්කයේ මේ වැඩ පිළිවෙළ සාර්ථකව ක්‍රියාත්මක වෙයි. පොලොන්නරුව වී අලෙවි මණ්ඩල කලාප කළමනාකාර එන්. ජී. සී. කේ. නිශ්ශංක මහතා පවසන්නේ 15 වැනිදා වන විට තම කලාපයෙන් වී මෙට්‍රික් ටොන් 20000 ක් පමණ මිලදී ගෙන ඇති බවයි. මේ සඳහා රුපියල් ලක්ෂ 5700 ක් ගොවින්ට ගෙවා ඇති බව ද නිශ්ශංක මහතා පවසයි.මීට අමතරව සමූපකාර සමිති වී මෙට්‍රික් ටොන් 10000 ක් මිලදී ගෙන ඇත.පොලොන්නරුව කලාපයට පොලොන්නරුව, මාතලේ, ත්‍රිකුණාමලය, අම්පාර, බදුල්ල දිස්ත්‍රික්ක අයත් වේ. ඉන් මෙවර යල කන්නයේදී පසුගිය යල කන්නයට වඩා වී අස්වැන්නක් මනම්පිටිය ජයන්තිපුර වැලිකන්ද කන්තලේ ප්‍රදේශවලින් ලැබී තිබෙනවා. කන්තලෙන් වී අලෙවි මණ්ඩලය මෙවර වී කිලෝ ලක්ෂ 21 ක්ද වැලිකන්දෙන් වී කිලෝ ලක්ෂ 17 ක් පමණ මනම්පිටියෙන් වී කිලෝ ලක්ෂ 7 ක් පමණ ජයන්තිපුර ප්‍රදේශයෙන් වී කිලෝ ලක්ෂ 14 ක් පමණ ද මිලදී ගෙන තිබෙනවා. ඊට අමතරව මාතලේ හෙට්ටිපොළ ගබඩාවෙන් වී කිලෝ ලක්ෂ 28 ක්ද හිඟුරක්ගොඩ ගබඩාවෙන් වී කිලෝ ලක්ෂ 14 ක්ද තල්පත යායෙන් වී කිලෝ ලක්ෂ 18 ක්ද මිලදී ගෙන තිබෙන බව ද නිශ්ශංක මහතා පැවසීය. වී ගොවින් 6500 ක් පමණ 15 වැනිදා වන විට මේ ගබඩාවලට වී විකුණා තිබිණි.පොලොන්නරුව කලාපයේ වී ගබඩා 41 ක් දැනටම වී මිලදී ගැනීමේ කටයුතු සාර්ථකව සිදුවෙනු අයුරු අපට දක්නට ලැබිණි. පොලොන්නරුවේ මෙවර වී වගා කළ බිම් ප්‍රමාණය හෙක්ටයාර 59000 කි. ඉන් වී මෙට්‍රික් ටොන් 283000 ක් අපේක්ෂා කරයි.පොලොන්නරුව ජයන්තිපුර වී ගබඩාවට වී විකුණා ගැනීමට පැමිණ සිටි ජයන්තිපුර චන්දන පොකුණ 967 පදිංචි ඩී. ජී. මුතුබණ්ඩා මහතා පැවසුවේ පොලොන්නරුවේ ජයන්තිපුර ඇතුළු ප්‍රදේශවල මණ්ඩලය වී මිලදී ගැනීම් නිසි පරිදි ඉටු කරන බවයි. ප්‍රමිතියට අනුව තමයි ගන්නේ. ඒත් පාරම්පරිකව අපි ප්‍රමිතිය තෙතමනය දන්නවා. ඒ නිසා ගැටලුවක් නැහැ. ගොවි හැඳුනුම්පත බලන නිසා මුදලාලිලාට මණ්ඩලයට වී විකුණන්න හැකියාවක් නැහැ. ජයන්තිපුර උණ තලාවේ ආර්. එම්. ගුණරත්න මහතා, වී අලෙවි මණ්ඩලය තමන්ට ගෝනි පවා ලබා දෙන අතර ඉක්මනින්ම මුදල් ද දෙන බව කීය.ජයන්තිපුර උණතලාවේ කේ. ඒ. ගුණරත්න බණ්ඩා හා එස්. ඒ. මංජුල යන ගොවි මහත්වරු පැවසුවේ වී අලෙවි මණ්ඩලය නාඩු කිලෝ 1 රුපියල් 28 ට ගන්නා නිසා පෞද්ගලික වෙළෙදුන්ට කවුරුවත් වී විකුණන්නේ නැති බවයි. ඉස්සර මුදලාලිලා 18 ට නාඩු ගත්තා. නමුත් දැන් නාඩු කිලෝ 1 රුපියල් 26 ට ගන්නවා. ඒ අයට වී යන්නෙ නැති නිසා. ඒ අනුව වී අලෙවි මණ්ඩලය වී මිල ස්ථාවර කිරීමට හොඳ තරගයක් දී තිබෙනවා. ගොවිහූ පැවසූහ.හිඟුරක්ගොඩ වී අලෙවි මණ්ඩල ගබඩාව ද යුහුසුලුව වී මිලදී ගැනීම් ඉටුකරන අයුරු අපට දැකගත හැකි විය. මේ කටයුතුවලට නාවික හා යුද හා ගුවන් හමුදාවේද පූර්ණ සහාය ලැබේ.“වී අලෙවි මණ්ඩලය නිසා අපි ගොඩ ගියා නැත්නම් අඩු මිලට වී දෙන්නයි වෙන්නේ. රජය අපට පොහොර සහනාධාරය, ජලය කෘෂි උපදෙස් නොමිලේ දෙනවා. ඒ නිසා අපේ ජාතික වගකීමකුත් තිබෙනවා. රජයට මණ්ඩලයට වී දෙන්න. වී මිලදී ගැනීමේ වැඩ පිළිවෙළ පොලොන්නරුවේ හොඳට යනවා. ඒ පිළිබඳව අපි ජනාධිපතිතුමාටත් ජොන්ස්ටන් ප්‍රනාන්දු ඇමැතිතුමාටත් වී අලෙවි මණ්ඩලයේ නිලධාරින්ටත් ස්තුතිවන්ත වෙනවා.” හිඟුරක්ගොඩ වී ගබඩාව වී විකුණා ගැනීමට පැමිණ සිටි හිඟුරක්ගොඩ හිඟුරක්දමන එච්. එම්. කරුණාජීව හා හිඟුරක්ගොඩ 5 කණුව පී. බී. ජයරත්න බණ්ඩාර ඇතුළු ගොවි මහත්වරු අප සමඟ කීහ.මැදිරිගිරිය වී අලෙවි මණ්ඩල ගබඩාව ද වී මිලදී ගැනීම දිගටම සිදු කරයි. එහිදී අපට හමුවුණු මැදිරිගිරිය නව නගරයේ පී. ආර්. සෙනෙවිරත්න, ඩී. ආර්. චන්දන රාජපක්ෂ යන ගොවි මහත්වරු පැවසුවේ මෙවර මණ්ඩලය වී නොගත්තා නම් ගොවියාට කබලෙන් ළිපට වැටෙන්නට සිදුවෙන බවයි. කෙසේ වුවත් දුර බැහැර සිට වී ගබඩා වෙතට වී ගෙන එන අයට පසුගිය කන්නවලදී මෙන් ප්‍රවාහන දීමනාවක් ලැබුණොත් අගය කරන බව මෙහිදී අපට හමුවුණු මැදිරිගිරිය කවුඩුලුගම කේ. ඒ. සෙනරත් බණ්ඩාර ගොවි මහතා පෙන්වා දුන්නේය.වී මිල ස්ථාවර ලෙස පවත්වාගෙන යාම වී අලෙවි මණ්ඩලයේ කාර්ය භාරය බවත් එය දැන් ඉටුවෙමින් පවතින බවත් අභ්‍යන්තර වෙළෙඳ හා සමූපකාර ඇමැති ජොන්ස්ටන් ප්‍රනාන්දු මහතා පවසයි. අද වී අලෙවි මණ්ඩලය සතොස ආහාර දෙපාර්තමේන්තුව කාර්යක්ෂමව වී මිලදී ගැනීම සිදු කරනවා. අපි පෞද්ගලික අංශයට වඩා රුපියල් 5 - 6 ක් වැඩියෙන් වී කිලෝ 1 ක් ගන්නවා. මේ නිසා පිට අයට අද වී යන්නේ නෑ. ඉදිරියේදී ඒ අය ගන්න මිලත් වැඩි කරාවී. එතකොට මේ වී ප්‍රශ්නයට තවත් විසඳුමක් ලැබෙනවා.” ඇමැතිවරයා පැවසුවේ ගොවියාත් පාරිභෝගිකයාත් සුරැකීම තම අරමුණ බව පසක් කරමිනි.මෙම ගවේෂණ චාරිකාවේදී අපට හමුවුණු අනුරාධපුර දිස්ත්‍රික් පාර්ලිමේන්තු මන්ත්‍රී වාරිමාර්ග හා ජල කළමනාකරණ නියෝජ්‍ය ඇමැති එස්. එම්. චන්ද්‍රසේන මහතා පැවසුවේ අද රජරට ප්‍රදේශවල රජයේ වී මිලදී ගැනීමේ වැඩ පිළිවෙළ සාර්ථකව ක්‍රියාත්මක වන බවයි. ඒ පිළිබඳව ජනාධිපතිතුමාටත් ජොන්ස්ටන් ප්‍රනාන්දු ඇමැතිතුමාටත් ස්තුතිවන්ත වනවා. කෙසේ වුවත් රජරට ප්‍රදේශවල වී නිපැයුමත් බත් කෑමත් අද වැඩි වෙලා. මේ නිසා සෑම කන්නයකදීම රජයේ වී මිලදී ගැනීමේ කටයුතු සඳහා ස්ථිර ගබඩා සමූහයක් අවශ්‍ය බව ද ඇමැතිවරයා පෙන්වා දුන්නේය.රජරට සංචාරයකින් පසු නිහාල් පී. අබේසිංහ සේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=af1009193</link>
    <topic>නිවාස ලබා දීමේදී ප්‍රමුඛත්වය ලැබෙන්නේ අසරණ අයටයි</topic>
    <author>අරුණි මුතුමලී සුභාෂිණී ජයරත්න</author>
    <content>ඉදිකිරීම් ඉංජිනේරු සේවා, නිවාස හා පොදු පහසුකම් අමාත්‍යවිමල් වීරවංශඅවිස්සාවෙල්ල එල්.එන්. ධර්මසිරිමම අද හවස් වරුවේ අවිස්සාවෙල්ල මානික්කවත්ත ඇතුළු ඉඩකඩම් පිළිබඳ අධීක්‍ෂණයකට එනවා. ඔබතුමාට පුළුවන් ඒ අවස්ථාවේදී මාත් සමඟ කතා කරන්න. (එවෙලේම අමාත්‍යවරයා අදාළ නිලධාරින් අමතා ධර්මසිරි මහතාගේ ඉල්ලීමට විශේෂ තැනක් ලබා දෙන ලෙසත්, එතැනදි තමා හමුවන ලෙසටත් දැනුම් දීමට නිලධාරින්ට පැවැසීය.)ප්‍රශ්න තිබුණ නිසා තමයි මම අධීක්‍ෂණය සඳහා මේ ස්ථානයට පැමිණෙන්නේ. මේ වගේ ගැටලු ඇති තැන් ගැන අපිට වාර්තා වුණා. ඒ සඳහා අවශ්‍ය පියවර ගනිමින් ඉන්නවා. හැම සෙනසුරාදාවකම මේ වගේ නිවාස යෝජනා ක්‍රමවල ප්‍රශ්න විසඳන්න මම ජංගම සේවයක් යොදාගෙන තියනවා. කාලයක් තිස්සේ නොවිසඳුනු බොහෝ ප්‍රශ්න තියෙන බව අපි පිළිගන්නවා. ඒවා ඉතා කඩිනමින් විසඳනවා. පසුගිය සතියේ අපිට පුළුවන් වුණා ජීවිත කාලයටම ඔප්පු ලබා නොදුන් 1300 කට ඔප්පු ලබා දෙන්න. ජනාධිපතිතුමාගේ ප්‍රධානත්වයෙන් මෙවන් ගැටලු අපි ටිකින් ටික විසඳමින් යනවා. මේ ප්‍රශ්නයත් අපි කඩිනමින් විසඳනවා.රත්තොට, අඹගස්තැන්න කේ. වීරසිංහමේ වන විට අපි නිවාස ණය ලබා දීමට කටයුතු කරනවා. නිවාස ණය දෙන්නේ නිවාස ඉදිකර ගැනීමේ කාර්යය සඳහා නිවාස අධිකාරියේ දිස්ත්‍රික් හා ප්‍රාදේශීය කළමනාකරුවන් අධීක්‍ෂණය කරමින්. මෙබඳු කුඩා පැල්පත් හදාගෙන පදිංචි වූ අයට අපෙන් ඉල්ලීමක් කරන්න පුළුවන් නිවාස ණයක් ලබාදීමට කටයුතු කරන්න කියා. ඒ අනුව ඒ සහයෝගය අපට දිය හැකියි. මේ වගේ ගොඩාක්ම අසරණ වූ අය ඉන්නවා නම් නිවාස තනාගන්න සුළු ආධාරයක් කරන්නත් පුළුවන්. මේ මහතා සඳහන් කරන කුඩා පැල්පත්වල සිටින අය ඒ සඳහා ලිඛිත ඉල්ලීමක් මට එවන්න. මම දිස්ත්‍රික් කළමනාකරුවන් මඟින් අවශ්‍ය කටයුතු සලසන්නම්. මෙය එවන විට සිළුමිණට ලබාදුන් පිළිතුර අනුව කියා සඳහන් කර එවන්න.ඉදිරියේදී අපි නිවාස දස ලක්‍ෂයේ වැඩ පිළිවෙළකට අවතීර්ණ වෙනවා. ප්‍රාදේශියව සිදුකරන මේ වැඩසටහන් වලදි අපි ප්‍රමුඛතාව දෙන්නේ ඒ වගේ අසරණ අයටයි. “ජන සෙවණ නිවාස දස ලක්‍ෂයේ ජාතික ජනාවාස මෙහෙයුම.” මහින්ද චින්තනයේ ඉදිරි දැක්ම අනුව ආරම්භ කරන නිවාස වැඩසටහනක්.පාමංකඩ ඒ.කේ.ඒ.ඒ. ගුණවර්ධනමම තවම පාමංකඩ ජාතික නිවාස යෝජනා ක්‍රමයට ගියේ නැහැ. කළින් පිහිටවූ නිවාස යෝජනා ක්‍රමවල මේ වගේ අර්බුද, අඩුපාඩු තියනවා. පොදු පහසුකම් ගැන හිතලා නැහැ. ජීවත් වන ප්‍රජාව ගැන හිතලා නැහැ. මේ දේවල් නොසලකා බල්ලෝ බළල්ලු ගානට මිනිස්සු සලකලා හදපු යෝජනා ක්‍රම තියෙනවා. මේවා නිවැරැදි කරන්න ගියාම කඩා ඉවත් නොකර නිවැරැදි කරන්න බැරි තැනුත් තියනවා. මේ ස්ථානයේ පැමිණිල්ලත් ඉතාම ඉක්මනින් මම විභාග කරනවා. ඒ වගේම ඉදිරියේදී මම මෙතැනට එනවා. එතකොට අපි බලමු මෙයට දෙන්න පුළුවන් විසඳුම මොකක්ද කියා. අපි දැනට ජනාවාස දිනය නිමිතිකරගෙන (ඔක්. 4) ව්‍යාපෘති 170 ක් අඩු පහසුකම් නිවාසවල පැල්පත්වල ක්‍රියාත්මක කරනවා. මේ සඳහා මිලියන ගණනක් වියදම් කරනවා. ලබන වසරේ අයවැයෙන් මේ අඩුපාඩු සකසන්න අවශ්‍ය ප්‍රතිපාදන ඉල්ලා තියනවා. ඒ මුදල් ලැබුනහම ඔබලාගේ ඉල්ලීම් ඉටු කළ හැකියි. කෙසේ වෙතත් කළ යුතු ද නැද්ද යන්න හඳුනා ගැනීමට ඉදිරි සති කිහිපය තුළ මම මේ ස්ථානයට එනවා.පාමංකඩ ජාතික නිවාස සුබසාධන සංගමයමෙය හැම නිවාස යෝජනා ක්‍රමවලම තියෙන ප්‍රශ්නයක්. පහළ පදිංචි වූ අය වැඩිපුර ඉඩක් අල්ලා ගන්නවා. මිදුලත් හදා ගන්නවා.ඊට පස්සේ ප්‍රශ්න පැනනගින්නේ උඩුමහල අයට. ඒ එක්කම සමහර විට මළ අපවහන පද්ධතිය වහ ගන්නවා. කාණු වහනවා. අලුතින් කාමර හදා ගන්නවා.මේ වගේ විශාල වැරැදි සංඛ්‍යාවක් මේ අය අතින් සිදුකර තියනවා. මම දැනට ගිය නිවාස යෝජනා ක්‍රම 9 ම මේ ප්‍රශ්නය තියනවා.දැන් අපි තීන්දුවක් අරගෙන තියනවා. එය ඉදිරියේදී අමාත්‍ය මණ්ඩල අනුමැතියට යොමු කරනවා. මුළු නිවාස අධිකාරිය සතු සියලු ඉඩම්වල සංගණනයක් දැන් කරනවා. ඒ වගේම අනවසර ඉදිකිරීම් කොපමණ තියෙනවද කියාත් සංගණනයක් කරනවා. ඒ අනවසර ඉදිකිරීම්වලින් පොදු පහසුකම්වලට බාධා වන ඒවා ගැනත් හඳුනාගෙන යනවා. මාසයක පමණ කාලයක් තුළ මේ හඳුනාගැනීම් අවසන් කළ ගමන්ම මම අමාත්‍ය මණ්ඩල පත්‍රිකාවක් ඉදිරිපත් කරනවා.අපේ යෝජනාව තමන්ගේ මේ අනවසර ඉදිකිරීම්වලින් පොදු පහසුකම් වලට බාධා වූ ප්‍රජාවට හානිකර ඒවා ඉවත් කිරීමත් එසේ නොවන ඉදිකිරීම් නිත්‍යානුකූල කර යම් මුදලක් නිවාස සංවර්ධන අධිකාරියට අය කිරීමයි. සමහර ඉදිකිරීම්වලින් ලොකු බාධාවක් ප්‍රජාවට හෝ පොදු පහසුකම්වලට නැහැ. ඒවාට යොදා ඇති වියදම දිහා බැලුවහම කඩා ඉවත්කිරීම සාධාරණ යැයි අපට හිතෙන්නේ නැහැ. නමුත් සමහර ඒවා තියනවා අනිවාර්යයෙන්ම ඉවත් කරන්න වෙනවා.ඒ වගේම පොදු කටයුතුවලට වෙන්කළ ඉඩම්වල ඇති අනවසර ඉදිකිරීම් ද අපි ඉවත් කරනවා. ඒ සඳහා වූ අමාත්‍ය මණ්ඩල සන්දේශයක් ඉදිරිපත් කළ පසු අවශ්‍ය ක්‍රියාමාර්ග ගන්නවා.හල්තොට බණ්ඩාරගම කේ. රත්නසීලිනිවාස අධිකාරිය සතු ඉඩම් බෙදන්න අපේ බලාපොරොත්තුවක් නැහැ. නමුත් ප්‍රාදේශීය ලේකම්වරු අතේ තියෙනවා යම් යම් ඉඩම්. ඒවා ඉඩම් කච්චේරියෙන් බෙදලා දෙන අවස්ථා තියෙනවා. මේ මඟින් තමයි ඒ ඉල්ලීම ඉටුකරගත හැක්කේ.මෙය මට කළ හැකි දෙයක් නොවේ. ඉඩම් අමාත්‍යංශයට වගකීමක් තියනවා. ඒ වගේම ප්‍රාදේශීය ලේකම්ට ඉල්ලීමක් කළ හැකියි. ඉඩම් නොමැති අයට ඉඩම් හා ඉඩම් සංවර්ධන අමාත්‍යංශයේ ලියාපදිංචි වීමේ ක්‍රමවේදයක් තියනවා.නාත්තණ්ඩිය ඒ. පී. පෙරේරාවිධිමත් ලෙස ඇතිවූ ජනාවාස විශාල ප්‍රමාණයක් රටේ තියෙනවා. ඇළ මාර්ග ආශි‍්‍රතව පිහිටි අවදානම් ජනාවාස තියෙනවා. මේවා නිරවුල් කරන්න විශාල මුදල් ප්‍රමාණයක් අවශ්‍යයි. අපේ රටේ ආර්ථිකය අනුව රජයටම මේ කටයුතු කිරීම පහසු නැහැ. මේ නිසා විකල්ප ක්‍රමවේද ගැන සොයමින් ඉන්නවා. අපි බලාපොරොත්තු වෙනවා ඉදිරියේ මේ ජනාවාස නිරවුල් කරන්නත් ඒවා වඩා විධිමත් කරන්නත් යම් ක්‍රමවේද ගන්නවා, නිවාස දසලක්ෂයේ ජනාවාස වැඩ සටහන යටතේ. පළාත් සභා සමඟ අපි දැනට සාකච්ඡාවක් ගෙනියනවා. ඌව පළාත් සභාව සමඟ එකඟතා ගිවිසුමකට පවා අපි ලබන සතියේ යනවා. ඉදිරියේදී මම අනිකුත් පළාත් සභා සමඟත් එකතු වෙනවා මේ කටයුත්ත කිරීමට. පළාත් පාලන ආයතනවල සහයෝගයත් ගන්නවා. මේ කටයුතු ආරම්භ කිරීමේදී නාත්තණ්ඩිය ගැනත් විශේෂ අවධානයක් යොමු කරනවා.රත්මලාන ආර්. ජී. ගුණසේනනිවාස ඉල්ලන අය ගොඩාක් ඉන්නවා. සමහරු ඇත්තටම නිවාසයක් හදාගන්න බැරි අසරණ අයයි. තවත් අයගේ දරුවෝ හොඳ නිවාසවල ඉන්නවා, මවුපියන් ඒවාට ගන්නැහැ. වයසක මවුපියෝ අපෙන් ගෙයක් ඉල්ලනවා. අපි විශේෂ අවධානයක් යොමු කරන්නේ නිවාස නැති අසරණ, වඩාත් දුගීම කොටස ගැනයි. ඒ වගේම නිවාස අහිමි දැනට යම් වෘත්තියක නියැළෙන පිරිස් ගැන. ඉදිරියේදී අපිට පුළුවන් වෙයි මේ දෙකොටසටම අයිති නොවන උදවිය ගැන අවධානය යොමු කරන්න. මේ ඉල්ලීම් මගේ නමට එවන්න. ඉදිරියේදී අවශ්‍යතාව ගැන සොයා බැලීමක් කෙරෙනවා. කිසිම දේශපාලන බලපෑමක් ඇතිවෙන්න දෙන්නෙ නැහැ. සුදුසුකම් ඇති අයට දෙනවා. සුදුසුකම් නැති අයට දෙන්නැහැ.දේදුණුපිටිය එච්. ඇම්. අබේරත්න(අමාත්‍යවරයා එවෙලේම අදාළ පාඨකයාට දුරකතනයෙන් සම්බන්ධ කරගෙන තොරතුරු ලබාගත් අතර අනතුරුව ඒ ඉල්ලීමට විශේෂ අවධානයක් දී කටයුතු කරන ලෙස අදාළ නිලධාරීන්ට දැනුම් දුන්නේය.) මේ පිළිබඳව සොයා බලන්න මගේ නිලධාරීන් ළඟදීම එනවා. මේ සඳහා ඉක්මනින් පියවර ගන්නා බවට ඔබට දැනුම් දෙනවා.හේනේගම කේ. රණසිංහඔබ සේවය කළ පොදු පහසුකම් මණ්ඩලය අහෝසි කළේ රනිල් වික්‍රමසිංහ මහතාගේ කාලයේදීයි. එය සහාධිපත්‍ය මණ්ඩලය නමින් පිහිටවූ පසු කලින් ආයතනයේ සිටි සමහරුන්ට රැකියා අහිමි වුණා. ඒ නිසා අපි ඔබේ ගැටලුව සොයා බලා සැබෑ ලෙස ම ඔබට හිමි විය යුතු දෙයක් ඇත්නම් එය ලබාදීමට කටයුතු කරන්නම්.හික්කඩුවේ ඇම්. අත්තනායකදැනට අප අමාත්‍යාංශයේ නිවාස සංවර්ධන අධිකාරිය මගින් සියයට 11 පොලිය මත රුපියල් ලක්ෂයක් හෝ දෙකක් වනතුරු පමණයි ණය ලබාදෙන්නේ. එය වුවත් ඉල්ලන හැම කෙනෙකුටම ලබාදීමට තරම් ශක්තියක් අපට නැහැ. හැබැයි බැංකුවලින් වගේ තොරතුරු රැසක් ඉල්ලන්නේ නැහැ. තමන්ට ඉඩමක් සහ ණය මුදල ආපසු ගෙවීමේ හැකියාව තිබෙන බව පෙන්විය හැකිනම් ණය ලබාගත හැකියි. එය වසර 10 ක් පුරා ගෙවිය හැකි අයුරින් ලබා දෙන්නේ. ඒ ඇරෙන්නට අපට තවම නම් වැඩි මුදලක් ලබාදීමට හැකියාවක් නැහැ. නමුත් ඉදිරියේදී අප බලාපොරොත්තු වෙනවා බැංකුවකින් ණයක් ලබා ගැනීමට හැකියාව නැති අඩු ආදායම් ලාභීන්ට වැඩි ණය මුදලක් ලබා ගැනීමේ පහසුව මේ මගින් සලසන්නට.රත්මලානේ කේ.බී.ආර්. අබේසේකරඔබ කියන ආකාරයේ පවුල් සෑහෙන සංඛ්‍යාවක් රටේ ඉන්නවා. ඔබේ යෝජනාව ගැන අප තව තවත් අධ්‍යයනය කළ යුතුයි. ඔබේ යෝජනාවත්, අපේ අරමුණත් අතර කිසිම ගැටලුවක් නෑ. අපේ අරමුණත් කෙසේ හෝ මේ ජනතාවට නිවාස ලබා දීමයි. ඒ අභියෝගයට සාර්ථකව මුහුණ දී ණය ගන්නට හැකි වෙතැයි කියා මා විශ්වාස කරනවා.දඹදෙනියේ එච්.එස්.සී. ගුණතිලකතවදුරටත් කිරි ගවයන් විකුණන්න ඕනෙ නැහැ. මේ අයට පුළුවන් නිවාස අධිකාරියෙන් ඉල්ලීමක් කරන්න. ඒ ඉල්ලීම අදාළ දිස්ත්‍රික් කළමනාකරුටත් යවන්න. පිටපතක් මටත් එවන්න. ඒ වනවිට කරුණාකර ‘සිළුමිණ’ පුවත්පතේ පළ වූ ප්‍රශ්නයට අනුව කියා සඳහන් කරන්න අමතක කරන්න එපා.මාදම්පේ ආර්. රම්‍යා, වාද්දුවේ සෝමතිලක රාජදාස, කොටුගොඩ ඉන්ද්‍රාණි කරුණාරත්න, ගල්පාත ඒ. සෝමාවතී.ඔබ සියලු දෙනාට ද කියන්නට ඇත්තේ ඉහත රත්මලානේ ආර්.ජී. ගුණරත්න යන අයට ලබා දුන් උපදෙස් අනුව ක්‍රියා කරන ලෙසයි. ඔබේ ඕනෑම ගැටලුවක් මට දන්වන්න. ලිපියකින් දන්වන්නත් පුළුවන්. එසේ නැත්නම් හදිසි ඇමතුම් 0112888871/ 2883867 අංකවලට අමතන්න.සහස්පුරේ ඇම්. සිරියාවතීසහස් පුරයට මා පසුගිය දිනෙක ආවා. දැනට ඇති දැවෙනම ප්‍රශ්නය එහි වහල කඩා වැටී තිබීමයි. එය නොබෝ දිනකින් විසදෙනවා. වහල සකස් කරන්න වගේ ම දැනට ඇති සියලු ගැටලු විසඳන්න අප බලාපොරොත්තු වෙනවා. නමුත් මේ සියල්ල කඩිනමින් එක රැයෙන් විසඳිය හැකි ප්‍රශ්න නොවේ. අපි පියවරෙන් පියවර ඒ ගැටලු නිරාකරණය කර දෙනවා.කොළඹ ටී.කේ. විජේතුංගපසුගිය කාලේ තට්ටු නිවාස සෑදීම ගැන වගේ ම ඒවායේ පදිංචි කිරීම ගැනත් හොඳ අවබෝධයකින් අපි දැන් ඉන්නේ. තට්ටු නිවාසවල පදිංචි වූ ප්‍රජාවටත් හරි අවබෝධයක් ඒ නිවාස ගැන ඇති කරලත් නැහැ. හැමෝම හිතාගෙන ඉන්නේ තට්ටු නිවාස ලබාදුන් පසු ඒවායේ ඇතිවන අඩුපාඩු ආණ්ඩුවට සකස් කළ යුතුයි කියායි. ඒ නිසා සමහර රජයන් නිවාස වැඩපිළිවෙළ ගැන බය වුණා. ඉදිරියේදී ඔබ කියන ගැටලුවලට විසඳුම් සහිතව කටයුතු කරන්න බලාපොරොත්තු වෙනවා.නාගරික බල ප්‍රදේශයක නම් නාගරික සංවර්ධන අධිකාරිය අපේ අමාත්‍යාංශයේ ආයතනවල ද සහයෝගය ඇතිව මහල් නිවාස 6000 ක් පමණ තනන්න කටයුතු යොදා තිබෙනවා. ඊට අමතරව අප විදේශ ණය යටතේ තවත් නිවාස ඉදි කරන්න බලාපොරොත්තු වෙනවා. මේ සියල්ලේ දී අප ලබාගත් අවබෝධය හා අත්දැකීම් අනුව ඔබ කීවා වැනි අඩුපාඩු මඟ හැරෙන අයුරින් කටයුතු කරන්න අපි සූදානම්. නාගරික සංවර්ධන අධිකාරිය සමඟ කරන කටයුතුවලට අපි සහභාගි වන්නේ ජනාධිපතිතුමා සහ ආරක්ෂක ලේකම් තුමා ද ඇතුළත් කමිටුවක් මගින්.කොටහේනේ සුබ්‍රමනියම්කලින් පොදු පහසුකම් මණ්ඩලය යටතේ මේ නිවාස තිබියදී නඩත්තු කිරීම් සඳහා රජය දායක වුණා. රනිල් වික්‍රමසිංහ මහතාගේ කාලයේ සහාධිපත්‍ය කළමනාකරණ අධිකාරිය බවට පත් කළා. එයින් කෙරෙන්නේ වෙනස් දෙයක්.මහල් නිවාස දේපලවලට ප්‍රජාවගෙන් සංස්ථාවක් සාදා එයින් එකතු කරන අරමුදලින් මාසිකව පොදු පහසුකම් නඩත්තු කරන එකයි. මෙහි ගැටලු ව වී ඇත්තේ ඒ ප්‍රජාව එහි වගකීම ගැනීමට සූදානම් නැති වීමයි. වගකීම ගත්තත් ඔවුන්ට ඒවා නඩත්තු කරන්නත් බැහැ. මොකද මළ වහන පද්ධති, ජලාපවාහන පද්ධති, වහල කඩා වැටීම් ආදිය කළමනාකරණ සංස්ථාවලින් නඩත්තු කරන්න බැහැ. එයට රජයේ මැදිහත්වීම අවශ්‍යයි.ප්‍රධාන ප්‍රතිසංස්කරණ කර ඉන් පසුව ප්‍රජාවට නඩත්තු කරගෙන යාම සඳහා බාර දෙන්නැයි මම යෝජනා කළා.ප්‍රජාවත් ඒ සඳහා සූදානමින් සිටින්නේ. අපි ඒ ප්‍රතිපත්තිය අනුව මහල් නිවාස ගැටලුවට දිගු කාලීන විසඳුමක් දෙනවා.ඔබේ ගැටලු අප වෙත යොමු කිරීමේදී අදාළ අමාත්‍යාංශය ලිපියේ සඳහන් කරන්නේ නම් වඩාත් සුදුසු යැයි සිතමු.අරුණි මුතුමලී සුභාෂිණී ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=af1009194</link>
    <topic>රට හදන්න ජනතා ආශීර්වාදය ලබා දිය යුතුයි</topic>
    <author/>
    <content>පූජ්‍ය ගලබොඩ සිරි ඤාණිස්සර නායක ස්ථවිර(ගංගාරාමයේ පොඩි හාමුදුරුවෝ)අල්ලේ නැටවීම යනුවෙන් පැරණි කියමනක් ඇත. මේ පැරණි කියමන වර්තමානයටත් කාලෝචිතය. තමා ළඟ තබාගෙන යමක් කරවීම මඟින් සාර්ථක ප්‍රතිඵල ලැබිය හැකිය.ජනාධිපතිතුමා 18 වැනි ව්‍යවස්ථා සංශෝධනයෙන් පසු ඌව පළාත තුළ සමීක්ෂණ වැඩසටහනක් ඇරැඹූ බවත්, එහි ප්‍රතිඵල සාර්ථක වූ බවත් පුවත්පත්වල පළ විය.තම අමාත්‍ය මණ්ඩලය, නිලධාරී මණ්ඩලය සමීප කරගත් තරමට හොඳින් හෝ නරකින් යමක සාර්ථක ප්‍රතිඵල දැක්ක හැකි බව අතීතයෙන් නිදසුන් තිබේ.මහජන පැමිණිලි, අවශ්‍යතා, සංවර්ධනය, රටේ ප්‍රධානියා තුළින් අධීක්ෂණය විය යුතුය. ඒ හරිමග යාමේ දර්ශනය ජනාධිපතිතුමාට ඇති බව අපි දනිමු. තවත් කාර්යශීලී නිලධාරී මඬුල්ලක් ඒ ක්‍රියාදාමයට යෙදවීමට ද දැන් කාලය එළඹ තිබේ.නිලධාරීන්ට තම වැඩ කොටස කරගත නොහැකි නම් ඒ සඳහා අවශ්‍ය ශ්‍රම අතිරික්තය ප්‍රධානියාගෙන් ලබාගෙන රටට ඵලදායී දේ අප්‍රමාදව කළ යුතුව ඇත. වැඩ කල් දැමීම නොකළ යුතුය.අනුන් සතු දේපල ජනසතු කිරීම වාමාංශික ආණ්ඩු කළ කාර්යභාරය වේ. ඒ නිසා යමක් කළ හැකි, ධෛර්යවන්ත, ශක්තිසම්පන්න, උත්සාහවන්ත, ඥානවන්ත අය තම ක්‍රියාකලාපය දුර්වල කරගත් නිසා රටේ සංවර්ධනයට මරු පහරක් එල්ල විය. ඒ තුළින් එක්සත් ජාතික පක්ෂය බලගතු විය. දසරාජ ධර්මයෙන් රටක් පාලනය කර උත්සාහවන්තයාට ආධාර උපකාර කිරීම රජයක පරමාර්ථය විය යුතුය. වත්මන් ජනාධිපතිතුමා වාමාංශික අදහස් ද, දක්ෂිණාංශික අදහස් ද සම්මිශ්‍රණය කර දෙපක්ෂයම රැකගන්නට ඥානවන්ත වැඩසටහනක් ක්‍රියාත්මක කිරීම නිසා එක්සත් ජාතික පාක්ෂිකයන්ගේ ද, ව්‍යාපාරික ප්‍රජාවගේ ද සතුට දිනාගැනීමට එතුමාට හැකියාව ලැබිණ.පාර්ලිමේන්තුවේ 2/3 ක වැඩි කැමැත්තක් ගැනීම මඟින් එතුමාට රට සංවර්ධනයට බාධාවක්ව තිබූ වැටකඩොලු විවෘත වී ඇත. මේ නිසා රටේ වාද- භේද අවසන් කර, කාටත් රට සංවර්ධනයට මග පෑදී අවසානය.ත්‍රස්තවාදය තුරන්කර, බියෙන් සැකෙන් තොරව ජනතාවට ජීවත්වීමේ භාග්‍යය උදා කිරීම ගැන පමණක් සකල ලංකාවාසී ජනතාවම එතුමාට ණයගැතිය.දැන් එතුමා තවත් හොඳින් රට සංවර්ධනය කළොත් තව වරක් නොව කිහිප වාරයක් නැවත ජනාධිපති වීමේ භාග්‍යය එතුමාට උරුම වනු නියතය. ඒ සඳහා එතුමාට නිදුක් නිරෝගී සම්පත්, දීඝ¡ායු සම්පත් පතා සකල ලංකාවාසී ජනතාවම ආශිර්වාද කළ යුතුය. ‘ගුණය’ මතක තිබූ රටක් ලෙස එදත්, අදත්, කවදත් අපට ගෞරවය හිමිය. ලෝක අපවාද බිඳගෙන, ලෝක තර්ජන අභිබවා මේ රටට සාමය උදාකර දුන් ජනාධිපතිතුමාට මේ රටේ ආර්ථික ජයග්‍රහණය ළඟාකර ගැනීමේ ශක්තිය ද ඇති බව අපි දනිමු.ඒ එසේනම් අපේ පරණ කියමන වූ “අල්ලේ නැටවීම” ජනාධිපතිතුමා විසින් අනුගමනය කළ යුතුමය.පේ‍්‍රමදාස ජනාධිපතිතුමා තම කාර්ය මණ්ඩලයට අසීමිත බලයක් පැවරූ අතර ඒ බලය අධීක්ෂණය කරමින් එතුමා ක්‍රියා කිරීම තුළින් රටට සෙතක් සලසන්න එතුමාට ශක්තිය ලැබිණ.ලිංගම්වරු දහඅට පාළියම නටා, එතුමන් ද විනාශ කර, රටේ ත්‍රස්තවාදීන්ට කිරිපොවා පෝෂණය කිරීම තුළින් රටේ නිදහස කාබාසිනියා කිරීම සඳහා ගත් ශූර උපක්‍රම සුණුවිසුනු කර ලෝකයේ දියුණු රටවලට පවා නැති කරන්නට නොහැකි වූ ත්‍රස්තවාදය සමූල ඝාතනය කළ වත්මන් ජනාධිපතිතුමාට ඒ කළ සත් කාර්යයට පමණක් මල් පුදා උපහාර දැක්විය යුතුව ඇත.දැන් ඇත්තේ වාද - භේද ඉවතලා, රට ගැන සිතා, රටේ සංවර්ධනයට උරදීමට සැම කැපවීමයි. රේගු දෙපාර්තමේන්තුව පිළිබඳව මා කලින් ලිපියක සඳහන් කළ කරුණු අනුව මේ රටේ ඉතිහාසයේ නව පිටුවක් පෙරළිණ. අද විනයගරුක, ක්‍රියාශීලී දෙපාර්තමේන්තුවක් ලෙස එහි නව ගමන්මඟ අපට දැකිය හැක. එහෙත් එය කොතරම් කලකට ද යන්න සැක සහිතය.“තොටිල්ල පදවන අතට රට පාලනය කළ හැකිය” යන කියමනට අනුව එක් කාන්තාවක් විසින් රේගු දෙපාර්තමේන්තුව තුළ සත්ක්‍රියාවක් ක්‍රියාත්මක කිරීම සතුටට කරුණකි. එතුමියට විවිධ හිරිහැර, බාධක ඇත. දක්ෂ පාලිකාවක් ලෙස එතුමිය ගෙනයන ශූර ක්‍රියාකලාපය අනෙක් සියලු රාජ්‍ය නිලධාරීන්ටම ආදර්ශයක් වේවා. එවැනි ධෛර්යවන්ත කාන්තා රත්නයන්ට කවුරුත් සහාය උපකාර දිය යුතුය. එතුමිය වටේ ද වෙස්මුහුණු බැඳගත් අය සිටින බව ද ආරංචිය.ජනාධිපතිතුමා මේ වැඩසටහන රජයේ සියලු දෙපාර්තමේන්තු, සංස්ථා සහ රාජ්‍ය ආයතන සියල්ලේ ද ඒ අයුරින් ක්‍රියාත්මක කළහොත් මුළු රටම ගොඩය. ජනතාව ද ගොඩය. ඒ ලිහිල්බස් අරුත වේ.රටට විනය, සංවරකම අත්‍යවශ්‍යව ඇත. කම්මැලිකම හා වැඩ නොකිරීම රටේ පරිහානියට හේතු වේ. වරදට දඬුවම, දුටු තැන එළවා ගොස් ලබා දිය යුතුය. රජයේ අනුමත නිවාඩු සියල්ල ලබාගන්නාක් මෙන්, වැඩ කරන සෑම දිනයක්ම රටේ නිවාඩු දින හා සමානය. එය දුකට කරුණකි.පඩි වැඩිකර ඉල්ලන අය, රටට වැඩ පෙන්වා, රටේ සංවර්ධනයට උපකාරී වී ඉල්ලීම් ලැබිය යුතුය. 18 වැනි වගන්තිය ජනාධිපතිතුමා අවදියෙන් තැබීමටත්, අනෙක් වැඩ නොකරන අය අල්ලේ තබා වැඩ ගැනීමත් කළ යුතු ප්‍රධාන කාර්යභාරය වනු ඇත.රජයේ දෙපාර්තමේන්තු, අමාත්‍යංශ ක්‍රියාදාමය යහපත් කර නිවාඩු දිනවල වැඩ කරන සේවකයන්ට, දිනකට වැටුප තුන් හතර ගුණයකින් වැඩි කළත් වරදක් නොවේ.“සාදුකින් පෙළෙනවුන්, දැන් ඉතින් නැගිටියව්” යන පැරණි කියමන, “බියෙන් තොරව කාල - බීල ඉන්නවුන් - දැන් ඉතින් වැඩ කරව්” යනුවෙන් වෙනස් කළ යුතුය.උද්ධමනයට හේතුව වැඩ නොකිරිම, වගා නොකිරීම හා නාස්තිය ද වේ. මේ සියල්ලෙන් අප ශ්‍රී ලංකාව ලෝකයේ ඇති රටවලින් මුල් තැන ගන්නා බව නොකියාම බැරිය.මත් කුඩු, ශාරීරික මානසික විෂ වර්ග සඳහා විශේෂ පොලිස් ඒකකයක් ඇති කරන බව ප්‍රවෘත්ති පත්‍රවල පළවිය. හිරගෙදර සල්ලි ඇති එකාට දිව්‍ය ලෝකයකි. ඒ නිසා වරදකරුවන් සිරගත කිරීම නොව එළිමහන් කඳවුරු තනා ඒ අය රට සංවර්ධනය සඳහා යෙදවිය යුතුය.ලංකාවට දැන් ඇති එකම ප්‍රශ්නය සේවක ප්‍රශ්නයයි. උතුරු - නැඟෙනහිර පමණක් නොව වගා කරන ප්‍රදේශවලට සිරකරුවන්ගේ ශ්‍රමය ලබාදීම මඟින් රටේ සංවර්ධනය කඩිනම් කළ හැකිය.සමෘද්ධි ආධාරකරුවන්ට ගෙවතු වගාවක් කරගැනීමට බොහෝ ඉඩකඩ ඇත. සුළු භෝග වගා නොකරන සමෘද්ධි ලාභීන්ට ඒ සත්කාර නොදිය යුතුය. මෙය රටේ සංවර්ධනයට හානියකි. ඡන්දයම බලාගෙන හිඟන්නන් බෝ නොකරන්නට රටේ ප්‍රධානීන්ගේ ඇස් ඇරේවා.ලෝකයේ බලවත්ම රටවල ජීවත්වන බොහෝ අය ආර්ථික අසහනයෙන් ජීවත්වන බව නොරහසකි.දීර්ඝ කාලයක් යුද්ධයෙන් බැටකමින්, රටට ලැබෙන්නට තිබු සියලු සම්පත් විනාශ වෙමින් තිබීම දැන් කාටත් අමතකය. ඒවා මතක් කර දීම අනාගතයට සුබ ඵල ගෙන දෙනු ඇත.ශ්‍රී ලංකාවට විදේශීය රටවල ආයෝජකයන් ගෙන්වා ගත්තත් සේවය සඳහා මිනිස් ශ්‍රමය නැත්තටම නැතිවී ගොස් ඇත. හුඟ දෙනෙක් විදේශීය රැකියා සඳහා පිටත්ව ගොස් ඇත.පිටරට රැකියාවෙන් පසු මෙරටට පැමිණෙන බොහෝ අය තම දක්ෂ වෘත්තිය අත්හැර දමා ත්‍රිරෝද රථ රියදුරන් බවට පත්ව සිටිති. තරුණ ශ්‍රමය ත්‍රිරෝද රථ රියදුරන් ලෙස බොහෝ සේ කැපවී අවසානය.වයස 45 ඉක්මවූ අයට පමණක් ත්‍රිරෝද රථ රියදුරන් ලෙස රැකියා කිරීමට අනුමැතිය දිය යුතුව ඇත.ලොතරැයි ටිකට්පත් වලින් නියෝජිතයන් මුදල් සොයනවා මිස විකිණීම් කරන අයට ලැබෙන මුදල ප්‍රමාණවත් නොවේ. ඒජන්තවරුන්ට දෙන කොමිස් මුදල ත්‍රිරෝද රථ රියදුරන්ට, කුඩා කඩ හිමියන්ට දුන්නොත් ලොතරැයි මණ්ඩලය ශක්තිමත් කරගත හැකිය. අද ලොතරැයි දිණුම් හිමි වන අය ද අඩුය. රජයට එයින් ලැබෙන සම්පත් අඩු වී ඇති බව ද අසන්නට ලැබේ.වී ගොවිතැනට කණකොකා හඬන තත්ත්වයක් උදාවීගෙන යයි. රටේ පැරණි ස්වයංජාත වී වර්ග නැවත බෝකර ස්වාභාවික පොහොර පමණක් යෙදුවොත් එහි ආදායම එකට අට දක්වා වැඩිකර ගත හැකි වනු ඇත. ඒ අදහස් ගොවියන්ට දිය යුතුය. එවැනි සහල්වලට විදේශ ඉල්ලීම්වලට වැඩි මිලකට විකුණා මිල අඩු සහල් රටට ආනයනය කළ හැකිය. තේ කර්මාන්තය ද ස්වාභාවික පොහොරවලට පරිවර්තනය කළහොත් ආදායම හත් අට ගුණයකින් වැඩිකර ගත හැකි වනු ඇත.අමාත්‍යවරු, මන්ත්‍රීවරු සහ පළාත් සභා මන්ත්‍රීවරුන්ගේ නිවාසවල මෙන්ම පාසල්, ආගමික සිද්ධස්ථාන, හමුදා හා පොලීසිවල පැල තවාන් ඇති කිරීමේ ව්‍යාපෘති අරඹා රටවැසියන්ට අඩු මිලට පැළ ලබාදීම කළ යුතු වේ.අත්‍යවශ්‍ය ආහාර වර්ග වගා නොකළොත් අනාගතයේ ලෝක වෙළෙඳපොළින් ආහාර මිලට ගැනීමට නොහැකි වනු ඇත. මුදල් තිබුණත් අනාගතයේ ලෝක ආහාර හිඟයක් ඉක්මණින් ඇතිවීම බලාපොරොත්තු විය යුතුය.වැසි ජලය සංරක්ෂණය සෑම ගෙදරකම කළ යුතුව තිබේ. තායිලන්තයේ වගා සංවර්ධනයේ දියුණුව, වැසි ජලය සංරක්ෂණයයි.පාසල් ළමයින්ගේ ශ්‍රමය ද ප්‍රයෝජනයට ගෙන කුඹුරුවල ගොයම් පැළ සිටුවීම ආරම්භ කළහොත් විෂනාශක තෙල්වලින් වන හානිය අවම කර ගත හැකිය.එයින් අපතේ යන විදේශීය විනිමය ද ඉතිරිකර ගත හැක.රටේ සියලුම දෙනාට වෘත්තීයමය හැඳුනුම්පතක් නිකුත් කිරීම අත්‍යවශ්‍යය. ඉන් රැකියාව කරන අය, නොකරන අය, ලබන ආදායම, පවුලේ විස්තර ආදිය ඒකරාශි කරගත හැකි වනු ඇත. රටේ ජනතාව පිළිබඳ තොරතුරු, විස්තර කාටත් ඒ මඟින් ලබාගත හැක.විදේශීය රටවලින් ආනයනය කෙරෙන පොහොර, තේ වගාකරුවන්ට සහනාධාර ලෙස ලබාදීම රජයේ මුදල් අපතේ හැරීමකි. තේ දල්ලට හොඳ මිලක් අද වෙළෙඳපොළේ ඇත. කාබනික පොහොර වලින් තේ දල්ල පෝෂණය කළොත් රටට මෙන්ම, ජනතාවට ලැබෙන ආදායම හත් අට ගුණයකින් වැඩිකර ගත හැකි වනු ඇත. එනිසා අනවශ්‍ය අයට දෙනු ලබන පොහොර සහනාධාරය නතර කළ යුතුය.සමන්පිච්ච මලට අද ඉහළ ඉල්ලුමක් ඇත. ආගමික පූජාවලට ගැනීමට මෙන්ම වියළා ආහාරයක් ලෙස ගැනීමෙන් එය විදේශ විනිමය උපයන ධන උල්පතක් වනු ඇත. මල් වගාව ඉන්දියාවේ සංවර්ධනයට ප්‍රධාන හේතුවක් වී ඇත.විදේශීය රටවලට අවශ්‍ය සිහිවටන වැනි කලාත්මක දේ ගෘහ කර්මාන්ත ලෙස හඳුන්වා දිය හැකිය.සීනි පරිභෝජනය අඩු කිරීමටත් ලෙඩ රෝග අවම කර ගැනීමටත් හොර මත්වතුර හදන්නන් සීනි පාවිච්චි කරන නිසා පිටරටින් ගෙන එන සීනිවල මිල ඉහළ දැමිය යුතුව ඇත. දුප්පතාට සීමිත ප්‍රමාණයක් පහසු මිලට ගැනීමට උපකාර විය හැකිය. අපේ රටේ නිෂ්පාදනය කරන සීනි නැත.උක් පැනි බහුල වශයෙන් විකිණෙන්නේ කසිප්පු මුදලාලිලාටය. ඒ ගැන නීති - රීති ක්‍රියාත්මක කර ඉවත ලන දේ කාටවත් විකිණීමට ඉඩ නොදිය යුතුය.අඩු තරමින් උක් ගසෙන් පෙට්‍රල් ටිකක් නිෂ්පාදනය කරතොත් එය රටට සෙතක් වනු ඇත. පෙට්‍රල් ෂෙඩ්වලින් සියයට අසූවක ඇත්තේ හොර මීටරය. රටේ ජනතාව කිරිපිටි පැකට් එකකින් රුපියලක් දෙකක් වැඩිවන විට කෑකෝ ගසති. නමුත් තමන් මිලට ගන්නා සෑම පෙට්‍රල්, ඩීසල් තම මුදලට සරිලන නියම ප්‍රමිතියෙන් නොලැබෙන බව නොදනිති.ඒ වංචාව සියලු පොලීසිවලට, සියලු මහජනතාවට මොහොතකින් අල්ලාගත හැක. ලීටරයේ බෝතලයකට පෙට්‍රල් ලීටරයක් මිලට ගතහොත් නියම මිලට පෙට්‍රල් ඩීසල් එහි නැත. මේ ගැන සිතා රටේ ජනතාව රැකගැනීමට කටයුතු යෙදිය යුතුය.මාරු කාසි නැති රටේ අවම බස් ගාස්තුව කැඩුන මුදලක් කිරීම තවත් සොරුන් බෝ කරන දෙයකි.මේ නිසා මුළු රටේම දුප්පතාගේ සිට පොහොසතා දක්වා ජීවන මිල විශාල ප්‍රමාණයකින් ඉහළ ගොස් ඇත.හොරාට හොරකම් කිරීමට ඉඩ දෙන රටවල් ලෝකයේ නැත. හොරකමේ අංක එක බවට පත්ව ඇත්තේ ශ්‍රී ලංකාවයි. සහල් ටිකට වැලි මිශ්‍ර කරන, මිරිස්කුඩු ටිකට ගඩොල් කුඩු සහ වෙනත් දේ කළවම් කරන සෑම ආහාරයක්ම විකෘති කරන භයානක රසායනික පෝර තෙල් පාවිච්චි කරන මිනිසුන් නොමරා මරණ රටකට රජය මඟින් වෛද්‍ය සේවය නොමිලේ ලබාදීම ලෝක විහිළුවක් වනු ඇත.අලි ඇතුන් මැරෙන ප්‍රමාණය අතිවිශාලය. සතුන් ජීවත්වන කැලෑ වටා අඩි 20 ක් 30 ක් පළලට තල් ඇට වැපුරුවොත් සහ තල් වගාවක් කැලෑ වටා ඇති කරගතහොත් අනාගතයේ අලි ඇතුන්ගේ ආරක්ෂාවට මෙන්ම ජනතාවගේ ආරක්ෂාවට ද එය විශාල රුකුලක් වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=af1009198</link>
    <topic>ජල විදුලියෙන් රට එළිය කළ ඩී. ජේ. විමලසුරේන්ද්‍ර</topic>
    <author>උපුල් ජනක ජයසිංහ</author>
    <content>ශ්‍රී ලංකාවේ ජල විදුලිය නිෂ්පාදනය කිරීමේ පුරෝගාමියා ලෙස සැලැකෙන ඩී. ජේ. දේවසුරේන්ද්‍ර (විමලසුරේන්ද්‍ර) මහතා දැයෙන් සමු ගත්තේ 1953 ඔක්තෝබර් 08 වැනි දිනය. මේ එතුමා රටට ජාතියට කළ මෙහෙය වෙනුවෙන් ලියැවුණු ගුණ සමරුවකි.සෑම පරපුරකම ශ්‍රේෂ්ඨ ජාති පුත්‍රයෙක් බිහි කරයි.” යන්න සනාථ කළ විමලසුරේන්ද්‍රයන් අප රටට කලාතුරකින් පහළ වූ ශ්‍රේෂ්ඨ පුත්‍රයෙකි. රට දැය සමය ගොඩනඟන්නට එතුමා ගත් උත්සාහය නිසාම, එකල ලංකාව පාලනය බ්‍රිතාන්‍ය ආයතන පාලකයන්ගේ දැඩි වෛරයට හා නොසලකා හැරීමට ලක් වූ අයෙකි. ඒ නිසාම විමලසුරේන්ද්‍ර නම් ඇති අය කොතෙක් මෙරට සිටිය ද විමලසුරේන්ද්‍ර කී සැනින් අපේ මතකයට එන්නේ ලක්ෂපාන විදුලි බලාගාරය ඉදි කර අපේ රට ආලෝකමත් කළ දේවපුර ජයසේන දේවසුරේන්ද්‍ර හෙවත් ඩී. ජේ. දේවසුරේන්ද්‍ර ශ්‍රීමතාණන්ය.1975 එතුමාගේ ජන්ම ශත සංවත්සරය වෙනුවෙන් සමරු මුද්දරයක් නිකුත් කරමින් එවකට තැපැල් හා විදුලි සංදේශ අමාත්‍ය ඉංජිනේරු සී. කුමාර්සූරියර් මහතා කියා සිටියේ “සත්‍ය වශයෙන්ම මෙරටට එළිය දුන්නේ විමලසුරේන්ද්‍රයන්” බවය.වරක් ඩී. එස්. සේනානායක රජයේ වෙළෙඳ ඇමැති වූ සී. සුන්දරලිංගම් මහතා ප්‍රකාශ කළේ “මුළු රටටම පෙනෙන තැනක ඔහුගේ මූර්තියක් පිහිටුවිය යුතු” බවය. එවැනි සැබෑ ගෞරවයක් පෙරදැරිව විමලසුරේන්ද්‍රයන් හඳුනා ගත්, විමලසුරේන්ද්‍ර වෘත්තීය පරපුරේ අනුගාමිකයකු වූ, වත්මන් විදුලිබල හා බලශක්ති අමාත්‍ය පාඨලී චම්පික රණවක මහතා සැප්තැම්බර් 17 දා විමලසුරේන්ද්‍ර දිනය විෂය මූලික උත්කෘෂ්ඨ ගෞරවයක් පෙරදැරිව සැමරීමට කටයුතු යොදා ඇත. ඒ අනුව සැප්තැම්බර් 17 දා රට පුරා විදුලි ව්‍යාපෘති 250 කට වඩා ප්‍රමාණයක් එකවර ජනතා සේවයට විවර කිරීමට කටයුතු යොදා තිබිණි. විමලසුරේන්ද්‍රයන්ට අවශ්‍ය වූයේ මේ රට ජල විදුලියෙන් ආලෝකමත් කර, කර්මාන්තකරණයෙන් ඉහළට ඔසවා තැබීමටය.“දවස් පතා දහස් ගණන් අශ්වබල වේගයකින් ඇති ජල බලය අපතේ යා නොදී, රටේ ජාතික ධනය වහා රැස් කළ යුතුයි.”විමලසුරේන්ද්‍රයන් එසේ ප්‍රකාශ කළේ මේ ජලකඳ රටේ විශාලතම ධන සම්පත උපයන සාධකය ලෙස දුටු නිසාය. 1974 විමලසුරේන්ද්‍ර සැමරුමේදී එම අදහස සනාථ කරමින් එවකට වාරිමාර්ග හා විදුලිබල අමාත්‍ය මෛත්‍රිපාල සේනානායක මහතා ප්‍රකාශ කළේ “අපේ විශිෂ්ටතම ජාතික ධනෝපායන මාර්ගය ජල විදුලිය” බවය. කළමනාකරණ දුර්වලතා නිසා විදුලිබල මණ්ඩලය අද බිලියන ගණනින් පාඩු ලබන තත්ත්වයට පත් වුවද, මේ රටේ උපරීම ලාබ ලැබිය හැකි කර්මාන්තයක් ලෙස ජල විදුලිය හැඳින්විය හැක.ජල විදුලිය පිළිබඳ මහාප්‍රඥයකු ලෙස විමලසුරේන්ද්‍රයන් නව මතයක්, වැඩ පිළිවෙළක් ඉදිරිපත් කිරීම, සුදු පාලකයන්ට රිස්සුවේ නැත. එය ඔවුන් දුටුවේ තම අභිමානයට එල්ල කළ අතුල් පහරක් ලෙසය. පසුව ජල විදුලිය බ්‍රිතාන්‍ය සමාගමකට විකිණීමට සුදු පාලකයන්ගේ කුමන්ත්‍රණකාරී ව්‍යාපාරික උත්සාහයක් පිළිබඳ විමලසුරේන්ද්‍රයන් කළ හෙළිදරව්වක් නිසා එවකට රජයේ වැඩ අධ්‍යක්ෂ වූ එෆ්. බී. රයිලන්ඩ්ස් විමලසුරේන්ද්‍රයන්ගෙන් “රජයේ අවසරයකින් තොරව, එවැනි අදහසක් ඉදිරිපත් කිරීම පිළිබඳ නිදහසට කරුණු විමසා තිබුණි.මන්ද ඒ වන විට රජය එංගලන්තයේ වයිට් හෝල් සමාගමට ජල විදුලි විකිණීමේ සැලැස්මක් තිබී ඇත. විමලසුරේන්ද්‍රයන් ඊට අදාළ තොරතුරු ඉංජිනේරුවකු වූ මහාචාර්ය සී. සුන්දරලිංගම් මහතා මඟින් ඩී. එස්. සේනානායක මහතා අතට පත්කර තිබුණි. විමලසුරේන්ද්‍රයන්ගේ මේ හෙළිදරව්ව නිසා, ජල විදුලියේ අයිතිය උපන් දා සිටම අපේ රටට හිමිවිය. නොඑසේ නම් මේ රටේ ජල විදුලියත් යුරෝපීය සමාගමකට හිමි වීමට තිබුණි.“මේ නිසා මෙරට විශාලතම ධන උල්පත යුරෝපීයයන්ගේ අතට යෑම වැළකුණු බව ඩී. එස්. සේනානායක මහතා පසුව ප්‍රකාශ කර තිබුණි. මේ නිසාමය විමලසුරේන්ද්‍රයන් රටේ ධන සම්පත... ලෙස මේ මහා ජල දහරා හැඳින්වූයේ.අදත් අපේ රටේ දියඇලි සිය ගණනක් නරඹන්නන්ට සෞන්දර්ය රසය බෙදා දී මුහුදට ගලා යයි. ඉන් ජල විදුලිය නිපදවීමේ ජාතික වැඩ පිළිවෙළක් අපේ රජයන්ට මෙතෙක් පහළ වූයේ නැත. සතුටට කරුණක් වන්නේ මෙතෙක් පෞද්ගලික අංශයට පමණක් පැවරී තිබු කුඩා ජල විදුලි බලාගාර ව්‍යාපාරයට රජය ද ඇතුළත් වීමට චම්පික රණවක ඇමැතිතුමා ප්‍රතිපත්තිමය තීරණයක් ගෙන තිබීමය. මෙම පුනර්ජනනීය බලශක්ති උත්පාදනය සඳහා රජය සතු සමාගමක් පිහිටුවීමට එතුමා පියවර ගැනීම වාසනාවකි.ගලා හැලෙන හැම දිය දහරකින්ම ජල විදුලිය නිපදවීමට අපි උත්සුක විය යුත්තේ මේ රට ගිලගෙන ඇති විදුලිබල ණය බරින් මිදීමට අපට ඇති එකම මාර්ගය එය නිසාය.“මෙරට කාර්මික විප්ලවය නැමති ලැව්ගින්න ඇවිළුයේ විමලසුරේන්ද්‍රයන්ගේ බුද්ධි මහිමය නමැති ගිනි අඟුරෙනි.” යැයි මෛත්‍රිපාල සේනානායකයන් වරක් ප්‍රකාශ කෙළේය.විමලසුරේන්ද්‍රයන් වරක් කියා සිටියේ කර්මාන්ත රටක ශ්‍රේෂ්ටත්වය, පෞරුෂය පෙන්වන ලකුණක් බවය. එදා විමලසුරේන්ද්‍රයන් පෙන්වා දුන් යෝජනා ක්‍රියාත්මක කළා නම් රටේ කර්මාන්ත යුගය ඇරැඹීම සිදු වන්නේ 1930 දීය.මෙරටට පිඟන් නිෂ්පාදන කර්මාන්තය හඳුන්වා දුන්නේ ද එතුමාය. එසේම විදුලි බලයෙන් මෙරට දුම්රිය ධාවනය කළ හැකි බවට කරුණු ඉදිරිපත් කළේ එතුමා 1920 ගණන්වලදීය. රාජ්‍ය මන්ත්‍රණ සභාවේදී මෙරට ජල විදුලිය නිපදවීම පිළිබඳව දිගින් දිගටම සටන් කළ විමලසුරේන්ද්‍රයන් සිය විශ්වාසවන්ත අනුප්‍රාප්තිකයා වූ ඊ. උපසේන ද සම්බන්ධ කර ගනිමින් අවසානයේ 1950 ඔක්තෝම්බර් 30 දින ලක්ෂපාන ජල විදුලි බලාගාරයෙන් මෙරටට විදුලි බලය ලබාදීම සාර්ථකව ආරම්භ කළේය. 1965 දී සී. පී. ද සිල්වා මැතිතුමා නෝර්ටන්බ්‍රිජ් බලාගාරය විමලසුරේන්ද්‍ර බලාගාරය ලෙස නම් කිරීමට යෝජනා කළේ එතුමාට යම් තරමකින් හෝ කෘතගුණ දැක්වීමටය. විමලසුරේන්ද්‍රයන් ජල විදුලි ඉංජිනේරුවකු පමණක් නොව, උඩරට දුම්රිය මාර්ගයේ දෙමෝදර දුම්රිය ස්ථානයේ “කපොල්ලනේ කපොල්ල” ක්‍රමය තුළින් දුම්රිය මාර්ගය සැ. 3, 1/2 න් කෙටි කළේ ඔහුය. ගාල්ලේ ගල්වඩුගොඩ දී උපත ලද විමලසුරේන්ද්‍රයන් කොළඹ ආනන්ද ෂද්‍යාලයෙන් ද, කාර්මික විද්‍යාලයෙන් ද, එංගලන්තයේ ලන්ඩන් පැරඩේ උසස් විද්‍යාලයෙන් ද අධ්‍යාපනය ලැබීය. විමලසුරේන්ද්‍ර පරපුර මහා විස්කම් පෑ දක්ෂයන්ගෙන් පිරුණු පරපුරකි. ඒ නිසාම වික්ටෝරියා රැජනගෙන් ද බුහුමන් ලැබුවන්ගේ පුරාවෘත්ත වලින් එම පරපුරේ ඉතිහාසය වර්ණවත් වී ඇත.විමලසුරේන්ද්‍රයන් ගේ චරිත ස්වභාවය පිළිබඳ ලියන විලියම් පීරිස් මහතා “විමලසුරේන්ද්‍ර ඉතාම ස්වාධීන අයෙකි. ඔහු කාගේවත් බහට යට වී රැකියා හෝ කොන්ත්‍රාත් දුන්නේ නැත. ඒ නිසා ඔහුට බොහෝ සතුරෝ ඇති විය. විමලසුරේන්ද්‍රයන්ට අපේ රටේ මතු උපදින පරපුරෙන් පරපුර ණය ගැතිය. එතුමා සිහිවීම පිණිස එතුමාගේ ප්‍රතිමා ගාල්ලේ හා මස්කෙළිය ප්‍රදේශවල ඉදිකොට ඇත. චම්පික රණවක ඇමැතිතුමා විදුලිබල මණ්ඩලය සඳහා බත්තරමුල්ලේ ඉදිකරන බලශක්ති සුරක්ෂණ නව ආදර්ශ ගොඩනැගිල්ල ඉදිරිපිට විමලසුරේන්ද්‍රයන්ගේ ප්‍රතිමාවක් ස්ථාපිත කළහොත්, එය එම ශ්‍රේෂ්ඨ ලංකා පුත්‍රයාට කෘතගුණ දන්නා ලංකා පුත්‍රයකු සිදුකළ මහ මෙහෙවරක් ලෙස ඉතිහාසයේ ලියැවෙනු ඇත.උපුල් ජනක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=af1009195</link>
    <topic>රේඛා</topic>
    <author>රූපාන්ති බුලත්සිංහල</author>
    <content> අනවසර පතල් කැනීම් නිසා පරිසරයට වන හානිය කියලා නිම කරන්න බැහැ. රටේ කොච්චර නීති රීති තිබුණත් වැඩක් නැහැ. ඒ හැම දෙයක්ම කරන්න සිදුවුණේ හොර රහසේ, මිනිසුන්ට පරිසරය ගැන එතරම් හැඟීමක් තිබුණේ නැහැ. කාලා බීලා තමන්ගේ දේ කරගන්න තිබුණොත් ඇති. එයින් එහා දෙයක් ඕනෙම නැහැ. කාලාන්තරයක් තිස්සේ තිබුණ අනවසර පතල් කැනීම් පිළිබඳ පොලිස් නිලධාරි ජයරත්න හිටියේ කනස්සලු ගතියෙන්. මේ බව කිව්වේ 14 වෙනිදා දිනමිණ. ඒත් එක්කම අවශ්‍ය පියවර ගන්න අවස්ථාව බල බලා හිටියේ, වේලාව ආවම ජයරත්න ක්‍රියාත්මක වුණා. විඳ දරාගන්න අමාරුයි. ඒත් අවාසනාවක මහිම. ගං ඉවුර කඩාගෙන වැටීම නිසා පොලිස් නිලධාරි ජයරත්නට මෙලොව හැර යාමට සිදු විය. අකුරට වැඩ කළත් මරුට එරෙහිවීමට ඔහුට නොහැකි විය. ග්‍රහ අපල සියලුම දේට වඩා බලවත් විය. රාහු කේතු සෙනසුරු තමන්ගේ ජීවිතය විසඳීමට පටන්ගෙන ඇති බව ඇයට වැටහුණේ කරදර එන්න එන්නම වැඩිවීමත් සමඟ ය. උත්සාහය දියුණුව පෑළ දොරින් පලායාමට තැත් කරද්දී ඇය විමසිලිමත් වූවා ය. දෙවියන්ගේ පිහිට පතා නොයෙක් යාතිකා කළා ය. අපල දුරු කිරීමට නොයෙක් සෙත් ශාන්ති කළා ය. අවසානයේ ඇය ගත් තීරණය වූයේ යකැදුරකු සොයා යාමට ය. ඉන්පසු සිදුවූ වින්නැහිය ලිව්වේ 14 වෙනිදා දිවයින ය.උපතින් ආබාධිත තත්ත්වයේ පසු වූ ඇගේ සොයුරිය කැටුව ඇය අදාළ පූජා භූමිය කරා ගියා ය. උපාය දන්නෝ අපායේ නොවැටෙන බව කියා තිබුණේ පැරැන්නෝ ය. කල දුටු කල වල ඉහ ගැනීමට සමත් යකැදුරා ඇගේ ඇස්වලට වැලි ගසා ආබාධිත සොයුරිය ග්‍රහණයට ගත්තේ ය. පූජාවේ අරුමය වටහාගත් ඇය තම අසාධාරණය පොලිසියට හෙළි කෙළේ රාහු, කේතු, සෙනසුරුට අමතරව තවත් ග්‍රහයෙක් එරෙහි වූ බව කියමිනි.ලස්සන දුවට කන් ඇසීම ලබාදෙන්න දෙවියන්ට අමතක වුණා ද කියලත් වෙලාවකට හිතෙනවා. ඒ ගැන අම්මා තාත්තා දෙන්නාම හිටියේ හරිම දුකෙන්. මොනවා කරන්නද? අපේ කෙල්ලට වුණු දෙයක්, දෙන්නම හීල්ලුවා. තාත්තා හිටියේ ක්‍රියාන්විතයේ, රට වෙනුවෙන් සේවය කළා ඇති වෙනකම්. කොහොම කොහොම හරි දුවත් ඉගෙන ගත්තා. කන් නෑසුනාට චිත්‍ර කලාවට නම් ඈ දක්ෂ යුවතියකි.උදානිගෙ කතාව ලිව්වේ 14 වෙනිදා ලක්බිම, බලාගෙන ඉන්න බැරි තැන තමයි, පත්තරේට ලියන්න හිතුනේ. අපේ දුකට පිහිට වෙන්න කියලා අම්මාටත්, තාත්තාටත් කියන්න හිතුනේ හිතකින් නම් නොවේ. වැය වෙන මුදල ලක්ෂ 15 ක් විතර වෙනවා. පිහිටක් සරණක් වෙනවා නම් ඔබටත් හොඳ අවස්ථාවක් ඒ අයගේ දුක් ගිනි නිවන්න.නාඳුනන පෙම් යුවළක් නිවසට ඇතුළු වුණේ රිසිසේ පෙම් සුව විඳීමට ය. ඔවුන්ගේ කාර්ය කෙසේ හෝ සපුරා ගැනීම අරමුණ විය. ගෙදර සිටි දරුවාත්, කාන්තාවත් ඔවුන්ට ප්‍රශ්නයක් නොවීය. ඔවුන් තමන්ගේ කාර්යය ඉටු කරගැනීමට නිවෙස ඇතුළේ කාමරයක් වෙන් කරවා ගත්හ. තමන්ගේ අනුන්ගේ කියා ඔවුන්ට වෙනසක් නොවීය.රිසිසේ පෙම් සුව විඳිමින් අනුන්ගේ ගෙදර තමන්ගේ රජ දහනක් බවට පත් කරගත් බව ලිව්වේ 16 වෙනිදා දිනමිණයි. සවස් යාමයේ ගෙහිමියා පැමිණ ඇති වී තිබෙන අර්බුදය ගැන විමසිලිමත් වූයේ ය. මොහොතකට අනුන්ගේ වූ නිවස තමන්ගේ කර ගැනීමට ගෙහිමියා සටන් කෙළේ ය. ආගන්තුක පෙම් යුවළ මෙයින් කිපී ගේ හිමියාට පහරදී පළා ගියේ විදුලි වේගයෙනි. හනේ... හනිච්චන්... වෙච්ච දෙයක් කියලා ගේ හිමියා හිත හදාගත්තේ ය.බිළිඳා එපා වී මහ මඟ දමා යාමට තරම් මවු සෙනෙහස හෑල්ලු විය. නොනවත්වා අම්මා, සොයා හඬන බිළිඳු හඬ ප්‍රදේශවාසීන්ගේ හදවත කම්පා කළේ නිතැතිනි. හැමෝම එකතු වෙලා සිඟිත්තාව පස්සර දිසා රෝහලට බාර කළා. පුංචි පැටියා වටකරගෙන නළවන්න අම්මලා ගොඩක් ඉන්න බව කිව්වෙ 15 වෙනිදා ලක්බිම.අබුද්දස්සකාලේ වැලේ ගෙඩි වැලට බර වෙනවා. ඒත් ඉතින් පාරේ දමා යන්න නම් අයිතියක් නැහැ. ජීවත්වෙන්න අයිතිය කාටත් තියෙනවා. බිළිදාගේ හැඬීම බලාගෙන ඉන්න බැරි තැන රෝහල් කාර්යය මණ්ඩලයේ කෙනෙක් ස්වේච්චාවෙන් ඉදිරිපත් වුණා මවු කිරි දෙන්න. ඒ කොහොම වුණත් අම්මාවරුන් විතරයි මතු බුදුවන්නේ කියලා ලියන්නම සිද්ධ වෙනවා.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=af1009196</link>
    <topic>බුද්ධිමතුන්ගේ සමාජයක්</topic>
    <author>ටිරෝනි</author>
    <content>සිත නැවතුණු තැනක්පනස් අට වියැති මැල්කම් ප්‍රනාන්දු සේවය කරන්නේ වැල්ලවත්ත තැපැල් කාර්යාලයේය. අකුරු කියවන්නට පුළුවන් වූ දා සිට පොත් කියවීමට ඇබ්බැහි වූ බව කියන මැල්කම් වසර ගණනාවක සිට පොත් මිලදී ගන්නට ද පෙළඹී සිටී. මෙවර සාහිත්‍ය මාසය ආරම්භ වූ තැන් සිට ඔහු රටේ වැඩිම පොත් සාප්පු ප්‍රමාණයක් ඒකරාශී වී ඇති මරදාන නගරයේ වැඩි වැඩියෙන් සැරි සරන්නේ පොත් මිලට ගන්නටය. විශේෂයෙන්ම අඩු මිලට පොත් ගන්නටය.නගරයේ ඇති විවිධ පොත් සාප්පු විවිධ ප්‍රමාණයන්ගෙන් සහන වට්ටම් ලබා දෙමින් සිටී. මම ද පොත් සාප්පු කිහිපයකටම ගොඩ වැදුනෙමි. පොත් කියවීමෙන් මෙන්ම පොත් මිලදී ගැනීමෙන් ද මට කවදාවත් සෑහීමකට පත් වීමට නොහැකිය. එහෙත් රටේ බහුතරයකට මෙන්ම මට ද හිත පුරා පොත් මිලදී ගැනීමේ හැකියාව නැත. අනෙක් අතට බොහෝ පොත් ගිනි ගණන්ය. එමඟින් වට්ටම් ප්‍රතිශතය අඩු කළ පසු පොතේ නියම මිල ගෙව්වායැයි හැඟීමක් දැනේ.වට්ටම පාරිභෝගිකයාට වාසියක් අත් කර දෙන්නේ නැත යන්න ඉන් පසු සිතට නැගෙන අදහසයි. ඒ කුමන දෙයක් සිතුනද පොත් මිලදී ගැනීමෙන් වැළකී සිටින්නට ද නුපුළුවන. මිල වැඩියැයි කියා හිමි කර ගත යුතු පොත් මිලදී නොගෙන සිටින්නට ද නුපුළුවන.සරත් පතිරණ පොත් මිලදී ගන්නට පැමිණ සිටියේ මින්නේරිය යුද හමුදා කඳවුරේ සිටය. අගෝස්තු මාසයේ සම්පූර්ණ වැටුප සැප්තැම්බරයේ පොත් මිලදී ගැනීම සඳහා යොදවන බව සරත් පතිරණ පවසයි. ඉන්පසු ගෙදර වියදම සරි කර ගන්නේ කෙසේ දැයි ඇසූ විට ඔහු කීවේ ‘කොහොම හරි කර ගන්නවා’ කියාය. මා වැනිම වූ පොත් ගුල්ලෙක් හමුවීම ගැන මට සතුටු සිතිණි.කොළඹ උසාවියේ සේවයේ නියුතු ආනන්ද ගුණතිලක ගේ අදහස පොත් මිල වැඩියැයි පැවසීමට නොහැකි බවයි. කියවීමට උවමනාව තිබෙන තැනැත්තා කෙසේ හෝ පොත් හොයා ගෙන කියවන බව ඔහු පවසයි. මැල්කම් ප්‍රනාන්දු, සරත් පතිරණ, ආනන්ද ගුණතිලක මෙන්ම තව බොහෝ දෙනෙක් මට හමුවූයේ සාහිත්‍ය මාසයේ අඩු මිල පොත් සොයා ගිය ගමනේදීය. මරදානේ දයාවංශ ජයකොඩි මහතා ඒ සියලු දෙනා වෙනුවෙන් කිසියම් පොත් ප්‍රමාණයක් වෙන් කර තිබිණි.එහි විවිධ පොත් විය. ඒ සෑම පොතකම මිල රුපියල් සීයකි. ඒවා බාහිර පෙනුම අතින් උසස් තත්ත්වයේ පැවතීමද විශේෂ විය. අලෙවිය පිණිස පොත් තබා තිබූ ශාලාවේ සෑහෙන තරම් තදබදයක් ද පැවතිණි.ශර්මිලා විසි හත් හැවිරිදිය. ඇය පවසන්නේ පුරුද්දක් ලෙස පොත් මිල දී ගන්නා බවයි. අඩු මිල හොඳ පොත් තෝරා ගැනීම තම අරමුණ බවද ඇය වැඩිදුරටත් පවසයි. ආනන්ද ගුණතිලකගේ අදහස මිල අඩු හොඳ පොතක් නම් කවරයක් නැති වුවද තමා එය මිලදී ගන්නා බවයි. පසුව පරිගණකයෙන් ගැලපෙන කවරයක් සාදා ගැනීම ඔහුගේ පිළිවෙතයි. සිවිල් සේවයේ උසස් නිලධාරිනියක් ද පොත් තෝරන්නන් අතර විය.ඇයට අනුව අඩු මිලට හොඳ පොත් ලබා දීම සත්කාර්යයකි. රුපියල් සීයය බැගින් එක් අයකුට මිලදී ගත හැක්කේ පොත් දහයක් පමණි යනුවෙන් නීතියක් ද එහි ක්‍රියාත්මක වේ. එහෙත් සමහරු උදෙන්ම පැමිණ පොත් දහයක් ගෙන ගොස් යළි පැමිණ තවත් පොත් මිලදී ගනිති. අහිතක් නැත. පොතකට ලොබ බදින්නකුට මිලදී ගැනීමට නීති දමන්නේ කෙසේ ද?සියලු ඇබ්බැහිවීම් අතර කියවීමට ඇබ්බැහි වීම උතුම් ය. මේ ඇබ්බැහිවීමේ තරම දන්නේ එයට ඇබ්බැහි වූ අයම පමණි. අනෙක් අතට පොත පත කියවීමේ යහ ඵල විපාක මෙහිලා අමුතුවෙන් සඳහන් කළ යුතු නොවේ. එසේ හෙයින්ම මුළු මහත් සමාජයම වුව කියවීමට ඇබ්බැහි වන්නේ නම් වාසනාවන් ය. ලේඛකයන් හොඳ පොත් ලියන්නේත්, හොඳ විශ්ව සාහිත්‍යය කෘති දේශයට ලැබෙන්නේත් ජනතාවගේ පිනටය.එමෙන්ම ග්‍රන්ථ ප්‍රකාශකයන් පොත් ප්‍රකාශ කරන්නේත් පාඨකයන්ගේම යහපත පිණිසය. මේ සියලු කරුණු ඒකරාශී වී පොතක් පාඨකයා අතට පැමිණීම සරල සේ සැලකිය නොහැකිය. එසේ වුවද කෘතියක් ප්‍රකාශ කිරීමේ මහා පුන්‍යකර්මයේදී එහි මිල ද හැකිතාක් සහනදායි ලෙස සටහන් කරන්නේ නම් මහාත්ඵල මහානිසංශ දායකය. පොත්වල මිල සම්බන්ධව විවිධ තර්ක ඇත. මේ ලියන්නේ ඒවා අවතක්සේරුවට ගෙන නොවේ. එහෙත් සමාජය බුද්ධිමතුන්ගෙන් සමන්විත වන්නේ නම් එහි ප්‍රතිඵල අත් විඳින්නේ ද සමාජයමය.බණ්ඩාරනායක සම්මන්ත්‍රණ ශාලාවේදී පැවැත්වෙන අන්තර්ජාතික පොත් ප්‍රදර්ශනයට ද අනිවාර්යයෙන් සහභාගී වන නමුත් මැල්කම්, සරත්, ශර්මිලා ඇතුළු සිය ගණනක් පාඨකයන් සමඟ මම ද රුපියල් සීය ගණනේ පොත් මිලදී ගතිමි.ටිරෝනිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=af1009199</link>
    <topic>ජනතාවට බිම්කඩක අයිතිය ලබාදුන් හෙක්ටර් කොබ්බෑකඩුව</topic>
    <author>ටිකිරි කොබ්බෑකඩුව මධ්‍යම පළාත් ආණ්ඩුකාර</author>
    <content>හෙක්ටර් කොබ්බෑකඩුව මහතා අදට වඩා වෙනස් යුගයක අප මවුබිමේ යුග මෙහෙවර උදෙසා කැපවූයෙකි. ඒ මහතාගේ නායකත්වයෙන් මෙරට වාසනාවන්ත මවු බිමක් කර ගැනීමට දැරූ තැන ව්‍යර්ථ වීමේ විපාකය ගතවූ සමයේ සමස්ත ජාතියටම සමසේ ප්‍රතිඵල ගෙන දුන්නේ ය. එදා කොබ්බෑකඩුව මහතා පටන් ගත් සටන මහින්ද රාජපක්ෂ ජනාධිපතිතුමා යටතේ අඩකින් ජයගෙන ඇත. ඉතිරි අඩ ජය ගැනීම සඳහා වන ගමන ඇරැඹී ඇති මේ මොහොතේ ඔහු මතකයේ රැඳවූ බොහෝ නොමියෙන සටහන් යළිත් මෙනෙහි කිරීම කාලෝචිත ය.මහනුවර ත්‍රිත්ව විද්‍යාලයෙන් මූලික අධ්‍යාපනය ලැබූ හෙක්ටර් කොබ්බෑකඩුව මහතා 1942 වර්ෂයේදී නීතිඥයකු වශයෙන් දිවුරුම් දුන්නේ ය. 1947 දී ටී.බී. ඉලංගරත්න මහතා සහ රාජනීතිඥ එච්. ශ්‍රී නිශ්ශංක මහතා ඇතුළු පිරිසකගේ මූලිකත්වයෙන් ආරම්භ වූ මහනුවර සමාජවාදී පෙරමුණට සම්බන්ධ වෙමින් ක්‍රියාකාරී දේශපාලනයට පිවිසි ඔහු ශ්‍රී ලංකා නිදහස් පක්ෂයේ ආරම්භක සාමාජිකයකු විය.1968 දී ටී.බී. ඉලංගරත්න මහතා කොළොන්නාව අතුරු මැතිවරණය ජය ගැනීමෙන් පසුව හිස් වූ ශ්‍රී.ල.නි.ප මහනුවර දිස්ත්‍රික් නායකත්වයට පත්වූ කොබ්බෑකඩුව මහතා 1970 මහ මැතිවරණයේදී එ.ජා.ප අපේක්ෂක සුනිල් එස් අබේසුන්දර මහතා වැඩි ඡන්ද 5493 කින් පරාජය කොට යටිනුවර මැතිවරණ කොට්ඨාසය ජය ගනිමින් පාර්ලිමේන්තුවට තේරී පත්විය.එම මැතිවරණයෙන් අතිවිශිෂ්ට ජයග්‍රහණයක් හිමිකර ගත් සිරිමාවෝ බණ්ඩාරනායක මැතිනියගේ නායකත්වයෙන් යුතු සමගි පෙරමුණු රජයේ ඉතා ප්‍රබල සහ වගකිවයුතු අමාත්‍ය ධූරයක් වූ කෘෂිකර්ම හා ඉඩම් අමාත්‍යවරයා ලෙස හෙක්ටර් කොබ්බෑකඩුව මහතා පත් වූ අතර 1833 දී ‘මුඩුබිම් පනත’ හරහා බ්‍රිතාන්‍ය අධිරාජ්‍යවාදීන් විසින් මෙරට ජනතාවගෙන් කොල්ලකාරී ලෙස පැහැර ගැනු ලැබූ ඉඩම් අයිතිය යළි ජාතිය සතු කිරීමේ ඓතිහාසික යුග මෙහෙවර ඉටු කිරීමට ඔහුට අවස්ථාව උදාවිය.1972 මැයි මස 22 වන දින ශ්‍රී ලංකාව බ්‍රිතාන්‍ය අධිරාජ්‍යවාදයේ සියලු බැමි වලින් මිදී පූර්ණ නිදහස් ස්වෛරී ජනරජයක් බවට පත් විය. අනතුරුව එවකට පැවති ජාතික රාජ්‍ය සභාවට ඉදිරිපත් කළ ප්‍රථම පනත් කෙටුම්පත ලෙස ඉතිහාසයට එක් වන්නේ හෙක්ටර් කොබ්බෑකඩුව මහතා විසින් මෙරට ඒක පුද්ගල ඉඩම් අයිතිය අක්කර 50 දක්වා සීමා කළ 1972 අංක 1 දරන ඉඩම් ප්‍රතිසංස්කරණ පනතයි. සියවස් එකහමාරකට අධික කාලයක් සුදු අධිරාජ්‍යවාදයේ යකඩ සපත්තුවෙන් පාගා දමනු ලැබූ මෙරට ජනතාවගේ භූමියේ අයිතිය තහවුරු කළ එම පනත මඟින් වරප්‍රසාද ලත් ධනපති පිරිස් 5610 ක් සතු වූ ඉඩම් අක්කර 560000 කට අධික ප්‍රමාණයක් නැවත ජාතිය සතු කරලීමට හැකි විය.බ්‍රිතාන්‍ය අධිරාජ්‍යවාදීන් විසින් අහිමි කරනු ලැබූ මෙරට ජනතාවගේ උපන් බිමේ අයිතිය යළි දිනා දීමේ මහා පුන්‍යකර්මයේ තවත් එක් ස්වර්ණමය මං සලකුණක් වූයේ 1975 අංක 29 දරන ඉඩම් ප්‍රතිසංස්කරණ (සංශෝධිත) පනතයි. ඒ යටතේ ඒක පුද්ගල ඉඩම් අක්කර 50 සිට 35 දක්වා අඩු කරවු ලැබූ අතර අක්කර දස දහස් සංඛ්‍යාතයක් පුරා පැතිර ගිය ප්‍රසිද්ධ සමාගම සහ රන් පවුම් වතු පාලනය රජයට පවරා ගන්නා ලද්දේ ද මෙම පනත තුළිනි.වතු ජනතාව හරහා මෙරටින් බ්‍රිතාන්‍ය කරා ඇදී ගිය කෝටි ගණනක විදේශ විනිමය අප රට තුළ ඉතිරි කර ගැනීමට හැකි වූ අතර වතු පාලනය ක්‍රමවත්ව පවත්වාගෙන යාම සඳහා රාජ්‍ය වැවිලි සංස්ථාව ජනතාව වතු සංවර්ධන මණ්ඩලය සහ උඩරට සමුපකාර වතු සමාගම යන ආයතන පිහිටුවනු ලැබිණි.අතීතයේ සිට රට තුළ පැවැති ආර්ථික සමෘද්ධිය යළි ඇති කරලීම සඳහා දීපව්‍යාප්ත වගා සංග්‍රාමයක් දියත් කිරීම කොබ්බෑකඩුව ප්‍රදේශයේ සිදුවූ තවත් මෙහෙවරකි. රට පුරා ගොවිජන සේවා මධ්‍යස්ථාන 564 ක් පිහිටුවීම වී අලෙවි මණ්ඩලය, ගොවි කටයුතු පර්යේෂණ හා පුහුණු කිරීමේ ආයතනය, කෘෂි රක්ෂණ මණ්ඩලය, ජාතික සාගිනි නිවීමේ ව්‍යාපාරය, ශ්‍රී ලංකා පළතුරු මණ්ඩලය, පශු සම්පත් මණ්ඩලය යන ආයතන ආරම්භ කිරීමත් කෘෂිකාර්මික පලදාවර්ධන පනත, කෘෂිකාර්මික විවිධාංගීකරණ පනත සහ වී සහතික මිල ක්‍රමය ඇති කිරී කොබ්බෑකඩුව මහතා අතින් මෙරට කෘෂිකර්ම ක්ෂේත්‍රයට සහ ගොවි ජනතාවට ඉටු වූ සේවා අතර මුල් තැනක ලා දැක්විය හැක.1982 ඔක්තෝබර් මස 20 වන දින පැවති ශ්‍රී ලංකාවේ පළමු ජනාධිපතිවරණයේ ශ්‍රී ලංකා නිදහස් පක්ෂයේ ජනාධිපති අපේක්ෂකයා ලෙස හෙක්ටර් කොබ්බෑකඩුව මහතා තෝරා ගනු ලැබිණි.ජනාධිපති මැතිවරණයේදී කොබ්බෑකඩුව මහතා ලබාගත් ඡන්ද ප්‍රමාණය පිළිබඳව සැලකිල්ලට ගත් එවකට ජනාධිපති ජේ.ආර්. ජයවර්ධන මහතා ව්‍යාජ ‘නැක්සලයිට්’ කුමන්ත්‍රණයක් පිළිබඳව භීතියක් රට පුරා පතුරුවා හරිනු ලැබීය.ඉමහත් කායික හා මානසික පීඩාවන් රැසකට මුහුණ දෙමින් 1983 සැප්තැම්බර් මස 17 වන දින හෙක්ටර් කොබ්බෑකඩුව මහතා සඳහටම අප අතරින් සමුගත්තේ ය.රට වෙනුවෙන් යුතුකම් ඉටු කිරීමේ දී කවර බලවේගයක් හමුවේ වුව ද නොසැලී තිරසාර අධිෂ්ඨානයකින් යුතුව කටයුතු කළ මහත්මා දේශපාලනයේ සැබෑ ප්‍රතිමූර්තියක් බදු වූ හෙක්ටර් සෙනරත් රාජකරුණා බණ්ඩාර කොබ්බෑකඩුව මහතා විසින් අපගේ ආදරණීය මාතෘ භූමියටත් ජනතාවටත් ඉටු කළ යුග මෙහෙවර අපි සදාකාලිකව සිහිපත් කරමු.ටිකිරි කොබ්බෑකඩුව මධ්‍යම පළාත් ආණ්ඩුකාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=af10091910</link>
    <topic>විශිෂ්ට ශ්‍රී ලාංකික පුත්‍රයකු වූ ආචාර්ය රේ. විජයවර්ධන</topic>
    <author/>
    <content>විද්‍යාජෝති ආචාර්ය රේවත විජයවර්ධනයන් පිළිබඳව නොදන්නා ශ්‍රී ලාංකිකයන් බොහොමයකි. ඊට හේතුව ඔහු පෞද්ගලික ප්‍රසිද්ධිය පිළිබඳව උනන්දු නොවූ බැවිනි.එහෙත් දියුණුව ප්‍රාර්ථනා කරන අයට ඔහු පිළිබඳව අධ්‍යයනය කිරීම වැදගත් වන්නේය. වඩාත් වැදගත් වනුයේ ඔහුගේ දැනුම සහ විද්‍යාවට සිදු කරන ලද මෙහෙවර ඉදිරියට ගෙන යාමයි. ඔහු වඩාත් ප්‍රසිද්ධියට පත්ව සිටියේ “රේ” නමිනි.ආචාර්ය රේ. ගේ පියා ලේක්හවුස් ආයතනයේ නිර්මාතෘ ඩී.ආර්. විජයවර්ධන මහතාගේ වැඩිමහල් සොහොයුරු වෛද්‍ය ඩී. විජයවර්ධන මහතායි. ආචාර්ය රේ. ගේ අධ්‍යාපනය සහ රැකියාවට මුල් පසුබිම සලසනු ලැබූයේ පියා විසිනි. මව ඉංගිරිසි ජාතික කාන්තාවකි.ඇය ද වෘත්තියෙන් වෛද්‍යවරයෙකි. ආචාර්ය රේ. ගේ විනය හා කාර්යක්ෂම බවට මවගේ බලපෑම බෙහෙවින්ම විය. ඇය එවකට බෝපිටිය සහ ගිරිඋල්ල අතර, අසුපිටින් ගමන් ගනිමින් ගම්වාසීන්ට නොමිලයේ ප්‍රතිකාර කළාය.ආචාර්ය රේ. විජයවර්ධන, වරෙක මොරටුව සරසවියේ කුලපතිවරයා වූ අතර තේ පර්යේෂණ ආයතනයේ සභාපතිවරයා ද විය. පොල් පර්යේෂණ ආයතනයේ වසර 50ට වඩා පර්යේෂණ කටයුතු සංවර්ධනය වෙනුවෙන් විශාල මෙහෙයක් සිදු කළ ඔහු සුනිත්‍ය බලශක්ති අධිකාරිය, ජාතික විද්‍යා සභාව, ජාතික ඉංජිනේරු පර්යේෂණ ආයතනය ඔහුගේ සේවය ලැබූ ආයතන කිහිපයකි.රෝද දෙකේ ට්‍රැක්ටරයලෝකයට රෝද දෙකේ ට්‍රැක්ටරය හඳුන්වා දුන්නේ ඔහුයි. රෝද හතර ට්‍රැක්ටරය අභිබවා රෝද දෙකේ ට්‍රැක්ටරය බිහිකිරීම ඔහුගේ විශිෂ්ට කාර්මික ඥානයේ ප්‍රතිඵලයකි.ඔහු කුඩා කාලයේ බෝපිටිය අසල කුඹුරුවල මී හරකුන් පසුපසින් යමින් සී සෑම් කළ ගොවීන් දෙස බලා සිටියේය. ඔවුන් එහෙ මෙහෙ සහ ඇවිද යන දුර පිළිබඳව කල්පනා කළේය. පසුව ඔහු බෝපිටිය ගමේ කම්මලට ගියේය.එහි සයිමන් බාස් උන්නැහේ හමුවිය. ඔහු අතින් ඉතා සරල රෝද දෙකක් සහිත “ලෑන්ඩ් මාස්ටර්” නම් ට්‍රැක්ටරය බිහිවිය. අවාසනාවට මෙන් එය ශ්‍රීී ලංකාවේ වාණිජව නිෂ්පාදනය කිරීමට කිසිවකු ඉදිරිපත් නොවීය. ඉන්පසුව, එංගලන්තයේ දී එය වාණිජ මට්ටමින් නිපදවා ලොව පුරා බෙදා හරිනු ලැබීය.ජපානය ප්‍රමුඛ වෙනත් රටවල එම රෝද දෙකේ ට්‍රැක්ටරය විවිධ මාදිලිවලින් සහ වෙළෙඳ නම්වලින් ඉන්පසුව නිපදවීම සිදුවිය. මේ සියලු සමාගම් එවකට බෝපිටියට පැමිණ ආචාර්ය රේ. ගෙන් මූලික දැනුම ලබා ගත්තේය.ඔහු වෘත්තියෙන් ඉංජිනේරුවරයෙකි. එම අධ්‍යාපනය ලැබුවේ මොරටුව තාක්ෂණික විද්‍යාලයෙනි. ඉන්පසුව ඔහු වැඩිදුර අධ්‍යාපනය සඳහා එංගලන්තය කරා ගියේය. එහිදී ඔහුගේ ගුරුවරයා වූයේ ආචාර්ය “එඩ්මන්ඩ් ඩී.බෝනෝ” ය. එහිදී ඔහුට වර්තමානයේ අන්තර්ජාතික ට්‍රැක්ටර් නිෂ්පාදනයේ දැවැන්තයින් වන “හෙන්රි ෆර්ගියුෂන්” වැනි අය ඇසුරු කිරීමට ලැබුණි. එංගලන්තයේ අධ්‍යාපනයෙන් පසුව, ඔහු ශ්‍රී ලංකාවට පැමිණීමට පිටත්වූයේ ඔහු විසින්ම පැදවූ සැහැල්ලු ගුවන් යානයකිනි.එය, එවකට මිසරය (වර්තමාන ඊජිප්තුව) හරහා ඉන්දියාවේ, මදුරාසිය කරා තනිවම ළඟා විය. එම ගුවන් යානයෙහි කොම්පාසුව හැර වෙනත් උපකරණ නොවීය. මදුරාසියේ දී එම ගුවන් යානය විකුණා ලබාගත් මුදල් ටික ද රැගෙන ශ්‍රී ලංකාවට පැමිණ ඉංජිනේරු පර්යේෂණ කටයුතුවල දිගටම නියැලුණේය. ඒ අනුව මුලින් කී රෝද දෙකේ ට්‍රැක්ටරය බිහිවිය.සැහැල්ලු ගුවන් යානාආචාර්ය රේ. දක්ෂ ගුවන් නියමුවෙක් විය. වඩාත් වැදගත් වූයේ ඔහු සැහැල්ලු ගුවන් යානා හා හෙලිකොප්ටර් ඔහුගේ නිවෙසේ දී සිය අතින්ම නිපදවීමයි.ඒවායින් ඔහු දිවයින පුරා පියාසර කළ අතර, එහිදී සිදුවූ රසබර සිද්ධීන් රැසකි. එක් අවස්ථාවක රත්මලාන ගුවන් තොටුපළින් පියාසර කිරීම ඇරඹූ සැහැල්ලු ගුවන් යානය, දිවයිනේ වෙනත් ගුවන් තොටුපළකට ගොඩබස්වා නොමැති බවට වාර්තා වූ බැවින් සිවිල් ගුවන් සේවා අධිකාරිය පරීක්ෂණයක් කෙළේය.එය විහාරමහාදේවී උයනට ගොඩබස්වා තිබුණි. හේතුව ලෙස පැහැදිලි කැරුණේ ගුවන් නියමුවාට වැසිකිලි යාමට අවශ්‍ය වූ බැවින් ආචාර්ය රේ. විසින් එය ගොඩබස්සවන ලද බවයි. ඔහුගේ තර්කය වූයේ ඕනෑම ස්ථානයකින් ගුවන්ගත වීමටත්, ගොඩබැස්සවීමටත් හැකි සැහැල්ලු ගුවන් යානා නිපදවීම සිදු විය යුතු බවයි.වරෙක ඔහු ශ්‍රී ලංකාවේ සැහැල්ලු ගුවන්යානා නිපදවීමට රජයේ අවසරය ඉල්ලා සිටියේය. එය ජාතික ආරක්ෂාවට තර්ජනයක් යැයි දන්වා එය අත්හිටුවනු ලැබීය. ආචාර්ය රේ. ඒ පිළිබඳව කනගාටු විය. එබැවින් මෙරට ගුවන් යානා නිපදවීම සම්බන්ධයෙන් තිබූ වටිනා අවස්ථාවක් මඟ හැරී ගියේය.ආචාර්ය රේ.ගේ “සූටික්කා, කූරා” වැනි නම් වලින් යුතු වූ සැහැල්ලු ගුවන් යානා ඒ කාලයේ ජේම්ස් බොන්ඩ් චිත්‍රපටවලට යොදා ගනු ලැබීය. එකී ගුවන්යානා අප රටට ඉමහත් ගෞරවයක් ගෙන දුන්නේය.ආචාර්ය රේ. නිපදවූ සැහැල්ලු ගුවන් යානාකෘෂිකර්ම ක්ෂේත්‍රයටආචාර්ය රේ. හට ගුවන් ක්ෂේත්‍රයේ සුදුසු රැකියාවක් ලබා ගත නොහැකි විය. ඔහුගේ පියා කියා සිටියේ “පුතේ ඔබට රට වෙනුවෙන් කළ හැකි දෙයක් තිබෙන බවයි” ඒ අනුව ඔහු කෘෂිකර්ම ක්ෂේත්‍රයට අවතීරණය විය.ඔහු නයිජීරියාවේ පිහිටි අන්තර් ජාතික නිවර්තන රටවල කෘෂිකර්මය පිළිබඳව පර්යේෂණ ආයතනයට සම්බන්ධ විය. එහිදී නිවර්තන රටවල කෘෂිකර්මය පිළිබඳව පර්යේෂණ රැසක් සිදු කළ අතර, ”Conservation Farming” (සංරක්ෂණ ගොවිතැන) කෘතිය ලිව්වේ ය.ඉන් පසුව කෘෂිකර්ම ක්ෂේත්‍රය යාන්ත්‍රීකරණය කිරීමටත්, තිරසාර කෘෂිකර්ම පදනමක් ඇති කිරීමටත් කටයුතු කළේ ය. බොහෝ වගා ක්ෂේත්‍රවල අස්වැන්න නෙලීම සඳහා වන ගැටලුව වෙනුවෙන් විසඳුම් ඉදිරිපත් කළේ ය. අනෙක් අතට, අවම සීසෑම  (Zero Tillage) සහ සරල වල් පැළෑටි මර්දන ක්‍රම හඳුන්වා දුන්නේ ය. ඉංජිනේරු විෂය ක්ෂේත්‍රය සහ කෘෂිකර්මය එකට ප්‍රගුණ කළ පුද්ගලයින් අතලොස්සකින් ආචාර්ය රේ. ප්‍රමුඛ විය.දේශීය බලශක්ති සංවර්ධනයආචාර්ය රේ. ගේ කාක්කපල්ලිය පිහිටි කොහොඹ වත්තට 1991 දී මා ගිය විට ආනයනය කළ ඩීසල් යෙදූ වාහනයකින් මා පැමිණි බව කියා දෝෂාරෝපණය කළේ ය. ඔහු දේශීය බලශක්ති ක්‍රමය දියුණු කළ යුතු බවට තර්ක කළේ ය. ඉන් වසර 17 ට පසුව රේ. ඇතුළු අප කණ්ඩායම පොල් පර්යේෂණ ආයතනයේ , මූලිකත්වයෙන් වසර 2008 දී දේශීය බලශක්ති ක්‍රම සංවර්ධනය කිරීම උදෙසා වූ ජනාධිපති සම්මානය ද දිනා ගැනීමට හැකි විය.ශ්‍රී ලංකාව ජාතියක් ලෙස නිදහස ලබා තිබුණ ද, බලශක්තිය වෙනුවෙන් අප රට නිදහස ලබා නොතිබෙන බව ඔහු විසින් පෙන්වා දෙනු ලැබිණි. ඩීසල් කිලෝවක අඩංගු බලශක්තිය දර කිලෝ 4.0 ඇති බව පෙන්වා දෙනු ලැබීය.එය ගල්අඟුරු වලින් නම් කිලෝ දෙකකි. වසර 2005 දී අමාත්‍ය මණ්ඩල රැස්වීමේ දී ද එය තහවුරු කරන ලදී. ඒ අනුව යමින් ග්ලිරිසීඩියා මගින් විදුලිය නිපදවීමේ තාක්ෂණය දියුණු කර, සනාථ කරන ලදී. එය දැන් දැන් දියුණු වෙමින් භාවිතයට එක් වෙමින් පවතී.ඒ අනුව සුනිත්‍ය බලශක්ති අධිකාරිය පිහිටුවීමටත්, එහි පර්යේෂණ කටයුතු සංවර්ධනය කිරීමටත් ඔහු පුරෝගාමී විය. ආචාර්ය රේ. ට අයත් කාක්කපල්ලිය පිහිටි අක්කර 147 ක් විශාලැති වූ පොල් වත්ත, එකම විශ්ව විද්‍යාලයක් බවට පත් කරනු ලැබීය.එහි වැවිලි කර්මාන්තය, තිරසාර කෘෂිකර්මය, දේශීය බලශක්ති උත්පාදනය, පොල් කර්මාන්ත සංවර්ධනය, ජල සංරක්ෂණය යන මේ සියලු අංශ මනාව දැක බලා ගත හැකි අයුරින් ලෝකයේ එකම ආදර්ශන මධ්‍යස්ථානයක් ලෙසට දියුණු කළේ ය.එහි මූලිකව ඉතා සරු පොල් වගාවකි. පොල් වගාවට, ප්‍රධාන වශයෙන් පොහොර ලබා ගනු ලැබුයේ, කොළ පොහොර ක්‍රමය පදනම් කරගෙන ග්ලිරිසීඩියා කොළ වලිනි. ග්ලිරීසීඩියා දර, ගැසිෆයර් තාක්ෂණය මගින් විදුලිය ජනනය කළේ ය.එම විදුලියෙන් නිවාස ආලෝක වූ අතර, ජල සම්පාදන පොම්ප ක්‍රියාකර, පොල් වගාවට ජල සම්පාදනය කළේ ය. ඔහුගේ පෞද්ගලික ගමනට යොදාගත් මෝටර් රථය බල ගැන්වූයේ ග්ලිරිසීඩියා දහනයෙන් ලබා ගත් විදුලිය මගිනි.පොල් ලෙලි වැලලීම වෙනුවට ඉහත කී විදුලි බලයෙන් ඉතා සරල ලෙස පොල් ලෙලි පල් කිරීම වෙනුවට පොල් ලෙලි තෙත් කර කොහු නිෂ්පාදනය කරනු ලැබීය. එමගින් ලැබෙන කොහුබත්, පොල් ඉඩමේ තෙතමනය සහ පසේ සරු බව රැක ගැනීමට යොදා ගැනිණි.මේ සියලු දේ අධ්‍යයනය කිරීමට වගාකරුවන්, විශ්ව විද්‍යාල ශිෂ්‍යයන් ආචාර්යවරුන් සහ විද්වතුන් නිතර කොහොඹ වත්තට පැමිණියහ. දේශීය බලශක්තිය සහ කෘෂිකර්මය ආචාර්ය රේ. එක් කළේ ය.පොල් වගාකරුවකු ලෙස...ඔහු බෙහෙවින් ම පොල් වගාවට ආදරය කළේ ය. වසර 50 ටත් වඩා, පොල් පර්යේෂණ ආයතනයේ, පර්යේෂණ සංවර්ධන වෙනුවෙන් මහඟු මෙහෙවරක් කළේ ය. පොල් ඉඩමක ඉහළ පලදාව මෙන් ම, ඉහළ ලාභයක් ලබා ගැනීමේ ක්‍රම පෙන්වා දුන්නේ ය.ආසියා සහ ශාන්තිකර පොල් ප්‍රජාව මඟින් උපහාර, තිළිණ ලැබීය. ආචාර්ය රේ. පසුකාලීනව විවේකීව, මෙන් ම විශාල ජාතික පර්යේෂණ මෙහෙවරක් සිදු කළේ පොල් වගාව මඟිනි. මිහිතලය තුළ වූ කාබන්ඩයොක්සයිඩ් වායුව අඩු කිරීමත්, මිහිතලයේ උෂ්ණත්වය අඩු කිරීම සහ වැඩිපුර හිරු එළිය ප්‍රයෝජනයට ගැනෙන පර්යේෂණ කළේ ය.ආචාර්ය රේ. පිහිනීමට ශූරයෙකු විය. වසර 1968 මෙක්සිකෝවේ පිහිටි ඔලිම්පික් තරගාවලිය සඳහා ශ්‍රී ලංකාව නියෝජනය කළේ ය. වසර 1970 දී යැන්වින් වල පැවති ආසියානු තරගාවලියේ දී පිහිනීම වෙනුවෙන් රිදී සම්මානය, ශ්‍රී ලංකාවට ගෙන එනු ලැබීය.ඔහු සැබැවින් ම ශ්‍රී ලාංකික පුත්‍රයෙකි, පර්යේෂකයෙකි. ප්‍රායෝගිකව සියල්ල ප්‍රගුණ කළ ගුරුවරයෙකි. ඉතා යහපත් උතුම් මිනිස් ගුණාංග සහිත පුරවැසියෙකි.ඔහු ඉංජිනේරු ශිල්පය අභිබවා, කෘෂිකර්මය ඊට බද්ධ කළේ ය. විද්‍යාවේ අනාගතය දුටුවේ ය. වර්තමාන අපට මෙන් ම අනාගත පරපුරටද යහපත් ක්‍රම හෙළි කර දුන් විද්‍යාඥයෙකි.  ආචාර්යඑච්.ඒ.ජයන්ත ගුණතිලකපොල් පර්යේෂණ ආයතනය ලුණුවිලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=as1009191</link>
    <topic>දුෂ්කර දරුවන් ගේ කඳුළු පිසින පුංචි දොස්තරලා</topic>
    <author>සේමාලි කැල්ලපත</author>
    <content>දුෂ්කර දරුවන් ගේ කඳුළු පිසින පුංචි දොස්තරලාඅලුතින් තැනූ ගොඩනැගිල්ලක්ඒ දෑත් සියුමැලිය. එහෙත්, මනුෂ්‍යත්වයේ හද ගැසෙනා රිද්මය ඒ දෑත්වලට හොඳහැටි දැනේ. දෑතේ සවිය මෙන්ම සිතේ පවත්නා කරුණාව දහසක් දෙනා මතු යම් දිනයක සිතින් මෙන්ම ගතින් ද සුවපත් කරවනු ඇත.වෙද නළාව අත රැඳි ඒ දෑත්වල රැඳී ඇත්තේ උදලු, අලවංගු හා සවල් ය. හිසට උඩින් ගිනියම්ව එබිකම් කරනා හිරු ඔවුන්ට වගක් නැත. තරුණ ජවය මෙන්ම සිතට ගත් කාර්යය අවසන් කිරීමේ ඒකායන අදිටන ඒ සියලු අපහසුතා පලවා හරී.ගිනිගෙන දැවෙන කාෂ්ඨක අව්වේ ඔව්හු අත්තිවාරම් කපති. පස් හා ගල් අදිති. බදාම අනති. ගඩොලින් ගඩොල එක් වී ඉහළට නැඟෙනා බිත්ති කණ්ඩියක් පාසා ඔව්හු සතුටින් සිනාසෙති.ඒ සතුටට ඔවුන් හා හරිහරියට එක්වන්නේ ඒ දුෂ්කර ගම්මානවල ගැමියන් ය. දැයේ දූ පුතුන් දරනා මේ වෑයම ඔවුනට මහමෙරක් සේය. තම දූ දරුවන්ගේ දෑස් පෑදීම සඳහා නොරටින් ගමට පැමිණ දහදිය හෙළනා මේ තරුණයන් හා ගම්මු ද එකාවන්ව අත්වැල් බැඳ ගනිති. ගම්මු ඒ තරුණයන්ට අත්වැල සපයති. උයා පිහා හැකි පමණින් සාගින්න නිවති.ගඩොලින් ගඩොල එක්වී මේ එසවන්නේ ගමේ දරුවන්ගේ පාසලේ නව ගොඩනැගිල්ලයි. එය ඉදිවනුයේ අප රටේ අති දුෂ්කර ප්‍රදේශවල අකුරු කරනා දූ දරුවන් වෙනුවෙනි. ඔවුන් අපේ අනාගතය යි.ඒ අනාගත පරපුරේ ප්‍රාර්ථනා සැබෑ කරලීමට මේ දුෂ්කර ගමට පැමිණ දහදිය වගුරන්නේ ශ්‍රී ජයවර්ධනපුර විශ්ව විද්‍යාලයීය වෛද්‍ය පීඨ 18 වැනි කණ්ඩායමේ සිසු කැළය. ඔවුන්ගේ ශ්‍රම මහිමයෙන් ඉදිවෙන මේ ගොඩනැගිල්ල වෛද්‍ය පීඨ සිසු කැළ වෙතින් පිදෙන තවත් එක් සුවිශේෂී සමාජ සේවා ව්‍යාපෘතියක මහඟු ඵලයකි.සෑම වසරක් පාසාම ශ්‍රී ජයවර්ධනපුර විශ්ව විද්‍යාලයීය වෛද්‍ය පීඨ ශිෂ්‍ය සංගමයේ මූලිකත්වයෙන් දියත් වන ‘දිරිය අරුණ’ නම් වූ මෙම ව්‍යාපෘතිය අප රටේ දුෂ්කර පාසල්වල අකුරු කරවන දූ දරුවන්ගේ බලාපොරොත්තු මල්ඵල ගැන්වීමට මහඟු අත්වැලක් සපයයි.විශ්ව විද්‍යාල සිසුන් පිළිබඳව අද සමාජයේ ඇත්තේ එතරම් යහපත් වූ ආකල්පයක් නොවේ. බොහෝ දෙනා ඔවුන් ගැන සිතන්නේ ඉල්ලීම් උදෙසා නිතර සටන් වදින ඇතැම් විට කිසියම් වූ දේශපාලන පක්ෂයක අතකොලු බවට පත්වූ ශිෂ්‍ය ප්‍රජාවක ලෙසිනි.එවන් මත බිඳලීම සඳහා පෙරට ආ මේ සරසවි සිසු කැළ ඔවුන්ගේ මේ සමාජ සත්කාරක ව්‍යාපෘතිය ආරම්භ කළේ අදින් වසර 12 කට පෙරය. ඒ වෛද්‍ය පීඨ 7 වැනි කණ්ඩායමේ සිසු කැළය. එතැන් පටන් වෛද්‍ය පීඨ දෙවැනි වසරේ සිසු කැළ මේ මහා කර්තව්‍යය පෙරට ගෙන යෑමට උර දෙති.මෙවර ව්‍යාපෘතිය ඉදිරියට ගෙනියන්නේ වෛද්‍ය පීඨ 19 වැනි සිසු කණ්ඩායමයි. ඔව්හු ගණනින් 160 ක් පමණ වෙති.බදාම අනද්දීඒ කතාව ඔවුන්ගේ වදනින් මෙසේය.අප හා කතාව ආරම්භ කළේ චරිත ගාල්ලගේ ය. ඔහු කණ්ඩායමේ එක් නියමුවෙකි.අපි හැම වසරකම නවක සිසුන් පිළිගැනීමට සාදයක් පවත්වනවා. ඒ රාත්‍රී සාදය සඳහා විශාල මුදලක් වැය වෙනවා.එලෙස තාවකාලික විනෝදයක් සඳහා වැය කරන මුදලක් හරවත් ව්‍යාපෘතියකට යෙදවීමේ මුල්ම අදහස ආවේ 7 වැනි කණ්ඩායමේ අපේ ආදි සිසුන්ටයි. අපේ වෛද්‍ය පීඨයේ නවක වදය නැහැ. හඳුනාගැනීම සඳහා රාත්‍රී සාද නැහැ.අපි ඒ වෙනුවට වාර්ෂිකව අප රටේ දුෂ්කර පාසලක් සඳහා ගොඩනැගිල්ලක් සාදා දීමට ඒ මුදල යොදවනවා. ගොඩනැගිල්ල හැදෙන්නේ අපේ ශ්‍රමයෙන්.ඒ ගොඩනැගිල්ල විවෘත කෙරෙන දා තමයි අපේ නවකයන් ද හඳුනාගන්නේ. ඒ දිනය උදාවනතුරු අප මුදල් එකතු කරමින් සුදුසු පාසල තෝරා ගනිමින් අවසානයේ ගොඩනැගිල්ල සෑදීම සඳහා වෙහෙසෙනවා.අප විශ්ව විද්‍යාල ජීවිතයේ කරන ලොකුම ව්‍යාපෘතිය මෙයයි. ශිෂ්‍යයන් ලෙස අපට අධ්‍යයන කටයුතු බහුලයි.අපගේ පළමු වසර එම්බීබීඑස් විභාගය ඉවර වෙන කොට අපි මේ සඳහා මුදල් එකතු කර ඉවර කරනවා. විභාගයකින් පසු නිදහසේ ඉන්න ඉතා සීමිත මාස කීපය අපි මුළුමනින් ම මේ කාර්ය වෙනුවෙන් කැප කරනවා.”වෛද්‍ය පීඨ සිසුන්ගේ දිරිය අරුණ ව්‍යාපෘතිය අප රටේ ඈත පිටිසර පාසල් සිසාරා ගලා ගොස් ඇත්තේය. අවසන් වරට පැවැති දිරිය අරුණ 12 වැනි අදියර යටතේ ඔවුහු ගලේවෙල බුලනවැව කනිටු විදුහලට පන්ති කාමර 03 කින් යුත් ගොඩනැගිල්ලක් ඉදිකර දී පුස්තකාලයට අවශ්‍ය පොත් ද පරිත්‍යාග කළහ.දැන් එළඹ ඇත්තේ දිරිය අරුණ 13 වැනි අදියරයි. ඒ සඳහා ඔවුහු දැන් අඩු පහසුකම් සහිත පාසලක් සොයමින් සිටිති. එම පාසලට අවශ්‍ය පන්ති කාමර ගොඩනැගිල්ලක්, සනීපාරක්ෂක පහසුකම් හෝ වෙනත් පහසුකම් ලබාදීම වෛද්‍ය ශිෂ්‍ය සංගමයේ බලාපොරොත්තුවයි.“අපි මුදල් එකතු කර ගොඩනැගිල්ල හදා එය විවෘත කරන දා නවක සිසුන් ද සමඟ එතැනට යනවා. ගොඩනැගිල්ල විවෘත කර නවකයන් හඳුනාගෙන මෙහි අරමුණ පැහැදිලි කර දෙනවා. ඉන්පසු ඒ ව්‍යාපෘතිය ඉදිරියට ගෙන යන්නේ එලෙස නවකයන් ලෙස එකතු වන ශිෂ්‍ය පිරිසයි. මෙය වාර්ෂිකව සිදු වෙනවා. අපත් පරණ සිසුන් හඳුනා ගනිමින් මේ ව්‍යාපෘතිය ඉදිරියට ගෙන ආවේ ඒ ලෙසයි.නවකයන් මේ ගැන දැනුම්වත් කර ඔවුන්ට මේ ව්‍යාපෘතිය දිගටම කරගෙන යෑමට අපි උදව් කරනවා.අපි නවකයන් ලෙස සරසවියට එද්දී එවක සිටි ජ්‍යෙෂ්ඨයන් අප පිළිගත්තේ ගලේවෙල බුලනවැව ප්‍රාථමික විද්‍යාලයේදීය. ඇත්තෙන්ම මෙය අමුතුම දෙයක්. අපේ වෛද්‍ය පීඨ සිසුන්ට නවක වද බිය නැහැ. මෙවන් සමාජ සත්කාරක ව්‍යාපෘතියක් හඳුන්වා දුන් අපේ පරණ සිසුන්ට අප ණයගැතියි.” ව්‍යාපෘතියේ නියමුවකු වන ප්‍රවීන් මධුශංඛ අප හා එලෙස පැවසීය.සරසවි සිසුන් ගොඩනැගිලි හදමින්මුදල් සෙවීමට මෝටර් රථ සෝදමින්1998 වසරේ දී වෛද්‍ය ශිෂ්‍ය 7 වැනි කණ්ඩායමෙන් ආරම්භ වූ මේ දිරිය අරුණ ව්‍යාපෘතිය යටතේ මේ වන විට වැලිකන්ද කුරුලුබැද්ද, ඇඹිලිපිටිය හැඩවින්න, සෙවණගල, අගුණකොළපැලැස්ස, හොරොව්පොතාන පරංගියාවඩුව, නොච්චියාගම බෝගහවැව, ඌව කරඳගොල්ල, කඹුරුපිටිය, බඩල්කුඹුර, වඳුරඹ, මාතලේ ඇල්කඩුව සහ වාරියපොල නෑටිය යන දුෂ්කර ප්‍රදේශවල පිහිටි අඩු පහසුකම් සහිත පාසල්වලට ගොඩනැගිලි පහසුකම් සහ අනෙකුත් උපාංග ලබා දී ඇත.එපමණක් නොව පාසල් ගොඩනැගිල්ල විවෘත කෙරෙන දින කළුබෝවිල සහ කොළඹ මහ රෝහලේ ආධාර හා උපකාර මත නොමිලේ වෛද්‍ය සායනයක් පවත්වා ගම්වැසියනට අවශ්‍ය බෙහෙත් ද්‍රව්‍ය ලබාදීම ද සිදු කෙරිණ.උමේෂා විජේනායක 19 වැනි වෛද්‍ය ශිෂ්‍ය කණ්ඩායමේ දිරිය අරුණ නියමුවෙකි. ඇය අප හා මෙලෙස අදහස් පළ කළාය.“මේ ගොඩනැගිලි ඉදිකිරීම්වලදී සියලු අත්උදව් දීම්, පස් කැපීම්, පස් ඇදීම් කරන්නේ අපේ කණ්ඩායමේ පිරිමි ළමයි. කණ්ඩායමේ පිරිමි ළමයි කොටස් වශයෙන් බෙදී ඒ අදාළ පළාතේ නවාතැන් ගෙන ගොඩනැගිල්ල තැනීමේ කටයුතුවලට සහභාගි වෙනවා.ගමේ අයත් පැමිණ ඒවාට උදව් වෙනවා. මෙහි ප්‍රධාන අරමුණ වුණේ අප ඉගෙන ගන්නේ මහජනතාවගේ මුදලින්. ඒ නිසා අප රටට යමක් දිය යුතුයි. ඇත්තෙන්ම අප ඉදිරියටත් කරන්නේ මහජන සේවයක්.මෙය පෙරහුරුවක් ලෙසයි අප සලකන්නේ. ගමේ අයත් සමඟ ගැටෙමින් කරන මේ ව්‍යාපෘතියේ දී අප බොහෝ අත්දැකීම් ලබනවා. වෛද්‍ය පීඨ ආචාර්ය මණ්ඩලය පවා අපට මේ සඳහා උදව් වෙනවා.”චමත්කා කොස්පැලවත්ත පැවසුවේ, මෙවැනි ව්‍යාපෘතියක් සඳහා ගමකට ගියාම සමහර අවස්ථාවලදී ගමේ පිරිස් ඔවුන් දෙස සැකයෙන් බලන බවයි.“තරුණ පිරිසක් දුෂ්කර ගමකට ගියාම මුලදී ඔවුන් අප දෙස බලන්නේ සමහරවිට විනෝද වීමට පැමිණි අය ලෙසයි.මෙය කෙරෙන දෙයක් ද කියා ඔවුන් අහනවා. අපි වැඩය පටන්ගන්නේ ඒ කුතුහලයත් දුරු කරමින්. අපි මුලින්ම කරන්නේ ඌණ පහසුකම් සහිත පාසලක් තෝරා ගැනීමයි. ඒ සඳහා පාසල්වලින් අයදුම්පත් කැඳවනවා.ඉල්ලුම්පත් අතරින් කිසියම් වූ සංවර්ධනයක් පෙනෙන පාසල් තෝරා ගන්නවා. අවසාන වටයට තෝරා ගන්නා පාසල් 10 නිරීක්ෂණයට අපිම යනවා.එසේ බලා කතාබහ කර එක් පාසලක් තෝරා ගන්නවා. පාසල තෝරාගෙන විදුහල්පති හා කලාප අධ්‍යාපන අධ්‍යක්ෂ ඇතුළු අදාළ නිලධාරීන්ගේ අනුමැතිය අරන් ගොඩනැගිලි සඳහා අවශ්‍ය සැලසුම හදන්නේත් අපිමයි. ඒ අවශ්‍ය කටයුතු නිම වූ පසු ශිෂ්‍ය කණ්ඩායමක් සතිපතා එතැනට ගොස් ඉදිකිරීම් ආරම්භ කරනවා. වැඩය ඉදිරියට කරගෙන යද්දී ගම්මුන්ගේ සහායත් අපට ලැබෙනවා” ඇය පැවසුවාය.ඇතැම් අවස්ථාවල එක් ව්‍යාපෘතියක් සඳහා ඇස්තමේන්තුගත වියදම මිලියන 1.5 ක් පමණ වෙයි. ශිෂ්‍ය ප්‍රජාවක් වසරක් තුළදී මෙතරම් මුදලක් සපයා ගන්නේ කෙසේ ද? ඉගෙනීමේ කටයුතු අතරතුරදී ඔවුන්ට යෙදවීමට කාලයක් කොහෙන්ද? අපට ඇතිවූයේ කුකුසකි.අපට පිළිතුරු දුන්නේ නේත්‍රානි පතිරණ ය.“අප මුලින්ම කරන්නේ කාර් සේදීමේ ව්‍යාපෘතියයි. මේ සඳහා ටිකට්පත් විකිණීම කරනවා. ඉන් එක්තරා ඉලක්ක ගත මුදලක් සොයා ගන්නවා.ඉන් පස්සේ අප කරන්නේ ඒ මුදල් යොදවා වෛද්‍ය පීඨයේ නම දාලා පෑනක් ගහලා විකුණන එකයි. රුපියල් 20 ක් වැනි මුදලකට. මේ පෑන් විකුණනවා. අපි ඉන් රුපියල් ලක්ෂ 4 - 5 ක මුදලක් ඉලක්ක කර ගන්නවා.පෑන් විකුණා ව්‍යාපෘතිය සඳහා මහජනතාවගේ උදව් උපකාර ලබාගන්න අපි රට පුරා යනවා. පෞද්ගලික පන්තියක් ගානේ යනවා. පෑන් සහ පොත් සලකුණු විකුණන්න යද්දී ඇතැම් දෙනා අප ගැන බලන්නේ වැරැදි විදිහට මොකද අප සරසවි සිසුන් නිසා.ඇතැම් අය හිතන්නේ අප දේශපාලන පක්ෂවලට මුදල් එකතු කරන අය ලෙසයි. ඒ සැකත් දුරු කරමින් අප ඉතා අමාරුවෙන් කොහොම හරි මුදල් එකතු කරගන්නවා.”ශ්‍රී ජයවර්ධනපුර විශ්ව විද්‍යාලයීය වෛද්‍ය පීඨාධිපති මහාචාර්ය ජයන්ත විජයවර්ධන සහ උප කුලපති මහාචාර්ය එන්. එල්. ඒ. කරුණාරත්න යන මහත්වරුන්ගේ උපරීම සහාය ද දිරිය අරුණ ව්‍යාපෘතිය සඳහා ලැබෙන බව සිසුහු පවසති.මින් වසර ගණනාවකට පෙර වෛද්‍ය පීඨ සිසුන් පිරිසකගේ සංකල්පනාවක් ඇසුරින් බිහිවූ ‘දිරිය අරුණ’ අද ඵලබර වූ සුවිසල් වෘක්ෂයක් සේ අප රටේ දුෂ්කර ප්‍රදේශවල දූ දරුවන්ට ‘සෙවණ සදන්නේය. ගොඩනැගිලි තනා දීමෙන් පමණක් නොනැවතී ඔවුන්ට අවශ්‍ය පොත පතේ සිට පෑන් පැන්සල් අඩිකෝදු, අභ්‍යාස පොත් සහ ලිපි ද්‍රව්‍ය ද ඔවුහු ලබා දුන්හ.වෛද්‍ය පීඨ සිසු කැළගේ නොපසුබට උත්සාහය, කැපවීම සහ දහදිය මතින් ගොඩනැංවෙන අපේ රටේ දරු පරපුරකගේ යහපත් අනාගතය දෙස බලා ඔබටත් අපටත් සතුටු කඳුළු වැගිරිය හැකිය.මහජන බැංකුවේ ගංගොඩවිල ශාඛාවේ 097-1-001-5-2315459 දරන වෛද්‍ය පීඨ ශිෂ්‍ය සංගම් ගිණුමට ඔබේ ආධාර මුදල් එවීමෙන් ඔබටත් මේ මහඟු කර්තව්‍යයට දායක වීමට පුළුවන.සේමාලි කැල්ලපතසිසුන්ගේ සේයාරූ - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=as1009192</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිඇරියුමකට අනුව මිතුරකු ගේ පිංකම් ගෙදරක ගියෙමි.එය පිහිටියේ දුර බැහැර ය. එහෙයින් එහි නැවතීමට ද මට සිදු විය.පසු දින දහවල දානයෙන් පසු ම’මිතුරු අහර කොටසක් රැගෙන අසල්වැසි නිවෙසකට යෑමට සූදානම් ව මට ද ඇරියුම් කළේ ය.මම ද ඔහු හා පිටත් වීමි.’අපි මේ යන්නෙ කොහෙද දන්නවද? බල්ලෙක් කාල තුවාල වෙච්ච ළමයෙක් බලන්ඩ’ මිතුරා කීවේ ය.අප ඒ නිවෙසට යද්දී දරුවා ගේ සුවදුක් බැලීමට ආ අමුත්තෝ පිරිසක් ද වූහ. ඔවුන් සමඟ එහි ආ බල්ලෙක් ද වූයේ ය.’බල්ල අපිව හපයි ද?’ ම’මිතුරා බිය සැක පළ කළේ ය.’නෑ. නෑ. බයවෙන්ඩ එපා! මල්ලිල එන්ඩ ඇතුළට!’ ගෙහිමියා අප ගෙට කැඳවා ගත්තේ ය.දරුවාට බල්ලා කෑ සිද්ධියත්, ඉන් අනතුරුව සිදු වූ දේත් අප හරියට දැන ගත්තේ එවිට ය.දිනක් මේ දරුවා අසල වත්තක වූ ජම්බු ගසක ජම්බු ඉදී ඇති බව දැක එහි නැගුණේ ය. ගෙදර බල්ලා ජම්බු ගස යටට වී බලා සිට දරුවා ගසින් බසින විට ම හැපුවේ ය. නිවැසියෝ පැමිණ දරුවා බේරා ගත් හ. ගම්මු දිවැ’විත් ප්‍රතිකාර කළ හ.එදින සවස්වරුවේ දරුවා ගේ සුවදුක් බැලීම පිණිස බල්ලා ගේ හාම්පුත්තු පැමිණියහ. ඒ සමඟ බල්ලා ද ආවේ ය. දරුවා සපා කෑ බල්ලා ඔහු වැතිරී සිටින ඇඳ යටට වී සිටීම මාපියනට ඉවසුම් නොදෙන කාරණයක් වුව ද උගේ හාම්පුතුන් ගැන සලකා ඔවුහු ඉවසා සිටියහ.අවසානයේ ඔවුහු සමුගත්හ; දරුවාට ඉක්මන් සුවය පතා පිටත් ව යෑමට සූදානම් වූහ. ඇඳ යට වී සිටි සපා කෑ බල්ලා ද නැගිට එළියට’විත්, දෑත් එක්කර දරුවා වෙත දිගු කර, හිස බිම තබා, වලිගය නටවා කෙඳිරිලි හඬක් නැගුවේ ය.බල්ලා කෙරෙහි වූ බිය සැක දුරු කර ගත් දරුවා මිතුරු හැඟුමෙන් උගේ හිස අත ගෑවේ ය. හාම්පුතුන් සමුගෙන යද්දී බල්ලා පිට ව ගියේ නගුට වනමින්, දරුවා දෙස හැරි – හැරී බලමිනි.එතැන් පටන් බල්ලා ගේ හාම්පුතුන් දරුවා ගේ සැප දුක බැලීමට එද්දී බලු යාළුවා ද නොවරදවා ම පැමිණ පුංචි චාමර ගේ ඇඳ ළඟට වී බලා සිටින්නටත්, ඔහු දෙන විස්කෝතුව ගිල දමන්නටත් පුරුදු වූයේ ය. අප එහි ගිය අවස්ථාවේ පැමිණ සිටියේ ද ඒ පිරිස හා බල්ලා ය.  රත්නපුරේ, හිදැල්ලන, ගොළුවාවිල නව නිවාස සංකීර්ණයේ ගයා කැලුම් දිසානායක මහතා විසින් යොමු කරන ලද ලිපියක් ඇසුරිනි.අපේ පන්තියේ ඉගෙන ගත් නර්මදා බෙහෙවින් රූබර වූවා ය.පන්තියේ සිටි අපේ යහළුවෝ කිහිප දෙනෙක්ම ඇයට වසඟ වී සිටියහ. ඈ පතා ඔවුහු දබර ද වූහ. නර්මදා ගේ පියා මිය ගොස් සිටියේ ය. දරු පවුල ගෙන යන්නට පියා ගෙන් උරුම වූ විශ්‍රාම වැටුප නොසෑහුණු බැවින් මව කඩයප්පන් හැදුවා ය.උදෑසන පායන සඳක් සේ නර්මදා ද උදෑසන ම පායා අපේ පන්තිය එළිය කරන්නී ය. එහෙත් බාහිර තරුණයකු හා ඇගේ සම්බන්ධයක් පැවති බව පන්තියේ කිසිවකු දැන සිටියේ නැත. හිටි අඩියේ ම සඳ මැකී ගියේ ය. ඇය ඔහු හා සැඟව ගියා ය; ඉන්පසු කිසිදා පාසල් නාවා ය.නර්මදා නැති අඩුව අපට තදින්ම දැනුණත් ටික කලකින් අපට ඇය අමතක විය. වසර ගණනාවකට පසු අපේ පාසල් දිවිය අවසන් විය. අපි රැකියා කරනු පිණිස සමාජයේ විසිර ගියෙමු.මා අගනුවර රැකියාවට ගියේ දුම්රියෙනි. ඒ වන විට අලුත් මිතුරු කැළක් මා වටා සිටියහ. අප ගමන් කිරීමට පුරුදු ව සිටියේ එක ම මැදිරියක ය.දිනක් අප මැදිරියේ ගමන් කරමින් සිටි පාසල් දැරියක් මගේ දෑස පැහැර ගත්තා ය. ඒ නර්මදා ගේ මුහුණේ ම පිළිබිඹුවකි. නර්මදා නැවත උපන් සේ ය.තවත් දිනෙක, කුහුලින් යුතු ව මම ඇයට සමීප වීමි.‘ඔයාගෙ අම්මගෙ නම නර්මදා ද?’ඇය දෑස් ලොකු කර මදෙස බැලුවා ය.‘අංකල් කොහොමද දන්නෙ? අපේ අම්මව දන්නව ද?’‘ඔයාගෙ අම්මයි, මායි එක පන්තියෙ ඉගෙන ගත්තෙ’ඇය සිනාසුණා ය. ඒ නර්මදා ගේ ම හිනාව ය.‘ඒ කාලෙ ඔයාගෙ අම්ම හිටියෙ.... පැත්තෙ’‘ඔව්, එයාගෙ මහ ගෙදර තියෙන්නෙ එහෙ’එතැන් පටන් අපි දැන හඳුනා ගතිමු.දිනක් මම ඇයට අදහසක් ඉදිරිපත් කළෙමි.‘දුවේ, මට ඕනැ ඔයාගෙ අම්මව මුණ ගැහෙන්ඩ’‘මං අම්මට කියන්නං අංකල්’නියමිත දිනයේ මම දුම්රිය වේදිකාවේ බලා සිටියෙමි. නර්මදා දියණිය හා එහි ආවා ය.ඇය මා බඳු ව ම වැඩී සිටිය ද අතීත තාරුණ්‍ය ලාලිත්‍යය ඈ සමඟම රැඳී තිබිණ. දියණිය පුදුම වී බලා සිටිය දී අපි පන්ති කාමරයේ වූ සිද්ධීන් මෙනෙහි කරමින් සිනාසීමු.‘ඒක නෙමේ නර්මදා. කොහොමද ඔයාගෙ ජීවිතේ?’ඇය සිය කතාව කීවා ය. එය කඳුළු කතාවකි.ඇගේ සැමියා හදිසි අනතුරකින් මිය ගොස් සිටියේ ය. එතැන් පටන් ඇය දරු දෙදෙනා රැක බලා ගන්නට මහත් වෙහෙසක් දරා තිබිණ.‘දැං අපි පුංචි ගේක කුලියට ඉන්නව. දරුවො දෙන්න ඉහළ පන්තිවල ඉගෙන ගන්නව. මාත් පුංචි රස්සාවක් කරනව.’ ඇය කඳුළු පිස ගත්තා ය.අපි සමු ගතිමු.වැඩි කලක් නොගියේ ය.හිටි අඩියේ ම දියණිය ගේ දුම්රිය ගමන නැවතිණ. මගේ කුහුල වැඩිණ.‘යාළුවට මොකද වුණේ?’ මම ඇගේ යෙහෙළියක ගෙන් විමසීමි.‘ඇයි අංකල් දන්නැද්ද? එයාගෙ අම්ම කෝච්චියට පැනල මැරුණනේ!’මා සියොළඟ සසල වී ගියේ ය.වරුවක් නිවාඩු දැමු මම නර්මදා එදා කී මඟ සලකුණු ඔස්සේ ඈ පදිංචිව සිටි නිවෙස සොයා ගියෙමි. සෑහෙන වෙහෙසකින් පසු පුංචි ගෙවල් තවානක් මැද වූ ඇගේ පුංචි ගෙය සොයා ගැනීමට මට හැකි විය. ඇගේ අවමඟුල වෙනුවෙන් එල්ලන ලද සුදු ඉටි කොළ ද ගේ අසල ළෙල දෙමින් තිබිණ.නර්මදා ගේ දියණිය ද මහලු මව ද එහි සිටියහ. ඇගේ මරණය ගැන කම්පා වූ මම නොදැනුවත්කම නිසා අවමඟුලට සහභාගිවීමට බැරි වීම ගැන කනගාටුව පළ කළෙමි.සමුගෙන ආපසු එද්දී ඇගේ අසල්වැසියෙක් මට ඇගේ සැඟවුණු කතාව හෙළි කළේ ය.ඒ අසා මම යළිදු සසල වීමි.නර්මදා ලොවට රහසින් රැකියාවක් කරමින් සිටියා ය. ඒ සම්බාහන ආයතනයක ය. ඉහළ පන්තියක ඉගෙන ගත් සිය පුතු වෙනුවෙන් දරන්නට තිබු වැය ඇය සරිකර ගත්තේ මේ රැකියාවෙනි.පුතු ගැන විශ්වාසය තබා සිටියා මිස ඔහු කරන කියන දේ සොයා බැලීමට ඇයට කාලයක් නොවීය. ඔහු අධම ලෝකයේ ගොදුරක්ව සිටි බව ඇය නොදැන සිටියා ය.පුතු මත්කුඩු ද, ශෘංගාරය ද අඹා යමින් සිටි චරිතයක් ව සිටියේ ය. සිහි විකල්ව සිටි පුතු දිනක් සම්බාහන ආයතනය තුළට වැදුණේ අහම්බෙනි. මව එහි රැකියාව කරති’යි ඔහු දැන සිටියේ නැත. ඔහු තම කුටියට එති’යි ඇය ද හීනෙකින්වත් නොසිතුවා ය.නර්මදා ආයතනයෙන් පිට වූයේ උමතු වූ පටාචාරාවක සේ ය. පටාචාරාව ද ඒ සා බරපතළ අවස්ථාවකට මුහුණ දී නොසිටින්නට ඇත.නුවර - කොළඹ දුම්රිය වේගයෙන් ඇදී ආවේ ය. නර්මදා එය ඉදිරියට ආවේ සිහියෙන් දැයි අපි නොදනිමු. දුම්රිය ඈතට ගොස් නැවතිණ. එහෙත් නර්මදා සිටියේ නැත.නර්මදා ඔබේ මතු භවය සැපවත් වේවා!  අඹගස්පිටියේ විල්ප්‍රඩ් බොනිපස් මැල්ලව මහතා විසින් යොමු කරන ලද ලිපියක් ඇසුරිනි.ගුද මාර්ගය හා බඩවැල ආශ්‍රිත දරුණු ආබාධ තත්ත්වයකින් පෙළෙන රැකියාවක් පවා නැති, රැකියාවක් කර ගැනීමට ද හැකියාවක් නැති හතළිස් හැවිරිදි ආබාධිත අයෙක්මි.උත්පත්තියෙන් ලද ආබාධ තත්ත්වයක් හේතුවෙන් ඉපදී දෙවන දිනයේ සිට මාස තුන දක්වා කාලය තුළ සැත්කම් කිහිපයකට ලක්ව ඇත්තෙමි.මගේ වත්මන් ආබාධ තත්ත්වය ද ඒ සැත්කම්වල ම අතුරු ආබාධ තත්ත්වයකි.මීට පිළියම ද අලුත් සැත්කමක් ම බව වෛද්‍ය නිර්දේශයයි. ඒ සඳහා දැනට පහසුකම් ඇත්තේ පෞද්ගලික රෝහල්වලය. එහෙත් එබඳු රෝහලකට ඇතුළුවීම පවා මා බඳු දුප්පතකුට සිහිනයකි.මගේ තත්ත්වය ගැන අනුකම්පා කරන ශල්‍ය වෛද්‍යවරු ‘ස්ටෙප්ලින් ගන් හෙමරොයිඩ් ඩික්ටෙම්’ නමැති ශල්‍ය උපකරණය මිලදී ගත හැකි නම් රජයේ රෝහලක දී වුව අදාළ සැත්කම 99%ක් සාර්ථකව කරදිය හැකි බව පවසති. මේ උපකරණය රුපියල් පනස් දහසක් පමණ මිල වෙයි.මට කිසිදු ආර්ථික ශක්තියක් නැත. පිහිට ඉල්ලීමට සුදුසු කෙනෙක් ද නැත. එහෙයින් ‘නෙළුම්විල’ හා බැඳී සිටින, අනුන්ගේ දුකේ දී හිත උණුවන උතුම් මිනිසුන් ගේ උදවු පතමි.සත් ජනයිනි, මගේ ජීවිතය බේරා ගැනීම සඳහා හැකි අයුරින් අත-හිත දෙනු මැනවි. එය ඔබ කරගන්නා උතුම් පිංකමකි.ඔබේ ආධාරය එකතු කර ගැනීම සඳහා මහජන බැංකුවේ හාලිඇල ශාඛාවේ 225200130007733 දරන ගිණුම විවෘත කොට තිබේ. යහපත් මිනිසුනි, ඇති හැකි අයුරින් මට පිහිට වන්න.  සිළුමිණ, පාඨකයකු විසින් යොමු කරන ලද ලිපියක් ඇසුරිනි. අනන්‍යතාව සඟවා සිටීමට අවශ්‍ය හේතු ද පැහැදිලි කර තිබේ. එහෙත් ඔහුට ආධාර කිරීමට ඉදිරිපත් වන අයට අවශ්‍ය වුවහොත් ඔහුගේ නම හා ලිපිනය නෙළුම්විලෙන් ලබා ගත හැකි ය. 0112429265 ඔස්සේ සිළුමිණ කර්තෘ මණ්ඩලයේ සේමාලි මහත්මිය අමතන්න.අලුයම රුවන්වැලි මහ සෑය පසු කර, ලංකාරාමය අසලින් ගමන් කළ අපට බසවක්කුලම වැව පසු විය. ටිකකින් හමු වූයේ බුලන්කුලම වැව ය. ඒ නිසල අලුයම වැව පහළ දසුන රමණීය විය.අප යමින් සිටියේ බුලන්කුලමේ ඇස්වෙද මහතා හමුවීමට ය.’අනුරාධපුරේ බුලන්කුලමෙ හොඳ ඇස්වෙද මහත්තයෙක් ඉන්නව. හුඟ දෙනෙක් සනීප කරල තියනව.’ යන ආරංචිය මේ ගමනට අප පෙළඹවී ය.ප්‍රතිකාර වුවමනා වූයේ මගේ ඥාති සොහොයුරාට ය. මා ආවේ ඔහු ගේ උදව්වට ය.කොළඹ ප්‍රදේශයේ සිට ගිය අප අනුරාධපුර දුම්රිය ස්ථානයට ළඟා වූයේ මීට මොහොතකට පෙර ය.එහි දී ත්‍රිරෝද රියක නැගුණු අපට පැය කාලක දී වෙද ගෙදරට යා ගත හැකි විය. අප එහි යන විටත් රෝගීහු අට දෙනෙක් එහි වූහ. උදෑසන හය වන විට පිරිස සියය ඉක්මවී ය.වෙද මහතා ප්‍රතිකාර කිරීමට පැමිණෙන තුරු අපි රැඳී සිටියෙමු. ඒ අතර මම ළඟ පාත සිටි කිහිප දෙනකු සමඟ කතාබහ කළෙමි.වයස අවුරුදු හැත්තෑ දෙකක පියෙක් පානදුරේ සිට පැමිණ සිටියේය. ප්‍රතිකාර ගැනීම පිණිස ඔහු හත් අට වතාවක් පැමිණ තිබිණ. ඒ හැම වාරයකම ඔහු පැමිණ තිබුණේ සහායකයකු සමඟ ය. ‘මේ සැරේ මං ආවෙ තනියම. මට දැං හොඳට පේනව.’ ඔහු කීවේ ය.අවුරුදු හැට දෙකක් වයසැ’ති තවත් මහතකු කීයේ කලින් සිය පුතු හා පැමිණි නමුත් ප්‍රතිකාරවලින් පසු පෙනීම හොඳින් ලැබුණු බැවින් මෙවර තමන් පැමිණියේ තනියම බව ය.බිබිල, මොනරාගල, අම්පාර, නුවර වැනි පෙදෙස්වලින් පැමිණි අය ද වූහ.උදෑසන 8.30 පමණ වන විට වෙද මහත්මයා ආවේය.දැන් වෙදකම සිදු කැරෙන්නේ රෝගියා ගේ ඇසට බෙහෙත් දැමීමෙන් නොවේ. රෝගියා ගේ පයෙහි මහපටැඟිල්ලක බෙහෙත් බැඳීමෙනි. හිසෙහි ගල්වනු පිණිස තෙලක් ද ලබා දෙනු ලැබේ.අප ගේ වාරය ආවේ ය. වෙද මහතා කුඩා එළියක් විහිදුවා රෝගියා ගේ ඇස් පිරික්සී ය.”වෙද මහත්තයො, මගෙ මේ ඇහැට ඔපරේෂන් එකක් කරන්නත් තියනව. ඒකට දිනේකුත් ලැබිලයි තියෙන්නෙ.” පනස් අට හැවිරිදි මගේ ඥාතියා කීවේ ය.මා හිතුවේ වෙද මහතා බණිනු ඇත කියා ය.’හොඳයි, ඒක නියම කර ගත්තු විදිහට ඇස් වාට්ටුවෙන් කර ගන්න. අපි එහෙනං අනිත් ඇහැට වෙදකං කරමු. සැත්කමින් පස්සෙ වුවමනා වුණොත් අපි ඒ ඇහැටත් ප්‍රතිකාර කරමු.’ වෙදමහතා ගේ කාරුණික වදන් හමුවේ අප සිත් සැනසිණ.වෙද මහතා, වෙදකම් කරන්නේ පුරාවිද්‍යා අංශයේ රාජකාරියක් කරන ගමන් ය. එනිසා ඔහුට වෙදකම් කිරීමට අවකාශ සැලසෙන්නේ සති අන්තයේ ය. සතියේ දිනවල ද කෑම පැයේ දී ඔහු ප්‍රතිකාර කරයි. පැය භාගයක අමතර සහනයක් ද පුරාවිද්‍යා අංශයෙන් ඔහුට දී ඇතැයි කියැවේ.වෙද ගෙදරට යනු පිණිස සති අන්තයේ උදෑසන හය පසු වී එන්නේ නම් සිංහ කුලුන අසලින් අලුත්ගම – ගම්මිරිස්ගස්වැව බසයෙන් ගොස් බුලන්කුලමෙන් බැස ගත හැකි බව අපි දැන ගතිමු. ප්‍රතිකාර ලබා ගෙන පෙරවරු දහයට පමණ අපි ආපසු අනුරාධපුරය බලා පැමිණියේ ද බස් රියෙනි.වෙදකම උතුම් ය. මේ හෙළ වෙදකම ලොව අන් වෙදකම්වල නොපැරදෙයි. මෙබඳු ජීවක උතුමන් අප ජාතියට මිණි පහන් ය.පුරාවිද්‍යා මහතුනි, වික්‍රමසිංහ ජීවකයාණන්ට තවත් කාලයක් ලබා දෙනු මැනව. ඒ කාලය තුළ තවත් රෝගියකු ගේ ඇසක් පෑදෙනු ඇත. ඔබට ද ඒ පින අනුමෝදන් වනු ඇත.ළමා, මානව හිමිකම් සහ සාරධර්ම පිළිබඳ දේශක කොටුගොඩ, ඕපාත අරුණ ශාන්ත ධර්ම කුමාර මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=as1009193</link>
    <topic>තමන්ගේ බත්පතත් අනුන්ට දුන් හින්දා අම්මගෙ කුසේදි මට ‘මාන්දම’ හැදුණා</topic>
    <author>සටහන -උපාලි සමරසිංහ</author>
    <content>තමන්ගේ බත්පතත් අනුන්ට දුන් හින්දා අම්මගෙ කුසේදි මට ‘මාන්දම’ හැදුණා- මහාචාර්ය පියසීලි විජේමාන්නඒ රන්වන් බඳ කාගෙ එරන් බඳ අම්මගෙ රන් බඳ සිහිවෙනවා ඒ ආදර හඬ කාගෙ උතුම් හඬ අම්මගෙ කටහඬ විහිදෙනවාසමන් සුවඳ ඒ කාගෙද සිහිලස අම්මගෙ සෙනෙහස පැතිරෙනවා පියඹන්නට මට පියාපත් ඇත්නම් අම්මේ ඔබ වෙත දුව එනවාඒ එක්දහස් නවසිය හැට පහේ දෙසැම්බර් 2 වැනිදා ය. පේරාදෙණිය සරසවියේ රාමනාදන් ශාලාවේ නැවැතී සිටි නේවාසික සිසුවියකි. තම ආදරණීය අම්මාගෙන් තරමක් ඈත්ව සිටි ඒ විරාමයේ ඇය මෙසේ තම සෙනෙහස කවි කරන්නට වෑයම් කළාය. මෙසේ අකුරු කළ එදා ඒ නව යොවුන් සිසුවිය අද වයස 67 ක් පමණ වන වියපත් ගැහැනියකි. පේරාදෙණිය විශ්වවිද්‍යාලයේම සිංහල අංශයේ මහාචාර්යවරියක ලෙස කාලයක් සිසුන් ගුණ නැණ වැඩවූ ඒ ගුරු මෑණිය ඉසුබු ලත් මොහොතක මට හමුවූවාය. ඇය සාහිත කෙතෙහි පිපි රජයෙන් පවා හරසර ලත් මාහැඟි පුෂ්පයකි.රාජ්‍ය සම්මානයෙන් පුද ලද ලාංකීය කෙටිකතා සංග්‍රහ රැසක් ලියූ ඇය මහාචාර්ය පියසීලි විජේමාන්න නමින් නම්වර ලද්දාය. පිබිදෙන ජීවිත (1984) වංකගිරිය (1987) සහෘදයෝ (1991) පටුමඟක වැසියෝ (1994) එක්ටැම්ගෙය (1996) සුවඳ කූරු (1997) විකල පරාණ (2007) ආදී වශයෙන් ලියැවුණු මේ කෙටිකතා සංග්‍රහ අපේ ජීවිත තුළට එබී බැලූ තවත් අවස්ථා කීපයක් ලෙස මට පෙනෙයි. තම ජීවන දෘෂ්ටිය වැඩැවූ ආදරණීය මව ගැන කතා කරන්නට මහාචාර්යවරිය මා අබිමුව සිටී.මගෙ අම්මා බිංගිරිය පළාතෙ. හේරත් මුදියන්සේලාගේ ඩිංගිරි මැණිකේ. 1905 දි උපන් ඇය පුංචි දැරියක් කාලෙම ලෝකය හා ජීවිතය පිළිබඳ අපටත් වඩා අත්දැකුම් ලැබූ කෙනෙක්. 1918 පමණ පළමුවැනි ලෝක යුද්ධ ගැන බිහිසුණු තොරතුරු මිනිසුන්ගේ විලාප වෙඩි බෙහෙත් ගඳ ගැන ඇය අපට කීවා මතකයි. ඇගෙ ගෙවල් ළඟම ආමි කෑම්ප් එකක් පවා තිබිලා තියෙනවා. ස්කෝලෙ යන කාලෙ එංගලන්තයෙ ජෝර්ජ් රජ්ජුරුවන්ට ප්‍රශස්ති ගයපු මේ අහිංසක දැරිවිය ලොකු මහත් වෙනකොට ඒවා මොනතරම් පරාධීන වැඩදැයි අපටත් තේරුම් කළා.(එදා ශ්‍රීී වික්‍රම රාජසිංහ උඩරට සිංහල රාජධානියේ අන්තිම රජු ද ඉංග්‍රීසින් අල්ලාගත් මොහොතේ චෝදනාවට ලක් කළේ එංගලන්තයේ ජෝර්ජ් රජුට එරෙහිව රාජ්‍යයක් ගෙන ගිය ද්‍රෝහියකු ලෙසය.) මගේ තාත්තා රස්සාව හැටියට කළේ පොල් ව්‍යාපාරය. ගමේ පොල් විශාල වශයෙන් එකතු කළා. ඒවයින් කොප්පරා වේලීමත් කළා. අප්පච්චිගෙ නම සූරියහෙට්ටි මුදියන්සේලාගේ කිරිබණ්ඩා. සත්කෝරළයෙ කෙනෙක්.පඬුවස්නුවරට කිට්ටු හෙට්ටිපොළ තමයි ගම. ඒත් අම්මත් සමඟ විවාපත් වුණාට පස්සේ අපේ කුටුම්භය තිබුණේ නාගොල්ලාගොඩ. නාගොල්ලාගොඩ මහා විද්‍යාලයට තමයි මං අකුරු කරන්න ගියෙත්. මං පුංචි කාලෙ ඉඳලම ඇස් පෙනීම දුර්වලයි. අම්මගෙ බඩේදි මට මාන්දම හැදිලා තියෙන්නෙ. මේ රෝගයෙන් මා කාලයක් දුක්වින්දා.අපේ අම්මා දානයට ප්‍රිය වචනයට ඉතාම කැමැති කාන්තාවක්. තමන් නොකා හරි කෙනෙකුට දෙන්නයි ඈ කැමැති. රටේ ජනතාව යුද්ධයේ පීඩා විඳින කාලෙ කොටින්ම මිනිස්සු බජිරි කන කාලෙ අපේ ගෙදර බත්පත ඉදුණා. අප්පච්චි දවල්ට කාලා හාන්සිවුණාම ගේ පිටුපස්ස පැත්තෙන් තාත්තගෙ පැත්තෙ කන්කොට අප්පුහාමි කියලා ඥාතියෙක් එනවලු. එයා ඉතින් කනිපින්දම් කියල එතනහාමි කන්ඩ මුකුත් නැද්දැයි අහනවා.ඒ වෙලාවට අම්මා බොහෝ විට දෙන්නෙ තමන්ට ඉතිරිව තිබෙන බත්පත. ඒ නිසා මට අවශ්‍ය පෝෂණය අඩුවෙලා බඩේදිම මාන්දම හැදුණා. අප්පච්චි මේ ගැන දැනගෙන කියෙන්නෙ පස්සෙ.ඒත් පස්සෙ කාලෙ මේකට හේතුව එදා සිදුවුණු අහවල් සිද්ධියයි දැනගත්දා ඉඳලා ඇය මාව ගොඩගන්න පුදුමාකාර කැපවීම් කළා. නැත්නම් මගේ පෞරුෂය වැඩෙන්නෙ නෑ. මොළය වැඩෙන්නේ නෑ. අපේ අප්පච්චි පොල් ව්‍යාපාරිකයා නිසා වත්තෙ හැම තැනම පොල් තියෙනවා. මා ඉස්කෝලෙ ගුරුවරුන් හා සිසුන් කරන සියලු ක්‍රියාකාරකම් මේ පොල් තොගය එක්ක කරනවා.පාසලේ ගුරුතුමිය වේවැලක් අරන් ළමයින්ට පාඩම් කියාදෙන හැටි මා අභිරූපණය කළා. දවසක් පාසලේදි එක් ළමයෙකුට බෝවන රෝගයක් (පැපොල) හැදිලා. ගුරුතුමී මේ දරුවාව අනෙක් ළමයින්ගෙන් ඈත් කැර තැබුවා.මාත් ගෙදර ඇවිත් පාසල් පංතිය වත්තේ කරනවා. මගේ සිසුන් වෙනුවට ගත්තෙ පොල්ගෙඩි. මට වයස 8ක් වත් නෑ. දැන් පොල් ගෙඩි 20ක් විතර තියාගෙන කෝටුවක් අරගෙන පොල්ගෙඩි මැදින් යමින් මා පංතියේ උගන්වපු සියලුම දේ මේ පොල්වලට කියාදෙනවා. අම්මත් පැත්තක ඉඳන් මගේ ඉගැන්වීම් රසවිඳිනවා. මට තවත් ධෛර්යයි. මා පාඩම් උගන්වන ගමන් එක් පොල්ගෙඩියක් අරන් පැත්තකින් තිබ්බා.අම්මා මේක බලාගෙන ඉඳලා ඇවිත් ඇහුවා, ඇයි පුතේ, මේ දරුවා පැත්තකින් තිබ්බෙ කියලා. මම ඉස්කෝලෙ දරුවා ‘පැපොල්’ නිසා ගුරුතුමී අයින් කළ බව මතක් කළාට රෝගයේ නම සිතට ආවෙ නෑ.මා කීවා ඒ ළමයට “ගස්ලබු” කියලා. අම්මගෙ මුවට හීන් හිනාවක් කාන්දු වුවත් ඒක සඟවා ගත් අම්මා අර ගෙඩිය අරන් එහෙනම් මේක වැඩක් නෑ කියලා අර පොල් ගෙඩිය අරන් ඈතකට වීසිකළා. මගේ ඇස් දෙකෙන් කඳුළු ‘සට’ ‘සට’ ගාලා කඩා වැටුණා.ඇයි, ළමයකුට කළ දේ ගැන හිතලා. අම්මා දුවලා ගිහින් ආයිත් අර ගෙඩිය පිහදලා හෝදලා ගෙනැවිත් අයිනෙන් තිබ්බා. නෑ පුතේ, මං කළේ එයාව පිරිසුදු කරන එකයි ඇය කීවා.අම්මා අපේ පුංචි හිත් කොච්චර පරිස්සමින් ඇසුරු කළාද කියලා ඒව මතකයට එන විට මට නිතරම සිහිවෙනවා. අම්මා ළඟ පුදුමාකාර පරිකල්පනයක් තිබුණා. ඒ පරිකල්පන ශක්තිය තමයි මගේ නිර්මාණකරණයේ තිඹිරි ගෙය. රෑට කාලා මල්ලියි නංගියි මාවයි තුරුලු කරගෙන ඈ කීවෙ පුදුමාකාර රසවත් දේවල්. ඒවයෙ නවනළු රසයම කැටිවෙලා තිබුණා.ජාතික පොතේ කතා විතරක් නොවේ. මුතුකුමාරිගෙ කතාව, ගොරකා යකාගෙ කතාව ඇය කීවෙ හඬ උස් පහත් කරමින්. හාස්‍ය කතාවක් කීවත් අම්මා හිනා නොවී අපට හිනාගැස්සුවා. කිසියම් නාට්‍යානුසාරී ගුණයක් අම්මගෙ හඬේ තිබුණා. අම්මා රටට ලෝකෙට පෙනෙන්න සිල්ගත්ත ගැහැනියක් නොවෙයි. ගෙදරදි හැමදාම පන්සිල් ගන්නට අප පුරුදු කළා. ඈ ආමිස පුජාවට වඩා ප්‍රතිපත්ති පුජාවයි අගය කළේ. අම්මගෙ බුදුමැදුර අයිනෙ තිබුණේ මුල්ලක වැතිරුණු පන් පැදුරක් විතරයි.මං පුංචි කාලෙ හරිම දඟයි. දැන් තමයි තේරෙන්නෙ මට තරමක් දුරට හෝ පරපීඩක කාමුකත්වය තිබිලා තියෙනවා. මං සමහර විට ළමයින්ව කොනිත්තලා රිදවලා සතුටක් ලැබුවා. ගුරුවරු මේවා අහුවෙලා අනන්ත මට බැනලා තියෙනවා. ගමේ වචනයෙන් කොනිත්තනවාට කියන්නෙ බිඳ කෑවා කියලයි.මේ ළමයගෙ වැඩේ ළමයින් බිඳකන එකයි ගුරුවරු මට එහෙම කීවා. හැබැයි! වැඩවලට දක්ෂ නිසා ඇතැම් ගුරුවරුන් මට බැන්නා විතරයි. මේක ආරංචි වෙලා අම්මා හුඟාක් දුක්වුණා. “අත්තාහි අත්තනො නාථෝ” තමා උපමා කොට අනුන්ට හිංසා නොකරන්න අම්මා මෙහෙණියක් වගේම මට කියා දුන්නා.අම්මා ගුරුවරුන් පිළිබඳව හරිම භක්තිමත්. එතුමිය තමයි මට ගුරුවරුන්ට ගරු කළ යුතුය කියන එක උගැන්නුවෙ. අප්පච්චි සමඟ තියෙන පැරැණි අරෝවක් හින්දා නිතරම නිකරුණේ මට ගහපු ගුරුවරයෙක් හිටියා. දුර පෙනෙන්නෙ නැති හින්දා මං බොහෝ වේලාවට කළුලෑල්ල ළඟට ගිහින් ගණන් ලියාගන්නවා. 3 වැනි පන්තියේදී මෙහෙම දවසක් කළුලෑල්ල ළඟට ගිය මොහොතකදි අර ගුරුවරයා ආවා. කිසිම හේතුවක් නැතිව නුඹ ගියේ අර ළමයින් කොනිත්තන්න කියාගෙන ඒ ගුරුවරයා මට ගැහුවා. මං ඇත්තටම ගියේ මගෙ පුංචි කාලේ මාන්දම් ප්‍රශ්නයට ඇස් පෙනෙන්නෙ නැති හින්දයි. ඔහු වේවැලෙන් ගහපු පාරක තැලුම් සලකුණු මගේ අතේ උඩ කොටසෙ තිබුණා. අම්මා ඒ ලකුණු දැකලා ඇහුවාම මා අම්මාට විතරක් ඇත්ත කතාව කීවා. අම්මා එදා හොඳටම ඇඬුවා. මං තුනේ පන්තියේ ඉඳන් ඩබල් ප්‍රමෝෂන් ගහලා පහේ පන්තියට ගියා. මොනවා කළත් මං වැඩටත් දක්ෂයි. පුදුමය කියන්නේ පහේ පන්තියේ පංති භාරව හිටියෙත් අර මුලින් කී ගුරුවරයාමයි. මං සියල්ල මහපොළොව වගෙ ඉවසගෙන අම්මගෙ වචනෙට ස්කෝලෙ පාඩම් වැඩ කළා. මං හයේ පන්තියෙ ඉන්නකොට අර ගුරුවරයා ස්කෝලෙන් අස්වෙලා යන දවස උදාවුණා. අම්මා එදා බුලත් අතක් දීලා කිවුවා පුතේ, ගුරුතුමා වරදක් කළත් ඒ ගැන හිතන්න එපා. අවුරුද්දක් දෙකක් එතුමාගෙන් ඉගෙනගත්තනෙ. බුලත් අතක් දීලා වඳින්නම ඕනෑ කියලා. මං වෙනදාට පාසල් පිටියෙ වත්තෙ කොහේදී හමුවුණත් ඒ ගුරුවරයාගෙ මුහුණ බැලුවෙ නෑ.ඒ නිසා ගුරුවරයා කවරදාවත් මගෙන් වැඳුම් බලාපොරොත්තු වුණෙත් නෑ. ඒත් අම්මගෙ අවවාද මගේ හිත රිදෙව්වා. මං කෙළින්ම බුලත් අත අරන් ගුරුවරයා ළඟට ගියා. බුලත් අත දීලා වැන්දා.. ගුරුවරයා තිගැස්සුණා. පුදුම වුණා. පුදුම සතුටක් ලැබුවා. ඔබට දුර ගමනක් තියෙනවා දුවේ.. ගුරුවරයා කීවා. අම්මා මේ දුන් අවවාද මට දිගටම බලපෑවා. මං විශ්වවිද්‍යාලයෙ ඉන්නා කාලෙ උගන්වපු මහාචාර්ය ආරිය රාජකරුණා මහාචාර්ය මීගස්කුඹුර යන මහත්වරු සමඟ මා පසුකාලෙක එකට ගුරු කාර්ය මණ්ඩලයෙ සේවය කළත් අනෙක් ඒ වගේ අය මිස්ටර් කෑල්ල දාලා නම් කියා කතාකළත් මා හැමදාම කීවෙ ‘සර්’ කියලයි. ඒ ගුරු ගෞරවය මා තුළ පැළපදියම් කළේ අම්මා.මගේ පියවි ඇස්වලින් භෞතික දේවල් දිහා බැලුවත් ඒවා මගේ නෙත්වලට වැටෙන්නෙ යම්තමට. ඒත් මා අවට දේවල්, පුද්ගලයන්, සංසිද්ධීන්, ප්‍රපංචයන් මගේ නිරීක්ෂණාක්ෂියෙන් ගැඹුරින් දකින්න පුළුවන් වුණෙත් අම්මාගේ ඉගැන්වීම් නිසයි.ඒ නිරීක්ෂණාක්ෂිය මට පෙන්වා දෙන දේ මා බොහෝ විට යථාර්ථය ලෙසත් පිළිගන්නවා. ඒ ආකාරයෙන් මට පසක් වූ වැදගත්ම දේ තමයි අම්මාගේ ආදරයේ තියෙන අවංක බව. පවිත්‍ර බව. දරුවකු වසදීලා නැත්නම් ගඟකට වීසිකරලා මරන අම්මා කෙනෙකු කලාතුරකින් ඉන්නට පුළුවන්. ඒත් බොහෝ අම්මලා දරුවන් හදන්නෙ දරුවන් ඇහේ පපුවේ තියාගෙන. මගේ අම්මා ඒ වගේ කෙනෙක්. දරුවන් වෙනුවෙන් දහදුක් වින්දත් පෙරළා දරුවන්ගෙන් උදව් අම්මා බලාපොරොත්තු වුණෙත් නෑ.අපේ අම්මා අධික ආගමික භක්තියකින් ආවේගවත් වූ කෙනෙකුත් නොවේ. වන්දනා ගමනක ගියෙත් අම්මගෙ ඉදිරිපත්වීම නිසා නොවේ. දැනට ජීවතුන් අතර නැති අපේ ලොකු අයියා අම්මව ලංකාවෙ සෑම ප්‍රසිද්ධ සිද්ධස්ථානයකටම එක්ක ගියා.අම්මා ශ්‍රී මහා බෝධිය, රුවන්වැලි සෑය වැඳලත් ප්‍රාර්ථනා කළේ එකම දෙයයි. ඒක ටිකක් හිමින් කිව්වත් අපට ඇහුණා. තමන්ට මොකුත්ම ඉල්ලුවෙත් නෑ. ඒ වචනවලින්ම කියන්න මතකයක් නැතිවුණත් මෙහෙම කියන්නට පුළුවන්. “මගෙ සමහර දරුවො ගෙදරින් ඈත ඉන්නෙ.තවත් දෙතුන් දෙනෙක් ඉගෙන ගන්නවා. ඒ අය පාරතොටේ යන කොට අතුරු අන්තරාවලින් බේරලා සතා සර්පයාගෙන් ගලවලා හොර හතුරු මංකොල්ලකාරයන්ගෙන් ලෙඩ දුක් හැදෙන්ඩ නොදී, අපල දෝෂ නැතිකරලා ඒ අයගෙ ප්‍රාර්ථනා ඉටුකරලා දෙන්ඩ මං කරගත්ත පිංකමක් ඇත්නම් ඒක හේතුවාසනාවෙන්ට ඕනෑ ඒ අයගෙ දරු මුණුබුරෝ යහමඟ යන්ඩ ඕනෑ” එහෙම කියලා තමයි අම්මා “මගෙත් මේ සංසාර ගමන නැවතිලා නිවන ලැබෙන්න ඕනෑ” කියලා කීවෙ. උදේ හවා ගෙදරදීම පන්සිල් අරන් අම්මා මේ ප්‍රාර්ථනය කළා.බුදුන් දහම් සඟුන් යන ත්‍රිරත්නයට මිස අම්මා වෙන බලවේගයකට වැඳුම් පිදුම් කළේ නෑ. උණ හෙම්බිරිස්සාව හැදුණත් දරුවකුට ඉගුරු කොත්තමල්ලි ටිකක් තම්බා දීලා ඈ පෙව්වෙ රත්නත්තරේ සරණින් මේකෙන්ම හොඳවෙනවා කියලයි. සුළු සුළු ලෙඩ ගැන කලබලවන විට අප්පච්චි බණිනවා.ඒ නිසා තුනුරුවන සිහි කර දෙන මේ සත්‍යක්‍රියාව අපට ඵලදුන්නා. අප්පච්චි දැඩි පුරුෂාධිපත්‍යයෙන් හිටි කෙනෙක්. ඒ නිසා අම්මා මොනම දේකටවත් පිට ගියේ නෑ. ගම්මඩුවකටවත්, දෙවොල් මඩුවකටවත් ගෙදරින් පිට යන්න අපට අප්පච්චි ඉඩ දුන්නෙ නෑ. ඒත් අප්පච්චිගේ දැඩි ගති ඉදිරිපිට අම්මා කලබල කළෙත් නෑ. කම්පා වුණෙත් නෑ. සියල්ල විඳ දරා ගත්තා.අපට කවුරදාවත් ඇහිලා නෑ අප්පච්චිට දොස් කියන වචනයක්වත්. අප්පච්චි ඉඩකඩම් බලා ගැනීමට ව්‍යාපාර කටයුතුවලට වෙහෙසෙන නිසා නිවසේදී අප්පච්චිට අවශ්‍ය විවේකය සැලසීමට අම්මා සැලකිලිමත් වුණා. ඒ වගේම ඈ පුදුමාකාර ස්වාමිභක්තිය තිබූ කාන්තාවක්.මැහුම් ගෙතුම් ඉවුම් පිහුම් වැඩ සේරම කරලා අප්පච්චි ගෙට එනකම් ඈ බත්කටක් කෑවෙ නෑ. අප්පච්චි උදේ හතට ගිහින් රෑ හතට ගෙදර ආවත් අම්මා බඩගින්නෙම වතුර බිබී හිටියා. හුඟාක් ගැමියන් තුළ තිබෙන යම් යම් මිථ්‍යා විශ්වාස අම්මා තුළ තිබුණේම නෑ.හොල්මන්, අවතාර, යකුන්, කිලි වගේ දේ අම්මා ප්‍රතික්ෂේප කළා. ඒත් අම්මා දැඩිව එල්බගත් විශ්වාසයක් තිබුණා. ඒ හොඳ දවසක නව සඳ බැලීම. අමාවක පහුවෙලා තුන්වෙනි දවසේ විතර හඳ පෙනෙන්න තියෙනවනෙ.ඒ දවස අඟහරුවාදාවක් හරි සෙනසුරාදාවක් හරි වුණොත් හඳ දකින්න හොඳ නෑ. එදාට අම්මා කල් ඇතිව අපව ගෙට දමා ගන්නවා. අප එළියට ගියොත් කෑගහනවා. ඉතින් නරක දවසක හඳ දැක්කොත් අපි අම්මට කියන්නෙ නෑ. හොඳ දවසක් නම් සවස පහහමාරෙ ඉඳලා අම්මා ඉන්නෙ අහස දිහා බලාගෙන. සඳ දැක්කම අපිට අඬගහලා හඳ දිහා බලලා කොස් ගහක් දිහා බලන්න කියනවා. ඒ වෙලාවට කරන ප්‍රාර්ථනය හරියනවලු.අපි වෙනුවෙන් ඒ ප්‍රාර්ථනාව කළෙත් අම්මා. ඒ පුරුද්ද මටත් ආවා. මං ඒක ලන්ඩන්වල ඉද්දිත් කළා. මා විශ්වවිද්‍යාලයෙ නිල නිවාසෙ ඉඳගෙන 89 කලබල කාලෙත් හඳ බලන්න රාත්‍රියට විශ්වවිද්‍යාල භූමියෙ ඇවිද්දා. අවිචාරවත්ව වුණත් මා මේක පිළිගත්තෙ අම්මා නිසයි.අපේ අම්මා ගත කළේ හරිම චාම් ජීවිතයක්. ඇට මාලයක්, කරාඹු දෙකක් වළලු දෙකක් දා ගෙන හිටියෙ අනෙක් අයගෙ ඉල්ලීම නිසා. ඇඳුම් ඉතා ස්වල්පයක් ළඟ තියාගෙන හිටියෙ. දුප්පත් අයට දෙනවා. දවසක් අපි බදුල්ලෙ මුතියංගනේ එහෙම වැඳගෙන දුන්හිඳ ඇල්ල බලන්න ගියා.ෆොටෝ එකක් ගන්න කියලා ලොකු අයියට කියලා මං ඇල්ලෙ සිරි පොද ඉසිරෙන හරියෙ ගලෙන් ගලට පැන පැන යන කොට එක තැනකදි ලිස්සුවා. වැටුණෙ නෑ. ඒත් අම්මා ඈතට වෙලා ඉන්න කොට මං ලිස්සනවා දැකලා කෑ ගහපු කෑ ගැහිල්ලට ඈත හිටපු පිරිමි හත්අට දෙනෙක් දුවගෙන ආවා.අපේ පවුල ලොකුයි. දරුවො හත් දෙනෙක්. මට අයියලා තුන්දෙනයි. මල්ලියි, අක්කයි, නංගියි. ඒ අතින් මම වාසනාවන්තයි. අවාසනාවන්ත පැත්තකුත් තිබුණා. අපේ ගම්වල සම්ප්‍රදායක් ද දන්නෙ නැහැ මව්පියන්ගෙ වැඩි ආදරය, සැලකිල්ල ලැබුණෙ පිරිමි ළමයින්ටයි. පවුලෙ බාලයටයි. මම ඒ එකකටවත් අයිති වුණේ නැහැ. අම්මා පවුලෙ බාලයා වූ නංගිට පුදුම ආදරයක් දැක්වූවා.එයාට ආදරය කෙරුවා විතරක් නෙමෙයි ආදරේ තියෙන බවත් පෙන්නුවා. අසනීප ගතියක් නිසා අම්මා අවසාන අවුරුදු පහ-හය ජීවත් වුණේ කොළඹ ලොකු අයියා ළඟ. ඇත්තටම නම් ලොකු අයියා තමයි අම්මව එහාට ගෙන්නා ගත්තෙ. ඒ කාලෙ මම විවාහකයි. පේරාදෙණියෙ රැකියාව කරනවා.පදිංචි වෙලා හිටියෙ කැම්පස් එකෙන් ඈත පහසුකම් අඩු මහකන්ද කියන ප්‍රදේශයෙ. ගෙදර පාලනය, සැමියාගේ වැඩ කටයුතු, රැකියාව, ඔය ආදී අවිවේකී ජීවන රටාවකට මැදි වෙලා හිටියත් මම අම්මා බලන්න නිතර ගියා.ඒත් අම්මගෙ සැප දුක් හොයලා බලපු මට වඩා අම්මා කල්පනා කළේ ඒ කාලවකවානුවේදී දකින්න නොලැබුණු නංගි ගැන. මට හිතුණෙ දකින්න නැත්තේ දුකක් කරදරයක් ද ලෙඩක් ද කියලා හිතන්න ඇති. ඒ නිසා ඒ ආදරයට අනුකම්පාවට හා බය සංකා මිශ්‍ර වෙලා තිබුණා.අම්මා ඒ විදියෙ වැඩියෙන් සිතට කරදර ගත්තා පවුලෙ ‘අසරණ’ තත්ත්වයක හිටිය දරුවො ගැන. මගෙ දෙවෙනි අයියා නිතරම අප්පච්චිගෙන් බැනුම් ඇහුවා එයා කරන ‘මෝඩ’ වැඩවලට. පස්සෙ නොගැළපෙන විවාහයක් කර ගෙන හිටියෙ. කොච්චර ලැබුණත් ඒ අයියා ළඟ මුදල් නොරඳන ගතියක් තිබුණා. ඒ වගේම ‘විහින් කරදරවල වැටෙන’ ස්වභාවයක් තිබුණා. ඉතින් අම්මා තුළ ඒ අයියා කෙරෙහිත් තිබුණෙ පුදුම අනුකම්පාවක්, දයාවක්.ඔය විදියට මට අම්මගෙන් ලැබුණේ ආදරය ඩිංගයි. නමුත් ඒ ආදර ඩිංග මට මහමෙරක්. ඒ ආදර ඩිංග මං බොහෝ දුර ගෙනාවා. ඒ ආදරයේ පවිත්‍රතාව, අවංකභාවය මා පසක් කළ අවස්ථා තිබුණා.අම්මා මට නිතරම ඇඟෙව්වෙ ‘උඹට පුළුවන්’ කියලා. මට කුස්සියේ ඕනෑ වැඩක් කරන්න පුළුවන්කම තිබුණා. එකක් ඇර. ඒ ළිපේ ගිනි අවුළන්න. ඒ පිටිසර පළාතෙ විදුලිය තිබුණෙ නැහැ. ගින්දරවලින් ඉව්වෙ. දුම වැදුණාම මගෙ ඇස්වලින් කඳුළු එනවා. අම්මා කියනවා ‘පලයන් අහකට. උඹට ළිපට පිඹ පිඹ උයන්ඩ ඕනෑ වෙන්නෙ නෑ ඒ කාලෙට’. ඒ හරියට අනාවැකියක් වගෙ. මට ඉගෙන ගන්න කාලෙ නොයෙකුත් සම්බාධක තිබුණා.ඒවයින් අධෛර්ය වූ අවස්ථාවලදි අම්මා කිව්වෙ ‘උඹට තුනුරුවන්ගෙ සරණයි. මට උඹ ගැන තීරණ ගන්ඩ බෑනෙ. මෙතන දැන් මගේ තීරණ, මගේ අදහස් ක්‍රියාත්මක වෙන්නෙ නෑ. මමත් ඉන්නෙ අප්පච්චිගෙ අණසක යටතෙ. උඹට හොඳයි කියලා හිතෙන දේ කරපන්.’ කියලා.විශ්වවිද්‍යාලයට ඇතුළු වූ තැන් පටන් මම මගේ හෘදය සාක්ෂියට අනුව ජීවත් වුණා. අන්‍යයන් හා තිබුණු සමහර බැඳීම් නිසා මං හෘදය සාක්ෂියට අවනත නොවූ අවස්ථා තිබුණා. ඒ හැමවිටම මට පසුතැවෙන්න සිදුවුණා.අම්මාගෙන් මා ලැබූ එක් උත්තේජනයක් ලෙස දක්වන්න පුළුවන් මගේ නිර්මාණ රචනා කුසලතාව. අපි කුඩා කාලෙ අම්මා අපට කතන්දර කියනවා. මටයි, මල්ලිටයි, නංගිටයි රෑට කෑම කාලා නිදිමත එනකන්.අම්මා කතන්දර කියන තාක් මට නින්ද යන්නෙ නැහැ. අනෙක් දෙන්නා නිදි. හාස්‍යජනක කතාවකට හාස්‍යය කවන්නත්, කනගාටුදායක කතාවකට ශෝකය මුසු කරන්නටත් අම්මාගේ කතා කලාවට පුළුවන් වුණා. අවුරුදු පහ, හය, හත තරම් වයසෙදි මම අම්මගෙන් ප්‍රශ්න හුඟක් අහනවා. අම්මා ‘දිව්‍යලෝකෙ’ ‘දෙවියො’ ගැන කතා කියනවා. ඉතින් මං ඇහුවලු දිව්‍යලෝක කොහොමද කියලා.‘එහෙ කුඩා ළමයි ඉන්නවද? බල්ලො පූසො ඉන්නවද? කියලා අහනවලු. ‘නෑ මෙහෙ පිං කරපු අය මෙහෙන් චුත වෙලා ලොකු අය විදියට එහෙ පහළ වෙනවා’ කියලා අම්මා කියපුවම මං දවසක් කිව්වලු ‘එහෙ පූසො නැත්නම්, බල්ලොත් නැත්නම්,ළමයිනුත් නැත්නම් මට මෙහෙන් චුත වෙන්න ඕනැත් නෑ. දිව්‍යලෝකෙ පහළ වෙන්න ඕනැත් නෑ’ කියලා. අම්මා වුණත් සමහර පොත්වල විස්තර වෙන දිව්‍යලෝක ගැන අපාය ගැන විශ්වාස කළේ නෑ. අම්මා විශ්වාස කෙරුවෙ දිව්‍යලෝක සැපත්, අපා දුකත් තියෙන්නෙ මෙහේමයි කියලා.ඉතින් අම්මා වැඩිපුර කැමැති වුණේ නෑ දේව කතා කියන්න. ජාතක කතා අතරින් වෙස්සන්තර ජාතකය, කුරුංග මිග ජාතකය, ඡන්දත්ත ජාතකය, සේරිවාණිජ ජාතකය, මහාසාර ජාතකය, උම්මග්ග ජාතකය වගේ කතා අම්මා නිතර නිතර කියලා දුන්නා. මං ප්‍රශ්න අහයි කියලා හිතෙන තැන්වලදි අම්මා ඒ තැන් විගහට මඟ හරිනවා. මං පස්සෙ කාලෙ ඔහේ නිකං කතා කර කර ඉන්න කොට අම්මා කියනවා ‘ඔයිට නරකද පොතක් බලා ගත්තොත්?’ කියලා.‘පොත’ මා බොහෝ දුරකට ගෙන ආවා. ඒ නිසා මාත් සාම්ප්‍රදායික ආමිස පූජාමය කර්තව්‍යයකට වඩා දායකත්වය දක්වන්නේ ‘දැනුම් දානයෙන්’ ‘බුද්ධි දානයෙන්’. දුප්පත් ළමයින්ට පොත් අරන් දෙනවා.ඉගෙනීම කෙරෙහි උකටලී අයව උනන්දු කරනවා. අද මට ආදායම් මාර්ගයක් නැතත් ‘දැනුම’ විකුණන්නේ නැහැ. විශ්වවිද්‍යාලය ළඟ පදිංචිව ඉන්න නිසා ශිෂ්‍ය-ශිෂ්‍යාවො යම් යම් කරුණු (කෙටිකතා, සම්භාව්‍ය ගද්‍ය, වාග්විද්‍යාව ආදිය) ගැන අහපුවම මම නොමසුරුව අවශ්‍ය උපදෙස් දෙනවා. කොච්චර කෙටිකතා ලිව්වත් මට “අම්මා” කියලා කෙටිකතාවක් ලියන්න බැරිවුණා. ඒක හෙට අනිද්දාම පටන් ගන්නවා.සටහන -උපාලි සමරසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=as1009195</link>
    <topic>ගුරු සේවයේ රසකතා</topic>
    <author>ඩබ්.ඒ.ටී.ඇස්. විජේසිංහ</author>
    <content>ගුරු සේවයේ රසකතාපනහ දශකයේදී ගල්ගමුව ප්‍රදේශයේ විදුහලක උපගුරුවරයකු වූ තරුණ මුදියන්සේ මහතාගේ කියවන විට ලියවීම සිදුවූයේ ශබ්දනගාය. අසල පන්තියේ ඉගැන්වීමෙහි යෙදී සිටි ගුරුවරියට මෙය මහත් අවහිරයක් විය. ඇය මේ සිද්ධිය මුල්ගුරු මහතාට පැමිණිලි කළාය.මුල්ගුරු මහතා මුදියන්සේ මහතා තමන් ළඟට කැඳවා එය නතර කරන ලෙස පැවසීය. මෙම ඉල්ලීම පිළිගත් බවක් අඟවා පන්තිය වෙත පැමිණි මුදියන්සේ ගුරු මහතා කිසි කතා බහක් නැතිව තම පොත් ආදිය රැගෙන නිවස කරා පා නැගීය.මුදියන්සේ මහතා පසු දින පාසලට පැමිණියේ එකල පැන්සල් උල් කිරීම සඳහා පාවිච්චි කරන ලද ඉතා කුඩා පිහියක් (පෙන් නයිෆ්) රැගෙනය. පාසල ආරම්භ වූ පසු මුදියන්සේ මහතා සිය ඉගැන්වීම පෙර පරිදිම කරගෙන ගියේය. මෙය කන වැකුණු විදුහල්පති ටිකක් සැරෙන් “මුදියන්සෙ මහත්තය ඕක නවත්වනවා” යැයි කීවේය. මෙයින් කෝපයට පත් මුදියන්සේ “මොනවා යකෝ” යැයි කියමින් ගෙන එන ලද පිහිය ද රැගෙන විදුහල්පති මේසය වෙත දිව ආවේය.මේ කාලයේ තිබුණේ ජී පෑන් තලය හෝ උල් පෑන්තලය යෙදූ තීන්ත පෑන්ය. මුදියන්සේ මහතා දුවගෙන එන විලාසය දුටු මුල්ගුරු මහත් භීතියට පත්ව ලියමින් සිටි පෑන මේසය මත තබා නැගී සිටින්නට උත්සාහ කර ඇත. එයට පෙර මුදියන්සේ මහතා ඉක්මන් විය. ඔහු විදුහල්පති නැඟී සිටීමට පෙර මුල්ගුරු මේසය වෙත පැමිණ සිය පිහිය මේසය මත තබා මේසය මත තිබූ පෑන රැගෙන එක්වරම විදුහල්පතිට ඇන ඇත. මෙම පෑන් පහර විදුහල්පතිගේ උඩුකොලින් පටන් ගෙන යටිතොල ද පසාරු කළේය.සිද්ධිය පිළිබඳව පොලිස් පරීක්‍ෂණ නිම වීමෙන් පසු කුරුණෑගල මහේස්ත්‍රාත් උසාවියේ නඩුවක් පැවරිණි. නඩු දිනය එළඹිණි. මුදියන්සේ මහතා විත්ති පසද මුල්ගුරු මහතා පැමිණිලි පසද වූහ. අනතුරුව තෝල්ක මහතා මුදියන්සේ මහතාගෙන් “තමා වෙනුවෙන් පෙනී සිටින නීතිඥයා කව්දැ”යි ඇසීය.මෙය ඇසූ මුදියන්සේ මහතා “ස්වාමීනි නඩුකාරයො, නීතිඥයො, දොස්තරලා, ලියන්නො, ඉංජිනේරුවො ආදී ඔක්කොම හැදුවෙ මම. ඉතින් එහෙව් මට කතා කරන්න පෙරකදෝරුවො මොකටද? මගේ නඩුවට මමම කතා කරනවා” යයි පැවසීමෙන් අනතුරුව එයට අවසර ලැබිනැයි කියති.නොයෙකුත් හරස් ප්‍රශ්න මුල්ගුරු තැනගෙන් අසා විත්තිකරු තමා ඛ්මුවට ආවේ කෙසේදැයි ඇසීය. පිළිතුරු හදිසියේ දුවගෙන යයි කී පසු “එහෙනම් හදිසි කෝපයකින් විය යුතු නේද” යන පැනයට පැමිණිලිකරුගේ පිළිතුර “ඔව්” විය.හරස් ප්‍රශ්න ඇසීම නවතා “ස්වාමිනී සිදුවූයේ මෙයයි. මම පිහියක් රැගෙන දිවගෙන ආ එක ඇත්තයි. මෙම පැමිණිලිකරු ඒ වෙලාවේ ලියමින් සිටියෙ. මට බිය වූ ඔහු එක්වරම නැගිටීමට උත්සාහ කළා. ඔහුගේ කකුල් දෙක තිබුනේ මේසය ඇතුළට වෙන්නයි. නැඟිටින විට පුටුව පස්සට ගන්න ඕනැ. පැමිණිලිකරු එසේ නොකර එක්වරම නැඟී සිටීම නිසා ඔහු ලියමින් සිටි පෑන මේසයෙ සහ තොල්වල ගැටීමෙන් තුවාල වී තියෙනවා.එසේ නැතිව කියා “හදිසි කෝපයකින් පිහියකින් ඇනීමට යන පුද්ගලයෙක් පිහිය පැත්තකට දමා පෑනකින් අනිනවාදැ”යි මුල්ගුරු මහතාගෙන් අසන ලදුව ඔහු නිරුත්තර වී නිහඬ විය. විනිසුරු විත්තිකාර මුදියන්සේ මහතාව නිදහස් කරන ලදි.ඩබ්.ඒ.ටී.ඇස්. විජේසිංහකහටවිල පොතුවටවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=as1009196</link>
    <topic>අපට අම්මෙක් නෑ</topic>
    <author>ටෙක්ලා පද්මිණී කාරියවසම්</author>
    <content>අපට අම්මෙක් නෑකඩි ගුලක් ඇවිස්සුණා සේ ළමෝ ඒ මේ අත දුවමින් සිටියහ. විදුහල්පතිනිය ද, අනෙක් නිලධාරිනියෝ ද දරුවන්ට වැඩ පවරමින් සිටියහ. ගේට්ටුව බාරව සිටියේ රැඳවුම් නිවසේ තරුණියකි.“අද ළමයි වැඩ ගොඩනැඟිලිවල තීන්ත ගානවා. මේ කට්ටිය ගොම ගේන්න එළියට යවන්න කෘෂිකර්ම වැඩවලට” විදුහල්පති තුමිය පැහැදිලි කළා ය.“රැඳවුමේ ළමයි එළියට යවන්න... මගේ සිත මගෙන් ප්‍රශ්න අසයි. මම ඒ පැනය විදුහල්පතිනිය වෙත යොමු කළෙමි. මේ ළමයි විශ්වාස නැහැ. ඒත් අපි එයාලව විශ්වාස කරලා අරිනවා. හුඟක් වෙලාවට විශ්වාසය රකිනවා. එයාලට තාම තේරෙන්නේ නැහැ. ළමයිනේ...මම මට කැඳවා දුන් යුවතිය සමඟ ගොස් කොහොඹ ගස් සෙවණෙහි වාඩි වුණෙමි. ඇය ද මා අසල හුන්නා ය. අපි බොහෝ දේ කතා කළෙමු ආදරය, ඊර්ෂ්‍යාව, නපුරුකම වැනි මිනිස් සිතිවිලි පිළිබඳව බොහෝ දේ කතා කළෙමු. කෙල්ල ද මට ම සරිලන සේ දොඩමලු වූවා ය.“මගේ සහතික ටිකක් තියෙනවා ලැමිනේට් කරලා ගෙනත් දෙන්න පුළුවන්ද” එකියක් දුවවිත් ඇසුවා ය. මෙච්චර ලස්සන ලොකු දුවෙක් මට හිටියනම් කියන සුනංගුවෙන් එය කරදෙමි. ඈ ආපසු සහතික ගෙන ඒමට දිව ගියා ය.“අපේ නංගි දඬුවම් කාමරෙන් එළියට දැම්මා. දැන් එයාට ඉස්කෝලෙ යන්න ඕනලු. “තව තරුණියක් නංගි ද අතින් අල්ලා ගෙන මවෙත පැමිණියා ය.මේ ළමයි දන්නේ නැහැ මම මෙතැනට ආවට මට කරන්න පුළුවන් දෙයක් නැති බව. ඒත් ඒ බව කියලා කොහොමද ඒ හිත් රිද්දන්නේ? කොහොමද බලාපොරොත්තු බිඳ හෙළන්නේ? මම කිසිත් නොකියා ඒ සියලු වගකීම් බාර ගතිමි. කතා බහ කරමින් සිට යළි ඒ වගකීම් සම්භාරය මෘදු ලෙස ඔවුන්ටම පවරමි. මම වගේ වංචාකාරියක්. ඒත් ඉන් ඔවුන් ලබන සතුට ඔවුන්ට ලැබෙන අවබෝධය, සුවය මම ඔවුන් ගේ මුහුණෙන් දකිමි.හැන්දෑ වන තුරුම මට බාරදුන් දියණිය සමඟ කතා කරන්නට මට ඉඩක් ලැබුණේ නැත. තව එකියක් තේ කෝප්පයක් රැගෙන දිව ආවාය. තව එකියක් එයාගේ අම්මා ආ බව කියන්නට ආවාය.“මං බලන් හිටියා ඔයා ගොඩක් කාලෙකින් ආවේ නැහැ.” රෝස මලක් වන් කෙල්ලක් පැමිණ මට නෝක්කඩු කීවා ය.මම එයාලගේ පවුලේ සාමාජිකාවක් කරගෙන. ආයෙත් මම කතා බහ පටන් ගත්තා විනාඩි කිහිපයක් ගත වුණා. කෙල්ලෙක් අඬාගෙන දුවගෙන ආවා. පිට අත්ල කැපිලා ලේ ගලනවා. වැල මිටෙන් පහළ අත් යමකින් සීරී ගිය ලකුණු පේළියට. සීරීම් පාරවල පනහක් පමණ. මම ටිකක් කලබල වුණා.ඈත ඉඳන් ගුරුවරියක් හඬාගෙන මා වෙත පැමිණි දැරියට අඬ ගහනවා. ඈ මා දිහා බලා ගෙන ම ඉන්නවා. මම ගුරුතුමියට පණිවුඩයක් යැවුවා. එයාව මම ටිකකින් එවන්නම් කියලා. ගුරුතුමීට කේන්ති ගියා ද මන්දා. අඬාගෙන මා වෙත ආ යෞවනිය එළවා දැමීම ඈට කරන අසාධාරණයක්. මං ඉක්මනින් වාඩි වෙලා හිටිය කොන්ක්‍රීට් තට්ටුවෙන් බැහැලා කෙල්ල ළඟට ගියා. ඇගේ දෑසේ කඳුළු නළියනවා.“ඇයි මොකද වුණේ”පිළිතුරු නොදී ඈ බිම බලා ගෙන හිටියා ඇගේ යාළුවා පිළිතුරු දුන්නා. එයාට පිස්සු බලන්න අත තුවාල කරගෙන.ඈ ගියේ වතුර ගේන්න ලේ ගලන අත සෝදන්න. ඒත් ඈ වතුර ගෙනාවේ නැහැ. හිස් අතින් ආවා. මම ඇහුවෙ නැහැ ඇයි කියලා. ඒත් මට දැනුණා.“මොකද වුණේ” අඬන බබාගෙන් මං ආයේ ඇහුවා. හෙමින් ඔලුව අත ගෑවා. එයා හිනා වුණා.මෙයා ගේ අයියත් පිරිමි රැඳවුමේ ඉන්නේ එකියක් කීවා.“එයා නිසා තමයි මට මෙහේට එන්න වුණේ” කෙල්ල තරහෙන් කීවා.කෙල්ල හෙමින් කතා කළා.“අයියා නරකයි එයා බුලත්විට කනවා. එයා මගේ ම අයියා. මට මොකුත් කියන්න කෙනෙක් හිටියේ නැහැ මම අයියට බයයි. මම ගෙදරින් පැනලා ගියා පොලිසියට යන්න. යන කොට අයියලා කට්ටියක් ඇවිත් පොලීසියට එක්ක යන්නම් කීවා. මම එයාලට විස්තරේ සේරම කිව්වා. ඒ අයියලා පොලිසියට එක්ක යනවා කියලා මාව වෙන දිහාවක එක්ක ගියා. මට දවස් දෙක තුනක් ම ඉන්න වුණා. පොලිසියට කීවොත් මාව මරනවා කීවා.දවසක් මම හිටිය ගෙදරින් පැනලා ඇවිත් පොලිසියට ගියා. ගිහින් විස්තර කීවා. මාව මෙහේට දැම්මා. මගේ අයියවත් උසාවියෙන් පිරිමි ළමයි ඉන්න තැනට දැම්මා. මට එයාව පෙන්නන්න බැහැ. එයා නිසා තමයි ඔක්කොම වුණේ.කෙල්ල වචනෙන් දෙකෙන් කතාව කීවා.ඔයාව බලන්න අම්මා එනවද?“අපිට අම්මා කෙනෙක් නැහැ. එයා මැරිලා.” පොල්ලකින් ගැහැව්වා වගේ කෙල්ල කියලා දැම්මා.“තාත්තා එනවා ඇති?“අපේ තාත්තට අංශ බාගේ හැදිලා එයා එක තැන ඉන්නේ. මං මෙහේ ඉන්නවා කියලා තාත්තා දන්නවා. ඒ පාර කෙල්ල ගේ හඬ වෙනස් වෙලා. නොදැනුණු මාතෘ සෙනෙහස, දැනුණු පීතෘ සෙනෙහසයි අතර වෙනස ඇගේ කට හඬේ හැංගිලා තිබුණා.අතට මොකද වුණේ.කෙල්ල නිහඬයි.මොහොකින්ද තුවාල කරගත්තේ.වීදුරු කටුවෙන්. අතේ තිබුණ අඟල් බාගේක වර්ග පලයෙන් යුත් පුංචි වීදුරු කෑල්ල මට පෙන්නුවා.කෙල්ලො... තුවාල හදා ගන්න හොඳ නෑ. ලස්සනට ඉන්න ඕන. තුවාල හැදුනහම හම කොච්චර කැත වෙනවද? තුවාල කරගන්න එපා. කෙල්ල ලේ බේරෙන දකුණු අතේ ඇඟිලි තුඩින් වම් අත් දණ්ඩේ තිබුණු සීරීම් ලකුණු පිරිමැද්දා. ඒවායෙන් චූටි චූටි ලේ බින්දු ඇවිත්.මොකද මිස් ඔයාට කීවේ. මම ආයෙත් ඇහුවා. ඒ පාර කෙල්ල නඩුව කීවා.මාව කාමරේට දාලා වහන්න හදනවා. මට නාන්න දෙන්නේ නැහැ. මට නාන්න ඕන.දැන් තුවාල වෙලානේ නාන්න ඕන නෑ. දැන් කාමරේට ගිහින් ඉන්න. උදේට නාන්න. මම පොරොන්දු වුණ විදිහටම කෙල්ලගේ හිත හදලා මගේ ළඟ හිටිය දරුවත් එක්ක එයාව බාර මිස් ළඟට යැව්වා. කෙල්ල ගියා. යාළුවෝ කෑ ගැහැවුවා සුභානි නාන්න එන්න කියලා. කෙල්ල ඒ පැත්ත බැලුවෙත් නැතුව ටීචර් ළඟට ගියා. එයාට ටීචර් නාන්න කියලා.එයා සතුටින් නාන්න ගියා. මගේ ළඟ හිටිය දරුවන් එක්ක තව ටිකක් කතා කරලා මම එන්න ආවා. එයා ගැන ඊළඟ සතියේ කියන්නම්. මම එන්න පිටත් වුණහම සුභානිගේ ටීචර් හිමින් හිමින් මං ළඟට ආවා.අරයා මොනවද කීවේ?මොකුත් නැහැ. එයාගේ කතාව කීවා.ඒ ඩිංගට.ඔව්.“එයාට අර තීන්ත ගාන බිල්ඩිමේ ලියලා තියෙන අකුරු මකන්න කීවා. මෙච්චර වෙලා ඒ වැඩේ නොකර හැංගි හැංගී හිටියා. අතත් කපාගෙන මුරණ්ඩු ළමයි. ඔය කියන්නෙම බොරු. මිස් ඕවා විශ්වාස කරන්න එපා. නිල්පාට රෝසපාට සාරියක් ඇඳගෙන හිටිය ලස්සන පුංචි මිස් කීවා. මෙතන ඉන්න කෙල්ලෝ ඒ මිස්ට වඩා අවුරුදු හත අටකට බාල ඇති.අපොයි නෑ. මං දන්නවා. එයාලා කියන්නෙම බොරු. මං ටීචර්ව අස් වැසුවා. දැලි පිහියෙන් කිරි කනවා වගේ වැඩ. ළමයින් වෙනුවෙන් පෙනී සිටින්නත් ඕන. නිලධාරීන්ගේ සහයෝගය ලබාගන්නත් ඕන.කොහොමද ලෝක ළමා දිනයට ලෑස්ති ද? මම ටීචර් කෙනෙක් ගෙන් ඇහුවා.ඔව්. අපි නාට්‍යයක් පෙන්නනවා. අපේ ළමයි ඒකෙ රඟපානවා. දුක් විඳින වැඩකාර දෙමළ දරුවෙක් බේරගන්න හැටි තමයි නාට්‍යයේ පෙන්නන්නේ. ළමයෙක් විස්තරේ කීවා. ගෑනු දරුවොත් නාට්‍ය ගැන මට කීවා. එයාලා ලෝක ළමා දිනය එනකල් ආසාවෙන් බලන් ඉන්නවා. ඒ දරුවෝ දන්නේ නැහැ එයාලා.එතන හිරවෙලා හිටියට මේ ලෝකෙම අයිති එයාලට කියලා. වැඩිහිටියො වෙච්චි අපි මේ ලෝකෙම එයාලට දීලා යනවා කියලා. එයාලා දන්නැති තව දේවල් හුඟක් තියෙනවා. එයාලා කවදාවත් ඒවා දැනගන්න එකක් නැහැ. හැබැයි එයාලා දැන් ටිකක් දන්නවා.වැඩි හිටියෝ බොරු කළාට එයාලට ඇත්තටම ආදරේ නැහැ කියලා.මට මගෙන් ම අහන්න හිතුණා ඇත්තටම මම ළමයින්ට ආදරෙයි ද? කියලා.එහෙම අහන්න හිතන කොටම මට ඇහුණෙ “මට ඉන්න බෑ මිස්. මට පැනලා යන්න හිතෙනවා. ඒ වුණාට මං කොහෙද යන්නේ?” කියලා අඬාගෙන ආව සුභානි ගේ කට හඬ.ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=as1009197</link>
    <topic>ඉතිහාසය අලුතෙන් ලියන හල්දුම්මුල්ලේ සොහොන් කොත්</topic>
    <author>ටෙක්ලා</author>
    <content>ඉතිහාසය අලුතෙන් ලියන හල්දුම්මුල්ලේ සොහොන් කොත්කාල්කන්නි ඔය අසබඩ සොහොන් කොත්විටින් විට මහ පොළවෙන් විවිධ දේ මතු වන්නේ ය. මහපොළවෙන් වරෙක ඇතැම් දේ මතුකර ගන්නේ ය. මේ සියල්ල පරීක්ෂණය කර නිරීක්ෂණය කර එළැඹෙන්නේ නිගමනයන්ට ය.බොහෝ අතීත තොරතුරු ඔස්සේ ගමන් කිරීමට, ඉතිහාසය කියවීමට මේ සියල්ල පිටිවහල් වන්නේ ය. පුරාවිද්‍යා විශේෂඥයන් විසින් සොයා ගන්නා ලද අලුත්ම තොරතුරු හපුතලේ හල්දුම්මුල්ල නිම්නයේ දී සොයා ගන්නා ලද ජනාවාසය හා සොහොන් ඔරු සහිත සොහොන් බිම ය.අතීතයේ අලුත් පිටුවක් පෙරළමින් සොයා ගන්නා ලද මේ සොහොන් බිමට පසුගිය දිනෙක අපි ගියෙමු. මාර්ගය දුෂ්කර ය. එහෙත් පරිසරය සොඳුරු ය. හල්දුම්මුල්ල දෙමළ මහා විද්‍යාලයට යන මාවතේ දිගු දුරක් ගිය විට අපට එම ස්ථානයට ළගාවීමට පුළුවන් විය. මහාචාර්ය සෝමදේව මහතා ඇතුළු සිසු පිරිස එම ප්‍රදේශයෙන් සොයා ගන්නා ලද පුරා වස්තු පිරික්සමින් සිටියහ.අලුතෙන් සොයා ගන්නා ලද පුරාවස්තු පිළිබඳව අදහස් දැක්වූ මහාචාර්ය සෝමදේව මහතා මෙසේ කීය.හල්දුම්මුල්ල සොහොන් ඔරු ඉදිකර තියෙන්නේ ගොවිතැන් කටයුතුවල හුරුවෙමින් සිටි පිරිසක්. ඔවුන් දඩයම් වලින් ගොවිතැනට හුරු වූ අය. දේශගුණික විපර්යාසය නිසා හෝටන් තැන්නෙන් පහළට බැස ආ ජනතාව මේ ස්ථානයේ ජනාවාසයක් ඇති කරගෙන ඇති බව අපට හිතන්න පුළුවන්. මේ එක් සුසාන ඔරුවක මැටියෙන් කළ මුට්ටි දහයක් පහළොවක් පමණ තියෙනවා.හල්දුම්මුල්ලේ සොහොන් ඔරුවක්මේවා ස්වභාවික හේතූන් නිසා විනාශයට පත් වෙලා තිබෙන්නේ. මේ සොහොන් ඔරුවල හුඟක් වටින දේ තිබිලා තියෙනවා. ඒ කියන්නේ සියවස් ගණනක් පැරැණි වලං කැබලි, ගල් ආයුධ, යකඩ මිශ්‍ර ගල්, මිනි භෂ්මාවශේෂ මේවාට අමිල වටිනාකමක් එකතු වෙන්නේ පුරාවිද්‍යාඥයකු ගේ අතට පත්වුණොත් පමණි.මේ සොහොන් බිම රංචමඩමට බෙහෙවින් සමාන කමක් දක්වනවා. රංචමඩම කැණීමේ දී සොයා ගනු ලැබුවේ එය ක්‍රිස්තු පූර්ව දෙවන සහශ්‍රයට පමණ අයත් කියලා. නමුත් අපට කියන්න පුළුවන් හල්දුම්මුල්ල ඊට වඩා පැරැණියි කියලා.හල්දුම්මුල්ලේ සිට නිකපොත දක්වා අප සමඟ ගිය මහාචාර්ය සෝමදේව මහතා කාල්කන්නි ඔය හරහා වැටුණු පාලමකින් ගොස් ගම්බද පාරකින් හැරී ගෙමිදුලකට ගොඩ වැදුණේ ය. එහි මැට්ටෙන් නිම කළ කුඩා ගෙයක් විය. පුරාවිද්‍යා නිලධාරීහු ඒ ගෙබිම හා වටපිටාවේ තිබූ දෑ පිරික්සා බලන්නට වූහ.මේ ස්ථානයේ විශේෂත්වය කුමක්දැයි අපි මහාචාර්ය වරයාගෙන් විමසුවෙමු?මහාචාර්ය රාජ් සෝමදේවමේ ස්ථානයේ අතීත ජනාවාසයක් තිබූ බවට සාධක තිබෙනවා. මෙතැන අලුතෙන් ගෙයක් හදලා තියෙන්නේ. මේ තියෙන්නේ සියයට අනූ අටක යකඩ ප්‍රමාණයකින් සැදුණු ස්වාභාවික ගලක්. (මහාචාර්යවරයා පොළව යටට ගිලී ගිය ගලක් පෙන්වමින් පැවැසීය) ගම්වැසියෝ තමයි අපට මේ තැන ගැන කිව්වේ. නිවෙස හැදීමේදී මතුපිට පොළව යටපත් වෙලා තියෙන්නේ.මෙහිදී පුරාවිද්‍යා නිලධාරී සමීර ද අපට තොරතුරු පැවැසුවේ ය.මේ ස්ථානය ගවේශණය කළොත් මීට අවුරුදු 3130 කට ඈත අතීතයේ ජනාවාසයක තොරතුරු ලබාගන්නට පුළුවන. මේ ස්ථානය සෝදිසි කිරීමේදී ගල්, තිරිවාන, කහඳ භාවිතයෙන් සකස් කළ අතීතයේ විසූ මිනිසුන් භාවිතා කළ ගල් ආයුධ ආදිය සොයා ගත්තා.විශ්වවිද්‍යාල සිසු පිරිස හා සෙසු අය ඒ අවට පරිසරයෙන් විවිධ දෑ සොයාගෙන අපට පෙන්වන්නට වූයේ ය.මෙච්චර කාලෙකට ලංකාවේ හමුවී නැති සොහොන් විශේෂයක් හමුවෙලා . ඒ නිසා මෙතෙක් හමුවූ සොහොන් වලට වඩා මේවා විශේෂිතයි. මිනිසුන් වගේ ම ස්වභාව ධර්මය්ා විසිනුත් මේ දේවල් වනසනවා. කාල්තන්නි ඔය ඉවුරෙත් සොහොන් තියෙනවා.ඒවා තියෙන්නේ ඔයට මීටර් පහක් දහයක් පමණ දුරින්.. මේ සොහොන් ඉදිවෙලා තියෙන්නේ හල්දුම්මුල්ල සොහොන් කොත්වලට පසුකාලීනව කියලා හිතන්න අපට හේතු සාධක තිබෙනවා. හැම විටම සොහොන් පිහිටුවා තිබෙන්නේ ඔයේ ඉහළ ඉවුරේ වීම විශේෂයි. මෙම සොහොන් සෑදීමට ශ්‍රමය වැය වෙනවා.එසේ ශ්‍රමය යොදා යම් කටයුත්තක් කළ හැකි වන්නේ මිනිසුන් එකට සිටි නිසයි. බලය රැස් කරන්න ඔවුන්ට නායකත්වය දෙන්න කෙනෙක් එදා සමාජයේ සිටියා කියලා අපට අනුමානය කරන්න පුළුවන්. එකල ජීවත් වූ ජනතාව ජලය උපයෝගි කරගෙන කෘෂිකර්මාන්තය කරන්න ඇති. එයට එක් සාධකයක් ලෙස පෙන්වන්න පුළුවන් දෙයක් තමයි මේ ප්‍රදේශයේ අදටත් මේ දකින්නට තිබෙන කුඹුරු. මේ සොහොන් කොත් අපට ගෙන හැර දක්වන එක දෙයක් තමයි එදා ධනය හා බලය ඒකරාශි වූ ජන සමාජයක් තිබූ බව. සියවස් ගණනකට පෙර අතීතයේ ජීවත් වූ මිනිසා කාල්කන්නි ඔය ඉවුරේ ඉහළ සොහොන් ස්මාරක තැනූ අතර, පහළ ඉවුරේ කෘෂිකාර්මික කටයුතු වල නියැලුණා. ඈතින් පේන වනයේ දඩයමේ ගියා. උඩවලව නිම්නයේදී අපට සොයාගන්න ලැබුණ දෙයක් තමයි එදා ජනතාව ගෘහාශ්‍රිත සත්ව පාලනය කළ බව.”මහාචාර්ය සෝම දේවයන් අලුතෙන් සොයා ගන්නා ලද සොහොන් බිම් හරහා අතීතයේ ජනසමාජය සකස් කර දුන්නේ එලෙසිනි.කාල්කන්නි ඔය, හල්දුම්මුල්ල, වෙලන්විල, නිකපොත ආදී ප්‍රදේශවල හමුවුන අතීත තොරතුරු ඔස්සේ ඉතිහාසයේ අලුත් අලුත් දෑ සොයා ගන්නට මහාචාර්ය සෝමදේව ඇතුලු පිරිස කටුක ගමනක යෙදෙන්නේ ය. අතීත මානවයා මිය ගිය තම ඥාතියා ගේ ආදාහන කටයුතු විධිමත්ව කළ අයුරු ඒ ඔස්සේ වර්තමානයේ අපට එදා සමාජය යළිත් දිග හැර බලන්නට මේ පැරණි සොහොන් මඟ පාදා දෙයි.ටෙක්ලාඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=as1009198</link>
    <topic>කිව්වා නාහන ගුරු එහෙ නම් එහෙ මෙහෙ නම් මෙහෙ</topic>
    <author>ආචාර්ය ප්‍රේමදාස ශ්‍රී අලවත්තගේ</author>
    <content>කිව්වා නාහන ගුරු එහෙ නම් එහෙ මෙහෙ නම් මෙහෙමේ ප්‍රස්තාව පිරුළ සිංහල ජනවහරට එක් වී ඇත්තේ ජාතක පොතේ දුම්බත ජාතකය පදනම් කොට ගෙන ය. මෙය ජාතක කථාවලියෙහි 112 වැන්න ය. ‘දුබ්බිත’ යන්න දුකට පත් වීම හෙවත් දුඞඛිත වීම යන අර්ථය ගෙන දෙන බැව් පෙනේ. මෙහි කථා සාරය එවැන්නක් වන බැවින් මෙසේ යෙදුණා විය යුතු ය.මෙය පන්සියපනස් ජාතක පොතේ එන ඉතා ම කෙටි ජාතක කථාවක් වේ. එහෙත් අර්ථය අතින් ගත් කල්හි අනෙකුත් ජාතක කථාවලට නො දෙවැනි වන තරම් අගනේ ය. මේ ජාතකය පිළිබඳ වැඩි තොරතුරු නව වැනි නිපාතයෙහි ගිජ්ක්‍ධ ජාතක යන්නෙහි සඳහන් වන බව ද ජාතක පොතේ පැවසේ. බුදුරජාණන් වහන්සේ මේ දේශනාව සිදු කොට වදාළේ එදවස හුන් එක්තරා නො කීකරු භික්ෂුවක් අරබයා ය. මෙකී භික්ෂුවට අදාළ අතීත කථා පුවත මෙසේ ය:මේ භික්ෂුව එවක බරණැස් නුවර සිටි කරණම් ශිල්පයෙහි නිපුණ වූ ඒ විෂයයෙහි ආචාරිවරයෙකු වූ තැනැත්තෙක් විය. බෝසතාණන් වහන්සේ ද එකී ‘කරණම් පන්න විද්දත්’ කුලයෙහි උපන් තරුණයෙකු ව සිටිය දී මේ ආචාරිවරයා වෙතින් ශිල්ප උගත්හ. ගමින්ගම ඇවිද කරණම් ශිල්ප දැක්වීම මේ ගුරුගෝල දෙදෙනාගේ ජීවන වෘත්තිය විය. එක්තරා ගමක දී මේ ආචාරිවරයා රා බී මත් ව සිටිමින් කරණම් ශිල්ප දක්වන්නට සූදානම් විය.එතෙක් කල් ඔවුන්ගේ එක්තරා කරණම් විශේෂයක් ඉදිරිපත් කෙරුණේ ආයුධ හතරක් බිම සිටුවා ඒ මත්තෙන් කරණම් ගැසීමෙන් වුව ද ආචාරිවරයා මෙදින ආයුධ පහක් සිටවූයේ ය. ඒ, සුරා මත හේතුවෙනි. එසේ නො කළ මැනවැයි ශිෂ්‍යයා විසින් වළක්වද්දී ම තමා ගුරුවරයා හෙයින් ශිෂ්‍ය බස පිළි නො ගෙන හෙතෙම හිතුවක්කාරී ලෙස ම ක්‍රියා කළේ ය. එබැවින් කරණම ගසද්දී අමතර ව සිට වූ පස්වැනි ආයුධයෙහි ඇමිණී ගුරුවරයා එතැන්හි ම ජීවිතක්ෂයට පත් විය. ‘කිව්වා නාහන ගුරු’ අකාලයේ ම අනර්ථයේ ම පරලොව ගියේ එලෙසිනි.මෙකී ආදර්ශ කටයුතු කථා පිංච ජනතා සිත් සතන්වලට කෙතරම් තදින් බලපෑවේ ද යත් ඒ පුවතේ මුඛ්‍යාර්ථය පිඬු කොට ගෙන ප්‍රස්තාව පිරුළක් නිර්මාණය කර ගැනීමට ද ජනයා සමත් වූහ. මේ පිරුළ ‘කිව්වා නාහන ගුරු ඉහළ ගියොත් ඉහළ ගියේ - පහළ ගියොත් පහළ ගියේ’ යනුවෙන් ද ව්‍යවහාර වනු අසන්නට ලැබේ.තමන් සියලු දේ දනිතැයි නැත හොත් තමන්ගේ දැනුම පළපුරුද්ද අනෙක් අයට වඩා ඉහළ යැයි ද සිතන්නෝ සිටිති. මේ ගුරුවරයා ගේ සිතෙහි ද එවැනි ආඩම්බරකාරී හැඟීමක් සැඟ ව තිබුණු බැව් පෙනේ. මේ අවස්ථාවේ එය ඉස්මතු වීමෙන් ඔහු අපරික්ෂාකාරී විය. තමන් පිළිබඳ පැවති අධිතක්සේරුව සහිත මානය ඔහු වෙත මරු කැඳවී ය.එහෙත් ප්‍රදර්ශන කළ කරණම් ක්‍රීඩා අබිබවා යන අලුත් යමක් කිරීමේ හදිසි තීරණය ද ඔහු සිත්හි උපන් බව පැහැදිලි ය. පළපුරුදු සාම්ප්‍රදායික කාර්යයන්ට අමතර ව නිර්මාණාත්මක යමක් කරන්නේ නම් ඒ පිළිබඳ නිරවුල් සිහියෙන් ද පෙර සූදානමින් ද අත්හදා බැලීමෙන් ද යුක්ත ව කළ යුතු බැව් ඔහු අමතක කළේ ය.තව ද තමන්ට වඩා වයසින් බාල හෝ තත්ත්වයෙන් පහළ හෝ යමෙකු දෙන අවවාදයක් උපදේශයක් පිළිගැනීමට උඩඟු සිත් ඇත්තෝ මැළි වෙති. එය තමන්ට මදිකමක් වෙතැයි සිතති. මේ ගුරුවරයා ද ශිෂ්‍යයාගේ වදන් නො තකා බැහැර කළේ එබැවිනි.මෙය නො දන්නාකම දන්නාකමට වැඩි වුණා වාගේ යන ගැමි පිරුළ ද සිහි ගන්වන අවස්ථාවකි. බුද්ධියෙන්, හික්මීමෙන් යුක්ත බාලයෙකුගේ වුව ද වදන්වලට සවන් දීම වඩාත් ඥානාන්විත බැව් මේ පුවතින් අවධාරණය වේ.ආචාරිවරයා විපතට පත්වීමේ ප්‍රධාන සාධකයක් වූයේ ඔහු බී මතින් සිටීම බව මෙහි දී අනාවරණය කර ගත හැකි වැදගත් කාරණයකි. ඔහුගේ සියලු දැනුම් තේරුම්කම් ද විචාර බුද්ධිය ද අබිබවා රා මත නැඟී සිටි බැව් පෙනේ. එබැවින් තීරණය ගැනුණේ අවසිහියෙනි. ඔහුගේ උඩඟුකම, අපරීක්ෂාකාරී බව, ශිෂ්‍යයා නො සලකා හැරීම වැනි අවගුණ ඉස්මතු වීමට හේතුකාරක වී ඇත්තේ ඒ අවස්ථාවේ වූ විපරීත මානසිකත්වය බව පැහැදිලි ය.ජාතක කථාකරු මේ කථාවේ එන ප්‍රධාන සිද්ධිය එක ම වැකියකට පිඬු කොට දක්වා ඇත්තේ මෙලෙසිනි. ‘එක්තරා ගමකට පැමිණ ආචාරීන් විසින් සිල්ප දක්වන්නට ආයුධ පසක් බිම හිඳුවා පනින්ට සරා මෙතෙක් දවස් අභ්‍යාසය පනින්නේ ආයුධ සතර ය, පසක් කළේ ඇයි දැයි එකක් හළ මැනවැයි කියන්නා රා මදයෙන් මත් ව ඒ ආචාරි, ‘තෙපි මාගේ පමණ නො දන්නවා දැ’යි කියා ආයුධ සතර පැන පස්වන ආයුධය ඇනී මළාහ.’පූර්ව ක්‍රියා ආදියෙන් එක්කොට ගොනු කර දැක්වුව ද මේ වැකියෙන් කරුණු රැසක් නිරූපණය වන අයුරු දැකිය හැකි ය. ආචාරීන්ගේ හැසිරීම, ආචාරිවරයා හා ශිෂ්‍යයා අතර සංවාදය පමණක් නො ව ආචාරිවරයාගේ චිත්ත ස්වභාවය පවා මෙහි පිළිබිඹු වේ. ‘... ශිෂ්‍යයා මා කියමන් නො ගෙන ආචාරීහු මළහ යි ආයුධයෙන් ගලවා ආදාහනය කර වූහ.’ යනුවෙන් කථාව කෙළවර වේ. ආචාරිවරයා කායික ව දුකට පත් වීම මෙන් ම ශිෂ්‍යයා මානසික ව දුකට පත් වීම ද මෙයින් ප්‍රකාශ වේ.ඇතැම් ජාතක කථා බොහෝ සෙයින් සැකවින් ඉදිරිපත් කර ඇති අවස්ථා පිළිබඳ මේ දුබ්බත ජාතක මනා නිදසුනකි. ලුහුඩින් දැක්වුණ ද මෙහි අන්තර්ගතයේ ගැඹුර සිංහල ජනයා විසින් මැනවින් තේරුම් ගන්නා ලද බව පැහැදිලි ය. මෙහි අර්ථය තවත් ලුහුඬු කොට ගනිමින් එක ම වාක්‍යාංශයකට නඟා ‘කිව්වා නාහන ගුරු එහෙ නම් එහෙ - මෙහෙ නම් මෙහෙ’ යනුවෙන් ව්‍යවහාරයට නඟා ගැනීමට සමත් වී ඇත්තේ එබැවිනි. මෙසේ වූ ‘කිව්වා නාහන ගුරුන්’ එදවස පමණක් නො ව හැම කාලයේ දී ම සිටින බැවින් මේ ප්‍රස්තාව පිරුළ ජන සමාජයේ ස්ථාපිත ව පවතිනු දැකිය හැකි වේ.ආචාර්ය ප්‍රේමදාස ශ්‍රී අලවත්තගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=as1009199</link>
    <topic>රට පිට</topic>
    <author/>
    <content>රට පිටලියුං කරදහියදයාවෙන් සරත් වෙත,දෑගිලි හිරිවැටී යනතුරු ලියා අවසන් කළ කතාවෙක කෙළවරදි කෙසේ අවසානය දකීවි දැයි යන ප්‍රශ්නයකට මැදි වූ මොහොතක “සරත්” යන නම අක්කා සඳහන් කළා මට මතකයි.අතීතයක මිහිරි වූ හෝ අමිහිරි වූ මතක සිහිනයකින් උපන් “නාමල් සුවඳ” නා ගස් යටම කුරුවල් වන්නට ඉඩ නොහැර එහි වටිනාකම හඳුනාගත් ඔබ වැන්නකු සත් සමුදුරෙන් එහා ලෝකයක සිට මගේ සිහිනය සැබෑ කරන්නට එළි දකින්නට ඉදිරිපත් වීම අසාමාන්‍ය වූ එහෙත් මිල කළ නොහැකි සිද්ධියක් වූ බවට පත් වූ වග මට වැටහේ.පොත මුද්‍රණය පමණක් නොව ඒ හා බැඳුණු අනෙකුත් විවිධාකාර කටයුතු තනිව කරට ගන්නට තරම් ඔබ තුළ ආත්ම විශ්වාසය මෙන්ම දෙවතාවක් නොසිතා බාරගත් වගකීම් සියල්ල අකුරටම ඒ ආකාරයෙන්ම ඉටුකරන්නට තරම් ශක්තියක් ඔබ තුළ තිබුණි.එය එසේම සිදුවේ දැයි මා දුර්මුඛව සිතින් කඩා වැටුණු අවස්ථා කීපයකදීම ඔබේ වචනවල ශක්තිය දිරි ගැන්වීම තුළින් නැවත දහිරිය ලබන්න එම විශ්වාසයම මට සරණ වූවා වැනිය.ජීවිතයේ කිසිදා නොදුටු නොහඳුනනා නමින් පමණක් දන්නා සරත් ගැන සම්පූර්ණ විශ්වාසය තබන්නට මා තීරණය කළා. ඒ විශ්වාසය කෙලෙසකින් හෝ පළුදු වුවත් ප්‍රතිඵලය කිනම් හේතුවක් උඩ හෝ යම් තරමක් හෝ අසාර්ථක වුවත් එය එසේම ඒ අයුරින්ම පිළිගෙන සතුටු වන්නට මා මගේ සිතට පොරොන්දුවක් දී තිබුණේ වෙන යම් කිසිවක් මට කළ නොහැකි වීම නිසා වෙන්නැති. දන්නා හඳුනන අය අතින් පළුදු වෙන විශ්වාසය තුළ නොදන්නා නොහඳුනන කිසිදා මුණ නොගැසුණ සරත් කෙරෙහි මා තැබූ විශ්වාසය ලස්සන ඉරි නොතැලුණු රිදි ඉරක් වුණා කියලා මට හිතෙනවා.දෙවියන් ඉදිරියේ මා කළ කන්නලව්ව, යාඥාව අසා උන් වහන්සේ එක්තරා දේව දූතයෙකු මා වෙත එවු වග මා උදක්ම විශ්වාස කරනවා.මිනිසුන් තුළ දයාව කරුණාව ලෙන්ගතුකම හිඳි යන වානිජමය වූ සමාජයක මිනිසත්කම අබිභවා යන දේවත්වයට ළංවූ අය සිටින බව “නාමල් සුවඳ” නිසා මා ලද මහඟු අත් දැකීමක් වූවා සේය.කටුකත්වයේ අමිහිරි බව ඉදිරියේ ඉරි තැලුණු හිතක අත්දැකීම තුළ මානසික පීඩනයකට හසුව සුළං කපොල්ලකට මැදි වූ අවස්ථාවක “නාමල් සුවඳ” ඔබ අතට පැමිණියත් බාරගත් භාරදුර වගකීමට ඔබ තුළ තිබූ ගරුත්වය බිඳකුදු පළුදු වූයේ නැතුවා සේය. මේ වෙලාවේ “ස්තූතියි” කියන වචනය මට මතක් වුවත් ඒ අකුරු හතර එකතු වෙලා දෙන තේරුම මෙහි සඳහන් කිරීම පවා මගේ සිතට මදිකමක් කියලා හිතෙනවා. මා කෙසේ නම් ඔබට ස්තුති කරන්නද කියලා මටම හිතා ගන්න අපහසුයි.හබල බිඳී ගියත් ඔරු කඳ තුළ වුවත් ජීවිතයේ ලස්සන පැත්ත දිහා බලලා හිනැහෙන්න ඔබට යළි යළිත් වරම් ලැබේවායි! කියා මා අවංක සිතින් ප්‍රාර්ථනා කරනවා. ඒ වෙනුවෙන් ඔබට දෙවියන්ගේ ආශිර්වාදය ධෛර්යය ලැබේවා මා යාඥා කරනවා.දෙවියන් සැමවිටම ඔබ සමඟ සිටී.  මමසදා හිතැති සොහොයුරියචිත්‍රා ජෝසප්,ටොරොන්ටෝකැනඩාව.දිවි යස ඉසුරු සම්පත් ලැබගනු රිසිව ලැබගත් වරමකින් මව්බිම දා තුටුව මැදපෙරදිගට පෙරදා පියවර නැගුව මතකය අලුත් වෙයි දින දින දුක මුසුවදහසක් පොදි බැඳන් ගේදොර උකස්කර අහසක් උසට මැව් සිතුවිලි සෙනෙහෙබර පහසක් නොලැබ ලෙන්ගතු බව නැති කතර රහසක් නොවෙයි සහරාවයි මරු කතරබැලු බැලු හැම අතම උස් ගොඩනැගිලි පෙනේ දියුණුයි නගර මංමාවත් සතර කොනේ එනමුත් එකම අඩුවක් මට නිතර දැනේ මෙහි නැත “මිනිස්කම” නම් වූ මහඟු ගුණේදුක සැප බෙදාගෙන මව්බිම තුළ ඉපිද සැමියන්, බිරින්දෑවරු බැදෙමින් වරද කල්ගත කරනයුරු නෙත දුටුවෙමි නිබද ලක්බිම ලබන සෙනෙහස මිල කළ හැකිද?නිමල් සරත්චන්ද්‍රඅබුහලිෆා නගරයේදීකුවේට්දහසක් පැතුම් ඔබ හද තුළ රුවා ගෙන ආවේ මෙහෙට සත් සමුදුර ගෙවා ගෙන සුරතල් පුතුන් ගැන හීනත් මවා ගෙන නුඹ වැඩ කළා කාගෙත් හිත් දිනා ගෙනඑක් ඉරු දිනක ඔබ අප හා එකතු වුණා කළ කී දේට ඔබ නිහඬව හිනා වුණා කවල ගියා බක් කටකුත් රසට අනා ඒ “සුදු අම්මා” හැමටම අද අහිමි වුණාඉපදෙන සැමට “මරණය ඇත නළලෙ ලියා බුදු හිමි දෙසුවෙ එය මේ “ලෝ දහම” කියා පොඩි පුතු සමග එහි හැමදෙන හඬව තියා පිට දේශයක ඔබෙ අවසන් සුසුම ගියාදැනුණත් ජෙරුසෙලමට ඔබෙ නිහඬ බව මතකයෙ තිබේ කොයි කාගෙත් ඔබේ රුව ”අකල් මරණ” නොම වී මතු බවින් බව පතනව ඔබට “සුදු අම්මේ” නිවන් සුව!ඊශ්‍රායලය හයිෆා සිටචන්‍ද්‍රලතා (චන්දි) ජයසිරිදවසට පස් වරක් දෙවියන් වඳින රටේ සිදුවූ කුරිරු පුවතක් අපෙ නෙතට ගැටේ ආරියවතී වන ඇය, - ගම රුහුණු රටේ බැලමෙහෙවර කළේ “රියාද්” සවුදි රටේතිදරු මවක් වන ආරියවතී අක්කා නව නිවහනක සිහිනය නිතරම දැක්කා පවුලේ අය දමන බාධක ගැන නොතකා ඉසුරු සොයා කතරට පියැඹුව අක්කාමහල් කීපයක් ඇති සුන්දර නිවසේ දවස් කීපයකි ගත කළෙ සිත සුවසේ පොඩි අත් වැරැද්දක් සිදු වූ මුල් දවසේ ගුටි – බැට වලින් සංග්‍රහ කළ බව පැවසේඅසරණ වුණ ලක් දියණිය දිනෙන් දින කුරිරු වුණා දෙන දඬුවම් සෑම දින තිරිසන් අධම රැළ අරගෙන යකඩ ඇණ රත්කර ගැහුවාලු සිරුරේ තැනින් තැනනිදිකුම්බා කටුව ඔබටත් ඇනී ඇතී ඒ වේදනා ඔබ සැමටම දැනී ඇතී ඇණ විසිතුනක් සිරුර පුරා ගසා ඇති ආරියවතී අද ජීවත් වෙනව ඇතිකෑකෝ ගසා මානව හිමිතම් සොයන නිල්, රතු, කොළ අයට මෙය පැනයකි වටින දඬුවම් නොදුන්නොත් කළ වරදට ඔබින වැඩි ඈතක නොවේ අපටත් ඇණ ගසනදයානන්ද අබේසිංහ - සාජාසෙනෙහෙ කොළයදයාබර මලී,මං දැන් ඇවිල්ලත් අවුරුදු පහක් වෙනවා. මට අද වගේ මතකයි. තව අවුරුදු තුනක් කොහොම හරි ගත කරගන්න ඕනෙ. මං වැඩ කළ හොටෙල් එකේ හිටපු හැමෝම ආයිත් ලංකාවට එව්වා. ලංකාවේ හොටෙල් රස්සාව වගේ නෙවෙයි මෙහේ. මෙහේ කිසිම විවේකයක් නැහැ. සීයක් දෙසීයකට කෑම හදන එක ලේසි නැහැ. මෙහේ මිනිස්සුන්ට හැමදාම මස් ඕනෙ.මස් සුප් බොන්න ගොඩක් දෙනා ආසයි. මට නම් මස් හදලාම අපි‍්‍රය වෙලා. එළවළු ජාති මෙහේ වැඩිපුර ඇත්තෙත් නැහැ. එළවළු ජාතිවලට මිනිස්සු කැමැතිත් නැහැ. තම්බපු මස්වලට ලුණු දාලා කන්න ගොඩක් දෙනා කැමැතියි. මස් ජාති තියෙන කෑම කාලා මට නම් අපි‍්‍රය වෙලා.මෙහේ තත්ත්වයට හැඩ ගැහෙන්නෙ බොහෝදෙනෙකුට අමාරුයි. ඒත් ඉතින් ඒ තත්ත්වයට හැඩ ගැහෙන්න සිද්ධ වෙනවා. මම ඉන්න පළාතේ හොටෙල්වල ඉන්නෙ ආසියාතික රටවල කෝකියෝ. අපේ කළුහම දැක්කගමන් ෂුවර් එකටම ඒෂියන්ද? කියලා සුද්දෝ අහනවා.අපේ හම ලස්සනයි කියලා මම හිතන්නේ, මට මතකයි වලගම්බා රජ්ජුරුවෝ පලායනකොට සොලී කියපු කතාව අපිට තියෙන්නෙ බ්‍රවුනිෂ් බ්ලැක් එකක්. කොහොම වුණත්, සිංහලකමට ගැලපෙන හමක් අපිට තියෙනවා. වැඩේ කියන්නෙ සිංහල කෙල්ලන්ට ඇමෙරිකාවට ආවහම සිංහලකම මතක නැති වෙනවා.මේ රටවල නම් හැම තිස්සෙම වැඩ. වෙලාවකට තමන් ගැන හොයාගන්නවත්, කාලයක් නැහැ. ඒ තරමටම කාර්යය බහුලයි. රෑ, දවල් වෙනවා මට මතක නැහැ. මට හැම වෙලාවෙම වැඩ.හිම වැටෙන කාලයට සීතල දරාගන්න බැහැ. ලොකු ලොම් කබා දාගෙන බූට් සපත්තු දාගෙන තමයි හිමේ ඇවිදින්න වෙන්නෙ. ශීත කාලයට මෙහේ වැඩ වැඩියි. ඒ වගේම හරිම කළුවරයි. රෑ දවල් කියලා වෙනසක් නැහැ. පහුගිය ටිකේම හිම වැටෙන කාලය.ඒ හින්දා මට ඔයාට ලියන්න බැරිවුණා. අඩුගානේ ටෙලිපෝන් බූත් එකක් ළඟටවත් යන්න වෙලාවක් නැහැ. මං හිතන්නෙ සීතල ඒ තරමටම වැඩියි. දැන් නම් වසන්තය උදාවුණා විතරයි. ඇමෙරිකාව පුරාම තියෙන්නෙ හරි අපූර්වත්වයක්. ඉතින් මං ආයිත් ලියන තෙක් ජය හා සැප.  මීටරුවීන්ටෙක්සාස්’ ඇමෙරිකාව.එදා නම් තරමක කලබලකාරී දවසක්. මට ටවුමට යන්න ඕනකමක් තිබුණා. නිවාඩු කියලා අපිට නම් විශේෂ විවේකයක් නැහැ. “අපි ලන්ඩන් යමුද?””ආයිත් පාරක්”මං යාළුවාගේ යෝජනාවට එච්චරම කැමැති වුණේ නැහැ.”හරි හරි අපිට ඔය බඩුටික ටවුන් එකෙන් ගන්න පුළුවන්නේ.””ලන්ඩන් වලින්ද?””ඔව්, ඔව්””ආයිත් ටවුන් යන්න, මම නම් ආස නැහැ.”ලන්ඩන් නගරයෙ සෙනඟ ගොඩේ තෙරපි තෙරපි යනවා කියන්නෙ මට එපා කරපු දෙයක්. එහාට මෙහාට දුවන කූඹිවගේ මිනිස්සු, ගොඩනැගිලි, මට එකපාරටම මතක් වුණේ ඒවා.”හරි හරි අපි යමු.”අන්තිමට ආයිත් පාරක් ලන්ඩන් යන්න මං කැමැති වුණා. අපි අපේ වාහනයට නැග්ගා. හරියටම මගෙ මතකෙ හැටියට යාර සීයක්වත් ගියේ නැහැ. ඉස්සරහා ගිය වාහනය දඩබඩස් ගෑවා.”මොකක්ද ඒ...””ඇක්සිඩන්ට්”අපිට ඉස්සරහින් ගිය වාහනෙ කන්ටේනරයක හැප්පිලා කුඩේ කුඩුවෙලා. ඉස්සරහ හිටපු දෙන්නට හොඳටම අමාරුයි. මගේ ඔළුව කැරකෙන්න ගත්තා. ඒත් අපි ලන්ඩන් යන එක නම් නැවැත්තුවෙ නැහැ.”ඒක නෙවෙයි නෙරූජි අපි බෝඩිමක් හොයා ගන්න ඕනෙ.”මම නෙරුජිට කිව්වෙ, ලබන සතියෙ ඉන්න බෝඩිමෙන් යන්න වෙන නිසාමයි. ලන්ඩන් ගමනින් පසු අලුත් බෝඩිමක් හොයන්න හවසම එළියට බැස්සා. ඒක මාළිඟාවක් වගේ ගෙයක්. ඒත් හැම පහසුකම තිබුණා. ඒ නිසා මට එතන හොඳයි කියලා හිතුණා. මං ලෝබ නැතුව පවුම් 1800 ක්ම ගෙව්වා. කොහොම හරි එහේ පදිංචියට යන දවසත් ආවා. නෙරූජි කිව්ව විදිහට එයත් සල්ලි ගෙව්වා. ඒත් බෝඩිමට යන බවට හෝඩුවාවක්වත් නැහැ.”ඔයා අලුත් බෝඩිමට යන්නෙ නැද්ද?””ආ... මට වෙන බෝඩිමක් හම්බ වුණා.”නෙරූජි කළ වැඩේ හින්දා මට ඒ යාළුකමත් එපා වුණා. ඊට පස්සෙ මං හිටියේ ජපානයෙන් ආව සචිකෝන් එක්ක. සචිකෝන් ගේ අක්කාත් මමත් වැඩ කළේ වැඩ පොළේ. ඒගොල්ලො ජපන් කෑම හදන කොට මම සිංහල කෑම හදනවා.සචි පොල් සම්බෝල කන්න ආසයි. අපි නිවාඩු දවසට සිංහල කෑම කඩවලට ගියහම පොල් ගන්නව. මෙහේ හාල් තියෙන්නෙ පොඩි පැකට්වල අපේ එක වේලකටවත් ඒක මදි. සචිකෝන් බෝඩිමේ හිටපු දවසට තමයි මං මගේ වැඩ කරගන්න එළියට යන්නෙ.එදා මං ටවුන් ගියේ මගේ බිල් ඔක්කොම ගෙවන්න හිතාගෙන, එතනට ගිහිල්ලා බැලුවහාම බෑග් එකේ සල්ලි නැහැ. මම බෑග් එකේ අතදාගෙන හෙව්වා. බැරිම තැන සචිකෝන්ට කෝල් කළා.”අනේ තමරි ඔයාගෙ පර්ස් එක මෙහේ නෑ.”මට දෙලොව රත්වුණා. මගේ මුළු පඩියම එතන. මං අම්මාට කෝල් කළා. ඒත් ඉතින් අම්මා මොනවා කරන්නද?මම හැම තැනම බැලුවා. අන්තිමට මගේ බෑග් එක ඉරිලා එක සාක්කුවකින් අනිත් සාක්කුවට සල්ලි ගිහිල්ලා. මගේ ඇඟට ලේ ටිකක් ඉනුවා. ඒ වගේ වෙලාවට මට කියාගන්නවත් කෙනෙක් හිටියෙ නැහැ. ලංකාවෙන් එහාට ගියහම තමයි මට තනිකම ගොඩක් දැනුණේ.  රූපාන්තිකාලය ගෙවී ගිය මුත් ............. වගේ කොළ හිස් වෙවී යයි දින දසුනෙහිත් මගේ නිම් නැති පෙමක සෙනෙහස මට දැනුණා අගේ තව ටික දොහයි ඉන්නට අපි හිටිය වගේකවි හසුනට තබා තිබුණත් විරාමය අපි සිත් සැනසුවෙත් මේ කවි කලාවය නැත්නම් ඉන්න වෙන්නෙම කල්පනාවෙය දුක හිතුනාද මගෙ පිළිතුර නම් පමා වියදණ බිම නමා සැමියට තම වඳින්නට පුළුවන් හෙළ කතුන් තවමත් දකින්නට ලක්බිම ඉන්න බව සතුටින් කියන්නට ඔබ රන් රුවන් සේ වටිනව රකින්නටඔබ මව මෙන් අපිව රැක්කා නිරන්තර මමමයි පෑරුවේ ඔබ සිත ගිහින් දුර දරුවට සියලු යුතුකම් දරන් බර කොහොම රැක්කාද සැමදේ දරන් උරසැමියෙකු සතුව ඇති සැම බර දරන්නට මට බිරියක් ලෙසට අඩුවක් නොවන්නට දරුවත් හදන් දිවි මග සරු කරන්නට ඔබ ගත් වෙහෙස නැති වෙද මට ලියන්නටතෙරුවණ සරණ යැද දෙවියන් රැක දෙන්න කියලා පතමි සැමදා සෙනෙහෙන් ඉන්න මගෙ සුදු පුතයි මගෙ බිරිඳයි රැක ගන්න දිව නෙත් යොමා නිරතුරු දෙවියනි ඉන්නබිනර මහේ පළවෙනිදා උපන් දිනේ මට අමතක නොවේ ළඟ නොසිටියත් අනේ ලැබ සැප සතුට සැනසුම පිරි හදින් සෙනේ පිය පුතු දෙදෙන හද පිරි සුබ පැතුම් ගෙනේමීටකවදත්ආදර රොෂාසවුදි දමාම් සිටගත වැදෙන පිනි බිංදු සීතලෙන් කිලිපොවන දුර ඈත මතකයක් ගේනවා යළි එන්න හමුවෙන්න සුපුරුදු ලෙසින් නුඹ කවදාද කවදාද මඟ බලයි. ඈත්වී මෑත්වෙන මතකයක සේයාව නෙතුකොනේ සිතුවමක් අඳිනවා  කැනඩාවේ සිට ගම්පහ රුචිරාදන්කොටුවේ, රොබ්සන් බ්‍රේන් මල්ලීගෙන්..!ආදරණීය අය්යේ, ජෝර්ජ්..,අපි දෙදෙනා රටවල් දෙකක විසුවත් අපේ හදවත් පණ ගැහෙන්නේ එකම රුධිරයෙන්. අපි දෙන්නා අම්මලා දෙදෙනෙකුගේ කුසින් මෙලොවට ආවත් එකම පියෙකුගේ රුධිරයෙන් ජීවය ලැබුව නිසා මට ඔබේ සෙනෙහස ඕනෑ බව ඔබ හොඳින්ම දන්නවා.ඔබ හැර මට මගේම යයි කියා කියන්නට වෙන කිසිදු ලේ ඥාතියෙක් ඉන්නවා නම් ඒ අපේ නැඟණිය බියුලා පමණමයි. (ඇය මා හා බාලේ සිට දැඩි සෙනේහයෙන් බැඳී උන්නත් වියපත් වනවිට ඒ සෙනෙහස වෙනස් කළේ ඇයි මන්දා, දැන් වැඩි කතා බහක් නැහැ.) කෙසේ නමුත් ඔබ මා අතරේ වූ එක් පොරොන්දුවක් තියෙනවා. ඒ – “අපි ආදරෙන් ඉන්නවා.”ඔව්, මේ මුළු පොළොවම තෙමන්න ආදරය කියන පිනි පොද ඕනේ. නැත්නම් ගිනි ගෙන ඇවිලෙන මිනිස් ආත්ම දැවී අළු වී යාවී. ඔබ දන්නවා, ඔබට මෙන් රුවන් විමන්, යාන වාහන, ඉසුරු සම්පත් මට නැති වග. ඔබත් වෙහෙසී ඉසුරු ලද බැව් සැබෑවකි.මමද එක් කාලයක එලෙස වීමි. එහෙත් බරපතල ලෙස රිය අනතුරකට මුහුණපෑම සහ බිරිඳ විසින් ගේදොර, ව්‍යාපාර සැහැසි ලෙස උදුරා ගෙන දරු දෙදෙනා සමඟ මා අසරණභාවයට ඇද දැමීම හේතුවෙන් මේ වනවිට ඔබේ සහෝදරයා පත්වී සිටින තත්ත්වය ඔබ දන්නවා.ඔබ මට පවසා තිබෙනවා, “කවදා හෝ ඉන්න තැනක් දෙන්නම්” කියා. මේ ඒ තැන ඕනෑම කාලයයි, අය්යේ. කුලී ගෙවන මුදලින් මට දරුවන් සමඟ ජීවත් වෙන්න පුළුවන්, ඔයා මට ඉන්න සෙවණක් දෙනවා නම්.මම කාටවත් බැගෑපත් වෙන්න ඕනේ නැහැ, ඔබ මගේ අයියා. ඔබට හැකියාව තිබෙනවා, මටත් දරුවන්ටත් ජීවත් වෙන්න වහලක් දෙන්න. මගේම නමට ලියා කියා ඕනේ නැහැ, ජීවත් වනතුරු ඉන්න හිටින්න නිවසක් දුන්නොත් ඇති. මෙසේ ලියා ඔබට අපහාස කළා යයි නොසිතන්න.ඔබට මීට පෙර කොපමණ දැනුම් දුන්නත් පිළිතුරු නැති නිසාමයි මෙලෙස “සිළුමිණ” රටපිටටත් දන්වන්නේ. මං විශ්වාස කරනවා, ඔබ මෙය දුටුවොත් මට උපකාර කරනවාමයි කියා.  රොබ්සන් බ්‍රේන්තැ.පෙ. 2 දන්කොටුව.ජල බිඳු එකතු වී සයුරක් වන ලෙසට සමගි බලෙන් තුඹසක් බඳිනා ලෙසට මී වදයට පැණි බිඳු පිරෙනා ලෙසට එකමුතු කමින් අත් බැඳගෙන යමු පෙරටපක්‍ෂ පාට නොබලා රට දියුණුවට එක්රොක් වන්න ඇල්මක් ඇත්නම් රටට ඉන්නට ගියොත් මුලු ගැන්වී වාසියට ඔබ මහ බරක් ඉපදුණු මේ සිරි ලකටමන සහ කයින් ශක්තිය නොම දී රටට ඉන්නට එපා දෙවියන් දෙනතුරු අතට රට දැය කෙරේ ඇල්මක් ඇති උදවියට කළ කම් පසුපසින් එයි ඡායා ලෙසටතම කයෙ හැඩපාට පිළිබඳ සිතුවාට සප්ත මාලිගා දහවල් තැනුවාට ධනය බලය මුල් කොටගෙන සැමදේට දැනගනු වදී, හෙණ පැණිවරකා ගහටතණ්හා සිතින් ධන රැස් කෙරුවත් ඔබට මළ පසු හැකිද? ගෙන යාමට පොදි ලෙසට බුදු හිමි දෙසූ දම් කඳ අරගෙන සිතට එකමුතු කමින් එක් රොක්වී යමු පෙරටඉෂාරා සෙව්වන්දි අබේවර්ධන13 ඒඉසුරු ම. විද්‍යාලයමතුගම කඹුරාවලසරසවි මොරටු උපාධි ඉහළින්ම ලැබ පස් වසරකට පෙර පියඹා ගුවන් ගැබ විද්යුත් ඉජිනේරුවෙකි ලන්ඩනයෙ ඔබ මැයි මස රැගෙන අතිනත නැකතකින් සුබ!සතියයි ඔබ දෙදෙන මෙහි අප’තර වූවේ පුතු, දුව රැගෙන ලන්ඩනයට පියැඹූවේ මව් පිය අප තබා නිවසෙහි සියනෑවේ ලන්ඩනයයි දෙන්නටම ගෙය - දොර වූවේපුතු මෙන් ලේලිට ද විද්යුත් රැකියාවයි රියැදුරු බලපතයි ඒරොප්පයම හුරුයි හැම දිනයකම දුරකතනයෙන් කතා කරයි එනමුත් පුතා දුව ඉන්නේ දුර කතරයි!මතකය නැගී අප රට ගැන නිරතුරුව එන්නට හිතයි මේ හැරදා සුරතුරුව අම්මා තාත්තා සිහිවී සැම වරුව දෑසට නැගෙයි කඳුළැලි කැට උණුසුම්වවටිනා කරන රට හැරදා එන්න වුණා හේතුව අහේතුව කුමකින් කුමක් වුණා කාසිය මිල මුදල ඉස්සර පෙරට වුණා හිතකින් නොවේ හැර ආවේ පුරවිමනාඋඩුගම්පොල සමරතුංගවිදේශ සේවයකට යෑමට ප්‍රථම පුහුණුවක් අවශ්‍යයි. පුහුණුවක් නොමැතිව විදේශගතවී අනතුරුදායක බව පැහැදිලිය. ලබාදෙන පුහුණුව කෙබඳු ආකාරයේ ද යන්න දැන ගැනීම වඩාත් වැදගත්ය. මේ පිළිබඳ පුහුණු අංශයේ සමන්ත දිලීප් සංජන දහනායක මහතා පැහැදිලි කෙළේය.”විදේශයකට යන පුද්ගලයෙකුට පුහුණුව අනිවාර්යයි. ඒජන්සිකරුවෙකු හමුවීමට පෙර විදේශ සේවා නියුක්ති කාර්යාලයට පැමිණීම ඉතාමත් වැදගත්. නැත්නම් හරි මඟ පෙන්වීමක් ලැබෙන්නෙ නැහැ. අලුතෙන්ම විදේශවලට යන පුද්ගලයන් වගේම විදේශවල සිට ඉඳලා ආව පුද්ගලයොත් මේ පුහුණුවට සහභාගි වෙනවා. පුහුණුවට තෝරා ගැනීමේදී සම්මුඛ පරීක්‍ෂණයක් තියෙනවා. මෙහිදී සාක්‍ෂරතාවය පිළිබඳවත් අපි විමසනවා.මැදපෙරදිග යන අයට වෙනම පුහුණුවක් දෙනවා. ඒ වගේම අනෙකුත් රටවලටත් අදාළ පුහුණු තියෙනවා. ඒ රටවලට අත්‍යවශ්‍ය අරාබි වචන වගේම උපකරණ පිළිබඳවත් පුහුණුවක් ලබා දෙනවා අලුතෙන් ම රට යන කෙනෙකුට ඒ රටේ. නීතිය සංස්කෘතිය පිළිබඳවත් අවබෝධයක් ලබා දෙනවා. අපේ උත්සහය නම් නේවාසිකව රඳවාගෙන පුහුණුවක් ලබාදීමයි. මේ කාලය තුළදී ඔවුන්ගේ නොකමැතිකම් චර්යාවන් සියල්ල හඳුනා ගැනීමට පුහුණු ගුරුවරුන්ට පුළුවන්.විදේශගත වීමට නුසුදුසු කෙනෙක් අපි කිසිවිටකත් අනුමත කරන්නේ නැහැ. පුහුණුව ලබාදීමේදී විවිධ ආකාරයේ විමසා බැලීම් කරනවා. ඒ වගේම ඒ පුද්ගලයාගේ හැකියාවන් පවා මෙහිදී හඳුනා ගන්නවා. අවුරුදු 10 කට කලින් මැදපෙරදිග හෝ සයිප්‍රස් ගිහිල්ලා ආව කෙනෙකුට නම් දවස් හතේ පුහුණුව ප්‍රමාණවත්.ඊශ්‍රායලයට යෑමට බලාපොරොත්තු වන කෙනෙකුට නම්, මීට පෙර මැදපෙරදිග හෝ වෙනත් රටක සේවය කර පළපුරුද්ද ඇත්නම් දින 15 ක ඊශ්‍රායෙල් පුහුණුවක් ප්‍රමාණවත්. ඊශ්‍රායලයේ යන කෙනෙකුට නම් හීබෲ භාෂාව පිළිබඳ අවබෝධයක් ලබා දෙනවා. මුලින්ම ඊශ්‍රායෙල් යනවා නම් දින 25 ක පුහුණුවක් දෙනවා. ප්‍රධාන වශයෙන් පාඨමාලා නමයක් තියෙනවා. ඒ පාඨමාලාවල කාලය වෙනස් වෙනවා. ඒ අනුව අනුමත ගාස්තුව වෙනස් වෙනවා.”එතෙර සිටින දියණියට, පුතාට, සැමියාට, බිරියට ලියන ලිපියක් සඳහා මේ ඉඩකඩ වෙන්වෙයි.අපේ ලිපිනය”ලියුං කඩදහිය””රට පිට”සිළුමිණ ලේක්හවුස් කොළඹ 10.ෆැක්ස් - 2429260මේල් - editor@silumina.lk කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=as10091910</link>
    <topic>දන් දෙන පුද්ගලයා සමාජය පි‍්‍රය කරයි</topic>
    <author>සාකච්ඡා කළේ -රමණී සුබසිංහ</author>
    <content>දන් දෙන පුද්ගලයා සමාජය පි‍්‍රය කරයිවෑබඩ ශ්‍රී ධර්මවර්ධනාරාම විහාරවාසී තලපත්කන්දේ සිරිනන්ද හිමිදානය නම් අනුන් ගේ යහපත සඳහා තමා සතු දේ පරිත්‍යාග කිරීමය. ලෝබය, ද්වේෂය, මෝහය යන අකුසල සිතිවිලි යටපත් කොට අලෝබ, අදෝෂ, අමෝහ යන කුසල සිතිවිලි ඉස්මතු කරගෙන තමන් සතු දේ අතිනුත් සිතිනුත් අතහැරීමය. දානයේ කොටස් තුනක් පිළිබඳ බුදුරජාණන් වහන්සේ දේශනා කොට වදාළහ. එනම් ආමිෂ දානය, අභය දානය සහ ධර්ම දානයයි.ආහාරපාන, ගේ දොර, යාන වාහන ආදී භෞතික දේ පරිත්‍යාග කිරීම ආමිෂ දානයයි. අභය දානය ආමිෂ දානයට වඩා උතුම් කොට සැලැකේ. අභය දීම නම් බිය නැති කිරීම ය. මරණයට කැප වූ සත්ත්වයෙක් මරණයෙන් මුදා ගැනීම මහා පිංකමකි.ආමිෂ දානය සහ අභය දානයටත් වඩා උතුම් දානය ධර්ම දානය බව බුදුරජාණන් වහන්සේ දේශනා කොට වදාළහ. ආමිෂ හා අභය දානයෙන් ආනිශංස නොලැබෙන බව ඉන් අදහස් වන්නේ නැත. ධර්මය දීම ජීවිතයට යහපත උදාකරන පුණ්‍ය කර්මයකි.ඔබ කෙනකුට ධර්ම ග්‍රන්ථයක්, බණ පොතක් පරිත්‍යාග කළේ යැයි සිතන්න. ධර්ම දේශනාවක් ශ්‍රවණය කිරීම සඳහා අවස්ථාවක් ලබා දුන්නේ යැයි සිතන්න. අදාළ පුද්ගලයා පස් පව් දස අකුසල් කරනවා නම් ධර්මය අවබෝධ කිරීමෙන් හෙතෙම තමන් ගමන් ගන්නා මාර්ගය වැරැදි බව තීරණය කරයි.ජීවිතයේ යම් යම් වැරැදි තීරණ ගත් බොහෝ පිරිස් බණ ඇසීමෙන්, ධර්ම ග්‍රන්ථ කියැවීමෙන්, ලිපි කියැවීමෙන් තම චර්යාවන් වෙනස් කරගන්නා අවස්ථා බොහෝය. මේ නිසා නොමගට ගිය පුද්ගලයෙක් නිවැරැදි මාවතට ගැනීම සඳහා උත්සාහ කිරීම උතුම් දානයක් වන බව වටහා ගත යුතුය.නිරාහාරයෙන් සිටින සත්ත්වයකුට ආහාර ටිකක් ලබා දීම සතුටට කරුණකි. එහෙත් ආහාරයේ වැඩි පැවැත්මක් නැත. එය සුළු මොහොතකට පමණි. මරණයට කැපවූ සත්ත්වයකුට අභය දුන්නේ නම් හේ තවත් කලක් ජීවත් වේ. පුද්ගලයකුට ධර්ම දානය දුන්නේ නම් ඔහු ධර්මානුකූල ජීවිතයකට පිවිසී මෙලොව ජීවිතයම සාර්ථක කර ගනී. පරලොව ද සුගතිගාමී කරගනී.“සබ්බ දානං ධම්ම දානං ජිනාතී”සියලුම දානයට වඩා ධර්ම දානය දිනන බව බුදුරජාණන් වහන්සේ දේශනා ;කාට වදාළේ මේ නිසා ය.බෞද්ධයා දානය පිරිනමන්නේ බොහෝ විට කුසලයක් බලාපොරොත්තුවෙනි. කෙනකුට යමක් දුන් පමණින් මහත් ඵල මහානිශංස ලැබෙන්නේ නැත. මහානිශංස ලැබීමට නම් දානය කුසලයක් බවට පත් කර ගත යුතු ය. කුසලය නම් පුද්ගලයා කෙරෙහි වූ හැකියාවය. කුසල් රැස් කිරීම ඉතා අපහසු බවත් අකුසල් රැස් කිරීම ඉතා පහසු බවත් බුදුරජාණන් වහන්සේ දේශනා කළහ.‘සුඛරානී අසාදුනී - අත්තනො අහිතානිච යංවෙ හිතංච සාධුංච - තං වෙ පරම දුක්ඛරං’තමාට අයහපත පිණිස වන දේ කිරීම ඉතා පහසුය. මමය, මාගේ ය යනුවෙන් උපාදානය කර ගැනීම, අල්ලා ගැනීම, තණ්හාවෙන් ආශාවෙන් යුතුව ජීවත් වීම පහසු ය. එය අකුසලයකි. එහෙත් අත හැරීම අපහසු ය. කුසලයක් සිදු වන්නේ අපහසු දේ කිරීමෙනි.මදුරුවෙක් සිරුරේ රුධිරය උරා ගන්නා විට ඉවසීම අපහසු ය. එහෙත් පහරක් ගසා මරා දැමීම පහසුය.එය අප ගේ යහපත පිණිස වන්නේ නැත. අපහසු දේ කළ හැකි නම් එය යහපත පිණිස පවතී. එය කුසලයයි. හැකියාවයි. අල්ලා ගැනීම, ගොඩ ගසා ගැනීම ලෙහෙසිය. පරිත්‍යාග කිරීම අමාරුය.දානයෙහි දී ප්‍රධාන වන්නේ පිනයි.‘චිත්තං පුණාතීති පුඤ්ඤං’ සිතෙහි ඇතිවන පිනා යාමයි.ඔබ වන්දනා ගමනකට සහභාගි වූයේ යැයි සිතන්න. ගමන විඩාබරය. කුසගිනි අධිකය. අතරමඟ තුරු සෙවනේ ආහාර ගැනීමට සූදානම්ය. කුසගිනි අධික වූ බලු පැටවෙක් ඔබ ඉදිරියේය. දින දෙක තුනකින් නිසි අහරක් ලද බව නොපෙනේ. “අනේ! මේ අහිංසකයා දින දෙක තුනකින් කාලා නෑ වගේ. දවල්ට නැතත් මට රෑට හෝ කන්න පුළුවන්.” මෙසේ සිතන ඔබ බලු පැටවාට ඔබ ගේ ආහාරය පරිත්‍යාග කරයි.ඌ සතුටින් ආහාරය ගිල දමයි. එය දකින ඔබ ගේ සිත ද සතුටින් පිනා යයි. එහි ලෝබ, ද්වේෂ, මෝහය නැත. ඔබ පළමුව ආහරය අතට ගත්තේ ලෝබ සිතිනි. ආහාරය ගැනීමේ අපේක්ෂාවෙනි. එහෙත් එය යටපත් කොට, අලෝබය ඇති කර ගෙන බලු පැටවාට දුන්නේ ය. එහි ද්වේෂය ද නැත. ඒ මොහොතේ ඔබ සිත වූයේ මෛත්‍රියයි. ‘පව් මේ සතා බඩගින්නේ’ යන අනුකම්පා සහගත සිතිවිල්ලයි. එහි මෝහය ද නොවේ.ආහාරය පරිත්‍යාග කළේ ඔබ ද දැඩි කුසගින්නේ සිටිය දී ය. අලෝබ, අදෝෂ, අමෝහ යන කුසල් සිතිවිලිවලින් සිතෙහි නිර්මාණය වන අධ්‍යාත්මික ශක්තියක් වේ. දානය තුළින් ගොඩ නැඟෙන්නේ ඒ පිනයි.‘දදතො පුඤ්ඤං පවඩ්ඪතී’ යනුවෙන් සඳහන් කර ඇත්තේ දීමෙන් පින් වැඩෙන බව ය. පින මෙලොව මෙන් ම පරලොව ජීවිතයට ද ආශිර්වාදයක් වන්නේ ය.දානයේ ආනිශංස මරණයෙන් පසු ලැබෙනා බව වැඩිදෙනකු ගේ අදහස ය. එහෙත් දානයේ ආනිශංස දෙලොවටම හිමි බව අවබෝධ කර ගැනීම වැදගත්ය. නිවනට හේතු වන්නේ කුසලයයි. පින පමණක් ම නිවනට හේතු වන්නේ ද නැත. එය එක් සාධකයක් පමණි. පින් කිරීමෙන් සසර කෙටි නොවේ. එහෙත් දිගු වෙන සසරෙහි දුක් හිමි නොවේ. සැප ලැබේ.‘සුඛෝ පුඤ්ඤස්ස උච්ජයෝ’ යනුවෙන් පෙන්වා දුන්නේ එයයි. අපි පින් දහම් කළේ නම් පරලොව ද සුගතිගාමී වේ. සතර අපායෙන් අත් මිදේ. මේ ජීවිතයේ සැප සම්පත් පිරි සුපිරි දිවි පෙවෙතක් ගත කළ ද ලබන ආත්මයේ තිරිසන් කුලයේ ඉපදීමට සිදු වුවහොත් පලක් නැත. ධනය ගොඩගසා සිට මිය ගොස් අපාය ගාමී වූයේ නම් පලක් නැත. සුගතිගාමී වීමට නම් පින් රැස් කළ යුතුය. දන් දීමෙන් රැස් කර ගන්නා කුසලයෙන් සුගතගාමී වීමට පුළුවන.දන් දුන් පමණින් ම සුගතිගාමී විය නොහැකි බව ද වටහා ගැනීම අවශ්‍යය. ඒ සඳහා හොඳ මානසිකත්වයක් තිබිය යුතුය. දානයේ මහත්ඵල මහානිශංස ලැබීමට නම් දන් දෙන පුද්ගලයා ශීලවන්ත විය යුතු බව බුදුරජාණන් වහන්සේ දේශනා කොට වදාළහ. ලබන තැනැත්තා සේ ම දෙන පුද්ගලයා ද සිල්වත් විය යුතුය.සමහරු දන් දෙති. එහෙත් දුසිල්වත් ය. ලෝබ, ද්වේෂ, මෝහ යන අකුසල සිතිවිලිවලින් යුතු ය. දානයෙහි අනුසස් කවර ජීවිතයක දී වුවද ලැබෙන බව සත්‍යයකි. එහෙත් මහත් වූ අනුසස් ලැබීමට නම් ඔහු සිල්වත්, ශ්‍රද්ධා සම්පන්න, ප්‍රඥාවන්තයෙක් විය යුතු ය.දානය පිළිබඳ නිවැරැදි ලෙස නොදන්නා පුද්ගලයා දෙන දානය ද අල්ප බල අල්ප ආනිශංසය. යමෙක් ප්‍රාණඝාතයෙහි යෙදුණේ නම් අල්පායුෂ වන බව ධර්මයේ සඳහන් ය. හෙතෙම දන් දීමෙහි පි‍්‍රය වූයේ වුවද ප්‍රාණඝාතය කළේ නම් දානයෙන් ලැබු අනුසස් ඒ දුස්සීල බවින් අහිමි කර ගත්තේ ය.දිව්‍ය, මනුෂ්‍ය කවර ලෝකයක ඉපැදුණත් දානයෙහි නිරත වූයේ නම් ආයුෂය, සැපය, බලය, නුවණ වැඩෙන බව බුදුරජාණන් වහන්සේ අංගුත්තර නිකායේ දානානිශංස සූත්‍රයේ දී පෙන්වා දුන්හ.‘ජීවත් වෙන්නෙත් හරි අමාරුවෙන්. අපිට දන්දීමට තරම් වත්කමක් නෑ. අපි කොහොමද පින් රැස් කරන්නේ’ සමහරෙක් මෙසේ සිතන්නේ ය. ඔබට ද මෙසේ සිතෙන්නට ඇත. එහෙත් මේ නිවැරැදි අදහසක් නොවේ. දන් දීමට නොහැකි පුද්ගලයෙක් මෙලොව නැත. ඔබ භික්ෂුන් උදෙසා දානයක් පිරි නැමීමට අදහස් කරන්නේ යැයි සිතන්න.ඔබ දානමය පින්කම සූදානම් කළ යුතු වන්නේ ඔබට කළ හැකි ආකාරයටය. භික්ෂුන් වහන්සේ වැඩි පිරිසක්, සහභාගි කරවා ගත යුතුම යැයි කල්පනා නොකළ යුතුය. අසල්වැසියන් කරන ආකාරයට මහත් විය හියදම් දරමින් පිංකම කළ යුතු යැයි නොසිතන්න. එක් භික්ෂුන් වහන්සේ නමකට හෝ සීලයෙහි පිහිටා, ශ්‍රද්ධාවෙහි පිහිටා දෙන දානය මහත්පල මහානිශංස වන බව අවබෝධ කර ගන්න.එක් භික්ෂුන් වහන්සේ නමකට හෝ දානය පිරිනැමීමට තරම්වත් ඔබට වත්කමක් නැතැයි සිතන්න. ඔබ දිනපතා ආහාර ගෙන, පිඟාන සෝදා එහි වූ ඉඳුල් වතුර ටික විසි කිරීමේ දී පවා දානමය පුණ්‍යකර්මයක් සිදුකර ගත හැකිය. මෙහි වූ ආහාර ස්වල්පය හෝ මේ පරිසරයේ වෙසෙන කුසගින්නෙන් පෙළෙන සතුන්ට ආහාරයක් ම වේවා යන පිරිසිදු සිතිවිලි ඇති කර ගන්න. එය ද මහානිශංස ලැබෙන පුණ්‍ය කර්මයකි.සමහරෙක් දන් දෙන්නේ නොදී බැරිකමට ය. කෙනෙක් මිය ගිය පසු බෞද්ධාගමානුකූලව හත් දවසේ දානය, තුන් මාසයේ දානය ආදී ලෙස භික්ෂුන් වහන්සේ උදෙසා දානය පිරිනැමීමේ චාරිත්‍රයක් ඇත. එහෙත් තමන් ගේ ඥාතියෙක් මිය ගිය පසු මේ චාරිත්‍ර කරන්නට ඇතැමෙක් රිසි නොවේ.වත්කමක් නොමැති නිසා නොව වස්තුවෙහි ලෝබය නිසා ය. එහෙත් ඔවුන් දානමය පිංකම සිදු කරති. ඒ සමාජයේ බලපෑම නිසා ය. මෙවැනි දානමය පිංකම්වලින් ලැබෙන්නේ අල්ප බල අල්ප ආයුෂය. දුන් නිසා ලැබුණත් පරිහරණය අපහසුය.මේ සඳහා උදාහරණ මේ පරිසරයෙන් ම දකිමු. කෙනෙකුට යාන වාහන තිබේ. එහෙත් පරිහරණය කළ නොහැකි ය. සැප සම්පත් තිබුණත් පරිහරණයට වාසනාව නැත. පෙර දුන් නිසා ලැබීම පමණක් ඇත.කොපමණ ධනය තිබුණත් යම් පුද්ගලයෙක් දීමෙහි පි‍්‍රය නොවේ නම් ඔහු කෙරෙහි මිතුරන් බැඳෙන්නේ නැත. මිල මුදල් යාන වාහන තිබුණත් දුකේ දී ඔහු ගේ පිහිටට කෙනෙක් නැත.“ඒ මනුස්සයා හරිම ලෝබයා. වතුර ටිකක්වත් කිසිම කෙනකුට දෙන්නේ නෑ”එවැනි පුද්ගලයන් අරබයා සමාජයේ ආකල්පය යහපත් නැත.‘දදං මිත්ථානි ගත්ථති’දීම තුළින් යහළුවන් බැඳෙන බව බුදුරජාණන් වහන්සේ දේශනා කොට වදාළහ. එපමණක් ද නොවේ. දන් දීමෙහි පි‍්‍රය පුද්ගලයා සමාජය ද පි‍්‍රය කරන්නේ ය. ඔහුට බාහිර කරදර අවම ය. කීර්තිය ලැබෙන්නේ ය.සාකච්ඡා කළේ -රමණී සුබසිංහඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=as10091911</link>
    <topic>ඉංගිරිය පෞද්ගලික බස් සේවකයන්ගේ හොඳ වැඩක්</topic>
    <author>සටහන හා ඡායාරූප</author>
    <content>ඉංගිරිය පෞද්ගලික බස් සේවකයන්ගේ හොඳ වැඩක්කැලණි විහාර වන්දනාවේ යෑමට මහජනතාව බස් රියවලට ගොඩවූ අයුරු.ඉංගිරිය නරගයේ පෞද්ගලික බස් හිමියන්, එම බස්රථවල රියැදුරු, කොන්දොස්තරවරුන් එකට එක්වී පසුගිය ඇසළ පෝ දින කරන ලද මහඟු කටයුත්තක් බොහෝ දෙනාගේ ඇගයීමට ලක්විය. ඉංගිරිය නගරයේ සිට කැලණි විහාරස්ථානය දක්වා නොමිලයේ බස් සේවයක් ක්‍රියාත්මක කිරීම ඒ සද්කාර්යයි.ඉංගිරිය පෞද්ගලික බස්රථ සංගමය මේ සඳහා යෙදවීමට බලාපොරොත්තු වූයේ බස්රථ දහයක් පමණ වුවද කැලණි වන්දනාවට ඇදී ආ අසීමිත ජනකාය නිසා අවසානයේදී මේ සඳහා බස්රථ විස්සකටත් අධික සංඛ්‍යාවක් යෙදවීමට සිදුවූ බව අප හා පැවසුවේ පෞද්ගලික බස් හිමියෙක් වූ ලින්ටන් සෙනවිරත්න මහතාය.”අපේ බස් ටික මදිවෙලා ඉන්නකොට ඉංගිරිය – කීනගහවිල පාරේ බස් දෙකයි ඉංගිරිය හල්වතුර පාරෙ දුවපු බසුයි අපිට ලබා දීමෙන් ලොකු සහනයක් ලැබුණා විතරක් නෙමෙයි පාදුක්ක බස් සංගමයත් අපි කරන හොඳ වැඩේ සහ ඒවයෙ පිරී ඉතිරී යන මහජනයා දැකල ඒ ගොල්ලොත් බස් එව්වා.” යැයි ඔහු පැවසීය.මුලින්ම පාන්දර 5.30 ට ඉංගිරියෙන් කැලණියට ධාවනය වූ බස්රථවලින් ප්‍රවාහනය කළේ එදින පෙහෙවස් සමාදන්වීමට අපේක්‍ෂාවෙන් සිටි සැදැහැවතුන්ය. ඒ සංඛ්‍යාවද 300 ක් පමණ වූහ. එතැන් සිට ඉංගිරියට ඇදී ආ ජනතාව ප්‍රවාහනය කිරීමට විනාඩි 15 න් 15 ට බස් ධාවනය කිරීමට සිදුවිය.එපමණක් නොවේ මෙසේ කැලණි යන එන අය සඳහා ඉංගිරියේ විජයකුමාර මහතාගේ මූලික අනුග්‍රහයෙන් බත් දන්සලක් ද ක්‍රියාත්මක විය. එය විවෘත වූ පසු මුලින්ම සිදුවූයේ කැලණි වෙහෙරේ පෙහෙවස් සමාදන් වූ පිරිසට දහවල් දානය ඊළඟට කැලණි යන බස්රියෙන් පිටත් කැර හැරීමය.දන්සලට ලොකු පෝලිමක්.දන්සැල විවෘත කිරීම සඳහා ආගමික වතාවත් අරඹමින් ඉංගිරිය දීපාලෝක විහාරාධිකාරි දර්ශනවේදි මුදුන්කොටුවේ ශාන්තසිරි හිමියෝ, බස් හිමියන් බස් සේවකයන් විතරක් නෙමෙයි. ඒ අයගෙ ගෙවල්වල ඉන්න අම්මල තාත්තලත් මගීන්ගෙන් බැනුම් අහන යුගයක බස් හිමියො සේවකයො එකතුවෙලා කරන මේ උතුම් කාරිය අගය කළ යුතුයි.” යැයි පැවසූහ.මේ ප්‍රවාහන සේවය සඳහා එදින ගමන් වාර 82 ක් නොමිලයේ ක්‍රියාත්මක කරමින් ඉංගිරිය පෞද්ගලික බස් සංගමය තැබූ වාර්තාව නොබිඳීය හැකි එකක් වනු නියතය. ඇතැම් බස් රථ ධාවනය කරවන ලද්දේ බස් හිමියන් විසින් වීම ද විශේෂයකි.කැලණි යන එන අයට මෙන්ම ඉංගිරිය නගරයට ඇදී එන ජනතාව සඳහා විවෘත කරන ලද බත් දන්සල සඳහා ඇදී ආ ජනතාව පෞද්ගලික බස් සංගමය බලාපොරොත්තු වූවාටත් වඩා අධික වීම නිසා සංවිධායකයන් තරමක් අසීරුතාවයකට ලක් වුවද ඔව්හු ඒ වග ජනතාවට නොදැනෙන්නට වගබලා ගත්හ.අතොරක් නැතිව ජනතාවගෙන් බැණුම් අහන බස් සේවකයන් එදා ඇසළ පෝ දින කරන ලද සද්කාර්යය ගැන තවමත් ඉංගිරිය හා අවට ජනතාව ප්‍රසාදයෙන් කතා කරනු ඇසීමද සතුටකි.සටහන හා ඡායාරූපඉංගිරිය මධ්‍යම සමූහපි‍්‍රයදර්ශනි කහවිලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=av1009191</link>
    <topic>පිස්සු හැදෙන සඳ</topic>
    <author/>
    <content>පිස්සු හැදෙන සඳ‘ඉන්දියාවේ ඉස්සර හිටිය ගෑනු තමන්ගෙ ස්වාමිපුරුෂයා මැරුණම, ඒ සොහොනටම පැනලා මැරෙනවලු නෙ. ඉතින් හදිස්සියෙ මං මළොත් එහෙම ඔයා මොනවද කරන්නෙ?’ පේ‍්‍රමපාල සුමාලිගෙන් ඇසුවේ තම විවාහයේ පළමු සංවත්සරය සමරා චිත්‍රපටයක් බලා ආපසු එමින් සිටියදීය.‘මං එල්ලෙනවා.’ සුමාලි වහාම එසේ පවසද්දී ඉන් තිගැස්සුණු පේ‍්‍රමපාල මෙසේ ඇසීය.‘මොනවා! කොහෙද ඔයා එල්ලෙන්නෙ?’‘වෙන කොහෙද පේ‍්‍රම්. අල්ලපු ගෙදර ඉන්න අර තරුණ හාදයගෙ බෙල්ලෙ මිසක්.’ සුමාලී කීවේ ලැජ්ජාවෙන් මෙනි.සංජීව එක් අතකින් තරුණියක් වැළඳ ගෙන අනෙක් අතින් රිය පදවනවා දුටු මහ පාරේ රථවාහන හැසිරවීමේ නිරත වී සිටි පොලිස් භටයා නළාව පිඹ වහා රථය නතර කිරීමට සංඥා කළේය. සංජීව වාහනය නතර කළේ ද තරුණිය වැළද සිටි අත එලෙසම තබා ගෙනය.රථය වෙත ළංවූ පොලිස් භටයා රථය තුළට නැමී සාවඥ ස්වරයෙන් මෙසේ ඇසීය.‘තමුසෙට ඔය වැඩේට අත් දෙකම යොදවන්ඩ බැරිද?’පුළුවන්. ඒත් එතකොට කාර් එක එලවන්නෙ තමුසෙද?’ සංජීව පෙරළා ඇසීය.‘චතුරංග, උඹ දැන ගනින්. මම මේක කියන්නෙ බොහොම ආඩම්බරයෙන්. මම බොහොම පහළින් රස්සාව පටන් අරන් ඉහළටම ආපු මිනිහෙක්, හරි ද?’ අජිත් තම මිතුරු චතුරංගට කීවේ බාර් එකේ අඩියක් ගසමින් සිටියදීය.‘ඒ කියන්නෙ?’ චතුරංග විමසුවේ, අජිත් කී දෑ හරිහැටි නොතේරුණු බැවිනි.‘ඒ කියන්නෙ මුලින්ම මම සපත්තු පොලිෂ් කළා. දැන් කොණ්ඩේ කපනවා.’ අජිත් ආඩම්බරයෙන් කීය.‘තමා මට තමා කිව්වට වැරදිකරු ද නිවැරදිකරු ද?’විනිශ්චයකාරවරයා කූඩුවේ සිටි විත්තිකරු දෙස දැඩි බැල්මක් හෙළා විමසුවේ, හේ විනිසුරුවරයා ‘තමා’ යනුවෙන් ඇමතීමෙන් හටගත් කෝපයෙනි.‘තමා මට තමා කිව්ව හින්දා තමා, මම තමාට තමා කිව්වේ?’ විත්තිකරු සැනෙකින් පිළිතුරු දුන්නේය.‘ඇත්ත කියාපන් ඉන්ද්‍රානි, මොකටද අද දවල් තකහනියක් ටවුමට ගියේ?’ සවස ගෙදර පැමිණි පිත්තු තම බිරිඳට තර්ජනය කරමින් ඇසීය.‘ඔහේ එහේදිත් ගෙදරදි වගේ් ම බීගෙන නටනවද බලන්ඩ මිසක් වෙන අහවල් දේකටද?’ ඉන්ද්‍රානි කිසිදු වෙනසක් නොපෙන්වා වහා පිළිතුරු දුන්නා ය.‘හොඳයි මොනවටද එහෙනං අල්ලපු ගෙදර වීරක්කොඩියත් එක්ක ගියෙ.’ පිත්තු ඊළඟ ප්‍රශ්නය ඇසුවේ තම බිරිඳ කොටුකර ගන්නා අදහසිනි.‘ඇයි වදේ, ඔහේ බීලා කොහේ හරි කාණුවක වැටිලා හිටියොත් මට පුළුවන්ද තනියෙන් උස්සන්ඩ පෙරළන්ඩ?’ ඉන්ද්‍රානි දෑස් නටවමින් ඇසුවාය.‘උඹෙ අලුත් නවකතාව කියවල මට ඇඩුණා?’ ජයකොඩි, මල්ලවාරච්චි සමඟ කීවේ බණ්ඩාරනායක සම්මන්ත්‍රණ ශාලාවේ පැවැති පොත් ප්‍රදර්ශනයේදීය.‘ඇයි, ඒකෙ කතාවට උඹට දුක හිතුණ ද?’ මල්ලවාරච්චි ඇසුවේ හිතේ උපන් ආඩම්බරය සඟවා ගනිමිනි.‘දුක හිතුණා තමයි. ඒත් ඒ, ඒකෙ කතාවට නං නෙමෙයි. ඒ පොතට දුන්නු සල්ලිවලට.’ ජයකොඩි කීය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=av1009192</link>
    <topic>කවුළු දොරින්</topic>
    <author>හිරුණි</author>
    <content>කවුළු දොරින්භාතිය - සන්තුස් කියන්නේ තාරුණ්‍යයේ ගායන ශිල්පීන් යුවළක්.ඔවුන් හැමදාමත් අපේ ශ්‍රාවකයින්ට නැවුම් ආකාරයේ නිර්මාණ දායාද කරන්නට උනන්දු වෙන දෙදෙනෙක්.පසුගියදා ඔවුන් ඔවුන්ගේ පස්වැනි නිර්මාණ එකතුව ‘සරා සිහින’ නමින් සංයුක්ත තැටියක් එළිදැක්වූවා.අපට මතකයි එක් මොහොතක ඔවුන් දකුණු ඉන්දීය ගායන ශිල්පි හරිහරන් සමඟ ‘යාල්පානම් පිපිච්ච’ ගීතය නිර්මාණය කර එළිදැක්වූවා. අදටත් මේ ගීතය සංගීත ක්ෂේත්‍රය පුරා ඇහෙනවා.ඊට පස්සේ ඉන්දීය ගායන ශිල්පිනී ආශා බෝස්ලේ සමඟ යුග ගායනයකට එක්වූවා.මේ නිර්මාණ වගේම මෙවර එළිදැක්වූ ‘සරා සිහින’ ගීත එකතුවේ නිර්මාණත් අපට නැවුම් අත්දැකීම් රැසක් එක්කරාවි.මේ ගීත එකතුව පසුගියදා කොළඹ සිරිමාවෝ බණ්ඩාරනායක අනුස්මරණ ශාලාවේදී කලාකරුවන් හා මාධ්‍යවේදීන්, රසික රසිකාවන් රැසක් මධ්‍යයේ එළිදැක්වූවා.රොෂාන් රණවනට සහකාරියක් සොයන බව ක්ෂේත්‍රයේ කවුරුත් තවම නොදන්නවා වන්නට පුළුවන.ඒත් මේ දවස් ටිකේම මේ පිළිබඳ උනන්දුවකින් හිටිය පිරිසක් ඉන්නවා. හැබැයි රොෂාන්ට සහකාරියක් සොයන්නේ රොෂාන්ගේ මව්පියන් නම් නොවෙයි.මේ දිනවල රොෂාන් සම්බන්ධවෙලා ඉන්න දැවැන්ත සිනමා නිර්මාණයක අධ්‍යක්ෂවරයෙක්. සිනමා නිර්මාණය ‘මහින්දා ගමනය’ රොෂාන් මෙහි රඟපාන්නේ රජ කුමාරයකුගේ චරිතයක්.මේ රජකුමාරයාගේ චරිතයට ගැළපෙන බිසවක ගේ චරිතය රඟපාන්න තවමත් නිළියක් ලැබිලා නෑ කියලයි අපට ආරංචි වුණේ. පසුගිය දිනක හමුවුණු මහින්දාගමනය චිත්‍රපටයේ අධ්‍යක්ෂවරයා වන සනත් අබේසේකර පැවසුවේ මෙවැනි කතාවක්.මහින්දාගමනය චිත්‍රපටය වෙනුවෙන් මේ දිනවල පසුතල ඉදිවෙමින් පවතිනවා.විශේෂයෙන්ම රජමාලිගා ආදිය. දැනට පවතින සුවිශේෂම කාරණාව වෙන්නේ රොෂාන් රණවන රඟපාන චරිතයට ගැළපෙන රජ බිසවකගේ චරිතය රඟපාන්න තවමත් නිළියක හමු නොවීමයි.මේ දිනවල ඒ සම්බන්ධයෙන් දීර්ඝ ලෙස හොයමින් පවතිනවා. අනුලා බිසවගේ චරිතය වන මේ චරිතයට ගැළපෙන නිළිය රොෂාන්ගේ උසට සරිලන ප්‍රියමනාප සහ පැහැපත් තරුණියක් විය යුතුය.අනෙක් විශේෂම කාරණාව වෙන්නේ ඒ සඳහා තෝරාගන්නා ඇය හිස මුඩු කරන්නට කැමැති විය යුතුයි.දැවැන්ත නිර්මාණයක් නිසා අංග සම්පූර්ණව ක්‍රමානුකූලව රූගත කරන මේ සඳහා විග් එකක් හෝ තට්ටයක් පාවිච්චි කරන්න කැමැති නෑ.ඒ නිසා ඒ සඳහා තෝරාගන්න නිළිය අනිවාර්යයෙන්ම තට්ටය ගාන්න ඕන. ඒ සඳහා කැමැති රංගනයට දක්ෂ ආධුනික නිළියකට වුණත් අපි අවස්ථාව දෙන්න සූදානම්.”මේ දිනවල රූගත වන චිත්‍රපට රැසකට ගීත රචනා කරමින් කාර්ය බහුල වෙලා ඉන්න ගීත රචකයකු පසුගිය දිනක අපට හමුවුණා.ඔහු නිලාර් එන්.කාසිම්. පසුගියදා රූගත කිරීම් නිම කළ උදයකාන්ත වර්ණසූරියගේ ‘චැලෙන්ජර්’, කීර්ති බණ්ඩාරගේ ‘පුංචි පැංචෝ’ මෙන්ම තවමත් රූගත වෙමින් පවතින උදාර පල්ලියගුරුගේ ‘සුපර් සික්ස්’, සුනෙත් මාලිංගගේ ‘සිංහාවලෝකනය’, මාරියෝ ජයතුංග ගේ ‘කුපාඩියා’ සංජය ලීලාරත්නගේ ‘සෙල්වම්’ සහ එරංග සේනාරත්න ගේ ‘සදිස්නා’ මේ අතර වේ.ඒ සමඟම මේ දිනවල රූගත වන ටෙලි නාට්‍යය දෙකක් වන ‘අගම් ලිහිණි’ සහ බර්මින් ලයිලි ගේ ‘දේදුන්නෙන් එහා’ ටෙලි නාට්‍ය දෙකට ද ගීත රචනා කරනුයේ නිලාර් ය.අනෙක් සුවිශේෂී කාරණය වන්නේ භාතිය සන්තුස් විසින් පසුගියදා නිකුත් කරන ලද ‘සරා සිහින’ සංයුක්ත තැටියට ද නිලාර් ගීත රචනා කර තිබීමයි.එයිනුත් ඉන්දීය සුපිරි ගායිකා ආශා බෝස්ලේ සමඟ භාතිය - සන්තුස් ගායනා කරන ගීතය රචනා කර ඇත්තේ ඔහුය. ගීත රචනා කලාව තුළ ආශා බෝස්ලේ වැනි සුපිරි ගායිකාවකට ගීතයක් රචනා කරන්නට ලැබුණ මේ අවස්ථාව ඔහුට සුවිශේෂී වන බවත්, ඉදිරියට එම ගීතය අපේ ශ්‍රාවකයන්ට අසන්නට හැකි බවත් ඔහු පැවසුවේය.චිත්‍රපට නිෂ්පාදිකා රේණුකා බාලසූරිය මේ දිනවල අලුත් ව්‍යාපෘතියකට අත ගහල. ඒක අපේ රටට හඳුන්වාදෙන අලුත්ම අලුත් වැඩක්.මේ කාර්යය තමයි ඇය නිෂ්පාදනය කළ සියලු චිත්‍රපට ඇසුරින් නවකතා රැසක් නිර්මාණය කිරීම.’ඇත්තටම විදේශ රටවලට නම් මේ ක්‍රමය අලුත් අත්දැකීමක් වෙන්නේ් නෑ. ඒ රටවල ඕනතරම් චිත්‍රපට ඇසුරින් නවකතා බිහිවෙනවා.ඒත් අපේ රටට මේක අලුත් අත්දැකීමක්. මම තීරණය කළා අපේ නිෂ්පාදන සියල්ල සඳහා මෙවැනි නවකතා ව්‍යාපෘතියක් කරන්න.මේ සඳහා අපි ලේඛක ලේඛිකාවන් හයදෙනෙකු තෝරාගත්තා.‘සරෝජා’ චිත්‍රපටය ඇසුරින් නවකතාව ලියන්න පුෂ්පා ඉලංගන්තිලකත් ‘පුංචි සුරංගනාවි’ චිත්‍රපටය ඇසුරින් නවකතාව ලියන්න කේ.කේ.සමන් කුමාරත්, ‘සමනල තටු’ ඇසුරින් නවකතාව ලියන්න අජිත් ද සේරම් ද, සූරිය අරණ ඇසුරින් නවකතාව ලියන්න ප්‍රියංකා අමරතුංගත්, ‘සිරි රජ සිරි’ ඇසුරින් නවකතාව ලියන්න ශ්‍රීීලාල් නානායක්කාරත් ‘බිංදු’ ඇසුරින් නවකතාව ලියන්න ශාන්ති දිසානායකත් අපි තෝරාගත්තා.නිලන්ති ඩයස් පසුගිය දිනක ඇගේ හිත්ගත් ප්‍රේමවන්තයා සමඟ යුගදිවි ගමන් ඇරඹූ බව අපි කවුරුත් දන්නා දෙයක්. නිලන්ති විවාහ වුණේ කුරුණෑගල පළාතේ කෙනෙක් සමඟ. ඒ නිසා සැමියගේ ගේ දොර ඉඩකඩම් සියල්ල තිබෙන්නේ කුරුණෑගල.විවාහයෙන් පස්සෙ නිලන්ති පදිංචිවුණේ ඇගේ මව්පියන් සමඟ කොළඹ. එහෙත් නිතරම ඇය කුරුණෑගල යන්නටත් ආසා කරනවලු.ඒ සුන්දර ගැමි පරිසරයට ඇය බෙහෙවින්ම කැමැතිලු.කොහොම වුණත් විවාහයෙන් පස්සේ නිලන්ති තවමත් අලුත් නිර්මාණයකට එක්වී නෑ. මේ දෙන්නගේ බලාපොරොත්තුව තව නොබෝ දිනකින් ජපානය බලා පිටත් වීමටයි.කෙටි කලකින් නැවතත් ඇය ලංකාවට පැමිණීමට බලාපොරොත්තු වෙනවා.කවදාවත් ඇය නර්තනයෙන් සහ රංගනයෙන් සමුගන්න බලාපොරොත්තුවක් නෑ කියලයි පැවසුවේ.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=av1009193</link>
    <topic>සතුටු සාමීවිය</topic>
    <author>ගාමිණී සුසන්ත ඡායාරූපය - දුෂ්මන්ත මායාදුන්න</author>
    <content>සතුටු සාමීවියඅනුෂා දමයන්තිඇය අපට සිටින දක්ෂතම නර්තන ශිල්පිනියකි; රංගන ශිල්පිනියකි. ඇය කලාවට පිවිසියේ නර්තනය හරහාය. පසුගිය වකවානුවේ රූපවාහිනී වැඩසටහන් නිවේදිකාවක ලෙස ද ඇය තම හැකියාව ප්‍රකට කළාය. ඇය අනුෂා දමයන්ති. අද රසඳුන ‘සතුටු සාමීචිය’ වෙන් වන්නේ ඇය සමඟ කළ පිළිසඳර වෙනුවෙනි.මේ දිනවල ඔබ නිරත වී සිටින කලා කටයුතු මොනවා ද?මේ දවස්වල චිත්‍රපට කීපයකම රඟපෑම්වල නිරත වී සිටිනවා. ඉන් එකක් ‘රජාතෝ’ චිත්‍රපටය, අනෙක සුමිත් ගල්හේනගේ කුලුඳුල් සිනමා නිර්මාණය වන ‘සක්විති දඩයම’. මෙම චිත්‍රපට දෙකේම ප්‍රධාන චරිතය තමයි මට ලැබී තිබෙන්නේ. ඒ වගේම ‘අල්ලපු ගෙදර’ ටෙලිනාට්‍යයේ රූපගත කිරීම්වලට දිගටම සහභාගි වෙනවා. විශේෂයෙන්ම මෙහිදී සඳහන් කරන්න ඕන සංජය නිර්මාල්ගේ ‘රකුන්සරය’ ටෙලි නිර්මාණය පිළිබඳව. එහි ප්‍රධාන චරිතය ලැබිල තියෙන්නෙ මට. ඊට අමතරව නර්තන ප්‍රසංගවලට සහභාගි වෙනව. මේ විදියට කලා කටයුතුවලින් කාර්ය බහුල වෙලා දවස ගෙවෙනවා.ස්වර්ණවාහිනියෙ ‘ඩාන්ස් ස්ටාර් ඩාන්ස්’ වැඩසටහනටත් සහභාගි වෙනව නේද?ඔව්. මේක ස්වර්ණවාහිනි ආයතනයෙන් කරන නවතම රියැලිටි වැඩසටහනයි. ඒක ඉතාම ජනපි‍්‍රය වේවි. මගෙ රසික රසිකාවියන්ගෙ සහ විශේෂයෙන්ම මගෙ අම්මගෙ ඉල්ලීම නිසා තමයි මම මේ වැඩසටහනට සහභාගි වෙන්න තීරණය කළේ.මගෙ අම්ම මට කිව්ව ඔයාගෙ නර්තනවලට කැමැති ගොඩක් දෙනෙක් මේ රටේ ඉන්නව ඒ අය වෙනුවෙන් මේ වැඩසටහනට සහභාගි වෙන්න කියල. මේ වැඩසටහනට ඉදිරිපත් වෙලා මගෙ රංගන හැකියාව රටටම පෙන්වන්නයි මගෙ බලාපොරොත්තුව.මෙගා ස්ටාර් වැඩසටහනින් ඉවත්වුණු ආකාරය ගැන ඔබ සෑහීමකට පත් වෙනව ද?මෙගා ස්ටාර් වැඩසටහනින් මම ඉවත් වෙන්න සිදු වුණේ හිතපු නැති විදියට. තවමත් ඒක මට විශ්වාස කරන්න බැරි දෙයක්. අන්තිම 16 දෙනාට ඇවිත් ඉවත් වන තෙක්ම කවදාවත්ම මම 4 වැනි ස්ථානයේවත් ඉඳල නැහැ.එස්.එම්.එස්. වලින් මම හැමදාම හිටියෙ 1, 2, 3 ස්ථානවල. මම ඉවත්වුණු දවසේ විනිශ්චය මණ්ඩලය ගායනයෙන් දෙවැනි තැනට ලකුණු දීල තිබුනෙ මට. ඉතින් මටම පුදුමයි මගෙ ඉවත් වීම. ඒත් තරගයක් කියන්නෙ ජය පරාජය දෙකම තියෙන දෙයක්. මට ලැබුණු තීරණය කාගේ හෝ හදවතට එකඟ නම් මම ඒක නිහඬවම විඳ ගන්නවා.නිවේදිකාවක් ලෙස ඔබ සාර්ථකයි කියල හිතනව ද?රූපවාහිනී වැඩසටහනක නිවේදිකාවක් ලෙස මම පළමුවෙන්ම කටයුතු කළේ “ෂැඩෝ ස්ටාර්” වැඩසටහනේ. ඒක මට හැකි උපරීමයෙන් කළා. උපරීම විදියට පේ‍්‍රක්ෂක ප්‍රතිචාරත් මට ලැබුණා. ඒ ගැන මම හරිම තෘප්තිමත්. ඉදිරියටත් ඒ වගේ යමක් කළ හැකි වැඩසටහනක් ලැබුණොත් බාර ගන්නවා.දැන් පදිංචිය අලුත් ගෙදර ද?ඉස්සර වෙලා ගේ තිබුණු තැනම තමයි අලුත් ගේ හැදුවේ. ගෙයි වැඩ ගොඩක් දුරට අවසන්. මගෙ අයිය තමයි ගෙයි සැලසුම නිර්මාණය කළේ. තාත්ත ගොඩක් වියදම් කළා. කලාත්මක සහ පැරණි පෙනුමක් ලැබෙන ආකාරයට ගෘහභාණ්ඩ ගෙට එකතු කළා.ලබන අවුරුද්දෙවත් විවාහය සිදු වෙනවා ද?ඔය ප්‍රශ්නයට උත්තර තියෙන්නෙ මගෙ අම්ම ළඟ. අපේ ගෙදර හැම දෙනාම කේන්දරය තදින් විශ්වාස කරන අය. මගෙ කේන්දරේ රාහු අතුරු දශාවක් තියෙන නිසා අම්ම දැන්මම මට බඳින්න දෙන්නෙ නෑ. තව අවුරුදු එක හමාරකින් ඒක ගෙවෙනව. ඊට පසුව මම අනිවාර්යෙන්ම විවාහ වෙනව. සහකරුවෙක් සොයනව. තවම නම් ලැබුණේ නැහැ.විවාහයෙන් පසුව කලාවෙන් ඉවත් වෙනව ද?නැහැ. ඒක කොහෙත්ම වෙන්නෙ නෑ. මම විවාහ වෙන්නෙ මගෙ කලා කටයුතු ගැන හොඳ අවබෝධයක් තියෙන කෙනෙක් එක්ක. කලාව ලෝකයේ තිබෙන උතුම් දෙයක්. එයින් ඉවත් විය යුතු නෑ. අනෙක කලා කරුවෙක් වෙන්න ලැබෙන්නෙ කීයෙන් කී දෙනාට ද? කලාවට එන්න ලැබීම මගෙ භාග්‍යයක්. ඒ නිසා විවාහ වුණා කියල මම කලාවෙන් ඉවත් වෙන්නෙ නෑ. කලාව තමයි මගෙ ජීවිතය.කලාවේ ඉදිරි බලාපොරොත්තු මොනවා ද?රංගන ශිල්පිනියක් ලෙස මම රංගනයට බොහෝ පිපාසිතයි. මම රඟපාන්න කැමැති චරිත බොහොමයක් තියෙනව. ඒ චරිත ඉතා ආශාවෙන් රඟපාන්න හිතාගෙන ඉන්නව. ඒ වගේම මගෙ ඒක පුද්ගල නර්තන ප්‍රසංගයක් ලබන අවුරුද්දෙවත් සංවිධානය කරන්නයි බලාපොරොත්තුව. නර්තන ප්‍රසංගය මගෙ ජීවිතේ හීනයක්. චිත්‍රපටයක් නිෂ්පාදනයටත් මගෙ ආශාවක් තියෙනව.ගාමිණී සුසන්ත ඡායාරූපය - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=av1009194</link>
    <topic>ඉස්කෝලේ යාළුවන්ට මාව අමතක ඇති</topic>
    <author>වසන්ත ජයසිංහ ආරච්චිගේ ඡායාරූප - ගීත් ද මැල්</author>
    <content>ඉස්කෝලේ යාළුවන්ට මාව අමතක ඇතිපුංචි චතුරිගේ දුක්බර කතාවමිනිසුන් වන අපි හැමෝටම ජීවිතේ බලාපොරොත්තු තියෙනවා. ඒ වගේ ම ඒ බලාපොරොත්තු ඉටු කරගන්න හැමෝම සිහින දකිනවා. ඒත් කීයෙන් කීය ද ඒ සිහින සැබැවෙන්නේ. මොනදේ වුණත් මේ ලෝකේ ජීවිතයක් ලබපු අපට කවදා හෝ මිහිපිටින් යන්න වෙනකම් ජීවත්වෙන්න සිද්ධ වෙනවා. ඒක ඔබටත් මටත් අපා දෙපා සිවුපා කාටත් උරුම දෙයක්. ඒක කවදා කාට කොහොම වෙයිද කියන එක අපි දන්නේ නැහැ.ඒත් මේ ජීවිත කාලයේ දී අපි හැමෝටම එකා මෙන් ම ඉන්න පුළුවන් නම් අද ලෝකේ ප්‍රශ්න කියලා දෙයක් නැහැ. මොකද අපි තනිවෙලා නැති නිසා. ඒත් ඒක එහෙම වෙන්නේ නැහැනේ. ලෝකය ගෝලාකාරයි මිනිසුන් විෂමාකාරයි කියනවා වගේ නොහිතපු දේවල්වලටත් ජීවත් වෙද්දී මුහුණ පාන්න අපට සිද්ධ වෙනවා.අද අපි නිමල් ගුණරත්නත් කේමා රත්නායකත් මේ ආදරණීය අම්මයි තාත්තයි දකින්නෙත් අන්න ඒ විදිහට.චතුරි මව සහ පියා සමග‘හදවතක වේදනාවේ’ හෙළිදරව්වට පසුගිය දිනෙක ලැබුණ ලිපියකට මෙවර අපි ඉඩකඩ වෙන් කළා. ඒ නිසා ම කැලණිය ගෝනවල පදිංචි මේ ආදරණීය පවුල හොයාගෙන පසුගිය දවසක අපි ගියේ සත්තකින් ම මෙහි ඇත්ත නැත්ත සොයා යාමේ අරමුණින්. ඔව් මෙතැන් සිට ‘හදවතක වේදනාව‘ ට ලැබුණු ඒ හෝඩුවාව අපි ඔබ හමුවේ තියන්නම්. ඉන්පසු ඔබට තීරණයකට එළැඹෙන්න, මේ ජීවිතවලට සරණක් වෙන්න පුළුවන්ද කියලා.නිමල් ගුණරත්න ගෙත් කේමා රත්නායකගෙත් බාලම දියණියට මේ මාසේ විසි වනදාට හරියටම අවුරුදු 14 සම්පූර්ණයි. ඒ කියන්නේ මේ දෝණි ඉපදුණේ 1996 සැප්තැම්බර් 20 දා. ඉන්පසු හැමෝම දෝණිට නම දැම්මේ චතුරි නිල්මිණි කියලා. කාගේත් ආදරය මැද කෙළිදෙලෙන් දුව පැන ගිය චතුරි අද ඉන්නේ ජීවිතේ තීරණාත්මක මොහොතක කියලා අපි ඔබට කියනවා. මේ ඡායාරූප බලන්න. සැබැවින් ම ඇය රුවින් පිරිපුන් දියණියක්. ඒත්...?අපි ඒ ප්‍රශ්නාර්ථයට විසඳුමක් ලබාදිය යුතුම වෙනවා.“මගේ දුව ඉගෙන ගත්තේ මාලඹේ රාහුල විද්‍යාලයේ අට වසරේ. එයා ඛ්රිම බුද්ධිමත් දරුවෙක්. පොඩි කාලේ ඉඳලම එහෙමයි. ඒත් ගිය අවුරුද්දේ මැයි මාසේ දී විතර දුව කියන්න ගත්තා එයාට ලියන්න ටිකක් අමාරුයි අත වෙව්ලනවා කියලා. ඒ වෙන කොට උරහිස ප්‍රදේශයෙන් ටිකක් ඉදිමිලා තිබුණේ. ඒත් අපි ඒ වෙනස දැකපු නිසා දුව කොළඹ මහ රෝහලට එක් කරගෙන ගියා. එතනදී දුව පරීක්ෂා කළේ බානගල දොස්තර මහත්තයා. එතැන දී දුවව පරීක්ෂා කරලා බලලා එක්ස් රේ පරීක්ෂණ කිහිපයක් කළා. එහිදී තමයි දැනගත්තේ දුවගේ කොඳු ඇට පෙළ ඇදයි කියලා. ඊට පස්සේ වසන්ත පෙරේරා වෛද්‍යතුමන්ට යොමු කළා.”මේ වෙනකොටත් උපතින් ම කිසිදු ආබාධයක් නොතිබුණු චතුරි දියණියට හිටිගමන් ම සියලු දේ අත්හැර දමන්න සිදුවුණේ එන්න එන්නම මේ ආබාධය දරුණු අතට හැරෙන නිසයි. මේ වෙනකොටත් ඇගේ කොඳු ඇට පෙළ ඇදවී ඒ ප්‍රදේශය ඉඳිමී ඇති ආකාරය අපිට ඇස් පනා පිටම දකින්න ලැබුණා. මේ නිසාම තාවකාලිකව හෝ පාසල් දිවියට ආයුබෝවන් කියන්නට ඇයට සිදුවුණේ තව තවත් මහන්සි වුවහොත් ජීවිත අවදානමක් ගන්නට සිදුවේ යැයි වෛද්‍යවරුන්ගෙන් ලැබුණු උපදෙස් නිසයි.“මෙහෙම දෙයක් දුවට වෙලා තියෙන්නේ එයාගේ ඇඟ ඇතුළෙන් ම හැදෙන හෝමෝන වැඩිවීමක් නිසා කියලා කිව්වා. ඒ නිසා පුළුවන් ඉක්මනින් සැත්කමක් කරන්න කියලයි දැන් දොස්තර මහත්වරු කියන්නේ. ඒ සඳහා රුපියල් ලක්ෂ පහක මුදලක් හොයා ගන්න කියලා කියනවා.”නිමල් මේ වෙනකොටත් රැකියාවක් විදිහට කරන්නේ ගරාජ් එකක ඉලෙක්ට්‍රිකල් වැඩ කරන එක. මේ නිසා මේ දුවගෙන් පුතාගෙන් සියලු වැඩකටයුතු කරන්නේ කේමා අතින්. අපි චතුරි දියණියගේ ආබාධය ගැන ඔබට කියන කොටම චතුරිගේ ආදරණීය අයියා ගැනත් ඔබට යමක් කිව යුතුයි. අවුරුදු 18 ක් වයසැති චතුරිගේ අයියා උපතින් ම ආබාධිතයෙක්. මානසික ව්‍යාකූ®ලතාවයකින් යුතු මේ අයියා ඔබට දකින්නට අපට අවස්ථාව ලබාදෙන්නට හැකියාව නොලැබුණේ ඡායාරූපයකට පෙනී ඉන්නට තරම් ශක්තියක් ඔහුට නොතිබුණු නිසයි.කෙසේ වෙතත් මේ සියලු බාධක ජයගෙන අද නිමල් උත්සාහ කරන්නේ මේ ආදරණීය දියණියගේ ජීවිතයට බලාපොරොත්තුවක් එකතු කරන්නයි.“මේ ඔපරේෂන් එක පුළුවන් තරම් ඉක්මනට කරන්න කියලා දැන් වෛද්‍යවරු කියනවා. මාසෙකට සෙන්ටිමීටර් එකක ප්‍රමාණයක් දුවගේ කොඳු ඇට පෙළ ඇද වෙමින් තියෙන්නේ. දැන් දුවට රෑට හුස්ම ගන්න අමාරුයි. පපුව හිරවෙනවා කියලා කියනවා. එහෙම කියන කොට අපි කොහොමද මේවා අහගෙන ඉන්නේ. අද මගේ දරුවන් දෙන්නම ලෙඩ වෙලා. අපි ගොඩක් අසරණයි.අම්මා කෙනෙකුටත් වඩා තාත්තා කෙනෙක්ගේ ඇස්වලින් කඳුළු උනන්නේ ගොඩක් සංවේදී වුණාම. ඒ වගේ ම අසරණ වුණා ම. කොයි කවුරුත් කියන්නේ තාත්තා කෙනෙක් ඕනෑම දුකක් හංගාගෙන ඉන්න කෙනෙක් කියලා. ඒත් ඒකේ සීමාවක් තියෙනවා. තම දරුවන් වෙනුවෙන් නොවිඳිනා දුක් විඳින මේ අම්මයි තාත්තයි මාලබේ ගෙවල් දොරවල් අතහැර දාලා දැන් ඉන්නේ කැලණියේ තියෙන මහගෙදර.“මෙහේ ඉඳගෙන අපිට බේත් හේත් කරන්න ලේසියි. අපිට ජනාධිපති අරමුදලින් ලක්ෂ එක හමාරක් දෙන්නම් කියලා කිව්වා. ඉතුරු මුදල හොයන්න ඕන නිසයි අපි මහත්තයාලගේ පත්තරේට ලියමු කියලා හිතුවේ. දොස්තර මහත්තුරු කියන්නේ මුදල් ලෑස්ති කරගෙන ඇවිත් මුණ ගැහෙන්න කියලයි. දුව දැනට අවුරුද්දක් විතර වෙනවා ස්කෝලේ යන්නේ නැතුව. එයාට මහන්සි කරවන්න එපා කියලා කිව්වා. එකතැන හිටගෙන ඉඳගෙන ඉන්න අමාරුයි දැන් දුවට. අනේ කොහොම හරි මට මගේ දුව සනීප කරලා දෙන්න.”ඒ පින්බර ඉල්ලීමට බලාපොරොත්තු එක්කරන්න හැක්කේ දයාබර ඔබට විතරමයි.එහෙම වුණොත් අඳුරේ ඉන්න මේ පුංචි දියණියගේ ජීව්තයට හෙට ආලෝකය වැටෙන්න ගනීවි.“දුව ආසද ආපහු ස්කෝලේ යන්න” අපි චතුරි දෝණිගෙන් ඇහැව්වා.“ඔව් ගොඩක් ආසයි. මගේ යාළුවෝ මොනවා කරනවද දන්නේ නැහැ. එයාලට දැන් මාව අමතක ඇති. මට හොඳට කවි ලියන්න චිත්‍ර අඳින්න පුළුවන්. මේ බලන්න.”අපූරුවට අත් අකුරින් ලියැවුණ පොත් පිංචක් අපිට පෙන්නුවා. ඇය අමුණන අකුරු වැලකින් අපි හිතුවා ඇගේ ජීවිතය ගැන ඔබට කියන්න.“පාට පාට මල් පිපිලා අපේ ගෙවත්තේබුදුන් පුදන්නට යනවා ඒ මල් මැද්දේ...සත්තකින් ම චතුරිගේ දෑතින් ගෙත්තම් වුණ පදවැල් වලට අද විරාමයක් ලැබිලා. ඒ චතුරි තවම අසනීපෙන් නිසා. දයාබර පින් සිත් ඇති ඔබේ සරණ මේ අසරණ දෝණි වෙනුවෙන් යොමුවුණොත් හෙට දවසේ මේ අම්මගෙයි තාත්තගෙයි බලාපොරොත්තුවලට ආයෙත් පණ ඒවි.එහෙම වුණොත් චතුරි ආයෙත් පාසල් යන්න පටන් ගනීවි. එදාට ඇය ඔබට දහස් වාරයක් පින් දේවි. ඒ ඇයට ඔබ ජීවිතය දුන් නිසා. එහෙම වුණොත් ඒක අපි කරන ලොකු පිනක් නේද?ලිපිනය - 535, ගල්ලේදණ්ඩ පාර,ගෝනවල, කැලණිය. දුරකතනය - 0112919530වසන්ත ජයසිංහ ආරච්චිගේ ඡායාරූප - ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=av1009195</link>
    <topic>මගේ බිරිඳ ක්‍රිකට්වලට කැමැති නෑ</topic>
    <author>සටහන සහ ඡායාරූපඉඳුනිල් වීරරත්න</author>
    <content>මගේ බිරිඳ ක්‍රිකට්වලට කැමැති නෑතිසර පෙරේරානාරංගොඩ ලියනාරච්චිගේ තිසර චිරන්ත පෙරේරා.උස අඩි 6 යි අඟල් 1.බර කිලෝ 84.මෙහෙම කියනවාට වඩා අපේ රටේ පමණක් නොව ලෝකයේ ක්‍රිකට් ක්‍රීඩා ලෝලීන් ඔහු හඳුනන්නේ තිසර පෙරේරා යන නමින්.තවමත් 21 හැවිරිදි තිසර ඉතාමත් කෙටි කලකින් ශ්‍රී ලංකා එක් දින කණ්ඩායමට එක්වීමට වරම් ලැබූ තුන් ඉරියව්වෙන් ම දස්කම් දක්වන ක්‍රීඩකයෙක්.මේ වනවිට දකුණු අප්‍රිකාවේ පැවැත්වෙන චැම්පියන්ස් ලීග් 20 යි 20 තරගාවලිය සඳහා වයඹ පිල සමඟ ශ්‍රී ලංකාව නියෝජනය කරන තිසර පසුගියදා දඹුල්ලේ දී අවසන් වුණු මයික්‍රොමැක්ස් තුන් කොන් එක්දින කිරුළ ශ්‍රී ලංකාවට හිමිකර දෙන්නට සුවිශේෂී දායකත්වයක් ලබාදුන්නා.එහිදී ඔහුගේ ක්‍රිකට් දිවියේ සුවිශේෂී මතක සටහනක් එක් කරමින් ප්‍රබල ඉන්දියානුවන් අසරණ කරමින් කඩුලු 5 ක් ලබාගත්තා. සුරේෂ් රයිනා ලකුණු 8 කට, දෝනි ලකුණු 10 කට ජඩේජා ලකුණු 0 කට ප්‍රවීන් කුමාර ලකුණු 0 කට සහ ඉෂාන්ටි ෂර්මා ලකුණු 3 කට දවා ගනිමින් තිසර මේ දස්කම කිරීමට සමත් වුණා.2009 දෙසැම්බර් 24 කොල්කටා හිදී ඉන්දියාවට එරෙහිව තරග වැදෙමින් සිය මංගල තරගයට ක්‍රීඩා කළ තිසර මේ දක්වා එක්දින තරග 12 කට ක්‍රීඩා කරමින් ඉනිම් 7 කදී ලකුණු 130 ක් ලබා සිටී. පන්දු යැවීමේ දී තරග 12 කට ක්‍රීඩා කළ ඉනිම් 11 කදී ලකුණු 378 කට විකට් 15 ක් ලබාගෙන තිබේ.ග්‍රෑන්ඩ්පාස් ශා. ජෝශප් සහ වත්තල ශාන්ත අන්තෝනි විදුහල්වලින් මූලික අධ්‍යාපනය ලබා කොළඹ ශා. ජෝශප් විදුහලට ඇතුළත් වුණු තිසර එහිදී දැක්වූ දස්කම් නිසා ම පළමු පෙළ තරග සඳහාත් අනතුරුව ශ්‍රී ලංකා ‘ඒ’ කණ්ඩායමටත් එක්වීමේ වරම් ලැබීය.දකුණු අප්‍රිකාව බලා පිටත්වීමට පෙර තිසර ‘රසඳුන’ සමඟ කළ කතා බහයි මේ.ඔබේ පවුලේ තොරතුරු වලින් ම ආරම්භ කළොත්.මගේ තාත්තා ක්ලෙමන්ට් පෙරේරා. අම්මා ස්වර්ණමාලි රූපසිංහ පෙරේරා. මට ඉන්නේ අක්කලා දෙන්නෙක්. ලොකු අක්කා ශාලිකා කල්පනී. පොඩි අක්කා සුමාලි නවෝදනී.ක්‍රිකට් ක්‍රීඩාවට යොමු වුණේ.96 ලෝක කුසලාන තරග පැවැත්වෙද්දී මට අවුරුදු 7 යි. මගේ ප්‍රියතම ක්‍රීඩකයා වුණේ සනත් ජයසූරිය. ඉතින් පුංචි කාලේ ඉඳලාම මට ඕන වුණා සනත් අයිය වගේ ක්‍රීඩකයෙක් වෙන්න. මේ හින්දා මගේ හිත ක්‍රිකට් ක්‍රීඩාවට තදින් ම බැඳුණා.ඒ අනුව තමයි මම සෙන්ට් ඈන්ස් පාසල් කණ්ඩායමට ක්‍රීඩා කළේ. 16 න් පහළ කණ්ඩායම් අතර තරගයකදී මම ලකුණු 100 ක් ගත්තා. ඒ අනුව මට කොළඹ සෙන්ට් ජෝශප් විදුහලට එන්න ආරාධනා කළා. 2005 වසරේදී මම හර්ෂ ද සිල්වා පුහුණුකරු යටතේ පුහුණුවෙමින් සෙන්ට් ජෝශප්, පාසල් කණ්ඩායමට ක්‍රීඩා කළා.මම ඉතාමත් කෙටි කලකින් ජාතික කණ්ඩායමට එක්වීමට වාසනාව ලැබූ ක්‍රීඩකයෙක්.මම සා. ජෝශප් විදුහලේ 17 න් පහළ කණ්ඩායමට ක්‍රීඩා කරද්දී දැක්වූ දස්කම් නිසාවෙන් 19 න් පහළ ජාතික කණ්ඩායමට තෝරා ගත්තා. ඒ අනුව 2006 ලංකාවේ පැවැත්වුණු ලෝක කුසලානයට ක්‍රීඩා කළා. ඉන්පසු 2007 වසරේ මැලේසියාවේ පැවැත්වුණු ලෝක කුසලානයටත් ක්‍රීඩා කළා.ඔබ කෙරෙහි විශේෂ අවධානයක් යොමු වෙන්න පාසල් වියේදී ඔබ දැක්වූ දස්කම්.ඇන්ජලෝ මැතිව්ස් අපේ පාසලේ. ඔහු මට වඩා වසර 2 ක් සීනියර්. ඔහු තමයි පාසලේ ඕල් රවුන්ඩර් විදිහට හිටියෙ. ඊට පස්සේ මමත් ඕල් රවුන්ඩර් කෙනෙක් වුණා. මම හොඳට පන්දු යවල විකට් ගත්තා. බැට් කරල ලකුණු ගත්තා. පන්දු රකින විටත් ලකුණු නොදී හොඳින් ම ක්‍රීඩා කළා.එහි ප්‍රතිඵලයක් ලෙස බිග් මැච් වලදී එක දිගට තුන් වතාවක් බෙස්ට් බෝලර් විදිහට රෙකෝඩ් එකක් තබන්න හැකි වුණා.බෙස්ට් ඕල් රවුන්ඩර්, මෑන් ඔෆ් ද මැච් සම්මාන කිහිප වරක් ම දිනා තිබෙනවා. මගේ ක්‍රීඩා සමාජය කෝල්ට්ස්. පසුගිය වාරයේ ප්‍රිමියර් මැච් වලදී මම ගොඩක් දස්කම් දැක්වූවා. එහිදී මුවර්ස් ක්‍රීඩා සමාජයට එරෙහිව නොදැවී ලකුණු 113 ක් ගැහුවා. ඒ වගේ ම එම තරගයේ එක ඉනිමකදි විකට් 5 ක් ගත්තා. එම තරගාවලියේ දී හොඳම තුන් ඉරියව් ක්‍රීඩකයා වුණේ මම. ඒ නිසා ම ඉන්දියාවේ පැවති තරගාවලියේදී ජාතික කණ්ඩායම නියෝජනය කරන්න වාසනාව ලැබුණා.තිසර පෙරේරා මොනවගේ පිතිකරුවෙක්ද?මම බෝලෙට හයියෙන් ගහන්න කැමැතියි. මට පහරකට යන්න පුළුවන් තැනට පන්දුව වැටෙන ඕනම වේලාවක මම පහර දෙන්න පසුබට වෙන්නෙ නෑ.මේ නිසා ඔබට විශේෂ වාසියක් වෙලා තියෙනවද?මගේ මේ පහර දෙන රටාව නිසා තමයි මට කණ්ඩායමේ දොර ඇරුණේ. මම තවම තරග 12 යි ක්‍රීඩා කරල තියෙන්නෙ. එයිනුත් 10 ක් ම ලංකාවෙන් පිට. ඒ හැම තරගයකදී ම සංගා අයියා, පුහුණුකරු ට්‍රෙවර් බෙලීස් මට කිව්වෙ පුරුදු විදිහට ක්‍රීඩා කරන්න. හෙමිහිට ගහන්න ගියොත් කඩුල්ල නැති කරගන්න පුළුවන් කියලා. දැනට මම කණ්ඩායමේ 6,7 වැනි ස්ථානවල ක්‍රීඩා කරලා ලකුණු ලබාගෙන තියෙනවා. මුලදී විකට් ගිහින් තිබුණේ නැතිනම් 3 ස්ථානයේ ක්‍රීඩා කරල තිබෙනවා.චමින්ද වාස් ගැන සඳහන් කළොත්.වාස් අයියා මගේ පාසලේ. බිග් මැච් සීසන් එකට ඇවිත් අපට ගොඩක් දේ කියල දුන්නා. අපි දෙන්නම එකම ක්ලබ් එකේ. ඔහු එහි නායකයා විදිහට මට පන්දු යැවීම පිළිබඳව බොහෝ උපදෙස් ලබාදී තිබෙනවා.ඔබේ ප්‍රියතම ක්‍රීඩකයා සනත් ගැනත් කියන්න.සනත් අයියා මගේ ළමා කාලයේ ක්‍රිකට් වීරයා. ඔහු පන්දුවට පහර දෙන විදිහ දැකල තමයි මටත් ක්‍රිකට් වලට ආසාව ඇති වුණේ. කොහොම හරි 20 යි 20 ලෝක කුසලාන පළමු වැනි සංචාරයේදී මට ඔහු සමඟ එකට ක්‍රීඩා කරන්න ලැබුණා. එය මගේ සිහිනයක් සැබෑවීමක්.ඔබේ බිරිඳ ගැනත් කතා කරමු.ඇය ෂෙරම් දිනුෂිකා. පවුලේ එකම දරුවා. මම කොටුගොඩ පල්ලියට ගිය වෙලාවක තමයි ඇය දැන හඳුනාගත්තෙ. දෙමාපියන්ගෙ ආශිර්වාදය මැද අපි 2008 දෙසැ. 03 දා විවාහ වුණා. හැබැයි එයා ක්‍රිකට් වලට කැමැති නෑ. ඒත් දැන් මම නිසා ක්‍රිකට් මැච් බලනවා.ඔබේ විනෝදාංශමගේ කාලයෙන් වැඩි ප්‍රමාණයක් ගෙවෙන්නෙ ක්‍රිකට් එක්ක. විවේක තියෙන වෙලාවට රූපවාහිනිය බලන්න තමයි කැමැති. විශේෂයෙන් කොමඩි චිත්‍රපටවලට කැමැතියි. අනිත් එක මම බල්ලන්ට හරිම ආදරෙයි. දැන් ලැබ්‍රෙඩෝ බල්ලෙකුයි පොමරේනියන් බැල්ලියකුයි පැටව් තුන් දෙනෙකුයි ඉන්නවා.ඔබේ මේ ගමන් මගේ සාර්ථකත්වයේ රහස.පළමු වැනි දේ තමයි මගේ අම්මගෙයි තාත්තගෙයි කැපවීම. තාත්තා පෙටෙ‍්‍රීලියම් එකේ වැඩ කළේ. එයා උදේට මාව බයික් එකේ ප්‍රැක්ටිස් වලට දානවා. අම්මා මට්ටක්කුලිය ශා. මරියා විදුහලේ ගුරුවරියක්.අම්මා හවසට ඇවිත් මාව අරගෙන යනවා. මට ක්‍රිකට් ඉගැන්වූ ගුරුවරුන් වන අශෝක ඩී. සිල්වා, ජෝ සරවනමුත්තු පුල්ලේ, හර්ෂ ඩී සිල්වා, රොජර් විජේසූරිය මහත්වරුන්ටත් ස්තුති කළ යුතුයි. ඒ වගේ ම චම්පක රාමනායක, ට්‍රෙවර් බේලීස් මහත්වරුන්ටත් ස්තුතියි.මේ හැම දෙනාගෙන්ම ලබාගත් දැනුම සමඟ නිරන්තර පුහුණුවීම මේ සාර්ථකත්වයේ රහසයි.ඔබේ ගමන් මගේදී ඔබට උදව් කළ තවත් අය ඇති.මගේ බිරිඳගේ අම්මා ධම්මිකා සෙනෙවිරත්න පියා ශ්‍රීනාත් විතානාරච්චි, රේණුකා පුංචි, සුරේ බාප්පි මේ අය මගේ ගමන් මඟට හැමදාම ශක්තියක්.ඔබේ අනාගත බලාපොරොත්තු ඇති.මම තවම ජාතික කණ්ඩායමට එක් වුණා පමණයි. උපරිමයෙන් දස්කම් දක්වලා රටට කීර්තිය ගෙන දීම තමයි බලාපොරොත්තුව. විශේෂයෙන් එළඹෙන ලෝක කුසලාන තරගාවලියේදී අපේ රටට කුසලානය හිමිකර ගන්නට සියලුම ශක්තිය යොදවනවා.ඒ සඳහා හොඳ නායකයෙක්, සමගියෙන් සහෝදරත්වයෙන් ක්‍රීඩා කරන දක්ෂ ක්‍රීඩකයින් රැසක් ඉන්නවා. ඒ නිසා ඒ ඉලක්කය අපට අපහසු නොවන බව මට විශ්වාසයි.ක්‍රීඩා ලෝලී රසිකයින්ට ඔබ අමතන්නට පුළුවන් කොහොමද?තිසර පෙරේරා, 140 ඩී 4, මිරිස්වත්ත යාගොඩමුල්ල, කොටුගොඩ ලිපිනයට මට ලියන්න. මම රසිකයින්ගේ ප්‍රතිචාර දැනගන්න කැමැතියි.විශේෂ ස්තුතිය - සේනක බටදූව මහතාටසටහන සහ ඡායාරූපඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>09</month>
      <day>19</day>
    </date>
    <link>http://www.silumina.lk/2010/09/19/_art.asp?fn=av1009196</link>
    <topic>HOLLY WOOD ඇසෙන කතා</topic>
    <author/>
    <content>HOLLY WOOD ඇසෙන කතාජනපි‍්‍රය ගායක රොඩ් ස්ටුවර්ට්ට තවත් නම් දරුවන් එපාලු. ඔහු මෙහෙම කිව්වේ පසුගිය දවසක සඟරාවක් ස්ටුවර්ට් යුවළට එකතු වෙන්න ඉන්න අලුත්ම අමුත්තා ගැන අහද්දීයි.රොඩ්ගෙ බිරිය පෙනි ලැන්කැස්ටර් මේ දිනවල රොඩ්ට දාව ඇගේ දෙවැනි දරුවාව බිහි කිරීමටයි සූදානම් වෙන්නේ.මේ පුංචි අමුත්තා ස්ටුවර්ට පවුලට එකතු වෙන්න හිතන් ඉන්නේ ලබන මාර්තු මාසෙදි කියල තමයි ආරංචි වුණේ.රොඩ්ට දාව පෙනීට දරුවන් දෙදෙනකු වුණත් රොඩ් නම් දැනටමත් දරුවන් පස් දෙනෙකුගේ පියෙක්. ඒ ඔහුගේ කලින් සබඳතාවල දරුවන්.මේ එකතු වන අලුත්ම සාමාජිකයාත් සමගම ඔහුගේ පවුල සම්පූර්ණ වන නිසා තමාට නැවතත් දරුවන් අවශ්‍ය නොවන බවයි රොඩ් ගේ අදහස.ලොව පුරා ඉතාමත්ම ජනපි‍්‍රය චිත්‍රපටයක් වූ ‘ගෝස්ට්’ චිත්‍රපටයේ රඟපෑ සුරූපි නිළි ඩෙමි මුවර් ඔබට මතක ඇති.එම චිත්‍රපටය රඟපාද්දි ඇය යොවුන් වයසේ පසු වූ නිළියක්. දැන් නම් ඇය 47 හැවිරිදි තිදරු මවක්.පසුගියදා ‘ටුවිටර්’ වෙබ් අඩවිය හරහා ඩෙමි මුදා හැර තිබූ ඡායාරූපයක් බොහො දෙනෙකුගේ අවධානයට ලක්වුණා.නාන ඇඳුමකින් සැරසී සිටින ඩෙමීව ඇයමයි ඡායාරූප ගත කර තිබුණේ.මේ ඡායාරූපය දුටු ඇගේ රසිකයන් බොහෝ දෙනෙක් වෙබ් අඩවිය හරහා පවසා තිබුණේ හතළිස් හත් හැවිරිදි වුණත් ඩේමි පෙරටත් වඩා අතිශයින්ම සුරූපිනියක් වී ඇති බවයි.ඩෙමි නම් පවසන්නේ මේ දිනවල ඇගේ සිරුරේ මනාව පාලනය කර ගැනීම සඳහා ඇය අනුගමනය කරන ආහාර පාලන ක්‍රමවේද තමයිලු මේ සුරූපි බවේ රහස.ඩෙමිගේ මේ ප්‍රකාශයත් සමඟම තවත් රාවයක් පැතිර ගියා.ඒ ආරංචියට අනුව නම් ඩෙමි බ්‍රිතාන්‍ය පවුම් ලක්ෂ 200,000 වියදම් කර ප්ලාස්ටික් සැත්කමක් මාර්ගයෙන් ඇයගේ රූපය වෙනස් කරගෙන ඇති බවයි. මේ ආරංචිය ඇයට සිනහ උපදවන ඕපාදූපයක් ලෙසයි ඩෙමි පැවසුවේ.”කව්රු මොනවා කිව්වත් මට ඕනේ මගේ සිරුරේ හැඩය ලස්සනට තියාගන්නයි. ඒක මට දැන් උන්මාදයක් වෙලා. ඒත් ප්ලාස්ටික් සැත්කමක ආධාර පතන්න මට අවශ්‍ය නැහැ.” තමා ගැන ඇසුණු ඕපාදූපයට ඩෙමිගෙන් ලැබුණේ එවැනි පිළිතුරක්. කෙසේ වෙතත් මේ හැම කතාවකටම හේතුව අන්තර්ජාලය ඔස්සේ ඩෙමීම මුදා හැර තිබූ ඇගේ ඡායාරූපය නිසායි.හොලිවුඩ් පුරය කියන්නේ පුවත් මවන්නටම බිහි වූ තැනක් කීවෝත් නිවැරදි. මේ පුවත වාර්තා වුණේ හොලිවුඩ්හි සංගීතඥවරියක් වන සමන්තා රොන්සන්ගේ නිවසෙනුයි. හැබැයි පුංචි වෙනසක්. මේ පුවතේ කතා නායකයා වුණේ සමන්තාගේ දඩබ්බර බලු සුරතලායි.‘බුල් ඩෝග්’ වර්ගයේ මේ බලු සුරතලාගේ දඩබ්බරකමක් නිසා සමන්තාට පසුගිය දිනවල විශාල කලබගෑනියකට මුහුණ දීමට සිදුවුණා.සමන්තාගේ සුරතලා ඇය පදිංචිව සිටින නිවාස සංකීර්ණයෙ වෙනත් නිවෙසක සිටි කුඩා බලු පැටවෙකු මරා දැමීමයි මේ කලබගෑනියට මුල් වුණේ.එම නිවෙසේ කූඩුවෙන් මුදා හැර තිබූ කුඩා සුනඛයා සමන්තාගේ නිවෙස අසලින් ගමන් කරද්දීයි සමන්තාගේ බලු සුරතලා මේ මැර ප්‍රහාරය එල්ල කර තිබුණේ.සමන්තා ට්විටර් වෙබ් අඩවියට පවසන අන්දමට මෙය සිදුවූ මොහොතේ ඇය සිටියේ සුව නින්දකලු. නමුත් සතෙකුගේ මරලතෝනියත් සමඟම අවදි වූ ඇයට දක්නට ලැබී ඇත්තේ ලේ විලක් මැද වැටී සිටින පුංචි බලු පැටියෙක්වයි.තමාගේ බලු සුරතලාගේ මැරකම් නිසා සමන්තා මේ දිනවල දැඩි කම්පනයකට පත්වෙලයි සිටින්නේ. මේ සිදුවීමෙන් අනතුරුව මෙතෙක් ඇගේ තනිනොතනියට සිටි බලු සුරතලා ඇගේ පවුලේ අය වෙත පිටත්කර තිබෙනවා. මෙවැනි සුරතලෙක් තවත් නම් එපා කියලයි සමන්තා පවසා තිබුණේ.දිනෙන් දිනම වැඩිවන පැරිස්ගේ නොහොබිනා වැඩ නිසා කා අතරත් දැන් ඇය අප්‍රසාදයට ලක් වෙලා. පැරිස්ගේ මේ නොහොබිනා වැඩ නිසා ඇයට මුහුණ දෙන්නට සිදු වූ අලුත්ම අකරතැබ්බයක් පසු ගිය සති අන්තයේ වාර්තා වුණා. තෙවැනි වතාවටත් කෝකේන් නමැති මත්ද්‍රව්‍ය භාවිතා කිරීම සහ ළඟ තබා ගැනීම නිසා පැරිස් අත්අඩංගුවට ගනු ලැබුවේ ඇගේ පෙම්වතා සයිවේට්ස් සමඟයි.අඩක් විවෘත කර තිබූ පැරිස්ගේ මෝටර් රථයේ වීදුරුව තුළින් දුමක් පිටවීම නිසා ඒ පිළිබඳ පොලීසිය කළ සෝදිසි කිරීමකදියි මේ පිළිබඳ පොලීසිය අනාවරණය කරගෙන තිබෙන්නේ. පැරිස් විසින් පසුම්බිය හැර තොල් ආලේපනයක් ගනිද්දී පසුම්බිය තුළ තිබූ කෝකේන් පැකැට්ටුවක් බිමට වැටී තිබේ. මේ ගැන තව තවත් සෝදිසි කරද්දි තමයි ඇගේ පසුම්බිය තුළින් එවැනි පැකට්ටු කිහිපයකුත්, මර්හුවානා නැමැති මත්ද්‍රව්‍ය එතීමට භාවිතා කරන කුඩා කොළ කිහිපයකුත් පොලීසිය විසින් දැක තිබෙන්නේ.මේ ගැන පරීක්‍ෂා කරද්දි පැරිස් නම් කිව්වේ ඒ ඇගේ පසුම්බියක් නොවන බවයි. ලොව සුපිරි හෝටල් ජාලයකම හිමිකාරිනිය වන පැරිස් ඇගේ යෙහෙළියක ගෙන් මේ පසුම්බිය ඉල්ලා ගත්තාලු. නමුත් ඒ තුළ ඇයට අයිති ක්‍රෙඩිට් කාඩ්පත් කිහිපයකුත්, ඩොලර් 1200 කුත්, ඇදුම රෝගය සමනය කරන බෙහෙත් පෙති තිබුණු බවයි පොලිස් නිලධාරිනියක් පැවසුවේ.කෝකේන් නමැති මත්ද්‍රව්‍ය භාවිතා කිරීමේ අතුරු ප්‍රතිඵලය ලෙස ඇදුම රෝගය වැළඳෙන අවස්ථා තිබෙන නිසා පැරිස්ද කලක සිට කෝකේන් භාවිතා කිරීමෙන් මේ තත්ත්වයට මුහුණ දී ඇතැයි සැකකෙරේ. මේ චෝදනාවට වැරදිකාරිය වූවොත් ඇයට වසර 04 සිර දඬුවමකට යටත්වීමට සිදුවන අතර පැරිස්ට දැඩි ලෙස අවවාද කර නිදහස් කරනු ඇති බවයි සමහරුන් නම් කියන්නේ. මේ නඩුව ඔක්තෝබර් 27 වනදා විභාග කිරීමට නියමිතය.මේ සිදුවීමත් සමඟම තම වැරැද්ද වසා ගැනීමට මේ දිනවල පැරිස් දැඩි උත්සාහයක යෙදෙන බවත් ආරංචියි. ඇය නම් කියන්නේ එක් එක් සඟරා මඟින් ඇගේ නම කැත කිරීමට මෙවැනි බොරු ගොතා ප්‍රචාරය කරනවා කියලයි.කර්තෘට ලියන්න | මුද්‍රණය සඳහා</content>
  </post></root>